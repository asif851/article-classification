
বিবিয়ানা, জালালাবাদ ও মৌলভীবাজার এলাকায় কমিউনিটি উন্নয়ন ও এন্টারপ্রাইজ ডেভেলপমেন্ট বিষয়ক পাইলট কর্মসূচি চালু করার ঘোষণা দিয়েছে শেভরন বাংলাদেশ। এই উদ্যোগ বাস্তবায়নে শেভরনের সঙ্গে কাজ করবে ব্র্যাক।
উদ্যোক্তারা আশা করছেন, এই কর্মসূচির মাধ্যমে ২০ হাজার মানুষ উপকৃত হবে এবং দেড় হাজার এন্টারপ্রাইজ তৈরি করা সম্ভব হবে।৩০ সেপ্টেম্বর ঢাকায় আয়োজিত এক অনুষ্ঠানে পাইলট প্রকল্প শুরুর ঘোষণা দেয় শেভরন। এটি শেভরনের নেওয়া পাঁচ বছর মেয়াদি বাংলাদেশ পার্টনারশিপ ইনিশিয়েটিভ (বিপিআই) এর অংশ। শেভরনের কার্যক্রম চালু থাকা অঞ্চলগুলোতে মানুষের অর্থনৈতিক উন্নয়নের জন্য এক কোটি মার্কিন ডলারের বিপিআই কর্মসূচিটি গত বছরে চালু হয়।পাইলট কর্মসূচির উদ্বোধন উপলক্ষে আয়োজিত অনুষ্ঠানে প্রধান অতিথি হিসেবে উপস্থিত ছিলেন বিদ্যুৎ, জ্বালানি ও খনিজসম্পদ প্রতিমন্ত্রী নসরুল হামিদ, বাংলাদেশে নিযুক্ত যুক্তরাষ্ট্রের রাষ্ট্রদূত মার্শা বার্নিকাট, শেভরন এশিয়া প্যাসিফিক এক্সপ্লোরেশন অ্যান্ড প্রোডাকশনের প্রেসিডেন্ট মেলোডি মেয়ার, ব্র্যাকের স্ট্র্যাটেজি, কমিউনিকেশন অ্যান্ড এমপাওয়ারমেন্ট বিভাগের পরিচালক আসিফ সালেহ, শেভরন এশিয়া সাউথ লিমিটেডের ব্যবস্থাপনা পরিচালক ব্র্যাড মিডলটন ও শেভরন বাংলাদেশের প্রেসিডেন্ট কেভিন লায়ন।প্রতিমন্ত্রী নসরুল হামিদ বলেন, ‘কমিউনিটি উন্নয়নের ক্ষেত্রে শেভরনের এই পাইলট কর্মসূচি অন্যতম উদ্যোগ হবে। ব্র্যাক ও শেভরন মিলে এই উদ্যোগটি ভালোভাবে সফল করতে পারবে।’বার্নিকাট বলেন, ‘জ্বালানি নিরাপত্তা, কারিগরি উন্নয়ন ও জ্ঞানের দক্ষতা বাড়ানোর পাশাপাশি স্থানীয় কমিউনিটির উন্নয়নের মাধ্যমে বাংলাদেশের উন্নয়নে শেভরন ভূমিকা রাখছে ভাবতে পেরে আমি গর্বিত।’লায়ন বলেন, ‘ব্র্যাকের মতো বিশ্বের বৃহত্তম এনজিও আমাদের সঙ্গে যুক্ত হয়ে কাজ করছে। ব্র্যাকের অভিজ্ঞতা ও জ্ঞান আমাদের কর্মসূচি বাস্তবায়নে গুরুত্বপূর্ণ ভূমিকা রাখবে। বিপিআই হচ্ছে পাঁচ বছর মেয়াদি কর্মসূচি কিন্তু আমি মনে করি এর ফল হবে সুদূর প্রসারী। এই পাইলট প্রোগ্রাম চালু করার অর্থ, সে লক্ষে একধাপ এগিয়ে যাওয়া।’সালেহ বলেন, ‘এই প্রকল্পটির উদ্দেশ্য হচ্ছে আত্মনির্ভরশীল ও টেকসই এন্টারপ্রাইজ তৈরি করা। একসঙ্গে কাজ করে আমরা সে লক্ষে পৌঁছাতে সক্ষম হব।’
