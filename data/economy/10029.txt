
শেয়ারবাজারে সূচক নিজস্ব শক্তি বা গতিতে যদি ১০ হাজার পয়েন্টেও হয়, তাতে কারও উদ্বিগ্ন হওয়ার বা বাধা দেওয়ার কিছু নেই বলে মনে করেন পুঁজিবাজার নিয়ন্ত্রক সংস্থা বাংলাদেশ সিকিউরিটিজ অ্যান্ড এক্সচেঞ্জ কমিশনের (বিএসইসি) চেয়ারম্যান এম খায়রুল হোসেন।
আজ বৃহস্পতিবার দুপুরে রাজধানীর ডিপ্লোমা ইঞ্জিনিয়ার্স ইনস্টিটিউশনে তিন দিনব্যাপী ‘বাংলাদেশ ক্যাপিটাল মার্কেট এক্সপো-২০১৬’ শেয়ারবাজার মেলার উদ্বোধনী অনুষ্ঠানে তিনি এ কথা বলেন। উদ্বোধনী অনুষ্ঠানে প্রধান অতিথি ছিলেন বাণিজ্যমন্ত্রী তোফায়েল আহমেদ। আর বিশেষ অতিথি ছিলেন বিএসইসি চেয়ারম্যান।
বিএসইসি চেয়ারম্যান বলেন, কিছুদিন আগেও সূচক যখন ৫০০০ অতিক্রম করেছে, তখন সরকারের পক্ষ থেকে আমাকে বলা হয়েছিল, ‘আবারও বাজারে ধসের ব্যবস্থা করবেন নাকি?’ সূচক ৫০০০ ছাড়ালেই সরকারের বিভিন্ন মহলে একধরনের উদ্বেগ তৈরি হয়। কিন্তু বাজারের সূচক তার নিজস্ব শক্তিতে ১০ হাজার হলেও তাতে উদ্বেগের কিছু নেই। যদি না অতীতের মতো কোনো অনিয়ম না ঘটে।’
প্রধান অতিথির বক্তব্যে তোফায়েল আহমেদ বলেন, বর্তমান শেয়ারবাজার স্থিতিশীল। এ স্থিতিশীল বাজারের জন্য সরকারের পক্ষ থেকে অনেক পদক্ষেপ গ্রহণ করা হয়েছে। ২০১০ সালে শেয়ারবাজারে যা ঘটেছিল, তা অনাকাঙ্ক্ষিত। সে সময় ব্যাংকসহ সংশ্লিষ্ট সবার আরও যত্নবান হওয়া উচিত ছিল। এ সময় তিনি আরও বলেন, অর্থনীতির স্বার্থে যেকোনো মূল্যে শেয়ারবাজার স্থিতিশীল রাখতে সরকার বদ্ধপরিকর।
ব্যবসা-বাণিজ্যবিষয়ক নিউজ পোর্টাল অর্থসূচক ডট কম দ্বিতীয়বারের মতো এ শেয়ারবাজার মেলার আয়োজন করেছে। অর্থসূচক সম্পাদক জিয়াউর রহমানের সভাপতিত্বে মেলার উদ্বোধনী অনুষ্ঠানে আরও বক্তব্য দেন ঢাকা স্টক এক্সচেঞ্জের (ডিএসই) ব্যবস্থাপনা পরিচালক কে এ এম মাজেদুর রহমান, ডিএসই ব্রোকার্স অ্যাসোসিয়েশনের সভাপতি আহমেদ রশীদ লালী, বাংলাদেশ মার্চেন্ট ব্যাংকার্স অ্যাসোসিয়েশনের (বিএমবিএ) সভাপতি ছায়েদুর রহমান।
আয়োজকেরা জানান, মেলায় শেয়ারবাজার-সংশ্লিষ্ট ৪৪টি প্রতিষ্ঠান অংশ নিয়েছে। আগামী শনিবার পর্যন্ত এ মেলা চলবে।
