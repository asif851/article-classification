
 
১৮-দলীয় জোটের তৃতীয় দফা অবরোধের শেষ দিনে আজ বৃহস্পতিবার নিম্নমুখী প্রবণতায় শেষ হয়েছে দেশের শেয়ারবাজারের লেনদেন। দিনের লেনদেন শেষে দুই স্টক এক্সচেঞ্জে অধিকাংশ কোম্পানির শেয়ারের দাম কমেছে। এর ফলে সূচকও কমেছে। একই সঙ্গে লেনদেনও কমেছে দুই বাজারে।
 
ডিএসইতে সূচক কমেছে ৩৪ পয়েন্ট
প্রধান শেয়ারবাজার ঢাকা স্টক এক্সচেঞ্জের (ডিএসই) ডিএসইএক্স সূচক আজ ৩৪ পয়েন্ট কমে দাঁড়িয়েছে চার হাজার ২৯৯ পয়েন্টে।
এর আগে সকাল সাড়ে ১০টায় নির্ধারিত সময়ে সূচকের ঊর্ধ্বমুখী প্রবণতায় ডিএসইতে লেনদেন শুরু হয়। এরপর একাধিকবার ওঠানামার পর নিম্নমুখী হয় সূচক, যা লেনদেনের শেষ পর্যন্ত অব্যাহত ছিল।
ডিএসইতে আজ ২৯০টি প্রতিষ্ঠানের শেয়ার ও মিউচুয়াল ফান্ড লেনদেন হয়েছে। এর মধ্যে ১৭৮টিরই দাম কমেছে। বেড়েছে ৮৮টির আর অপরিবর্তিত রয়েছে ২৪টি প্রতিষ্ঠানের শেয়ারের দাম।
ডিএসইতে আজ ৫৬৩ কোটি টাকা লেনদেন হয়েছে, যা গতকালের চেয়ে ১৫২ কোটি টাকা কম। গতকাল এই বাজারে ৭১৫ কোটি টাকা লেনদেন হয়।
 
সিএসইতে সূচক কমেছে ১৩০ পয়েন্ট
ডিএসইর পাশাপাশি চট্টগ্রাম স্টক এক্সচেঞ্জেও (সিএসই) সূচক ও লেনদেন কমেছে। দিনের লেনদেন শেষে সিএসইর সার্বিক মূল্যসূচক ১৩০ পয়েন্ট কমে অবস্থান করছে ১৩ হাজার ৩৩৬ পয়েন্টে।
সিএসইতে আজ ২২৩টি প্রতিষ্ঠানের শেয়ার ও মিউচুয়াল ফান্ড হাতবদল হয়েছে। এর মধ্যে ১৫৬টিরই দাম কমেছে। বেড়েছে ৫২টির আর অপরিবর্তিত রয়েছে ১৫টি প্রতিষ্ঠানের শেয়ারের দাম।
সিএসইতে আজ ৭০ কোটি টাকার শেয়ার লেনদেন হয়েছে, যা গতকালের চেয়ে চেয়ে ২৩ কোটি টাকা কম। গতকাল এই বাজারে ৯৩ কোটি টাকার শেয়ার লেনদেন হয়।
 
লেনদেনে শীর্ষ ১০ কোম্পানি
ডিএসইতে আজ লেনদেনে শীর্ষে ছিল বস্ত্র খাতের কোম্পানি এনভয় টেক্সটাইল। আজ এই প্রতিষ্ঠানের ৪০ কোটি টাকার শেয়ার লেনদেন হয়। এ ছাড়া ডেল্টা লাইফ ইনস্যুরেন্স, গোল্ডেন সন, জেনারেশন নেক্সট ফ্যাশন, ডেল্টা স্পিনার্স, আর এন স্পিনিং, ইউনাইটেড এয়ার, বেঙ্গল উইন্ডসর, গোল্ডেন হার্ভেস্ট, বিচ হ্যাচারিজ প্রভৃতি লেনদেনের শীর্ষে উঠে আসে।
