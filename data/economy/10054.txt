
ঢাকা থেকে পদ্মা সেতু হয়ে যশোর পর্যন্ত ১৭২ কিলোমিটার নতুন রেলপথ হচ্ছে। এতে ব্যয় হবে ২৭ হাজার ৬৫২ কোটি টাকা। এ জন্য ‘পদ্মা সেতু রেল সংযোগ’ নামে একটি প্রকল্প প্রস্তাব অনুমোদন করেছে সরকারি ক্রয়-সংক্রান্ত মন্ত্রিসভা কমিটি।সচিবালয়ে গতকাল বুধবার ক্রয় কমিটির বৈঠকে এ অনুমোদন দেওয়া হয়। এতে অর্থমন্ত্রী আবুল মাল আবদুল মুহিতের অনুপস্থিতিতে কৃষিমন্ত্রী মতিয়া চৌধুরী সভাপতিত্ব করেন।বৈঠক শেষে মন্ত্রিপরিষদ বিভাগের অতিরিক্ত সচিব মাকসুদুর রহমান পাটোয়ারী জানান, রেল সংযোগের কাজটি পেয়েছে চীনের কোম্পানি চায়না রেলওয়ে ইঞ্জিনিয়ারিং গ্রুপ। ১৭২ কিলোমিটার মূল রেলপথের সঙ্গে যুক্ত থাকবে ৪৩ দশমিক ২২ কিলোমিটার পথ (লুপলাইন)।মাকসুদুর রহমান পাটোয়ারী জানান, বৈঠকে মোট পাঁচটি ক্রয় প্রস্তাব ও একটি ভ্যারিয়েশন প্রস্তাব অনুমোদন দেওয়া হয়। ছয় প্রস্তাবে মোট ব্যয় হবে ৩৭ হাজার ৬৯৪ কোটি টাকা।এর মধ্যে ১৬৮ কোটি ৭৫ লাখ টাকা ব্যয় সাপেক্ষ পটুয়াখালী জেলার কলাপাড়া উপজেলাধীন কলাপাড়া-বালিয়াতলী-গঙ্গামতী সড়কে আন্ধারমানিক নদীর ওপর ৬৬৭ মিটার দীর্ঘ প্রি-স্ট্রেসড গার্ডার ব্রিজ নির্মাণকাজের ঠিকাদারি পেয়েছে ম্যাক্স-রেনক্যান জেভি।ডিএপি ফার্টিলাইজার কোম্পানির জন্য ৫০ হাজার টন ফসফরিক অ্যাসিড আমদানির একটি প্রস্তাব অনুমোদন করা হয়েছে। দেশীয় প্রতিষ্ঠান প্রোটন ট্রেডার্স তা সরবরাহ করবে। প্রতি টন ৩৫৫ দশমিক ৪১ ডলার হিসাবে এতে ব্যয় হবে ১৪৪ কোটি ২৯ লাখ টাকা।রাষ্ট্রীয় পর্যায়ে বাংলাদেশ কৃষি উন্নয়ন করপোরেশন (বিএডিসি) ও বেলারুশের পটাশ কোম্পানির মধ্যে স্বাক্ষরিত চুক্তির আওতায় প্রথম লটের ৩০ হাজার টন এমওপি সার আমদানির একটি প্রস্তাবও অনুমোদন দেওয়া হয়েছে। প্রতি টন ২৩০ দশমিক ৩৮ ডলার হিসাবে এ সার আমদানিতে ব্যয় হবে ৫৪ কোটি ৬০ লাখ টাকা।স্থানীয় সরকার বিভাগের ‘প্রজেক্ট ডিজাইন অ্যাডভান্স (পিডিএ) ফর রেজাল্ট-বেজড রুরাল কানেকটিভিটি প্রোগ্রাম’ শীর্ষক কর্মসূচির আওতায় কারিগরি উপদেষ্টা গ্রুপের জন্য পরামর্শক হিসেবে নিয়োগ পেয়েছে স্পেনের প্রতিষ্ঠান ইপসিকা সার্ভিসেসকো ডি ইঞ্জিনিয়ার্স। এতে ব্যয় হবে ১৮ কোটি ৮৪ লাখ টাকা।এ ছাড়া দুই বেসমেন্ট বিশিষ্ট সিভিল, স্যানিটারি, অভ্যন্তরীণ বিদ্যুৎ ও গ্যাস-সংযোগসহ রাজধানীর শেরেবাংলা নগরে ১১ তলা নির্বাচন কমিশন ভবন নির্মাণের প্রথম ভ্যারিয়েশন প্রস্তাব অনুমোদন দেওয়া হয়েছে। প্রকল্পটির ব্যয় ১৭ কোটি ৯১ লাখ টাকা থেকে বেড়ে দাঁড়িয়েছে ১০১ কোটি ৬৩ লাখ টাকা। কাজটি পেয়েছে টিইএএল-টিবিএল কনসোর্টিয়াম।
