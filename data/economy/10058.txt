
দেশের বাজারে সোনার দাম আবার কমছে। এবার ভরিপ্রতি সর্বোচ্চ এক হাজার ১৬৭ টাকা পর্যন্ত কমানো হচ্ছে। ফলে প্রতি ভরির দাম দাঁড়াবে ৪৮ হাজার ৪০৫ টাকা।এ নিয়ে গত ১১ মাসে সোনার দাম ভরিপ্রতি প্রায় ১০ হাজার টাকা কমেছে। গত জানুয়ারিতে প্রতি ভরির দাম ছিল ৫৮ হাজার ৩২০ টাকা।বাংলাদেশ জুয়েলার্স সমিতি (বাজুস) গতকাল বৃহস্পতিবার সোনার দর কমানোর সিদ্ধান্তটি নিয়েছে। আজ শুক্রবার থেকে এটি কার্যক্রর হবে।সমিতির এক সংবাদ বিজ্ঞপ্তির মাধ্যমে বিষয়টি জানানো হয়েছে।এতে বলা হয়, আন্তর্জাতিক বাজারে দরপতন ও দেশে চাহিদা কিছুটা হ্রাস পাওয়ায় এ সিদ্ধান্ত নেওয়া হয়।নতুন দর অনুযায়ী, প্রতি ভরি (১১.৬৬৪ গ্রাম) ভালো মানের অর্থাৎ ২২ ক্যারেট সোনা ৪৮ হাজার ৪০৫ টাকা, ২১ ক্যারেট ৪৬ হাজার ২৪৭ টাকা এবং ১৮ ক্যারেটের দাম হবে ৩৯ হাজার ৬৫৭ টাকা। এ ছাড়া সনাতন পদ্ধতির সোনার দাম কমে ২৭ হাজার ৪১০ টাকা ভরি হবে। পাশাপাশি প্রতি ভরি ২১ ক্যারেট (ক্যাডমিয়াম) রুপার দাম থাকবে আগের মতোই এক হাজার ২৮৩ টাকা।এদিকে গতকাল পর্যন্ত প্রতি ভরি ২২ ক্যারেট সোনা ৪৯ হাজার ৫৭২ টাকা, ২১ ক্যারেট ৪৭ হাজার ৩৫৫ টাকা এবং ১৮ ক্যারেটের দাম পড়বে ৪০ হাজার ৫৯০ টাকা। এ ছাড়া সনাতন পদ্ধতির সোনার দাম কমে হবে ২৮ হাজার ৩৪৩ টাকা ভরি।আজ থেকে সোনার দাম কমায় ভরিপ্রতি ২২ ক্যারেট সোনার দাম আগের দরের চেয়ে এক হাজার ১৬৭ টাকা, ২১ ক্যারেটে এক হাজার ১০৮ টাকা, ১৮ ক্যারেটে ৯৩৩ টাকা এবং সনাতন পদ্ধতির সোনার দাম ৯৩৩ টাকা কমবে। আর রুপার ভরি অপরিবর্তিত থাকবে।আন্তর্জাতিক বাজারে অব্যাহতভাবে দরপতনের কারণে গত এপ্রিলে দুই দফা দাম কমে, বাড়ে এক দফা। মে মাসে এক দফা ও জুন মাসে দুই দফা সোনার দাম কমায় বাজুস। আগস্ট মাসে দুই দফা দাম বাড়ে। সর্বশেষ ১৪ সেপ্টেম্বর আন্তর্জাতিক বাজারে সোনার দর হ্রাস পাওয়ায় এক দফা দাম কমায় জুয়েলার্স সমিতি।বাজুসের সাধারণ সম্পাদক দেওয়ান আমিনুল ইসলাম প্রথম আলোকে বলেন, ‘আন্তর্জাতিক বাজারে কিছুটা দরপতন ও হরতালের কারণে দেশের বাজারে চাহিদা কম থাকায় সোনার দর কমানোর সিদ্ধান্ত হয়েছে।’ তিনি আরও বলেন, ‘নভেম্বর ও ডিসেম্বর জুয়েলারি ব্যবসার পিক টাইম। কিন্তু এবার রাজনৈতিক অস্থিরতা ও হরতাল-সহিংসতার কারণে সবারই মন্দা যাচ্ছে।’
