
এক মাসের ব্যবধানে দেশে প্রবাসী-আয়ের পরিমাণ ২৬ কোটি ২৪ লাখ মার্কিন ডলার বা ১৯ শতাংশ কমেছে।দেশে গত সেপ্টেম্বর মাসে যেখানে ১৩৪ কোটি ৯০ লাখ মার্কিন ডলারের প্রবাসী-আয় বা রেমিট্যান্স এসেছিল, সেখানে অক্টোবরে তা কমে ১০৮ কোটি ৭৬ লাখ ডলারে নেমে এসেছে; যা দেশীয় মুদ্রায় ৮ হাজার ৩৭৪ কোটি টাকার সমান।অবশ্য গত ২০১৪-১৫ অর্থবছরের অক্টোবরের চেয়ে চলতি ২০১৫-১৬ অর্থবছরের একই মাসে প্রবাসী-আয় বেড়েছে ৬ শতাংশ। ২০১৪ সালের অক্টোবরে দেশে প্রবাসী-আয় এসেছিল ১০১ কোটি ৮০ লাখ ডলার। বাংলাদেশ ব্যাংক গত সোমবার এই পরিসংখ্যানপ্রকাশ করেছে।কেন্দ্রীয় ব্যাংকের তথ্যানুযায়ী, চলতি অর্থবছরের প্রথম চার মাসের (জুলাই-অক্টোবর) মধ্যে অক্টোবরেই সবচেয়ে কম প্রবাসী-আয় এসেছে। প্রথম মাস জুলাইয়ে ১৩৮ কোটি ৯৫ লাখ, আগস্টে ১১৯ কোটি ৫০ লাখ, সেপ্টেম্বরে ১৩৪ কোটি ৯০ লাখ ডলারের প্রবাসী-আয় এসেছে।
গত অক্টোবরে ১০৮ কোটি ৭৬ লাখ ডলারের রেমিট্যান্স এসেছে, যা দেশীয় মুদ্রায় ৮ হাজার ৩৭৪ কোটি টাকার সমান
সাধারণত ঈদুল আজহা ও ঈদুল ফিতরের মতো ধর্মীয় বড় উৎসব উপলক্ষে দেশে রেমিট্যান্স প্রবাহ বাড়ে। গত জুলাইয়ে ঈদুল আজহা ও সেপ্টেম্বরে ঈদুল ফিতর হওয়ায় ওই দুটি মাসে প্রবাসী-আয় বেড়েছে।প্রবাসী-আয় সংক্রান্ত বাংলাদেশ ব্যাংকের তথ্য বিশ্লেষণ করে দেখা যায়, অক্টোবর মাসের ১০ থেকে ১৬ তারিখের মধ্যে সবচেয়ে বেশি অর্থ এসেছে। গোটা মাসের ১০৮ কোটি ডলারের প্রবাসী-আয়ের মধ্যে ৩০ কোটি ৩২ লাখ ডলারই এসেছে ওই কয় দিনে। এ ছাড়া ৩ থেকে ৯ অক্টোবরে এসেছে দ্বিতীয় সর্বোচ্চ ২৭ কোটি ৭৭ লাখ ডলার।এদিকে সরকারি ব্যাংকগুলোর তুলনায় বেসরকারি বাণিজ্যিক ব্যাংকগুলোর মাধ্যমেই বেশি প্রবাসী-আয় এসেছে। আলোচ্য মাসের মোট প্রবাসী-আয়ের ৭২ কোটি ৯১ লাখ ডলার এসেছে এসব ব্যাংকের মাধ্যমে। এর মধ্যে এককভাবে সর্বোচ্চ সাড়ে ৭ কোটি ডলারের প্রবাসী-আয় এনেছে ইসলামী ব্যাংক। বেসরকারি ব্যাংকের মধ্যে দ্বিতীয় সর্বোচ্চ ১ কোটি ডলার রেমিট্যান্স এনেছে ন্যাশনাল ব্যাংক।অন্যদিকে রাষ্ট্রমালিকানাধীন বাণিজ্যিক ও বিশেষায়িত আট ব্যাংকের মাধ্যমে অক্টোবরে এসেছে ৩৪ কোটি ৪৭ লাখ ডলার। এর মধ্যে সর্বোচ্চ ১১ কোটি ৭৬ লাখ ডলারের রেমিট্যান্স এনেছে অগ্রণী ব্যাংক। এ ছাড়া সোনালী ১০ কোটি, জনতা ৯ কোটি ও রূপালী ব্যাংক দেড় কোটি ডলারের রেমিট্যান্স এনেছে। এর বাইরে বিদেশি মালিকানাধীন নয়টি ব্যাংক আলোচ্য মাসে রেমিট্যান্স এসেছে ১ কোটি ৩৭ লাখ ডলার।গত ২০১৪-১৫ অর্থবছরে মোট ১ হাজার ৫৩১ কোটি ডলারের রেমিট্যান্স এসেছিল দেশে। আর চলতি অর্থবছরের প্রথম চার মাসে ৫০২ কোটি ডলারের রেমিট্যান্স এসেছে।
