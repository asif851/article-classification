
একটা বেকুব (ইডিয়ট) দলের কারণে ২০১৪ সালে একতরফা নির্বাচন হয়েছিল বলে মনে করেন অর্থমন্ত্রী আবুল মাল আবদুল মুহিত। সচিবালয়ে আজ রোববার অর্থমন্ত্রী এক ব্রিফিংয়ে সাংবাদিকদের এ কথা জানান।
আগামী নির্বাচনে জনগণ কি ভোট দিতে পারবেন না আগের মতো প্রায় একতরফা নির্বাচনই হবে-এমন প্রশ্নের জবাব দেওয়ার সময় অর্থমন্ত্রী ক্ষেপে যান। এরপর আবুল মাল আবদুল মুহিত বলেন, ‘আমরা তো একতরফা নির্বাচন করিনি। একটা বেকুব (ইডিয়ট) দলের কারণে এটা হয়েছে। আমরা তাদের আমন্ত্রণ জানিয়েছিলাম। তাদের বেকুব নেতারা আসেনি। মনে হয় এবার আর তা করবে না। এবারের নির্বাচনে অংশ না নিলে বরং তাদের দল বিলীন হয়ে যাবে।’
অর্থমন্ত্রী বলেন, ‘শেখ হাসিনার সব সরকারই অংশগ্রহণমূলক সরকার। ভবিষ্যতেও তাই হবে। আশা করি, ২০১৮ সালের ডিসেম্বরে অনুষ্ঠেয় জাতীয় নির্বাচনে সবাই অংশ নেবে এবং সেই নির্বাচনে আওয়ামী লীগই জিতবে।’
সিলেটে অর্থমন্ত্রীর আসন থেকে তাঁর ভাই নির্বাচন করবেন জানিয়ে অর্থমন্ত্রী বলেন, দলের প্রয়োজন হলে তিনি নিজেও নির্বাচন করতে পারেন।
আওয়ামী লীগ আবার ক্ষমতায় এলে বিরোধী দল হিসেবে বিএনপি না জাতীয় পার্টিকে দেখতে চান-জানতে চাইলে অর্থমন্ত্রী বলেন, ‘যেই আসুক, সমস্যা নেই।’
জাতীয় রাজস্ব বোর্ডের (এনবিআর) নতুন যে চেয়ারম্যান আসবেন, রাজস্ব সংগ্রহে তিনি কতটা ভূমিকা রাখতে পারবেন-জানতে চাইলে অর্থমন্ত্রী বলেন, ‘জানি না কে আসছেন। এই কাজটা প্রধানমন্ত্রী করেন। তবে যেসব নাম শুনছি, মোশাররফ হোসেন ভূঁইয়া (সাবেক শিল্পসচিব), শুভাশীষ বসু (বর্তমান বাণিজ্যসচিব) তাতে অসন্তুষ্ট হওয়ার কারণ নেই।’
এক প্রশ্নের জবাবে অর্থমন্ত্রী বলেন, ফারমার্স ব্যাংকের জন্য বড় সমাধান হবে অন্য ব্যাংকের সঙ্গে একীভূত হয়ে যাওয়া।
