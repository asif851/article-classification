
নির্ধারিত পাঁচটি অর্থনৈতিক অঞ্চলের সঙ্গে আরও দু-একটি নতুন অর্থনৈতিক অঞ্চল প্রতিষ্ঠার পরিকল্পনা নিয়ে কাজ করছে সরকার। এর জন্য সম্ভাব্য স্থান নির্ধারণের কাজ এগিয়ে চলছে। শিল্পভিত্তিক অর্থনীতি গড়ে তোলার প্রতি বিশেষ গুরুত্ব দিয়ে সরকার এ পরিকল্পনা বাস্তবায়ন করবে।ঢাকা চেম্বার অব কমার্স অ্যান্ড ইন্ডাস্ট্রির (ডিসিসিআই) নবনির্বাচিত পরিচালনা পর্ষদের নেতারা সাক্ষাত্ করতে এলে শিল্পমন্ত্রী আমির হোসেন আমু তাঁদের এ কথা বলেন। শিল্প মন্ত্রণালয়ে আজ রোববার দুপুরে এ বৈঠক অনুষ্ঠিত হয়।বৈঠকে শিল্পসচিব মোহাম্মদ মঈনউদ্দীন আবদুল্লাহ, ঢাকা চেম্বারের সভাপতি মোহাম্মদ শাহজাহান খান, দুই সহসভাপতি ওসামা তাসির ও খন্দকার শহিদুল ইসলাম, সাবেক সভাপতি সবুর খান প্রমুখ উপস্থিত ছিলেন।বৈঠকে ঢাকা চেম্বারের নেতারা বলেন, দেশে ভারসাম্যপূর্ণ ও দীর্ঘমেয়াদি শিল্পায়নের স্বার্থে ক্ষুদ্র ও মাঝারি শিল্প খাতকে মূল শক্তি হিসেবে গ্রহণ করতে হবে। তাঁরা শিল্প মন্ত্রণালয়, বাংলাদেশ ব্যাংক, এসএমই ফাউন্ডেশন ও ঢাকা চেম্বারের যৌথ উদ্যোগে এ খাতের উন্নয়নে একটি চাহিদাভিত্তিক গবেষণা পরিচালনার এবং একটি আদর্শ এসএমই শুমারি পরিচালনার পরামর্শ দিয়েছেন৷ নেতারা জাহাজভাঙা শিল্পের প্রসারে দ্রুত জাহাজনির্মাণ শিল্প নীতিমালা অনুমোদন, ওষুধ শিল্পনগর বাস্তবায়ন, শিল্প-কারখানায় নিরবচ্ছিন্ন গ্যাস ও বিদ্যুতের সংযোগ দেওয়া, দেশীয় শিল্পবান্ধব শুল্ক ও কর কাঠামো নির্ধারণের ওপর গুরুত্ব দেন।শিল্পমন্ত্রী বলেন, দেশে শিল্পায়ন ও ব্যবসা-বাণিজ্যের উন্নয়নে যেকোনো সিদ্ধান্ত ব্যবসায়ী ও উদ্যোক্তাদের সঙ্গে আলোচনা করে নেওয়া হবে। শিল্প খাতে পরনির্ভরশীলতা কমাতে জাতীয় স্বার্থে সরকার এ সিদ্ধান্ত নেবে। তিনি দেশীয় শিল্প-কারখানায় পাটজাত পণ্যের ব্যবহার বাড়াতে উদ্যোক্তাদের প্রতি আহ্বান জানান।
