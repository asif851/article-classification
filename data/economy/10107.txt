
সিঙ্গাপুর থেকে বাংলাদেশে বড় ধরনের বিনিয়োগ আসবে বলে আশা করছে বাংলাদেশ বিনিয়োগ উন্নয়ন কর্তৃপক্ষ (বিডা)। এ দেশে বিনিয়োগের সম্ভাবনা খতিয়ে দেখতে দেশটির শীর্ষ ব্যবসায়ী সংগঠন সিঙ্গাপুর বিজনেস ফেডারেশনের (এসবিএফ) ৩২ সদস্যের একটি প্রতিনিধিদল বাংলাদেশে এসেছে। দলটির সঙ্গে বেশ কিছু বড় প্রকল্পে বড় অঙ্কের বিনিয়োগ নিয়ে আলোচনা করেছে বিডা। আগামী মাসে বিডার একটি প্রতিনিধিদলও সিঙ্গাপুর সফর করবে।
বিডার নির্বাহী চেয়ারম্যান কাজী মো. আমিনুল ইসলাম প্রথম আলোকে বলেন, ‘আমরা কিছু ফ্ল্যাগশিপ প্রকল্পে বিনিয়োগ চাইছি, যার পরিমাণ ১০০ কোটি ডলারের বেশি হতে পারে। পরিমাণটা ৩০০ থেকে ৪০০ কোটি ডলারও হতে পারে। এসব প্রকল্পের বিষয়ে আলোচনা হয়েছে। আগামী মাসে আমরা সিঙ্গাপুরে যাব, সেখানেও বিষয়গুলো তুলে ধরা হবে।’
সিঙ্গাপুর বিজনেস ফেডারেশনের (এসবিএফ) সঙ্গে তিনটি সমঝোতা চুক্তি সই শেষে বিডার চেয়ারম্যান এসব কথা বলেন। রাজধানীর সোনারগাঁও হোটেলে বাংলাদেশ শিল্প বণিক সমিতি ফেডারেশন (এফবিসিসিআই) ও সিঙ্গাপুর বিজনেস ফেডারেশন এই সমঝোতা চুক্তি সই অনুষ্ঠানের আয়োজন করে। এতে প্রধান অতিথি ছিলেন শিল্পমন্ত্রী আমির হোসেন আমু। এ ছাড়া বিডার চেয়ারম্যান কাজী আমিনুল ইসলাম, সিঙ্গাপুর বিজনেস ফেডারেশনের চেয়ারম্যান এস এস টি ও, এফবিসিসিআইয়ের সহসভাপতি মো. মুনতাকিম আশরাফ ও বাংলাদেশ বিজনেস চেম্বার অব সিঙ্গাপুরের (বিডিচ্যাম) সভাপতি মির্জা গোলাম সবুর বক্তব্য দেন।
তিনটি সমঝোতা চুক্তির একটি সই হয়েছে বিডা ও সিঙ্গাপুর বিজনেস ফেডারেশনের মধ্যে। আরেকটি সই হয়েছে এফবিসিসিআইয়ের সঙ্গে সিঙ্গাপুর বিজনেস ফেডারেশনের। তৃতীয় চুক্তিটি সই হয়েছে এফবিসিসিআই ও বিডিচ্যামের মধ্যে।
সিঙ্গাপুর বিজনেস ফেডারেশন সে দেশের ২৪ হাজার ২০৬টি কোম্পানির সংগঠন। দেশটিতে নিবন্ধিত ৫০ লাখ ডলারের বেশি মূলধনের সব কোম্পানি এর সদস্য। সংগঠনটির সঙ্গে সমঝোতা চুক্তির বিষয়ে বিডার চেয়ারম্যান কাজী আমিনুল ইসলাম বলেন, সহজে ব্যবসা করা বা ইজ অব ডুয়িং বিজনেস সূচক এবং এক দরজায় সব সেবা বা ওয়ান স্টপ সার্ভিস দেওয়া, বিনিয়োগ আনা ও দক্ষতা উন্নয়নে কাজ করা হবে।
বিনিয়োগ সম্ভাবনার বিষয়ে বিডার চেয়ারম্যান বলেন, ‘তারা আমাদের কাছে জানতে চেয়েছে কোন কোন খাতে বাংলাদেশ বিনিয়োগ চায়। আমরা বলেছি বাংলাদেশে অবকাঠামো, উচ্চমূল্য ও উচ্চ আয়ের পণ্য উৎপাদন এবং পোশাক খাতের বাইরের শিল্পে বিনিয়োগ নিতে আগ্রহী।’
সিঙ্গাপুরের ব্যবসায়ীরা বাংলাদেশে বিনিয়োগে আগ্রহী হয়েই ঢাকায় এসেছেন বলে দাবি করেন বিডিচ্যামের সভাপতি মির্জা গোলাম সবুর। তিনি বলেন, ‘২০১২ সালে আমরা একবার তাদের সঙ্গে বসেছিলাম। তবে তখনকার পরিস্থিতিতে তারা আগ্রহ দেখায়নি। এখন তারা আগ্রহী হয়েছে।’ তিনি বলেন, ইন্টারন্যাশনাল এন্টারপ্রাইজ সিঙ্গাপুর (আইই সিঙ্গাপুর নামে পরিচিত) সে দেশের বড় বিনিয়োগকারীদের নিয়ে কাজ করে, যাদের কোম্পানির অধিমূল্য ৫০০ থেকে ১০০০ কোটি ডলার। আইই সিঙ্গাপুরের কাজ হলো একটি দেশের আসল পরিস্থিতি বোঝা এবং সত্যিকার অংশীদার খুঁজে বের করা। তাদের মাধ্যমেই সিঙ্গাপুরের বিনিয়োগ বিভিন্ন দেশে যায়। এ বছর অথবা আগামী বছরের মধ্যে আইই সিঙ্গাপুর ঢাকায় একটি কার্যালয় করবে বলে উল্লেখ করেন তিনি।
চুক্তি সই অনুষ্ঠানে শিল্পমন্ত্রী আমির হোসেন বলেন, বাংলাদেশ বিনিয়োগের একটি অনন্য জায়গা। বাংলাদেশ সরকার এ দেশে আধুনিক প্রযুক্তি ও পরিবেশবান্ধব শিল্পায়নের দিকে জোর দিচ্ছে। এ দেশে বিদেশি বিনিয়োগরে ক্ষেত্রে উদার নীতি অনুসরণ করা হয় এবং আকর্ষণীয় সুযোগ-সুবিধা দেওয়া হয়।
বিডার চেয়ারম্যান কাজী আমিনুল ইসলাম বলেন, বাংলাদেশে বিনিয়োগের জন্য অর্থ খুব দরকার। সিঙ্গাপুরের সেটা আছে। গত বছর ভারত যে ৩৩ বিলিয়ন বা ৩ হাজার ৩০০ কোটি ডলারের বিনিয়োগ পেয়েছে, তার ১৫ বিলিয়ন বা দেড় হাজার কোটি ডলার এসেছে সিঙ্গাপুর থেকে।
সিঙ্গাপুর বিজনেস ফেডারেশনের চেয়ারম্যান এস এস টিও বলেন, বাংলাদেশ বেশ কিছু বড় অবকাঠামো প্রকল্প করছে। এ দেশে অর্থনৈতিক অঞ্চল হচ্ছে। মধ্যম আয়ের দেশ হওয়ায় এখানে বড় বাজার তৈরি হচ্ছে। এ জন্য বিজনেস ফেডারেশন সিঙ্গাপুরের বড় এবং ক্ষুদ্র ও মাঝারি (এসএমই) দুই ধরনের প্রতিষ্ঠানকেই এ দেশে আসার ক্ষেত্রে উৎসাহ দিচ্ছে।
এফবিসিসিআইয়ের সহসভাপতি মুনতাকিম আশরাফ বাংলাদেশের ওষুধ, জাহাজনির্মাণ, সিরামিক, বৈচিত্র্যপূর্ণ চামড়াজাত পণ্য, হালকা প্রকৌশল, শিক্ষা, দক্ষতা উন্নয়ন, স্বাস্থ্য, বিদ্যুৎ ও জ্বালানি, পর্যটন এবং সমুদ্রসম্পদে বিনিয়োগের আহ্বান জানান সিঙ্গাপুরের ব্যবসায়ীদের।
২০১৫-১৬ অর্থবছরে বাংলাদেশ সিঙ্গাপুরে ১৬ কোটি ৪৭ লাখ ডলারের পণ্য রপ্তানি করেছে। বিপরীতে আমদানি করেছে প্রায় ১৯৭ কোটি ডলারের পণ্য।
সিঙ্গাপুরের ব্যবসায়ী প্রতিনিধিদলটি দুই দিনের সফর শেষে আজ মঙ্গলবার ঢাকা ত্যাগ করবে।
