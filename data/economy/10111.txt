
থাইল্যান্ডের বিভিন্ন পণ্যসামগ্রী নিয়ে ঢাকায় শুরু হয়েছে ‘থাইল্যান্ড উইক’। রাজধানীর সোনারগাঁও হোটেলে এ মেলা চলবে আগামী বৃহস্পতিবার পর্যন্ত। আজ সকালে প্রধান অতিথি হিসেবে মেলার উদ্বোধন করেন বাণিজ্যমন্ত্রী তোফায়েল আহমেদ। 
অনুষ্ঠানে থাইল্যান্ডের ৪৫টি প্রতিষ্ঠান ও থাই পণ্য বিক্রেতা বাংলাদেশের ২৭টি প্রতিষ্ঠান পসরা নিয়ে বসেছে। এর মধ্যে রয়েছে খাদ্যপণ্য, পোশাক, পাদুকা, রূপচর্চার সামগ্রী, সুগন্ধী, কসমেটিক, হাসপাতালসহ আরও বিভিন্ন ধরনের প্রতিষ্ঠান। উদ্বোধনী বক্তব্যে বাণিজ্যমন্ত্রী তোফায়েল আহমেদ বলেন, দুই দেশের বন্ধুত্বপূর্ণ সম্পর্ক আরও জোরদার করতে থাই ভিসা সহজ করা প্রয়োজন। তাহলে সহজেই ভ্রমণ, চিকিৎসা, ব্যবসার জন্য বাংলাদেশিরা থাইল্যান্ডে যেতে পারবে। এতে বন্ধুত্ব অটুট থাকবে। শুল্কমুক্ত পণ্য রপ্তানির সুযোগ কাজে লাগবে। বাংলাদেশে নিযুক্ত থাইল্যান্ডের রাষ্ট্রদূত প্যানপিমন সুয়ান্নাপঙ্গে বলেন, দুই দেশের মধ্যে বাণিজ্য বাড়ছে। বাংলাদেশ ও থাইল্যান্ড বাণিজ্য শিগগিরই দুই বিলিয়ন ডলারে উন্নীত হবে। অনুষ্ঠানে স্বাগত বক্তব্য দেন থাই দূতাবাসের মিনিস্টার কাউন্সেলর (কমার্শিয়াল) সুয়েবসাক ডাঙবুনরুয়েং। উদ্বোধনী অনুষ্ঠানে থাইল্যান্ডের শিল্পীদের অংশগ্রহণে সাংস্কৃতিক অনুষ্ঠান হয়। যৌথভাবে এ মেলার আয়োজন করছে থাইল্যান্ডের ইন্টারন্যাশনাল ট্রেড প্রমোশন বিভাগ, বাণিজ্য মন্ত্রণালয়, সরকার ও ঢাকার থাই দূতাবাস। মেলা চলবে প্রতিদিন বেলা ১১টা থেকে রাত ৯টা পর্যন্ত।
