
এখন থেকে ব্যাংক ও আর্থিক প্রতিষ্ঠানের বার্ষিক সামাজিক দায়বদ্ধতা বা সিএসআর বাজেটের ১০ শতাংশ নিজস্ব জলবায়ু ঝুঁকি তহবিলের জন্য বরাদ্দ রাখতে হবে। এই তহবিলের টাকা ব্যাংক ও আর্থিক প্রতিষ্ঠান সুনির্দিষ্ট কর্মসূচি ও প্রকল্পের বিপরীতে খরচ করতে পারবে।বাংলাদেশ ব্যাংক গতকাল বৃহস্পতিবার ‘জলবায়ু ঝুঁকি তহবিল’ গঠন ও বাস্তবায়ন-সংক্রান্ত যে নীতিমালা জারি করেছে, তাতে এ নির্দেশনা দেওয়া হয়েছে। কেন্দ্রীয় ব্যাংকের নির্দেশনার আলোকে উদাহরণ দিয়ে বলা যায়, যদি কোনো ব্যাংক ও আর্থিক প্রতিষ্ঠান বছরে সিএসআর খাতে ১০ কোটি টাকা বরাদ্দ রাখে তাহলে তার ন্যূনতম ১০ শতাংশ বা ১ কোটি টাকা জলবায়ু ঝুঁকি তহবিলে দিতে হবে।এর আগে একাধিক নির্দেশনার মাধ্যমে কেন্দ্রীয় ব্যাংক দেশের সব তফসিলি ব্যাংক ও আর্থিক প্রতিষ্ঠানকে জলবায়ু ঝুঁকি তহবিল গঠনের নির্দেশ দেয়। আর গতকাল এ-সংক্রান্ত দিকনির্দেশনা ও তহবিল ব্যবস্থাপনা পদ্ধতির কাঠামো নির্ধারণ করে দেওয়া হয়েছে।বাংলাদেশ ব্যাংক বলছে, সামাজিক দায়বদ্ধতার অংশ হিসেবে পরিবেশ পরিস্থিতির অবনমন, দূষণ ও জলবায়ু পরিবর্তনজনিত ক্ষতি রোধ, কার্বন নির্গমন কমানো, দুর্যোগ প্রতিরোধ, পুনর্বাসন-সংক্রান্ত কাজের জন্য সবগুলো ব্যাংক ও আর্থিক প্রতিষ্ঠানকে এ তহবিল গঠন করতে হবে। এ তহবিল থেকে অনুদান প্রদান ও হ্রাসকৃত সুদে অর্থায়ন করা যাবে।কেন্দ্রীয় ব্যাংকের নির্দেশনা অনুযায়ী, জলবায়ু ঝুঁকি তহবিলের অর্থ ব্যাংকগুলো জলবায়ু ও দুর্যোগ-সংক্রান্ত যেকোনো কর্মসূচি (ইভেন্ট) ও প্রকল্পে ব্যয় করতে পারবে। এ ক্ষেত্রে পরিবেশ, জলবায়ু ও দুর্যোগ বিষয়ে সচেতনতা বা প্রচারণামূলক অনুষ্ঠান, সভা, সেমিনার, র্যালি, ওয়ার্কশপ, ত্রাণসামগ্রী বিতরণ ইত্যাদি কর্মকাণ্ডকে কর্মসূচি বা ইভেন্ট হিসেবে বিবেচনা করা হবে। সেই সঙ্গে উপকূলীয় এলাকায় ঘূর্ণিঝড় আশ্রয়কেন্দ্র এবং নদীভাঙন রোধে বাঁধ নির্মাণ-সংক্রান্ত কর্মকাণ্ডও প্রকল্প হিসেবে বিবেচিত হবে।জলবায়ু-সংক্রান্ত কর্মকাণ্ডে হ্রাসকৃত সুদে অর্থায়নের বিষয়ে বলা হয়েছে, ব্যাংক ও আর্থিক প্রতিষ্ঠানগুলো তাদের তহবিল ব্যয়ের গড় ভারিত্বের চেয়ে কম সুদে অর্থ সহায়তা দিলে সে ক্ষেত্রে হ্রাসকৃত সুদের অর্থ ওই তহবিল থেকে নেওয়া যাবে। ধরা যাক, কোনো ব্যাংক বা আর্থিক প্রতিষ্ঠানের তহবিল ব্যয়ের গড় ভারিত্ব ১০ শতাংশ। ওই ব্যাংক বা আর্থিক প্রতিষ্ঠান ৮ শতাংশ সুদে জলবায়ু প্রকল্পে অর্থায়ন করেছে। তাহলে হ্রাসকৃত ২ শতাংশ সুদ জলবায়ু তহবিল থেকে ব্যয় করা যাবে।ব্যাংক ও আর্থিক প্রতিষ্ঠানের জলবায়ু ঝুঁকি তহবিলের ব্যয়কে ওই প্রতিষ্ঠানের সিএসআর খাতের ব্যয় হিসাবে নথিভুক্ত করতেবলেছে বাংলাদেশ ব্যাংক। আর ত্রৈমাসিক ও ষাণ্মাসিক ভিত্তিতে তা সুনির্দিষ্ট ছকে বাংলাদেশ ব্যাংককে জানাতে হবে।
