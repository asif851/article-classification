
কোনো ধরনের এককালীন জমা বা ডাউনপেমেন্ট ছাড়াই খেলাপি হয়ে পড়া স্বল্পমেয়াদি কৃষিঋণ পুনঃ তফসিল করতে পারবে ব্যাংকগুলো। এরপর ওই কৃষককে আবার নতুন ঋণ দেওয়া যাবে। চলতি বছরের ডিসেম্বর পর্যন্ত এ সুবিধা কার্যকর থাকবে।বাংলাদেশ ব্যাংক গতকাল মঙ্গলবার এ-সংক্রান্ত একটি নির্দেশনা ব্যাংকগুলোতে পাঠিয়েছে।নির্দেশনায় বলা হয়েছে, জাতীয় অর্থনৈতিক অগ্রগতি ও স্থিতিশীলতার জন্য কৃষি খাতের গুরুত্ব রয়েছে। এ ছাড়া কৃষি উৎপাদন বাড়ানোর জন্য সরকারের কৃষিবান্ধব নীতি বাস্তবায়ন এবং কৃষিঋণ আদায় করতে এ সিদ্ধান্ত হয়েছে।বলা হয়েছে, এখন থেকে স্বল্পমেয়াদি কৃষিঋণ পুনঃ তফসিলের ক্ষেত্রে ব্যাংক-গ্রাহক সম্পর্কের ভিত্তিতে এককালীন জমার শর্ত শিথিল করা যাবে। ক্ষেত্রবিশেষে এককালীন জমা ছাড়াই খেলাপি হয়ে পড়া কৃষিঋণ পুনঃ তফসিল করা যাবে।
