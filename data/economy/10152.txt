
উন্নয়ন ব্যয়ে গতি কমে গেছে। দাতা দেশ ও সংস্থাগুলোর কাছ থেকে কাঙ্ক্ষিত বিদেশি সহায়তা না পাওয়ায় উন্নয়ন প্রকল্পের বাস্তবায়নে গতি ধীর হয়ে এসেছে।চলতি অর্থবছরের (২০১৩-১৪) প্রথম চার মাস (জুলাই-অক্টোবর) বার্ষিক উন্নয়ন কর্মসূচির (এডিপি) মাত্র ১৫ শতাংশ বাস্তবায়ন করা সম্ভব হয়েছে। চলতি এডিপির আকার বড় হলেও আলোচ্য সময়ে গত অর্থবছরের এডিপির চেয়ে ৫ শতাংশ কম বাস্তবায়ন হয়েছে।বিগত জুলাই-অক্টোবর সময়ে চলতি এডিপির নয় হাজার ৯০৬ কোটি টাকা ব্যয় করতে সমর্থ হয়েছে মন্ত্রণালয় ও বিভাগগুলো। পরিকল্পনা মন্ত্রণালয়ের বাস্তবায়ন, পরিবীক্ষণ ও মূল্যায়ন বিভাগ (আইএমইডি) সূত্রে এসব তথ্য জানা গেছে। এডিপির আকার ছোট হওয়া সত্ত্বেও গত অর্থবছরের একই সময়ে প্রায় এক হাজার কোটি টাকা বেশি ব্যয় করা সম্ভব হয়েছিল।চলতি অর্থবছরে পরিকল্পনা কমিশনের আওতাধীন ৬৫ হাজার ৮৭২ কোটি টাকার বার্ষিক উন্নয়ন কর্মসূচি গ্রহণ করা হয়েছে। এ ছাড়া প্রথমবারের মতো স্বায়ত্তশাসিত প্রতিষ্ঠানগুলোর উন্নয়ন ব্যয়ের আট হাজার ১১২ কোটি টাকার প্রকল্পও এডিপিতে অন্তর্ভুক্ত করা হয়েছে। সব মিলিয়ে ৭৩ হাজার ৯৮৪ কোটি টাকার এডিপি বাস্তবায়িত হচ্ছে।সবচেয়ে আশঙ্কার বিষয় হলো, বিগত কয়েক বছরের মতো এবারও এডিপিতে বিদেশি সহায়তার ব্যবহার কমে গেছে।আলোচ্য সময়ে (জুলাই-অক্টোবর) বরাদ্দের মাত্র ১১ শতাংশ বা দুই হাজার ৭৫৪ কোটি টাকা খরচ হয়েছে। গতবার একই সময়ে বিদেশি সহায়তার তিন হাজার ৮৩৬ কোটি টাকা খরচ হয়েছিল।উল্লেখ্য, চলতি এডিপিতে ২৪ হাজার ৫৬৩ কোটি টাকা বিদেশি সহায়তা পাওয়ার কথা রয়েছে।এ ছাড়া স্থানীয় উৎস থেকে দেওয়া বরাদ্দের ৪১ হাজার ৩০৯ কোটি টাকার মধ্যে জুলাই-অক্টোবর সময়ে সাত হাজার ১৫৩ কোটি টাকা বা ১৭ শতাংশ খরচ হয়েছে। গতবার একই সময়ে এডিপির ২১ শতাংশ খরচ হয়েছিল।বাস্তবায়ন পরিস্থিতি: অর্থবছরের প্রথম চার মাসে পররাষ্ট্র মন্ত্রণালয় ও দুর্নীতি দমন কমিশন (দুদক) কোনো টাকা খরচ করতে পারেনি।আর বরাদ্দের ১০ শতাংশের কম খরচ করেছে ১৬টি মন্ত্রণালয় ও বিভাগ। মন্ত্রণালয় ও বিভাগগুলো হলো: সেতু বিভাগ, ডাক ও টেলিযোগাযোগ মন্ত্রণালয়, জনপ্রশাসন মন্ত্রণালয়, বিচার ও সংসদবিষয়ক মন্ত্রণালয়, গৃহায়ণ ও গণপূর্ত, প্রধানমন্ত্রীর কার্যালয়, সংস্কৃতিবিষয়ক মন্ত্রণালয়, পার্বত্য চট্টগ্রামবিষয়ক মন্ত্রণালয়, নির্বাচন কমিশন সচিবালয়, সমাজকল্যাণ মন্ত্রণালয়, খাদ্য মন্ত্রণালয়, শিল্প মন্ত্রণালয়, বিদ্যুৎ বিভাগ, আইএমইডি, ভূমি মন্ত্রণালয় এবং পরিসংখ্যান ও তথ্য ব্যবস্থাপনা বিভাগ।এদিকে বরাদ্দপ্রাপ্ত শীর্ষ ১০টি মন্ত্রণালয় ও বিভাগের অনুকূলে চলতি এডিপিতে ৫৪ হাজার ৪৮৯ কোটি টাকা রয়েছে, যা মোট মূল এডিপির ৭৪ শতাংশ। জুলাই-অক্টোবর মাসে এসব মন্ত্রণালয় মাত্র সাত হাজার ৯৯৭ কোটি টাকা খরচ করেছে, যা বরাদ্দের ১৫ শতাংশ।
