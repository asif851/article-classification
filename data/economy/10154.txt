
ইউনূস সেন্টার আয়োজিত ২২৯তম সামাজিক ব্যবসা ডিজাইন ল্যাবে ছয়টি নতুন ব্যবসা পরিকল্পনা অর্থায়নের জন্য অনুমোদিত হয়েছে। ঢাকায় গ্রামীণ ব্যাংক মিলনায়তনে গতকাল সোমবার এ ল্যাব অনুষ্ঠিত হয়। এতে নবীন উদ্যোক্তারা প্রত্যেকেই পণ্য বাজারজাতকরণ ও আত্মনির্ভরশীলতা অর্জনের লক্ষ্যসহ তাঁদের ব্যবসায়িক পরিকল্পনাগুলো উপস্থাপন করেন। এ ডিজাইন ল্যাবে সভাপতিত্ব করেন নোবেল বিজয়ী অধ্যাপক মুহাম্মদ ইউনূস। এতে স্বাগতিক বাংলাদেশ ছাড়াও যুক্তরাষ্ট্র, মালয়েশিয়া, বেলজিয়াম, ব্রাজিলসহ বিভিন্ন দেশ ও আন্তর্জাতিক প্রতিষ্ঠানের ১২০ জন প্রতিনিধি অংশ নেন। অধ্যাপক মুহাম্মদ ইউনূস জানান, এ পর্যন্ত ৪ হাজার ৬৫৪টি প্রকল্প ডিজাইন ল্যাবে বিনিয়োগের জন্য অনুমোদিত হয়েছে।গতকালের ডিজাইন ল্যাবে যে ছয়জন নবীন উদ্যোক্তার ব্যবসা পরিকল্পনা অনুমোদিত হয়, তাঁরা সবাই গ্রামীণ ব্যাংকের ঋণগ্রহীতা পরিবারের সন্তান। এর মধ্যে মিজানুর রহমান রঙিন তাঁতের লুঙ্গি (সারং) তৈরি ও মো. মাসুদ পরিত্যক্ত সুতা পুনঃপ্রক্রিয়াজাত করে বিক্রির পরিকল্পনা উপস্থাপন করেন। নারী উদ্যোক্তা তাসলিমা স্টেশনারি ব্যবসার জন্য ও শারীরিক প্রতিবন্ধী উদ্যোক্তা মো. আমজাদ জামদানি শাড়ি বয়নে একটি তাঁত কেনার মূলধন চান। এ ছাড়া পরান সুর তাঁর শাঁখা (বিবাহিত হিন্দু মহিলাদের হাতের বালা) তৈরি ও শ্রীকান্ত কুমার গৌড় তাঁর ফার্মেসি (ওষুধ) ব্যবসা সম্প্রসারণে মূলধন চেয়ে পরিকল্পনা পেশ করেন।ডিজাইন ল্যাবটির যাত্রা শুরু হয় ২০১৩ সালের জানুয়ারিতে। বিজ্ঞপ্তি।
