
ইউএস-বাংলা এয়ারলাইনসের বহরে যুক্ত হয়েছে আরও একটি এয়ারক্রাফট ডিএএসএইচ-৮-কিউ ৪০০। এয়ারক্রাফটটি গতকাল শুক্রবার বিকেল চারটায় হযরত শাহজালাল আন্তর্জাতিক বিমানবন্দরে অবতরণ করে। এটি গ্রহণ করেন কোম্পানির ব্যবস্থাপনা পরিচালক মোহাম্মদ আবদুল্লাহ আল মামুনসহ উচ্চ পদস্থ কর্মকর্তারা।
ইউএস-বাংলা এয়ারলাইনসের এক বিজ্ঞপ্তিতে বলা হয়, বহরে যুক্ত হওয়া নতুন এয়ারক্রাফটি দিয়ে বর্তমানে পরিচালিত গন্তব্যগুলোতে ফ্লাইট সংখ্যা বাড়ানো হবে। একই সঙ্গে ৫ জুলাই থেকে বরিশাল ও রাজশাহীতে ফ্লাইট পরিচালনা করা হবে। ইসলামী ব্যাংক বাংলাদেশ লিমিটেডের গুলশান শাখার অর্থায়নে এটি কেনা হয়।
ইউএস-বাংলা এয়ারলাইনস জানায়, বাংলাদেশের একমাত্র আইএসও-৯০০১-২০০৮ সনদপ্রাপ্ত ইউএস-বাংলা এয়ারলাইনসের সব এয়ারক্রাফটই কানাডার বোমবারডিয়ার তৈরি ৭৬ আসনের সর্বাধুনিক ডিএএসএইচ-৮-কিউ ৪০০ এয়ারক্রাফট। বর্তমানে ইউএস-বাংলা এয়ারলাইনসটি অভ্যন্তরীণ রুটে সর্বাধিক ফ্লাইটসহ সর্বোচ্চ সংখ্যক যাত্রী পরিবহন করছে। এ ছাড়া চলতি বছরের মধ্যে নেপাল, ভুটান, কলকাতা, কুয়ালালামপুর, সিঙ্গাপুর, ব্যাংকক, আবুধাবি, দোহা, মাসকাট, জেদ্দাসহ অন্যান্য গন্তব্যে ফ্লাইট পরিচালনার কার্যক্রম প্রক্রিয়াধীন রয়েছে।
