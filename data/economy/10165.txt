
 
বিনিয়োগকারীদের কোনো ধরনের গুজবে কান না দেওয়ার পরামর্শ দিয়েছে পুঁজিবাজারে তালিকাভুক্ত বস্ত্র খাতের কোম্পানি দেশ গার্মেন্টস। সম্প্রতি প্রতিষ্ঠানটির শেয়ারের দাম অস্বাভাবিক বেড়ে যাওয়ায় আজ রোববার প্রতিষ্ঠানটির পক্ষ থেকে বিনিয়োগকারীদের এই পরামর্শ দেওয়া হয়। ঢাকা স্টক এক্সচেঞ্জ (ডিএসই) সূত্রে এ তথ্য জানা গেছে।বিনিয়োগকারীদের সতর্ক করে প্রতিষ্ঠানটি জানিয়েছে, এই মুহূর্তে এমন কোনো মূল্যসংবেদনশীল তথ্য নেই, যাতে দেশ গার্মেন্টসের শেয়ারের দাম অস্বাভাবিক বাড়তে পারে। তা ছাড়া প্রতিষ্ঠানটির পরিচালনা পর্ষদও এমন কোনো সিদ্ধান্ত নেয়নি, যা এর দামে প্রভাব ফেলতে পারে। এ অবস্থায় এই প্রতিষ্ঠানের শেয়ারে বিনিয়োগের ক্ষেত্রে কোনো ধরনের গুজবে কান না দেওয়ার পরামর্শ দেওয়া হয় বিনিয়োগকারীদের।এর আগে দেশ গার্মেন্টসের অস্বাভাবিক দাম বাড়ার বিষয়টি ডিএসইর নজরে এলে এর কারণ অনুসন্ধানের উদ্যোগ নেয় ডিএসই কর্তৃপক্ষ। এর পরিপ্রেক্ষিতে গত ১৭ সেপ্টেম্বর প্রতিষ্ঠানটি জানিয়েছিল, প্রতিষ্ঠানটির শেয়ারের দাম অস্বাভাবিক বাড়ার পেছনে কোনো মূল্যসংবেদনশীল তথ্য তাদের কাছে নেই।ডিএসই সূত্রে জানা যায়, গত এক মাসে এই কোম্পানির শেয়ারের দাম ৩২.৪০ টাকা বেড়েছে। গত ৮ সেপ্টেম্বর প্রতিষ্ঠানটির শেয়ারের দাম ছিল ৪৩.১০ টাকা, যা ২২ সেপ্টেম্বর দাঁড়িয়েছিল ১০১.৬০ টাকা। আর আজ সর্বশেষ দাম ছিল ৭৫.৫০ টাকা।
