
আন্তর্জাতিক বাজারে দাম বাড়ায় দেশের বাজারে সোনার দাম ভরিতে সর্বোচ্চ ১ হাজার ৩৪১ টাকা পর্যন্ত বাড়ানোর সিদ্ধান্ত নিয়েছে বাংলাদেশ জুয়েলার্স সমিতি। নতুন দর আগামীকাল শুক্রবার থেকে সারা দেশে কার্যকর হবে।
বাংলাদেশ জুয়েলার্স সমিতি আজ বৃহস্পতিবার সন্ধ্যা সাড়ে সাতটার দিকে সোনার দর বাড়ানোর বিষয়টি জানিয়েছে। নতুন দর অনুযায়ী, প্রতি ভরি (১১ দশমিক ৬৬৪ গ্রাম) ভালো মানের অর্থাৎ ২২ ক্যারেট সোনা ৪৭ হাজার ১২৩ টাকা, ২১ ক্যারেট ৪৫ হাজার ১৯৮ টাকা এবং ১৮ ক্যারেট সোনা বিক্রি হবে ৩৯ হাজার ৬৫৮ টাকায়। আর সনাতন পদ্ধতির সোনার ভরি দাঁড়াবে ২৫ হাজার ৬৬১ টাকা।
দেশের সোনার দোকানে আজ প্রতি ভরি ২২ ক্যারেট সোনা ৪৫ হাজার ৮৯৮ টাকা, ২১ ক্যারেট ৪৩ হাজার ৮৫৭ টাকা, ১৮ ক্যারেট ৩৮ হাজার ৬৬৬ টাকা এবং সনাতন পদ্ধতির সোনার ভরি ২৪ হাজার ৮৪৪ টাকায় বিক্রি হয়েছে।
আগামীকাল থেকে ২২ ক্যারেটে ১ হাজার ২২৫ টাকা, ২১ ক্যারেটে ১ হাজার ৩৪১ টাকা, ১৮ ক্যারেটে ৯৯২ টাকা এবং সনাতন পদ্ধতির সোনার ভরিতে ৮১৭ টাকা দাম বৃদ্ধি পাবে।
জুয়েলার্স সমিতি জানান, সোনার দাম বাড়লেও রুপার দাম অপরিবর্তিত থাকছে। প্রতি ভরি রুপা বিক্রি হচ্ছে ১ হাজার ৫০ টাকায়।
