
বাংলাদেশ থেকে সবচেয়ে বেশি নিট পোশাক আমদানি করতে চায় আফ্রিকা অঞ্চলের দেশ সিয়েরা লিওন। একই সঙ্গে বাংলাদেশের নিট পোশাক খাতের উদ্যোক্তাদের সে দেশে বিনিয়োগের আহ্বান জানিয়েছে ঢাকা সফররত সিয়েরা লিওনের প্রতিনিধিদল।নারায়ণগঞ্জে নিট পোশাকশিল্পের মালিকদের সংগঠন বিকেএমইএর প্রধান কার্যালয়ে সংগঠনটির নেতাদের সঙ্গে গতকাল মঙ্গলবার সকালে এক বৈঠক করে বাংলাদেশে সফররত সিয়েরা লিওনের চার সদস্যের প্রতিনিধিদল। এতে উপস্থিত ছিলেন বিকেএমইএর সহসভাপতি মনসুর আহমেদ ও জি এম ফারুক, সিয়েরা লিওনের প্রোগ্রাম ম্যানেজমেন্ট ইউনিটের পরিচালক আবদুল কামারা, ফিন্যান্সিয়াল সেক্টর ডেভেলপমেন্ট ইউনিটের প্রধান এস্থার জনসন, ব্যাংক অব সিয়েরা লিওনের রিসার্চ ডিপার্টমেন্টের সহকারী পরিচালক মোরলাই বাংগুরা, অনারারি কনসাল জেনারেল ওনু জায়গিরদার প্রমুখ। বিকেএমইএ এক সংবাদ বিজ্ঞপ্তিতে বিষয়টি জানায়।ওনু জায়গিরদার বলেন, বাংলাদেশের নিট পোশাকশিল্পের উদ্যোক্তারা সিয়েরা লিওনে কারখানা স্থাপন করতে চাইলে নিরবচ্ছিন্ন বিদ্যুৎ ও প্রয়োজনীয় জমি বরাদ্দ দেওয়া হবে।সিয়েরা লিওনে নিট পোশাকের প্রায় ৪০ লাখ মার্কিন ডলারের বাজার আছে। তবে নিট পোশাক রপ্তানিতে শুল্ক বাধা রয়েছে, সেটি প্রায় ২৪ দশমিক ১২ শতাংশ। বাংলাদেশ থেকে ব্যবসায়ীদের জন্য ভিসার ব্যবস্থা, ব্যাংকিং সুবিধা শিথিলের জন্য আলোচনা ও বার্ষিক দ্বিপক্ষীয় বৈঠকের ব্যবস্থা করা হলে বাণিজ্য উদারীকরণ হবে বলে মন্তব্য করেছেন মনসুর আহমেদ। উভয় দেশের মধ্যে ব্যাংকিং ব্যবস্থা কার্যকর ও সহজ শর্তে নিট পোশাক রপ্তানির জন্য বাণিজ্য চুক্তি স্বাক্ষর করার ব্যাপারে উদ্যোগ নেওয়ার আহ্বান জানান তিনি।
