
বিশ্ব অর্থনীতির জন্য ২০১৬ সাল ছিল মন্দার। পণ্যবাজারে মন্দা, ইউরোপীয় ইউনিয়ন (ইইউ) থেকে যুক্তরাজ্যের বেরিয়ে যাওয়া বা ব্রেক্সিটের সিদ্ধান্ত কার্যকর, উন্নয়নশীল অর্থনীতির দেশগুলোর প্রবৃদ্ধির মিশ্র প্রবণতায় ২০১৭ সালে অর্থনীতি নিয়ে আশাবাদী হওয়ার মতো খুব বেশি কিছু থাকছে না। তবে সবকিছু ছাপিয়ে অর্থনীতির বড় দুশ্চিন্তার কারণ হিসেবে দেখা দিয়েছেন নবনির্বাচিত মার্কিন প্রেসিডেন্ট ডোনাল্ড ট্রাম্প।ট্রাম্প কেন বড় অনিশ্চয়তা হতে যাচ্ছেন, এর ব্যাখ্যায় অর্থনীতিবিদেরা বলছেন, দ্বিতীয় বিশ্বযুদ্ধ-পরবর্তী সময়ে বিশ্বে মুক্ত বাণিজ্যের প্রসারে সবচেয়ে জোরালো ভূমিকা রেখেছে যে যুক্তরাষ্ট্র, সেই দেশটির প্রেডিডেন্ট হিসেবে ট্রাম্প এখন বিভিন্ন আন্তর্জাতিক পণ্য বাণিজ্য চুক্তি ছিঁড়ে ফেলার কথা বলছেন। স্থানীয় শিল্প রক্ষায় যুক্তরাষ্ট্রে পণ্য আমদানিতে অতিরিক্ত ১০ শতাংশ শুল্ক আরোপ বাংলাদেশের মতো দেশগুলোর রপ্তানিতে বড় ধরনের নেতিবাচক প্রভাব ফেলবে।২০১৭ সালের বিশ্ব অর্থনীতি নিয়ে বিশ্বব্যাংক, আন্তর্জাতিক মুদ্রা তহবিলের (আইএমএফ) পাশাপাশি বিভিন্ন বহুজাতিক গবেষণাপ্রতিষ্ঠান ও অর্থনীতিবিদ নিজেদের মতো করে বিচার-বিশ্লেষণ করেছেন। এসব বিশ্লেষণ থেকে সবচেয়ে গুরুত্বপূর্ণ কয়েকটি বিষয় তুলে ধরা হলো:
অর্থনৈতিক প্রবৃদ্ধি—আইএমএফের মতে, ২০১৭ সালে বিশ্ব অর্থনীতির গড় প্রবৃদ্ধি হবে ৩ দশমিক ৪ শতাংশ, গত বছর এ প্রবৃদ্ধি ছিল ৩ দশমিক ১ শতাংশ। বহুজাতিক বাণিজ্য প্রবৃদ্ধির ক্ষেত্রেও সুখবর থাকছে না। বিশ্ব বাণিজ্য সংস্থার (ডব্লিউটিও) হিসেবে, চলতি বছর পণ্য বাণিজ্যে প্রবৃদ্ধি ২ থেকে ৩ শতাংশের মধ্যে থাকবে। যুক্তরাষ্ট্র, রাশিয়া, ব্রাজিল, ভারতের আমদানি চাহিদা বৃদ্ধির সম্ভাবনার কারণে পণ্য বাণিজ্য আগের বছরের তুলনায় কিছুটা বাড়লেও তা খুব বেশি ইতিবাচক প্রভাব ফেলবে না।
রক্ষণশীল ট্রাম্প—বহুজাতিক পণ্য বাণিজ্য চুক্তির ক্ষেত্রে রক্ষণশীল মনোভাব অর্থনীতিতে ও দেশীয় শিল্পের উন্নয়নে বিভিন্ন পদক্ষেপ নেওয়ার যে ঘোষণা ট্রাম্প দিয়েছেন, তাতে অভ্যন্তরীণ মার্কিন অর্থনীতি চাঙা হয়ে উঠতে পারে। এতে যুক্তরাষ্ট্রের জিডিপি প্রবৃদ্ধি বাড়তে পারে, আশঙ্কা রয়েছে মূল্যস্ফীতি বেড়ে যাওয়ারও।
জ্বালানি তেল—তেল উৎপাদনকারী দেশগুলোর সংগঠন ওপেক উৎপাদন কমাতে ২০১৬ সালে সর্বসম্মত হওয়ার প্রভাব ভালোভাবে টের পাওয়া যাবে চলতি বছর। ফিন্যান্সিয়াল টাইমস-এর পূর্বাভাস অনুযায়ী ২০১৭ সালে ব্যারেলপ্রতি জ্বালানি তেলের দাম ৫০ ডলারের ওপরেই থাকবে। গত দুই বছরের বেশির ভাগ সময়ই ব্যারেলপ্রতি তেলের দাম ৫০ ডলারের নিচে ছিল।
ব্রেক্সিট কার্যকর—চলতি বছরের শুরুতেই ব্রেক্সিট কার্যকর করা শুরু হয়ে যাবে। ব্রেক্সিট কার্যকর করতে বর্তমান প্রধানমন্ত্রী থেরেসা মের প্রশাসনের প্রস্তুতিও অনেক এগিয়ে গেছে। তবে বেশির ভাগ অর্থনীতিবিদ মনে করছেন, ব্রেক্সিট প্রক্রিয়া কার্যকর করার পর এ বছর যুক্তরাজ্যের প্রবৃদ্ধি গত বছরের তুলনায় শ্লথ হয়ে পড়বে। মার্কিন ডলারের বিপরীতে যুক্তরাজ্যের মুদ্রা পাউন্ড গত বছর যে হারে দর হারিয়েছে, এ বছর তেমনটি হওয়ার আশঙ্কা কম।
মিশ্র প্রবণতায় উদীয়মান অর্থনীতি—দেশভেদে উদীয়মান অর্থনীতির দেশগুলোর প্রবৃদ্ধি ভিন্ন হবে ২০১৭ সালে। অক্সফোর্ড ইকোনমিকসের প্রাক্কলনে রাশিয়া ও ব্রাজিল বেশ ভালো করবে এ বছর। তবে চীন ও ভারতের প্রবৃদ্ধিতে কিছুটা ধীরগতি থাকবে। সার্বিকভাবে এ বছর উন্নয়নশীল দেশগুলোর বার্ষিক গড় প্রবৃদ্ধি হবে ৪ দশমিক ১ শতাংশ, গত বছর গড় প্রবৃদ্ধি ছিল ৩ দশমিক ৪ শতাংশ।
চাঙা থাকবে পুঁজিবাজার—চলতি বছরে বিশ্বের প্রধান সব পুঁজিবাজার চাঙা থাকবে বলে মনে করছে অক্সফোর্ড ইকোনমিকস। যুক্তরাষ্ট্রের নির্বাচনের পর পুঁজিবাজারে সূচকে যে ইতিবাচক প্রবণতা শুরু হয়েছে, তা আরও বৃদ্ধি পাবে ১০ বছর মেয়াদি বন্ডে বিনিয়োগের কারণে। কারণ, বন্ডে বিনিয়োগ করে লভ্যাংশপ্রাপ্তির পরিমাণ এ বছর আরও কমে আসবে।
