
চলতি অর্থবছরের প্রথম সাত মাসে (জুলাই-জানুয়ারি) দেশের পণ্য রপ্তানি আয় হয়েছে ১ হাজার ৯২৬ কোটি ৯৫ লাখ মার্কিন ডলার; যা গত অর্থবছরের একই সময়ের তুলনায় ৮ দশমিক ২৬ শতাংশ বেশি। গত অর্থবছরের একই সময়ে এই আয়ের পরিমাণ ছিল ১ হাজার ৭৭৯ কোটি ৯৩ লাখ ডলার। আজ সোমবার বেলা সোয়া ১১টার দিকে রপ্তানি উন্নয়ন ব্যুরো (ইপিবি) দেশের রপ্তানি আয়ের হালনাগাদ পরিসংখ্যান প্রকাশ করেছে।  চলতি অর্থবছরের এই সাত মাসে বরাবরের মতো তৈরি পোশাক খাত থেকে সর্বোচ্চ রপ্তানি আয় হয়েছে। নিট ও ওভেন মিলিয়ে এই আয়ের পরিমাণ ১ হাজার ৫৭৬ কোটি ডলার; যা গত বছরের এই সময়ের তুলনায় ৯ শতাংশ বেশি।শুধুমাত্র গত জানুয়ারিতে মোট ৩১৮ কোটি ডলার রপ্তানি আয় হয়েছে। যা গত বছরের জানুয়ারি থেকে ১০ দশমিক ৪ শতাংশ বেশি।
