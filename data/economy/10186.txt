
ঢাকা অঞ্চলের ছয়টি মহাসড়ক প্রশস্ত করা হবে। ছয়টি মহাসড়কের ১৩৪ কিলোমিটার উন্নয়নে ৫৯২ কোটি টাকার একটি প্রকল্প নেওয়া হয়েছে। মহাসড়কগুলোর অন্যতম হলো টঙ্গী-কালিগঞ্জ-ঘোড়াশাল-পাঁচদোনা সড়ক; গফরগাঁও-বরমী-মাওনা সড়ক; ভুলতা-আড়াইহাজার-বাঞ্ছারামপুর-নবীনগর-শিবপুর-রাধিকা সড়ক; নয়াপুর-আড়াইহাজার-নরসিংদী-রায়পুরা সড়ক।
গতকাল মঙ্গলবার জাতীয় অর্থনৈতিক পরিষদের নির্বাহী কমিটির (একনেক) সভায় এই প্রকল্পটি অনুমোদন দেওয়া হয়। শেরেবাংলা নগরের এনইসি সম্মেলনকক্ষে অনুষ্ঠিত সভায় সভাপতিত্ব করেন প্রধানমন্ত্রী ও একনেকের চেয়ারম্যান শেখ হাসিনা। সভায় তথ্যপ্রযুক্তি খাতের নিরাপত্তা নিশ্চিত করতে ১৫০ কোটি টাকার সাইবার থ্রেট ডিটেকশন ও রেসপন্স প্রকল্প অনুমোদন দেওয়া হয়।
গতকালের একনেক সভায় এই দুটি প্রকল্পসহ ১০ হাজার ১৪৮ কোটি টাকার ১২টি প্রকল্প অনুমোদন দেওয়া হয়। এর মধ্যে স্থানীয় উৎস থেকে দেওয়া হবে ৬ হাজার ২৮১ কোটি টাকা। আর বিদেশি সহায়তা পাওয়া যাবে ৩ হাজার ৬৩১ কোটি টাকা। প্রকল্প বাস্তবায়নকারী সংস্থাগুলো দেবে প্রায় ২৩৬ কোটি টাকা।
সভায় অনুমোদিত প্রকল্পগুলোর মধ্যে অন্যতম হলো তৃতীয় নগর পরিচালন ও অবকাঠামো উন্নীতকরণ (১ম সংশোধিত; মাতুয়াইল স্যানিটারি ল্যান্ডফিল সম্প্রসারণসহ ভূমি উন্নয়ন; গাবতলী সিটি পল্লিতে ঢাকা উত্তর সিটি করপোরেশনের ক্লিনারবাসীদের জন্য বহুতলাবিশিষ্ট আবাসিক ভবন নির্মাণ; নড়াইল-কালিয়া জেলা মহাসড়কের ২১তম কিলোমিটারে কালিয়া নামক স্থানে নবগঙ্গা নদীর ওপর কালিয়া সেতু নির্মাণ; হেমায়েতপুর-সিঙ্গাইর-মানিকগঞ্জ আঞ্চলিক মহাসড়ক যথাযথ মানে ও প্রশস্থতায় উন্নীতকরণ; টেকসই ক্ষুদ্রাকার পানিসম্পদ উন্নয়ন; চট্টগ্রাম বিশ্ববিদ্যালয়ের ইনস্টিটিউট অব মেরিন সায়েন্স ও ফিশারিজের গবেষণা ও সক্ষমতা বৃদ্ধি প্রকল্প; নির্মূল বায়ু এবং টেকসই পরিবেশ প্রকল্প; সার সংরক্ষণ ও বিতরণ সুবিধাদির জন্য দেশের বিভিন্ন জেলায় ১৩টি বাফার গোডাউন নির্মাণ এবং মসজিদভিত্তিক শিশু ও গণশিক্ষা কার্যক্রম (ষষ্ঠ পর্যায়)।
 
