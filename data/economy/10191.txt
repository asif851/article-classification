
ঢাকা স্টক এক্সচেঞ্জের (ডিএসই) দুটি সূচকে অন্তর্ভুক্ত কোম্পানিতে পরিবর্তন আসছে। দুই সূচকে নতুন করে কিছু কোম্পানি যুক্ত হচ্ছে আর কিছু কোম্পানি বাদ যাচ্ছে। আগামী ২৪ জানুয়ারি থেকে সূচকে নতুন কোম্পানির অন্তর্ভুক্তি ও বাদ যাওয়ার সিদ্ধান্ত কার্যকর হবে। ডিএসইর এক সংবাদ বিজ্ঞপ্তিতে জানানো হয়েছে, ডিএসইর প্রধান সূচক ডিএসইএক্সে নতুন করে ১৩টি কোম্পানি অন্তর্ভুক্ত হচ্ছে। তার বিপরীতে ২৪টি কোম্পানি সূচকের গণনা থেকে বাদ পড়ছে। নতুন যে ১৩টি কোম্পানি যুক্ত হচ্ছে সেগুলো হলো ওয়েস্টার্ন মেরিন শিপইয়ার্ড, সিঅ্যান্ডএ টেক্সটাইল, কেডিএস এক্সেসরিজ, আমান ফিড, রেকিট বেনকাইজার, খান ব্রাদার্স পিপি ওভেন ব্যাগ, জাহীন স্পিনিং, হামিদ ফেব্রিকস, ন্যাশনাল ফিড মিল, তশরিফা ইন্ডাস্ট্রিজ, ইউনাইটেড পাওয়ার জেনারেশন, নর্দার্ন জুট ও স্ট্যান্ডার্ড সিরামিক। এদের মধ্যে প্রথম ১১টিই নতুন তালিকাভুক্ত কোম্পানি। ডিএসইএক্সে বিদ্যমান কোম্পানিগুলোর মধ্য থেকে যে ২৪টি বাদ পড়ছে সেগুলো হলো ফাইন ফুডস, তাকাফুল ইসলামী ইনস্যুরেন্স, সোনার বাংলা ইনস্যুরেন্স, রূপালী ইনস্যুরেন্স, রিপাবলিক ইনস্যুরেন্স, রেনউইক যজ্ঞেশ্বর, রিলায়েন্স ইনস্যুরেন্স, প্রগ্রেসিভ লাইফ ইনস্যুরেন্স, প্রাইম ইনস্যুরেন্স, প্রগতি ইনস্যুরেন্স, প্রভাতী ইনস্যুরেন্স, পিপলস ইনস্যুরেন্স, প্যারামাউন্ট ইনস্যুরেন্স, নর্দার্ন জেনারেল ইনস্যুরেন্স, জনতা ইনস্যুরেন্স, ইস্টার্ন ইনস্যুরেন্স, ঢাকা ইনস্যুরেন্স, এশিয়া প্যাসিফিক জেনারেল ইনস্যুরেন্স, অগ্রণী ইনস্যুরেন্স, ইস্টার্ন কেবলস, বেক্সিমকো সিনথেটিকস, নিটল ইনস্যুরেন্স, মার্কেন্টাইল ইনস্যুরেন্স ও কর্ণফুলী ইনস্যুরেন্স। ডিএসই জানিয়েছে, সূচকে অন্তর্ভুক্তির নির্ধারিত মানদণ্ড অনুযায়ী, এসব কোম্পানির দৈনিক গড় লেনদেন ১০ লাখ টাকার কম হওয়ায় এগুলোকে সূচক গণনা থেকে বাদ দেওয়ার সিদ্ধান্ত নেওয়া হয়েছে। ডিএসইর হিসাব অনুযায়ী, বর্তমানে প্রধান সূচক ডিএসইএক্স গণনায় ২৪৫টি কোম্পানিকে হিসাবে ধরা হয়। নতুন অন্তর্ভুক্তি ও বাদ যাওয়ার পর ২৪ জানুয়ারি থেকে ডিএসইএক্স গণনায় কোম্পানির সংখ্যা দাঁড়াবে ২৩৪টিতে।  ডিএস৩০: তালিকাভুক্ত কোম্পানিগুলো থেকে বাছাই করা কোম্পানির সমন্বয়ে গঠিত ডিএস৩০ সূচকে চারটি কোম্পানি যুক্ত হচ্ছে। তার বিপরীতে চারটি কোম্পানি সূচক গণনা থেকে বাদ পড়ছে। নতুন করে যে চারটি কোম্পানি ডিএস৩০ সূচকে যুক্ত হচ্ছে, সেগুলো হলো সিটি ব্যাংক, খুলনা পাওয়ার, মবিল যমুনা লুব্রিকেন্টস ও বাটা শু। আর যে চারটি কোম্পানি বাদ পড়ছে, সেগুলো হলো স্কয়ার টেক্সটাইল, ন্যাশনাল ব্যাংক, পদ্মা অয়েল ও মেঘনা পেট্রোলিয়াম। নতুন করে অন্তর্ভুক্তি ও বাদ দেওয়ার পরও যোগ-বিয়োগের হিসাবে ২৪ জানুয়ারি থেকে এ সূচক গণনায় ৩০টি কোম্পানিকেই হিসাবে ধরা হবে।
