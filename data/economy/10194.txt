
জানুয়ারি থেকে জুন—এই ছয় মাসে মুনাফা কমেছে পুঁজিবাজারে তালিকাভুক্ত টেলিকমিউনিকেশন খাতের কোম্পানি গ্রামীণফোনের। আজ বৃহস্পতিবার ঢাকা স্টক এক্সচেঞ্জের (ডিএসই) ওয়েবসাইটে এ তথ্য প্রকাশ করা হয়েছে।
ডিএসই সূত্রে জানা যায়, অর্ধবার্ষিক অনিরীক্ষিত হিসাব অনুযায়ী, ৩০ জুন (জানুয়ারি-জুন) পর্যন্ত গ্রামীণফোনের কর-পরবর্তী কনসোলিডেটেড মুনাফা হয়েছে ৫১০ কোটি ৩৮ লাখ ৪০ হাজার টাকা। গত বছর একই সময়ে প্রতিষ্ঠানটির কর-পরবর্তী মুনাফা হয়েছিল ৯৬৬ কোটি ৭৩ লাখ ২০ হাজার টাকা।
এই হিসাব অনুযায়ী চলতি অর্থবছরের অর্ধবার্ষিকীতে গ্রামীণফোনের মুনাফা কমেছে ৪৫৬ কোটি ৩৪ লাখ ৮০ হাজার টাকা।
চলতি অর্ধবার্ষিকীতে মুনাফার পাশাপাশি শেয়ারপ্রতি আয় বা ইপিএসও কমেছে। প্রকাশিত তথ্য অনুযায়ী বর্তমানে প্রতিষ্ঠানটির ইপিএস দাঁড়িয়েছে ৩.৭৮ টাকায়। গত বছরের একই সময়ে ইপিএস ছিল ৭.১৬ টাকা।
এদিকে আজ গ্রামীণফোনের পরিচালনা পর্ষদ শেয়ারহোল্ডারদের জন্য ৯০ শতাংশ, অর্থাত্ প্রতিটি শেয়ারের বিপরীতে নয় টাকা অন্তর্বর্তীকালীন লভ্যাংশ ঘোষণা করেছে।
এদিকে মুনাফা কমে যাওয়ার খবরে আজ গ্রামীণফোনের শেয়ারের দাম পড়ে যায়। আজ প্রতিষ্ঠানটির প্রতিটি শেয়ার ৩৮ টাকা ৭০ পয়সা কমেছে। সর্বশেষ প্রতিষ্ঠানটির প্রতিটি শেয়ার ১৯৩ টাকা ৮০ পয়সায় লেনদেন হয়।
