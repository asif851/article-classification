
দেশি-বিদেশি সেরা ৩৫টি ব্র্যান্ডকে পুরস্কৃত করেছে বাংলাদেশ ব্র্যান্ড ফোরাম (বিবিএফ) ও বহুজাতিক গবেষণা প্রতিষ্ঠান মিলওয়ার্ড ব্রাউন। রাজধানীর একটি হোটেলে গতকাল শনিবার রাতে ‘সপ্তম সেরা ব্র্যান্ড পুরস্কার ২০১৫’ শীর্ষক এ সম্মাননা দেওয়া হয়।ভোক্তাদের ওপর গবেষণা জরিপের মাধ্যমে প্রতি বছর বাংলাদেশে ব্যবসা করা সেরা ব্র্যান্ডগুলোকে এ পুরস্কার দেওয়া হয়।চলতি বছর এফএমসিজি (ফাস্ট-মুভিং কনজ্যুমার গুডস) থেকে শুরু করে ইলেকট্রনিকস ও সেবাপণ্য ক্যাটাগরি বা শ্রেণিতে ৩০টি পুরস্কার দেওয়া হয়েছে। এর সঙ্গে নতুন পাঁচটি শ্রেণিতে পুরস্কার দেওয়া হয়েছে। সেগুলো হচ্ছে ফ্যাশন-বুটিক, ফুড জয়েন্ট, এফএম রেডিও, সুপার স্টোর ও ফার্নিচার।এবার সার্বিকভাবে সেরা ১০ ব্র্যান্ড হলো ফেয়ার অ্যান্ড লাভলী, রূপচাঁদা, হরলিকস, সিম্ফনি, গ্রামীণফোন, লাক্স, রাঁধুনী মসলা, তীর সয়াবিন তেল, বাংলালিংক ও প্যারাস্যুট।এবারে ব্যক্তিগত পরিচর্যা শ্রেণিতে পুরস্কারপ্রাপ্ত ব্র্যান্ডগুলোর মধ্যে লাক্স, ফেয়ার অ্যান্ড লাভলী, ক্লোজআপ ইত্যাদি উল্লেখযোগ্য। খাদ্য ও কোমলপানীয় শ্রেণিতে পুরস্কার পাওয়া সেরা ব্র্যান্ডগুলোর মধ্যে আছে ম্যাগী, হরলিকস ও সেভেন আপ।প্রতিটি শ্রেণিতে সেরা ব্র্যান্ড ছাড়াও শীর্ষ ১০ দেশীয় ব্র্যান্ড এবং সার্বিকভাবে শীর্ষ ১০ ব্র্যান্ডকে পুরস্কার দেওয়া হয়েছে। এর মধ্যে দেশীয় ব্র্যান্ডগুলো হচ্ছে সিম্ফনি, রাঁধুনী মসলা, তীর সয়াবিন তেল, সুপার ফ্রেশ সয়াবিন তেল, ওয়ালটন রেফ্রিজারেটর, কোকোলা নুডলস, মিল্ক ভিটা, ওয়ালটন টিভি, তীর আটা-ময়দা-সুজি, স্যান্ডালিনা স্যান্ডাল সাবান।ফুড জয়েন্ট শ্রেণিতে সেরা ব্র্যান্ডের পুরস্কার পেয়েছে কেএফসি। বাংলাদেশে কেএফসির একমাত্র ফ্র্যাঞ্চাইজি ট্রান্সকম ফুডসের ব্যবস্থাপনা পরিচালক আক্কু চৌধুরী পুরস্কার গ্রহণ করেন।এ ছাড়া সুপারশপ শ্রেণিতে আগোরা, ফ্যাশন-বুটিকে আড়ং, প্রিন্ট মিডিয়ায় দৈনিক প্রথম আলো, ফার্নিচার বা আসবাবে অটবি এবং এফএম রেডিওতে রেডিও ফূর্তি সেরা ব্র্যান্ড হিসেবে পুরস্কার পেয়েছে।ফোন নেটওয়ার্ক শ্রেণিতে গ্রামীণফোন ও মোবাইল হ্যান্ডসেট শ্রেণিতে সিম্ফনি এ পুরস্কার পেয়েছে।চলতি বছরে বাজারে আসা সেরা ব্র্যান্ডের পুরস্কার পেয়েছে স্যামসাং। ‘মোস্ট ইমপ্রুভড ব্র্যান্ড’ বা সর্বাধিক উন্নতি করা ব্র্যান্ডের পুরস্কার দেওয়া হয়েছে মোবাইল অপারেটর বাংলালিংককে। ২০১৫ সালের সবচেয়ে ধারাবাহিক ব্র্যান্ড হিসেবে পুরস্কার জিতেছে লাক্স।অন্য শ্রেণিগুলোর মধ্যে উল্লেখযোগ্য কয়েকটি সেরা ব্র্যান্ড হলো পেইন্টে বার্জার, শ্যাম্পুতে সানসিল্ক, লবণে এসিআই, আইপিএসে রহিমআফরোজ, কনফেকশনারি ক্যান্ডিতে প্রাণ মিল্ক ক্যান্ডি, প্লাস্টিক পণ্যে আরএফএল, রিইনফোর্সড স্টিলে বিএসআরএম ইত্যাদি।ক্রীড়া ক্ষেত্রে অসাধারণ নৈপুণ্যের জন্য বাংলাদেশ জাতীয় ক্রিকেট দলকে বিশেষ সম্মাননা ক্রেস্ট দেওয়া হয়েছে।দেশের করপোরেট খাতের ঊর্ধ্বতন নির্বাহী, ব্যবসায়ী ও বিপণন ব্যক্তিত্ব এবং কূটনীতিকেরা বিজয়ী ব্র্যান্ডগুলোর প্রতিনিধিদের হাতে এসব পুরস্কার তুলে দেন।অনুষ্ঠানে উপস্থিত ছিলেন সাবেক তত্ত্বাবধায়ক সরকারের উপদেষ্টা রোকিয়া আফজাল রহমান। এতে বক্তব্য দেন মিলওয়ার্ড ব্রাউনের দক্ষিণ এশিয়ার প্রধান প্রসূন বসু ও বাংলাদেশের কান্ট্রি ম্যানেজার খন্দকার সামিনা আফরিন, বিবিএফের ব্যবস্থাপনা পরিচালক শরীফুল ইসলাম প্রমুখ।ইংরেজি দৈনিক দ্য ডেইলি স্টার-এর সহযোগিতায় বেস্ট ব্র্যান্ড অ্যাওয়ার্ড ২০১৫ আয়োজন করা হয়। এতে পিআর পাটর্নার হয়েছে মাস্টহেড পিআর।
