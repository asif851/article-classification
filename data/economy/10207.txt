
তৈরি পোশাকশিল্পের শ্রমিকদের জন্য আয়োজিত গানের প্রতিযোগিতা ‘এক্সিম ব্যাংক গর্ব’ বিজয়ীদের হাতে পুরস্কারের চেক তুলে দেওয়া হয়েছে। ঢাকায় বিজিএমইএ কার্যালয়ে গতকাল বুধবার এক অনুষ্ঠানে এই চেক হস্তান্তর করা হয়। গর্ব-এর গ্র্যান্ড ফিনালে গত ৮ ডিসেম্বর অনুষ্ঠিত হয়। এবার চ্যাম্পিয়ন হয়েছেন ফারুক হাসান। অন্য বিজয়ীরা হলেন সোহেল আরমান, তানভীর আহমেদ, সমর কান্তি দাস, শামীম আহমেদ, সাগর কুমার, রিয়া আক্তার, সুরুজ জামান, আমিনুর রহমান ও মাহমুদা মুন্নী। বিজিএমইএর সভাপতি আতিকুল ইসলাম বিজয়ীদের হাতে পুরস্কারের চেক তুলে দেন। এ সময় উপস্থিত ছিলেন সংগঠনের সহসভাপতি এস এম মান্নান ও শহিদউল্লাহ আজিম, গর্ব-এর সমন্বয়কারী সিদ্দিকুর রহমান, বিএবির চেয়ারম্যান নজরুল ইসলাম মজুমদার, মাত্রার ব্যবস্থাপনা পরিচালক আফজাল হোসেন প্রমুখ।পুরস্কার হিসেবে চ্যাম্পিয়ন ১০ লাখ এবং দ্বিতীয়, তৃতীয় ও চতুর্থ স্থান অর্জনকারী তিনজন যথাক্রমে ৫, ৩ ও ২ লাখ করে টাকা পেয়েছেন। বাকি ছয়জনের প্রত্যেকে এক লাখ টাকা করে পেয়েছেন। এ ছাড়া নাসা গ্রুপের পক্ষ থেকে প্রত্যেক বিজয়ীকে এক লাখ টাকার চেক দেওয়া হয়।
