
সূচকের ঊর্ধ্বমুখী প্রবণতায় আজ বুধবার শুরু থেকে ঢাকার শেয়ারবাজারে লেনদেন চলছে। দুপুর সোয়া ১২টায় লেনদেনের পৌনে দুই ঘণ্টা শেষে ঢাকা স্টক এক্সচেঞ্জে (ডিএসই) ২২৫ কোটি টাকার শেয়ার লেনদেন হয়েছে। এ সময় ডিএসইতে অধিকাংশ কোম্পানির শেয়ারের দাম বেড়েছে। ফলে, সূচকও বেড়েছে। ডিএসই সূত্রে জানা যায়, দুপুর সোয়া ১২টায় ডিএসইর ডিএসইএক্স সূচক ২৬ পয়েন্ট বেড়ে দাঁড়িয়েছে ৪১০০ পয়েন্টে। এর আগে সকাল সাড়ে ১০টায় সূচকের ঊর্ধ্বমুখী প্রবণতায় ডিএসইতে লেনদেন শুরু হয়, যা এখনো অব্যাহত রয়েছে।এ সময়ে ডিএসইতে ২৮৫টি কোম্পানির শেয়ার ও মিউচুয়াল ফান্ডের লেনদেন হয়েছে। হাতবদল হওয়া কোম্পানিগুলোর মধ্যে দাম বেড়েছে ২০২টির, কমেছে ৫৭টির এবং অপরিবর্তিত রয়েছে ২৬টির।আলোচ্য সময়ে ডিএসইতে লেনদেনে শীর্ষে থাকা প্রতিষ্ঠানগুলোর মধ্যে রয়েছে আরএন স্পিনিং, বিএসসিসিএল, তাল্লু স্পিনিং, পদ্মা অয়েল, মেঘনা পেট্রোলিয়াম, নাভানা সিএনজি, অ্যাপেক্স অ্যাডেলচি ফুটওয়্যার, জেএমআই সিরিঞ্জ, হেইডেলবার্গ সিমেন্ট, লিন্ডে বিডি প্রভৃতি।
 
