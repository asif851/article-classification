
তৈরি পোশাকের পর দেশের যে কয়টি পণ্যের চাহিদা বিশ্ববাজারে খুবই ভালো, তার মধ্যে অন্যতম হলো চিংড়ি। প্রতিবছরই এর চাহিদা বাড়ছে। ফলে স্বাভাবিকভাবেই বাড়ছে চিংড়ি রপ্তানিও। রপ্তানি উন্নয়ন ব্যুরোর (ইপিবি) হালনাগাদ তথ্যানুযায়ী, চলতি ২০১৪-১৫ অর্থবছরে প্রথম মাস জুলাইতে ছয় কোটি ১৫ লাখ ডলারের চিংড়ি রপ্তানি হয়েছে। গত অর্থবছরের একই সময়ে রপ্তানি হয়েছিল পাঁচ কোটি ৬৫ লাখ ডলারের চিংড়ি। অর্থাৎ এই সময়ে রপ্তানি বেড়েছে ৮ দশমিক ৭৯ শতাংশ। জুলাই মাসে চিংড়ি রপ্তানিতে ইপিবির লক্ষ্যমাত্রা ছিল পাঁচ কোটি ৮২ লাখ ডলার, সেটিও ছাড়িয়ে গেছেন রপ্তানিকারকেরা। বাংলাদেশ থেকে বিশ্বের বিভিন্ন দেশে চিংড়ি রপ্তানি হয়। তবে এর বড় গন্তব্যস্থল হলো ইউরোপীয় ইউনিয়নভুক্ত দেশগুলো এবং যুক্তরাষ্ট্র। ইপিবি বলছে, ২০১৩-১৪ অর্থবছরে দেশ থেকে ৫৫ কোটি ডলারের চিংড়ি রপ্তানি হয়েছে। আগের অর্থবছরে চিংড়ি রপ্তানি থেকে আয় হয়েছিল ৪৫ কোটি ৪৯ লাখ ডলার। এক বছরে রপ্তানি বাড়ে ২০ দশমিক ৯৩ শতাংশ।
