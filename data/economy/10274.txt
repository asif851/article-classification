
সারা বিশ্বের আর্থিক লেনদেন ব্যবস্থায় বড় পরিবর্তনের বছর হতে যাচ্ছে ২০১৮। গবেষকেরা বলছেন, দৈনন্দিন জীবনে ব্যবহৃত গাড়ির চাবি, স্মার্টফোন, স্মার্টঘড়ির মতো প্রযুক্তি হয়ে উঠবে অর্থ পরিশোধের একেকটি মাধ্যম। এসব যন্ত্র দিয়েই কেনাকাটা, বিল পরিশোধসহ সব ধরনের আর্থিক লেনদেন করা যাবে আসছে বছরে। ব্যবহার বাড়বে কৃত্রিম বুদ্ধিমত্তা, ইন্টারনেট অব থিংস (আইওটি), বিগ ডেটার মতো প্রযুক্তির। এ ছাড়া আগামী বছরই দক্ষিণ কোরিয়ায় চালু হতে পারে পঞ্চম প্রজন্মের টেলিযোগাযোগ সেবা বা ফাইভজি।২০১৮ সালের সম্ভাব্য জনপ্রিয় প্রযুক্তি নিয়ে নরওয়ের বহুজাতিক টেলিযোগাযোগ সেবাদাতা প্রতিষ্ঠান টেলিনরের এক গবেষণায় এসব তথ্য উঠে এসেছে। বাংলাদেশের সবচেয়ে বড় মোবাইল ফোন অপারেটর গ্রামীণফোনের মূল বিনিয়োগকারী প্রতিষ্ঠান হলো টেলিনর। আগামী বছরের সম্ভাব্য প্রযুক্তি নিয়ে গবেষণাটি করেছে টেলিনরের গবেষণা প্রতিষ্ঠান টেলিনর রিসার্চ।
টেলিনরের গবেষণায় বলা হয়েছে, মোটা দাগে ছয় থেকে সাতটি বিষয় ২০১৮ সালে টেলিযোগাযোগ ও প্রযুক্তি খাতে বেশি গুরুত্ব পাবে। এগুলো হলো সামাজিক যোগাযোগমাধ্যম ব্যবহারের ধরনে পরিবর্তন, কৃত্রিম বুদ্ধিমত্তার ব্যবহার বৃদ্ধি, ব্যবসায় ডিপ লার্নিংয়ের ব্যবহার, আইওটি-ভিত্তিক আর্থিক সেবা, ইন্টারনেটে ছবি, ভিডিও দেখার ক্ষেত্রে প্রযুক্তির মান উন্নত হবে। ২০১৮ সালে কৃত্রিম বুদ্ধিমত্তা (এআই), বিগ ডেটা, চালকবিহীন গাড়ির মতো প্রযুক্তিগুলো বিশ্ববাজারে চলে আসবে। বাংলাদেশেও এসব প্রযুক্তির কিছু অংশ চলে আসার সম্ভাবনা রয়েছে।
টেলিনরের গবেষণা অনুযায়ী, সামাজিক যোগাযোগমাধ্যম ফেসবুকে ব্যবহারকারীদের ব্যক্তিগত পোস্ট কমে যাচ্ছে। একজন ব্যবহারকারীর সঙ্গে প্রাসঙ্গিক বিষয়বস্তুর সংখ্যাও কমে যাচ্ছে। এর ফলে ফেসবুক নিউজফিডে বিভিন্ন ধরনের পেশাদারি ও অর্থ খরচ করে দেখতে হয়, এমন বিষয়বস্তু বা কনটেন্টের সংখ্যা বাড়ছে। সচেতনতা বৃদ্ধি পাওয়ায় ফেসবুকে ভুয়া খবরের সংখ্যা আগামী দিনে কমবে।
টেলিনর রিসার্চের বিয়র্ন টালে স্যান্ডবার্গ এ বিষয়ে বলেন, সংবাদ ও তথ্য পেতে, ডিজিটাল মাধ্যমে উপস্থিতি, বন্ধুবান্ধব, আত্মীয়স্বজনের হালনাগাদ তথ্য পেতে ব্যবহারকারীরা বিকল্প মাধ্যম ব্যবহার করা শুরু করবে। এ প্রবণতা ঠেকাতে ফেসবুক বিভিন্ন পদক্ষেপ নেবে।
২০১৮ সালে ইন্টারনেটে ছবি ও ভিডিও দেখার (অগমেন্টেড রিয়ালিটি) প্রযুক্তিতে ভালো অগ্রগতি আসবে বলে টেলিনরের গবেষণায় বলা হয়েছে। আইফোনের নতুন সংস্করণের স্মার্টফোন অতিরিক্ত তথ্যসহ যে ছবিই তোলা হবে, তার জন্য আগে থেকে তৈরি অগমেন্টিং সাপোর্ট থাকবে। আগামী কয়েক বছরের মধ্যে এমন নেভিগেশন অ্যাপ আসার সম্ভাবনা রয়েছে যা বর্তমান সময়ের পোকেমন গো-এর চেয়েও উন্নত হবে। এ প্রযুক্তি গ্রাহকদের স্মার্টফোনে আরও উন্নত ছবি ও গেমস খেলার অভিজ্ঞতা দেবে। আগামী বছর দক্ষিণ কোরিয়ায় অনুষ্ঠিত হতে যাওয়া শীতকালীন অলিম্পিকসে ফাইভজি প্রযুক্তির ব্যবহার শুরু হতে পারে।
