
আগামী অর্থবছরে মোট দেশজ উৎপাদনের (জিডিপি) প্রবৃদ্ধি ৬ দশমিক ৮ শতাংশ হবে বলে প্রাক্কলন করেছে বিশ্বব্যাংক। তবে চলতি অর্থবছরে বাংলাদেশ পরিসংখ্যান ব্যুরোর (বিবিএস) দেওয়া সাময়িক হিসাবে ৭ দশমিক শূন্য ৫ শতাংশ প্রবৃদ্ধির যে হিসাব দেওয়া হয়েছে, সে বিষয়ে সংশয় প্রকাশ করেছে বিশ্বব্যাংক। আজ শনিবার এক সংবাদ সম্মেলনে বিশ্বব্যাংক এ তথ্য দিয়েছে।  ‘বাংলাদেশ ডেভেলপমেন্ট আপডেট’ শীর্ষক প্রতিবেদন প্রকাশ উপলক্ষে এই সংবাদ সম্মেলন আয়োজন করে বিশ্বব্যাংক। এতে বক্তব্য দেন বিশ্বব্যাংকের কান্ট্রি ডিরেক্টর চিমিয়াও ফান, ঢাকা কার্যালয়ের মুখ্য অর্থনীতিবিদ জাহিদ হোসেন প্রমুখ।  জাহিদ হোসেন বলেন, চলতি অর্থবছরে যেসব সূচকের তথ্য পাওয়া গেছে, এতে রপ্তানি এবং ব্যক্তি খাতের ঋণপ্রবাহ ছাড়া বাকি সব সূচকেই গত বছরের চেয়ে কম প্রবৃদ্ধি হয়েছে। তাই তিনি চলতি অর্থবছরে প্রবৃদ্ধির হিসাব নিয়ে সংশয় প্রকাশ করেন।
