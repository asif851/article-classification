
সূচকের দরপতন অব্যাহত আছে দেশের দুই পুঁজিবাজার ঢাকা স্টক এক্সচেঞ্জ (ডিএসই) ও চট্টগ্রাম স্টক এক্সচেঞ্জে (সিএসই)। আজ বুধবার সপ্তাহের চতুর্থ কার্যদিবসে দৈনন্দিন লেনদেনের গতি কম। এ ছাড়া বেশির ভাগ প্রতিষ্ঠানের শেয়ারের দরও কমেছে দুই পুঁজিবাজারে।
সর্বোচ্চ পর্যায়ে ওঠার পর গত পাঁচ দিন ধরে একটু একটু করে কমছে দেশের প্রধান শেয়ারবাজার ঢাকা স্টক এক্সচেঞ্জের (ডিএসই) প্রধান সূচক ডিএসইএক্স। গতকাল মঙ্গলবার ডিএসইর প্রধান সূচকটি ৬ পয়েন্ট কমে নেমে এসেছে ৫ হাজার ৬৮৩ পয়েন্টে। এ নিয়ে টানা পাঁচ দিনে এই সূচক ৯৪ পয়েন্ট কমেছে। ডিএসইর তথ্য অনুযায়ী, গত ৪ এপ্রিল ডিএসইএক্স ৫ হাজার ৭৭৭ পয়েন্টে উঠেছিল। ২০১৩ সালের ২৭ জানুয়ারি এই সূচক চালু হওয়ার পর ওই দিনই সর্বোচ্চ অবস্থানে ওঠে সূচকটি।
এদিকে দর কমার ধারায় আজ দুপুর সাড়ে ১২টা নাগাদ ডিএসইতে ডিএসইএক্স সূচক ৩২ পয়েন্ট কমে অবস্থান করছে ৫৬৫১ পয়েন্টে। দুপুর সাড়ে ১২টা পর্যন্ত লেনদেন হয়েছে প্রায় ৩৮৫ কোটি ৫৩ লাখ টাকা। লেনদেনে অংশ নিয়েছে ৩০৯টি কোম্পানি ও মিউচুয়াল ফান্ডের শেয়ার। এর মধ্যে দর বেড়েছে ১২০টির, কমেছে ১৩৯টির। দর অপরিবর্তিত রয়েছে ৫০টি কোম্পানির।
অন্যদিকে, সিএসইতে আজ দুপুর ১২টা নাগাদ সার্বিক সূচক কমেছে ৯৯ পয়েন্ট। মোট লেনদেনের পরিমাণ এখন পর্যন্ত ১৯ কোটি টাকা। আজ দুপুর সাড়ে ১২টা নাগাদ সিএসইতে লেনদেনে অংশ নিয়েছে ১৯২টি কোম্পানি ও মিউচুয়াল ফান্ডের শেয়ার। এর মধ্যে দর বেড়েছে ৭১টির, কমেছে ৯৫টির। দর অপরিবর্তিত রয়েছে ২৬টি কোম্পানির।
