

এক শেয়ারহোল্ডারের রিট আবেদনের শুনানি শেষে স্থগিতাদেশ দেন আদালত

পুঁজিবাজারে তালিকাভুক্ত আর্থিক প্রতিষ্ঠান ফার্স্ট ফাইন্যান্স লিমিটেডের বার্ষিক সাধারণ সভা (এজিএম) স্থগিত করে দিয়েছেন আদালত।
প্রভিশন ঘাটতি থাকা সত্ত্বেও ৫ শতাংশ লভ্যাংশ ঘোষণা করার অভিযোগে আনোয়ারুল ইসলাম নামের এক শেয়ারহোল্ডার আদালতে রিট আবেদন করলে শুনানি শেষে গতকাল বুধবার বিচারপতি মো. নুরুজ্জামান ও বিচারপতি রাজিক আল জলিলের যৌথ বেঞ্চ এজিএম অনুষ্ঠান স্থগিত করে দেন।
আজ বৃহস্পতিবার রাজধানীর ট্রাস্ট মিলনায়তনে কোম্পানিটির এজিএম হওয়ার কথা ছিল।
জানতে চাইলে রিটকারীর আইনজীবী এ বি এম সিদ্দিকুর রহমান খান গত রাতে মুঠোফোনে প্রথম আলোকে বলেন, কোম্পানিটি প্রভিশন ঘাটতি থাকা সত্ত্বেও লভ্যাংশ ঘোষণা করেছিল, যা তারা পারে না। এজিএম স্থগিতের পাশাপাশি বাংলাদেশ ব্যাংককে বিষয়টি তদন্ত করতেও নির্দেশ দিয়েছেন আদালত।
ঢাকা স্টক এক্সচেঞ্জ (ডিএসই) সূত্রে জানা গেছে, ফার্স্ট ফাইন্যান্স নিম্নমানের ‘জেড’ শ্রেণির কোম্পানি। কোম্পানিটি গত এপ্রিলে ৫ শতাংশ লভ্যাংশ ঘোষণা করে। এরপর থেকে এই শেয়ারের দাম বাড়তে থাকে। বিনিয়োগকারীরা বলছেন, এজিএমে ৫ শতাংশ লভ্যাংশ অনুমোদন পেলে কোম্পানিটি ‘বি’ শ্রেণিতে উন্নীত হতো।
বাংলাদেশ ব্যাংক সূত্রে জানা গেছে, ২০১৬ সালের ৩১ ডিসেম্বরভিত্তিক কোম্পানিটির প্রভিশন ঘাটতি ৬ কোটি ৭০ লাখ টাকা। বাংলাদেশ ব্যাংক গত ১৯ এপ্রিল এক চিঠিতে কোম্পানিটিকে আগামী ডিসেম্বরের মধ্যে চার কিস্তিতে ঘাটতির পুরো টাকা সংরক্ষণ করতে বলেছে।
জানা গেছে, আর্থিক প্রতিষ্ঠানে আমানতের বিপরীতে সুদ প্রভিশন করার নিয়ম বাধ্যতামূলক থাকলেও ফার্স্ট ফাইন্যান্স তাও করেনি। এটা করা হলে ঘাটতির আকার আরও বাড়বে।
জানতে চাইলে ফার্স্ট ফাইন্যান্সের ব্যবস্থাপনা পরিচালক মুহসিন মিয়া গতকাল প্রথম আলোকে বলেন, ‘আদালতের নির্দেশে এজিএম অনুষ্ঠান স্থগিত হয়ে গেছে। আমরা এখন স্থগিতাদেশ তুলে নেওয়ার জন্য উচ্চ আদালতে যাব।’
অবশ্য ছুটি শুরু হয়ে যাওয়ায় ঈদের আগে উচ্চ আদালতে যেতে পারছেন না বলেও জানান মুহসিন মিয়া। 
