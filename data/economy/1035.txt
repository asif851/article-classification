
কৃষি ও খাদ্যনিরাপত্তা, সামাজিক নিরাপত্তা কর্মসূচি এবং জলবায়ু পরিবর্তনের চ্যালেঞ্জ মোকাবিলার কাঙ্ক্ষিত লক্ষ্য অর্জনে বাজেটে বরাদ্দ পর্যাপ্ত নয়। এ ছাড়া বাস্তবায়নকারী সংস্থার দক্ষতার অভাবে সময়মতো বাজেট বাস্তবািয়ত হয় না। গত ৪২ বছরের বাজেট ইতিহাসে এমনটাই দেখা গেছে।ঢাকা বিশ্ববিদ্যালয়ের সেন্টার অন বাজেট অ্যান্ড পলিসির (সিবিপি) এক গবেষণায় এ চিত্র উঠে এসেছে। বিশ্ববিদ্যালয়ের নবাব নওয়াব আলী চৌধুরী সিনেট ভবনে গতকাল বুধবার এটি প্রকাশ করা হয়। এই উপলক্ষে আয়োজিত অনুষ্ঠানে সভাপতিত্ব করেন সিবিপির পরিচালক আবু ইউসুফ।‘বাজেট পর্যালোচনা ২০০৯-২০১৩’ শীর্ষক এই গবেষণায় বলা হয়, আলোচ্য সময়ে খাদ্যনিরাপত্তা ব্যবস্থায় অনেক অগ্রগতি হয়েছে। খাদ্যে স্বয়ংসম্পন্ন হয়েছে দেশ। এ সময়ে সরকার কৃষি খাতে ২৩ হাজার কোটি টাকা ভর্তুকি দিয়েছে। আর প্রতিবছর গড়ে ১০ হাজার ৬ কোটি টাকার কৃষিঋণ বিতরণ করেছে।সামাজিক নিরাপত্তা সম্পর্কে বলা হয়েছে, ২০০৮-০৯ থেকে ২০১২-১৩ অর্থবছরে সামাজিক নিরাপত্তায় রেকর্ড পরিমাণ অর্থ ব্যয় করা হয়েছে। আর জলবায়ু পরিবর্তনের চ্যালেঞ্জ মোকাবিলায় আওয়ামী লীগের নির্বাচনী ইশতেহারে বিশেষ গুরুত্ব দেওয়া হয়।অনুষ্ঠানে ঢাকা বিশ্ববিদ্যালয়ের কোষাধ্যক্ষ কামাল উদ্দিন বলেন, বাজেট শুধু আয়-ব্যয়ের হিসাব নয়, সরকার দেশকে কোথায় নিয়ে যেতে চায়, সেটাও প্রতিফলিত হয় বাজেটে। জনবান্ধব সরকার হলেই বাজেট কাজ করবে, অন্যথায় এটি সংখ্যাতত্ত্ব ছাড়া আর কিছুই নয়।অনুষ্ঠানে বক্তব্য দেন ঢাবির উন্নয়ন অধ্যয়ন বিভাগের অধ্যাপক তৈয়বুর রহমান, অতিথি অধ্যাপক মাহফুজুল হক, সহযোগী অধ্যাপক কাজী মারুফুল ইসলাম, বিআইডিএসের গবেষক নাজনীন আহমেদ, অর্থ মন্ত্রণালয়ের উপসচিব সিরাজুন নূর চৌধুরী, সিপিডির গবেষক খালেদা আক্তার প্রমুখ।অনুষ্ঠানে নাগরিক বাজেট ২০১৪-১৫ শীর্ষক আরেক গবেষণাপত্রের মোড়ক উন্মোচন করা হয়। আন্তর্জাতিক সংস্থা অক্সফামের সহায়তায় এ দুটি গবেষণা করা হয়।
