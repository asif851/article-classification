
অর্থমন্ত্রী আবুল মাল আবদুল মুহিতের ১ কোটি ৭৪ লাখ টাকার সম্পদ রয়েছে। আর এবার তিনি আয়কর দিয়েছেন ৫৫ হাজার ৮৭০ টাকা।সচিবালয়ে গতকাল বুধবার অনলাইনে ব্যক্তিগত আয়কর প্রদান শেষে সাংবাদিকদের কাছে নিজেই এ তথ্য দেন অর্থমন্ত্রী।অর্থমন্ত্রী কর অঞ্চল-৮-এর করদাতা। তাঁর আয়কর দেওয়ার সময়ে কর অঞ্চলটির কমিশনার জিয়া উদ্দিন মাহমুদসহ অন্য কর্মকর্তারা উপস্থিত ছিলেন। একমাত্র এ কর অঞ্চলেই অনলাইনে আয়কর রিটার্ন বা বিবরণী দাখিল করা যায়।আবুল মাল আবদুল মুহিত জানান, গত বছর তাঁর আয় ছিল ১ কোটি ৭০ লাখ টাকা। এবারে তা ৪ লাখ টাকার কিছু বেশি বেড়েছে।অর্থমন্ত্রী এ বছরে মোট ১ লাখ ১৭ হাজার ৫৩৩ টাকা কর দিয়েছেন। এর মধ্যে ফেরত পেয়েছেন ৬১ হাজার ৬৬৩ টাকা। কারণ, তাঁর প্রকৃত আয়কর এসেছে ৫৫ হাজার ৮৭০ টাকা।মুহিত জানান, ১৯৯৫ সাল থেকে তিনি দেশে নিয়মিত আয়কর দিচ্ছেন। এর আগে দেশে ১৯৫৫ সালে প্রথম ও ১৯৬০ সালে দ্বিতীয়বার আয়কর দিয়েছিলেন। মাঝখানে দীর্ঘদিন বিদেশে থাকায় সেখানেই তিনি কর দেন।অর্থমন্ত্রী জানান, নানা ব্যস্ততার কারণে নির্ধারিত সময়ের মধ্যে আয়কর বিবরণী দাখিল করতে পারেননি। গত ৩০ নভেম্বর এক মাসের সময় চেয়ে তিনি আবেদন করেন। আর রিটার্ন দাখিল করলেন গতকাল।অনুষ্ঠানে এক প্রশ্নের জবাবে চলতি অর্থবছরে বার্ষিক উন্নয়ন কর্মসূচি (এডিপি) কিছুটা কাটছাঁট হতে পারে বলে ইঙ্গিত দেন অর্থমন্ত্রী। তবে বাজেট ঘাটতি বাড়বে না বলে মনে করেন তিনি।অর্থমন্ত্রীর কাছে প্রশ্ন ছিল—বিভিন্ন কারণে সরকারের ব্যয় বেড়ে যাওয়ায় বাজেট ঘাটতি বাড়বে কি না। জবাবে তিনি বলেন, ঘাটতি ৫ শতাংশের মধ্যেই থাকবে। কারণ, সেটা তো আগে থেকেই ঠিক করা। এরপরও যদি কিছু ঘাটতি থাকে, তাহলে হয়তো এডিপিতে কিছুটা কাটছাঁট হবে।অর্থমন্ত্রী বলেন, ‘ওখান থেকেই একটু কমতে পারে। সেটা এখনই বলছি না, ফেব্রুয়ারিতে সংশোধিত বাজেটের সময় দেখা যাবে।’ তবে তিনি এও বলেন, মাতারবাড়ীর মতো প্রকল্প বাস্তবায়ন করতে হলে এডিপির ব্যয় না-ও কমতে পারে। কারণ, এখানে অনেক অর্থ ব্যয় হবে।গত অর্থবছরে এডিপির আকার ৬৩ হাজার কোটি টাকা থাকলেও এবার তা বেড়ে প্রায় ১ লাখ কোটি টাকা হয়েছে বলে উল্লেখ করেন অর্থমন্ত্রী।মুহিত বলেন, রাজস্ব আদায়ে গত অক্টোবর পর্যন্ত একটু ধীর গতি ছিল। তবে নভেম্বরে পরিস্থিতি অনেক ভালো হয়েছে।
