
আন্তর্জাতিক বাজারে দরপতনের কারণে দেশের বাজারে সোনার দর ভরিতে এক হাজার ৫০ টাকা পর্যন্ত কমিয়েছে বাংলাদেশ জুয়েলার্স সমিতি (বাজুস)। আগামীকাল বুধবার থেকে সারা দেশে নতুন এই দর কার্যকর হবে।
আজ মঙ্গলবার এক সংবাদ বিজ্ঞপ্তি দিয়ে দাম কমানোর বিষয়টি জানিয়েছে জুয়েলার্স সমিতি।নতুন দর অনুযায়ী কাল থেকে প্রতি ভরি (১১.৬৬৪ গ্রাম) ভালো মানের অর্থাৎ ২২ ক্যারেট সোনা ৪২ হাজার ২২৩ টাকা দরে বিক্রি হবে। এ ছাড়া ২১ ক্যারেট ৪০ হাজার ১২৪ টাকা এবং ১৮ ক্যারেটের দাম কমে হচ্ছে ৩৩ হাজার ৪৭৫ টাকা। সনাতন পদ্ধতির সোনার ভরি ২২ হাজার ৫৬৯ টাকা। আর ২১ ক্যারেট (ক্যাডমিয়াম) রুপার ভরি দাঁড়াচ্ছে ৯৩৩ টাকা।সমিতির দেওয়া তথ্য অনুযায়ী, আজ মঙ্গলবার পর্যন্ত প্রতি ভরি ২২ ক্যারেট সোনা ৪৩ হাজার ২৭৩ টাকা, ২১ ক্যারেট ৪১ হাজার ১৭৩ টাকা এবং ১৮ ক্যারেট ৩৪ হাজার ৫২৫ টাকায় বিক্রি হয়। সনাতন পদ্ধতির সোনার ভরি ছিল ২৩ হাজার ৯৪ টাকা। রুপার ভরি ছিল ৯৯১ টাকা। ফলে আগামীকাল থেকে কার্যকর হতে যাওয়া নতুন দরে প্রতি ভরি ২২,২১ ও ১৮ ক্যারেটে এক হাজার ৫০ টাকা ও সনাতন পদ্ধতির সোনার দরে ভরিতে ৫২৫ টাকা কমছে। আর রুপার দাম ভরিতে ৫৮ টাকা কমছে।সর্বশেষ গত ২৩ আগস্ট জুয়েলার্স সমিতি প্রতি ভরি ২২,২১ ও ১৮ ক্যারেট সোনায় এক হাজার ৫১৬ টাকা ও সনাতন পদ্ধতির সোনার দর ভরিতে ১ হাজার ২২৪ টাকা বৃদ্ধি করে। তার আগে আন্তর্জাতিক দরপতনের কারণে গত ৬ আগস্ট সোনার ভরিতে সর্বোচ্চ ১ হাজার ২২৪ টাকা কমায় সমিতি।
