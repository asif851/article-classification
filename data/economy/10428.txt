
বিশ্বের প্রথম পরিবেশবান্ধব নিট পোশাক কারখানার পাশাপাশি সবচেয়ে পরিবেশবান্ধব কারখানার স্বীকৃতি পেয়েছে নারায়ণগঞ্জের প্লামি ফ্যাশনস লিমিটেড। পরিবেশবান্ধব কারখানার সনদ প্রদানকারী আন্তর্জাতিক প্রতিষ্ঠান আমেরিকার ইউএস গ্রিন বিল্ডিং কাউন্সিল (ইউএসজিবিসি) এই স্বীকৃতি দিয়েছে।পরিবেশবান্ধব কারখানা হিসেবে ইউএসজিবিসি থেকে প্লামি ফ্যাশনস ‘লিড প্লাটিনাম’ সনদ পেয়েছে। এ জন্য কারখানার বিভিন্ন বিষয়ের ওপর ৮০ পয়েন্টের প্রয়োজন হলেও প্লামি পেয়েছে ৯২ পয়েন্ট। এমন তথ্য দিয়ে গতকাল মঙ্গলবার রাতে প্লামি ফ্যাশনসের ব্যবস্থাপনা পরিচালক ফজলুল হক প্রথম আলোকে বলেন, ‘আজ সন্ধ্যায় (গতকাল) ইউএসজিবিসি থেকে বিষয়টি আমাদের জানানো হয়েছে।’ফজলুল হক বলেন, ‘লিড প্লাটিনাম হিসেবে কোনো কারখানাই ৯০ পয়েন্টের বেশি পায়নি আগে। তাই প্লামিই এখন বিশ্বের সবচেয়ে পরিবেশবান্ধব কারখানা। একই সঙ্গে বিশ্বের প্রথম পরিবেশবান্ধব নিট পোশাক কারখানাও। এটি অবশ্যই গর্বের ব্যাপার।’নারায়ণগঞ্জ সদর উপজেলার কাশিপুর ইউনিয়নের উত্তর নরসিংহপুরে ৫ দশমিক ৫০ একর জমির ওপরে প্লামির কারখানা। তিন মাসে আগে উৎপাদন শুরু হওয়া কারখানাটিতে কাজ করেন হাজারখানেক শ্রমিক।আমাদের নারায়ণগঞ্জ প্রতিনিধি আসিফ হোসেন জানান, প্লামি ফ্যাশনসের কারখানা ঘুরে দেখতে গতকাল এসেছিলেন জার্মানির ক্রেতা প্রতিষ্ঠান লিডলের শীর্ষ কর্মকর্তা মারকুস রেনকিন। লিডল বছরে বাংলাদেশ থেকে ১০০ কোটি ডলারের পোশাক কিনে থাকে।প্লামি ফ্যাশনসের কারখানা পরিদর্শন শেষে লিডল তাৎক্ষণিকভাবে কিছু পোশাক তৈরির ক্রয়াদেশও দেয়। এ ক্ষেত্রে লিডল সাধারণ কারখানার চেয়ে একটু বেশি মূল্যই দিচ্ছে বলে জানান ফজলুল হক।
