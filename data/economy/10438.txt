
২০১৭-১৮ অর্থবছরের জন্য প্রস্তাবিত বাজেটকে নিজের জীবনের শ্রেষ্ঠতম বাজেট হিসেবে অভিহিত করেছেন অর্থমন্ত্রী।
রাজধানীর ওসমানী স্মৃতি মিলনায়তনে আজ শুক্রবার অনুষ্ঠিত বাজেট-পরবর্তী সংবাদ সম্মেলনে অর্থমন্ত্রী এ দাবি করেন। গতকাল বৃহস্পতিবার জাতীয় সংসদে তিনি এই বাজেট পেশ করেছেন।
সংবাদ সম্মেলনে অর্থমন্ত্রী বলেন, ‘মনে হয়েছে, এবার জীবনের শ্রেষ্ঠতম বাজেট দিয়েছি। এ জন্য অনেক কষ্টও করেছি। প্রশাসনের অন্যরাও আমার মতোই কষ্ট করেছেন।’
কৃষিমন্ত্রী মতিয়া চৌধুরী, শিল্পমন্ত্রী আমির হোসেন আমু, পরিকল্পনামন্ত্রী আ হ ম মুস্তফা কামাল এবং অর্থ ও পরিকল্পনা প্রতিমন্ত্রী মো. আবদুল মান্নানকে পাশে নিয়ে প্রশ্নোত্তর-নির্ভর সংবাদ সম্মেলনটি করেন অর্থমন্ত্রী।
অর্থমন্ত্রী বলেন, ‘আমি বক্তৃতাতেই বলেছি যে প্রত্যেকটা বাজেটই উচ্চাভিলাষী। আগেরবারের চেয়ে পরেরবার কম হয়েছে, এমন একটি বাজেটও নেই। এ কাজটা আমরা সার্থকভাবে করেছি। এভাবেই দেশটাকে উন্নততর জায়গায় নিয়ে যাচ্ছি।’
ব্যাংক হিসাবধারীদের ওপর আবগারি শুল্ক আরোপ নিয়ে এক প্রশ্নের জবাবে অর্থমন্ত্রী বলেন, ‘এক লাখ টাকা থাকলে ভারমুক্ত থাকা যাবে। এর বেশি যাঁদের টাকা, তাঁদের আবগারি শুল্ক দিতে হবে।’
সংবাদ সম্মেলনে উপস্থিত ছিলেন বাংলাদেশ ব্যাংকের গভর্নর ফজলে কবির, অর্থসচিব হেদায়েতুল্লাহ আল মামুন, জাতীয় রাজস্ব বোর্ডের (এনবিআর) চেয়ারম্যান মো. নজিবুর রহমান, পরিকল্পনা কমিশনের সচিব জিয়াউল ইসলাম ও অর্থনৈতিক সম্পর্ক বিভাগের ভারপ্রাপ্ত সচিব কাজী শফিকুল আজম।
