
সুইডেনভিত্তিক তৈরি পোশাকের খুচরা বিক্রেতা ব্র্যান্ড হ্যানস অ্যান্ড মৌরিট্জ (এইচঅ্যান্ডএম) চলতি বছর ৪২৫টি নতুন বিক্রয়কেন্দ্র খোলার পরিকল্পনা করেছে। এর মধ্যে অনলাইনের মাধ্যমে বেচাকেনার জন্য ‘অনলাইন মার্কেট’ থাকবে অল্প কিছু। সব মিলিয়ে পুরোনো ৬১টি বাজারের পাশাপাশি তিনটি নতুন বাজারে ব্যবসা শুরু করবে বিশ্বখ্যাত এই ব্র্যান্ড।বাংলাদেশের তৈরি পোশাকের বড় ক্রেতা এই এইচঅ্যান্ডএম। তাই ব্র্যান্ডটির ব্যবসা বৃদ্ধির খবরে দেশের উদ্যোক্তারা খুশি। তৈরি পোশাকশিল্পের মালিকদের সংগঠন বিজিএমইএর নেতারা বলছেন, এইচঅ্যান্ডএমের ক্রয় করা মোট পোশাকের প্রায় অর্ধেকই বাংলাদেশ জোগান দেয়। সে জন্য তাদের বিক্রয়কেন্দ্রের সংখ্যা বৃদ্ধি মানেই বাংলাদেশের পোশাকের চাহিদা ও রপ্তানি বৃদ্ধি পাওয়া।এ বিষয়ে বিজিএমইএর সভাপতি সিদ্দিকুর রহমান বলেন, ‘অনেক ক্রেতা ও ব্র্যান্ড বাংলাদেশে ব্যবসা কমিয়ে দিলেও এইচঅ্যান্ডএম বৃদ্ধি করছে। তাই তাদের অনেকগুলো নতুন বিক্রয়কেন্দ্র চালুর সংবাদটি শুভ খবর।’ তিনি আরও বলেন, সুইডেনের এই ব্র্যান্ডটি ইথিওপিয়া ও মিয়ানমার থেকে পোশাক উৎপাদনের চেষ্টা করছে। তবে নতুন বাজারে গেলেও তাদের পোশাক আমদানির উৎস হিসেবে বাংলাদেশ থাকবে। এমনকি প্রতিবছর সেই পরিমাণটি ধারাবাহিকভাবে বাড়বে।’বিশ্বখ্যাত ব্র্যান্ডটির আর্থিক প্রতিবেদন ঘেঁটে দেখা যায়, গত বছর এইচঅ্যান্ডএম ৪১৩টি বিক্রয়কেন্দ্র ও ১০টি অনলাইন মার্কেট চালু করেছে। এতে ১৬ হাজারের বেশি কর্মসংস্থান সৃষ্টি হয়েছে। তার আগের বছর, মানে ২০১৪ সালে ৩৭৯টি নতুন বিক্রয়কেন্দ্র করেছিল। ২০১৩ সালে সংখ্যাটি ছিল ৩৫৬। সব মিলিয়ে এখন সারা বিশ্বের ৬১টি বাজারে এইচঅ্যান্ডএমের ৩ হাজার ৯২৪টি বিক্রয়কেন্দ্র আছে। তাদের আইলাইন মার্কেট আছে ২৩টি। প্রতিষ্ঠানটিতে বিক্রয়কর্মী থেকে বিভিন্ন পর্যায়ে বর্তমানে কর্মরত আছেন ১ লাখ ৪৮ হাজার মানুষ।এইচঅ্যান্ডএম চলতি বছরে ৪২৫টি বিক্রয়কেন্দ্র চালু করবে—এ তথ্য দিয়েছে যুক্তরাষ্ট্রের নিউইয়র্কভিত্তিক সোর্সিং জার্নাল। গত বৃহস্পতিবার এ বিষয়ে একটি প্রতিবেদন প্রকাশ করা হয়েছে। এতে বলা হয়, যেখানে বিভিন্ন ব্র্যান্ড ও খুচরা বিক্রেতা প্রতিষ্ঠান বিক্রয়কেন্দ্র বন্ধ করে দিচ্ছে, সেখানে এইচঅ্যান্ডএমের নতুন বিক্রয়কেন্দ্র চালুর বিষয়টি আসলেই বড় সংবাদ।ওই প্রতিবেদনে বলা হয়, নিউজিল্যান্ড, সাইপ্রাস ও পোর্টারিকো—এই তিন নতুন বাজারে বিক্রয়কেন্দ্র করবে এইচঅ্যান্ডএম। তা ছাড়া এ বছর আয়ারল্যান্ড, জাপান, গ্রিস, স্লোভেনিয়াসহ নয়টি দেশে অনলাইন মার্কেট চালু করবে তারা। এই নয় দেশে বিক্রয়কেন্দ্রও আছে।এইচঅ্যান্ডএম হ্যানস অ্যান্ড মৌরিট্জ এবি, সংক্ষেপে এইচঅ্যান্ডএম গ্রুপের ছয়টি ব্র্যান্ড আছে। এগুলো হচ্ছে এইচঅ্যান্ডএম, কস, মনকি, উইকডে, চিপ মানডে ও আদার স্টোরিজ। ২০১৪ সালের ১ ডিসেম্বর থেকে গত বছরের ৩০ নভেম্বর পর্যন্ত এই গ্রুপের বিভিন্ন ব্র্যান্ডের পোশাক বিক্রি তার আগেরবারের চেয়ে ১৯ শতাংশ বেড়ে ২ হাজার ১৩০ কোটি মার্কিন ডলার (মূসক ছাড়া) হয়েছে। কর-পরবর্তী মুনাফা দাঁড়িয়েছে ২৫০ কোটি ডলার। আর এটিই ১৯৪৭ সালে প্রতিষ্ঠিত প্রতিষ্ঠানটির সর্বোচ্চ মুনাফা। এক বিবৃতিতে এমনটাই জানিয়েছেন কোম্পানির প্রধান নির্বাহী কর্মকর্তা (সিইও) কার্ল জোহান পারসোন।এইচঅ্যান্ডএমের দ্বিতীয় শীর্ষ এই কর্মকর্তা বলেন, ‘২০১৫ সাল গ্রুপের জন্য একটি ব্যয়বহুল বছর ছিল। তারপর বছরে ১০-১৫ শতাংশ বিক্রয়কেন্দ্র বাড়ানোর লক্ষ্যমাত্রার দিক থেকে ঠিক পথেই আছে এইচঅ্যান্ডএম।’ তিনি আরও বলেন, ‘২০১৬ সালে আমরা অনেক চ্যালেঞ্জের পাশাপাশি সম্ভাবনাও দেখছি। আমরা বিশ্বাস করি, আমাদের এই বিনিয়োগ আমাদের ব্র্যান্ডের বাজার বৃদ্ধি করতে সহায়তা করবে।’জানতে চাইলে বিজিএমইএর সহসভাপতি ফারুক হাসান গতকাল সোমবার প্রথম আলোকে বলেন, ‘এইচঅ্যান্ডএম একমাত্র ব্র্যান্ড, যারা ইউরোপের বাইরেও ভালো ব্যবসা করছে। তারা বিক্রয়কেন্দ্রের সংখ্যা বৃদ্ধি করলে পোশাকের বিক্রি বাড়বে।’ তিনি জানান, ‘ঢাকার গুলশানে এইচঅ্যান্ডএম তাদের কার্যালয়ের আয়তন অনেক বড় করছে। সব মিলিয়ে আমি মনে করি, বাংলাদেশের উদ্যোক্তাদের জন্য এগুলো ইতিবাচক খবর।’ফারুক হাসান আরও বলেন, বাংলাদেশ থেকে বছরে এইচঅ্যান্ডএম ২০০ কোটি ডলারের চেয়ে বেশি পরিমাণ অর্থের পোশাক কিনে থাকে। তবে তারা কখনই সঠিক পরিসংখ্যান দেয় না। অবশ্য তাদের মোট চাহিদার প্রায় ৫০ শতাংশ পোশাকই বাংলাদেশ থেকে রপ্তানি হয়।
