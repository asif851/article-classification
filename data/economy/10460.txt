
চলতি অর্থবছরের প্রথমার্ধে (জুলাই-ডিসেম্বর) বাজেটের ৭৬ হাজার ৭৯৮ কোটি টাকা খরচ হয়েছে, যা মোট বাজেটের ৩০ দশমিক ৭ শতাংশ। চলতি অর্থবছরে উন্নয়ন ও অনুন্নয়ন মিলিয়ে বাজেটের মোট আকার হচ্ছে ২ লাখ ৫০ হাজার ৫০৬ কোটি টাকা।জাতীয় সংসদে গতকাল রোববার অর্থমন্ত্রী আবুল মাল আবদুল মুহিত অর্থবছরের প্রথমার্ধের বাজেটের বাস্তবায়ন চিত্র তুলে ধরেন। বাজেট ২০১৪-১৫: দ্বিতীয় প্রান্তিক (জুলাই-ডিসেম্বর) পর্যন্ত বাস্তবায়ন অগ্রগতি ও আয়-ব্যয়ের গতিধারা এবং সামষ্টিক অর্থনৈতিক বিশ্লেষণসংক্রান্ত প্রতিবেদন সংসদে উত্থাপন করেন তিনি। এতে তিনি বলেন, অর্থবছরের প্রথমার্ধে অনুন্নয়নসহ অন্যান্য ব্যয়ের পরিমাণ দাঁড়িয়েছে ৫৯ হাজার ৭৮৯ কোটি টাকা। আর বার্ষিক উন্নয়ন কর্মসূচিতে (এডিপি) খরচ হয়েছে ১৭ হাজার ৯ কোটি টাকা।এ ছাড়া অর্থমন্ত্রী সাম্প্রতিক সময়ে রাজনৈতিক সহিংসতার প্রেক্ষাপটে মোট দেশজ উৎপাদনের (জিডিপি) লক্ষ্যমাত্রা সংশোধনের ইঙ্গিত দিয়েছেন।অর্থমন্ত্রী তাঁর বক্তৃতায় ২০১৪ সালে অর্থনীতির সাবলীল গতিতে এগিয়ে যাওয়ার কথা উল্লেখ করেন। তিনি অর্থনীতিতে সম্ভাবনার কথাও বলেন। তবে শঙ্কা প্রকাশ করে তিনি বলেন, ‘দেশপ্রেমবিবর্জিত সাম্প্রতিক অনভিপ্রেত কর্মকাণ্ড সেই সম্ভাবনাকে বাধাগ্রস্ত করছে। জনগণের স্বাভাবিক জীবনধারাকে করছে ব্যাহত।’আবদুল মুহিত বলেন, আর্থসামাজিক অর্জনের পথ ধরে দেশ যখন মধ্য আয়ের দেশে পরিণত হওয়ার দ্বারপ্রান্তে উপনীত, তখন এই অগ্রযাত্রাকে প্রতিহত করার অপচেষ্টা চলছে। নিত্যপ্রয়োজনীয় দ্রব্য ও সেবার সরবরাহে তৈরি করা হচ্ছে কৃত্রিম সংকট। এতে বাধাগ্রস্ত হচ্ছে অভ্যন্তরীণ আর আন্তর্জাতিক বাণিজ্য। দৈনন্দিন কাজের সুযোগবঞ্চিত হয়ে অর্থনৈতিকভাবে দুর্বিষহ অবস্থায় পড়েছে ক্ষুদ্র ব্যবসায়ী, দিনমজুর আর শ্রমিক শ্রেণি।চলতি অর্থবছরের মোট দেশজ উৎপাদনে প্রবৃদ্ধির লক্ষ্যমাত্রা সংশোধন সম্পর্কে অর্থমন্ত্রী সংসদকে বলেন, ‘রপ্তানি, মূলধনি দ্রব্য ও কাঁচামাল আমদানির প্রবণতা, প্রবাসী-আয়, কৃষিপণ্য উৎপাদনের ধারাবাহিকতা, সচল গ্রামীণ অর্থনীতি—সব মিলিয়ে দেশের অভ্যন্তরে সাম্প্রতিক অনাহূত কার্যকলাপ বাদ দিলে জিডিপির প্রবৃদ্ধির দৃশ্যপট আশাব্যঞ্জক। তবে সার্বিক পরিস্থিতি বিবেচনায় জিডিপির প্রবৃদ্ধির ৭ দশমিক ৩ শতাংশ লক্ষ্যমাত্রায় খানিকটা পরিবর্তন আনা দরকার হতে পারে।’ আগামী মার্চে অনুষ্ঠেয় কো-অর্ডিনেশন কাউন্সিলে জিডিপির লক্ষ্যমাত্রা সংশোধন করার বিষয়টি চূড়ান্ত হবে বলে তিনি জানান।সামষ্টিক অর্থনৈতিক পরিস্থিতি: অর্থমন্ত্রীর উত্থাপিত প্রতিবেদনে চলতি অর্থবছরের প্রথম ছয় মাসের সঙ্গে আগের অর্থবছরের একই সময়ের বেশ কিছু খাতের তুলনা করা হয়েছে। এতে বলা হয়েছে, চলতি অর্থবছরের প্রথম ছয় মাসে জাতীয় রাজস্ব বোর্ডের (এনবিআর) আওতাধীন রাজস্ব আদায় ১৩ দশমিক ২ শতাংশ বেড়েছে। এডিপির ব্যয় ২ হাজার কোটি টাকা বেশি হয়েছে। আর রপ্তানি আয় হয়েছে ১ হাজার ৪৯০ কোটি ডলার, যা আগের অর্থবছরের একই সময়ের তুলনায় ১ দশমিক ৬ শতাংশ বেশি। তবে এসব প্রবৃদ্ধি আশানুরূপ নয় বলে উল্লেখ করেন অর্থমন্ত্রী। তিনি বলেন, রপ্তানি আয়ের প্রায় ৮২ শতাংশ আসে তৈরি পোশাক খাত থেকে। জুলাই-ডিসেম্বর সময়ে ওভেন পোশাক রপ্তানিতে দশমিক ৩৫ শতাংশ ও নিট পোশাকে ১ দশমিক ৯ শতাংশ আয় কমেছে। ইউরোপে অর্থনৈতিক মন্দার দীর্ঘসূত্রতা এবং পোশাক খাতের কর্মপরিবেশ উন্নয়নের আবশ্যকতা অন্তর্বর্তীকালীন সময়ে সাময়িকভাবে রপ্তানি খাতের গতি কমিয়েছে বলে মনে করেন অর্থমন্ত্রী।অনদিকে আমদানি ব্যয় ১৮ দশমিক ৩ শতাংশ বেড়ে ২ হাজার ২৩০ কোটি ডলার হয়েছে।এ ছাড়া ব্যক্তি খাতে ঋণপ্রবাহ ৭ দশমিক ১ শতাংশ বেড়েছে। আগের অর্থবছরে একই সময়ে এ হার ছিল ৫ দশমিক ৯ শতাংশ। প্রবাসী-আয়ও বেড়েছে। আগের অর্থবছর থেকে এ সময়ে প্রবাসী-আয় ১০ দশমিক ৬ শতাংশ বেড়ে দাঁড়িয়েছে ৭০০ কোটি ৫০ লাখ ডলার। আর ডিসেম্বর মাস নাগাদ সাধারণ মূল্যস্ফীতি ৬ দশমিক ১ শতাংশে নেমে এসেছে। ব্যাংকব্যবস্থা থেকে সরকারের ঋণ গ্রহণ সীমিত থাকা, অনুকূল মুদ্রা সরবরাহ পরিস্থিতি, কৃষি খাতে ধারাবাহিক প্রবৃদ্ধি ও সন্তোষজনক খাদ্য মজুত এবং আন্তর্জাতিক বাজারে তেলের দাম হ্রাস পাওয়ায় ভবিষ্যতে মূল্যস্ফীতির চাপ আরও কমবে বলে জানান অর্থমন্ত্রী।প্রতিবেদন অনুযায়ী, জুলাই-ডিসেম্বর সময়ে বাজেট ঘাটতি হয়েছে মোট দেশজ উৎপাদনের দশমিক ৭ শতাংশ। গতবার একই সময়ে এ হার ছিল দশমিক ৯ শতাংশ।এদিকে গতকাল অর্থবছরের প্রথম প্রান্তিকের (জুলাই-সেপ্টেম্বর) বাজেট বাস্তবায়ন চিত্রও তুলে ধরা হয়। সেই প্রতিবেদনে রপ্তানি ও বিনিয়োগ নিয়ে উদ্বেগের কথা তুলে ধরেছেন অর্থমন্ত্রী। আবার প্রবাসী-আয়, মানুষের অর্থনৈতিক সক্ষমতা, কর্মসংস্থান নিয়ে আশাবাদের কথাও বলেছেন।
