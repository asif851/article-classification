
চট্টগ্রাম ও ঢাকা থেকে ব্যাংকক এবং চট্টগ্রাম থেকে কলকাতা রুটে দুটি ফ্লাইট চালু করতে যাচ্ছে ইউএস বাংলা এয়ারলাইনস। ১৩ এপ্রিল থেকে চট্টগ্রাম-কলকাতা রুটে চালু হবে একটি ফ্লাইট, অন্য ফ্লাইটটি চালু হবে ৩ মে থেকে চট্টগ্রাম ও ঢাকা থেকে ব্যাংকক রুটে।
সম্প্রতি ইউএস বাংলা এয়ারলাইনসের এক সংবাদ সম্মেলনে এ তথ্য জানানো হয়।
চট্টগ্রাম-কলকাতা রুটের ফ্লাইটটি সপ্তাহে দুই দিন বৃহস্পতিবার ও রোববার সকাল ৮টা ৫০ মিনিটে চট্টগ্রাম থেকে কলকাতার উদ্দেশে ছেড়ে যাবে এবং সকাল ১০টা ১০ মিনিটে কলকাতা থেকে চট্টগ্রামের উদ্দেশে ছেড়ে আসবে। চট্টগ্রাম ও ঢাকা থেকে ব্যাংকক রুটের ফ্লাইটটি সপ্তাহে চার দিন সোম, বুধ, শুক্র ও শনিবার চট্টগ্রাম থেকে সকাল ৮টায় এবং ঢাকা থেকে সকাল ৯টা ৪০ মিনিটে ব্যাংককের উদ্দেশে ছেড়ে যাবে এবং বেলা ২টা ১০ মিনিটে ব্যাংকক থেকে চট্টগ্রাম ও ঢাকার উদ্দেশে ছেড়ে আসবে।
যাত্রা শুরু করার পর মাত্র আড়াই বছরে অভ্যন্তরীণ ও আন্তর্জাতিক রুটে ইতিমধ্যে ২০ হাজারের বেশি ফ্লাইট পরিচালনা করেছে ইউএস বাংলা। এ বছরের শেষ নাগাদ বড় এয়ারক্রাফট সংযোজনের মাধ্যমে সৌদি আরবের বিভিন্ন গন্তব্যে ফ্লাইট পরিচালনা শুরু করার পরিকল্পনা আছে ইউএস বাংলার।
