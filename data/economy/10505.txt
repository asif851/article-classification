
দেশের বাজারে সোনার দাম বাড়িয়েছে বাংলাদেশ জুয়েলার্স সমিতি (বাজুস)। প্রতি ভরি ভালো মানের সোনার দাম সর্বোচ্চ এক হাজার ৪৫৮ টাকা পর্যন্ত বৃৃদ্ধি পেয়েছে। এতে প্রতি ভরির দাম দাঁড়িয়েছে ৪৮ হাজার ৪০৫ টাকা। এ ছাড়া রুপার দাম ভরিতে ৫৯ টাকা বেড়ে হয়েছে এক হাজার ২৮৩ টাকা।সোনার দাম বাড়ানোর সিদ্ধান্তটি গতকাল রোববার থেকে কার্যকর হয়েছে। বাজুসের কার্যনির্বাহী কমিটির সদস্যদের সম্মতিক্রমে এ সিদ্ধান্ত হয়। সাধারণ সম্পাদক দেওয়ান আমিনুল ইসলাম স্বাক্ষরিত এক সংবাদ বিজ্ঞপ্তির মাধ্যমে গত শনিবার বিষয়টি জানায় জুয়েলার্স সমিতি।নতুন দর অনুযায়ী, প্রতি ভরি (১১.৬৬৪ গ্রাম) ভালো মানের অর্থাৎ ২২ ক্যারেট সোনা ৪৮ হাজার ৪০৫ টাকা, ২১ ক্যারেট ৪৬ হাজার ২৪৭ টাকা এবং ১৮ ক্যারেটের দাম হয়েছে ৩৯ হাজার ৬৫৭ টাকা। এ ছাড়া সনাতন পদ্ধতির সোনার দাম বেড়ে ২৭ হাজার ৪১০ টাকা ভরি হয়েছে। পাশাপাশি প্রতি ভরি ২১ ক্যারেট (ক্যাডমিয়াম) রুপার দাম ৫৯ টাকা বৃদ্ধি পেয়ে হয়েছে এক হাজার ২৮৩ টাকা।এদিকে শনিবার পর্যন্ত প্রতি ভরি ২২ ক্যারেট সোনা ৪৬ হাজার ৯৪৭ টাকা, ২১ ক্যারেট ৪৪ হাজার ৮৪৮ টাকা এবং ১৮ ক্যারেটের ৩৮ হাজার ৪৩২ টাকায় বিক্রি হয়। এ ছাড়া সনাতন পদ্ধতির সোনা ২৬ হাজার ২৪৪ টাকা আর রুপার ভরি ছিল এক হাজার ২২৪ টাকা।গতকাল থেকে সোনার মূল্য বৃদ্ধি পাওয়ায় ভরিপ্রতি ২২ ক্যারেট সোনার দাম আগের দরের চেয়ে এক হাজার ৪৫৮ টাকা, ২১ ক্যারেট এক হাজার ৩৯৯ টাকা, ১৮ ক্যারেটে এক হাজার ২২৫ টাকা এবং সনাতন পদ্ধতির সোনার দাম এক হাজার ১৬৬ টাকা বেড়েছে।মূল্য বৃদ্ধি প্রসঙ্গে জানতে চাইলে দেওয়ান আমিনুল ইসলাম প্রথম আলোকে বলেন, ‘আন্তর্জাতিক বাজারে সোনার মূল্য ধারাবাহিকভাবে বৃদ্ধি পাচ্ছে। আমরা কয়েক দিন ধরে আন্তর্জাতিক বাজার পর্যবেক্ষণ করে দেশের বাজারে দর সংশোধনের সিদ্ধান্ত নিয়েছি।’এ ছাড়া আন্তর্জাতিক বাজারে কিছুটা দরপতন ও দেশে রাজনৈতিক অস্থিরতার কারণে গত নভেম্বর ও ডিসেম্বরে জুয়েলার্স সমিতি দুই দফা সোনার দাম কমায়। এবার দাম বাড়ানোর সময় এটিও বিবেচনায় নেওয়া হয়েছে বলে জানালেন বাজুসের সাধারণ সম্পাদক। তিনি বলেন, ‘দেশের পরিস্থিতি বর্তমানে স্বাভাবিক এবং বিয়েশাদির অনুষ্ঠান থাকায় চাহিদা বেড়েছে।’
