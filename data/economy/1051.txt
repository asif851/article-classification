
সূচকের নিম্নমুখী প্রবণতা লক্ষ করা যাচ্ছে দেশের দুই পুঁজিবাজার ঢাকা স্টক এক্সচেঞ্জ (ডিএসই) ও চট্টগ্রাম স্টক এক্সচেঞ্জে (সিএসই)। আজ বৃহস্পতিবার সপ্তাহের শেষ কার্যদিবস দৈনন্দিন লেনদেনের গতি কিছুটা কম। এ ছাড়া বেশির ভাগ প্রতিষ্ঠানের শেয়ারের দর কমেছে দুই পুঁজিবাজারে।
ডিএসইতে আজ দুপুর সাড়ে ১২টা নাগাদ প্রধান সূচক ডিএসইএক্স সূচক ২০ পয়েন্ট কমে অবস্থান করছে ৫৭১৫ পয়েন্টে। দুপুর সাড়ে ১২টা পর্যন্ত লেনদেন হয়েছে প্রায় ৫১২ কোটি ৩২ লাখ টাকা। গতকাল বুধবার এ সময় পর্যন্ত লেনদেনর পরিমাণ ছিল ৬৫৪ কোটি ৭৮ লাখ টাকা। আজ দুপুর সাড়ে ১২টা পর্যন্ত ডিএসইতে লেনদেনে অংশ নিয়েছে ৩১৬টি কোম্পানি ও মিউচুয়াল ফান্ডের শেয়ার। এর মধ্যে দর বেড়েছে ১০৬টির, কমেছে ১৬০টির। দর অপরিবর্তিত রয়েছে ৫০টি কোম্পানির।
গতকাল লেনদেন শেষে ডিএসইএক্স সূচক ১১ পয়েন্ট বেড়ে অবস্থান করে ৫৭৩৬ পয়েন্টে।
অন্যদিকে, সিএসইতে আজ দুপুর ১২টা নাগাদ সার্বিক সূচক কমেছে ৫৫ দশমিক ৮৩ পয়েন্ট। মোট লেনদেনের পরিমাণ ২৭ কোটি টাকা। গতকাল এ সময় পর্যন্ত মোট লেনদেনর পরিমাণ ছিল ৩৬ কোটি ৮৪ লাখ টাকা। আজ দুপুর সাড়ে ১২টা নাগাদ সিএসইতে লেনদেনে অংশ নিয়েছে ২০২টি কোম্পানি ও মিউচুয়াল ফান্ডের শেয়ার। এর মধ্যে দর বেড়েছে ৬৩টির, কমেছে ১১৭টির। দর অপরিবর্তিত রয়েছে ২২টি কোম্পানির।
