
আগামী জুনের মধ্যে সারা দেশে বাধ্যতামূলকভাবে বিএসটিআইয়ের লোগোযুক্ত বাটখারা ব্যবহার ও দৈর্ঘ্য পরিমাপের জন্য মিটার পদ্ধতি চালু হবে। এরপর বিএসটিআইয়ের লোগোবিহীন বাটখারা ও মিটারের পরিবর্তে অন্য কোনো পরিমাপক ব্যবহার করলে দায়ীদের বিরুদ্ধে আইনানুগ ব্যবস্থা নেওয়া হবে।
বাংলাদেশ স্ট্যান্ডার্ডস অ্যান্ড টেস্টিং ইনস্টিটিউশনের (বিএসটিআই) ৩১তম কাউন্সিল সভায় গতকাল মঙ্গলবার এ সিদ্ধান্ত নেওয়া হয়। এতে সভাপতিত্ব করেন শিল্পমন্ত্রী আমির হোসেন আমু। শিল্প মন্ত্রণালয়ের পাঠানো সংবাদ বিজ্ঞপ্তিতে বিষয়টি জানানো হয়।
সভায় জানানো হয়, সিএনজি ফিলিং স্টেশন থেকে গ্যাস সরবরাহের ক্ষেত্রে পরিমাপ সঠিক কি না, তা যাচাইয়ের জন্য বিএসটিআই সাতটি সিএনজি মাস্টার মিটার ক্রয় করেছে। এসব মিটারের মাধ্যমে সিএনজি ফিলিং স্টেশনগুলোতে যন্ত্রে কারসাজি করে ভোক্তাদের ঠকানো হচ্ছে কি না, তা পরীক্ষা করা যাবে। এ ছাড়া তিতাস গ্যাস থেকে সিএনজি ফিলিং স্টেশনগুলো সঠিক পরিমাপে গ্যাস পাচ্ছে কি না, তা-ও তদারকি করা হবে।
সভায় জননিরাপত্তা এবং ভোক্তাদের জন্য মানসম্মত পণ্যের নিশ্চয়তা দিতে ২৯টি নতুন পণ্য বিএসটিআইয়ের বাধ্যতামূলক সার্টিফিকেশন মার্কস (সিএম) লাইসেন্সের আওতায় আনার সিদ্ধান্ত নেওয়া হয়। এ ছাড়া কোমল পানীয় বা বেভারেজের নামে এনার্জি ড্রিংকস উৎপাদন ও আমদানির বিষয়ে উদ্বেগ প্রকাশ করা হয়। যেসব প্রতিষ্ঠান এ ধরনের কাজের সঙ্গে জড়িত, তাদের বিরুদ্ধে আইনগত ব্যবস্থা নেওয়ার সিদ্ধান্ত হয়।
 
