
চলতি বছরের দ্বিতীয় প্রান্তিকে ইউরোপের দেশগুলোর অর্থনৈতিক প্রবৃদ্ধি কমেছে। এপ্রিল থেকে জুন পর্যন্ত সময়ে ইউরোপের ২৮টি দেশে জিডিপি প্রবৃদ্ধি হয়েছে শূন্য দশমিক ৪ শতাংশ। প্রথম প্রান্তিক, অর্থাৎ জানুয়ারি থেকে মার্চ পর্যন্ত সময়ে যা ছিল শূন্য দশমিক ৫ শতাংশ।
বিবিসি অনলাইনের তথ্য অনুযায়ী, সম্প্রতি প্রকাশিত এক পরিসংখ্যানে দেখা গেছে, ইউরোপের দেশগুলোর মধ্যে সবচেয়ে কম প্রবৃদ্ধি হয়েছে ইতালি ও ফ্রান্সে। দ্বিতীয় প্রান্তিকে দুটি দেশেরই অর্থনৈতিক প্রবৃদ্ধির হার শূন্য। প্রথম প্রান্তিকে ইতালির অর্থনৈতিক প্রবৃদ্ধির হার ছিল শূন্য দশমিক ৩ শতাংশ এবং ফ্রান্সের ছিল শূন্য দশমিক ৭ শতাংশ। মূলত ব্যাংকিং খাতে মন্দা তৈরি হয়েছে ইতালিতে। দ্বিতীয় প্রান্তিকে দেশটির ব্যাংকিং খাতে ঋণের পরিমাণ বেড়েছে ব্যাপক হারে। প্রথম প্রান্তিকে ফ্রান্সের ভালো অর্থনৈতিক প্রবৃদ্ধির মূল কারণ ইউরো ফুটবল টুর্নামেন্ট।
অর্থনৈতিক প্রবৃদ্ধি কমেছে জার্মানিতেও। চলতি বছরের দ্বিতীয় প্রান্তিকে ইউরোপের সবচেয়ে বড় অর্থনীতির দেশটির প্রবৃদ্ধির হার শূন্য দশমিক ৪ শতাংশ, প্রথম প্রান্তিকে যা ছিল শূন্য দশমিক ৭ শতাংশ। এপ্রিল থেকে জুন পর্যন্ত সময়ে রপ্তানি এবং ভোক্তা ব্যয় বাড়লেও অবকাঠামোগত ও শিল্প খাতে বিনিয়োগ কমেছে জার্মানির। তাই প্রবৃদ্ধি কমেছে বলে মনে করছেন বিশ্লেষকেরা। এ ছাড়া খাদ্য ও সেবার মূল্য বাড়ায় এ সময়ে মূল্যস্ফীতির হার বেড়েছে জার্মানিতে।
ইউরোপের দেশগুলোর মধ্যে প্রবৃদ্ধির গতি সবচেয়ে বেশি লক্ষ করা গেছে গ্রিসে। দ্বিতীয় প্রান্তিকে গ্রিসের অর্থনৈতিক প্রবৃদ্ধি হয়েছে শূন্য দশমিক ৩ শতাংশ, যা প্রথম প্রান্তিকে ছিল শূন্য দশমিক ১ শতাংশ। তুরস্কে রাজনৈতিক অস্থিরতা থাকায় পর্যটকদের আগ্রহ এখন গ্রিসের দিকে। দেশটির পর্যটন খাতে প্রবৃদ্ধি ভালো থাকায় গতি বেড়েছে অর্থনীতির।
