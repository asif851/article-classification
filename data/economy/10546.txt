
২০১৬-১৭ অর্থবছরের প্রথম ১০ মাসে (জুলাই-এপ্রিল) বাংলাদেশের ২ হাজার ৮৭২ কোটি মার্কিন ডলারের পণ্য রপ্তানি আয় হয়েছে। এই আয় গত অর্থবছরের একই সময়ের চেয়ে ৩ দশমিক ৯২ শতাংশ বেশি। গত অর্থবছরের প্রথম ১০ মাসে রপ্তানি আয়ের পরিমাণ ছিল ২ হাজার ৭৬৩ কোটি ডলার।
রপ্তানি উন্নয়ন ব্যুরো (ইপিবি) আজ সোমবার রপ্তানি আয়ের এই হালনাগাদ পরিসংখ্যান প্রকাশ করেছে। এতে দেখা যায়, গত এপ্রিল মাসে ২৭৭ কোটি ডলারের পণ্য রপ্তানি আয় হয়েছে। এর আগের অর্থবছরের এপ্রিলের চেয়ে এই আয় সাড়ে ৩ শতাংশ বেশি।
ইপিবির তথ্যানুযায়ী, চলতি অর্থবছরের প্রথম ১০ মাসে তৈরি পোশাক খাত থেকে রপ্তানি আয় এসেছে ২ হাজার ৩১৩ কোটি ডলার, প্রবৃদ্ধি হয়েছে মাত্র ২ দশমিক ২১ শতাংশ। গত অর্থবছরের একই সময়ে যা ছিল ২ হাজার ২৬৩ কোটি ডলার।
চলতি অর্থবছর রপ্তানি আয়ের লক্ষ্যমাত্রা নির্ধারণ করা হয়েছে ৩ হাজার ৭০০ কোটি ডলার। তবে এখন পর্যন্ত লক্ষ্যমাত্রার চেয়ে ৪ দশমিক ২৫ শতাংশ পিছিয়ে আছে বাংলাদেশের পণ্য রপ্তানি।
