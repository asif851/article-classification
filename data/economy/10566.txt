
অর্থমন্ত্রী আবুল মাল আবদুল মুহিতের কাছে পদত্যাগপত্র জমা দিয়েছেন বেসিক ব্যাংকের চেয়ারম্যান শেখ আবদুল হাই। গতকাল শুক্রবার ছুটির দিনে তিনি এই পদত্যাগপত্র দেন।অর্থ মন্ত্রণালয়ের সূত্র প্রথম আলোকে এ তথ্য নিশ্চিত করেছে। আগামীকাল রোববার অর্থ মন্ত্রণালয়ের ব্যাংক ও আর্থিক প্রতিষ্ঠান বিভাগ থেকে এ ব্যাপারে একটি প্রজ্ঞাপন জারি হতে পারে।২০০৯ সালে সেপ্টেম্বরে শেখ আবদুল হাইকে তিন বছরের জন্য বেসিক ব্যাংকের চেয়ারম্যান পদে নিয়োগ দেওয়া হয়। ২০১২ সালের সেপ্টেম্বরে তাঁর নিয়োগ নবায়ন করা হয়। তিনি চেয়ারম্যান থাকাকালীন ব্যাংকটিতে ব্যাপক আর্থিক অনিয়মের অভিযোগ ওঠে। চেয়ারম্যানসহ বিভিন্নজনের বিরুদ্ধে প্রায় সাড়ে চার হাজার কোটি টাকার আর্থিক অনিয়মের অভিযোগ ওঠে।আর্থিক অনিয়মের অভিযোগের পরিপ্রেক্ষিতে সম্প্রতি কেন্দ্রীয় ব্যাংক বেসিক ব্যাংকের পর্ষদ ভেঙে দেওয়ার সুপারিশ করলেও সরকার তা করেনি। অর্থ মন্ত্রণালয় সূত্রে জানা গেছে, সরকারের পক্ষ থেকে পর্ষদ ভেঙে না দিয়ে, বরং চেয়ারম্যানকে পদত্যাগ করার কথা বলা হচ্ছিল। আর সেই কারণেই গতকাল তিনি পদত্যাগ করেন।
আরও জানতে পড়ুন: বেসিক ব্যাংকে এসব কী হচ্ছে!
