
সিকিউরিটিজ আইন লঙ্ঘনের দায়ে শেয়ারবাজারের চার প্রতিষ্ঠানের বিরুদ্ধে আর্থিক জরিমানার শাস্তিমূলক ব্যবস্থা গ্রহণ করেছে নিয়ন্ত্রক সংস্থা। এর মধ্যে তালিকাভুক্ত দুই কোম্পানির পরিচালকদের প্রত্যেককে আলাদা করে জরিমানা করা হয়েছে। আর অপর দুই প্রতিষ্ঠানকে সম্মিলিতভাবে জরিমানা করা হয়েছে ১৩ লাখ টাকা। পাশাপাশি শেয়ারবাজারে তালিকাভুক্তির জন্য তথ্যপ্রযুক্তি খাতের নতুন একটি কোম্পানির প্রাথমিক গণপ্রস্তাব বা আইপিও অনুমোদন দেওয়া হয়েছে।
পুঁজিবাজার নিয়ন্ত্রক সংস্থা বাংলাদেশ সিকিউরিটিজ অ্যান্ড এক্সচেঞ্জ কমিশনের (বিএসইসি) গতকাল মঙ্গলবারের সভায় এসব সিদ্ধান্ত নেওয়া হয়েছে। সভা শেষে বিএসইসির এক সংবাদ বিজ্ঞপ্তিতে এ তথ্য জানানো হয়।
বিএসইসি যে চারটি প্রতিষ্ঠানকে জরিমানা করেছে তার মধ্যে দুটি তালিকাভুক্ত কোম্পানি আর দুটি ব্রোকারেজ হাউস বা লেনদেনের সনদধারী প্রতিষ্ঠান। এগুলো হলো অ্যাপোলো ইস্পাত ও ঢাকা ডায়িং এবং ব্রোকারেজ হাউস গ্লোব সিকিউরিটিজ ও আলফা সিকিউরিটিজ।
নিয়ন্ত্রক সংস্থার পক্ষ থেকে জানানো হয়েছে, অ্যাপোলো ইস্পাত আইপিওর মাধ্যমে সংগ্রহ করা তহবিলের ৫৮ কোটি টাকারও বেশি অর্থ বিএসইসির অনুমোদন ছাড়া অন্য খাতে ব্যবহার করেছে। এ কারণে কোম্পানির প্রত্যেক পরিচালককে এক লাখ টাকা করে জরিমানা করেছে বিএসইসি। কোম্পানিটির ওয়েবসাইটের তথ্য অনুযায়ী, এটির মোট পরিচালক নয়জন। সেই হিসাবে প্রত্যেককে এক লাখ টাকা করে মোট নয় লাখ টাকা জরিমানা গুনতে হবে।
ঢাকা ডায়িং সম্পদ পুনর্মূল্যায়নের ক্ষেত্রে যথাযথভাবে হিসাবসংক্রান্ত বিধিবিধান পরিপালন করেনি। ফলে কোম্পানিটির মুনাফা ও শেয়ারপ্রতি আয় (ইপিএস) বেড়ে যায়। অর্থাৎ কোম্পানিটি আয় বাড়িয়ে দেখিয়েছে। এ জন্য কোম্পানিটির প্রত্যেক পরিচালককে দুই লাখ টাকা করে জরিমানা করা হয়েছে। ওয়েবসাইটের তথ্য অনুযায়ী, কোম্পানিটিতে মোট পরিচালক রয়েছেন ছয়জন। সেই হিসাবে প্রত্যেককে দুই লাখ টাকা করে মোট ১২ লাখ টাকা জরিমানা গুনতে হবে।
ঢাকা ডায়িং কোম্পানিটি বিএনপি নেতা ও যুদ্ধাপরাধের রায়ে ফাঁসির দণ্ডপ্রাপ্ত আসামি সালাউদ্দিন কাদের চৌধুরীর ভাই গিয়াসউদ্দিন কাদের চৌধুরী ও সাইফউদ্দিন কাদের চৌধুরীদের পরিবারের মালিকানাধীন প্রতিষ্ঠান।
সিকিউরিটিজ আইন লঙ্ঘনের দায়ে বিএসইসির গতকালের সভায় সর্বোচ্চ জরিমানা করা হয়েছে ঢাকা স্টক এক্সচেঞ্জের (ডিএসই) সদস্যভুক্ত প্রতিষ্ঠান গ্লোব সিকিউরিটিজকে। ঋণবহির্ভূত শেয়ারে ঋণসুবিধা, সীমার অতিরিক্ত ঋণ প্রদান, পাঁচ লাখ টাকার বেশি নগদে লেনদেনসহ বেশ কয়েকটি অপরাধে ১০ লাখ টাকা জরিমানা করা হয়। এ ছাড়া আইন লঙ্ঘনের দায়ে চট্টগ্রাম স্টক এক্সচেঞ্জের (সিএসই) সদস্যভুক্ত ব্রোকারেজ হাউস আলফা সিকিউরিটিজকে তিন লাখ টাকা জরিমানা করা হয়েছে।
নতুন আইপিও অনুমোদন: বিএসইসির গতকালের সভায় তথ্যপ্রযুক্তি খাতের কোম্পানি ইনফরমেশন টেকনোলজি কনসালট্যান্টসের (আইটিসি) আইপিও অনুমোদন করা হয়। কোম্পানিটি আইপিওর মাধ্যমে ১ কোটি ২০ লাখ শেয়ার ছেড়ে বাজার থেকে ১২ কোটি টাকা সংগ্রহ করবে। ব্যবসা সম্প্রসারণ ও ব্যাংক-ঋণ পরিশোধের জন্য এ অর্থ সংগ্রহ করা হচ্ছে বলে কোম্পানিটি বিএসইসিকে জানিয়েছে। কোম্পানিটির আইপিওর ইস্যু ব্যবস্থাপনার দায়িত্বে রয়েছে মার্চেন্ট ব্যাংক বেটা ওয়ান ইনভেস্টমেন্টস।
এদিকে আইপিও অনুমোদনের পর গতকাল বিকেলে কোম্পানিটি সম্পর্কে জানতে তাদের অফিসে টেলিফোনে যোগাযোগ করা হয়। এ সময় নাম প্রকাশ না করে কোম্পানির একাধিক কর্মকর্তা প্রথম আলোকে বলেন, ২০০০ সালে কোম্পানি প্রতিষ্ঠিত হয়। এটির বর্তমান পরিশোধিত মূলধন ৭৫ কোটি টাকা। আইপিও প্রক্রিয়া শেষে যা বেড়ে ৮৭ কোটি টাকায় দাঁড়াবে। কোম্পানির কর্মকর্তারা আরও বলেন, ব্যাংকিং খাতের নেটওয়ার্কিং, সফটওয়্যার সরবরাহসহ তথ্যপ্রযুক্তিনির্ভর বিভিন্ন ধরনের ব্যবসার সঙ্গে জড়িত। বর্তমানে বেসরকারি খাতের ৩০টিরও বেশি ব্যাংকের সঙ্গেই তাঁদের ব্যবসা রয়েছে।
 
