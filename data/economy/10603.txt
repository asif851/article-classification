
আর্থিক লেনদেনের বার্তা আদান-প্রদানকারী নেটওয়ার্ক ব্যবহারের জন্য নির্দিষ্ট করা বাংলাদেশ ব্যাংকের ব্যাক অফিস ডিলিং রুমের কম্পিউটারের সঙ্গে সংযুক্ত স্বয়ংক্রিয় প্রিন্টার অকেজো হয়ে যাওয়ার ত্রুটিকে প্রথমে স্বাভাবিক সমস্যা মনে করা হয়েছে। কারণ, অতীতেও এ ধরনের সমস্যা হয়েছিল। তাই এ সমস্যাকে তাৎক্ষণিকভাবে সমাধানের বা কারণ অনুসন্ধানের উদ্যোগ নেওয়া হয়নি।বাংলাদেশ ব্যাংকের পক্ষ থেকে রিজার্ভের অর্থ চুরি যাওয়ার ৪০ দিন পর গতকাল মঙ্গলবার মতিঝিল থানায় যে মামলা করা হয়েছে, সেটির এজাহার থেকে এ তথ্য পাওয়া গেছে। কেন্দ্রীয় ব্যাংকের হিসাব ও বাজেট বিভাগের যুগ্ম পরিচালক জোবায়ের বিন হুদা এ এজাহার দায়ের করেছেন। তাতে ঘটনাটি সম্পর্কে বিবরণ তুলে ধরা হয়েছে। মানি লন্ডারিং প্রতিরোধ এবং তথ্য ও যোগাযোগপ্রযুক্তি আইনে এ মামলা দায়ের হয়। মতিঝিল থানার ১৫ নম্বর মামলাটির তদন্তের ভার পুলিশের অপরাধ তদন্ত বিভাগ বা সিআইডিতে স্থানান্তর করা হয়েছে।মামলার এজাহারে বলা হয়, ৪ ফেব্রুয়ারি, বৃহস্পতিবার রাত আটটার দিকে হুদাসহ ডিলিং রুমের কর্মকর্তারা দিনের কাজ শেষ করে কার্যালয় ত্যাগ করেন। পরদিন ৫ ফেব্রুয়ারি শুক্রবার সকাল পৌনে নয়টায় হুদা এবং সাড়ে ১০টায় একই বিভাগের অপর কর্মকর্তা রফিক আহমাদ মজুমদার ডিলিং রুমে আসেন এবং সুইফট সার্ভারে লগইন করে দেখতে পান আগের দিনের (৪ ফেব্রুয়ারি) বার্তাগুলোর স্বয়ংক্রিয় কোনো প্রিন্ট হচ্ছে না। পরে দুই কর্মকর্তা মিলে ম্যানুয়েলি আগের দিনের বার্তাসমূহ প্রিন্ট করার চেষ্টা করেও ব্যর্থ হন। ওই অবস্থায় বিভাগের অন্য কর্মকর্তাদের সমস্যা সমাধানের মৌখিক নির্দেশ দিয়ে বেলা সোয়া ১১টায় কার্যালয় ছেড়ে যান হুদা। তিনি চলে যাওয়ার পর দায়িত্বে থাকা অন্য কর্মকর্তারা পরদিন (৬ ফেব্রুয়ারি) সমস্যা সমাধানের চেষ্টা করা হবে, এমন সিদ্ধান্ত নিয়ে সাড়ে ১২টার দিকে কার্যালয় ছেড়ে যান।এজাহারের বর্ণনা অনুযায়ী, ৬ ফেব্রুয়ারি সকালে কার্যালয়ে এসে হুদাসহ অন্যরা মিলে প্রিন্টার সমস্যার সমাধানের চেষ্টা করেন। এ সময় তাঁরা দেখতে পান সুইফটের সফটওয়্যারটি চালু হচ্ছে না। সফটওয়্যারটি চালু করতে গেলেই কম্পিউটারের মনিটরে স্বয়ংক্রিয়ভাবে ‘এ ফাইল ইজ মিসিং অর চেঞ্জড’ বা একটি ফাইল অনুপস্থিত অথবা পরিবর্তিত এবং ‘এনআরওএফএফ.ইএক্সই’ নামের একটি ফাইলের নাম অবস্থানসহ নির্দেশ করছিল। এ অবস্থায় সমস্যা সমাধানের চেষ্টা করেও তা সম্ভব না হওয়ায় বিকল্প ব্যবস্থায় সুইফট সফটওয়্যারটি চালু করা হয়। পাশাপাশি সমস্যার বিষয়টি বিভাগের মহাব্যবস্থাপক (জিএম) ও উপমহাব্যবস্থাপককে (ডিজিএম) জানানো হয়। পরে জিএম ও ডিজিএমের মৌখিক অনুমোদন নিয়ে বিকল্প পদ্ধতিতে ম্যানুয়েলি সুইফট বার্তাগুলোর প্রিন্ট নেওয়া হয়। আর তখন দেখা যায়, তিনটি ভিন্ন ধরনের বার্তার মাধ্যমে ‘এফআরবি এনওয়াই’ (ফেডারেল রিজার্ভ ব্যাংক নিউইয়র্ক) থেকে কিছু বিষয়ে জানতে চাওয়া হয়েছে। পরে এসব বার্তা থেকে কর্মকর্তারা বুঝতে পারেন, বেশ কিছু লেনদেন সম্পর্কে জানতে চেয়েছে যুক্তরাষ্ট্রের ব্যাংক।এজাহারে বলা হয়েছে, সুইফট সিস্টেম থেকে কোনো বার্তা পাঠানো হলে তার একটি ‘এসিকে’ কপি সার্ভারে থেকে যায়। বার্তা গ্রহণকারী ব্যাংক থেকে লেনদেনের একটি সারসংক্ষেপ প্রতিবেদন পাঠানো হয়। কিন্তু এ ক্ষেত্রে এখান থেকে পাঠানো কোনো বার্তার ‘এসিকে বা ডেবিট কনফারমেশন’ পাওয়া যায়নি। এ ছাড়া অন্যান্য যেসব তথ্য থাকার কথা, সেগুলোর কোনো তথ্য ছিল না। এরপর সিস্টেমে কী ঘটেছে, তা জানতে সুইফট কর্তৃপক্ষের সঙ্গে যোগাযোগ করা হয়। পাশাপাশি ই-মেইল ও ফ্যাক্সের মাধ্যমে ৬ ফেব্রুয়ারি, শনিবার দুপুর দেড়টার দিকে অননুমোদিত লেনদেনগুলো স্থগিত রাখার অনুরোধ পাঠানো হয় যুক্তরাষ্ট্রের ব্যাংকের কাছে। ৮ ফেব্রুয়ারি সন্ধ্যা সোয়া ছয়টায় এসে সুইফট কর্তৃপক্ষের সহায়তায় ব্যাকআপ সার্ভারটি চালু করা হয়। এদিন যুক্তরাষ্ট্রের ব্যাংকের সঙ্গে টেলিফোনে যোগাযোগের চেষ্টাও করা হয়েছিল বলে এজাহারে উল্লেখ করা হয়েছে। তবে ওই দিন যুক্তরাষ্ট্রে সাপ্তাহিক ছুটি থাকায় কারও সঙ্গে যোগাযোগ করা সম্ভব হয়নি। ৮ ফেব্রুয়ারি সুইফট সার্ভার পর্যালোচনা করে চারটি অনুমোদিত বার্তা সম্পর্কে কিছু তথ্য সংগ্রহ করে তার ভিত্তিতে যুক্তরাষ্ট্রের ফেডারেল রিজার্ভ ব্যাংক অব নিউইয়র্ক, ব্যাংক অব নিউইয়র্ক মেলন, নিউইয়র্কের সিটিব্যাংক এনএ, ওয়েলস ফার্গো ব্যাংক, ফিলিপাইনের রিজাল কমার্শিয়াল ব্যাংকিং করপোরেশন ও শ্রীলঙ্কার প্যান এশিয়া ব্যাংকিং করপোরেশন—এই ছয়টি ব্যাংকের কাছে ‘স্টপ পেমেন্ট বা অর্থ পরিশোধ বন্ধ’ অনুরোধ বার্তা পাঠানো হয়।
