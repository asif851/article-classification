
ঈদ উপলক্ষে সৈয়দপুর রেলওয়ে কারখানায় ৬১টি কোচ (রেলগাড়ি) মেরামত করে লালমনিরহাট ও পাকশী রেল বিভাগের কাছে হস্তান্তর করা হয়েছে; যাতে ঘরমুখী মানুষকে অধিকতর সেবা দেওয়া যায়।স্থানীয় রেলওয়ে সূত্র জানায়, গত বছরও ঈদুল ফিতর উপলক্ষে এই কারখানায় ৬০টি কোচ মেরামত করা হয়েছিল। সৈয়দপুর রেলওয়ে কারখানার বিভাগীয় তত্ত্বাবধায়ক (ডিএস) মঞ্জুর-উল-আলম চৌধুরী প্রথম আলোকে জানান, ‘ঈদের সময়ে রেলের ওপর যাত্রী পরিবহনে চাপ অনেক বেড়ে যায়। সে জন্য ঊর্ধ্বতন কর্তৃপক্ষ এবারে এই কারখানাকে ৬১টি কোচ মেরামতের লক্ষ্যমাত্রা নির্ধারণ করে দেয়। এর মধ্যে ৩৮টি ব্রডগেজ (বড়) ও ২৩টি মিটারগেজ (ছোট) লাইনের রেল কোচ। আমাদের প্রকৌশলী ও শ্রমিকেরা নিয়মিত উৎপাদনের অতিরিক্ত এই লক্ষ্যমাত্রা অর্জনে সক্ষম হয়েছেন।’ রেলওয়ের কার্যব্যবস্থাপক (ডব্লিউএম) কাজী মোহামঞ্চদ ওমর ফারুক বলেন, ঈদকে সামনে রেখে এসব কোচ মেরামতে কিছু শ্রমিক অতিরিক্ত এক ঘণ্টা কাজ করেন। এত সীমাবদ্ধতা সত্ত্বেও মাত্র দুই মাসে লক্ষ্যমাত্রা পূরণ করেছেন।কারখানাটির ট্রেড ইউনিয়ন বা শ্রমিক সংঘের নেতা মোকছেদুল মোমিন বলেন, ‘আমাদের তৈরি কোচে ভ্রমণ করে যাত্রীরা প্রিয়জনের সঙ্গে ঈদের আনন্দ ভাগাভাগি করার সুযোগ পাচ্ছেন, এটা ভাবতেই ভালো লাগছে।’সংশ্লিষ্ট সূত্রে জানা গেছে, দেশের বৃহত্তম এই রেলওয়ে কারখানায় নিয়মিত কাজের অংশ হিসেবে গত ২০১২-১৩ অর্থবছরে মোট ৩০২টি যাত্রীবাহী কোচ মেরামত করা হয়েছে। এর মধ্যে ১৯২টি ব্রডগেজ ও ১১০টি মিটারগেজ লাইনের কোচ।
