
বছরে ৩৫ লাখ টন উৎপাদনক্ষমতা নিয়ে আমান গ্রুপের একটি সিমেন্ট কারখানার যাত্রা শুরু হলো। আমান সিমেন্ট মিলস ইউনিট-২ নামের এ কারখানাটি একক ইউনিট হিসেবে দেশের সর্বোচ্চ উৎপাদনক্ষম সিমেন্ট কারখানা।
বাণিজ্যমন্ত্রী তোফায়েল আহমেদ গতকাল রোববার রাজধানীর কুড়িলে ইন্টারন্যাশনাল কনভেনশন সিটি বসুন্ধরায় এক জমকালো অনুষ্ঠানে এ সিমেন্ট কারখানার উদ্বোধন করেন। এ সময় বাংলাদেশ অর্থনৈতিক অঞ্চল কর্তৃপক্ষের (বেজা) নির্বাহী চেয়ারম্যান পবন চৌধুরী এবং আমান গ্রুপের চেয়ারম্যান ও ব্যবস্থাপনা পরিচালক রফিকুল ইসলাম উপস্থিত ছিলেন।
অনুষ্ঠানে বাণিজ্যমন্ত্রী বলেন, মুক্তবাজার অর্থনীতিতে আমদানি শুল্ক আরোপের মাধ্যমে দেশীয় শিল্প সুরক্ষার সুযোগ অনেক কমে গেছে। এর ফলে স্বল্পোন্নত দেশের উদীয়মান শিল্প ক্ষতিগ্রস্ত হচ্ছে। এ অবস্থায় দেশীয় শিল্পের স্বার্থ রক্ষায় বাজেটে শুল্ক কাঠামো নির্ধারণ করা হচ্ছে। দেশীয় শিল্পের স্বার্থ ক্ষুণ্ন হতে পারে, এমন সিদ্ধান্ত সরকার নেবে না।
অনুষ্ঠানে আমান গ্রুপের চেয়ারম্যান রফিকুল ইসলাম বলেন, ১৯৮৪ সালে প্রতিষ্ঠার পর থেকেই বহুমুখী শিল্প উৎপাদনের মাধ্যমে আমান গ্রুপ জাতীয় অর্থনীতিতে অবদান রেখে আসছে। তিনি বলেন, জার্মানির উৎপাদন প্রযুক্তিতে নির্মিত তাদের নতুন কারখানায় রয়েছে স্বয়ংক্রিয় ব্যবস্থা। বিশ্বের সবচেয়ে বিশ্বস্ত উৎস থেকে এই কারখানার কাঁচামাল সংগ্রহ করা হচ্ছে।
আমান সিমেন্ট মিলস ইউনিট-২ নারায়ণগঞ্জের সোনারগাঁওয়ে ১৫০ একর জমিতে গড়ে ওঠা আমান ইকোনমিক জোনে প্রতিষ্ঠিত। এটিই দেশের কোনো অর্থনৈতিক অঞ্চলে উৎপাদন শুরু করা প্রথম কারখানা। এই অর্থনৈতিক অঞ্চলে এরই মধ্যে আমান সিমেন্ট ছাড়াও আমান প্যাকেজিং, আমান শিপইয়ার্ড, আমান ফুড অ্যান্ড বেভারেজ, একিন ফিড, আমান গ্রিন এনার্জিসহ আরও কয়েকটি কারখানা স্থাপন করা হয়েছে। বিজ্ঞপ্তি
