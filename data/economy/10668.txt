
রাজনৈতিক অস্থিরতা, সংঘাত ও সহিংসতার মধ্যেও গত বছর অর্থাৎ ২০১৩ সালে দেশে প্রত্যক্ষ বিদেশি বিনিয়োগপ্রবাহ বেড়েছে। তবে বিনিয়োগ বৃদ্ধির হার নেমে এসেছে এক অঙ্কের ঘরে।
বাংলাদেশ ব্যাংকের লেনদেনের ভারসাম্য সারণির হালনাগাদ পরিসংখ্যান পর্যালোচনায় এ চিত্র পাওয়া গেছে। এতে দেখা যায়, ২০১৩ সালে দেশে প্রত্যক্ষ বিদেশি বিনিয়োগ এসেছে ১৩৯ কোটি ডলার। আর ২০১২ সালে বিদেশি বিনিয়োগের পরিমাণ ছিল ১২৯ কোটি ২০ লাখ ডলার। অর্থাৎ বিদেশি বিনিয়োগ বেড়েছে প্রায় ৭ দশমিক ৬০ শতাংশ।
আবার ২০১১ সালে বিদেশি বিনিয়োগপ্রবাহ ছিল ১১৩ কোটি ৭০ লাখ ডলার, যা গত বছর ১৩ দশমিক ৬৪ শতাংশ বেড়েছিল।
অবশ্য গত বছরের প্রত্যক্ষ বিদেশি বিনিয়োগের প্রকৃত উপাত্ত এখনো বাংলাদেশ ব্যাংক আনুষ্ঠানিকভাবে প্রকাশ করেনি।
এ সপ্তাহে প্রকাশিত লেনদেনের ভারসাম্য সারণি থেকে দেখা যায়, জুলাই-ডিসেম্বর সময়কালে ৮৪ কোটি ডলারের প্রত্যক্ষ বিদেশি বিনিয়োগ এসেছে।
আবার বাংলাদেশ ব্যাংকের সর্বশেষ ত্রৈমাসিক প্রতিবেদনে গত বছরের জানুয়ারি-মার্চ সময়কালে ৩০ কোটি ডলার ও এপ্রিল-জুন সময়কালে ২৫ কোটি ডলারের বিদেশি বিনিয়োগ এসেছে বলে তথ্য প্রকাশিত হয়েছে। ফলে ২০১৩ সালের জানুয়ারি-জুন সময়কালে প্রত্যক্ষ বিদেশি বিনিয়োগের পরিমাণ ৫৫ কোটি ডলার হয়েছে বলে দেখা যায়।
বছরের দ্বিতীয়ার্ধের প্রত্যক্ষ বিদেশি বিনিয়োগের প্রাক্কলিত হিসাব যোগ করে সারা বছরে ১৩৯ কোটি ডলারের বিদেশি বিনিয়োগ আসার হিসাবটি মিলেছে।
যোগাযোগ করা হলে বাংলাদেশ ব্যাংকের প্রধান অর্থনীতিবিদ হাসান জামান প্রথম আলোকে বলেন, ‘আমরা সাধারণত অর্থবছরের (জুলাই-জুন) ভিত্তিতেই লেনদেনের ভারসাম্য এবং বিদেশি বিনিয়োগের হিসাব করে থাকি। তার পরও পঞ্জিকা বছর ধরে বিদেশি বিনিয়োগের প্রবণতা হিসাব করা যায়।’
হাসান জামান আরও বলেন, ‘বিদেশি বিনিয়োগের তথ্য-উপাত্ত যাচাই ও চূড়ান্ত করতে বাংলাদেশ ব্যাংক যে অর্ধবার্ষিক জরিপ পরিচালনা করে থাকে, তা এখনো সম্পন্ন না হওয়ায় কোন খাতে কত বিনিয়োগ এসেছে তা এখনই বলা সম্ভব নয়। তবে প্রাথমিকভাবে ধারণা করা যায়, গত বছর বিদেশি বিনিয়োগের বড় অংশই ছিল এখানে ব্যবসারত বহুজাতিক কোম্পানিগুলোর পুনর্বিনিয়োগ। এ ক্ষেত্রে মুঠোফোন কোম্পানিগুলো থ্রি-জি প্রযুক্তি চালু করতে উল্লেখযোগ্য পরিমাণে বিনিয়োগ করেছে।’
এদিকে প্রত্যক্ষ বিদেশি বিনিয়োগপ্রবাহ প্রসঙ্গে মেট্রোপলিটন চেম্বারের (এমসিসিআই) সর্বশেষ অর্থনৈতিক পর্যালোচনা প্রতিবেদনে বলা হয়েছে, বিদেশি বিনিয়োগ মূলত টেলিযোগাযোগ, জ্বালানি ও বস্ত্র খাতে যেখানে তেমন কর্মসংস্থান সৃষ্টি হয় না। আবার বাংলাদেশে বিদেশি বিনিয়োগের জন্য যে সুযোগ-সুবিধা দিয়েছে, তার বিপরীতে প্রকৃত বিনিয়োগের পরিমাণ সামান্য যা দুর্ভাগ্যজনকই বটে।
বিনিয়োগ বোর্ডের উপাত্ত উল্লেখ করে এমসিসিআই বলছে, গত বছর দেশে প্রত্যক্ষ বিদেশি বিনিয়োগের নতুন প্রস্তাব আগের বছরের তুলনায় ১০ শতাংশ কমে গেছে। ২০১২ সালে যেখানে বিনিয়োগ বোর্ডে ২০২টি বিনিয়োগ প্রস্তাব এসেছিল, সেখানে ২০১৩ সালে এসেছে ১৮টি প্রস্তাব।
