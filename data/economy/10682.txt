
শেয়ারবাজারে লেনদেন শুরুর দ্বিতীয় দিনেই গতকাল সোমবার ইভিন্স টেক্সটাইলের শেয়ারের দাম কমে গেছে। প্রধান শেয়ারবাজার ঢাকা স্টক এক্সচেঞ্জে (ডিএসই) এদিন কোম্পানিটি দরপতনের শীর্ষে ছিল। এক দিনে প্রতিটি শেয়ারের দাম কমেছে আড়াই টাকা বা প্রায় ১১ শতাংশ। অপর শেয়ারবাজার চট্টগ্রাম স্টক এক্সচেঞ্জেও (সিএসই) ইভিন্স টেক্সটাইলের দাম কমেছে।তবে উভয় শেয়ারবাজারে সার্বিক সূচক ও লেনদেন বেড়েছে। ঢাকার বাজারের প্রধান সূচক ডিএসইএক্স প্রায় ১৩ পয়েন্ট বেড়ে দাঁড়িয়েছে ৪ হাজার ৫৭২ পয়েন্টে। সিএসইর সার্বিক সূচকটি ৩৭ পয়েন্ট বেড়ে দাঁড়িয়েছে ১৪ হাজার ৩৯ পয়েন্টে।ডিএসইতে গতকাল লেনদেন বেড়ে ৫০০ কোটি টাকার কাছাকাছি পৌঁছেছে। এদিন ঢাকার বাজারে লেনদেনের পরিমাণ ছিল ৪৯৬ কোটি টাকা, যা আগের দিনের চেয়ে ১২২ কোটি টাকা বেশি। চট্টগ্রামের বাজারে লেনদেনের পরিমাণ ছিল প্রায় ৩২ কোটি টাকা, যা আগের দিনের চেয়ে ২ কোটি টাকা বেশি।বাজার পরিস্থিতি সম্পর্কে জানতে চাইলে বেসরকারি ইউনাইটেড ইন্টারন্যাশনাল বিশ্ববিদ্যালয়ের বাণিজ্য অনুষদের ডিন মোহাম্মদ মুসা প্রথম আলোকে বলেন, বেশ কিছুদিন ধরে বাজারে একধরনের স্থিতাবস্থা বিরাজ করছে। এ ধরনের পরিস্থিতি থেকে সাধারণত বাজার সম্পর্কে কোনো দিকনির্দেশনা পাওয়া যায় না। ফলে খুব একটা নতুন বিনিয়োগও আসে না।মোহাম্মদ মুসা আরও বলেন, সাম্প্রতিক জঙ্গি হামলার পর সার্বিকভাবে সবার মধ্যে একধরনের অনিশ্চয়তা কাজ করছে। এ ধরনের হামলা অর্থনীতি ও বিনিয়োগকে বাধাগ্রস্ত করে। বিনিয়োগের ক্ষেত্রে কাজ করে ভীতি। আর অর্থনীতিতে অনিশ্চয়তা থাকলে পুঁজিবাজারেও তার প্রভাব পড়ে।ঢাকার বাজারে গতকাল ৩২৪টি কোম্পানির শেয়ার ও মিউচুয়াল ফান্ডের লেনদেন হয়। এর মধ্যে আগের দিনের চেয়ে দাম কমেছে ১৭২টির, বেড়েছে ১১৫টির আর অপরিবর্তিত ছিল ৩৭টির।ডিএসইতে এদিন লেনদেনের শীর্ষে ছিল ইসলামী ব্যাংক। এককভাবে কোম্পানিটির প্রায় ৩৯ কোটি টাকার সমমূল্যের শেয়ার লেনদেন হয়। আর প্রতিটি শেয়ারের দাম পৌনে ২ শতাংশ বা ৬০ পয়সা বেড়ে দাঁড়িয়েছে ৩৪ টাকা ৪০ পয়সায়।ডিএসইতে গতকাল নতুন তালিকাভুক্ত কোম্পানি ইভিন্স টেক্সটাইলের প্রায় ১৬ লাখ শেয়ার হাতবদল হয়। প্রাথমিক গণপ্রস্তাব বা আইপিওর মাধ্যমে বাজারে কোম্পানিটি ১ কোটি ৭০ লাখ শেয়ার বিক্রি করে। প্রতিটি শেয়ার ১০ টাকা অভিহিত মূল্য বা ফেসভ্যালুতে বিক্রি করা হয়।চট্টগ্রামের বাজারে গতকাল মোট ২৫৩টি কোম্পানি ও মিউচুয়াল ফান্ডের লেনদেন হয়। এর মধ্যে দাম কমেছে ১৩৮টির, বেড়েছে ৮১টির আর অপরিবর্তিত ছিল ৩৪টির।
