
যুক্তরাষ্ট্রের প্রেসিডেন্ট নির্বাচনে ডেমোক্র্যাট প্রার্থী হিলারি ক্লিনটনের নতুন ই-মেইল তদন্তে কিছু খুঁজে না পাওয়ায় তাঁর বিষয়ে নতুন কোনো সিদ্ধান্ত নিচ্ছে না মার্কিন কেন্দ্রীয় তদন্ত সংস্থা এফবিআই। এ সংবাদে যুক্তরাষ্ট্রের পুঁজিবাজার বেশ চাঙা হয়ে উঠতে পারে বলে আভাস পাওয়া যাচ্ছে।
আজ সোমবার লেনদেন শুরু হওয়ার আগে যুক্তরাষ্ট্রের পুঁজিবাজার ওয়ালস্ট্রিটে ভবিষ্যৎ নিয়ে যে বিশ্লেষণ করা হয়, এতে দেখা গেছে, এস অ্যান্ড পি ফাইভ হান্ড্রেড সূচক ১ দশমিক ৪ শতাংশ পর্যন্ত বাড়তে পারে আজ। এ ছাড়া ডাও জোন্স সূচকও ইতিবাচক থাকবে, বাড়তে পারে ১ দশমিক ১ শতাংশ।
বার্তা সংস্থা এএফপির খবরে জানানো হয়, গেল নয় কার্যদিবস সূচক কমেছে যুক্তরাষ্ট্রের পুঁজিবাজারে। এই নয় দিনে এস অ্যান্ড পি ফাইভ হান্ড্রেড সূচক কমেছে ৩ দশমিক ১ শতাংশ, যা প্রায় ৩৬ বছরের মধ্যে সর্বোচ্চ দরপতন। ১৯৮০ সালের ডিসেম্বরে টানা নয় দিনের দরপতনে এস অ্যান্ড পি ফাইভ হান্ড্রেড ইনডেক্স কমেছিল ৯ শতাংশের মতো।
কংগ্রেস সদস্যদের প্রতি গতকাল রোববার লেখা এক চিঠিতে এফবিআইয়ের পরিচালক জেমস কোমি জানান, হিলারির ই-মেইলে কোনো অপরাধমূলক বিষয় ছিল না। আর এ সংবাদের প্রভাবেই আজ পুঁজিবাজারে ইতিবাচক হবে বলে মনে করছেন বিশ্লেষকেরা।
গণমাধ্যমের খবর অনুযায়ী, যৌন কেলেঙ্কারির জন্য অভিযুক্ত সাবেক কংগ্রেসম্যান অ্যান্থনি উইনারের ঘরে কম্পিউটারে তল্লাশি চালানোর সময় এফবিআই সন্দেহজনক ই-মেইলের খোঁজ পায়। উইনারের সাবেক স্ত্রী হুমা আবেদিন হিলারি ক্লিনটনের দীর্ঘদিনের ব্যক্তিগত সহকারী।
নতুন করে পাওয়া ওই ই-মেইলের কথা উল্লেখ করে গত ২৮ অক্টোবর জেমস কোমি বহুল প্রচারিত এক চিঠিতে আইনপ্রণেতাদের বলেছিলেন, পররাষ্ট্রমন্ত্রী থাকাকালে হিলারি সরকারি সার্ভারের বদলে ব্যক্তিগত সার্ভার ব্যবহারের সময় কোনো ‘গোপনীয়’ তথ্য চালাচালি করেছিলেন কি না, তা নিয়ে এফবিআই নতুন করে তদন্ত শুরু করতে যাচ্ছে।
