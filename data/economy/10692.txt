
পোশাকশিল্পের টেকসই প্রবৃদ্ধি নিশ্চিত করতে দ্বিতীয়বারের মতো ঢাকা অ্যাপারেল সামিট-২০১৭ আয়োজন করতে যাচ্ছে তৈরি পোশাকশিল্প মালিকদের সংগঠন বিজিএমইএ। প্রধানমন্ত্রী শেখ হাসিনা আজ শনিবার সকালে রাজধানীর সোনারগাঁও হোটেলে সম্মেলন উদ্বোধন করবেন। এক দিনের এই সম্মেলনের প্রতিপাদ্য হচ্ছে ‘টুগেদার ফর বেটার টুমরো’।সামিটের দ্বিতীয় অধিবেশনে ‘ব্যবসায় নীতি ও পরিবেশ: উন্নত বাংলাদেশের পথে’, ‘টেকসই প্রবৃদ্ধির জন্য যৌথ ও দায়িত্বশীল উৎস’ এবং ‘বাংলাদেশ পোশাকশিল্প: রূপান্তর ও অগ্রযাত্রা’—এই তিন বিষয়ে সেমিনার অনুষ্ঠিত হবে।আজকের অ্যাপারেল সামিট নিয়ে সপ্তাহখানেক ধরে আন্তর্জাতিক মহলে ব্যাপক আলোচনা-সমালোচনা চলছে। কারণ, বিশ্বখ্যাত পাঁচ ব্র্যান্ড—এইচঅ্যান্ডএম, ইন্ডিটেক্স (জারা), সিঅ্যান্ডএ, নেক্সট এবং চিবো অ্যাপারেল সামিট বর্জন করার ঘোষণা দিয়েছে। গত ডিসেম্বরে আশুলিয়ার শ্রম অসন্তোষের ঘটনায় গ্রেপ্তারকৃত শ্রমিকনেতাদের মুক্তি ও মামলা থেকে অব্যাহতি দেওয়ার দাবিতে আন্দোলন করে আসছিল শ্রম সংগঠনের আন্তর্জাতিক একাধিক জোট। সেই আন্দোলনে একাত্মতা জানিয়ে পাঁচ ব্র্যান্ড সামিট বর্জনের ঘোষণা দেয়। ফলে অ্যাপারেল সামিট নিয়ে একধরনের গুমোট অবস্থার তৈরি হয়েছিল।অবশ্য গত বৃহস্পতিবার সচিবালয়ে শ্রম প্রতিমন্ত্রী মুজিবুল হকের নেতৃত্বে সরকার, মালিক ও শ্রমিক—এই তিন পক্ষের মধ্যে অনুষ্ঠিত বৈঠকে শ্রমিক সংগঠনগুলোর তিন দফা দাবি মেনে নেওয়া হয়। এরপর বিজিএমইএ প্রত্যাশা করছে, যেসব ব্র্যান্ড সামিট বর্জন করেছিল, তাদের প্রতিনিধিরা আসবেন। সবার অংশগ্রহণে সম্মেলন সফল হবে।
