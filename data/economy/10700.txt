
দেশের শেয়ারবাজারে অব্যাহত দরপতনের প্রতিবাদে বাংলাদেশ সিকিউরিটিজ অ্যান্ড এক্সচেঞ্জ কমিশনের (বিএসইসি) সামনে মানববন্ধন করেছেন বিনিয়োগকারীরা। পুঁজিবাজারে ক্ষতিগ্রস্ত সাধারণ বিনিয়োগকারীদের ব্যানারে আজ রোববার বেলা সাড়ে ১১টা থেকে দুপুর সাড়ে ১২টা পর্যন্ত এই মানববন্ধন কর্মসূচি পালন করা হয়।পুঁজিবাজার রক্ষায় প্রাথমিক গণপ্রস্তাবের (আইপিও) মাধ্যমে অর্থ উত্তোলনের ক্ষেত্রে প্রিমিয়াম বা অধিমূল্য বন্ধের দাবি জানিয়েছেন বিনিয়োগকারীরা।বিনিয়োগকারীদের অন্য দাবিগুলোর মধ্যে রয়েছে—বিএসইসির চেয়ারম্যানের পদত্যাগ, সেকেন্ডারি বাজারে গুরুত্ব দেওয়া, বাজারে বিনিয়োগকারীদের আস্থা ফেরানো, ক্ষতিগ্রস্ত বিনিয়োগকারীদের পুঁজি ফেরত দেওয়া প্রভৃতি।পুঁজিবাজারকে স্থিতিশীল করতে না পারলে বিএসইসির বর্তমান কমিশনকে পদত্যাগ করার দাবি জানান ক্ষতিগ্রস্ত বিনিয়োগকারীরা।মানববন্ধন কর্মসূচিতে বাংলাদেশ পুঁজিবাজার বিনিয়োগকারী ঐক্য পরিষদ এবং পুঁজিবাজার বিনিয়োগকারী সম্মিলিত জাতীয় ঐক্যের নেতারা অংশ নেন।এ দিকে টানা নয় দিন দেশের শেয়ারবাজারে সূচকের পতন হয়েছে। এই সময়ে ঢাকা স্টক এক্সচেঞ্জের (ডিএসই) প্রধান সূচক ১৪৩ পয়েন্ট কমেছে। পাশাপাশি লেনদেনও কমেছে আশঙ্কাজনক হারে। আজ ডিএসইর লেনদেন ১৫০ কোটি টাকায় নেমে এসেছে।
