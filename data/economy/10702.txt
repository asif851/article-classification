
নতুন স্থাপিত হতে যাওয়া বিশেষ অর্থনৈতিক অঞ্চলগুলোতে (এসইজেড) ৩০ শতাংশ প্লট নারী উদ্যোক্তাদের জন্য বরাদ্দের দাবি জানিয়েছে বাংলাদেশ উইমেন চেম্বার অব কমার্স অ্যান্ড ইন্ডাস্ট্রি (বিডব্লিউসিসিআই)।সংগঠনটি আয়োজিত ‘বিডব্লিউসিসিআই প্রগ্রেসিভ অ্যাওয়ার্ড-২০১৩’ প্রদান অনুষ্ঠানে এ দাবি জানানো হয়। ঢাকার ডিপ্লোমা ইঞ্জিনিয়ার্স ইনস্টিটিউট মিলনায়তনে গতকাল শনিবার এ অনুষ্ঠানের আয়োজন করা হয়। শিল্প মন্ত্রণালয়ের এক বিজ্ঞপ্তিতে এসব তথ্য জানানো হয়েছে৷অনুষ্ঠানে নারী উদ্যোক্তারা বলেন, মূল ধারার ব্যবসা-বাণিজ্য ও শিল্পায়নে নারীদের অংশগ্রহণ বাড়াতে প্লট বরাদ্দের বিষয়টি যেন শুধু ঘোষণা নয়, কার্যকর করতে হবে৷ একই সঙ্গে তাঁরা এক অঙ্কের সুদে শিল্পঋণ দেওয়ার দাবি জানিয়ে বলেন, দেশের কোনো নারী উদ্যোক্তাই ঋণখেলাপি হননি৷ তাঁরা নারীর ক্ষমতায়নে ব্যাংক ও আর্থিক প্রতিষ্ঠানগুলোর দৃষ্টিভঙ্গি পরিবর্তনের তাগিদ দিয়েছেন৷অনুষ্ঠানের প্রধান অতিথি শিল্পমন্ত্রী আমির হোসেন আমু বলেন, নারী উদ্যোক্তাদের জন্য সহজ শর্তে ঋণ পেতে শিল্প মন্ত্রণালয় থেকে সংশ্লিষ্ট মন্ত্রণালয়ে সুপারিশ করা হবে।বিডব্লিউসিসিআইয়ের সভাপতি সঙ্গীতা আহমেদের সভাপতিত্বে অনুষ্ঠানে সংগঠনের প্রতিষ্ঠাতা সভাপতি ও অসলো বিজনেস অ্যাওয়ার্ড ফর পিস বিজয়ী সেলিমা আহমাদ, গ্রীন ডেল্টা ইনস্যুরেন্সের প্রধান নির্বাহী কর্মকর্তা ফারজানা চৌধুরী প্রমুখ বক্তব্য দেন।
