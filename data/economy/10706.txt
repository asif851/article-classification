
কৃষিভিত্তিক ও তথ্যপ্রযুক্তি খাতে নতুন উদ্যোক্তা তৈরি ও খাত দুটির উন্নয়নে জণগণের করের টাকায় বিনা সুদে মূলধন সহায়তার উদ্যোগ নিয়েছিল সরকার। এ জন্য গঠন করা হয় সমমূলধন উদ্যোক্তা তহবিল বা ইইএফ। কিন্তু সেই তহবিলের বড় একটি অংশই এখন বেহাত হওয়ার পথে। রাজনৈতিক ও নানাভাবে প্রভাব বিস্তার করে তহবিল থেকে অর্থ নিয়ে সেই অর্থ এখন আর ফেরত দিচ্ছেন না অনেকে। ফলে নতুন উদ্যোক্তা তৈরি তো দূরে থাক, বরং টাকা বেহাত হতে বসেছে।খোঁজ নিয়ে জানা গেছে, ইইএফ থেকে টাকা নিয়ে উধাও হয়ে গেছে প্রায় অর্ধেক বিনিয়োগকারী। এতে সরকারের ২৮৯ কোটি টাকা গচ্চা যেতে বসেছে। অথচ বেহাত হতে যাওয়া এই টাকায় ৬০০ বেডের ঢাকা মেডিকেল কলেজ (ঢামেক) হাসপাতালের অত্যাধুনিক নতুন ইউনিটের মতো তিনটি ইউনিট তৈরি করা যেত, যেখানে অন্তত দুই হাজার রোগী চিকিৎসা গ্রহণের সুযোগ পেত। জানা গেছে, বর্তমান সরকারের উদ্যোগে ঢামেকের নতুন ইউনিটটিতে তৈরিতে খরচ হয়েছে ১০০ কোটি টাকা।ইইএফ থেকে মূলধন সহায়তা গ্রহণের পর যেসব প্রতিষ্ঠান উধাও হয়ে গেছে, তাদের বেশ কয়েকটির ঠিকানায় গিয়ে কোথাও খুঁজে পাওয়া গেছে মসজিদ, আবার কোথাও অন্য কোনো স্থাপনা। তহবিলটি নিয়ে গবেষণা করেও দেখা গেছে, অধিকাংশ ক্ষেত্রেই রাজনৈতিক প্রভাবে ঋণ দেওয়া হয়েছিল। তাই অনেকের কাছ থেকে অর্থ আদায় করা যাচ্ছে না।১০০ কোটি টাকা নিয়ে এই তহবিলটি ২০০১ সালে গঠন করেছিল সরকার। ২০০৯ সাল পর্যন্ত নয় বছর এটি পরিচালনা করে বাংলাদেশ ব্যাংক। তারপর ইনভেস্টমেন্ট করপোরেশন অব বাংলাদেশ বা আইসিবির হাতে দায়িত্ব হস্তান্তর করা হয়। তহবিলের নিয়ম অনুযায়ী, ইইএফ সহায়তার প্রথম কিস্তি ছাড়ের দিন থেকে পরবর্তী আট বছরের মধ্যে সমুদয় অর্থ তহবিলে ফেরত দেওয়ার কথা।কিন্তু অর্থ ফেরত দেওয়া তো দূরের কথা, ৭৭টি প্রতিষ্ঠানের কোনো অস্তিত্বই খুঁজে পাওয়া যাচ্ছে না। যে ঠিকানা দেখিয়ে প্রতিষ্ঠানগুলো তহবিল থেকে অর্থ সহায়তা নিয়েছে সেখানে তারা নেই। কয়েকটি প্রতিষ্ঠানের মালিক দেশ ছেড়েও চলে গেছেন। ফলে এসব প্রতিষ্ঠানকে দেওয়া সরকারের প্রায় ২৮৯ কোটি টাকা ফেরত পাওয়া অনিশ্চিত হয়ে পড়েছে।গবেষণা সংস্থা বাংলাদেশ উন্নয়ন গবেষণা প্রতিষ্ঠান বা বিআইডিএস সম্প্রতি এই তহবিল নিয়ে একটি জরিপ করে। জরিপের প্রতিবেদনে বলা হয়, ইইএফ সহায়তাপুষ্ট ১৬৬ প্রতিষ্ঠানের মধ্যে ৭৭টি বা ৪২ শতাংশের কোনো হদিস পাওয়া যাচ্ছে না। ঋণ দেওয়া ১৬৬টি প্রকল্পের মেয়াদ আট বছর পেরিয়ে গেছে। এই প্রকল্পগুলোতে ৪০১ কোটি ২৫ লাখ টাকা সহায়তা দেওয়া হয়। নিয়ম অনুযায়ী, অর্থ ছাড়ের আট বছরের মধ্যে শেয়ার পুনঃ ক্রয় বা বাই ব্যাকের মাধ্যমে সহায়তার অর্থ সরকারের তহবিলে ফিরে আসার কথা। তবে এসেছে মাত্র ১১২ কোটি টাকা। বাকি টাকা এখনো সরকারের কোষাগারে ফেরেনি।অস্তিত্বহীন প্রকল্পের মধ্যে কৃষিভিত্তিক ৬৪ এবং তথ্যপ্রযুক্তি খাতের ১৩ প্রতিষ্ঠান রয়েছে। হদিস না মেলা আইসিটি খাতের ১৩ প্রতিষ্ঠানের কাছে পাওনা সাড়ে ১০ কোটি টাকা। বাকি প্রায় ২৭৯ কোটি টাকা পাওনা কৃষিভিত্তিক প্রতিষ্ঠানগুলোর কাছে।সামগ্রিকভাবে তহবিলটির আকার এখন এক হাজার ৫২৫ কোটি টাকা। আর মোট প্রকল্পের সংখ্যা ৬১৯। এর মধ্যে ১৬৬টির মেয়াদ আট বছর পেরিয়েছে। নিয়ম অনুযায়ী, কৃষিভিত্তিক শিল্পে সর্বোচ্চ ১০ কোটি এবং আইসিটি খাতে সর্বোচ্চ পাঁচ কোটি টাকার প্রকল্পকে এই তহবিল থেকে অর্থ সহায়তা দেওয়া হয়। প্রকল্প ব্যয়ের ৪৯ শতাংশ তহবিল থেকে বাকি ৫১ শতাংশ উদ্যোক্তাকে বিনিয়োগ করতে হয়। উদ্যোক্তার নিজের অংশের বিনিয়োগের পরই ইইএফের অর্থ বিতরণ শুরু হয়।তহবিল ব্যবস্থাপনাকারী আইসিবির সংশ্লিষ্ট কর্মকর্তারা জানান, টাকা ফেরত না দিলেও রাজনৈতিক প্রভাবের কারণে সরকারি প্রতিষ্ঠান আইসিবি কোনো ব্যবস্থা নিতে পারছে না। টাকা ফেরত চাইতে গেলে উল্টো আইসিবির কর্মকর্তাদের ধমকাচ্ছেন কেউ কেউ।বাংলাদেশ ব্যাংকের সাবেক গভর্নর সালেহউদ্দিন আহমেদ প্রথম আলোকে বলেন, ‘নির্ধারিত সময় পেরিয়ে যাওয়ার পর যাঁরা টাকা ফেরত দিচ্ছেন না, সময় বেঁধে দিয়ে তাঁদের বিরুদ্ধে আইনগত ব্যবস্থা গ্রহণ করা দরকার। সেই সঙ্গে ভবিষ্যতে যথেষ্ট বাছবিচার করেই এই তহবিল থেকে অর্থায়ন করা উচিত।’জানা গেছে, রাজনৈতিক সরকারের আমলেই এই তহবিল থেকে সহায়তা বেশি দেওয়া হয়েছে। ২০১০-১১ অর্থবছরে বর্তমান সরকারের আগের মেয়াদে সর্বোচ্চ ৩৭২ প্রকল্প অনুমোদন হয়। আর সবচেয়ে কম প্রকল্প অনুমোদন হয়েছে বিগত তত্ত্বাবধায়ক সরকারের আমলে—এমন তথ্যই দিয়েছে বিআইডিএস।সরেজমিন: অর্থ সহায়তা নেওয়ার পর বেশ কিছু প্রতিষ্ঠানের উধাও হয়ে যাওয়ার সত্যতা
