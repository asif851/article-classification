
পোশাক শিল্পপার্ক প্রকল্পে চীনের বেসরকারি বিনিয়োগের বিষয়ে ৭ মে প্রধানমন্ত্রীর কার্যালয়ে অনুষ্ঠেয় বৈঠকে চূড়ান্ত সিদ্ধান্ত নেওয়া হবে।পোশাক শিল্পপার্ক প্রকল্প বাস্তবায়নের বিষয়ে আয়োজিত এক বহুপক্ষীয় সভায় শিল্পমন্ত্রী আমির হোসেন আমু এসব কথা বলেন। শিল্প মন্ত্রণালয়ে গতকাল রোববার এ সভা অনুষ্ঠিত হয়।প্রসঙ্গত, মুন্সিগঞ্জের গজারিয়ায় তৈরি পোশাক খাতের জন্য গার্মেন্টস শিল্পপার্ক গড়ে তোলা হচ্ছে। অত্যাধুনিক প্রযুক্তির শিল্পপার্ক স্থাপনের জন্য ইতিমধ্যে চীনের বেসরকারি উদ্যোক্তারা ১২০ কোটি ডলার বিনিয়োগের একটি প্রস্তাব দিয়েছেন। শিল্পপার্কে ২৫০টি পোশাক কারখানা স্থাপন করা হবে। কর্মসংস্থান হবে ১০ লাখ লোকের। উদ্যোক্তাদের আশা, এ শিল্পপার্ক থেকে বছরে ৩০০ কোটি ডলার রপ্তানি হবে।সভায় গার্মেন্টস শিল্পপার্ক প্রকল্প বাস্তবায়নের ক্ষেত্রে বিদ্যমান প্রতিবন্ধকতাগুলো দূরীকরণে করণীয় সম্পর্কে সম্মিলিত কিছু সিদ্ধান্ত নেওয়া হয়। এসব সিদ্ধান্ত চূড়ান্ত অনুমোদনের জন্য প্রধানমন্ত্রীর কার্যালয়ে অনুষ্ঠেয় সভায় উত্থাপন করা হবে বলে জানানো হয়।সভায় শিল্পসচিব মোহাম্মদ মঈনউদ্দীন আবদুল্লাহ্সহ বিভিন্ন মন্ত্রণালয়ের জ্যেষ্ঠ কর্মকর্তারা উপস্থিত ছিলেন।
