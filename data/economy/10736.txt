
সাভারের ট্যানারি শিল্পনগরীতে ৩৫ শতাংশ ট্যানারি স্থানান্তরিত হয়েছে বলে জানিয়েছেন শিল্পমন্ত্রী আমির হোসেন আমু। আজ রোববার জাতীয় সংসদে প্রশ্নোত্তরে তিনি এ কথা জানান।
স্পিকার শিরীন শারমিন চৌধুরীর সভাপতিত্বে অধিবেশনে প্রশ্নোত্তর টেবিলে বিষয়টি উপস্থাপন করা হয়।
জাতীয় পার্টির সাংসদ নূরুল ইসলাম মিলনের প্রশ্নের জবাবে শিল্পমন্ত্রী বলেন, হাজারীবাগ থেকে ৩৫ শতাংশ ট্যানারি সাভারে স্থানান্তরিত হয়েছে। বাকি ট্যানারিগুলো তাঁদের ভবন নির্মাণ ও ড্রাম মেশিনারি স্থাপন কার্যক্রম অব্যাহত রেখেছে। ৩১ মে পর্যন্ত সাভারে বরাদ্দপ্রাপ্ত ১৫৪টি ট্যানারির মধ্যে ৫৫টি ওয়েট ব্লু উৎপাদন কাজ শুরু করেছে। শিগগির আরও কিছু ট্যানারি শিল্প তাদের উৎপাদন কার্যক্রম আরম্ভ করবে।
মন্ত্রী আরও জানান, হাজারীবাগ থেকে স্থানান্তর কার্যক্রমে সাময়িক বিঘ্ন ঘটলেও যেসব ট্যানারি শিল্প প্রতিষ্ঠান সাভারে উৎপাদন কার্যক্রম শুরু করেছে তাদের উৎপাদন আগের তুলনায় বাড়বে। এভাবে চামড়া ও চামড়াজাত পণ্য রপ্তানির হারও বাড়বে।
