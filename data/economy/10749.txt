
ঢাকায় প্রথমবার ‘ইমপ্যাক্ট ইনভেস্টমেন্ট সামিট’ নামে এক বিনিয়োগ সম্মেলন অনুষ্ঠিত হবে ১০ নভেম্বর। সম্মেলনের প্রতিপাদ্য হলো ‘ড্রাইভিং দ্য সাসটেইনেবল এজেন্ডা’ বা ‘টেকসই এজেন্ডা এগিয়ে নেওয়া’। এটির উদ্যোক্তা বিল্ড বাংলাদেশ। ওয়েস্টিন হোটেলে সম্মেলনটির আয়োজন করেছে বাংলাদেশ ব্র্যান্ড ফোরাম (বিবিএফ)।সম্মেলনে প্রধান অতিথি থাকবেন অর্থমন্ত্রী আবুল মাল আবদুল মুহিত। অতিথিদের মধ্যে রয়েছেন বাংলাদেশ ব্যাংকের গভর্নর ফজলে কবির, বাংলাদেশ সিকিউরিটিজ অ্যান্ড এক্সচেঞ্জ কমিশনের (বিএসইসি) চেয়ারম্যান এম খায়রুল হোসেন, বাংলাদেশ বিনিয়োগ উন্নয়ন কর্তৃপক্ষের নির্বাহী চেয়ারম্যান কাজী এম আমিনুল ইসলাম। সম্মেলনে মূল প্রবন্ধ উপস্থাপনের জন্য বেশ কয়েকটি অধিবেশন থাকবে। এ ছাড়া রয়েছে চারটি প্যানেল আলোচনার ব্যবস্থা। এসব আলোচনায় বক্তব্য দেবেন স্থানীয় ও আন্তর্জাতিক পর্যায়ের বিশেষজ্ঞরা। এ সম্মেলনের উদ্দেশ্য হচ্ছে, বিশ্বব্যাপী ইমপ্যাক্ট ইনভেস্টিং মার্কেটের গুরুত্ব অনুধাবন এবং বাংলাদেশে এটির সম্ভাবনা নিয়ে বিশদ আলোচনা করা। ইমপ্যাক্ট ইনভেস্টমেন্ট হচ্ছে সেই সব বিনিয়োগ, যেগুলোর মাধ্যমে আর্থিক বিনিময়ের সমান্তরালে সমাজ ও পরিবেশের ওপর প্রভাব পড়ে। বিজ্ঞপ্তি।
