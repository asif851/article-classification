
তাজরীন ফ্যাশনসে অগ্নিকাণ্ড, রানা প্লাজা ধসসহ অনেক কারণেই সারা বিশ্বে বাংলাদেশের পোশাক খাত নিয়ে নেতিবাচক ব্র্যান্ডিং হয়েছে। তবে ৩০ বছর ধরে গড়ে ওঠা পোশাক খাতে অসংখ্য সাফল্য আছে। আছে অনেক ভালো কারখানা।এ ধরনের ইতিবাচক তথ্য সারা বিশ্বকে জানিয়ে বাংলাদেশের পোশাকশিল্পের পক্ষে ইতিবাচক ব্র্যান্ডিং করতে হবে। এ জন্য গণমাধ্যমের উচিত গঠনমূলক সাংবাদিকতা করা। একই সঙ্গে ভাবমূর্তি পুনরুদ্ধারে বিজিএমইএকে শক্ত উদ্যোগ নিতে হবে। দেশে-বিদেশে লবিস্ট নিয়োগ করতে হবে।বাটেক্সপো-২০১৩ উপলক্ষে পোশাকমালিকদের সমিতি বিজিএমইএ আয়োজিত ‘পোশাকশিল্পকে এগিয়ে নিতে ও টেকসই উন্নয়নে গণমাধ্যমের ভূমিকা’ শীর্ষক সেমিনারে বক্তারা এসব কথা বলেন। রাজধানীর একটি হোটেলে গতকাল মঙ্গলবার অনুষ্ঠিত এই সেমিনারে মূল প্রবন্ধ পাঠ করেন ঢাকা ট্রিবিউন-এর সম্পাদক জাফর সোবহান। বিজিএমইএর সভাপতি আতিকুল ইসলামের সভাপতিত্বে সেমিনারে প্রধান অতিথি ছিলেন বাংলাদেশে নিযুক্ত নেদারল্যান্ডসের রাষ্ট্রদূত গারবেন ডি জং।সেমিনারে একাধিক বক্তা গণমাধ্যমে পোশাকশিল্পের বেশি বেশি নেতিবাচক সংবাদ প্রকাশের জন্য বিজিএমইএকে দায়ী করেন। তাঁদের মতে, সমিতির নেতারা কেবল বিপদে পড়লেই সাংবাদিকদের সঙ্গে বসেন। শিল্পের ভালো কোনো গল্প কিংবা সাফল্যের কথা সময়মতো গণমাধ্যমকে জানান না। এ ছাড়া সঠিক তথ্য ও পরিসংখ্যান দিতেও সমিতি গড়িমসি করে।অন্যদিকে একাধিক পোশাকমালিক অভিযোগ করে বলেন, পোশাকশিল্প নিয়ে ধারাবাহিকভাবে নেতিবাচক সংবাদ প্রকাশ করছে গণমাধ্যম। আর বিদেশি গণমাধ্যম এসব সংবাদ নিজেদের মতো প্রকাশ করে সারা বিশ্বে ছড়িয়ে দিচ্ছে। এতে দেশে ও দেশের বাইরে শিল্পটি নিয়ে বিরূপ ধারণা তৈরি হচ্ছে।এ বিষয়ে ফিনান্সিয়াল এক্সপেস-এর সম্পাদক মোয়াজ্জেম হোসেন বলেন, ‘গণমাধ্যমের কর্মীরা নিজেরা কোনো সংবাদ তৈরি করেন না। আশপাশে যা ঘটছে তাই তাঁরা প্রতিবেদন আকারে প্রকাশ করেন।’সুপ্রিম কোর্টের আইনজীবী তুহিন মালিক বলেন, ‘শুধু গণমাধ্যমকে দোষ দিয়ে লাভ নেই। পোশাকমালিকেরা নিজেরাই নিজেদের উন্নয়ন করতে পারলে এই সমস্যার সমাধান সম্ভব।’ তিনি বলেন, ‘বাংলাদেশের তৈরি করা পোশাকে শ্রমিকদের রক্তের দাগ লেগে আছে—রানা প্লাজা ধসের পর আন্তর্জাতিক পর্যায়ে দেশের পোশাকশিল্প নিয়ে এই ধরনের ব্র্যান্ডিং হয়েছে। কিন্তু রক্ত নয়, আমাদের গ্রামের নারীদের ঘামে-শ্রমের যে বুনন পোশাকের সঙ্গে জড়িয়ে আছে—সেটির ব্র্যান্ডিং করতে হবে।’তুহিন মালিক আরও বলেন, ‘আজ এখানে অনেক টাকা খরচ করে সেমিনার করা হচ্ছে। তবে এই টাকা যদি ঈদ উপলক্ষে কোনো কারখানার শ্রমিকদের দেওয়া হতো, তবে বিরাট বিজ্ঞাপন করা যেত। এ ধরনের ৫০টি সেমিনার করলেও সেই ব্র্যান্ডিং সম্ভব না।’বাংলাদেশ-জার্মান চেম্বারের নির্বাহী পরিচালক ড্যানিয়েল সেইডল বলেন, ‘এখন “ব্লেম গেম’’ খেলার সময় নয়। অনেক বিষয়েই বাংলাদেশ নেতিবাচক ব্র্যান্ডিংয়ের শিকার। উদ্যোক্তাদের মনে রাখতে হবে, বাংলাদেশই ক্রেতাদের একমাত্র পছন্দ নয়। গত ১০ বছর বাংলাদেশ দ্বিতীয় সর্বোচ্চ পোশাক রপ্তানিকারক দেশ হয়েছে। আবার সেটি আগের জায়গায় ফিরেও যেতে পারে।’ তিনি বলেন, অনেক সাংবাদিককেই বাংলাদেশে ঢুকতে দেওয়া হয় না।নেদারল্যান্ডসের রাষ্ট্রদূত গারবেন ডি জং বলেন, ‘আমাদের দেশে গণমাধ্যমের স্বাধীনতা, কারখানার কর্মপরিবেশ ও শ্রমিকদের অধিকার গুরুত্বসহকারে নিশ্চিত করা হয়। পোশাকশিল্পকে এগিয়ে নিতে বাংলাদেশকে এসব ক্ষেত্রে শক্ত পদক্ষেপ নিতে হবে।’বিজিএমইএর সভাপতি আতিকুল ইসলাম বলেন, ‘পোশাকশিল্পকে এগিয়ে নিতে গণমাধ্যম ভালো ভূমিকা রাখছে। রানা প্লাজা ধসের পর সাংবাদিকেরা ঝুঁকি নিয়ে আটকে পড়া শ্রমিকদের কথা তুলে ধরেছেন। সে কারণে অনেককে দ্রুত উদ্ধার করা সম্ভব হয়েছে।’ তিনি বলেন, ‘ব্র্যান্ডিং করে বাংলাদেশের ইমেজ জিরো থেকে হিরো করতে পারে গণমাধ্যম।’সেমিনারে আরও বক্তব্য দেন ঢাকা চেম্বারের সাবেক সভাপতি আসিফ ইব্রাহিম, বিজিএমইএর সাবেক সহসভাপতি ফারুক হাসান, এশিয়া প্যাসিফিক জেনারেল ইনস্যুরেন্সের নিরীক্ষা কমিটির চেয়ারম্যান মামুন রশীদ, বেঞ্চমার্ক লিমিটেডের এমডি আশরাফ কায়সার, ইসলাম গ্রুপের চেয়ারম্যান শফিকুল ইসলাম প্রমুখ। বাংলাদেশ ব্র্যান্ড ফোরাম ও প্রাইম ইনস্যুরেন্স কোম্পানি লিমিটেড সেমিনারটি আয়োজনে সহায়তা করে।
