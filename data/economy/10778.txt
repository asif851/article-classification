
বাংলাদেশের গড় জিডিপি প্রবৃদ্ধির ব্যাপারে আগের পূর্বাভাসে সংশোধনী এনে এশীয় উন্নয়ন ব্যাংক (এডিবি) বলেছে, চলতি ২০১৫-১৬ অর্থবছরে প্রকৃতপক্ষে শূন্য দশমিক ৩ শতাংশ বৃদ্ধি পেয়ে দেশটির মোট জিডিপি প্রবৃদ্ধি দাঁড়াবে ৬ দশমিক ৭ শতাংশে। আজ মঙ্গলবার প্রকাশিত এক প্রতিবেদনে এ কথা জানানো হয়।
এতে বলা হয়, আগামী দিনগুলোতে দেশে অধিক পরিমাণে বৈদেশিক মুদ্রার প্রবাহ, স্থিতিশীল রপ্তানি ও উন্নয়ন খাতে ক্রমবর্ধমান ব্যয় বাংলাদেশের অর্থনীতিকে আরও দৃঢ় ভিত্তির ওপর দাঁড় করাবে।
প্রতিবেদনে বলা হয়, ২০১৫ সালের শুরুতে রাজনৈতিক সহিংসতার ফলে দেশের পরিবহন, রপ্তানি ও বেসরকারি বিনিয়োগ বাধাগ্রস্ত হওয়া সত্ত্বেও বিদেশ থেকে আসা রেমিট্যান্স, বেসরকারি খাতের বেতন কাঠামো এবং সরকারি বিনিয়োগের ফলে প্রবৃদ্ধির হার ছিল সন্তোষজনক।
এতে আরও বলা হয়, ২০১৫-১৬ অর্থবছরের জিডিপি প্রবৃদ্ধির বিষয়টি পুনর্মূল্যায়নে যেমনটি আশা করা হয়েছিল তার চেয়েও বেশি হওয়ার কারণ হচ্ছে ইউরোপ ও আমেরিকায় রপ্তানির পরিসর বৃদ্ধি, দেশে বেশি পরিমাণ রেমিট্যান্স প্রাপ্তি ও তার মাধ্যমে চাহিদা পূরণ, সরকারি-বেসরকারি খাতে বিনিয়োগ বৃদ্ধি, স্থিতিশীল রাজনৈতিক পরিস্থিতির কারণে ব্যবসা বাণিজ্যবান্ধব পরিবেশ সৃষ্টি এবং বার্ষিক উন্নয়ন কর্মসূচির আওতায় ব্যয় বৃদ্ধি। পাশাপাশি, বছর খানেক আগের ৭ দশমিক ৪ শতাংশ থেকে মুদ্রাস্ফীতি ৬ দশমিক ২ শতাংশে নেমে আসা এবং খাদ্যের পর্যাপ্ত মজুত থাকাও গুরুত্বপূর্ণ ভূমিকা রেখেছে।
