
শেয়ার কেনাবেচার জন্য দেশের প্রধান শেয়ারবাজার ঢাকা স্টক এক্সচেঞ্জের (ডিএসই) নতুন মোবাইল ফোন অ্যাপ্লিকেশনের (অ্যাপস) উদ্বোধন করা হয়েছে।
আজ বুধবার রাজধানীর বঙ্গবন্ধু আন্তর্জাতিক সম্মেলন কেন্দ্রে এই অ্যাপসের উদ্বোধন করেন অর্থমন্ত্রী আবুল মাল আবদুল মুহিত।
অনুষ্ঠানে বিশেষ অতিথি ছিলেন বাংলাদেশ সিকিউরিটিজ অ্যান্ড এক্সচেঞ্জ কমিশনের (বিএসইসি) চেয়ারম্যান এম খায়রুল হোসেন। স্বাগত বক্তব্য দেন ডিএসইর ব্যবস্থাপনা পরিচালক স্বপন কুমার বালা।
অনুষ্ঠানে অর্থমন্ত্রী আবুল মাল আবদুল মুহিত বলেন, এই অ্যাপসের মাধ্যমে বাজারে গতিশীলতা আসবে বলে তাঁর আশা।
অর্থমন্ত্রী বলেন, বিনিয়োগ প্রয়োজন। পুঁজিবাজার থেকে সেই বিনিয়োগ আসবে বলে আশা করেন তিনি।
বিএসইসির চেয়ারম্যান খায়রুল হোসেন বলেন, এই অ্যাপসের মাধ্যমে পুঁজিবাজারে স্বচ্ছতা ও জবাবদিহির জায়গাটা নিশ্চিত হবে। দেশের প্রত্যন্ত অঞ্চলে থাকা বিনিয়োগকারীরা দূর-দুরন্ত থেকে এই অ্যাপসের মাধ্যমে পুঁজিবাজারের সঙ্গে যুক্ত থাকতে পারবেন।ডিএসইর পক্ষ থেকে আগেই বলা হয়েছে, বিনিয়োগকারীরা নিজের মোবাইল ফোনে অ্যাপসটি ডাউনলোড করে নিজেই সরাসরি শেয়ার কেনাবেচায় অংশ নিতে পারবেন। এ জন্য বিনিয়োগকারীকে নিজ নিজ ব্রোকারেজ হাউস থেকে আইডি ও পাসওয়ার্ড সংগ্রহ করতে হবে।ডিএসইর পক্ষ থেকে জানানো হয়েছে, সর্বাধুনিক প্রযুক্তি ও সুযোগ-সুবিধার সম্মিলন ঘটিয়ে নতুন অ্যাপসটি তৈরি করা হয়েছে। এর মাধ্যমে বিনিয়োগকারী নিজেই ‘বাজারমূল্যে’ শেয়ার কেনাবেচার সুযোগ পাবেন। এ ছাড়া থাকছে নোটিফিকেশন সুবিধা। এর মাধ্যমে শেয়ার-সম্পর্কিত হালনাগাদ সব তথ্য বিনিয়োগকারীর কাছে স্বয়ংক্রিয়ভাবে পৌঁছে যাবে। তবে কোনো বিনিয়োগকারী যদি বাজারমূল্যের চেয়ে বেশি বা কম দামে শেয়ার কেনাবেচার আদেশ দেন, তা তাৎক্ষণিকভাবে কার্যকর হবে না। সে ক্ষেত্রে বিনিয়োগকারীর আদেশটি (অর্ডার) ব্রোকারেজ হাউসের নির্ধারিত ট্রেডারের কাছে জমা হবে। বাজারে যখন শেয়ারের ওই কাঙ্ক্ষিত দাম পাওয়া যাবে, তখন তা স্বয়ংক্রিয়ভাবে কার্যকর হবে।ডিএসই জানিয়েছে, শুরুতে বিনা মূল্যে ব্রোকারেজ হাউসগুলোকে নতুন অ্যাপস ব্যবহারের সুবিধা দেওয়া হবে। পরে অ্যাপসটির জন্য ব্রোকারেজ হাউস থেকে মাশুল নেওয়া হবে। কত টাকা মাশুল আদায় করা হবে, এ ব্যাপারে ডিএসইর পরিচালনা পর্ষদই সিদ্ধান্ত নেবে।
আরও পড়ুন: শেয়ার কেনাবেচার জন্য নতুন অ্যাপস ডিএসইর
