
বাণিজ্যমন্ত্রী তোফায়েল আহমেদ বলেছেন, বাংলাদেশ যেসব পণ্য রপ্তানিতে যুক্তরাষ্ট্রের বাজারে পণ্যের অবাধ বাজার সুবিধা (জিএসপি) পেত সেসব বিষয়ে তারা কোনো কথা বলছে না। তারা কথা বলছে তৈরি পোশাক খাত নিয়ে, যে খাতে বাংলাদেশ কখনো জিএসপি সুবিধা পায় না।আজ সোমবার সচিবালয়ে বাংলাদেশে নিযুক্ত যুক্তরাষ্ট্রের রাষ্ট্রদূত ড্যান ডব্লিউ মজীনার সঙ্গে বৈঠকের পর বাণিজ্যমন্ত্রী সাংবাদিকদের এসব কথা বলেন। যুক্তরাষ্ট্রকে উদ্দেশ করে বাণিজ্যমন্ত্রী বলেন, ‘বাংলাদেশকে না দেয় বাজার সুবিধা, না দেয় তারা জিএসপি সুবিধা।’তোফায়েল আহমেদ বলেন, ‘তার পরও যুক্তরাষ্ট্রের সঙ্গে আমরা বাণিজ্য ও বিনিয়োগ সহযোগিতা কাঠামো (টিকফা) চুক্তি করেছি। যুক্তরাষ্ট্রের বাণিজ্য প্রতিনিধি (ইউএসটিআর) বাংলাদেশে তৈরি পোশাক খাতের উন্নয়নে যে সব শর্ত দিয়েছে, আমরা তা পূরণ করছি। এই মুহূর্তে কোনো দেশই যুক্তরাষ্ট্র থেকে জিএসপি সুবিধা পায় না। আগামী ডিসেম্বরে জিএসপি দেওয়ার জন্য যুক্তরাষ্ট্র যে পর্যালোচনা করবে, তাতে বাংলাদেশ জিএসপি সুবিধা ফিরে পেতে পারে বলে আমরা খুবই আশাবাদী।’
বৈঠক শেষে ড্যান মজীনা সাংবাদিকদের বলেন, ‘অন্যায় শ্রমচর্চা বিশেষ করে শ্রমকর্মীদের ওপর নিপীড়ন যে গ্রহণযোগ্য নয় এবং এগুলো এখনই থামাতে হবে, সে বিষয়ে মন্ত্রীর সঙ্গে আলোচনায় আমি গুরুত্বারোপ করেছি।’ তিনি আরও বলেন, বাংলাদেশে আর যাতে কোনো রানা প্লাজা ও তাজরিনের মতো দুর্ঘটনা না ঘটে এবং বাংলাদেশকে বিশ্বের কাছে একটি আকর্ষণীয় ব্র্যান্ড হিসেবে পরিণত করতে তৈরি পোশাক খাতের রূপান্তরে আমেরিকার সহযোগিতার অঙ্গীকার পুনর্ব্যক্ত করেছি।
