
দেশেই এখন উন্নত মানের এলপিজি সিলিন্ডার তৈরি হচ্ছে। কিন্তু সিলিন্ডার আমদানিতে শুল্ক কম থাকায় এসব আমদানি করা সিলিন্ডারের সঙ্গে প্রতিযোগিতায় পেরে উঠছিলেন না এ খাতের উদ্যোক্তারা।এই উদ্যোক্তাদের জন্য সুখবর আসছে। কারণ, প্রস্তাবিত ২০১৪-১৫ অর্থবছরের বাজেটে সিলিন্ডার আমদানিতে শুল্ক বাড়ানোর প্রস্তাব করা হয়েছে। এত দিন মাত্র ৫ শতাংশ শুল্কে যে সিলিন্ডার আমদানি করা যেত, এখন আমদানি করতে ২৫ শতাংশ শুল্ক দিতে হবে।জাতীয় সংসদে গত বৃহস্পতিবার বাজেট বক্তৃতায় এ প্রস্তাব তুলে ধরেন অর্থমন্ত্রী আবুল মাল আবদুল মুহিত।স্থানীয় বেশ কিছু শিল্পের সুরক্ষায় নানামুখী পদক্ষেপ রয়েছে৷ একদিকে কাঁচামালের আমদানি শুল্ক হ্রাস, অন্যদিকে একই ধরনের পণ্যের আমদানি শুল্ক বাড়ানো হয়েছে।সুরক্ষা পেতে যাওয়া এমনই আরেকটি খাত হলো লোহা ও ইস্পাত। এ খাতে দেশে বিনিয়োগের পরিমাণ পাঁচ হাজার কোটি টাকার বেশি। এ খাতের জন্য অর্থমন্ত্রীর প্রস্তাব হলো—বিলেটের কাঁচামাল, স্পঞ্জ আয়রন ও রিডিউসড আয়রনের আমদানি শুল্কমুক্ত করা। আরেকটি প্রস্তাব হলো—সরাসরি বিলেট আমদানিতে এখন প্রতি টনে পাঁচ হাজার টাকা দিতে হবে৷ এত দিন সাড়ে তিন হাজার টাকা কর দিতে হতো৷দেশের ইস্পাত খাতের তিন সংগঠন সম্প্রতি সংবাদ সম্মেলন করে জানায়, বিলেট তৈরিতে তিন ধরনের রাসায়নিকের প্রয়োজন হয়। দেশে একটিমাত্র প্রতিষ্ঠান এগুলো উৎপাদন করে। সরকার প্রতিষ্ঠানটিকে রাসায়নিক উৎপাদনের কাঁচামাল আমদানির শুল্ক শূন্য করে দিয়েছে। এর পরও রাসায়নিকের দাম কমেনি। সংগঠনগুলোর দাবি, এসব রাসায়নিক আমদানিতে শুল্ক ও ভ্যাট কমানো হলে দেশীয় মিলগুলো কম খরচে তা আমদানি করতে পারবে।বাজেটে অর্থমন্ত্রী নেভিগেশন লাইট, ব্রডকাস্টিং যন্ত্রপাতি ও অগ্নিনির্বাপক যন্ত্রপাতির আমদানি শুল্ক হার ৫ শতাংশ নির্ধারণের প্রস্তাব করেছেন।দেশে এখন কিছু প্রতিষ্ঠান উন্নতমানের মুঠোফোন সংযোজন করছে। এসব প্রতিষ্ঠানকে উৎপাদন পর্যায়ে ১৫ শতাংশ মূল্য সংযোজন কর (মূসক) দিতে হচ্ছে। অথচ, মাত্র ১০ শতাংশ শুল্ক দিয়েই দেশে নানা ধরনের মুঠোফোন আমদানি হচ্ছে।অর্থমন্ত্রী মনে করেন, এতে দেশীয় মুঠোফোন সংযোজনকারী প্রতিষ্ঠানগুলো অসম প্রতিযোগিতায় পড়েছে। সে কারণে মুঠোফোনের আমদানি পর্যায়েও ১৫ শতাংশ মূসক আরোপের প্রস্তাব করেছেন তিনি।বর্তমানে দেশে ডায়াপার তৈরি হয়। আবার আমদানিও হয়। ডায়াপার তৈরির কাঁচামাল আমাদানিতে বর্তমানে ২৫ শতাংশ শুল্ক আরোপিত আছে। অর্থমন্ত্রী সেটাকে ১০ শতাংশে নামিয়ে আনার প্রস্তাব করেছেন।ট্রাক নির্মাণ খাতে ব্যবহৃত হয় ডাম্প। এটি আমদানি করতে ১০ শতাংশ শুল্ক দিতে হয়। এটির জন্য অর্থমন্ত্রী মূলধিন যন্ত্রপাতিতে প্রযোজ্য রেয়াতি সুবিধা দেওয়ার প্রস্তাব করেন৷ তবে কত শতাংশ হারে এটি আমদানি করা যাবে, সে বিষয়টি বাজেট বক্তৃতায় স্পষ্ট করেননি অর্থমন্ত্রী।দেশীয় শিল্পের স্বার্থে ও শুল্ক বৈষম্য সামঞ্জস্য করতে জ্বালানি সাশ্রয়ী বাতি (এনার্জি সেভিং ল্যাম্প), বৈদ্যুতিক পাখার মোটর ইত্যাদির আমদানি শুল্ক বাড়িয়ে ২৫ শতাংশ নির্ধারণের প্রস্তাব করা হয়েছে।বর্তমানে দেশে উৎপাদিত ফিলামেন্ট বাতিতে ১৫ শতাংশ সম্পূরক শুল্ক আরোপিত আছে। অর্থমন্ত্রী বলেছেন, এর কারণে এ বাতির দাম বেশি। তাই দরিদ্র মানুষ তা কিনতে পারেন না। এ কারণেই এই সম্পূরক শুল্ক প্রত্যাহার করা হয়েছে। প্রসঙ্গত, দেশে উৎপাদিত জ্বালানি সাশ্রয়ী বাতির ওপর কোনো সম্পূরক শুল্ক আরোপিত নেই।এ ছাড়া দেশীয় কাগজ, কাচ, রং, সিরামিক, রাবার, আসবাব, ইলেকট্রিক্যাল পণ্য ও প্লাস্টিক শিল্পের কিছু কাঁচামালের ১০ শতাংশ এবং কিছু কাঁচামালের ২৫ শতাংশ শুল্ক আরোপিত ছিল। ১০ শতাংশ শুল্ক থাকা কাঁচামালগুলোর ক্ষেত্রে ৫ শতাংশ আর ২৫ শতাংশ শুল্ক থাকা কাঁচামালগুলোর ক্ষেত্রে ১০ শতাংশ আমদানি শুল্ক নির্ধারণের প্রস্তাব করেছেন অর্থমন্ত্রী।
