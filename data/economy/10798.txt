
নেপালে ভূমিকম্প দুর্গতদের জন্য ব্র্যাক তার নিজস্ব তহবিল থেকে প্রায় আট কোটি টাকা অনুদান দেওয়ার সিদ্ধান্ত নিয়েছে। এ ছাড়া ব্র্যাক, ব্র্যাক ব্যাংক ও ব্র্যাক বিশ্ববিদ্যালয়ে কর্মরত লক্ষাধিক কর্মী তাঁদের এক দিনের বেতন অনুদান হিসেবে দেবে, যার পরিমাণ চার কোটি টাকা। সব মিলে ব্র্যাকের পক্ষ থেকে অনুদানের পরিমাণ প্রায় ১২ কোটি টাকা।আজ বৃহস্পতিবার রাজধানীর ব্র্যাক সেন্টারে এক সংবাদ সম্মেলনে এ তথ্য জানানো হয়। ব্র্যাকের এক বিজ্ঞপ্তিতে এ তথ্য জানানো হয়েছে।সংবাদ সম্মেলনে জানানো হয়, প্রাথমিকভাবে প্রায় ১২ কোটি টাকায় কার্যক্রম শুরু করলেও আগামী দুই বছরে নেপালে ১১৭ কোটি টাকা খরচের সিদ্ধান্ত গ্রহণ করেছে ব্র্যাক। এ জন্য বিভিন্ন আন্তর্জাতিক দাতা সংস্থার কাছ থেকে ১০৫ কোটি টাকার তহবিল সংগ্রহের উদ্যোগ নেওয়া হয়েছে।
সংবাদ সম্মেলনে এ অনুদান দেওয়া সম্পর্কে ব্র্যাকের ঊর্ধ্বতন পরিচালক আসিফ সালেহ বলেন, ‘ব্র্যাক বরাবরই মানুষের সেবায় নিয়োজিত। প্রতিবেশী দেশ নেপালের এত বড় মানবিক বিপর্যয়ে তাদের পাশে দাঁড়ানো আমাদের কর্তব্য বলে মনে করি।’
আলোচকেরা দাবি করেন, বাংলাদেশের কোনো বেসরকারি উন্নয়ন সংস্থার পক্ষ থেকে অন্য কোনো দেশের মানবিক বিপর্যয়ে এত বড় সহায়তার উদ্যোগ এটাই প্রথম।
সংবাদ সম্মেলনে জানানো হয়েছে, অ্যান্টিবায়োটিকসহ প্রয়োজনীয় ওষুধপত্র বাবদ ব্র্যাক ইন্টারন্যাশনালের তহবিল থেকে প্রাথমিকভাবে ৫০ হাজার মার্কিন ডলার অনুদান দেওয়া হয়েছে নেপালকে। ব্র্যাকের নেতৃত্বে একটি মেডিকেল টিম নেপালে অবস্থান করছে। তাঁরা নেপাল সরকার ও বাংলাদেশ সেনাবাহিনীর সঙ্গে সমন্বয় করে চিকিৎসা দিচ্ছেন। পাঁচ হাজার কম্বলও পাঠানো হয়েছে নেপালে।
