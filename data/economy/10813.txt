
পুঁজিবাজারে তালিকাভুক্ত আর্থিক প্রতিষ্ঠান খাতের কোম্পানি বাংলাদেশ ফাইন্যান্স অ্যান্ড ইনভেস্টমেন্ট কোম্পানি লিমিটেডের রাইট শেয়ারে অনুমোদন দিয়েছে বাংলাদেশ সিকিউরিটিজ অ্যান্ড এক্সচেঞ্জ কমিশন (বিএসইসি)। আজ মঙ্গলবার কমিশনের নিয়মিত সভায় এ অনুমোদন দেওয়া হয়। বিএসইসির নির্বাহী পরিচালক ও মুখপাত্র মো. সাইফুর রহমান স্বাক্ষরিত এক বিজ্ঞপ্তিতে এ তথ্য জানা গেছে।
বিজ্ঞপ্তিতে বলা হয়, আজকের সভায় বাংলাদেশ ফাইন্যান্স অ্যান্ড ইনভেস্টমেন্ট কোম্পানি লিমিটেডের ৩: ৫ অর্থাত্ বিদ্যমান পাঁচটি সাধারণ শেয়ারের বিপরীতে তিনটি রাইট শেয়ার ইস্যুর অনুমোদন দেওয়া হয়। এর ফলে প্রতিষ্ঠানটি তিন কোটি ৯০ লাখ আট হাজার ৫১৫টি শেয়ার ইস্যুর মাধ্যমে বাজার থেকে ৩৯ কোটি ৮৫ হাজার ১৫০ টাকা উত্তোলন করবে। প্রতিটি শেয়ারের মূল্য নির্ধারণ করা হয়েছে ১০ টাকা।
বাংলাদেশ ব্যাংকের নির্দেশনা অনুযায়ী ব্যাসেল-২-এর শর্ত পূরণ তথা মূলধন ভিত্তি শক্তিশালী করতে প্রতিষ্ঠানটি এই টাকা ব্যয় করবে বলে বিজ্ঞপ্তিতে আরও বলা হয়।
এই প্রতিষ্ঠানের রাইট শেয়ার ইস্যুর ব্যবস্থাপনার দায়িত্ব পালন করছে অ্যালায়েন্স ফিন্যান্সিয়াল সার্ভিসেস লিমিটেড।
এ ছাড়া আজকের সভায় নিয়ম ভঙ্গের অভিযোগে প্রিমিয়ার এলপি গ্যাস লিমিটেডকে এক লাখ টাকা জরিমানা করা হয়। বিএসইসির অনুমতি ছাড়াই দুই দফায় নয় কোটি ৩৮ লাখ ও ২৪ কোটি ৯৮ লাখ টাকা মূলধন উত্তোলন করায় প্রতিষ্ঠানটিকে এই জরিমানা করা হয়।
