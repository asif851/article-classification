

শ্রম ও কর্মসংস্থানসচিব মিকাইল শিপার বলেছেন, ২০১৮ সালে মজুরি বোর্ড গঠনের ঘোষণা দেওয়া হবে। সে সময় আলোচনা করে ছয় মাস সময় নিয়ে প্রধানমন্ত্রীর নির্দেশনায় নতুন মজুরি বোর্ড ঘোষণা করা হবে। এ কারণে ২০১৯ সালের আগে নতুন মজুরি বোর্ড ঘোষণা করা হবে না।
আজ মঙ্গলবার সকালে দৈনিক প্রথম আলো আয়োজিত ‘পোশাকশিল্পে কর্মরত নারী শ্রমিকদের যৌন ও প্রজনন স্বাস্থ্যসেবা নিশ্চিতকরণ : প্রতিবন্ধকতা ও করণীয়’ শীর্ষক গোলটেবিল আলোচনায় তিনি এ কথা বলেন। রাজধানীর কারওয়ান বাজারে প্রথম আলো কার্যালয়ে এ আলোচনা সভার আয়োজন করা হয়।
শ্রমসচিব বলেন, শ্রম আইনে নারী শ্রমিকদের যৌন ও প্রজনন স্বাস্থ্যসেবা রক্ষার বিষয়ে কিছু বলা নেই। এ বিষয়ও শ্রম আইনে অন্তর্ভুক্ত করতে হবে। তিনি বলেন, শ্রমিকদের নিজেদের অধিকার ও কর্তব্য সম্পর্কে সচেতন করতে শ্রম আইন নিয়ে সচেতনতা তৈরি করতে হবে। কারখানায় ভালো উৎপাদন পেতে শ্রমিক-মালিক-সরকারের মধ্যে পারস্পরিক বিশ্বাসের সম্পর্ক গড়ে তোলা এবং মধ্যবর্তী পর্যায়ের ব্যবস্থাপনা ভালো করার প্রতিও তিনি গুরুত্ব দেন।  গোলটেবিল আলোচনায় উপস্থিত ছিলেন সংসদ সদস্য শিরিন আখতার, কলকারখানা ও প্রতিষ্ঠান পরিদর্শন অধিদপ্তরের অতিরিক্ত সচিব সামছুজ্জামান ভূইয়া, মহিলা ও শিশুবিষয়ক মন্ত্রণালয়ের উপসচিব ও মাল্টি সেক্টরাল প্রকল্প অন ভায়োলেন্স অ্যাগেইনস্ট উইমেনের প্রজেক্ট ডিরেক্টর আবুল হোসেন, বাংলাদেশের পোশাক প্রস্তুতকারী ও রপ্তানিকারকদের সংগঠন বিজিএমইএর সভাপতি সিদ্দিকুর রহমান, এসআরএইচআর অ্যান্ড জেন্ডার অ্যাম্বেসি অব দ্য কিংডম অব দ্য নেদারল্যান্ডসের উপদেষ্টা মাশফিকা জামান সাটিয়ার প্রমুখ।
