
এবার রাষ্ট্রায়ত্ত বিশেষায়িত ব্যাংক বাংলাদেশ কৃষি ব্যাংকে (বিকেবি) পর্যবেক্ষক নিয়োগ করেছে বাংলাদেশ ব্যাংক।কেন্দ্রীয় ব্যাংকের আর্থিক প্রতিষ্ঠান ও বাজার বিভাগের মহাব্যবস্থাপক শাহ আলমকে বিকেবির পর্যবেক্ষক হিসেবে দায়িত্ব দেওয়া হয়েছে। বাংলাদেশ ব্যাংকের সংশ্লিষ্ট সূত্র প্রথম আলোকে এ তথ্য নিশ্চিত করেছে।এর আগে ১৮ নভেম্বর রাষ্ট্রমালিকানাধীন সোনালী, জনতা, অগ্রণী ও রূপালী ব্যাংকে পর্যবেক্ষক নিয়োগ দেয় কেন্দ্রীয় ব্যাংক।বাংলাদেশ ব্যাংকের অফ-সাইট সুপারভিশন বিভাগ থেকে গতকাল সোমবার কৃষি ব্যাংকের চেয়ারম্যানকে চিঠি দিয়ে পর্যবেক্ষক নিয়োগের বিষয়টি জানানো হয়েছে।চিঠিতে বলা হয়, সমঝোতা চুক্তির শর্ত বাস্তবায়নের অগ্রগতি তত্ত্বাবধান ও পরিবীক্ষণের জন্য পর্যবেক্ষক নিয়োগ দেওয়া হয়েছে। পরবর্তী নির্দেশ না দেওয়া পর্যন্ত কেন্দ্রীয় ব্যাংকের পর্যবেক্ষক কৃষি ব্যাংকের পরিচালনা পর্ষদের সব সভার পাশাপাশি নির্বাহী ও নিরীক্ষা কমিটির সভায়ও উপস্থিত থাকবেন।
