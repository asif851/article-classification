
জাপানের ইয়োকোহামায় ৩ মে থেকে শুরু হওয়া এশীয় উন্নয়ন ব্যাংকের (এডিবি) পরিচালনা পরিষদের ৫০তম বার্ষিক সম্মেলনের দ্বিতীয় দিনে ২০১৬ সালের উন্নয়ন ফলপ্রসূতা পর্যালোচনা প্রতিবেদন প্রকাশ করা হয়েছে। এতে বলা হয়, ২০১৩ থেকে ২০১৬ পর্যন্ত চার বছর সময়ে উন্নয়ন ও কার্যকারিতার অধিকাংশ লক্ষ্যমাত্রা অর্জনে ব্যাংকটি সক্ষম হয়েছে।এডিবি কতটা ভালোভাবে প্রাতিষ্ঠানিক কৌশল, ২০২০ কৌশল নামে পরিচিত মধ্যবর্তীকালীন কর্মসূচি এবং সেই কৌশল পর্যালোচনা করার বেলায় মধ্যবর্তী সময়ের অগ্রাধিকার হিসেবে চিহ্নিত পদক্ষেপসমূহ কতটা কার্যকর করতে পারছে, প্রতিবেদনে ৯১টি বিস্তৃত সূচকের আলোকে তা যাচাই করে দেখা হয়।২০১৬ উন্নয়ন ফলপ্রসূতা প্রতিবেদনে দেখানো হয়েছে, উন্নয়ন ফলাফল এবং কার্যপ্রণালি ও সাংগঠনিক কার্যকারিতার বেলায় ৬২ শতাংশ লক্ষ্য এশীয় উন্নয়ন ব্যাংক পূরণ করতে পেরেছে। অন্যদিকে জলবায়ু পরিবর্তনের তীব্রতা হ্রাস এবং নবায়নযোগ্য জ্বালানিসহ জ্বালানি প্রকল্পগুলোর বেলায় ২০১৬ সালের লক্ষ্য পূরণে এডিবির অর্জন শতভাগ।সংখ্যাগত যেসব হিসাব প্রতিবেদনে তুলে ধরা হয় তাতে বলা হয়েছে, ২০১৩-১৬ সময়ে ৩৪ হাজার কিলোমিটার সড়ক নির্মাণ কিংবা সড়কের উন্নতি সাধন, ১ হাজার ৪০০ কিলোমিটার রেলপথ নির্মাণ, ১৩ গিগা-ওয়াট ক্ষমতাসম্পন্ন নতুন বিদ্যুৎ উৎপাদন সামর্থ্য স্থাপন এবং ৬ লাখ ৯২ হাজার বাসভবন গ্রিড সংযোগের আওতায় নিয়ে আসতে এডিবি অর্থ জোগান দিয়েছে। একই সময়ে নতুন কিংবা উন্নত পানি সরবরাহব্যবস্থা ৩০ লাখ বাসভবনে পৌঁছেছে, ৫৭ লাখ মানুষ উন্নত আর্থিক সেবা গ্রহণ করে উপকৃত হয়েছে এবং ২০ লাখের বেশি শিক্ষক প্রশিক্ষণের সুযোগ পেয়েছেন।গত বছর এডিবি নিজস্ব সম্পদ থেকে ১ হাজার ৭৫০ কোটি ডলারের তহবিল সরবরাহ অনুমোদন করেছে এবং যৌথ অর্থায়নের বেলায় ১ হাজার ৩৯০ কোটি ডলার আকৃষ্ট করতে সক্ষম হয়। দুই ক্ষেত্রেই ব্যাংকটি নতুন রেকর্ড করেছে।এডিবির উন্নয়ন ফলপ্রসূতা প্রতিবেদন প্রকাশ উপলক্ষে আয়োজিত সেমিনারে দেওয়া বক্তব্যে এডিবির কৌশল ও নীতিসংক্রান্ত বিভাগের মহাপরিচালক ইন্দো ভূষণ বলেছেন, এশিয়া-প্রশান্ত মহাসাগর অঞ্চলে দারিদ্র্য হ্রাস এবং উন্নয়নকাজের সঙ্গে জনগণের আরও বেশি অন্তর্ভুক্তিকরণের মাধ্যমে টেকসই প্রবৃদ্ধি অর্জনে সাহায্য করায় প্রতিশ্রুতি পূরণে সক্ষম হয়েছে এডিবি।
 
