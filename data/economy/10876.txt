
ফারমার্স ব্যাংক বন্ধ হওয়ার কোনো শঙ্কা নেই বলে জানিয়েছেন অর্থমন্ত্রী আবুল মাল আবদুল মুহিত। তিনি বলেন, ‘যাঁরা এই ব্যাংকটি প্রতিষ্ঠিত করেছিলেন, সেই উদ্যোক্তা পরিচালকেরাই লুটপাট করে ব্যাংকটি শেষ করে দিয়েছেন। তবে বাংলাদেশে কোনো ব্যাংকের পতন হয় না। হতে দেওয়া হয় না। ফারমার্স ব্যাংক বন্ধ হওয়ার কোনো শঙ্কা নেই।’আজ বৃহস্পতিবার বিকেলে সিলেটের ইসলামপুরে বাংলাদেশ ডেভেলপমেন্ট ব্যাংক করপোরেশনের (বিডিবিএল) ৩৭তম শাখার উদ্বোধন শেষে সাংবাদিকদের প্রশ্নের জবাবে এসব কথা বলেন অর্থমন্ত্রী।
ব্যাংকে গিয়ে গ্রাহকেরা আমানত পাচ্ছেন না বিষয়ক এক প্রশ্নের জবাবে অর্থমন্ত্রী বলেন, বাংলাদেশ ব্যাংক বিষয়টি তদারকি করছে। তারা এ ব্যাপারে সিদ্ধান্ত নেবে। প্রশাসক নিয়োগের ব্যাপারেও তারা সিদ্ধান্ত নেবে।
এর আগে ব্যাংকের ব্যবস্থাপনা পরিচালক মঞ্জুর আহমদের সভাপতিত্বে অনুষ্ঠিত উদ্বোধনী অনুষ্ঠানে প্রধান অতিথির বক্তব্য দেন আবুল মাল আবদুল মুহিত। অন্যান্যের মধ্যে বক্তব্য দেন ব্যাংকটির পরিচালক মোস্তাক আহমদ, আবু হানিফ খান, এ কে এম ওবায়দুর রব প্রমুখ।
‘২০২৪-এর মধ্যে দেশের চেহারা পাল্টে যাবে’সিলেট নগরের মীরের ময়দান এলাকায় ‘বীর মুক্তিযোদ্ধা ডা. চঞ্চল রোড’ প্রশস্তকরণ কাজের উদ্বোধনকালে অর্থমন্ত্রী ২০২৪ সালের মধ্যে দেশের চেহারা পাল্টে যাবে বলে মন্তব্য করেছেন। বৃহস্পতিবার বিকেলে সড়কের উদ্বোধন করে অর্থমন্ত্রী বলেন, ‘বর্তমান সরকার দেশের সর্বস্তরের উন্নয়নকাজ চালিয়ে যাচ্ছে। দেশে যেভাবে উন্নয়নকাজ চলমান, সেটি অব্যাহত থাকলে ২০২৪ সালের মধ্যে দেশের চেহারা পাল্টে যাবে। এ জন্য সবার সহযোগিতা প্রয়োজন।’
সিলেট সিটি করপোরেশনের প্রধান নির্বাহী কর্মকর্তা এনামুল হাবীবের সঞ্চালনায় উদ্বোধনী অনুষ্ঠানে সিটি করপোরেশনের মেয়র আরিফুল হক চৌধুরী, সিলেটের জেলা প্রশাসক মো. রাহাত আনোয়ার, নগর আওয়ামী লীগের সাধারণ সম্পাদক আসাদউদ্দিন আহমদ ও সাবেক রাষ্ট্রদূত এ কে মোমেন বক্তব্য দেন।
