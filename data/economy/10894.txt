
ক্ষুদ্র ও মাঝারি শিল্প (এসএমই) খাতে দেওয়া ঋণের সুদহার কমানোর উদ্যোগ নিয়েছে বাংলাদেশ ব্যাংক। এ জন্য এসএমইসহ অন্যান্য খাতের ঋণ ও আমানতের সুদহারের ব্যবধান নিম্নতর এক অঙ্কে সীমিত রাখার নির্দেশ দিয়েছে কেন্দ্রীয় ব্যাংক।বাংলাদেশ ব্যাংকের ব্যাংকিং প্রবিধি ও নীতি বিভাগ থেকে গতকাল বৃহস্পতিবার এ ব্যাপারে একটি নির্দেশনা জারি করা হয়েছে। এতে বলা হয়, এসএমই খাতের উন্নয়নে বাংলাদেশ ব্যাংক পুনঃ অর্থায়নসহ বিভিন্ন সুবিধা দিলেও ব্যাংকগুলো এ খাতে উচ্চ সুদহার আরোপ করছে। তাই এসএমই খাতের ঋণের সুদহার যৌক্তিক পর্যায়ে নির্ধারণের জন্য ঋণ ও আমানতের সুদহারের ব্যবধান (গড় ভারিত্বের ভিত্তিতে) নিম্নতর এক অঙ্কে সীমিত রাখার নির্দেশ দিয়েছে বাংলাদেশ ব্যাংক। পাশাপাশি অন্যান্য খাতের ঋণকে এসএমই ঋণ হিসেবে না দেখানোরও নির্দেশ দেওয়া হয়েছে। একাধিক বেসরকারি ব্যাংকের শীর্ষ পর্যায়ের কর্মকর্তাদের সঙ্গে কথা বলে জানা গেছে, এসএমই ঋণের ক্ষেত্রে নিরাপত্তা সঞ্চিতি বা প্রভিশনিংয়ের হার কম থাকায় অনেক ব্যাংক অন্যান্য খাতের ঋণকেও এসএমই ঋণ হিসেবে দেখিয়ে থাকে। তাই বাংলাদেশ ব্যাংক অন্যান্য খাতের ঋণকে এসএমই ঋণ হিসেবে না দেখানোর নির্দেশ দিয়েছে বলে তাঁরা মনে করেন।
