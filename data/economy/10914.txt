
শ্রমবাজারের উন্নতি হওয়ায় নীতিনির্ধারণী সুদের হার অপরিবর্তিত রাখল যুক্তরাষ্ট্রের কেন্দ্রীয় ব্যাংক। গতকাল বুধবার দেশটির কেন্দ্রীয় ব্যাংক ফেডারেল রিজার্ভের (ফেড) প্রধান জ্যানেট ইয়েলেন নতুন নীতি ঘোষণা করেন। তবে এখন না বাড়ালেও চলতি বছরের শেষ নাগাদ নীতিনির্ধারণী সুদের হার বাড়ানোর জোরালো ইঙ্গিত দিয়েছেন তিনি। রয়টার্সের এক প্রতিবেদনে এসব তথ্য উঠে এসেছে।নতুন নীতি ঘোষণায় জ্যানেট ইয়েলেন জানান, অর্থনীতিতে মূল্যস্ফীতির হার বাড়ানো এবং কর্মসংস্থান বৃদ্ধি পাওয়ায় জন্যই সুদের হার বাড়ানো হবে। এক বিবৃতিতে তিনি বলেন, ‘এটি বাড়ানোর বিষয়টি জোরালো হয়ে উঠেছে, তবে সাময়িকভাবে অপেক্ষা করতে চাইছি।’ যদি কর্মসংস্থানের উন্নয়নের ধারাবাহিকতা বজায় থাকে এবং বড় ধরনের নতুন কোনো ঝুঁকি তৈরি না হয়, তাহলে তিনি সুদের হার কিছুটা বাড়ানোর আশা করছেন।বর্তমানে গত বছরের ডিসেম্বরে নির্ধারিত শূন্য দশমিক ২৫ শতাংশ থেকে শূন্য দশমিক ৫ শতাংশের মধ্যেই সুদের হার বিদ্যমান থাকছে। প্রায় এক দশক পর গত বছরের ডিসেম্বরে নীতিনির্ধারণী সুদের হার বাড়ায় ফেড।
মূলত সুদের হার বাড়ানো প্রয়োজনীয়তার বিষয়ে দুই পক্ষে বিভক্ত হয়ে পড়েছেন যুক্তরাষ্ট্রের কেন্দ্রীয় ব্যাংকের নীতিনির্ধারকেরা। গতকাল বুধবার বেশ কজন নীতিনির্ধারক চলতি সপ্তাহেই সুদের হার বাড়ানোর পক্ষে মত দিয়ে বিবৃতি দেন। অন্যদিকে, ১৭ জনের মধ্যে তিনজন নীতিনির্ধারক চলতি বছরে সুদের হার অপরিবর্তিত রাখার বিষয়ে মত জানিয়ে বিবৃতি দেন।  চলতি বছর নীতিনির্ধারণী সুদের হার বাড়ানোর একটা সিদ্ধান্ত থাকলেও আগামী বছর এবং তার পরের বছরে সুদের হার আগ্রাসী হারে বাড়ানো হবে না বলে পূর্বাভাস দিয়েছে কেন্দ্রীয় ব্যাংক। বরং দীর্ঘ মেয়াদে সুদের হার ৩ শতাংশ থেকে কমিয়ে ২ দশমিক ৯ শতাংশ করার পূর্বাভাস দিয়েছে ফেড।
