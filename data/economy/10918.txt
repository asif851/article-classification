
অর্থমন্ত্রী আবুল মাল আবদুল মুহিত বলেছেন, মূল্য সংযোজন করের (মূসক) হার বহু রকমের হবে না। এই হার একই হবে। বর্তমানে মূসকের হার ১৫ শতাংশ করার প্রস্তাব রয়েছে। প্রস্তাবিত এই হার আরও কমবে। আগামী ২৫-২৬ তারিখে প্রধানমন্ত্রীর সঙ্গে বসে এ হার ঠিক করা হবে। আর আগামী ১ জুলাই থেকে মূসক আইন কার্যকর করা হবে।
আজ রোববার সচিবালয়ে ঢাকা চেম্বার অব কমার্স অ্যান্ড ইন্ডাস্ট্রির (ডিসিসিআই) নেতাদের সঙ্গে বৈঠককালে ভ্যাট বিষয়ে সাংবাদিকদের প্রশ্নের জবাবে অর্থমন্ত্রী এসব কথা বলেন।
প্রধানমন্ত্রী শেখ হাসিনা মূসকের হারের বিষয়ে কোনো নির্দেশনা দিয়েছেন কি না, জানতে চাইলে অর্থমন্ত্রী বলেন, ‘নো, নাথিং স্পেশাল (না, তেমন বিশেষ কিছু বলেননি)। আমি কিছু বিষয় প্রধানমন্ত্রীকে জানিয়েছিলাম। ২০১২ সালে আইন হয়েছে। কিছু কিছু বাস্তবায়নও হচ্ছে।’
আগামী ১ জুলাই থেকে মূসক ও সম্পূরক শুল্ক আইন বাস্তবায়ন করবে সরকার।
আরও পড়ুন:‘মূসক আইন তৈরিতে আমাদের কথা আমলে নেওয়া হয়নি’
