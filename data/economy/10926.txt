
বিশ্বব্যাংক আগামী জুনের শেষ নাগাদ বাংলাদেশকে প্রায় ২০০ কোটি ডলার ঋণ সহায়তা দেবে; যা স্থানীয় মুদ্রায় প্রায় ১৫ হাজার ৫৮৫ কোটি টাকা।বিশ্বব্যাংকের দক্ষিণ এশিয়াবিষয়ক ভাইস প্রেসিডেন্ট অ্যানেট ডিক্সন গতকাল বৃহস্পতিবার ঢাকায় এক বিবৃতিতে এ তথ্য জানান। এতে তিনি বলেন, বাংলাদেশকে মধ্যম আয়ের দেশ হতে সহায়তা প্রদান অব্যাহত রাখবে বিশ্বব্যাংক।অ্যানেট ডিক্সন বিবৃতিতে বলেন, বিশ্বব্যাংক একটি মধ্যম আয়ের দেশ হতে সরকারের লক্ষ্য অর্জনে বাংলাদেশকে সমর্থন দিতে আগ্রহী। এতে তিনি বাংলাদেশে অবকাঠামো উন্নয়ন, বিদ্যুৎ ও গ্যাস সরবরাহ বৃদ্ধি, জলবায়ু পরিবর্তনে সৃষ্ট বিরূপ প্রভাব কমিয়ে আনা, ব্যবসায়িক পরিবেশের উন্নতি, জনসেবা বাড়ানো এবং সুশাসন নিশ্চিত করার পরামর্শ দেন।বিশ্বব্যাংকের ভাইস প্রেসিডেন্ট জানান, তাঁর সংস্থা অর্থনৈতিক প্রবৃদ্ধি বাড়ানো এবং আঞ্চলিক ও আন্তর্জাতিক বাজারে প্রবেশে বাংলাদেশকে সহায়তা করবে। তিনি দারিদ্র্য বিমোচন ও মানবসম্পদ উন্নয়নে বাংলাদেশের সাফল্য অর্জনের প্রশংসা করেন।বিশ্বব্যাংকের ভাইস প্রেসিডেন্ট পাঁচ দিনের সফরে এসেছিলেন। সফরের শেষ দিনে গতকাল তিনি বিবৃতিটি দেন। ঢাকায় অবস্থানকালে তিনি অর্থমন্ত্রী এ এম এ মুহিত, বাংলাদেশ ব্যাংকের গভর্নর আতিউর রহমানসহ ঊর্ধ্বতন সরকারি কর্মকর্তাদের সঙ্গে সাক্ষাৎ করেন।
