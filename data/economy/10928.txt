
শেয়ারবাজারে তালিকাভুক্ত ভ্রমণ ও অবকাশ খাতের কোম্পানি ইউনিক হোটেল (ওয়েস্টিন হোটেল নামে পরিচিত) গুলশানে প্রায় ২ লাখ ৫ হাজার বর্গফুট জায়গা কিনছে। এতে খরচ হবে প্রায় ৫১১ কোটি টাকা।কোম্পানিটির প্রাথমিক গণপ্রস্তাব বা আইপিও এবং অন্য উৎস থেকে সংগৃহীত অর্থে এ জায়গা কেনা হবে। এ জন্য শেয়ারধারীদের অনুমোদন নিতে চায় কোম্পানিটি। গতকাল রোববার ঢাকা স্টক এক্সচেঞ্জের (ডিএসই) ওয়েবসাইটে কোম্পানিটির পক্ষ থেকে এ-সংক্রান্ত তথ্য প্রকাশ করা হয়। কোম্পানির পক্ষ থেকে জানানো হয়, প্রতি বর্গফুট জায়গার দাম ২৫ হাজার টাকা করে। উল্লিখিত জায়গা ওয়েস্টিনের সম্প্রসারিত প্রকল্প হিসেবে পরিচালিত হবে। আর যৌথভাবে প্রকল্পটি পরিচালিত হবে হায়াত হোটেল ও ওয়েস্টিন সার্ভিস অ্যাপার্টমেন্টের অধীনে।এ ছাড়া অপর একটি প্রকল্পের যাত্রা শুরু করতে আরও এক বছর বাড়তি সময় চাওয়া হয়েছে। রাজধানী ঢাকার বনানীতে প্রকল্পটি ২০১৭ সালের জুলাইয়ে চালু করার কথা থাকলেও কোম্পানি এখন বলছে, ২০১৮ সালের জুলাইয়ে এটি চালু করা হবে।তাই নতুন জায়গা কেনার ও প্রকল্পের মেয়াদ বাড়ানোর বিষয়ে শেয়ারধারীদের অনুমোদন নিতে চায় কোম্পানিটি। এ কারণে এ দুটি বিষয়কে ২২ ডিসেম্বর অনুষ্ঠিতব্য বার্ষিক সাধারণ সভার (এজিএম) জন্য বিশেষ কার্যতালিকাভুক্ত করা হয়েছে।নিয়ম অনুযায়ী আইপিওর মাধ্যমে যে কাজের জন্য অর্থ সংগ্রহ করা হয়, সেখানে কোনো পরিবর্তন, প্রকল্প বাস্তবায়নে সময় বাড়াতে হলে শেয়ারধারীদের অনুমোদন লাগে। ২০১২ সালের জুলাইয়ে শেয়ারবাজারে তালিকাভুক্ত ইউনিক হোটেল আইপিওর মাধ্যমে ১৯৫ কোটি টাকা সংগ্রহ করেছিল। নতুন তিনটি হোটেল তৈরির জন্য এ অর্থ সংগ্রহ করা হয়েছিল। আইপিও বিবরণীতে এসব হোটেল চালুর একটি সুনির্দিষ্ট সময়সীমার কথা উল্লেখ করা হলেও পরবর্তী সময়ে এজিএমের অনুমোদন সাপেক্ষে কয়েক দফায় সময় বাড়ানো হয়।দুই লাখ বর্গফুটের বেশি জায়গা কেনা হবে, এ খবরে গতকাল শেয়ারবাজারে ইউনিক হোটেলের প্রতিটি শেয়ারের দাম ২ টাকা বা প্রায় সাড়ে ৪ শতাংশ বেড়ে দাঁড়িয়েছে সাড়ে ৪৬ টাকায়। এদিন এককভাবে কোম্পানিটির প্রায় ১৩ কোটি টাকার শেয়ার লেনদেন হয়।এদিকে শ্রেণি পরিবর্তন করে ‘এন’ থেকে ‘এ’ শ্রেণিতে উন্নীত হয়েছে বস্ত্র খাতের কোম্পানি ড্রাগন সোয়েটার। গতকাল থেকেই তা কার্যকর হয়েছে। শ্রেণি পরিবর্তনের কারণে কোম্পানিটির শেয়ারের বিপরীতে ৩০ কার্যদিবস ঋণসুবিধা বন্ধের নির্দেশ দেওয়া হয়েছে। পুঁজিবাজার নিয়ন্ত্রক সংস্থা বাংলাদেশ সিকিউরিটিজ অ্যান্ড এক্সচেঞ্জ কমিশনের (বিএসইসি) বিধান অনুযায়ী তালিকাভুক্ত কোনো কোম্পানির শেয়ারের শ্রেণি পরিবর্তন হলে ওই শেয়ারের বিপরীতে ৩০ কার্যদিবস বিনিয়োগকারীরা কোনো ঋণসুবিধা পান না।বিএসইসির নিয়ম অনুযায়ী গতকাল থেকে ৩০ কার্যদিবসের জন্য ঋণসুবিধা বন্ধ হয়ে গেলেও এদিন বাজারে ড্রাগন সোয়েটারের প্রতিটি শেয়ারের দাম ৬০ পয়সা বা প্রায় ৪ শতাংশ বেড়ে দাঁড়িয়েছে ১৫ টাকা ৪০ পয়সায়। এদিন ডিএসইতে এককভাবে কোম্পানিটির প্রায় ১০ কোটি টাকার শেয়ার লেনদেন হয়।
