
এসকেএফসহ ১৩টি করপোরেট প্রতিষ্ঠান ‘ডান অ্যান্ড ব্রাডস্ট্রিট করপোরেট অ্যাওয়ার্ড ২০১২’ পুরস্কার পেয়েছে। গতকাল শনিবার সন্ধ্যায় বঙ্গবন্ধু আন্তর্জাতিক সম্মেলন কেন্দ্রে প্রতিষ্ঠানগুলোর প্রতিনিধিদের হাতে এই পুরস্কার তুলে দেন শিল্পমন্ত্রী দিলীপ বড়ুয়া।এই অনুষ্ঠান আয়োজনে সহায়তা করে ইসলামী ব্যাংক। ১৩টি প্রতিষ্ঠানকে পুরস্কার হিসেবে একটি স্মারক ও একটি সনদ দেওয়া হয়।পুরস্কার পাওয়া প্রতিষ্ঠানগুলো হলো, সিরামিক শিল্পে আরএকে সিরামিক ও ফার সিরামিক, ইঞ্জিনিয়ারিং শিল্পে সিঙ্গার বাংলাদেশ ও বিআরবি ক্যাবল, ইস্পাত শিল্পে বিএসআরএম স্টিলস ও রতনপুর স্টিল রি-রোলিং মিলস, চামড়া শিল্পে বাটা সু ও পিকার্ড বাংলাদেশ, ভোগ্যপণ্য শিল্পে ন্যাশনাল টি কোম্পানি ও স্কয়ার কনজ্যুমার প্রোডাক্ট। টেক্সটাইল শিল্পে পুরস্কার পায় স্কয়ার টেক্সটাইল। ওষুধ শিল্পে তালিকাভুক্ত শ্রেণীতে স্কয়ার ফার্মাসিউটিক্যালস আর অতালিকাভুক্ত শ্রেণীতে এসকেএফ বাংলাদেশ লিমিটেড পুরস্কার পায়। এসকেএফের পক্ষে সনদ ও পুরস্কার নেন ওই প্রতিষ্ঠানের পরিচালক আতিকুর রহমান।অনুষ্ঠানে বক্তব্য দেন ব্রাডস্ট্রিটের দক্ষিণ এশিয়া অঞ্চলের আঞ্চলিক পরিচালক সৈকত পোদ্দার। প্রতিষ্ঠানটির দুবাই কার্যালয়ের প্রধান নির্বাহী রাজেশ মিরসানদানি ও ইসলামী ব্যাংকের এমডি মোহাম্মদ আবদুল মান্নান উপস্থিত ছিলেন।
