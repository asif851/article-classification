
বিএনপির নেতৃত্বাধীন ১৮-দলীয় জোটের ডাকা ৮৪ ঘণ্টা হরতালের শেষ দিন আজ বুধবার দেশের শেয়ারবাজারে সূচক ও লেনদেনে ঊর্ধ্বমুখী প্রবণতা লক্ষ করা গেছে। দিনের লেনদেন শেষে দুই স্টক এক্সচেঞ্জে অধিকাংশ কোম্পানির শেয়ারের দাম বেড়েছে। ফলে সূচক বেড়েছে। একই সঙ্গে লেনদেনেও বাড়তি প্রবণতা লক্ষ করা গেছে।
এদিকে গত তিন দিনের চেয়ে আজ ব্রোকারেজ হাউসগুলোতে বিনিয়োগকারীদের উপস্থিতি তুলনামূলক বেশি ছিল বলে বিভিন্ন ব্রোকারেজ হাউস সূত্রে জানা যায়। আজ কিছুটা ঢিলেঢালা হরতাল হওয়া বিনিয়োগকারীরা হাউসে এসে লেনদেন সারেন। এ ছাড়া অনেকে মুঠোফোনে বাজারের খোঁজখবর নেন এবং লেনদেন সারেন বলে জানা যায়। বিনিয়োগকারীদের অংশগ্রহণ বাড়ায় বাজারে তার ইতিবাচক প্রভাব পড়ে বলে মনে করছেন বাজারসংশ্লিষ্ট ব্যক্তিরা।
 ডিএসইতে সূচক বেড়েছে ১৫ পয়েন্টঢাকা স্টক এক্সচেঞ্জ (ডিএসই) সূত্রে জানা যায়, আজ ডিএসইর ডিএসইএক্স সূচক ১৫ পয়েন্ট বেড়ে দাঁড়িয়েছে ৪ হাজার ২১২ পয়েন্টে। এর আগে সকাল সাড়ে ১০টায় সূচকের ঊর্ধ্বমুখী প্রবণতায় ডিএসইতে লেনদেন শুরু হয়। ২০ মিনিটের মাথায় সূচক ৪৭ পয়েন্ট বেড়ে যায়। এরপর সূচক বাড়ার হার কমলেও দিন শেষে ঊর্ধ্বমুখী থাকে সূচক।
 ডিএসইতে আজ ২৭৮টি প্রতিষ্ঠানের শেয়ার লেনদেন হয়েছে। এর মধ্যে ১৮৮টিরই দাম বেড়েছে। কমেছে ৭১টির আর অপরিবর্তিত রয়েছে ১৯টি প্রতিষ্ঠানের শেয়ারের দাম।
 আজ এই স্টক এক্সচেঞ্জে ৪৭১ কোটি টাকার শেয়ার ও মিউচ্যুয়াল ফান্ড লেনদেন হয়েছে, যা গতকালের চেয়ে ৯০ কোটি টাকা বেশি। গতকাল ৩৮১ কোটি টাকা লেনদেন হয়েছিল।
 সিএসইতে সূচক বেড়েছে ৫০ পয়েন্টডিএসইর পাশাপাশি চট্টগ্রাম স্টক এক্সচেঞ্জেও (সিএসই) সূচক ও লেনদেন বেড়েছে। দিনের লেনদেন শেষে সিএসইর সার্বিক মূল্যসূচক ৫০ পয়েন্ট বেড়ে অবস্থান করছে ১৩ হাজার ৮৬ পয়েন্টে।
 সিএসইতে আজ ২১০টি প্রতিষ্ঠানের শেয়ার ও মিউচ্যুয়াল ফান্ড হাতবদল হয়েছে। এর মধ্যে ১২৪টিরই দাম বেড়েছে; কমেছে ৭৬টির আর অপরিবর্তিত রয়েছে ১০টি প্রতিষ্ঠানের শেয়ারের দাম।
 সিএসইতে আজ লেনদেনের পরিমাণ দাঁড়িয়েছে ৫১ কোটি টাকায়, যা গতকালের চেয়ে সাত কোটি টাকা বেশি। গতকাল ৪৪ কোটি টাকা লেনদেন হয়।
 ডিএসইতে লেনদেনের শীর্ষে নেক্সট ফ্যাশনএদিকে ডিএসইতে আজ লেনদেনে শীর্ষে ছিল বস্ত্র খাতের কোম্পানি জেনারেশন নেক্সট ফ্যাশন। আজ এই প্রতিষ্ঠানের ৪৭ কোটি টাকার শেয়ার লেনদেন হয়। এ ছাড়া আরএন স্পিনিং, গোল্ডেন সন, পদ্মা অয়েল, আরগন ডেনিমস, তাল্লু স্পিনিং, ইউনিক হোটেল, এনভয় টেক্সটাইল, ইউসিবিএল, গ্রামীণফোন প্রভৃতি লেনদেনের শীর্ষে উঠে আসে।
