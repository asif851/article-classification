
দেশিয় চা-শিল্প রক্ষায় চা আমদানির ওপর ২০ শতাংশ হারে সম্পূরক শুল্ক পুনর্বহালের দাবি জানিয়েছেন চা-শিল্প মালিকেরা। গতকাল সোমবার সচিবালয়ে অর্থমন্ত্রী আবুল মাল আবদুল মুহিতের সঙ্গে এক বৈঠকে বাংলাদেশীয় চা সংসদ (বিটিএ) নেতারা এ দাবি জানান।বিটিএ নেতারা বলেন, দেশীয় চা-শিল্প রক্ষায় আমদানির ওপর এর আগে ২০ শতাংশ সম্পূরক শুল্ক আরোপিত ছিল। কিন্তু ২০১৩-১৪ অর্থবছরের বাজেট পাসের সময় অনেকটা গোপনে এটি প্রত্যাহার করে নেওয়া হয়। এর ফলে বিদেশ থেকে নিম্নমানের ও কমদামি চা আমদানি বেড়ে যায়। এতে করে দেশীয় চা-শিল্প প্রতিষ্ঠানগুলো ব্যবসায়িকভাবে চাপের মুখে পড়ে। তাই দেশীয় শিল্প টিকিয়ে রাখতে আমদানির ওপর সম্পূরক শুল্ক বহাল রাখার দাবি জানানো হয়েছে।বৈঠকে বিটিএর পক্ষ থেকে লিখিত বক্তব্য উপস্থাপন করেন সংগঠনের চেয়ারম্যান সাফওয়ান চৌধুরী। বৈঠক থেকেবেরিয়ে সাফওয়ান চৌধুরী সাংবাদিকদের জানান, অর্থমন্ত্রী তাঁদের দাবির বিষয়টি নিয়ে সংশ্লিষ্টদের সঙ্গে কথা বলবেন বলে জানিয়েছেন।লিখিত বক্তব্যে বিটিএর পক্ষ থেকে জানানো হয়, সম্পূরক শুল্ক আরোপিত থাকায় ২০১২ সালে চা আমদানির পরিমাণ ছিল মাত্র ২০ লাখ কেজি। কিন্তু শুল্ক তুলে নেওয়ার ফলে ২০১৩ সালে আমদানির পরিমাণ বেড়ে দাঁড়িয়েছে প্রায় এক কোটি ১০ লাখ কেজিতে।আমদানি বেড়ে যাওয়ায় দেশীয় চায়ের বাজার কমেছে। ফলে দামেও বড় ধরনের দরপতন ঘটেছে। গত জুলাই থেকে ফেব্রুয়ারি পর্যন্ত আট মাসে নিলামে চায়ের কেজিপ্রতি দাম কমেছে প্রায় ১৩২ টাকা।
