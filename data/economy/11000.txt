
বিনিয়োগ ও জোরালো রপ্তানির মাধ্যমে ব্রাজিলের অর্থনীতি ২০১৪ সালে ভালোভাবে এগিয়ে যাবে বলে মন্তব্য করেছেন দেশটির অর্থমন্ত্রী গুইদো মান্টেগা।দেশটি গত ১৩ বছরের মধ্যে বাণিজ্যিক ভারসাম্যে সবচেয়ে খারাপ অবস্থায় উপনীত হওয়ার পর মান্টেগা এই মন্তব্য করেন।ব্রাজিলের অর্থমন্ত্রী বলেন, গত বছর (২০১৩) বাণিজ্য ভারসাম্য যে ২৫৬ কোটি ডলারে দাঁড়িয়েছে, তা ২০০০ সালের পর সর্বনিম্ন ও হতাশাজনক। তিনি আরও জানান, প্রাথমিক রাজস্ব উদ্বৃত্ত দাঁড়িয়েছে তিন হাজার ১৫০ কোটি ডলার, যা লক্ষ্যমাত্রার চেয়েও ২০০ কোটি ডলার বেশি।মান্টেগা অবশ্য এও বলেন যে তেল উৎপাদন বৃদ্ধি পাওয়া ও উৎপাদন জোরদার হওয়ার মাধ্যমে লেনদেনের ভারসাম্যও উন্নত হবে। ইতিমধ্যে মার্কিন যুক্তরাষ্ট্র ও ইউরোপের অর্থনীতিতে আস্থা বাড়ছে আর এই দুই দেশে ব্রাজিলের প্রধান রপ্তানি কাঁচামালের চাহিদাও বাড়বে বলে তিনি আশাবাদী।বিদায়ী বছরে ব্রাজিলের অর্থনীতির প্রবৃদ্ধির হার হয়েছে ২ দশমিক ৩০ শতাংশ, যা ২০১৪ সালে ৪ শতাংশ হবে বলে মনে করা হচ্ছে। আবার মূল্যস্ফীতির হার বার্ষিক সাড়ে ৪ শতাংশ লক্ষ্যমাত্রাকে ছাড়িয়ে সাড়ে ৫ শতাংশের ওপর চলে গেছে। সূত্র: এএফপি।
