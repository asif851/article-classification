
তৈরি পোশাক শ্রমিকদের জন্য গঠিত নিম্নতম মজুরি বোর্ডের প্রথম বৈঠক শুরু হয়েছে। আজ সোমবার দুপুর ১২টা ২০ মিনিটে মজুরি বোর্ডের কার্যালয়ে এই বৈঠক শুরু হয়। এদিকে মজুরি বোর্ডের কার্যালয়ের নিচে কয়েকটি শ্রমিক সংগঠনের নেতা-কর্মীরা ষোলো হাজার টাকা নিম্নতম মজুরির দাবিতে অবস্থান কর্মসূচি পালন করছেন।
মজুরি বোর্ডের চেয়ারম্যান আমিনুল ইসলামের নেতৃত্বে বোর্ডের আলোচনায় মালিক প্রতিনিধি সিদ্দিকুর রহমান, শ্রমিক প্রতিনিধি বেগম শামছুন্নাহার ভূঁইয়া, স্থায়ী শ্রমিক প্রতিনিধি ফজলুল হক মন্টু, স্থায়ী মালিক প্রতিনিধি কাজী সাইফুদ্দিন এবং নিরপেক্ষ প্রতিনিধি কামাল উদ্দীন অংশ নেন। আরও উপস্থিত আছেন মজুরি বোর্ডের সচিব মো. শহীদুল্লাহ।
বৈঠক শুরুর মিনিট দশ পরে গার্মেন্টস শ্রমিক অধিকার আন্দোলনের নেতারা পোশাক শ্রমিকদের জন্য নিম্নতম মজুরি ১৬ হাজার টাকার দাবিতে বোর্ডের চেয়ারম্যান এর কাছে স্মারকলিপি দেন। এ সময় উপস্থিত ছিলেন শ্রমিক নেতা মাহবুবুর রহমান ইসমাইল, মোশরেফা মিশু, তাসলিমা আখতার প্রমুখ। পরে গার্মেন্টস কর্মচারী ঐক্য পরিষদ ১৮ হাজার টাকা মজুরির দাবিতে মজুরি বোর্ডের চেয়ারম্যানকে স্মারকলিপি দেন।
বর্তমানে পোশাক শ্রমিকদের নিম্নতম মজুরি ৫ হাজার ৩০০ টাকা।
