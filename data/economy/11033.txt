
মোট দেশজ উৎপাদনে (জিডিপি) ৮ থেকে ১০ শতাংশ প্রবৃদ্ধি অর্জন ত্বরান্বিত করতে শক্তিশালী বন্ড মার্কেট দরকার। এই মার্কেটে বিনিয়োগ আকৃষ্ট করার জন্য সহায়ক পরিবেশও নিশ্চিত করতে হবে। সেই সঙ্গে বন্ডে বিনিয়োগের বিপরীতে ভালো সুদ দেওয়ার বিষয়টি বিবেচনায় রাখতে হবে।
আইডিএলসি ও পাবলিক প্রাইভেট পার্টনারশিপ (পিপিপি) কর্তৃপক্ষের যৌথ আয়োজনে অনুষ্ঠিত এক সেমিনারে বক্তারা এ কথা বলেন। রাজধানীর র‍্যাডিসন হোটেলে গতকাল মঙ্গলবার ‘বাংলাদেশের বন্ড মার্কেট উন্নয়ন’ শীর্ষক এ সেমিনার অনুষ্ঠিত হয়। সেমিনারের উদ্বোধনী পর্বে প্রধান অতিথি ছিলেন অর্থ ও পরিকল্পনা প্রতিমন্ত্রী এম এ মান্নান। দ্বিতীয় পর্বে আলোচনা সভা হয়।
অর্থ ও পরিকল্পনা প্রতিমন্ত্রী বলেন, বন্ড মার্কেট উন্নয়নে সহায়ক পরিবেশ সৃষ্টির জন্য কাজ করছে সরকার। বর্তমান সরকার রাজনৈতিক ও অর্থনৈতিক উদারীকরণে বিশ্বাস করে।
বাংলাদেশ সিকিউরিটিজ অ্যান্ড এক্সচেঞ্জ কমিশনের (বিএসইসি) কমিশনার স্বপন কুমার বালা বলেন, বন্ডে বিনিয়োগকারীদের ভালো সুদ দিতে হবে। আবার বন্ড বাজার সহায়ক পরিবেশ সৃষ্টি করতে হবে।
পরের অধিবেশনে বন্ড বাজারের সমস্যা ও সম্ভাবনা নিয়ে আলোচনা হয়। এতে মূল প্রবন্ধ উপস্থাপন করেন বন্ড মার্কেট বিশেষজ্ঞ কুমার বিদ্যুৎ সাহা। করপোরেট বন্ড সম্পর্কে তিনি বলেন, করপোরেট প্রতিষ্ঠানকে তাদের সব তথ্য প্রকাশ করতে হবে। বাংলাদেশের করপোরেট প্রতিষ্ঠানগুলোর মধ্যে সব তথ্য প্রকাশ করার প্রবণতা খুবই কম। তাঁর মতে, বাংলাদেশে শক্তিশালী বন্ড মার্কেট না থাকা সত্ত্বেও ৭ শতাংশের বেশি জিডিপি প্রবৃদ্ধি হয়েছে। শক্তিশালী বন্ড মার্কেট তৈরি হলে ৮ থেকে ১০ শতাংশ প্রবৃদ্ধি অর্জন ত্বরান্বিত হবে।
স্ট্যান্ডার্ড চার্টার্ড ব্যাংকের ব্যবস্থাপনা পরিচালক আলমগীর মোর্শেদ বলেন, ‘বন্ড মার্কেটের অগ্রগতির বিষয়টি নির্ভর করে চাহিদার ওপর। বাংলাদেশে এখনো সেই চাহিদা ক্লিক করেনি। এখনো ব্যাংক থেকে সহজে ঋণ পাওয়া যায়।’ তিনি আরও বলেন, ‘আমি কেন বন্ডে বিনিয়োগ করে পাঁচ-ছয় বছর টাকা আটকে রাখব। যেখানে ব্যাংকে টাকা রাখলে ভালো সুদ পাওয়া যায়।’ তাঁর মতে, বন্ডগুলো যেহেতু দীর্ঘমেয়াদি হয়; তাই এর সম্পদ-দায় ব্যবস্থাপনায় সুশাসন জরুরি।
আইডিএলসির ব্যবস্থাপনা পরিচালক আরিফ খানের সভাপতিত্বে এই অধিবেশনে আরও বক্তব্য দেন বিএসইসির পরিচালক রেজাউল করিম, এশীয় উন্নয়ন ব্যাংকের (এডিবি) মুখ্য আর্থিক খাত বিশেষজ্ঞ পিটার ম্যারো, বিল্ড বাংলাদেশের ভাইস প্রেসিডেন্ট মীর সাজেদ উল বাশার, এশিয়ান টাইগার ক্যাপিটাল পার্টনারসের পরিচালক মিনহাজ জিয়া।
 
