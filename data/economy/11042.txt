
বিদেশি ক্রেতা প্রতিষ্ঠান ও ব্র্যান্ডের প্রতিনিধি এবং দেশের উদ্যোক্তাদের মাঝে ভালো সাড়া জাগিয়ে গতকাল বুধবার শেষ হয়েছে বাংলাদেশ ডেনিম এক্সপো। দুই দিনের এই প্রদর্শনীতে পাঁচ হাজারের বেশি দর্শনার্থী এসেছেন। তাঁদের মধ্যে একটা অংশ ছিল বিদেশি ক্রেতা ও ব্র্যান্ডের প্রতিনিধি।ঢাকার আন্তর্জাতিক কনভেনশন সিটি বসুন্ধরায় এবারের ডেনিম এক্সপোতে বাংলাদেশসহ ১৫টি দেশের ৫৪টি প্রতিষ্ঠান তাদের নিজেদের কারখানায় উৎপাদিত ডেনিম কাপড়, জিনস, জ্যাকেট, বিভিন্ন ধরনের ডেনিম পোশাক এবং বোতাম, জিপার, লেভেলসহ নানা সরঞ্জাম প্রদর্শন করছে। প্রদর্শনীতে ছিল বাংলাদেশের ১২টি প্রতিষ্ঠান।গতবারের মতো এবারও প্রদর্শনীতে অংশ নিয়েছিল নাসা তাইপে ডেনিমস লিমিটেড। প্রতিষ্ঠানটি মাসে প্রায় ১৮ লাখ গজ ডেনিম কাপড় উৎপাদন করছে। জানতে চাইলে নাসা গ্রুপের পরিচালক সোহেল রানা গতকাল প্রথম আলোকে বলেন, ‘প্রদর্শনীতে আমাদের নিয়মিত ক্রেতা-প্রতিনিধিরা ছাড়াও নতুন ক্রেতা এসেছেন। আজ (গতকাল) কোরিয়ার দুই ক্রেতা এসেছিলেন। তাঁদের সঙ্গে বড় একটি ক্রয়াদেশ নিয়ে কথাবার্তা হয়েছে।’জানতে চাইলে ডেনিম এক্সপোর প্রতিষ্ঠাতা ও প্রধান নির্বাহী কর্মকর্তা মোস্তাফিজ উদ্দিন গত রাতে প্রথম আলোকে বলেন, প্রত্যাশা চেয়েও বেশি সফল হয়েছে এবারের প্রদর্শনী। সাড়ে সাত হাজার জনকে আমন্ত্রণপত্র দেওয়া হয়েছিল। গতকাল সন্ধ্যা পর্যন্ত দুই দিনে পাঁচ হাজারের বেশি দর্শনার্থী এসেছেন বলে জানালেন তিনি।
