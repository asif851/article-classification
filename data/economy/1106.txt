
বাংলাদেশ ব্যাংকের সাবেক ডেপুটি গভর্নর খোন্দকার ইব্রাহিম খালেদ বলেন, সরকারি-বেসরকারি কোনো ব্যাংকেই নিয়োগ যথাযথ প্রক্রিয়া মেনে হয়নি। যে ব্যাংকের মানবসম্পদ ব্যবস্থাপনা ভালো, সেই ব্যাংকও ভালো। কর্মকর্তাদের নৈতিকতায় কোনো ব্যাঘাত ঘটলে সরাসরি ব্যবস্থা নিতে হবে। প্রশাসনিক ব্যবস্থা না নেওয়ার ফলেই অনিয়ম বাড়ছে। আজ বৃহস্পতিবার বাংলাদেশ ইনস্টিটিউট অব ব্যাংক ম্যানেজমেন্ট (বিআইবিএম) আয়োজিত ‘২০১৬ সালে ব্যাংকের মানবসম্পদ ব্যবস্থাপনা’ শীর্ষক পর্যালোচনা কর্মশালার প্যানেল আলোচনায় তিনি এসব কথা বলেন। বিআইবিএম মহাপরিচালক তৌফিক আহমাদ চৌধুরীর সভাপতিত্বে এতে বিশেষ অতিথি ছিলেন বাংলাদেশ ব্যাংকের ডেপুটি গভর্নর আবু হেনা মো. রাজী হাসান। কর্মশালায় বিভিন্ন ব্যাংকের কর্মকর্তারা বলেন, বিভিন্ন সময়ে অনেক কর্মকর্তা বড় ঋণ দিয়ে পদোন্নতি পেয়ে থাকেন। পরে তাঁরা অন্য ব্যাংকেও পদোন্নতি নিয়ে যান। পরে এসব ঋণখেলাপি হয়ে যায়, তবে ওই কর্মকর্তা থেকে যান ধরাছোঁয়ার বাইরে। এ ঋণখেলাপির দুর্ভোগ পোহাতে হয় ব্যাংকের সবাইকে। প্রধান অতিথির বক্তব্যে বাংলাদেশ ব্যাংকের ডেপুটি গভর্নর আবু হেনা মো. রাজী হাসান বলেন, অনেক সময় ব্যাংকগুলোতে দেখা যাচ্ছে, পদত্যাগ করার পরও ছাড়পত্র দেওয়া হচ্ছে না। অনেককে পদত্যাগ করার পর বিভিন্ন অভিযোগ দেওয়া হচ্ছে। 
প্যানেল আলোচনায় ওয়ান ব্যাংকের অতিরিক্ত উপব্যবস্থাপনা পরিচালক জন সরকার বলেন, ব্যাংকিং খাতে ভালো ব্যবহারসম্পন্ন কর্মকর্তা কমে যাচ্ছে। কর্মকর্তাদের মধ্যে প্রাণবন্ত ভাব আর নেই। ফলে সেবা নিয়ে প্রশ্ন থেকে যাচ্ছে। পূবালী ব্যাংকের সাবেক ব্যবস্থাপনা পরিচালক হেলাল আহমেদ চৌধুরী বলেন, নতুন ব্যাংকগুলো কম যোগ্যতাসম্পন্ন কর্মকর্তাদের পদোন্নতি দিয়ে যাচ্ছে; যা ব্যাংক কর্মকর্তাদের মধ্যে অস্থিরতা তৈরি করছে। এটা পুরো খাতের জন্য বিপজ্জনক।
