
পলিথিনের ব্যাগ কিংবা প্লাস্টিকের যেকোনো সামগ্রী ব্যবহারের পর ফেলে দিলে একটি নির্দিষ্ট সময় পর তা মাটিতে মিশে যাবে। পরিবেশের ক্ষতি হবে না। শতভাগ পচনশীল এসব পণ্য তৈরিতে ‘বায়োডিগ্রেবল পলিমার’ কাঁচামাল হিসেবে ব্যবহৃত হয়। বিশেষ ধরনের এই পণ্য উৎপাদনে কাঁচামাল ও প্রযুক্তিগত সহায়তা দেয় জামান পলিটেক।এই কাঁচামাল কোরিয়া থেকে আমদানি হয়ে আসে। তবে দাম বেশি হওয়ার কারণে এই পরিবেশবান্ধব প্লাস্টিককে জনপ্রিয় করা যাচ্ছে না। তাই জামান পলিটেকের মূল প্রতিষ্ঠান কোরিয়ার প্লাসকম কোম্পানি বাংলাদেশে কাঁচামালটি উৎপাদনের কারখানা করবে।এমন তথ্য দিয়ে জামান পলিটেকের কর্মকর্তা জহির খান বললেন, পচনশীল প্লাস্টিকের কাঁচামালের দাম সাধারণ প্লাস্টিকের কাঁচামালের চেয়ে প্রায় তিন গুণ বেশি। তবে দেশে কারখানা হলে বর্তমানের চেয়ে অর্ধেক দামে মিলবে। তখন অনেক প্রতিষ্ঠান আগ্রহী হবে বলে আশা প্রকাশ করেন তিনি।রাজধানীর বঙ্গবন্ধু আন্তর্জাতিক সম্মেলন কেন্দ্রে গতকাল বুধবার শুরু হওয়া আন্তর্জাতিক প্লাস্টিক মেলায় অংশ নিয়েছে জামান পলিটেক। চার দিনব্যাপী এই মেলায় বাংলাদেশসহ ১৪টি দেশের ৭২টি প্রতিষ্ঠান ৪০০টি স্টলে তাদের প্লাস্টিক পণ্য, কাঁচামাল ও আধুনিক যন্ত্রপাতি প্রদর্শন করছে। বাংলাদেশ প্লাস্টিক দ্রব্য প্রস্তুতকারক ও রপ্তানিকারক সমিতির (বিপিজিএমইএ) এবং চ্যান চাও ইন্টারন্যাশনাল কোম্পানি লিমিটেড যৌথভাবে মেলার আয়োজন করেছে।মেলায় অংশ নিয়েছে পুরান ঢাকার লালবাগের ব্রাদার্স ইঞ্জিনিয়ারিং ওয়ার্কস (বিইডব্লিউ)। প্রতিষ্ঠানটি বিভিন্ন ধরনের প্লাস্টিকের বোতল, টিউব, চামচ ইত্যাদি পণ্য উৎপাদনের ছাঁচ বা মোল্ড তৈরি করে। প্রতিষ্ঠানের কর্মকর্তা নুরুজ্জামান বিশ্বাস বলেন, বিদেশ থেকে কাঁচামাল সংগ্রহ করে ক্রেতাদের চাহিদা অনুযায়ী বিভিন্ন ধরনের ছাঁচ তৈরি করেন তাঁরা।১৭ বছর ধরে বিভিন্ন ধরনের প্যাকেজিং যন্ত্র আমদানি করে বিক্রি করে বিএল মেশিনারিজ। আচার মোড়কীকরণ, বিস্কুট ও পপকর্ন তৈরি, বেকারির মিক্সিং, ওভেন ইত্যাদি যন্ত্র নিয়ে প্লাস্টিক মেলায় অংশ নিয়েছে তারা। প্রতিষ্ঠানের এক কর্মকর্তা বললেন, আমদানির পাশাপাশি মোড়কীকরণের কিছু যন্ত্র দেশে তৈরিও করে। তবে সেটি ক্রেতাদের চাহিদা অনুযায়ী।প্লাস্টিক মেলার উদ্বোধনী অনুষ্ঠানে প্রধান অতিথি ছিলেন শিল্পমন্ত্রী আমির হোসেন আমু। তিনি বলেন, মুন্সিগঞ্জের সিরাজদিখানে ৫০ একর জমির ওপর প্লাস্টিক শিল্পনগরী গড়ে তোলার কাজ ২০১৮ সালের জুনের মধ্যে শেষ হবে। ১৩৩ কোটি টাকা প্রাক্কলিত ব্যয়ে এই শিল্পনগরীতে ৩৭০টি প্লটে প্রায় ৩৬০টি প্লাস্টিক কারখানা স্থাপন করা হবে। এতে ১৮ হাজার লোকের কর্মসংস্থান হবে।শিল্পমন্ত্রী আরও বলেন, যেসব প্লাস্টিক কারখানায় পরিবেশ দূষণকারী বর্জ্য উৎপাদিত হয়, সেসব কারখানায় বাধ্যতামূলকভাবে বর্জ্য পরিশোধনাগার (ইটিপি) স্থাপন করতে হবে। এ ব্যাপারে সরকার কোনো ছাড় দেবে না।আরও বক্তব্য দেন অর্থ প্রতিমন্ত্রী মোহাম্মদ আবদুল মান্নান, আওয়ামী লীগ সভাপতির বেসরকারি খাতবিষয়ক উপদেষ্টা সালমান এফ রহমান, বিপিজিএমইএর সভাপতি মো. জসিম উদ্দিন, চ্যান চাও ইন্টারন্যাশনালের নির্বাহী পরিচালক জুডি ওয়াং প্রমুখ।চাল, চিনি, গম, পেঁয়াজ, ভুট্টাসহ ১৭টি পণ্য বাজারজাতে প্লাস্টিকের বস্তা নিষিদ্ধ করে পাটের বস্তা ব্যবহার বাধ্যতামূলক করেছে বস্ত্র ও পাট মন্ত্রণালয়। এতে করে প্লাস্টিক খাত ক্ষতিগ্রস্ত হয়েছে বলে মন্তব্য করেন বিপিজিএমইএর সভাপতি জসিম উদ্দিন। উদ্বোধনী অনুষ্ঠানে তিনি বলেন, পণ্য বৈচিত্র্যকরণ ছাড়া বস্তা দিয়ে পাট বাঁচানো যাবে না। আবেগের বশবর্তী না হয়ে বাস্তবতার নিরিখে সিদ্ধান্ত নেওয়া উচিত। তিনি সরকারকে একটি প্যাকেজিং আইন করার দাবি জানান।প্লাস্টিকের খেলনার ওপর ১৫ শতাংশ মূল্য সংযোজন কর (মূসক) প্রত্যাহারের দাবি জানান জসিম উদ্দিন। এই দাবির পক্ষে অবস্থান নিয়ে অর্থ প্রতিমন্ত্রী বক্তব্য দেন।আয়োজকেরা বলেন, দেশীয় প্রতিষ্ঠানগুলো গৃহস্থালি সামগ্রী, পণ্য মোড়কীকরণের উপকরণ, প্লাস্টিক মোল্ড, খেলনা, আসবাব, মেলামিন, পোশাক খাতের সরঞ্জাম, পিপি ওভেন ব্যাগ ইত্যাদি প্রদর্শন করছে। আর বিদেশি প্রতিষ্ঠানগুলো প্লাস্টিক ইনজেকশন মোল্ডিং, পিপি ওভেন ব্যাগ, প্যাকেজিং, ফ্লেক্সোগ্রাফিক, পেট ব্লো, প্লাস্টিক ব্যাগসহ বিভিন্ন পণ্য তৈরির যন্ত্র প্রদর্শন করছে।মেলা শেষ হবে শনিবার। প্রতিদিন দুপুর ১২টা থেকে রাত ৮টা পর্যন্ত মেলা সবার জন্য উন্মুক্ত।
