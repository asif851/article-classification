
গাজীপুরের শ্রীপুর উপজেলার বেরাইদেরচালা এলাকায় পলমল গ্রুপের আসওয়াদ কম্পোজিট মিলসে গতকাল মঙ্গলবারের সংঘটিত অগ্নিকাণ্ডে হতাহত পোশাক কারখানার কর্মীদের পরিবারকে ক্ষতিপূরণ দিতে চেয়েছে অস্ট্রেলিয়ার খুচরা বিক্রেতা প্রতিষ্ঠান কে-মার্ট। এক বিবৃতিতে কে-মার্ট এ কথা জানিয়েছে।অস্ট্রেলিয়ার সংবাদপত্র সিডনি মর্নিং হেরাল্ডের অনলাইন সংস্করণে এ খবর জানানো হয়েছে।কে-মার্ট, বি ডব্লিউ ও টার্গেট—অস্ট্রেলিয়ার শীর্ষস্থানীয় এই তিনটি পোশাক বিপণন প্রতিষ্ঠান পলমল গ্রুপের কারখানা থেকে পোশাক নেওয়ার কথা স্বীকার করেছে।এক বিবৃতিতে কে-মার্ট বলেছে, ক্ষতিগ্রস্ত পরিবারগুলোকে আর্থিক সহায়তা দেওয়ার জন্য তাদের একটি প্রতিনিধিদল পলমল গ্রুপের সঙ্গে কাজ করছে। ক্ষতিগ্রস্তদের আর্থিক সহায়তা ও বিকল্প কাজ পাওয়ার বিষয়টি নিশ্চিত করতে তারা আন্তরিক। মঙ্গলবারের ওই অগ্নিকাণ্ডে কমপক্ষে সাতজন নিহত হন।
