
ন্যায্য দাম না পেয়ে এখন আর কৃষককে পণ্য ফেলে দিতে হয় না। হাটে গিয়ে ঘণ্টার পর ঘণ্টা বসে থাকতে হয় না। ইন্টারনেট তথা অনলাইন পোর্টালই বদলে দিচ্ছে তাঁর জীবন। রাজধানী ঢাকার একজন ব্যস্ত নাগরিক সেই পণ্যের ক্রেতা। ব্যস্ত এই ক্রেতা শুধু অনলাইনে ক্রয়াদেশ দেন। নির্ধারিত দিনেই সেই কৃষকের উৎপাদিত শাকসবজি, মাছ-মাংস পৌঁছে যায় ক্রেতার বাড়িতে।এভাবেই তৃণমূল পর্যায়ের উৎপাদককে ক্রেতা তথা বাজার ধরিয়ে দেওয়ার কাজ করছে আমার দেশ আমার গ্রাম ই-শপ নামের প্রতিষ্ঠান।এই ওয়েবপোর্টালের মাধ্যমে নরসিংদী, সিলেট, টাঙ্গাইলসহ বেশ কয়েকটি জেলার শাকসবজি, মাছ, মধু, হস্তশিল্পসহ নিত্যপণ্য বিক্রি করা হয়। যেমন নরসিংদীর একজন সবজিচাষি তাঁর উৎপাদিত সবজি বিক্রি করতে চান। কিন্তু তাঁর পক্ষে কিছুতেই রাজধানী ঢাকায় এসে সবজি বিক্রি সম্ভব নয়। তাই পণ্যের ন্যায্য দামও পান না তিনি। আমার দেশ আমার গ্রাম ই-শপ তাঁর সবজির ‘বাজার’ বা মার্কেট প্লেস হিসেবে কাজ করে। রাজধানীর সবজি ক্রেতা প্রথমে এই ওয়েবপোর্টালের মাধ্যমে ক্রয়াদেশ নেন, অর্থ পরিশোধ করেন। তারপর ওই ই-শপের কর্মীরা নরসিংদীর সেই সবজি বিক্রেতার কাছ থেকে সবজি কিনে আনেন। ওই ক্রেতার বাসায় সবজি পৌঁছে দেন। এ জন্য অবশ্য ক্রেতাকে আমার দেশ আমার গ্রাম ই-শপ প্রতিষ্ঠানকে লেনদেন মূল্যের ১৫ শতাংশ সেবামাশুল দিতে হয়।জানা গেছে, আমার দেশ আমার গ্রাম এই প্রতিষ্ঠানটির রাজধানীতেই ১৬ হাজার নিয়মিত ক্রেতা রয়েছেন। প্রতি শুক্র ও শনিবার ক্রেতাদের কাছে পণ্য পৌঁছে দেওয়া হয়।প্রতিষ্ঠানটির প্রধান নির্বাহী কর্মকর্তা আতাউর রহমান প্রথম আলোকে বলেন, ব্যস্ততার জন্য অনেকেই এখন আর বাজারে যেতে চান না। ভবিষ্যতে এই ব্যস্ততা আরও বাড়বে। সময় বাঁচাতে অনলাইন কেনাকাটার প্রবণতা আরও বাড়বে। তাই এই ধরনের ব্যবসায় বিনিয়োগও বাড়বে।
