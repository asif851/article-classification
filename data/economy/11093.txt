
এবার চট্টগ্রামের মিরসরাইয়ে অর্থনৈতিক অঞ্চল প্রতিষ্ঠা করতে যাচ্ছে বাংলাদেশ রপ্তানি প্রক্রিয়াকরণ এলাকা কর্তৃপক্ষ বা বেপজা। ১ হাজার ১৫০ একর জমির ওপর এ অঞ্চল প্রতিষ্ঠা করবে বেপজা। বেপজার এক সংবাদ বিজ্ঞপ্তিতে এ তথ্য জানানো হয়েছে।
বেপজা সূত্রে জানা গেছে, অর্থনৈতিক অঞ্চল প্রতিষ্ঠার জন্য বাংলাদেশ অর্থনৈতিক অঞ্চল কর্তৃপক্ষ বা বেজার কাছ থেকে ৫০ বছরের জন্য উল্লিখিত এ জমি ৩০০ কোটি টাকায় ইজারা নেওয়া হচ্ছে। এ জন্য দুই সংস্থার মধ্যে আগামী মাসে চুক্তি হওয়ার কথা রয়েছে।
বেপজা জানিয়েছে, সংস্থাটির অর্থনৈতিক অঞ্চল প্রতিষ্ঠার প্রস্তাবটি গত ২৮ ডিসেম্বর অনুমোদন করেছেন প্রধানমন্ত্রী শেখ হাসিনা। প্রধানমন্ত্রী বেপজার গভর্নিং বোর্ডের চেয়ারম্যান।
বর্তমানে বেপজার নিয়ন্ত্রণে দেশে আটটি ইপিজেড রয়েছে। এর মধ্যে ঢাকা ও চট্টগ্রাম ইপিজেডের প্রতি দেশি-বিদেশি বিনিয়োগকারীদের বেশ আগ্রহ রয়েছে। কিন্তু জায়গার অভাবে সেসব বিনিয়োগকারীর চাহিদা পূরণ করতে পারছিল না বেপজা। তাই চট্টগ্রাম বন্দর থেকে ৬৫ কিলোমিটার দূরে মিরসরাইয়ে অর্থনৈতিক অঞ্চল প্রতিষ্ঠার উদ্যোগ নেওয়া হয়েছে বলে জানান বেপজার মহাব্যবস্থাপক নাজমা বিনতে আলমগীর।
এদিকে বেজা সূত্রে জানা গেছে, আগামী মাসের প্রথম সপ্তাহে দুই সংস্থার মধ্যে চুক্তি হবে। এরই মধ্যে চুক্তির খসড়াও তৈরি করা হয়েছে।
জানতে চাইলে বেজার নির্বাহী চেয়ারম্যান পবন চৌধুরী প্রথম আলোকে বলেন, চুক্তি স্বাক্ষরের পরেই বেপজাকে পুরো জমি হস্তান্তর করা হবে।
জানা গেছে, বর্তমানে বেপজার নিয়ন্ত্রণে যে আটটি ইপিজেড রয়েছে সেগুলোর মোট আয়তন প্রায় ২ হাজার একর। আর নতুন করে সংস্থাটি যে অর্থনৈতিক অঞ্চল প্রতিষ্ঠা করতে যাচ্ছে, সেটির আয়তন ১ হাজার ১৫০ একর। অর্থাৎ আট ইপিজেডের অর্ধেকের বেশি জমি নিয়ে এ অর্থনৈতিক অঞ্চলটি প্রতিষ্ঠিত হতে যাচ্ছে।
