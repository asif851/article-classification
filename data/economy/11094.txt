
মার্কিন ডলারের বিপরীতে নিজস্ব মুদ্রা ইউয়ানের বিনিময় মূল্য কমিয়েছে চীন। দেশটির কেন্দ্রীয় ব্যাংক পিপলস ব্যাংক অব চায়না গতকাল মঙ্গলবার ইউয়ানের বিনিময় মূল্য ১ দশমিক ৯০ শতাংশ কমিয়েছে। গত দুই দশকে এক দিনে ইউয়ানের বিনিময় মূল্য এতটা কমানো হয়নি।নতুন বিনিময় হার অনুযায়ী, প্রতি ডলারের বিনিময় মূল্য দাঁড়িয়েছে ৬ দশমিক ২৩ ইউয়ান। আগের দিন সোমবার এক ডলার সমান ছিল ৬ দশমিক ১১ ইউয়ান। গত এক বছরে বিশ্বের প্রধান ৩২টি মুদ্রার বিপরীতে ইউয়ানের বিনিময় মূল্য ১৩ শতাংশ বেড়েছিল।রপ্তানি খাতে অব্যাহত পতন ঠেকাতেই এ উদ্যোগ নেওয়ার কথা জানিয়েছে চীনা সরকার। গত এক বছর ধরে রপ্তানির পাশাপাশি দেশটির উৎপাদক মূল্যসূচকও কমেছে। জুলাই পর্যন্ত রপ্তানি কমেছে ৮ দশমিক ৩ শতাংশ ও উৎপাদক মূল্যসূচক কমেছে ৫ দশমিক ৪ শতাংশ।অনেক দিন ধরে বিনিময় মূল্য একই পর্যায়ে রেখেছে চীন। আন্তর্জাতিক মুদ্রা তহবিলের (আইএমএফ) অন্যতম রিজার্ভ মুদ্রা হিসেবে ইউয়ানকেও নেওয়ার বিষয়টি এখন বিবেচনাধীন রয়েছে। তবে এ জন্য মুদ্রানীতি সংস্কার নিয়ে বেশ চাপে আছে দেশটি।মুদ্রা অবমূল্যায়নের ফলে চীনের রপ্তানিকারকেরা লাভবান হবেন বলে আশা করছে দেশটির কেন্দ্রীয় ব্যাংক।এদিকে ইউয়ানের অবমূল্যায়নের নেতিবাচক প্রভাব পড়েছে বিশ্বের অন্যান্য দেশের মুদ্রার মানেও। অস্ট্রেলিয়া, দক্ষিণ কোরিয়া, সিঙ্গাপুরের নিজস্ব মুদ্রার বিনিময় মূল্য গতকাল কমপক্ষে ১ শতাংশ করে কমেছে।সূত্র: বিবিসি, ব্লুমবার্গ
