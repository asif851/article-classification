
পুঁজিবাজারে তালিকাভুক্ত কোম্পানি বিচ হ্যাচারি লিমিটেডের রাইট শেয়ারের আবেদন নাকচ করেছে নিয়ন্ত্রক সংস্থা বাংলাদেশ সিকিউরিটিজ অ্যান্ড এক্সচেঞ্জ কমিশন (বিএসইসি)। বাংলাদেশ অ্যাকাউন্টিং স্ট্যান্ডার্ড (বিএএস) অনুযায়ী আর্থিক প্রতিবেদন প্রস্তুত না করায় এ সিদ্ধান্ত নিয়েছে কমিশন। আজ মঙ্গলবার ঢাকা স্টক এক্সচেঞ্জ (ডিএসই) সূত্রে এ তথ্য জানা গেছে।
আজ ডিএসইর ওয়েবসাইটে প্রকাশিত সংবাদে বলা হয়, সিকিউরিটিজ অ্যান্ড এক্সচেঞ্জ কমিশন (রাইট ইস্যু) রুলস ২০০৬ অনুযায়ী নিরীক্ষিত আর্থিক প্রতিবেদন আন্তর্জাতিক হিসাব মান অনুযায়ী প্রস্তুত করতে হয়। কিন্তু বিচ হ্যাচারি গত ৩১ মে পর্যন্ত প্রস্তুত করা নিরীক্ষিত আর্থিক প্রতিবেদনে এ আইন মানেনি। আর এ কারণে কোম্পানিটির রাইট শেয়ারের আবেদন নাকচ করা হয়েছে।
বিচ হ্যাচারি গত ৩১ মার্চ একটি সাধারণ শেয়ারের বিপরীতে দুটি রাইট শেয়ার ছাড়ার ঘোষণা দেয়। প্রতিটি রাইট শেয়ারের নির্দেশক মূল্য নির্ধারণ করা হয় ১০ টাকা।
