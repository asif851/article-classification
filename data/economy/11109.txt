
বিশ্বব্যাংক মোট দেশজ উৎপাদনের (জিডিপি) প্রবৃদ্ধির যে পূর্বাভাস দিয়েছে, তার সমালোচনা করেছেন পরিকল্পনামন্ত্রী আ হ ম মুস্তফা কামাল। তিনি বলেন, ‘তারা (বিশ্বব্যাংক) নিজেরাই নিজেদের প্রতিবেদন বিশ্বাস করে না। বিশ্বব্যাংক অনেক বড়, নানা সময়ে নানা জন মত দেয়। আজ এক মত দেয় আবার কাল অন্য মত দেয়। তাদের প্রতিবেদন সারা বিশ্বে কেউ বিশ্বাস করে কি না, তা আমি জানি না।’জাতীয় অর্থনৈতিক পরিষদের নির্বাহী কমিটির (একনেক) গতকাল মঙ্গলবার অনুষ্ঠিত সভা শেষে সাংবাদিকের প্রশ্নের জবাবে পরিকল্পনামন্ত্রী এসব কথা বলেন। রাজধানীর শেরেবাংলা নগরের এনইসি সম্মেলনকক্ষে এই সভা হয়।আ হ ম মুস্তফা কামাল বলেন, চলতি অর্থবছরে প্রবৃদ্ধি ৬ দশমিক ৭ শতাংশ হতে পারে বলে বিশ্বব্যাংক আগে বলেছিল। এখন আবার বলছে, ৬ দশমিক ৩ শতাংশ হতে পারে। এর আগেও বিশ্বব্যাংক কম প্রবৃদ্ধির কথা বলেছিল। পরে তারা সরকারের হিসাবই মেনে নিয়েছে। পরিকল্পনামন্ত্রী আরও বলেন, সাময়িক যে হিসাব তাতে চলতি অর্থবছর শেষে প্রবৃদ্ধি ৭ দশমিক শূন্য ৫ শতাংশ হবে।
