
টানা দুই দিন দরপতনের পর ঊর্ধ্বমুখী প্রবণতা লক্ষ করা যাচ্ছে দেশের দুই পুঁজিবাজার ঢাকা স্টক এক্সচেঞ্জ (ডিএসই) ও চট্টগ্রাম স্টক এক্সচেঞ্জে (সিএসই)। আজ বুধবার সপ্তাহের চতুর্থ কার্যদিবস সূচক বাড়লেও লেনদেনের গতি বেশ কম দুই পুঁজিবাজারে।
দেশের প্রধান শেয়ারবাজার ডিএসইতে প্রধান সূচক ডিএসইএক্স গতকাল মঙ্গলবার প্রায় ১৪ পয়েন্ট কমে দাঁড়িয়েছে ৫ হাজার ৯৬৮ পয়েন্টে। দিন শেষে ডিএসইতে লেনদেনের পরিমাণ ছিল ৫৩৬ কোটি টাকা, যা আগের দিনের চেয়ে ১৩ কোটি টাকা বেশি। গত দুই কার্যদিবস ডিএসইএক্স দর হারায় ৭৩ পয়েন্ট।
গতকাল মূল্যবৃদ্ধির শীর্ষে থাকা স্বল্প মূলধনি মুন্নু সিরামিকসের শেয়ারের দর আজও বাড়তে দেখা যাচ্ছে। আজ দুপুর ১২টা নাগাদ শেয়ারের দর গতকালের চেয়ে বেড়েছে ৭ টাকা ৮০ পয়সা, লেনদেন হচ্ছে ৮৬ টাকা ১০ পয়সায়। তালিকাভুক্তির পর গতকাল দিন শেষে সর্বোচ্চ উচ্চতায় ওঠা গ্রামীণফোনের শেয়ারের দাম আজ ঊর্ধ্বমুখী আছে। গতকাল কোম্পানিটির প্রতিটি শেয়ারের দাম প্রায় ১১ টাকা বা আড়াই শতাংশ বেড়ে ৪৪০ টাকায় উঠেছে। আজও লেনদেনের শুরুতে বেলা ১১টায় কোম্পানিটির শেয়ারের দর বাড়তে দেখা যায়। দুপুর ১২টা নাগাদ কোম্পানিটির শেয়ারের দাম ৭০ পয়সা বেড়েছে।
ডিএসইতে আজ দুপুর ১২টা নাগাদ ডিএসইএক্স সূচক প্রায় ১৮ দশমিক ২৬ পয়েন্ট কমে অবস্থান করছে ৫৯৮৬ পয়েন্টে। লেনদেন হয়েছে প্রায় ১৮৪ কোটি ৯১ লাখ টাকা। এ সময় পর্যন্ত ডিএসইতে লেনদেনে অংশ নিয়েছে ২৯৮টি কোম্পানি ও মিউচুয়াল ফান্ডের শেয়ার। এর মধ্যে দর বেড়েছে ১৭৬টির, কমেছে ৮০টির। দর অপরিবর্তিত রয়েছে ৪২টি কোম্পানির।
অন্যদিকে, সিএসইতে আজ দুপুর ১২টা নাগাদ সার্বিক সূচক কমেছে ৩৬ দশমিক ২৭ পয়েন্ট। মোট লেনদেনের পরিমাণ প্রায় ৭ কোটি ৯৩ লাখ টাকা। সিএসইতে লেনদেনে অংশ নিয়েছে ১৪৮টি কোম্পানি ও মিউচুয়াল ফান্ডের শেয়ার। এর মধ্যে দর বেড়েছে ৮২টির, কমেছে ৪২টির। দর অপরিবর্তিত রয়েছে ২৪টি কোম্পানির।
