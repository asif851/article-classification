
 
দেশের প্রধান শেয়ারবাজার ঢাকা স্টক এক্সচেঞ্জে (ডিএসই) আজ মঙ্গলবার বেশির ভাগ কোম্পানির শেয়ারের দাম কমেছে। ফলে সূচক সামান্য কমেছে। তবে লেনদেন ৬০০ কোটি টাকা ছাড়িয়েছে। সিএসইতেও আজ লেনদেন বেড়েছে।
ঢাকা স্টক এক্সচেঞ্জ (ডিএসই) সূত্রে জানা যায়, আজ ডিএসইতে ৬১১ কোটি টাকার শেয়ার ও মিউচুয়াল ফান্ড লেনদেন হয়েছে, যা গতকালের চেয়ে ৬৫ কোটি টাকা বেশি। আজকের লেনদেন প্রায় সাড়ে সাত মাসের মধ্যে সর্বোচ্চ। এর আগে গত বছরের ১৪ অক্টোবর ডিএসইতে ৬৯১ কোটি টাকার লেনদেন হয়েছিল। আর গতকাল লেনদেন হয় ৫৪৬ কোটি টাকার।
আজ ডিএসইর প্রধান সূচক ডিএসইএক্স সূচক গতকালের চেয়ে দশমিক ৪৮ পয়েন্ট কমে দাঁড়িয়েছে ৩৯৭৪.৪৮ পয়েন্টে। সকাল সাড়ে ১০টার দিকে সূচকের ঊর্ধ্বমুখী প্রবণতায় ডিএসইতে লেনদেন শুরু হয়। বেলা সোয়া একটার দিকে সূচক ৩৭ পয়েন্ট বেড়ে যায়। এরপর নিম্নমুখী হয় সূচক, যা লেনদেনের শেষ পর্যন্ত অব্যাহত ছিল।
ডিএসইতে আজ ২৮৬টি প্রতিষ্ঠানের শেয়ার লেনদেন হয়েছে। এর মধ্যে ১০৮টির দাম বেড়েছে; কমেছে ১৫৯টির আর অপরিবর্তিত রয়েছে ১৯টি প্রতিষ্ঠানের শেয়ারের দাম।
ডিএসইতে লেনদেনে শীর্ষে থাকা প্রতিষ্ঠানগুলোর মধ্যে রয়েছে ইউনাইটেড এয়ার, ইউনিক হোটেল, অ্যাকটিভ ফাইন, সামিট পূর্বাঞ্চল পাওয়ার কোম্পানি, স্কয়ার ফার্মা, তিতাস গ্যাস, বিএসসিসিএল, মেঘনা পেট্রোলিয়াম, প্রিমিয়ার সিমেন্ট ও আরএন স্পিনিং।
ডিএসইর পাশাপাশি সিএসইতেও সূচক কমেছে। দিনের লেনদেন শেষে সিএসইর সার্বিক মূল্যসূচক ১.৩৭ পয়েন্ট কমে দাঁড়িয়েছে ১২,৩৫৩ পয়েন্টে। সিএসইতে আজ ২০৪টি প্রতিষ্ঠানের শেয়ার লেনদেন হয়েছে। এর মধ্যে ১২১টির দাম কমেছে; বেড়েছে ৬৮টির আর অপরিবর্তিত রয়েছে ১৫টি প্রতিষ্ঠানের শেয়ারের দাম। এই স্টক এক্সচেঞ্জে আজ ৫৪ কোটি টাকার লেনদেন হয়েছে, যা গতকালের চেয়ে পাঁচ কোটি টাকা বেশি।
