
ঢাকা-কুয়ালালামপুর-ঢাকা গন্তব্যে সব ধরনের টিকিটে ২০ শতাংশ ছাড় ঘোষণা করেছে এয়ার এশিয়া। পাশাপাশি মালয়েশিয়া ভ্রমণের বিভিন্ন সুযোগ-সুবিধা নিয়ে তিনটি বিশেষ ভ্রমণ প্যাকেজও ঘোষণা করেছে এ বিমান সংস্থাটি। গতকাল রোববার দুপুরে রাজধানীর একটি রেস্তোরাঁয় সংবাদ সম্মেলন করে এ ঘোষণা দেয় বাংলাদেশে এয়ার এশিয়ার জেনারেল সেলস এজেন্ট (জিএসএ) টোটাল এয়ার সার্ভিসেস লিমিটেড। টোটাল এয়ার সার্ভিস লিমিটেডের প্রধান নির্বাহী কর্মকর্তা সাদি আবদুল্লাহ বলেন, এয়ার এশিয়া ২৭ জুলাই থেকে ১০ আগস্ট পর্যন্ত ২০ শতাংশ ছাড়ে টিকিট বিক্রি করবে। ভ্রমণ করতে হবে ৩১ ডিসেম্বরের মধ্যে। এয়ার এশিয়ার স্থানীয় কর্মকর্তারা জানান, ২০ শতাংশ ছাড়ের পর টিকিটের মূল্য দাঁড়াবে ২০ হাজার ৯৩৮ থেকে ২২ হাজার ৮৫৮ টাকা।সংবাদ সম্মেলনে তিনটি ভ্রমণ প্যাকেজ ঘোষণা করা হয়। এর মধ্যে ঢাকা-কুয়ালালামপুর-ঢাকা বিমান টিকিটসহ তিন তারকা মানের হোটেলে ৪ দিন থাকতে জনপ্রতি খরচ পড়বে ২৯ হাজার ৫০০ টাকা। রিটার্ন টিকিটসহ কুয়ালালামপুর ও জহুরবারোতে ৫ দিন থাকতে প্রতিজনের ব্যয় হবে ৩৫ হাজার ৫০০ টাকা। আর কুয়ালালামপুর ও লাংকাউইয়ে পাঁচ দিন থাকাসহ ভ্রমণে জনপ্রতি খরচ হবে ৪৯ হাজার টাকা। এ সুবিধাটি নেওয়ার জন্য একসঙ্গে কমপক্ষে পাঁচ-ছয়জনকে ভ্রমণ করতে হবে।
