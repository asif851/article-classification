
বাংলাদেশ থেকে বেসরকারিভাবে জনশক্তি রপ্তানির প্রক্রিয়া নিয়ে কথা বলতে আজ রোববার ঢাকায় এসে পৌঁছেছে মালয়েশিয়ার সরকারি প্রতিনিধিদল। আগামী মঙ্গলবার তাঁরা প্রবাসী কল্যাণ মন্ত্রী ও মন্ত্রণালয়ের কর্মকর্তাদের সঙ্গে মতবিনিময় করবেন। 
মালয়েশিয়ার এই প্রতিনিধিদলের নেতৃত্ব দিচ্ছেন দেশটির অভিবাসন বিভাগের মহাপরিচালক মুস্তফা বিন ইব্রাহিম। এ ছাড়া স্বরাষ্ট্র মন্ত্রণালয়ের উপ-সচিব পদমর্যাদার আণ্ডার সেক্রেটারি শাহিল ইসলাম, জামিরি বিন মাত জায়িন ও পররাষ্ট্র মন্ত্রণালয়ের আণ্ডার সেক্রেটারি জুলকিফিল ইয়াকুব প্রতিনিধিদলে আছেন। মালয়েশিয়ায় নিযুক্ত বাংলাদেশের হাইকমিশনার শহীদুল ইসলামও তাঁদের সঙ্গে ঢাকায় এসেছেন। শাহজালাল আন্তর্জাতিক বিমানবন্দরের প্রবাসী কল্যাণ ডেস্কের সহকারী পরিচালক রফিকুল ইসলাম জানান, বিমানবন্দরে প্রতিনিধিদলকে স্বাগত জানান প্রবাসী কল্যাণ মন্ত্রণালয়ের যুগ্ম সচিব কাজী আবুল কালাম এবং জনশক্তি, কর্মসংস্থান ও প্রশিক্ষণ ব্যুরোর (বিএমইটি) পরিচালক গোলাম মোস্তফা। মন্ত্রণালয় সূত্রে জানা গেছে, আজ রোববার রাতে সরকারি প্রতিনিধিদলের সঙ্গে রাজধানীর বঙ্গবন্ধু আন্তর্জাতিক সম্মেলন কেন্দ্রে নৈশভোজে অংশ নেয় জনশক্তি রপ্তানিকারকদের সংগঠন বাংলাদেশ অ্যাসোসিয়েশন অব ইন্টারন্যাশনাল রিক্রুটিং এজেন্সিসের (বায়রা) নেতারা। কাল সোমবার প্রতিনিধিদল বিএমইটি পরিদর্শন করবেন। মঙ্গলবার সকালে প্রথমে তাঁরা প্রবাসী কল্যাণ মন্ত্রী নুরুল ইসলাম এবং পরে মন্ত্রণালয়ের কর্মকর্তাদের সঙ্গে বৈঠক করবেন। সরকারিভাবে জনশক্তি রপ্তানি প্রক্রিয়া (জিটুজি) ব্যর্থ হওয়ার পর বেসরকারিভাবে ১৫ লাখ কর্মী নেওয়ার ঘোষণা দেন মালয়েশিয়ার স্বরাষ্ট্রমন্ত্রী জাহিদ হামিদি। তবে মালয়েশিয়ায় আদৌ লোক লাগবে কীনা তা নিয়ে বিতর্ক আছে। এর মধ্যে আবার জাহিদ হামিদি ঘোষণা দিয়েছেন, বিপজ্জনক, কঠিন ও নোংরা কাজে বাংলাদেশিদের আনা হচ্ছে। তবে নানা পক্ষ থেকেই অভিযোগ উঠেছে, দুই দেশের জনশক্তি রপ্তানিকারকদের ব্যবসা করার জন্যই মালয়েশিয়ার বাজার চালুর প্রক্রিয়া চলছে। এদিকে সরকারি প্রতিনিধিদল আসার দুই দিন আগেই ঢাকায় এসে মালয়েশিয়ার কর্মী পাঠানোর প্রক্রিয়ার একটি প্রস্তাব উত্থাপন করেছে রিয়েল টাইম নেটওয়ার্কি নামে মালয়েশিয়ার একটি বেসরকারি তথ্যপ্রযুক্তি প্রতিষ্ঠান। বাংলাদেশ থেকে যাওয়া মালয়েশিয়ার ব্যবসায়ী মো. আবু হানিফ ওই প্রতিষ্ঠানের মালিক ও ব্যবস্থাপনা পরিচালক। দেশটির স্বরাষ্ট্র মন্ত্রণালয়ের সাবেক ঊর্ধ্বতন কর্মকর্তা রাজা আজহার প্রতিষ্ঠানটির চেয়ারম্যান। এ ছাড়া নির্বাহী চেয়ারম্যান আবদুল হাকিম হামিদি, প্রধান নির্বাহী কর্মকর্তা আব্বাস আলী ও অপারেশন ম্যানেজার রসলি বিন আবগানি ও পরিচালক নুর ফিজারানাও এখন ঢাকায়।  
