
চলতি অর্থবছরে (২০১৬-১৭) মোট দেশজ উৎপাদন ৬ দশমিক ৯ শতাংশ হবে বলে পূর্বাভাস দিয়েছে আন্তর্জাতিক মুদ্রা তহবিল (আইএমএফ)। গত এপ্রিলে বাংলাদেশের প্রবৃদ্ধির হার নিয়ে একই পূর্বাভাস দিয়েছিল সংস্থাটি। গতকাল মঙ্গলবার প্রকাশিত ‘গ্লোবাল ইকোনমিক আউটলুক-অক্টোবর ২০১৬’-এ তথ্য প্রকাশ করে সংস্থাটি।
এতে জানানো হয়, ২০১৫-১৬ অর্থবছরে বাংলাদেশের জিডিপি প্রবৃদ্ধির হার হবে ৬ দশমিক ৯ শতাংশ। এ ছাড়া ২০১৭-১৮ অর্থবছরে বাংলাদেশের জিডিপি প্রবৃদ্ধির হার আরও কিছুটা কমে সাড়ে ৬ শতাংশ হতে পারে বলে মনে করছে সংস্থাটি।
সম্প্রতি ২০১৬-১৭ অর্থবছরে জিডিপি প্রবৃদ্ধি ৬ দশমিক ৮ শতাংশ হবে বলে পূর্বাভাস দিয়েছে বিশ্বব্যাংক। বিশ্বব্যাংক আশঙ্কা করছে, ২০১৭-১৮ অর্থবছরে এই হার কমে ৬ দশমিক ২ শতাংশে দাঁড়াতে পারে।সরকারি হিসাবে, ২০১৫-১৬ অর্থবছরে জিডিপি প্রবৃদ্ধির হার ৭ শতাংশের ওপরে আছে বলে বলা হয়েছে। অর্থমন্ত্রী আবুল মাল আবদুল মুহিত গেল অর্থবছরে জিডিপির প্রবৃদ্ধি ৭ দশমিক ০৫ শতাংশে দাঁড়িয়েছে বলে জানান। এ ছাড়া এশিয়ান ডেভেলপমেন্ট ব্যাংক (এডিবিও) এ সময়ে প্রবৃদ্ধির হার ৭ দশমিক ১ শতাংশ হবে বলে পূর্বাভাস দিয়েছে।
এবারের গ্লোবাল ইকোনমিক আউটলুকে চলতি অর্থবছরে বৈশ্বিক অর্থনীতির গতি মন্থর হতে পারে বলে সতর্ক করে দিয়েছে আইএমএফ। মূলত নির্বাচন–পূর্ববর্তী যুক্তরাষ্ট্রের অর্থনীতি এবং ইউরোপীয় ইউনিয়ন থেকে যুক্তরাজ্যের সরে আসার সিদ্ধান্তের কারণে বিশ্ব প্রবৃদ্ধিতে একটা নেতিবাচক প্রভাব পড়বে বলে মনে করছে সংস্থাটি। আর তাই চলতি অর্থবছরে বিশ্ব অর্থনৈতিক প্রবৃদ্ধি ৩ দশমিক ১ শতাংশ থাকবে বলে পূর্বাভাস দিয়েছে তারা। এ ছাড়া আগামী অর্থবছরে প্রবৃদ্ধি ৩ দশমিক ৪ শতাংশ হতে পারে বলে বলা হয়েছে আউটলুকে। তবে দ্রুত উন্নয়নশীল ও উদীয়মান অর্থনীতির দেশগুলোর জিডিপি প্রবৃদ্ধি সাড়ে ৬ শতাংশের মধ্যে থাকবে বলে মনে করছে আইএমএফ।
