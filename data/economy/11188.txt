
সরকারের লাইসেন্স না দেওয়ার সিদ্ধান্তের বিরুদ্ধে আদালতের স্থগিতাদেশ নিয়ে চলছে কয়েকটি বহুস্তর বিপণন (এমএলএম) কোম্পানি। লাইসেন্স না পেয়ে কোম্পানিগুলো আদালতে রিট আবেদন করেছিল। লাইসেন্স নবায়ন না হওয়ায় আদালত থেকে সর্বশেষ স্থগিতাদেশ নিয়েছে চারটি এমএলএম কোম্পানি। এগুলো হলো এমএক্সএন মডার্ন হারবাল ফুড, ওয়ার্ল্ডভিশন ২১, স্বাধীন অনলাইন পাবলিক লিমিটেড ও রিচ বিজনেস সিস্টেম। এই চার কোম্পানি ২০১৪ সালের মার্চে এমএলএম ব্যবসা করার লাইসেন্স পায় যৌথ মূলধনি কোম্পানি ও ফার্মসমূহের নিবন্ধকের কার্যালয় (রেজসকো) থেকে। কিন্তু এ বছরের মার্চে রেজসকো তা আর নবায়ন করেনি। এর পরই তারা আদালতে যায়। আবেদন করে লাইসেন্স না পেয়ে এর আগে আরও কয়েকটি কোম্পানি সরকারি সিদ্ধান্তের বিরুদ্ধে স্থগিতাদেশ পেয়েছে বলে বাণিজ্য মন্ত্রণালয় সূত্রে জানা গেছে। এগুলো হলো ফরএভার লিভিং প্রোডাক্ট, ড্রিম টুগেদার, ম্যাকনাম ইন্টারন্যাশনাল, ডেসটিনি ২০০০, টিয়ানসি বিডি, দেশান বিডি, পিনাসেল সোর্সিং ও লাইফওয়ে বিডি। তাদের আবেদনের পরিপ্রেক্ষিতে আদালত বাণিজ্য মন্ত্রণালয়কে কারণ দর্শানোর নোটিশ দেন এবং মন্ত্রণালয় যে চিঠিতে লাইসেন্স না দেওয়ার কথা কোম্পানিগুলোকে জানায়, আদালত ওই চিঠির কার্যকারিতা তিন মাসের জন্য স্থগিত করেন। এই সময়সীমা শেষ হলে কয়েকটি কোম্পানি আদালত থেকে আরও তিন মাস সময় পেয়েছেন বলেও জানা গেছে। জানতে চাইলে বাণিজ্যসচিব হেদায়েতুল্লাহ আল মামুন গতকাল বলেন, ‘সরকার থেকে লাইসেন্স পাওয়া কোনো এমএলএম কোম্পানি বর্তমানে নেই। তবে অনেকে আদালতে গিয়ে সরকারের সিদ্ধান্তের কার্যকারিতার ব্যাপারে স্থগিতাদেশ পেয়েছে। এ ব্যাপারে আমাদের বলার কিছু নেই।’
