
পয়লা ডিসেম্বর থেকে ঢাকা-কলকাতা পথে বিমান উড্ডয়ন শুরু করতে যাচ্ছে বাংলাদেশি মালিকানাধীন বেসরকারি বিমান সংস্থা নভো এয়ার। একই পথে ১৪ ডিসেম্বর থেকে চট্টগ্রাম থেকেও উড্ডয়ন শুরু করা হবে বলে জানিয়েছেন সংস্থাটির ব্যবস্থাপনা পরিচালক মফিজুর রহমান।
রাজধানীর সোনারগাঁও হোটেলে আজ রোববার সকালে আয়োজিত এক সংবাদ সম্মেলনে এ ঘোষণা দেওয়া হয়। সংবাদ সম্মেলনে জানানো হয়, শুরুতে ঢাকা-কলকাতা-ঢাকা পথে সপ্তাহে চার দিন এবং চট্টগ্রাম-কলকাতা-চট্টগ্রাম পথে তিন দিন বিমান পরিচালনা করা হবে। প্রতি মঙ্গল, বৃহস্পতি, শুক্র ও রোববার বেলা ২টা ২৫ মিনিটে ঢাকা থেকে কলকাতার উদ্দেশে যাত্রা করবে। কলকাতা থেকে ফিরতি যাত্রার সময় বিকেল চারটা। প্রচারণার অংশ হিসেবে শুরুতে ঢাকা-কলকাতা-ঢাকা পথের ভাড়া নির্ধারণ করা হয়েছে জনপ্রতি ৯ হাজার ৯৯৯ টাকা। চট্টগ্রাম-কলকাতা-চট্টগ্রাম পথে এ ভাড়া ১১ হাজার ৫৫৫ টাকা।
সংবাদ সম্মেলনে জানানো হয়, ঢাকা ও চট্টগ্রাম থেকে কলকাতা পথে যাত্রা শুরু হলে এটি হবে আন্তর্জাতিক পথে বিমান সংস্থাটির দ্বিতীয় গন্তব্য। বর্তমানে অভ্যন্তরীণ পথের পাশাপাশি মিয়ানমারের ইয়াঙ্গুনে বিমান পরিচালনা করছে নভো এয়ার।
সংবাদ সম্মেলনে আরও উপস্থিত ছিলেন সংস্থাটির পরিচালক হাসিবুর রশীদ এবং অ্যাভিয়েশন বিশেষজ্ঞ ও ভ্রমণ-বিষয়ক সাময়িকী মনিটরের সম্পাদক কাজী ওয়াহিদুল আলম।
