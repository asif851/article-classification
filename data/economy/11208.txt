
অনলাইনভিত্তিক ব্যাংকিং লেনদেনের ক্ষেত্রে জালিয়াতি রোধে প্রতিটি লেনদেনে র বিপরীতে মোবাইল ফোনে এসএমএস এবং ই-মেইল সেবার মাধ্যমে লেনদেন সম্পর্কে সংশ্লিষ্ট গ্রাহককে তাৎক্ষণিক বার্তা প্রদান বাধ্যতামূলক করা হচ্ছে। খবর বাসসের।এর ফলে গ্রাহকেরা তাঁদের মোবাইল বা ই-মেইলে এটিএমসহ অনলাইন ব্যাংকিংয়ের ক্ষেত্রে তাৎক্ষণিক বার্তা পাবেন। আগামী মাসের মধ্যে এ-সংক্রান্ত একটি দিকনির্দেশনাও প্রস্তুত করতে যাচ্ছে বাংলাদেশ ব্যাংক।সম্প্রতি বাণিজ্যিক ব্যাংকগুলোর সঙ্গে আর্থিক নিরাপত্তাব্যবস্থা জোরদারসংক্রান্ত এক বৈঠকে কেন্দ্রীয় ব্যাংক এ ধরনের সতর্কবার্তা প্রদানের নির্দেশ দেয়।এ প্রসঙ্গে বাংলাদেশ ব্যাংকের একজন জ্যেষ্ঠ কর্মকর্তা বাসসকে বলেন, ডেবিট-ক্রেডিট কার্ডের মাধ্যমে টাকা উত্তোলনসহ অনলাইনভিত্তিক লেনদেনের ক্ষেত্রে নানা ধরনের জালিয়াতির ঘটনা ঘটছে। এ জন্য যেকোনো লেনদেন সম্পন্ন হওয়ার সঙ্গে সঙ্গে গ্রাহককে লেনদেন সম্পর্কে বার্তা দিলে এতে তিনি তাৎক্ষণিকভাবে লেনদেন সম্পর্কে অবহিত হবেন। পাশাপাশি এই লেনদেনের ক্ষেত্রে কোনো ধরনের জালিয়াতির ঘটনা ঘটলে গ্রাহক দ্রুত এ সম্পর্কে সতর্ক হতে পারবেন। এসব বিষয় বিবেচনায় নিয়ে ব্যাংকগুলোর গ্রাহকদের জন্য তাৎক্ষণিক সতর্কবার্তা এবং ই-মেইল সেবা বাধ্যতামূলক করা হচ্ছে।জানা গেছে, জরুরি ভিত্তিতে ব্যাংকগুলোকে এ বিষয়ে প্রয়োজনীয় ব্যবস্থা গ্রহণের নির্দেশ দেওয়া হয়েছে।উল্লেখ্য, বর্তমানে অধিকাংশ বাণিজ্যিক ব্যাংক অনলাইন ব্যাংকিং করলেও অল্পসংখ্যক ব্যাংক গ্রাহককে এ ধরনের তাৎক্ষণিক বার্তা প্রদানের সেবা দিয়ে আসছে।এদিকে ব্যাংক লেনদেনের ক্ষেত্রে এসএমএসের সেবা মাশুল কমানোর জন্য ব্যাংকার্স অ্যাসোসিয়েশন অব বাংলাদেশ (এবিবি) বাংলাদেশ টেলিযোগাযোগ নিয়ন্ত্রণ কমিশন (বিটিআরসি) এবং মোবাইল ফোন কোম্পানিগুলোর সঙ্গে বৈঠক করার সিদ্ধান্ত নিয়েছে।
