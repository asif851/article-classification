
সদ্যবিদায়ী ২০১৪ সালে বিশ্বের বিভিন্ন দেশে বসবাসরত প্রবাসী বাংলাদেশিরা আগের বছরের তুলনায় বেশি পরিমাণ রেমিট্যান্স বা প্রবাসী-আয় দেশে পাঠিয়েছেন। এর আগে ২০১৩ সালে রেমিট্যান্স আয় কমেছিল।বিদায়ী বছরে প্রবাসীরা ১ হাজার ৯২৬ কোটি ডলার বৈদেশিক মুদ্রা পাঠান। আগের বছর পাঠিয়েছিলেন ১ হাজার ৩৮৩ কোটি ডলার। এ হিসেবে প্রবাসী আয় বেড়েছে ১০৯ কোটি ডলার বা ৭ দশমিক ৯১ শতাংশ। এর আগে ২০১৩ সালে ৩৪ কোটি ডলার বা ২ দশমিক ৩৯ শতাংশ কম প্রবাসী আয় এসেছিল।বাংলাদেশ ব্যাংক ২০১৪-১৫ অর্থবছরের প্রথম ছয় মাসের রেমিট্যান্সের তথ্য প্রকাশ করেছে। এতে দেখা যাচ্ছে, জুলাই থেকে ডিসেম্বর সময়ে প্রবাসীরা দেশে পাঠান মোট ৭৪৭ কোটি ডলার। আগের অর্থবছরের একই সময়ে প্রবাসীরা পাঠিয়েছিলেন ৬৭৭ কোটি ডলার। অর্থাৎ ছয় মাসে বেড়েছে ৭০ কোটি ডলার বা ১০ দশমিক ৩৪ শতাংশ।একক মাস হিসেবে গত ডিসেম্বরে প্রবাসীরা ১২৬ কোটি ডলারের সমপরিমাণ বৈদেশিক মুদ্রা দেশে পাঠান। আগের বছরের ডিসেম্বরের চেয়ে যা পাঁচ কোটি ডলার বেশি।২০১৩ সালে দেশে রাজনৈতিক অস্থিরতাসহ বিভিন্ন কারণে জনশক্তি রপ্তানি কমে যায়। এর সঙ্গে ডলারের বিপরীতে টাকা শক্তিশালী হওয়ায়ও রেমিট্যান্স কমে বলে ধারণা করা হয়। ২০১৪ সালে রাজনৈতিক স্থিতিশীলতার পাশাপাশি ডলারের বিপরীতে টাকার মানও স্থিতিশীল ছিল।গত ডিসেম্বরে রাষ্ট্রীয় মালিকানার বাণিজ্যিক ব্যাংকগুলোর মাধ্যমে প্রবাসী আয় এসেছে ৩৭ কোটি ৬০ লাখ ডলার। আগের বছরের ডিসেম্বরে যা ছিল ৪০ কোটি ডলার। বিশেষায়িত দুটি ব্যাংকের মাধ্যমে এসেছে ১ কোটি ৭২ লাখ ডলার। আগের বছরের একই সময়ে ছিল ১ কোটি ৫০ লাখ ডলার।বেসরকারি খাতের ব্যাংকগুলোর মাধ্যমে এবার এসেছে ৮৫ কোটি ডলার, আগে যা ছিল ৭৮ কোটি ডলার। আর বিদেশি নয়টি ব্যাংকের মাধ্যমে এসেছে ১ কোটি ৪৮ লাখ ডলার, আগেরবার যা ছিল ১ কোটি ৫৪ লাখ ডলার।
