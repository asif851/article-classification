
সপ্তাহের প্রথম দিন আজ রোববার সূচকের নিম্নমুখী প্রবণতায় শেষ হয়েছে দেশের শেয়ারবাজারের লেনদেন। দিনের লেনদেন শেষে দুই স্টক এক্সচেঞ্জেই অধিকাংশ কোম্পানির শেয়ারের দাম কমেছে। ফলে সূচকও কমেছে। তবে লেনদেন বেড়েছে দুই স্টক এক্সচেঞ্জে। এদিকে সূচক কমায় আজ ডিএসইর সূচক চার হাজার পয়েন্টের নিচে নেমে এসেছে।
প্রধান শেয়ারবাজার ঢাকা স্টক এক্সচেঞ্জ (ডিএসই) সূত্রে জানা যায়, দিনের লেনদেন শেষে ডিএসইর ডিএসইএক্স সূচক ৪৪ পয়েন্ট কমে দাঁড়িয়েছে ৩,৯৬৮ পয়েন্টে।
এর আগে সকাল সাড়ে ১০টায় ঊর্ধ্বমুখী প্রবণতায় ডিএসইতে লেনদেন শুরু হয়। বেলা ১১টার দিকে সূচক ২১ পয়েন্ট বেড়ে যায়। এরপর সূচক বাড়ার হার কমতে শুরু করে। এমনকি শেষ পর্যন্ত নিম্নমুখী থাকে সূচক।
ডিএসইতে আজ ২৯১টি প্রতিষ্ঠানের শেয়ার ও মিউচুয়াল ফান্ড হাতবদল হয়েছে। এর মধ্যে ১৯৫টির দাম কমেছে, বেড়েছে মাত্র ৮১টির আর অপরিবর্তিত রয়েছে ১৫টি প্রতিষ্ঠানের শেয়ারের দাম।
ডিএসইতে আজ ৩৩২ কোটি টাকার শেয়ার লেনদেন হয়েছে, যা গত বৃহস্পতিবারের চেয়ে ২৯ কোটি টাকা কম। গতকাল এই বাজারে ৩০৩ কোটি টাকার লেনদেন হয়েছিল।
ডিএসইর পাশাপাশি চট্টগ্রাম স্টক এক্সচেঞ্জেও (সিএসই) সূচক কমেছে। লেনদেন শেষে সিএসইর সার্বিক মূল্যসূচক ১৭১ পয়েন্ট বেড়ে অবস্থান করছে ১২ হাজার ২৪০ পয়েন্টে।
আজ সিএসইতে হাতবদল হওয়া ২১৪টি প্রতিষ্ঠানের মধ্যে ১৫২টির দাম কমেছে, বেড়েছে মাত্র ৫২টির  এবং অপরিবর্তিত রয়েছে ১০টি প্রতিষ্ঠানের শেয়ারের দাম।
সিএসইর লেনদেন আজ ৩০ কোটি টাকায় দাঁড়িয়েছে, যা বৃহস্পতিবারের চেয়ে তিন কোটি টাকা বেশি। বৃহস্পতির এই বাজারে ২৭ কোটি টাকার শেয়ার ও মিউচুয়াল ফান্ডের লেনদেন হয়।
ডিএসইতে আজ লেনদেনে শীর্ষে ছিল বিএসসিসিএল। আজ এই প্রতিষ্ঠানের ২৫ কোটি টাকার শেয়ার লেনদেন হয়। এ ছাড়া লেনদেনে শীর্ষে থাকা প্রতিষ্ঠানগুলোর মধ্যে রয়েছে সিএমসি কামাল, আরগন ডেনিমস, জেএমআই সিরিঞ্জ, কনটিনেন্টাল ইনস্যুরেন্স, জেনারেশন নেক্সট ফ্যাশন, ইউনাইটেড এয়ার, রহিমা ফুড, তাল্লু স্পিনিং, প্রাইম ফার্স্ট মিউচুয়াল ফান্ড প্রভৃতি।
