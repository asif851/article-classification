
কিছুদিনের মধ্যে আবারও নীতিনির্ধারণী সুদের হার বাড়ানোর বিষয়টি যথাযথ হবে বলে মনে করেন যুক্তরাষ্ট্রের কেন্দ্রীয় ব্যাংক-প্রধান জ্যানেট ইয়েলেন। আগামী দিনগুলোতে অনুষ্ঠেয় কেন্দ্রীয় ব্যাংকের কোনো এক সভায় এ সিদ্ধান্ত নেওয়া উচিত বলে মনে করেন তিনি।
আগামী মাসের ১৪ থেকে ১৫ তারিখ ফেডারেল রিজার্ভের মুদ্রানীতি-বিষয়ক সভা হওয়ার কথা। তবে এই সভায়ই সুদের হার বাড়ানো প্রয়োজন—এমন কোনো ইঙ্গিত দেননি জ্যানেট।
বিবিসি অনলাইনের প্রতিবেদনে জানানো হয়, গতকাল মঙ্গলবার কংগ্রেসে দেওয়া এক বক্তব্যে জ্যানেট ইয়েলেন জানান, সুদের হার বাড়ানোর বিষয়টি নিয়ে বেশি দেরি করা ঠিক হবে না। দেরি করলে পরবর্তী সময়ে সিদ্ধান্ত বেশি দ্রুত নিতে হতে পারে। এতে অর্থনীতিতে মন্দার আশঙ্কা তৈরি হবে।
গত বছরের ডিসেম্বরে সর্বসম্মতিক্রমে সুদের হার শূন্য দশমিক ৫ শতাংশ থেকে শূন্য দশমিক ৭৫ শতাংশ করা হয়। এটি নিয়ে গত এক দশকে দুবার সুদের হার বাড়ায় যুক্তরাষ্ট্রের কেন্দ্রীয় ব্যাংক। এর আগে ২০১৫ সালের ডিসেম্বরে সুদের হার শূন্য দশমিক ২৫ শতাংশ থেকে শূন্য দশমিক ৫ শতাংশ করা হয়।
