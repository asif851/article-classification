
গ্রামীণ ব্যাংকের প্রতিষ্ঠাতা ও শান্তিতে নোবেল বিজয়ী ড. মুহাম্মদ ইউনূসের সামাজিক ব্যবসা ধারণার প্রশংসা করলেন মালয়েশিয়ার প্রধানমন্ত্রী মোহাম্মদ নাজিব আবদুল রাজাক। তাই ড. ইউনূসের আহ্বানে সাড়া দিয়ে সামাজিক ব্যবসা প্রসারের জন্য তাঁর সরকারের পক্ষ থেকে দুই কোটি রিঙ্গিত (৫০ কোটি টাকার বেশি) বিনিয়োগ করার ঘোষণা দেন তিনি।মালয়েশিয়ার প্রধানমন্ত্রী বলেন, ‘আমি ব্যক্তিগতভাবে সামাজিক ব্যবসায় বিশ্বাসী। পুঁজিবাদ মানুষের মধ্যে বৈষম্য বাড়ায়। তাই যখন নতুন মডেলের দরকার পড়েছে, তখনই সামাজিক ব্যবসা ধারণার আগমন হয়েছে। এটি একটি টেকসই ব্যবসায় ধারণা, যা সমাজের প্রতিটি সমস্যা সমাধানের পথ তৈরি করেছে।’গতকাল শুক্রবার কুয়ালালামপুরে অনুষ্ঠিত পঞ্চম বৈশ্বিক সম্মেলনের দ্বিতীয় দিনের সমাপনী কর্ম-অধিবেশনে মালয়েশিয়ার প্রধানমন্ত্রী এসব কথা বলেন। মালয়েশিয়ার কুয়ালালামপুর কনভেনশন সেন্টারে অনুষ্ঠিত সমাপনী অনুষ্ঠানে আরও বক্তব্য দেন ড. মুহাম্মদ ইউনূস, গ্লোবাল বিজনেস সামিটের প্রধান হ্যান্স রাইটজ, মালয়েশিয়ার ইয়ুথ ট্রাস্ট ফাউন্ডেশনের (মাইহারাপান) প্রধান নির্বাহী কর্মকর্তা নুরফারিনি দিয়াং।ড. মুহাম্মদ ইউনূসের প্রশংসা করে মোহাম্মদ নাজিব আবদুল রাজাক বলেন, মানুষের গুণ কখনো সূচক দিয়ে পরিমাপ করা যায় না। তাঁর (ড. ইউনূস) প্রবর্তিত সামাজিক ব্যবসা একটি অসাধারণ কার্যকর ব্যবসায় মডেল। উদ্ভাবনী শক্তিকে কাজে লাগিয়ে নতুন নতুন ব্যবসা ধারণার মাধ্যমে বিনিয়োগ আকৃষ্ট করা যায়।
মালয়েশিয়ার প্রধানমন্ত্রী এ সময় সামাজিক ব্যবসার প্রসারে দুই কোটি রিঙ্গিত দেওয়ার ঘোষণা দিয়ে বলেন, মালয়েশিয়ায় গ্লোবাল ইনোভেটিভ অ্যান্ড ক্রিয়েটিভ সেন্টার তৈরি করা হবে। এই সামাজিক ব্যবসার কেন্দ্রকে ‘ম্যাজিক সেন্টার’ হিসেবে অভিহিত করেন মালয়েশিয়ার প্রধানমন্ত্রী।
ড. মুহাম্মদ ইউনূস বলেন, বর্তমান পুঁজিবাদী ব্যবস্থা হতাশাজনক। এটা মুনাফাকেন্দ্রিক ব্যবস্থা। তাঁর মতে, সামাজিক ব্যবসায় তরুণেরাই বেশি উৎসাহিত হচ্ছেন। একে চ্যালেঞ্জ হিসেবে নিচ্ছেন তাঁরা। তাই এই সম্মেলনে সারা বিশ্ব থেকে তরুণ-তরুণীরা এসেছেন। তিনি দাতব্য খাতের পরিবর্তে সামাজিক ব্যবসায় বিনিয়োগের জন্য ধনী দেশগুলোর প্রতি আহ্বান জানান।
সমাপনী অনুষ্ঠানে ২০১৪ সালের ষষ্ঠ সামাজিক ব্যবসা সম্মেলনের আয়োজক শহর হিসেবে মেক্সিকো সিটির নাম ঘোষণা করা হয়। আজ শনিবার তিন দিনব্যাপী এই সম্মেলন শেষ হচ্ছে। এবারের সম্মেলনে ৪০টি দেশের ছয় শতাধিক প্রতিনিধি অংশ নিচ্ছেন।
সামাজিক ব্যবসা পোর্টাল: গতকাল বিকেলে সামাজিক ব্যবসা পোর্টালের উদ্বোধন করেন ড. মুহাম্মদ ইউনূস। এই পোর্টাল সারা বিশ্বের মানুষের জন্য একটি প্ল্যাটফর্ম হিসেবে কাজ করবে। এখানে সামাজিক ব্যবসার সব তথ্যই হালনাগাদ করা থাকবে। যে কেউ নতুন ধারণা এখানে সন্নিবেশ করতে পারবেন। আবার যৌথ বিনিয়োগে কেউ আগ্রহী হলে এখানে জানাতে পারবেন।
গতকাল সম্মেলনে দুটি কর্ম-অধিবেশন অনুষ্ঠিত হয়। ‘ইটস দ্য কো-অপারেশন, স্টুপিড! সোশ্যাল বিজনেস অ্যাজ অ্যা পার্ট অব দ্য বিজনেস স্ট্যাট্রেজি’ শীর্ষক অধিবেশনে বক্তারা মানবকল্যাণে সামাজিক ব্যবসার গুরুত্ব তুলে ধরেন।
