
সরকারের উন্নয়ন কর্মকাণ্ড প্রচার করবে দেশের সিটি করপোরেশনগুলো। প্রত্যেক সিটি করপোরেশন নিজস্ব অর্থায়নে বা স্পনসর দিয়ে এ প্রচার চালাবে।পরিকল্পনা কমিশনের এনইসি সম্মেলনকক্ষে গতকাল ‘ব্র্যান্ডিং বাংলাদেশ’ শীর্ষক সভায় এ সিদ্ধান্ত হয়। পরিকল্পনামন্ত্রী আ হ ম মুস্তফা কামাল ১১ সিটি করপোরেশনের মেয়র ও প্রতিনিধিদের নিয়ে এ সভা করেন।জানা গেছে, প্রধানমন্ত্রী শেখ হাসিনার জাতিসংঘ সফরকে সামনে রেখে পরিকল্পনা মন্ত্রণালয় এ মাসের মাঝামাঝি সময়ে সিটি করপোরেশনে বিভিন্ন উন্নয়ন কার্যক্রমের বিলবোর্ড প্রদর্শন শুরু করবে।সভায় পরিকল্পনামন্ত্রী বলেন, ‘পৃথিবীর প্রতিটি দেশেই উন্নয়ন কার্যক্রমের প্রদর্শন হয়। দেশেও এ ধরনের প্রদর্শনের মাধ্যমে জনগণকে উন্নয়ন কর্মকাণ্ডে সম্পৃক্ত করা হবে।’ঢাকা উত্তর সিটি করপোরেশনের মেয়র আনিসুল হক বলেন, ‘বিলবোর্ডে উন্নয়নের প্রচারণাকে ইতিবাচক হিসেবে দেখছি।’ ঢাকা দক্ষিণ সিটি করপোরেশনের মেয়র সাঈদ খোকন বলেন, ‘এ ধরনের উদ্যোগে আমরা নতুন উন্নয়ন ধারণা পাব।’নারায়ণগঞ্জের মেয়র সেলিনা হায়াৎ আইভী বলেন, কেউ যদি এ ধরনের প্রচার-প্রচারণার সমালোচনা করে, তাতেও অন্তত একটি পথ বের হয়ে আসে।
