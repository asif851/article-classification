
মার্কিন নবনির্বাচিত প্রেসিডেন্ট ডোনাল্ড ট্রাম্পের অর্থনৈতিক পরিকল্পনা বিশ্ব অর্থনীতির জন্য ভালো হবে না বলে মনে করেন নোবেল বিজয়ী অর্থনীতিবিদ অলিভার হার্ট। ব্রিটিশ বংশোদ্ভূত মার্কিন এ অর্থনীতিবিদ মনে করেন, ট্রাম্পের বাণিজ্যবিষয়ক প্রস্তাবগুলো ক্ষতিকর হতে পারে বিশ্বের সবচেয়ে বড় অর্থনীতির এ দেশটির জন্য।গত বুধবার ব্লুমবার্গকে দেওয়া এ সাক্ষাৎকারে তিনি এসব কথা বলেন।চলতি বছর যৌথভাবে অর্থনীতিতে নোবেল পেয়েছেন মার্কিন অর্থনীতিবিদ অলিভার হার্ট এবং ফিনল্যান্ডের নাগরিক ও মার্কিন অর্থনীতিবিদ বেংট হমস্ট্রোম। চুক্তি-তত্ত্ব নিয়ে কাজের স্বীকৃতিস্বরূপ তাঁরা ওই পুরস্কার পেয়েছেন।তবে অন্য এক সাক্ষাৎ​কারে ট্রাম্পের জয় অর্থনীতির জন্য কী মানে বহন করছে, তা এখনই বলা যাবে না বলে মনে করেন বেংট হমস্ট্রোম।সাক্ষাৎকারে অলিভার হার্ট বলেন, ‘বাণিজ্য চুক্তিগুলো থেকে সরে আসা বা অধিক শুল্ক আরোপ কখনোই এগিয়ে যাওয়ার জন্য ভালো সিদ্ধান্ত নয়। উদ্বেগ প্রকাশ করে তিনি আরও বলেন, হয়তো ট্রাম্পের এখনকার প্রস্তাবমতো কাজ হবে না, তবে এগুলো বাস্তবায়ন হলে তা বিশ্ব অর্থনীতির জন্য খারাপ হবে। এর থেকে যুক্তরাষ্ট্রও বাদ যাবে না।
বিশ্বায়নের যুগে যারা পিছিয়ে আছে, তাদের জন্য অন্য উপায় যেমন: প্রশিক্ষণের ব্যবস্থা, আয় পুনর্বণ্টন করা প্রয়োজন বলে মনে করেন হার্ট। কিন্তু সেসব কর্মসংস্থান হারিয়ে গেছে, তা পুনরায় চালু করার চেষ্টা অদক্ষ সিদ্ধান্ত ও ব্যয়বহুল হবে বলে মনে করেন তিনি।
হার্ট বলেন, ‘আমাদের এগিয়ে যাওয়ার জন্য অন্য উপায় খোঁজা উচিত। আমি মনে করি না ধনীদের থেকে কর কম নেওয়া উচিত, তাঁদের থেকে বেশি কর আদায় করতে হবে।’
এদিকে ট্রাম্পের জয় অর্থনীতির জন্য কী মানে বহন করছে, তা এখনই বলা যাবে না বলে মনে করেন বেংট হমস্ট্রোম। ব্লুমবার্গে দেওয়া অন্য এক সাক্ষাৎকারে তিনি বলেন, উন্নত বিশ্বের কিছু অংশে ছড়িয়ে পড়া জনপ্রিয় আন্দোলন নতুন নতুন বিস্ময়কর ঘটনা তৈরি করছে। এই ঘটনাগুলো ইতিহাসের সঙ্গে সমান্তরাল হয়ে চলছে না।
হমস্ট্রোম বলেন, ‘ইউরোপীয় ইউনিয়ন থেকে যুক্তরাজ্যের বিচ্ছেদ এমন কিছু যা আমরা আগে কখনো দেখিনি। এ রকম আরও অনেক কিছু ঘটছে বিশ্বে। আমাদের হতাশাগ্রস্ত জনগোষ্ঠী নতুন প্রযুক্তি ব্যবহার করে নিজেদের গতিশীল বলে দেখাতে চাইছে। আমরা বিশ্বায়নের যুগে আছি, যা আপাতদৃষ্টিতে একটি বিশাল জনগোষ্ঠীর জন্য সমস্যা বয়ে এনেছে। সমস্যা হচ্ছে কোনো কিছুর মোকাবিলা করতে না পারলে আমরা রাজনৈতিক নেতাদের দোষ দিই। আসলে এটা বলা খুবই কঠিন যে ট্রাম্পের জয় অর্থনীতির জন্য কী মানে বহন করছে।’
ট্রাম্প অসাধারণ কিছু করবেন এমন আশা করার বিষয়ে সতর্ক করে বেংট হমস্ট্রোম বলেন, ‘এমন নয় তিনি সব ধ্বংস করে দেবেন, আবার আমি মনে করি না তিনি হঠাৎ প্রবৃদ্ধির হার অসাধারণ উপায়ে বাড়িয়ে ফেলবেন। আমি মনে করি এসব করা তাঁর সামর্থ্যের বাইরে।’
হমস্ট্রোম বলেন, রাজস্ব ব্যয়ের যে পরিকল্পনা ট্রাম্পের আছে, তা অর্থনীতির জন্য ভালো সিদ্ধান্ত, বিশেষ করে অবকাঠামো খাতের জন্য। তবে আমি মনে করি না আমাদের এখন অবকাঠামো খাতে বেশি ব্যয়ের প্রয়োজন আছে। কিন্তু প্রয়োজন ছাড়াও ট্রাম্প অবকাঠামো খাতে ব্যয় করতে আগ্রহী।
