
ঢাকা স্টক এক্সচেঞ্জ (ডিএসই) সূচকের ঊর্ধ্বমুখী প্রবণতা অব্যাহত থাকলেও কমেছে চট্টগ্রাম স্টক এক্সচেঞ্জে (সিএসই)। আজ বুধবার সপ্তাহের চতুর্থ কার্যদিবস দৈনন্দিন লেনদেনের গতিও কিছুটা কম লক্ষ করা যাচ্ছে।
এ ছাড়া বেশির ভাগ প্রতিষ্ঠানের শেয়ারের দর কমছে দুই পুঁজিবাজারে।
ডিএসইতে আজ দুপুর সাড়ে ১২টা নাগাদ ডিএসইএক্স সূচক ২ দশমিক শূন্য ৩ পয়েন্ট বেড়ে অবস্থান করছে ৫১৩৯ পয়েন্টে। এ সময় পর্যন্ত লেনদেন হয়েছে প্রায় ৬৭৯ কোটি ৯২ লাখ টাকা। গতকাল মঙ্গলবার এ সময় পর্যন্ত লেনদেনের পরিমাণ ছিল ৮০০ কোটি টাকা। আজ দুপুর সাড়ে ১২টা নাগাদ ডিএসইতে লেনদেনে অংশ নিয়েছে ৩২৪টি কোম্পানি ও মিউচুয়াল ফান্ডের শেয়ার। এর মধ্যে দর বেড়েছে ১২৯টির, কমেছে ১৬৩টির। দর অপরিবর্তিত রয়েছে ৩১টি কোম্পানির।
অন্যদিকে, সিএসইতে দুপুর ১২টা নাগাদ সার্বিক সূচক কমেছে ৩৮ দশমিক ৮১ পয়েন্ট। মোট লেনদেন প্রায় ৩৯ কোটি ৫২ লাখ টাকা। গত কার্যদিবসে এই সময় পর্যন্ত লেনদেনের পরিমাণ ছিল ৪৩ কোটি ২৬ লাখ টাকা। আজ দুপুর সাড়ে ১২টা নাগাদ সিএসইতে লেনদেনে অংশ নিয়েছে ২২৭টি কোম্পানি ও মিউচুয়াল ফান্ডের শেয়ার। এর মধ্যে দর বেড়েছে ৯২টির, কমেছে ১০৮টির। দর অপরিবর্তিত রয়েছে ২৭টি কোম্পানির।
