
২০১৬-১৭ অর্থবছরের বাজেট প্রণয়নের কাজ শুরু করেছে জাতীয় রাজস্ব বোর্ড (এনবিআর)। এনবিআরের প্রথম সচিব (শুল্ক গোয়েন্দা ও নিরীক্ষা) মোহাম্মদ আকবর হোসেনকে প্রধান বাজেট সমন্বয়কারীর দায়িত্ব দেওয়া হয়েছে।এ ছাড়া আগামী ১০ মার্চের মধ্যে বিভিন্ন চেম্বার ও বণিক সমিতির কাছ থেকে বাজেট প্রস্তাবনা আহ্বান করেছে এনবিআর। গতকাল রোববার পাঠানো এক সংবাদ বিজ্ঞপ্তিতে এ কথা বলা হয়েছে। এতে বলা হয়েছে, সংশ্লিষ্ট চেম্বার ও সমিতিগুলো বাজেট প্রস্তাবনা ব্যবসায়ীদের শীর্ষ সংগঠন এফবিসিসিআইয়ে পাঠাবে। আর সেই প্রস্তাবমালার একটি সফট কপি এনবিআরের ই-মেইলে পাঠাতে হবে। ই-মেইল ঠিকানা হলো-nbrbudget2016 @gmail.com।এ ছাড়া যেসব প্রতিষ্ঠান, সংস্থা বা দপ্তর কোনো চেম্বার বা সমিতির সদস্য নয়, তারা সরাসরি প্রধান বাজেট সমন্বয়কারীর কাছে সরাসরি কিংবা ই-মেইলে বাজেট প্রস্তাব পাঠাতে পারবে। এ ছাড়া শিগগিরই ব্যবসায়ীসহ বিভিন্ন শ্রেণি-পেশার অংশীদার সংগঠনের সঙ্গে প্রাক্-বাজেট আলোচনা করবে এনবিআর।
