
কৃষি খাতে প্রযুক্তির উন্নয়নে ১৭ কোটি ৬০ লাখ ডলার দেবে বিশ্বব্যাংক। ন্যাশনাল এগ্রিকালচারাল টেকনোলজি প্রোগ্রাম ফেজ-২–এ এই অর্থ ব্যয় হবে। আজ মঙ্গলবার অর্থনৈতিক সম্পর্ক বিভাগ (ইআরডি) ও বিশ্বব্যাংকের মধ্যে এ–সংক্রান্ত চুক্তি সই হয়েছে। শেরেবাংলা নগরের ইআরডি সম্মেলন কক্ষে এ অনুষ্ঠান হয়। ইআরডি সচিব মোহাম্মদ মেজবাহউদ্দিন ও বিশ্বব্যাংকের কান্ট্রি ডিরেক্টর চিমিয়াও ফান এই চুক্তিতে সই করেন। প্রকল্পটির মূল উদ্দেশ্য হলো কৃষি প্রযুক্তির উদ্ভাবন, সম্প্রসারণ এবং পণ্য সরবরাহ ও বাজারব্যবস্থা উন্নয়নের মাধ্যমে বাংলাদেশের ক্ষুদ্র, প্রান্তিক ও মহিলা কৃষকের কৃষি উৎপাদন ও উৎপাদনশীলতা এবং আয় বৃদ্ধির মাধ্যমে আর্থসামাজিক উন্নয়ন করা। বিশ্বব্যাংক মনে করে, এ প্রকল্পের মাধ্যমে ১০ লাখ গরিব কৃষক উপকৃত হবেন। এ প্রকল্পে যুক্তরাষ্ট্রে দাতা সংস্থা ইউএসএইড ৭৪ লাখ ৩০ হাজার ডলার অনুদান এবং ইন্টারন্যাশনাল ফান্ড ফর এগ্রিকালচারাল ডেভেলপমেন্ট (আইএফএডি) ২ কোটি ৩৮ লাখ ডলার ঋণ দিচ্ছে।
