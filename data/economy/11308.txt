
৫০০ কোটি ডলারের সভরেন বন্ড ছাড়বে সরকার। আপাতত ছাড়া হবে ১০০ কোটি ডলারের। এই টাকা দিয়ে বড় বড় প্রকল্প বাস্তবায়ন করা হবে। আজ সচিবালয়ে অর্থমন্ত্রী আবুল মাল আবদুল মুহিত এক বিফ্রিংয়ে সাংবাদিকদের এসব কথা জানান।এ সময় অর্থমন্ত্রী বলেন, ‘বন্ডের সুদের হার কত হবে এখনই বলা যাচ্ছে না। প্রয়োজনীয় কাগজপত্র তৈরি হচ্ছে, মন্ত্রিসভায় এ বিষয়ে চূড়ান্ত সিদ্ধান্ত নেওয়া হবে। তবে বিদেশ থেকে আমরা যে নমনীয় সুদে ঋণ নিই, তা থেকে সুদের হার বেশি হবে।’অর্থমন্ত্রী আরও বলেন, ‘বাংলাদেশ ব্যাংক থেকে আমরা যে টাকা নিই, তাতে অনেক সময় অসুবিধা তৈরি হয়। তাই বন্ড ছাড়ার সিদ্ধান্ত নিয়েছি।’পলিসি রিসার্চ ইনস্টিটিউটের (পিআরআই) কাছ থেকে বন্ড ছাড়ার বিষয়ে একটি রিপোর্ট নেওয়া হয়েছে বলে জানান অর্থমন্ত্রী। রিপোর্টটি এখনো পুরোপুরি করা হয়নি বলে জানান তিনি।
