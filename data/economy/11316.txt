
দেশে গত ২০১৪-১৫ অর্থবছরে ক্ষুদ্র ও কুটির শিল্প খাতে প্রবৃদ্ধি হয়েছে ১০ দশমিক ৭০ শতাংশ। বিসিকের দুই দিনব্যাপী বার্ষিক সম্মেলন ২০১৫-এর উদ্বোধনী অনুষ্ঠানে এ তথ্য জানানো হয়েছে। অনুষ্ঠানে শিল্পমন্ত্রী আমির হোসেন আমু বলেন, দেশের জিডিপিতে উৎপাদনশীল খাতের অবদান এখন ২০ দশমিক ১৭ শতাংশ। উৎপাদনশীল খাতে গত বছর প্রবৃদ্ধি হয়েছে ১০ দশমিক ৩২ শতাংশ। আর মাঝারি ও বৃহৎ শিল্পে প্রবৃদ্ধি হয়েছে ১০ দশমিক ২৪ শতাংশ। অনুষ্ঠানে জানানো হয়, বিসিকের সহায়তায় সারা দেশে ১ লাখ ১৭ হাজার ক্ষুদ্র শিল্প এবং ৮ লাখ ৩৭ হাজার কুটির শিল্প কারখানা গড়ে উঠেছে। এসব শিল্পে ৩৬ লাখ ৬২ হাজার লোকের কর্মসংস্থান হয়েছে। গত অর্থবছরে বিসিক শিল্পনগরীগুলোতে ৪৩ হাজার ৮৫৮ কোটি টাকার পণ্য উৎপাদিত হয়েছে। বিসিক চেয়ারম্যান আহমদ হোসেন খানের সভাপতিত্বে অনুষ্ঠানে শিল্পসচিব মোশাররফ হোসেন ভূঁইয়া বক্তব্য দেন।
