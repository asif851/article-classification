
বাংলাদেশে মাথাপিছু আয় এখন ১ হাজার ৩১৬ মার্কিন ডলার। ২০১৪-১৫ অর্থবছরের চূড়ান্ত হিসাবে মাথাপিছু আয় সাময়িক হিসাবের চেয়ে ২ ডলার বেড়েছে।গতকাল মঙ্গলবার জাতীয় অর্থনৈতিক পরিষদের নির্বাহী কমিটির (একনেক) সভা শেষে পরিকল্পনামন্ত্রী আ হ ম মুস্তফা কামাল সাংবাদিকদের এ তথ্য জানান। পরিকল্পনামন্ত্রী বলেন, বাংলাদেশ পরিসংখ্যান ব্যুরোর (বিবিএস) চূড়ান্ত হিসাবে গত অর্থবছরে মোট দেশজ উৎপাদনের (জিডিপি) প্রবৃদ্ধি হয়েছে ৬ দশমিক ৫৫ শতাংশ। তাই মাথাপিছু আয়ও বেড়েছে। বাজেটের সময় দেওয়া বিবিএসের সাময়িক হিসাবে গত অর্থবছরে ৬ দশমিক ৫১ শতাংশ জিডিপি প্রবৃদ্ধির প্রাক্কলন করা হয়েছিল। আর মাথাপিছু আয়ের সাময়িক হিসাব ছিল ১ হাজার ৩১৪ ডলার। মাথাপিছু আয় প্রত্যেক বাংলাদেশির আলাদা বা ব্যক্তিগত আয় নয়। এটি সামগ্রিক আয়, যা মাথাপিছু ভাগ করে গণনা করা হয়।
