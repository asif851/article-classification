
নীলফামারীর সৈয়দপুর শিল্পাঞ্চলে পাইপলাইনে গ্যাস সরবরাহের উদ্যোগ নিয়েছে সরকার। গতকাল বৃহস্পতিবার পেট্রোবাংলার পশ্চিমাঞ্চল গ্যাস কোম্পানি লিমিটেড এ বিষয়ে ফিজিবিলিটি স্টাডি বা সম্ভাব্যতা যাচাইয়ের কাজ শুরু করেছে।সিরাজগঞ্জের নলকায় অবস্থিত পশ্চিমাঞ্চল গ্যাস কোম্পানির প্রধান কার্যালয় সূত্র জানায়, অগ্রাধিকার ভিত্তিতে উত্তরাঞ্চলের সৈয়দপুর শিল্পাঞ্চল, উত্তরা ইপিজেড ও ঢেলাপীরের অর্থনৈতিক অঞ্চলে (প্রস্তাবিত) পাইপলাইনে গ্যাস সরবরাহের উদ্যোগ নেওয়া হয়েছে। প্রক্রিয়া সম্পন্ন হলে চলতি ২০১৬-১৭ অর্থবছরেই পাইপলাইন স্থাপনের কাজ শুরু হবে।সম্ভাব্যতা যাচাইয়ে নিয়োজিত পাঁচ সদস্যের একটি দল গতকাল বিকেলে সৈয়দপুর পৌরসভার মেয়র মো. আমজাদ হোসেন সরকারের সঙ্গে তাঁর কার্যালয়ে সাক্ষাৎ করেছে। এ দলের নেতৃত্ব দিচ্ছেন পশ্চিমাঞ্চল গ্যাস কোম্পানির মহাব্যবস্থাপক (পরিচালন) ইমাম উদ্দিন শেখ।মেয়র আমজাদ প্রথম আলোকে বলেন, ‘পাইপলাইনে সৈয়দপুরে গ্যাস আসছে, এটা নিঃসন্দেহে সৌভাগ্যের ব্যাপার। প্রধানমন্ত্রী শেখ হাসিনা তাঁর প্রতিশ্রুতি রক্ষা করেছেন।’ইমাম উদ্দিন শেখ বলেন, ‘পর্যাপ্ত গ্যাস প্রাপ্তি সাপেক্ষে সৈয়দপুর শিল্পাঞ্চলে গ্যাস সরবরাহ করা হবে। শিগগিরই সম্পন্ন হবে সম্ভাব্যতা যাচাই। এরপর পাইপলাইন স্থাপন করা হবে।’
 
