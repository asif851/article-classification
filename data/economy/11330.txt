
বাংলাদেশে বিদেশি বিনিয়োগ আকর্ষণে সুশাসন, ব্যবসায়ের পরিবেশ ও নিরাপত্তার নিশ্চয়তা প্রয়োজন বলে মনে করেন ঢাকায় নিযুক্ত ফরাসি রাষ্ট্রদূত সোফি অবার্ত। তিনি ফ্রান্স-বাংলাদেশ চেম্বার অব কমার্স অ্যান্ড ইন্ডাস্ট্রি (সিসিআইএফবি) আয়োজিত এক মধ্যাহ্নভোজ সভায় এ মন্তব্য করেন। এতে বক্তারা বলেন, এ দেশে নতুন বিনিয়োগের ক্ষেত্রে জমি, বিদ্যুৎ ও গ্যাস পাওয়া নিয়ে জটিলতার মুখে পড়তে হয়। ফ্রান্স-বাংলাদেশ চেম্বার অব কমার্স অ্যান্ড ইন্ডাস্ট্রি (সিসিআইএফবি) সম্প্রতি রাজধানীর একটি হোটেলে এই মধ্যাহ্নভোজ সভার আয়োজন করে। এতে প্রধান অতিথি ছিলেন বিনিয়োগ বোর্ডের নির্বাহী চেয়ারম্যান এস এ সামাদ। সিসিআইএফবির সভাপতি মঞ্জুরুল ইসলামের সভাপতিত্বে অনুষ্ঠানে ফ্রান্স ইকোনমিক কাউন্সেলর ও সিসিআইএফবির সহসভাপতি পিয়েরে ফ্যাবরে, সংগঠনটির পরিচালক রিফাত রশীদ এবং বাংলাদেশে আলকাটেল-লুসেন্টের কান্ট্রি ডিরেক্টর রোল্যান্ড রেইনার বক্তব্য দেন। অনুষ্ঠানে বিনিয়োগ বোর্ডের নির্বাহী চেয়ারম্যান বলেন, বাংলাদেশের বিনিয়োগ নীতিমালা অনুযায়ী কিছু সংরক্ষিত ক্ষেত্র ছাড়া অন্য সব খাতে বেসরকারি বিদেশি বিনিয়োগের সুযোগ রয়েছে। এ ছাড়া বিদেশিরা এ দেশে বিনিয়োগ করলে কর ছাড় ও আর্থিক প্রণোদনাসহ বিভিন্ন সুযোগ-সুবিধা পান। এস এ সামাদ বলেন, বাংলাদেশে ব্যবসাবান্ধব ও তুলনামূলক ব্যয় সাশ্রয়ী পরিবেশ বিরাজ করছে। ফলে এখানে বিনিয়োগ করে সর্বোচ্চ মুনাফা অর্জন করা যায়। এস এ সামাদ আরও বলেন, বাংলাদেশে সম্ভাবনার তুলনায় এফডিআইয়ের পরিমাণ খুবই কম। তিনি ফরাসি উদ্যোক্তাদের বাংলাদেশের অবকাঠামো উন্নয়ন খাতে বিনিয়োগের আহ্বান জানান। বিজ্ঞপ্তি।
