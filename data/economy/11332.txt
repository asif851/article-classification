
তৈরি পোশাকশ্রমিকদের আবাসন নির্মাণে গৃহায়ণ তহবিল থেকে ২ শতাংশ সুদে ঋণের জোগান দেওয়া হচ্ছে। এ বিষয়ে গতকাল মঙ্গলবার তৈরি পোশাকশিল্প মালিক সমিতি বিজিএমইএর সঙ্গে বাংলাদেশ ব্যাংকের গৃহায়ণ তহবিলের চুক্তি হয়েছে। এই তহবিল থেকে পোশাক কারখানার মালিকেরা নিজেদের জমিতে শ্রমিকদের আবাসন নির্মাণে সহজ শর্তে ঋণ নিতে পারবেন।চুক্তি অনুষ্ঠানে অর্থমন্ত্রী আবুল মাল আবদুল মুহিত প্রধান অতিথি এবং বাংলাদেশ ব্যাংকের গভর্নর আতিউর রহমান বিশেষ অতিথি ছিলেন। চুক্তিতে স্বাক্ষর করেন তহবিলের উপদেষ্টা ও বাংলাদেশ ব্যাংকের নির্বাহী পরিচালক ম. মাহফুজুর রহমান ও বিজিএমইএর সহসভাপতি (অর্থ) রিয়াজ-বিন-মাহমুদ।নিয়ম অনুসারে শ্রমিকের আবাসন নির্মাণে প্রয়োজনীয় মোট অর্থের ৬০ শতাংশ দেবে পোশাক কারখানার মালিক। আর বাকি ৪০ শতাংশ আসবে এ তহবিল থেকে। এ ঋণের গ্যারান্টার বা পরিশোধের নিশ্চয়তা দেবে বিজিএমইএ। অর্থাৎ কোনো মালিক ঋণ পরিশোধে ব্যর্থ হলে বিজিএমইএ তা পরিশোধ করবে।১৯৯৮ সালে সরকার ১৬১ কোটি টাকা দিয়ে গৃহায়ণ তহবিল তৈরি করে। তবে এটি ঘূর্ণমান তহবিল হওয়ায় এখন এই তহবিলে মোট অর্থ আছে ৩২৭ কোটি টাকা। বিজিএমইএ তাদের জন্য তহবিলে আরও ২০০ কোটি টাকা সরকারের কাছে চেয়েছে। অর্থমন্ত্রী এতে সম্মতি দিয়ে বলেছেন, এটাতে কোনো সমস্যা হবে না।অনুষ্ঠানে অর্থমন্ত্রী বলেছেন, এটি মহতী উদ্যোগ। কারণ, পোশাকশিল্পের সঙ্গে প্রত্যক্ষ ও পরোক্ষভাবে দুই কোটি মানুষ সম্পৃক্ত। তাঁদের জন্য এই তহবিল থেকে আবাসন নির্মাণ করা হচ্ছে।অর্থমন্ত্রী হিসেবে দায়িত্ব পেয়ে গতকাল দ্বিতীয়বারের মতো বাংলাদেশ ব্যাংকে আসেন আবদুল মুহিত। গতকাল বিকেল পাঁচটায় কেন্দ্রীয় ব্যাংকে পৌঁছেই অর্থমন্ত্রী কেন্দ্রীয় ব্যাংকের অটোমেটেড ক্লিয়ারিং হাউস ও শিশু দিবাযত্নকেন্দ্র পরিদর্শন করেন। এ সময় তাঁর সঙ্গে গভর্নরসহ শীর্ষস্থানীয় কর্মকর্তারা উপস্থিত ছিলেন।চুক্তি অনুষ্ঠানে অর্থমন্ত্রী বলেন, বাংলাদেশ হওয়ার পরপরই কোনো কারণে ব্যাংকঋণ পরিশোধ না করার একটা সংস্কৃতি মারাত্মক আকার ধারণ করে। একসময় ৪০ শতাংশ পর্যন্ত ঋণখেলাপি হয়েছিল। এখন তা ১০-১১ শতাংশে নেমে এসেছে। এটা ততটা খারাপ না। তবে খেলাপি ঋণের হার ৮ শতাংশ হলে তিনি খুশি হতেন বলে মন্তব্য করেন। তিনি আরও বলেন, ‘আমরা খেলাপি থেকে পরিত্রাণ পেয়েছি। সংবাদপত্র যদিও মাঝেমধ্যে লেখে খেলাপি ঋণ নিয়ে। তারা অবশ্য দুর্নীতির বিষয়টি তুলে ধরে।’ খেলাপি হওয়া সম্মানের জন্য হানিকর, এখন ব্যবসায়ীরা এটি মনে করেন বলে মত দেন মন্ত্রী। তিনি বলেন, আশির দশকের প্রথম দিকে ব্যবসায়ীরা বলতেন, তাঁরা অনেক কষ্টে ব্যাংক থেকে ঋণ পেয়েছেন, তাই তাঁরা পরিশোধ করতে চাইতেন না।আতিউর রহমান বলেন, এই চুক্তির সফলতা নির্ভর করবে বিজিএমইএর ওপর। কারণ, কোনো মালিক এই তহবিল থেকে ঋণ পেতে প্রথমে বিজিএমইএতে আবেদন করবেন। তারপর যাচাইবাছাই করে সংগঠনের পক্ষ থেকে বাংলাদেশ ব্যাংকে সে আবেদন প্রেরণ করা হবে। তা ছাড়া গ্যারান্টারের বিষয়টি তো আছেই।বিজিএমইএর সভাপতি আতিকুল ইসলাম সমঝোতা চুক্তির জন্য সংশ্লিষ্ট সবাইকে ধন্যবাদ জানান। তিনি আরও বলেন, গাজীপুরে সরকারের অনেক খাসজমি পড়ে আছে। এই জমি কারখানার মালিকদের দিলে শ্রমিকদের জন্য ডরমিটরি নির্মাণ করা যাবে।গৃহায়ণ তহবিল থেকে সরাসরি এ ঋণ পোশাকমালিকদের বিতরণ করা হবে।
