
স্কয়ার ফার্মাসিউটিক্যালসের কারেন্ট গুড ম্যানুফ্যাকচারিং প্র্যাকটিসকে (সিজিএমপি) সন্তোষজনক বলে উল্লেখ করেছে যুক্তরাষ্ট্রের খাদ্য ও ওষুধ নিয়ন্ত্রক সংস্থা (এফডিএ)।
গাজীপুরে স্কয়ার ফার্মাসিউটিক্যালসের ওরাল সলিড ডোসেজ (ওএসডি) প্ল্যান্টের ওপর এফডিএর পরীক্ষণ প্রতিবেদনে এ কথা বলা হয়েছে। সম্প্রতি ওই প্রতিবেদন প্রকাশিত হয়।
চলতি বছরের জানুয়ারিতে এফডিএ প্রথমবারের মতো বাংলাদেশের ওষুধ কোম্পানিতে সিজিএমপি পরীক্ষণ করে। ওই পরীক্ষণে স্কয়ারের কারখানার উৎপাদন ও মাননিয়ন্ত্রণ ব্যবস্থা গুরুত্ব দিয়ে পরীক্ষা করা হয়।
ওষুধ প্রস্তুতকারকদের উৎপাদন ও মাননিয়ন্ত্রণের সবশেষ স্ট্যান্ডার্ড হলো সিজিএমপি।
বিশ্বে ওষুধের সবচেয়ে বড় বাজার যুক্তরাষ্ট্র। এফডিএর অনুমোদন ছাড়া সে দেশে ওষুধ রপ্তানি সম্ভব নয়।
স্কয়ারের উৎপাদন ও মান নিয়ন্ত্রণব্যবস্থা ইতিমধ্যে যুক্তরাজ্যের এমএইচআরএ ও অস্ট্রেলিয়ার টিজিএর অনুমোদন পেয়েছে। যুক্তরাজ্যসহ ৩৯টি দেশে স্কয়ারের ওষুধ রপ্তানি হচ্ছে। বিজ্ঞপ্তি
