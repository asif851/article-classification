
চলতি বছরে (২০১৭) এশিয়ার অগ্রসরমাণ দেশগুলোর মোট দেশজ উৎপাদনের (জিডিপি) গড় প্রবৃদ্ধি কিছুটা বেড়ে ৫ দশমিক ৯ শতাংশ হবে বলে পূর্বাভাস দিয়েছে এশীয় উন্নয়ন ব্যাংক (এডিবি)। গত বার এই হার ছিল ৫ দশমিক ৮ শতাংশ। সম্প্রতি এশিয়ান ডেভেলপমেন্ট আউটলুকের সম্পূরক প্রতিবেদনে এই পূর্বাভাস দেওয়া হয়েছে। গত এপ্রিল মাসে প্রকাশিত মূল প্রতিবেদনে ২০১৭ সালের প্রবৃদ্ধি ৫ দশমিক ৭ শতাংশ হবে, এমন বলা হয়েছিল।
এডিবি আরও বলেছে, আগামী বছর এশিয়ার অগ্রসরমাণ দেশগুলোর প্রবৃদ্ধি কিছুটা বেড়ে ৫ দশমিক ৮ শতাংশ হবে।
এডিবির সদস্যভুক্ত ৪৫টি দেশ নিয়ে অগ্রসরমাণ দেশের তালিকা তৈরি করা হয়েছে। এসব দেশের জিডিপি প্রবৃদ্ধির প্রাক্কলনই প্রতিবেদনে দেওয়া হয়েছে।
দক্ষিণ এশিয়া সম্পর্কে বলা হয়েছে, দক্ষিণ এশিয়ার দেশগুলোর ধারাবাহিক উচ্চ প্রবৃদ্ধি হচ্ছে, যা ভবিষ্যতে অব্যাহত থাকবে। ২০১৭ সালে দক্ষিণ এশিয়ার গড় প্রবৃদ্ধি হবে ৭ শতাংশ, আগামী বছর তা বেড়ে দাঁড়াবে ৭ দশমিক ২ শতাংশ।
দক্ষিণ এশিয়ার প্রবৃদ্ধি অর্জনে ভারতই নেতৃত্ব দিচ্ছে। ভারত সম্পর্কে প্রতিবেদনে বলা হয়েছে, ২০১৬ সালে ৫০০ ও ১০০০ রুপির নোট বাতিল করার পাশাপাশি বাজারে নতুন নোট ছাড়ে ভারত। এ ঘটনার কারণে নগদ অর্থের প্রয়োজন হয় এমন খাতগুলোতে নেতিবাচক প্রভাব পড়েছিল। ২০১৫ সালে যেখানে ৮ শতাংশ প্রবৃদ্ধি হয়েছিল, সেখানে ২০১৬ সালে তা কমে ৭ দশমিক ১ শতাংশ হয়। অবশ্য ২০১৭ সালে তা বেড়ে ৭ দশমিক ৬ শতাংশ বলে পূর্বাভাস দিয়েছে এডিবি, যা আগামী বছরও অব্যাহত থাকবে।
অন্যদিকে বাংলাদেশ সম্পর্কে এডিবির প্রতিবেদনে বলা হয়েছে, গত অর্থবছরের জন্য প্রবৃদ্ধির যে পূর্বাভাস এডিবি দিয়েছিল সরকারের প্রাথমিক হিসাবে তা ছাড়িয়ে গেছে। উল্লেখ্য, বিদায়ী অর্থবছরে সরকারের সাময়িক হিসাবে ৭ দশমিক ২৪ শতাংশ প্রবৃদ্ধি অর্জিত হয়েছে। এডিবি বলেছে, কৃষি খাতে প্রত্যাশার চেয়ে বেশি প্রবৃদ্ধি হয়েছে। পাইকারি ও খুচরা ব্যবসা, আবাসন, হোটেল-রেস্তোরাঁ, পরিবহন খাতের ভালো ব্যবসার কারণে সেবা খাতেও ভালো প্রবৃদ্ধি হয়েছে। মূল্যস্ফীতি সম্পর্কে এডিবি বলেছে, আন্তর্জাতিক বাজারে পণ্যের দাম কমে যাওয়ার সুবিধা পাচ্ছে বাংলাদেশ। এতে খাদ্যবহির্ভূত পণ্যে ধারাবাহিকভাবে মূল্যস্ফীতি কমেছে।
চীন সম্পর্কে এডিবি বলছে, রপ্তানি প্রবৃদ্ধির কারণে চলতি বছরে চীনে ৬ দশমিক ৭ শতাংশ প্রবৃদ্ধি হতে পারে। তবে আগামী বছর তা কমে ৬ দশমিক ৪ শতাংশে নেমে যেতে পারে। এ বছর শিল্পোন্নত দেশ কোরিয়ার প্রবৃদ্ধি কিছুটা বেড়ে ২ দশমিক ৭ শতাংশ হতে পারে।
অঞ্চলভিত্তিক প্রবৃদ্ধি পূর্বাভাসও দিয়েছে এডিবি। সেখানে বলা হয়েছে, দক্ষিণ এশিয়ার দেশগুলোর গড় প্রবৃদ্ধি সবচেয়ে বেশি ৭ শতাংশ হবে। পূর্ব এশিয়ার প্রবৃদ্ধি হতে পারে ৬ শতাংশ। দক্ষিণ-পূর্ব এশিয়ায় তা ৪ দশমিক ৮ শতাংশ হবে বলে পূর্বাভাস দিয়েছে এডিবি। 
