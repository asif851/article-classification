
দেশের প্রধান শেয়ারবাজার ঢাকা স্টক এক্সচেঞ্জের (ডিএসই) নতুন সভাপতি নির্বাচিত হয়েছেন ঢাকা বিশ্ববিদ্যালয়ের অনারারি শিক্ষক আবুল হাশেম। গতকাল মঙ্গলবার ডিএসইর পরিচালনা পর্ষদের সভায় সর্বসম্মতিক্রমে তাঁকে আগামী তিন বছরের জন্য প্রতিষ্ঠানটির সভাপতি নির্বাচিত করা হয়। ডিএসইর এক সংবাদ বিজ্ঞপ্তিতে গতকাল এ তথ্য জানানো হয়েছে। স্টক এক্সচেঞ্জের মালিকানা থেকে ব্যবস্থাপনা আলাদা (ডিমিউচুয়ালাইজেশন) করার আইন অনুযায়ী, স্বতন্ত্র পরিচালকদের মধ্য থেকে স্টক এক্সচেঞ্জের সভাপতি নির্বাচিত হবেন। ১২ ফেব্রুয়ারি পুঁজিবাজার নিয়ন্ত্রক সংস্থা বাংলাদেশ সিকিউরিটিজ অ্যান্ড এক্সচেঞ্জ কমিশন (বিএসইসি) ডিএসইর পরিচালনা পর্ষদে নতুন ও পুরোনো মিলিয়ে সাতজন স্বতন্ত্র পরিচালকের নিয়োগ অনুমোদন করে। তঁদের মধ্য থেকে গতকাল আবুল হাশেমকে ডিএসইর পরবর্তী সভাপতি নির্বাচিত করে পুনর্গঠিত পরিচালনা পর্ষদ। ডিমিউচুয়ালাইজেশন পরবর্তী গত তিন বছর ডিএসইর সভাপতি হিসেবে দায়িত্ব পালন করেছেন বিচারপতি সিদ্দিকুর রহমান মিয়া।
