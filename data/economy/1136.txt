
টানা তিন কার্যদিবস দরপতনের পর সূচকের কিছুটা ঊর্ধ্বমুখী প্রবণতা লক্ষ করা যাচ্ছে দেশের দুই পুঁজিবাজার ঢাকা স্টক এক্সচেঞ্জ (ডিএসই) ও চট্টগ্রাম স্টক এক্সচেঞ্জে (সিএসই)। আজ সোমবার সপ্তাহের দ্বিতীয় কার্যদিবসে দৈনন্দিন লেনদেনের গতি সামান্য বেড়েছে। এ ছাড়া বেশির ভাগ প্রতিষ্ঠানের শেয়ারের দর বেড়েছে দুই পুঁজিবাজারে।
ডিএসইতে আজ দুপুর সাড়ে ১২টা নাগাদ প্রধান সূচক ডিএসইএক্স সূচক ১৮ দশমিক ২৫ পয়েন্ট বেড়ে অবস্থান করছে ৫৭০৯ পয়েন্টে। দুপুর সাড়ে ১২টা পর্যন্ত লেনদেন হয়েছে প্রায় ৪১৬ কোটি ৬৯ লাখ টাকা। গতকাল এ সময় পর্যন্ত লেনদেনের পরিমাণ ছিল ৩৫২ কোটি ৪৯ লাখ টাকা। আজ দুপুর সাড়ে ১২টা পর্যন্ত ডিএসইতে লেনদেনে অংশ নিয়েছে ৩১৩টি কোম্পানি ও মিউচুয়াল ফান্ডের শেয়ার। এর মধ্যে দর বেড়েছে ১৩৯টির, কমেছে ১২৪টির। দর অপরিবর্তিত রয়েছে ৫০টি কোম্পানির।
গত তিন কার্যদিবসে ডিএসইতে ডিএসইএক্স সূচক কমে ৪৬ পয়েন্ট। এর মধ্যে গতকাল রোববার লেনদেন শেষে ডিএসইএক্স সূচক ২৮ পয়েন্ট কমে অবস্থান করে ৫৬৯১ পয়েন্টে।
অন্যদিকে, সিএসইতে আজ দুপুর ১২টা নাগাদ সার্বিক সূচক বেড়েছে ৬৪ দশমিক ৫৪ পয়েন্ট। মোট লেনদেনের পরিমাণ এখন পর্যন্ত ২৭ কোটি টাকা। গতকাল এ সময় পর্যন্ত লেনদেন হয় ২৫ কোটি ৭৪ লাখ টাকা। আজ দুপুর সাড়ে ১২টা নাগাদ সিএসইতে লেনদেনে অংশ নিয়েছে ১৯৪টি কোম্পানি ও মিউচুয়াল ফান্ডের শেয়ার। এর মধ্যে দর বেড়েছে ৮৯টির, কমেছে ৮১টির। দর অপরিবর্তিত রয়েছে ২৪টি কোম্পানির।
