
রবি নম্বর থেকে আজ শুক্রবার ও কাল শনিবার বিনা মূল্যে সৌদি আরবে ফোন করার সুবিধা ঘোষণা করেছে মোবাইল ফোন অপারেটর রবি আজিয়াটা লিমিটেড। পবিত্র হজ করতে গিয়ে মিনায় পদদলিত হয়ে সাত শতাধিক হাজির মৃত্যুর পরিপ্রেক্ষিতে বাংলাদেশি হাজি ও তাদের পরিবারের পাশে দাঁড়ানোর জন্য রবি এ ঘোষণা দিয়েছে।
যেকোনো রবি নম্বর থেকে বিনা মূল্যে সৌদিতে ফোন করা যাবে। যারা রবির রোমিং সেবা গ্রহণ করে সৌদি আরবে অবস্থান করছেন তারাও দেশে বিনা মূল্যে ফোন ও এসএমএস করার সুযোগ পাবেন। এই দুর্ঘটনায় যারা প্রাণ হারিয়েছেন তাদের পরিবারের প্রতি সমবেদনা জানিয়েছে রবি।
