
ব্যাংক কোম্পানি আইনের সংশোধন ঠেকাতে মাঠে নামার ঘোষণা দিয়েছেন বাংলাদেশ ব্যাংকের সাবেক ডেপুটি গভর্নর খোন্দকার ইব্রাহিম খালেদ। সম্প্রতি এ আইনের সংশোধন করে পরিচালকদের মেয়াদ ছয় বছর থেকে বাড়িয়ে নয় বছর ও এক পরিবার থেকে দুজনের পরিবর্তে চারজনকে পরিচালক করার উদ্যোগ নিয়েছে সরকার। এই সংশোধন ঠেকাতে লেখালেখি, সেমিনার ও উচ্চ মহলে দেখা করবেন তিনি।
আজ বৃহস্পতিবার রাজধানীর মিরপুরে বাংলাদেশ ইনস্টিটিউট অব ব্যাংক ম্যানেজমেন্ট (বিআইবিএম) আয়োজিত গবেষণা কর্মশালায় তিনি এ মন্তব্য করেন।
এ সময় ইব্রাহিম খালেদ বলেন, ‘মালিকেরা যেভাবে চাইছে, ব্যাংকগুলো সেভাবেই চলছে। টাকা-পয়সা আছে, কিন্তু শিক্ষা নেই—এমন মালিকদের ব্যাংকগুলোয় পেশাদার ব্যাংকাররা কাজ করতে পারছেন না। নতুন করে এ আইন সংশোধন হলে পেশাদার ব্যাংকারদের পক্ষে এসব দোকানে (ব্যাংকে) কাজ করা কঠিন হয়ে পড়বে।’
‘বাংলাদেশের প্রেক্ষিতে ব্যাংক একীভূত ও অধিগ্রহণ’ শীর্ষক এ কর্মশালায় প্রধান অতিথি ছিলেন বাংলাদেশ ব্যাংকের ডেপুটি গভর্নর এস কে সুর চৌধুরী।
কর্মশালায় এস কে সুর চৌধুরী বলেন, বাংলাদেশে ব্যাংক খাতে প্রধান সমস্যা খেলাপি ঋণ। ব্যাংকগুলোয় সুশাসনের অভাবও বড় সমস্যা। পৃথিবীর বিভিন্ন দেশে প্রায়ই ব্যাংক একীভূতের খবর পাওয়া যায়। এমনকি ভারতেও এমনটা হচ্ছে। বাংলাদেশে দুটি প্রতিষ্ঠান একীভূত হয়ে গঠন হয়েছে বিডিবিএল।
আরও পড়ুনব্যাংক কোম্পানি আইন সংশোধন প্রস্তাব সংসদে, জাপার আপত্তি নাকচ
মালিকদের স্বার্থে আবারও ব্যাংকের আইন বদল
