
চামড়া শিল্পনগর প্রকল্প দ্রুত বাস্তবায়নের জন্য সরাসরি পদ্ধতিতে পরামর্শক নিয়োগের প্রস্তাব অনুমোদন করেছে অর্থনৈতিক বিষয়সংক্রান্ত মন্ত্রিসভা কমিটি।এই পরামর্শক হিসেবে নিয়োগ পাচ্ছে বাংলাদেশ প্রকৌশল বিশ্ববিদ্যালয়ের (বুয়েট) আওতাধীন গবেষণা সংস্থা ব্যুরো অব রিসার্চ টেস্টিং অ্যান্ড কনসালটেশন (বিআরটিসি)।সচিবালয়ে গতকাল বুধবার অর্থমন্ত্রী আবুল মাল আবুল মুহিতের সভাপতিত্বে অনুষ্ঠিত কমিটির সভায় শিল্প মন্ত্রণালয়ের এ প্রস্তাব এ অনুমোদন দেওয়া হয়।সূত্র জানায়, উন্মুক্ত দরপত্রের পরিবর্তে সরাসরি পরামর্শক নিয়োগে শিল্প মন্ত্রণালয়ের প্রস্তাবে মন্ত্রিসভা কমিটি অনুমোদন দিয়েছে। অনুমোদন দেওয়ার ক্ষেত্রে অব্যাহতি দেওয়া হয়েছে গণখাতে ক্রয় বিধি (পিপিআর) পরিপালন থেকে। পরামর্শক বিআরটিসিকে পাঁচ কোটি টাকা পরামর্শক ফি (মাশুল) দেবে শিল্প মন্ত্রণালয়।জানা গেছে, কেন্দ্রীয় বর্জ্য শোধনাগার (সিইটিপি) এবং ডাম্পিং ইয়ার্ড তৈরির নকশা করে দিয়েছিল বুয়েট। আরও কয়েকটি কর্মসূচি বাকি রয়েছে বলে পুরো প্রকল্পের পরামর্শক হিসেবে তাই বুয়েটের কথাই ভাবা হয়েছে।১৫ বছর ধরে ঢাকা থেকে সরিয়ে সাভারে চামড়া শিল্পনগর স্থাপনের চেষ্টা চলছে। এর মধ্যে ২০১৩ সালের আগস্টে প্রকল্পের ব্যয় দ্বিতীয় দফা বাড়িয়ে এক হাজার ৭৯ কোটি টাকা করা হয়। আর নতুন করে বাস্তবায়নের সময়সীমা নির্ধারণ করা হয় ২০১৬ সাল।বৈঠকে এ ছাড়া সৌদি আরব, কাতার ও সংযুক্ত আরব আমিরাত থেকে ২০১৪ ও ২০১৫ সালের মধ্যে ১১ থেকে ১৫ লাখ টন ইউরিয়া সার আমদানির প্রস্তাব অনুমোদন দেওয়া হয়।
