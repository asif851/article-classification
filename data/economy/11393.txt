
তৈরি পোশাক খাতে শ্রমিকদের ৬৫ শতাংশই নারী শ্রমিক। বাকি ৩৫ শতাংশ পুরুষ শ্রমিক। সব মিলিয়ে এ খাতে ৪০ লাখ শ্রমিক কাজ করেন। এর মধ্যে ২৬ লাখ নারী ও ১৪ লাখ পুরুষ।
আজ সোমবার বেসরকারি গবেষণা প্রতিষ্ঠান এশিয়ান সেন্টার ফর ডেভেলপমেন্ট (এসিডি) প্রকাশিত এক সমীক্ষা প্রতিবেদনে এ তথ্য জানানো হয়েছে। মহাখালীর ব্র্যাক সেন্টারে এ উপলক্ষে আলোচনা সভারও আয়োজন করা হয়।প্রতিবেদনে জানানো হয়, তৈরি পোশাক কারখানায় কর্মরত শ্রমিকেরা গড়ে ছয় হাজার ৮২০ টাকা মাসিক মজুরি পান। কর্মরত শ্রমিকদের মধ্যে এক শতাংশ পান গড়ে ১৯ হাজার ৪৪ টাকা। এঁরা সবাই দক্ষ শ্রমিক। আর যাঁরা সবচেয়ে কম দক্ষ, তাঁরা মাসে পান গড়ে পাঁচ হাজার ৬২৫ টাকা।প্রতিবেদনে জানানো হয়, খাবারের পেছনে শ্রমিক পরিবার মাসে গড়ে চার হাজার ৭৮২ টাকা ১৮ পয়সা ব্যয় করে থাকে, যা ওই পরিবারের মোট ব্যয়ের ৪২ শতাংশ। এ ছাড়া ঘর ভাড়ায় ব্যয় করতে হয় মাসিক খরচের ৩০ শতাংশ বা তিন হাজার ৪০৯ টাকা ৬৪ পয়সা। এ ছাড়া মোবাইল ফোনের পেছনে প্রতিটি পরিবার গড়ে ৩১৬ টাকা ৫৮ পয়সা ব্যয় করে থাকে। অন্যদিকে গ্রামের বাড়িতে প্রতি মাসে গড়ে এক হাজার ২৯২ টাকা ১২ পয়সা পাঠান তাঁরা।অনুষ্ঠানে বক্তব্য রাখেন এসিডি’র নির্বাহী পরিচালক এ কে এনামুল হক, জ্যেষ্ঠ গবেষক মিনহাজ মাহমুদ, ঢাকা বিশ্ববিদ্যালয়ের শিক্ষক সেলিম রায়হান, সেন্টার ফর পলিসি ডায়ালগের (সিপিডি) অতিরিক্ত পরিচালক খন্দকার গোলাম মোয়াজ্জেম, ইকোনমিক রিসার্চ গ্রুপের পরিচালক অতনু রব্বানী প্রমুখ। এতে সভাপতিত্ব করেন ঢাকা বিশ্ববিদ্যালয়ের ইনস্টিটিউট অব বিজনেস অ্যাডমিনিস্ট্রেশনের অধ্যাপক সৈয়দ ফারহাত আনোয়ার।
