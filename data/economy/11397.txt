
আবারও দরপতনের ধারা বিরাজ করছে দেশের শেয়ারবাজারে। কয়েক দিন ধরে টানা দরপতন চলছে। সেই সঙ্গে লেনদেনও নিম্নমুখী।প্রধান শেয়ারবাজার ঢাকা স্টক এক্সচেঞ্জে (ডিএসই) গতকাল সোমবার দিন শেষে লেনদেনের পরিমাণ ছিল ২৩৩ কোটি টাকা। প্রায় দুই মাসের ব্যবধানে এটিই ডিএসইতে সর্বনিম্ন লেনদেন। এর আগে সর্বশেষ চলতি বছরের ১২ আগস্ট ১৬২ কোটি টাকার লেনদেন হয়েছিল।কয়েক দিনের পতনের ফলে গতকাল ডিএসইর প্রধান সূচক ডিএসইএক্স কমে দাঁড়িয়েছে তিন হাজার ৮৫৭ পয়েন্টে।বাজারসংশ্লিষ্ট ব্যক্তিরা বলছেন, শারদীয় দুর্গোৎসব ও আসন্ন ঈদুল আজহা উপলক্ষে আগামী শুক্রবার থেকে ১৯ অক্টোবর পর্যন্ত শেয়ারবাজারে লেনদেন বন্ধ থাকবে। তাই ছুটির আগে মাত্র তিন কার্যদিবস লেনদেন হবে। আর ঈদ-পূজা সামনে রেখে বিনিয়োগকারীদের মধ্যে টাকা উত্তোলনের প্রবণতা বেড়ে যায়। এতে করে বিক্রির চাপ বাড়লে দরপতন ঘটে।ছুটি ছাড়াও দেশের রাজনৈতিক পরিস্থিতি নিয়ে বিনিয়োগকারীদের মধ্যেও একধরনের শঙ্কা বিরাজ করছে। বাজারে নতুন করে খুব বেশি বিনিয়োগ না আসায় লেনদেন কমছে।ঢাকার বাজারে গতকাল ২৮৪টি কোম্পানি ও মিউচুয়াল ফান্ডের লেনদেন হয়।
