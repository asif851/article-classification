
অভ্যন্তরীণ চাহিদা মিটিয়ে রপ্তানির উপযোগী গুণগত মানের মুঠোফোন কারখানা গড়ে তুলতে দেশীয় উদ্যোক্তাদের পরামর্শ দিয়েছেন শিল্পমন্ত্রী আমির হোসেন আমু। তিনি বলেছেন, কাঁচামালের শুল্ক কমানোর দাবি জানানোর আগে এ খাতে শিল্প-কারখানা গড়ে তুলতে হবে। এ ধরনের কারখানা হলে তার সুরক্ষায় সরকার শিল্পবান্ধব শুল্ককাঠামো নিশ্চিত করবে।‘দেশীয় উদ্যোগে মোবাইল ফোন শিল্প গড়ে তোলার এখনই উপযুক্ত সময়’ শীর্ষক এক আলোচনা সভায় প্রধান অতিথির বক্তব্যে তিনি এ কথা বলেন। ‘বিশ্ব টেলিযোগাযোগ ও তথ্য সংঘ দিবস, ২০১৬’ উপলক্ষে বাংলাদেশ মোবাইল ফোন ব্যবসায়ী সমিতি (বিএমবিএ) গতকাল সোমবার জাতীয় প্রেসক্লাবে এ অনুষ্ঠানের আয়োজন করে বলে শিল্প মন্ত্রণালয়ের এক বিজ্ঞপ্তিতে জানানো হয়েছে।বিএমবিএর সভাপতি মোহাম্মদ নিজাম উদ্দিনের সভাপতিত্বে অনুষ্ঠানে এফবিসিসিআইয়ের সভাপতি আবদুল মাতলুব আহমাদ ও সাবেক সভাপতি কাজী আকরাম উদ্দিন আহমদ, বিটিআরসির সাবেক চেয়ারম্যান সৈয়দ মার্গুব মোর্শেদ, তথ্যপ্রযুক্তি বিশেষজ্ঞ মোস্তাফা জব্বার উপস্থিত ছিলেন।সভায় বক্তারা বলেন, বর্তমানে বাংলাদেশে ১০ হাজার কোটি টাকারও বেশি মুঠোফোন ও আনুষঙ্গিক সরঞ্জামের বাজার রয়েছে, যা সম্পূর্ণ আমদানিনির্ভর। তাই এ খাতে বিনিয়োগ করলে বিপুল পরিমাণে বৈদেশিক মুদ্রা সাশ্রয় হবে।শিল্পমন্ত্রী বড় আকারের মোবাইল ফোন কারখানা স্থাপনে ইপিজেড ও ছোট কারখানার জন্য বিসিক শিল্পনগরে প্লট বরাদ্দ দেওয়ার আশ্বাস দেন।
