
অনির্দিষ্টকালের জন্য সারা দেশে সব জুয়েলারি দোকান বন্ধ রাখার ঘোষণা দিয়েছে সোনা ব্যবসায়ীদের সংগঠন বাংলাদেশ জুয়েলার্স সমিতি। জুয়েলারি দোকানে ‘হয়রানিমূলক অভিযান’ বন্ধ ও ব্যবসাবান্ধব স্বর্ণ আমদানি নীতিমালা বাস্তবায়নের দাবিতে এ সিদ্ধান্ত নেওয়া হয় বলে আজ বৃহস্পতিবার সমিতির এক সংবাদ বিজ্ঞপ্তিতে জানানো হয়।
বিজ্ঞপ্তিতে বলা হয়, কোনো নোটিশ ছাড়া আজ বৃহস্পতিবার আমিন জুয়েলার্সে অভিযান ও প্রতিষ্ঠানটির ব্যবস্থাপককে আটকের পরিপ্রেক্ষিতে জুয়েলার্স সমিতি জরুরি সভা করে। সভায় অনির্দিষ্টকালের জন্য দেশের সব জুয়েলারি দোকান বন্ধ রাখার সিদ্ধান্ত হয়। পরবর্তী সিদ্ধান্ত না হওয়া পর্যন্ত সব দোকান বন্ধ রাখার জন্য সংশ্লিষ্ট ব্যক্তিদের প্রতি আহ্বান জানানো হয়।
বিজ্ঞপ্তিতে সই করেন সমিতির সভাপতি গঙ্গা চরণ মালাকার ও সাধারণ সম্পাদক দিলীপ কুমার আগরওয়ালা।এদিকে শুল্ক গোয়েন্দা এ তদন্ত পরিদপ্তরের মহাপরিচালক মইনুল খান রাত সাড়ে আট টায় জানিয়েছেন, বাংলাদেশ জুয়েলার্স সমিতি নেতারা তার দপ্তরে বৈঠকের জন্য আসছেন। এর আগে তিনি জানান, নিউমার্কেটের কোন সোনার দোকানে শুল্ক গোয়েন্দারা অভিযান চালায়নি। 
