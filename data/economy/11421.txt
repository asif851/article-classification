
বাংলাদেশের সঙ্গে অগ্রাধিকারমূলক বাণিজ্য চুক্তি বা প্রেফারেনশিয়াল ট্রেড অ্যাগ্রিমেন্ট (পিটিএ) সই করতে আগ্রহী ইন্দোনেশিয়া। ঢাকায় নিযুক্ত দেশটির রাষ্ট্রদূত রিনা সোয়েমারনো এ আগ্রহের কথা জানিয়ে বলেছেন, বাংলাদেশ ও ইন্দোনেশিয়া এশিয়ার দুটি নিকটতম দেশ। দুই দেশই উন্নতির পথে রয়েছে। তাই দেশ দুটির পারস্পরিক স্বার্থে একসঙ্গে কাজ করার যথেষ্ট সুযোগ রয়েছে।
বাংলাদেশ শিল্প ও বণিক সমিতি ফেডারেশনের (এফবিসিসিআই) সভাপতি মো. সফিউল ইসলাম মহিউদ্দিনের সঙ্গে এক বৈঠকে ইন্দোনেশিয়ার রাষ্ট্রদূত এসব কথা বলেন। রাজধানীর মতিঝিলে ফেডারেশন ভবনে গতকাল সোমবার এ বৈঠক অনুষ্ঠিত হয়। সংগঠনটির এক বিজ্ঞপ্তিতে এ খবর জানানো হয়।
বৈঠকে এফবিসিসিআই সভাপতি ইন্দোনেশিয়ার রাষ্ট্রদূতকে দেশের বর্তমান অর্থনৈতিক পরিস্থিতি সম্পর্কে অবহিত করেন। তিনি বলেন, বাংলাদেশের অর্থনীতি দ্রুত বড় হচ্ছে এবং আর্থসামাজিক বিভিন্ন সূচকে এ দেশ এগিয়ে যাচ্ছে। তিনি আরও বলেন, বাংলাদেশ আঞ্চলিক সংগঠন আসিয়ানের প্রবেশদ্বার। তাই বাংলাদেশ ও ইন্দোনেশিয়া যৌথভাবে এ ভৌগোলিক অবস্থানের সুযোগ কাজে লাগাতে পারে।
এফবিসিসিআই সভাপতি এ দেশে ইন্দোনেশিয়ার বিশেষ অর্থনৈতিক অঞ্চল প্রতিষ্ঠার জন্য রাষ্ট্রদূতকে অনুরোধ জানান। এ ক্ষেত্রে বেসরকারি খাতের পক্ষ থেকে সব ধরনের সহযোগিতার আশ্বাস দেন।
ইন্দোনেশিয়ার রাষ্ট্রদূত ঢাকা ও জাকার্তার মধ্যে সরাসরি বিমান যোগাযোগ শুরুর ওপর গুরুত্ব আরোপ করেন। তিনি বলেন, বাংলাদেশ ওষুধ শিল্পে ব্যাপক সাফল্য অর্জন করেছে এবং বিশ্বের বিভিন্ন দেশে ওষুধ রপ্তানি করছে। ইন্দোনেশিয়া বাংলাদেশ থেকে আরও পণ্য আমদানি করতে আগ্রহী। 
রাষ্ট্রদূত বলেন, বাংলাদেশ তাঁর দেশের উল্লেখযোগ্য বাণিজ্য অংশীদার। ইন্দোনেশিয়া বাংলাদেশকে যথেষ্ট গুরুত্ব দেয়। ইন্দোনেশিয়ার রাষ্ট্রপতি জোকো উইদোদো এ বছরের কোনো এক সময় বাংলাদেশ সফরে আসবেন। রাষ্ট্রদূত আগামী অক্টোবর মাসে ইন্দোনেশিয়ায় অনুষ্ঠেয় ‘৩২তম ট্রেড এক্সপো’-তে প্রতিনিধিদল নিয়ে অংশগ্রহণের জন্য এফবিসিসিআই সভাপতিকে আমন্ত্রণ জানান।
অনুষ্ঠানে এফবিসিসিআইয়ের সহসভাপতি মো. মুনতাকিম আশরাফ, পরিচালক মো. আবু নাসের ও মহাসচিব মীর শাহাবুদ্দিন মোহাম্মদ সভায় উপস্থিত ছিলেন। ইন্দোনেশিয়া দূতাবাসের ইকোনমিক কাউন্সিলর ইনগ্রিড রোজালিনাও আলোচনায় অংশ নেন।
