
২০১০ সালে শেয়ারবাজার ধসে ক্ষতিগ্রস্ত ক্ষুদ্র বিনিয়োগকারীদের স্বল্প সুদে ঋণ সহায়তা দেওয়ার জন্য গঠিত ৯০০ কোটি টাকার বিশেষ তহবিলের মেয়াদ এক বছর বাড়ানোর পাশাপাশি ঋণের সুদ হারও কমানো হয়েছে। অর্থ মন্ত্রণালয়ের ব্যাংক ও আর্থিক প্রতিষ্ঠান বিভাগ সম্প্রতি এ সিদ্ধান্ত নিয়েছে।অর্থ মন্ত্রণালয় থেকে জারি করা এ-সংক্রান্ত এক আদেশে বলা হয়েছে, তহবিলটির মেয়াদ ২০১৭ সালের ডিসেম্বর পর্যন্ত বাড়ানো হয়েছে; যা এ বছরের ডিসেম্বরে শেষ হওয়ার কথা ছিল। আর বিনিয়োগকারী পর্যায়ে ঋণের সুদ হার ৯ শতাংশ কমিয়ে সর্বোচ্চ সাড়ে ৭ শতাংশ করা হয়েছে। নতুন সুদ হার এখন থেকেই কার্যকর।তহবিলটি ব্যবস্থাপনার দায়িত্বে আছে ইনভেস্টমেন্ট করপোরেশন অব বাংলাদেশ (আইসিবি)। এটি তদারকির জন্য পুঁজিবাজার নিয়ন্ত্রক সংস্থা বাংলাদেশ সিকিউরিটিজ অ্যান্ড এক্সচেঞ্জ কমিশন (বিএসইসি) ও বাংলাদেশ ব্যাংকের প্রতিনিধির সমন্বয়ে একটি কমিটি রয়েছে। জানা গেছে, গত ২৩ জুন পর্যন্ত তহবিলটি থেকে মার্চেন্ট ব্যাংক ও ব্রোকারেজ হাউসগুলোকে প্রায় ৬৪২ কোটি টাকার ঋণ দেওয়া হয়েছে। একই সময়ে ঋণ অনুমোদন করা হয়েছে প্রায় ৬৮৩ কোটি টাকা। অর্থ মন্ত্রণালয়ের আদেশে বলা হয়েছে, তহবিল থেকে আইসিবি ৫ শতাংশ সুদে ঋণ নিয়ে তা ৬ শতাংশ সুদে মার্চেন্ট ব্যাংক ও ব্রোকারেজ হাউসগুলোকে দেবে। আর মার্চেন্ট ব্যাংক ও ব্রোকারেজ হাউসগুলো সর্বোচ্চ সাড়ে সাত শতাংশ সরল সুদে ক্ষতিগ্রস্ত বিনিয়োগকারীদের মধ্যে তা বিতরণ করবে।
