
দেশে সব ধরনের সোনার দাম আরেক দফা কমেছে। প্রতি ভরি সোনায় এক হাজার ৪৮১ টাকা পর্যন্ত কমানোর সিদ্ধান্ত নিয়েছে বাংলাদেশ জুয়েলার্স সমিতি (বাজুস)। আজ মঙ্গলবার থেকে নতুন দর কার্যকর হবে।
নতুন দর অনুযায়ী, প্রতি ভরি (১১ দশমিক ৬৬৪ গ্রাম) ভালো মানের অর্থাৎ ২২ ক্যারেট সোনার ভরি ৪৫ হাজার ৭২৩ টাকা, ২১ ক্যারেট ৪৩ হাজার ৬২৩ টাকা এবং ১৮ ক্যারেটের দাম ৩৬ হাজার ৯৭৫ টাকা। এ ছাড়া সনাতন পদ্ধতির সোনার দর ২৫ হাজার ৭৮ টাকা ভরি। আর রুপার (২১ ক্যারেট-ক্যাডমিয়াম) ভরি এখন এক হাজার ১০৮ টাকা।
এখন পর্যন্ত প্রতি ভরি ২২ ক্যারেট সোনা ৪৭ হাজার ১৮০ টাকা, ২১ ক্যারেট ৪৫ হাজার ৪৬ টাকা এবং ১৮ ক্যারেট ৩৮ হাজার ৪৫৬ টাকায় বিক্রি হচ্ছে। এ ছাড়া সনাতন পদ্ধতির সোনা ২৬ হাজার ২৪৪ টাকা এবং রুপা এক হাজার ১৬৬ টাকায় বিক্রি হয়েছে।
অর্থাৎ নতুন দর কার্যকর হলে ক্রেতারা প্রতি ভরি ২২ ক্যারেটে এক হাজার ৪৫৭ টাকা, ২১ ক্যারেটে এক হাজার ৪২৩ এবং ১৮ ক্যারেটে এক হাজার ৪৮১ টাকা কমে কিনতে পারবেন। আর সনাতন পদ্ধতির সোনা ভরিতে এক হাজার ১৬৬ টাকা কমে কেনা যাবে।
জুয়েলারি ব্যবসায়ীরা জানান, প্রতি ভরি ২২ ক্যারেটে ৯১ দশমিক ৬ শতাংশ, ২১ ক্যারেটে ৮৭ দশমিক ৫ শতাংশ, ১৮ ক্যারেটে ৭৫ শতাংশ বিশুদ্ধ সোনা থাকে। সনাতন পদ্ধতির সোনা পুরোনো স্বর্ণালংকার গলিয়ে তৈরি করা হয়। এ ক্ষেত্রে কত শতাংশ বিশুদ্ধ সোনা পাওয়া যায়, সে বিষয়ে কোনো মানদণ্ড নেই।
বাজুসের নেতারা বলছেন, আন্তর্জাতিক বাজারে সোনার দাম কমে যাওয়ায় এবং ভারতের বাজারের সঙ্গে সমন্বয়ের জন্যই দেশে সোনার দাম কমানো হয়েছে।
