
সাভারের রানা প্লাজা ক্ষতিপূরণ তহবিলে টাকা দিতে সম্মত হয়েছে ইউরোপীয় ব্র্যান্ড বেনেটন। ক্ষতিপূরণ তহবিলে অর্থ দিতে প্রচারণা ও চাপ বাড়তে থাকায় এ সিদ্ধান্ত নিয়েছে ইতালির এ ব্র্যান্ড।অবশ্য তহবিলে কী পরিমাণ টাকা ব্র্যান্ডটি দেবে সেটা এখনো প্রকাশ করেনি। তবে রানা প্লাজা দুর্ঘটনার দ্বিতীয় বর্ষপূর্তির আগেই ক্ষতিপূরণের টাকার অঙ্ক ঘোষণা করা হবে বলে জানিয়েছে বেনেটন। ২০১৩ সালের ২৩ এপ্রিল সাভারের রানা প্লাজা ধসে ১ হাজার ১৩৮ জন শ্রমিক নিহত হন। যেখানে অবস্থিত কারখানাগুলো থেকে পোশাক কেনা ব্র্যান্ডগুলোর মধ্যে বেনেটন অন্যতম ছিল।আভাজ নামে একটি ওয়েবসাইট রানা প্লাজা ধসে নিহত শ্রমিকদের পরিবার ও আহত শ্রমিকদের ক্ষতিপূরণে গঠিত তহবিলে অর্থ দিতে ব্র্যান্ডগুলোকে বাধ্য করতে অনলাইনে গণস্বাক্ষর অভিযান চালায়। বেনেটন যাতে টাকা দেয় সে দাবিতে ১০ লাখের বেশি মানুষ ওয়েবসাইটটির মাধ্যমে স্বাক্ষরও করেন।আভাজের গণস্বাক্ষর কার্যক্রমের পরিচালক ডালিয়া হাসাদ বলেন, ‘বেনেটনের এ সিদ্ধান্ত বিশ্বজুড়ে শ্রমিক অধিকার নিয়ে যাঁরা কাজ করেন, তাঁদের বিজয়। শ্রমিকের জীবনের বিনিময়ে যেন আমাদের কাপড় পরতে না হয়। বেনেটনের ক্ষতিপূরণ কিছুটা হলেও ক্ষতিগ্রস্তদের সহায়তা করবে বলে আমরা আশা করি।’এক বিবৃতিতে বেনেটন কর্তৃপক্ষ জানিয়েছে, বৈশ্বিকভাবে গ্রহণযোগ্য তৃতীয় পক্ষের একটি প্রতিষ্ঠানের মাধ্যমে ক্ষতিপূরণের অর্থ দিতে কাজ করছে প্রতিষ্ঠানটি। বেনেটনের পাশাপাশি ওয়ালমার্ট, প্রাইমার্ক, ম্যাটালানের মতো বিখ্যাত কয়েকটি ব্র্যান্ড রানা প্লাজায় অবস্থিত কারখানাগুলো থেকে পোশাক কিনত।ক্ষতিগ্রস্তদের সাহায্যে বেনেটনের এ পদক্ষেপকে ‘দ্বিতীয় ধাপ’ বলছে প্রতিষ্ঠানটি। বাংলাদেশের বেসরকারি এনজিও ব্র্যাকের মাধ্যমে বেনেটন ইতিমধ্যেই আরেকটি সহায়তা তহবিল চালু করেছে।এ ক্ষতিপূরণ তহবিলের অর্থ সমন্বয়ের দায়িত্বে আছে জাতিসংঘের অঙ্গসংগঠন আন্তর্জাতিক শ্রম সংস্থা (আইএলও)। এখন পর্যন্ত এ তহবিলের মাধ্যমে সংগ্রহ হয়েছে ২ কোটি ১০ লাখ ডলার। তহবিলে মোট অর্থ সংগ্রহের লক্ষ্য নির্ধারণ করা হয়েছে ৩ কোটি ডলার। সে হিসেবে ৯০ লাখ ডলার সংগ্রহ করা এখনো বাকি। তহবিলের চাহিদা পূরণে বাকি ৯০ লাখ ডলারের পুরোটাই বেনেটন দেবে বলে শ্রমিক অধিকার সংগঠনগুলো আশা করছে।ক্ষতিপূরণ তহবিলে বেনেটনের অর্থ প্রদানের এ ঘোষণাকে ইতিবাচক পদক্ষেপ হিসেবে দেখছে আন্দোলনকারী আন্তর্জাতিক শ্রমিক অধিকার সংগঠনগুলো। একই সঙ্গে কী পরিমাণ টাকা বেনেটন ক্ষতিপূরণ তহবিলে দেবে সেটাও পরিষ্কার করার আহ্বান জানিয়েছে সংগঠনগুলো।আন্তর্জাতিক শ্রমিক অধিকার সংগঠন ইন্ডাস্ট্রিঅলের মহাসচিব জিরকি রায়না বিবিসিকে বলেন, ‘বেনেটনের অর্থের রং কী, এটাই এখন আমরা দেখতে চাই। আমরা তাদের সেটাই করতে অনুরোধ করব, যেটা সঠিক ও যুক্তিসংগত।’সূত্র: বিবিসি ও গার্ডিয়ান
