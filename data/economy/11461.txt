
বাণিজ্যমন্ত্রী তোফায়েল আহমেদ বলেছেন, যদি জিএসপি পাওয়া না যায় তাহলে বাণিজ্য ও বিনিয়োগ সহযোগিতা ফোরাম চুক্তি (টিকফা) যে উদ্দেশ্যে করা হয়েছে সেটা অর্থবহ হবে না। এখন তাদের (যুক্তরাষ্ট্র) ওপর নির্ভর করছে জিএসপি আমাদের দেবে কি না।আজ বুধবার সচিবালয়ে বাংলাদেশে নিযুক্ত মার্কিন রাষ্ট্রদূত মার্শা বার্নিকাট যুক্তরাষ্ট্রের একটি বাণিজ্য প্রতিনিধিদলসহ (ইউএসটিআর) মন্ত্রীর সঙ্গে বৈঠক করেন।বৈঠক শেষে মন্ত্রী সাংবাদিকদের বলেন, ‘জিএসপি পাওয়ার ক্ষেত্রে যুক্তরাষ্ট্র যে ১৬টি শর্ত দিয়েছিল আমরা তার সবই পূরণ করেছি। তারা চট্টগ্রাম ইপিজেড পরিদর্শন করেছে। সেখানে বিভিন্ন শ্রমিকের সঙ্গে সরাসরি কথা বলেছে। বলেছে আমাদের যথেষ্ট অগ্রগতি হয়েছে।’জিএসপি বিষয়ে বাণিজ্যমন্ত্রী বলেন, ‘আমি তাদের পরিষ্কার বলে দিয়েছি আমাদের পক্ষ থেকে যা করা হয়েছে, এর বাইরে আর কিছু করা সম্ভব নয়।’ তারা জানিয়েছে, আগামী নভেম্বরে অনুষ্ঠেয় টিকফাসংক্রান্ত বৈঠকে বিষয়টি আলোচনা হবে।জিএসপি ফিরে পেতে নতুন কোনো শর্ত দেওয়া হয়েছে কি না, জানতে চাইলে তোফায়েল বলেন, ‘না। তাদের নতুন কোনো শর্ত নেই।’
