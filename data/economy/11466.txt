
দেশের শেয়ারবাজারে তালিকাভুক্ত একমাত্র টেলিযোগাযোগ কোম্পানি গ্রামীণফোন ৮০ শতাংশ অন্তর্বর্তীকালীন নগদ লভ্যাংশ ঘোষণা করেছে। গত ৩০ জুন সমাপ্ত অর্ধবার্ষিক আর্থিক প্রতিবেদনের ভিত্তিতে কোম্পানিটির পরিচালনা পর্ষদ এ লভ্যাংশ ঘোষণা করে।ঘোষিত লভ্যাংশ অনুযায়ী, গ্রামীণফোনের ১০ টাকা অভিহিত মূল্যের (ফেসভ্যালু) প্রতিটি শেয়ারের বিপরীতে ৮ টাকা নগদ লভ্যাংশ পাবেন শেয়ারধারীরা। ঘোষিত অন্তর্বর্তীকালীন লভ্যাংশের জন্য রেকর্ড তারিখ নির্ধারণ করা হয়েছে ২৯ জুলাই। গতকাল মঙ্গলবার গ্রামীণফোনের পাঠানো এক সংবাদ বিজ্ঞপ্তিতে এ তথ্য জানানো হয়েছে।কোম্পানিটি জানিয়েছে, অর্ধবার্ষিক আর্থিক প্রতিবেদন অনুযায়ী শেয়ারপ্রতি আয় (ইপিএস) হয়েছে ৭ টাকা ৭৬ পয়সা। এ সময়ে কোম্পানিটির কর-পরবর্তী মুনাফা হয়েছে ১ হাজার ৫০ কোটি টাকা। আগের বছর অর্থাৎ ২০১৪ সালের একই সময়ে এর পরিমাণ ছিল ১ হাজার ৬০ কোটি টাকা। ২০১৫ সালের প্রথম ছয় মাসে গ্রামীণফোনে ১৬ লাখ গ্রাহক যুক্ত হয়েছে। এর ফলে অপারেটরটির মোট গ্রাহকসংখ্যা বেড়ে হয়েছে ৫ কোটি ৩১ লাখ। চলতি বছরের প্রথম ছয় মাসে গ্রামীণফোনের ইন্টারনেট গ্রাহক বেড়ে দাঁড়িয়েছে ১ কোটি ৩৪ লাখে।সংবাদ বিজ্ঞপ্তির মাধ্যমে গ্রামীণফোনের প্রধান নির্বাহী কর্মকর্তা (সিইও) রাজীব শেঠি বলেন, তীব্র প্রতিযোগিতা ও ২০১৫ সালের প্রথম প্রান্তিকে রাজনৈতিক অস্থিরতার কারণে গত বছরের তুলনায় সামান্য প্রবৃদ্ধি হয়েছে।সংবাদ বিজ্ঞপ্তিতে আরও বলা হয়েছে, এ বছরের প্রথম ছয় মাসে নেটওয়ার্ক উন্নয়নে কোম্পানিটি ১ হাজার ১০ কোটি টাকা বিনিয়োগ করেছে। একই সময়ে কর, মূল্য সংযোজন কর (মূসক), শুল্ক ও লাইসেন্স ফি সরকারকে ২ হাজার ৫০০ কোটি টাকা জমা দিয়েছে, যা প্রতিষ্ঠানটির মোট আয়ের ৪৮ দশমিক ৬ শতাংশ।
