
রিজার্ভ চুরির ঘটনায় ফিলিপাইনের রিজাল কমার্শিয়াল ব্যাংকের (আরসিবিসি) বিরুদ্ধে মামলা করবে বাংলাদেশ ব্যাংক। যুক্তরাষ্ট্রের আদালতে ফৌজদারি এ মামলা করার সিদ্ধান্ত নিয়েছে কেন্দ্রীয় ব্যাংক। অর্থমন্ত্রী আবুল মাল আবদুল মুহিত আজ বুধবার এ কথা জানিয়েছেন। সচিবালয়ে সরকারি ক্রয়সংক্রান্ত মন্ত্রিসভা কমিটির বৈঠক শেষে সাংবাদিকদের প্রশ্নের জবাবে এসব কথা বলেন অর্থমন্ত্রী। 
এর কিছু সময় পর এক জরুরি সংবাদ সম্মেলন ডেকে বাংলাদেশ ব্যাংকে জানায়, আরসিবিসিকে কিছু প্রস্তাব দেওয়া হয়েছে। প্রস্তাব না মানলে তাদের বিরুদ্ধ ২-৩ মাসের মধ্যে মামলা করা হবে। নিউইয়র্কের আদালতে এ মামলায় ফেডারেল রিজার্ভ ব্যাংক ও সুইফটকেও সঙ্গে রাখার চেষ্টা চলছে। কেন্দ্রীয় ব্যাংকের পক্ষ সংবাদ সম্মেলনে ডেপুটি গভর্নর আবু হেনা মোহা. রাজী হাসান ও আইনজীবী আজমালুল হোসেন কিউসি বিষয়টি তুলে ধরেন।  ২০১৬ সালের ৪ ফেব্রুয়ারির যুক্তরাষ্ট্রের ফেডারেল রিজার্ভ ব্যাংক অব নিউইয়র্কে (ফেড) রক্ষিত বাংলাদেশ ব্যাংকের হিসাব ১০ কোটি ১০ লাখ ডলার চুরি হয়। পাঁচটি সুইফট বার্তার মাধ্যমে চুরি হওয়া এ অর্থের মধ্যে শ্রীলঙ্কায় যাওয়া ২ কোটি ডলার ফেরত আসে। তবে ফিলিপাইনে যাওয়া ৮ কোটি ১০ লাখ ডলারের মধ্যে এখনো ফেরত আসেনি ৬ কোটি ৬৪ লাখ ডলার। ডেপুটি গভর্নর রাজী হাসান আজ বলেন, ফিলিপাইনে যাওয়া অর্থের মধ্যে দেড় কোটি ডলারের কোনো হদিস পাওয়া যায়নি।
