
এফবিসিসিআইয়ের নির্বাচন স্থগিত করে হাইকোর্টের দেওয়া আদেশের বিরুদ্ধে সংগঠনটির করা আবেদন ২৭ মার্চ আপিল বিভাগের নিয়মিত বেঞ্চে শুনানির জন্য পাঠিয়েছেন চেম্বার বিচারপতি। আদালত এই সময়ে নির্বাচনের কার্যক্রম চলবে বলে বলেছেন।
আগামী ১৪ মে ব্যবসায়ীদের শীর্ষ সংগঠন বাংলাদেশ শিল্প ও বণিক সমিতি ফেডারেশনের (এফবিসিসিআই) নির্বাচন হওয়ার কথা ছিল।
গতকাল বুধবার ময়মনসিংহ চেম্বার অব কমার্সের সভাপতি আমিনুল হক শামীমের করা এক আবেদনের শুনানি নিয়ে হাইকোর্ট নির্বাচনের কার্যক্রমে ২ মাসের স্থগিতাদেশ দিয়েছিলেন। এ আদেশ স্থগিত চেয়ে এফবিসিসিআই আজ আবেদন করে, যা শুনানির জন্য চেম্বার বিচারপতির আদালতে ওঠে। চেম্বার বিচারপতি সৈয়দ মাহমুদ হোসেন আবেদনটি ২৭ মার্চ আপিল বিভাগের নিয়মিত বেঞ্চে শুনানির জন্য পাঠিয়েছেন।
আদালতে এফবিসিসিআইয়ের পক্ষে শুনানিতে ছিলেন অ্যাটর্নি জেনারেল মাহবুবে আলম, আইনজীবী কামরুল হক সিদ্দিকী ও ইমতিয়াজ মইনুল ইসলাম। অন্যদিকে ছিলেন আইনজীবী রোকনউদ্দিন মাহমুদ ও এম বদরুদ্দোজা বাদল।
আরও পড়ুন : 
এফবিসিসিআই নির্বাচন দুই মাসের জন্য স্থগিত
