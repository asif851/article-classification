
দেশে মোবাইল আর্থিক সেবা (এমএফএস) ব্যাংক নিয়ন্ত্রিত মডেলেই চলবে বলে জানিয়েছেন বাংলাদেশ ব্যাংকের ডেপুটি গভর্নর এস কে সুর চৌধুরী। ডিজিটাল আর্থিক লেনদেন ব্যবস্থা নিয়ে জাতিসংঘ ক্যাপিটাল ডেভেলপমেন্ট ফান্ড (ইউএনসিডিএফ) আয়োজিত এক গোলটেবিল আলোচনা অনুষ্ঠানে বিশেষ অতিথির বক্তব্যে তিনি এ কথা বলেন।রাজধানীর একটি হোটেলে আজ মঙ্গলবার আয়োজিত এ অনুষ্ঠানে প্রধান অতিথি ছিলেন ব্যাংক ও আর্থিক প্রতিষ্ঠান বিভাগের সচিব ইউনুসুর রহমান। এতে মূল প্রবন্ধ উপস্থাপন করেন ইনস্টিটিউট অব মাইক্রোফাইন্যান্সের (আইএনএম) নির্বাহী পরিচালক মুস্তাফা কে মুজেরি। এমএফএস সেবাদাতা প্রতিষ্ঠান, মোবাইল অপারেটরসহ খাত সংশ্লিষ্ট বিভিন্ন প্রতিষ্ঠানের প্রতিনিধিরা অনুষ্ঠানে অংশ নেন।
এস কে সুর চৌধুরী বলেন, আর্থিক খাতের স্বচ্ছতার জন্য এমএফএসকে ব্যাংক নিয়ন্ত্রিত মডেলেই পরিচালিত করা হবে। যদিও সাম্প্রতিক সময়ে মোবাইল ব্যাংকিং ব্যবহার করে হুন্ডির মাধ্যমে বিদেশ থেকে টাকা পাঠানোর প্রবণতা বেড়েছে। এতে প্রবাসী আয়ে নেতিবাচক প্রভাব পড়ছে। তবে নিশ্চয়তা দিয়ে বলতে পারি শিগগির এ সমস্যা কেটে যাবে।
প্রবন্ধ উপস্থাপনায় বলা হয়, এমএফএস সেবার বাজারে প্রতিযোগিতার অভাব রয়েছে। সুস্থ প্রতিযোগিতা নিশ্চিতে এ খাতে সব পক্ষের অংশগ্রহণ নিশ্চিত করতে হবে। এ জন্য বাংলাদেশ ব্যাংক, বাংলাদেশ টেলিযোগাযোগ নিয়ন্ত্রণ কমিশনকে (বিটিআরসি) মোবাইল অপারেটর ও সেবাদাতা প্রতিষ্ঠানগুলোর মধ্যে সমন্বয় বাড়ানোর উদ্যোগ নিতে হবে।
প্রধান অতিথি ইউনুসুর রহমান বলেন, এমএফএসের মাধ্যমে আর্থিক অন্তর্ভুক্তি বাড়ানোই সরকারের লক্ষ্য। এ জন্য প্রয়োজনীয় সব ধরনের সহায়তা সরকার দিয়ে যাবে।
ইউএনসিডিএফের এশিয়া অঞ্চলের সমন্বয়ক ফয়সাল হুসেইনের সঞ্চালনায় অনুষ্ঠানে আরও বক্তব্য দেন জাতিসংঘ উন্নয়ন কর্মসূচির কান্ট্রি ডিরেক্টর সুদীপ্ত মুখার্জি। স্বাগত বক্তব্য দেন শিফট ইন বাংলাদেশের প্রকল্প সমন্বয়ক আশরাফুল আলম।
