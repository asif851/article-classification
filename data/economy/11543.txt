
চলতি বছরে যেন সাফল্যের জোয়ারে ভাসছে ফেসবুক। সম্প্রতি ২০০ কোটি ব্যবহারকারীর মাইলফলক ছাড়িয়েছে জনপ্রিয় এই সামাজিক যোগাযোগমাধ্যম। বছরের এখন পর্যন্ত পুঁজিবাজারেও বেশ স্থিতিশীল আছে দরদাম। তার ওপর বিভিন্ন রকমের বিজ্ঞাপনে এবার আয়ও ব্যাপক বেড়েছে ফেসবুকের।গতকাল বুধবার চলতি বছরের দ্বিতীয় প্রান্তিকের আয় ও মুনাফার তথ্য জানিয়েছে ফেসবুক। এতে দেখা গেছে, এপ্রিল থেকে জুন পর্যন্ত সময়ে আয় ও নিট মুনাফা দুটোই বেড়েছে কোম্পানিটির। এ সময়ে আয় হয়েছে ৯৩০ কোটি ডলার, যা গত বছরের একই সময়ের চেয়ে ৪৫ শতাংশ বেশি। এ ছাড়া গত বছরের এই সময়ের চেয়ে নিট মুনাফা বেড়েছে ৭১ শতাংশ, হয়েছে ৩৯০ কোটি ডলার।লাভজনক এই অবস্থানে পৌঁছানোর অন্যতম কারণ বিজ্ঞাপন থেকে ব্যাপক আয়। কোম্পানিটি বলছে, দ্বিতীয় প্রান্তিকে মোবাইল বিজ্ঞাপন থেকে ফেসবুকের আয় হয়েছে ৯১০ কোটি ডলার, যা মোট আয়ের ৮৭ শতাংশ।ফেসবুকের প্রতিষ্ঠাতা মার্ক জাকারবার্গ এক বিবৃতিতে বলেন, ‘বছরের দ্বিতীয় প্রান্তিক ও প্রথম অর্ধেক সময় বেশ ভালো গেল আমাদের।’
প্রতি মাসে ২০০ কোটিরও বেশি মানুষ ফেসবুক ব্যবহার করে; তাই বিজ্ঞাপনদাতাদের জন্য এখন সবচেয়ে আকর্ষণের স্থান হচ্ছে ফেসবুক। নতুন পরিকল্পনা অনুযায়ী সাইটে এখন আরও বিজ্ঞাপন দেবে ফেসবুক। এ ছাড়া কীভাবে আরও ব্যবহারকারীর সংখ্যা বাড়ানো যায়, তাও ভাবা হচ্ছে।
প্রতিষ্ঠানটির প্রধান নির্বাহী কর্মকর্তা সেরিল স্যান্ডবার্গ বলেন, বর্তমানে ফেসবুকের প্ল্যাটফর্ম ব্যবহার করে বিভিন্ন কোম্পানি ও ব্র্যান্ড বৈচিত্র্যমূলক বিজ্ঞাপন দিচ্ছে। যেমন ট্রপিক্যাল এখন ছয় সেকেন্ডের বিজ্ঞাপন দিচ্ছে। দীর্ঘ বিজ্ঞাপনের চেয়ে ছোট বিজ্ঞাপনই লাভজনক বলে ভাবছে তারা।
বর্তমানে ফেসবুকের কর্মীর সংখ্যা সাড়ে ২০ হাজারেরও বেশি, যা গত বছরের এই সময়ের চেয়ে ৪৩ শতাংশ বেশি।
সূত্র: বিবিসি অনলাইন
