
আগামী তিন বছরে দেশের টেলিযোগাযোগ খাতে ১ বিলিয়ন মার্কিন ডলার বা ৮ হাজার কোটি টাকা বিনিয়োগ করতে চায় মুঠোফোন অপারেটর বাংলালিংক। নেটওয়ার্ক উন্নয়ন, তরঙ্গ কেনা ও ডিজিটাল সেবার সম্প্রসারণে এই অর্থ বিনিয়োগ করার পরিকল্পনার কথা জানিয়েছেন অপারেটরটির মূল বিনিয়োগকারী প্রতিষ্ঠান ভিওনের প্রধান নির্বাহী কর্মকর্তা (সিইও) জন ইভস সার্লিয়ার। রাজধানীর একটি হোটেলে গতকাল বৃহস্পতিবার আয়োজিত এক সংবাদ সম্মেলনে এসব তথ্য জানানো হয়।
সংবাদ সম্মেলনে বক্তব্য দেন বাংলালিংকের সিইও এরিক অস, হেড অব করপোরেট কমিউনিকেশনের আসিফ আহমেদ প্রমুখ। এতে জানানো হয়, ২০০৫ সালে বাংলাদেশে ব্যবসা শুরুর পর থেকে বাংলালিংক এ পর্যন্ত ২০ হাজার কোটি টাকার বেশি বিনিয়োগ করেছে। এ সময় অপারেটরটি বাংলাদেশ সরকারকে দিয়েছে ১৯ হাজার ২০০ কোটি টাকা। তবে নতুন বিনিয়োগের জন্য সহায়ক নীতিমালা ও পরিবেশ নিশ্চিত করার ওপর গুরুত্ব দেওয়া হয় সংবাদ সম্মেলনে।
জন ইভস সার্লিয়ার বলেন, বাংলালিংক ১২ বছর ধরে প্রযুক্তির মাধ্যমে মানুষের জীবন পরিবর্তনের জন্য কাজ করছে। ভিওন বাংলালিংককে দেশের শীর্ষস্থানীয় যোগাযোগ ও ইন্টারনেট সেবাদাতা প্রতিষ্ঠান হিসেবে গড়ে তুলতে আগ্রহী। ভিওন বাংলাদেশে ফোরজি (চতুর্থ প্রজন্ম) সেবা চালু ও ডিজিটাল অর্থনীতিকে গতিশীল করার ক্ষেত্রে ভূমিকা রাখতে চায়।
বাজার প্রতিযোগিতায় টিকে থাকার জন্য বাংলালিংকের বাড়তি তরঙ্গের প্রয়োজনীয়তা তুলে ধরেন জন ইভস সার্লিয়ার। তিনি বলেন, যত দ্রুত সম্ভব প্রয়োজনীয় তরঙ্গ নেওয়ার জন্য বাংলালিংক নীতিনির্ধারকদের সঙ্গে কাজ করতে আগ্রহী। 
