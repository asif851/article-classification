
চলতি বছরের নভেম্বরে দেশে ইন্টারনেট ব্যবহারকারীর সংখ্যা সাত লাখ কমেছে। ফেসবুকসহ সামাজিক যোগাযোগের মাধ্যমগুলো বন্ধ থাকাই ইন্টারনেট ব্যবহারকারী কমে যাওয়ার কারণ বলে টেলিযোগাযোগ খাত সংশ্লিষ্ট ব্যক্তিরা জানিয়েছেন। তবে ইন্টারনেট ব্যবহারকারী কমলেও মুঠোফোন ব্যবহারকারীর সংখ্যা বেড়েছে ১২ লাখ।বাংলাদেশ টেলিযোগাযোগ নিয়ন্ত্রণ কমিশনের (বিটিআরসি) সর্বশেষ পরিসংখ্যান অনুযায়ী, নভেম্বরে ইন্টারনেট ব্যবহারকারীর সংখ্যা ৫ কোটি ৩৯ লাখ হয়েছে। গত অক্টোবরে এ সংখ্যা ছিল ৫ কোটি ৪৬ লাখ।জাতীয় নিরাপত্তার কারণ দেখিয়ে গত ১৮ নভেম্বর ফেসবুকসহ কয়েকটি সামাজিক যোগাযোগ মাধ্যম বন্ধ করে দেওয়া হয়। ইন্টারন্যাশনাল ইন্টারনেট গেটওয়ে (আইআইজি) প্রতিষ্ঠানগুলোর হিসাব অনুযায়ী, ফেসবুক বন্ধ হওয়ার আগের দিন অর্থাৎ ১৭ নভেম্বর পর্যন্ত দেশে ইন্টারনেট ব্যান্ডউইট্থ ব্যবহারের পরিমাণ ছিল ২৩০-২৪০ জিবিপিএস (গিগা বিট প্রতি সেকেন্ড)। এসব বন্ধ হওয়ার এক সপ্তাহের মধ্যে তা ৩০ শতাংশ কমে ১৭০ জিবিপিএসে নেমে যায়। বন্ধ থাকা এসব মাধ্যম ২৬ দিন পর ১৪ ডিসেম্বর খুলে দেওয়া হয়। এরপর ব্যান্ডউইট্থ ব্যবহার আগের পর্যায়ে ফিরে এসেছে।আইআইজি প্রতিষ্ঠান ফাইবার অ্যাট হোমের চিফ স্ট্র্যাটেজি অফিসার সুমন আহমেদ সাবির প্রথম আলোকে বলেন, ফেসবুক ও সামাজিক যোগাযোগ মাধ্যমগুলো বন্ধ থাকাই ইন্টারনেট ব্যবহারকারী কমে যাওয়ার মূল কারণ।একই সময়ে মোবাইল ইন্টারনেটের ব্যবহারকারী গত এক মাসে ৫ কোটি ২৩ লাখ থেকে ৯ লাখ কমে ৫ কোটি ১৪ লাখ হয়েছে। মোবাইল অপারেটররাও বলছে, সামাজিক যোগাযোগ মাধ্যম বন্ধ থাকার কারণেই নভেম্বরে ইন্টারনেট ব্যবহারকারী কমেছে।নাম প্রকাশ না করার শর্তে একাধিক মুঠোফোন অপারেটরের ঊর্ধ্বতন কর্মকর্তারা জানান, বিশেষ করে ফেসবুক ও ভাইবার বন্ধ থাকায় নভেম্বরে ইন্টারনেটের ব্যবহার ৩০ শতাংশ কমে গিয়েছিল।মুঠোফোন ব্যবহারকারী: নভেম্বরে মুঠোফোন ব্যবহারকারীর সংখ্যা দাঁড়িয়েছে ১৩ কোটি ৩১ লাখ, আগের মাসে যা ছিল ১৩ কোটি ১৯ লাখ। এ সময়ে গ্রামীণফোনের গ্রাহক ৫ কোটি ৫৮ লাখ থেকে ৬ লাখ বেড়ে ৫ কোটি ৬৪ লাখ হয়েছে। বাংলালিংকের গ্রাহক ৪ লাখ বেড়ে ৩ কোটি ২৫ লাখ থেকে ৩ কোটি ২৯ লাখ হয়েছে। রবির গ্রাহক ৮ হাজার বেড়ে হয়েছে ২ কোটি ৮২ লাখ ৯৬ হাজার। এয়ারটেলের গ্রাহক অক্টোবরের তুলনায় নভেম্বরে ৪ লাখ বেড়ে ১ কোটি ৩ লাখ ৪৫ হাজার হয়েছে।তবে গ্রাহক কমেছে টেলিটক ও সিটিসেলের। টেলিটকের গ্রাহক নভেম্বরে আগের মাসের তুলনায় ৮৪ হাজার কমে ৪০ লাখ ৫৭ হাজার হয়েছে, অক্টোবরে যা ছিল ৪১ লাখ ৪১ হাজার। সিটিসেলের গ্রাহক এ সময়ে ১০ লাখ ৮৯ হাজার থেকে কমে ১০ লাখ ৩৪ হাজার হয়েছে।
