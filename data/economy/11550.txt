
নগদ ও বোনাস মিলিয়ে শেয়ারধারীদের ১৫ শতাংশ লভ্যাংশ দেবে বিদ্যুৎ খাতের সরকারি মালিকানাধীন প্রতিষ্ঠান ডেসকো। এর মধ্যে ৫ শতাংশ নগদ ও ১০ শতাংশ বোনাস লভ্যাংশ।গতকাল সোমবার অনুষ্ঠিত কোম্পানিটির পরিচালনা পর্ষদের সভায় এ সিদ্ধান্ত নেওয়া হয়। আজ মঙ্গলবার এ সিদ্ধান্তের কথা দেশের দুই স্টক এক্সচেঞ্জের মাধ্যমে শেয়ারধারীদের জানানো হয়েছে।প্রতিষ্ঠানটির বার্ষিক সাধারণ সভায় (এজিএম) অনুমোদনের পর এ লভ্যাংশ বিতরণ করা হবে।ডেসকো জানায়, ২০১৪ সালের জুনে সমাপ্ত আর্থিক বছরে কোম্পানিটির শেয়ারপ্রতি আয় বা ইপিএস অর্জিত হয়েছে এক টাকা ৯৪ পয়সা। আগের বছরের একই সময়ে এর পরিমাণ ছিল দুই টাকা ৩৪ পয়সা। অর্থাৎ, সদ্যসমাপ্ত অর্থবছরে কোম্পানিটির ইপিএস আগের বছরের চেয়ে কমে গেছে। একই সঙ্গে কমেছে লভ্যাংশের পরিমাণও।২০১৩ সালের জুনে সমাপ্ত আর্থিক বছরের জন্য ডেসকো শেয়ারধারীদের ২৫ শতাংশ লভ্যাংশ দিয়েছিল। এর মধ্যে ছিল ১০ শতাংশ নগদ ও ১৫ শতাংশ বোনাস লভ্যাংশ।আয় ও লভ্যাংশের পরিমাণ কমার পরও আজ ঢাকা স্টক এক্সচেঞ্জে (ডিএসই) ডেসকোর শেয়ারের দাম বেড়েছে। বেলা দেড়টায়, অর্থাৎ লেনদেনের প্রথম তিন ঘণ্টায় কোম্পানিটির প্রতিটি শেয়ারের দাম সাড়ে চার টাকা বা প্রায় ৭ শতাংশ বেড়ে ৬৭ টাকা ১০ পয়সায় লেনদেন হয়।
