
ছয়টি আন্তর্জাতিক রুটের টিকিটে ২০ শতাংশ ছাড় দেবে বিমান বাংলাদেশ এয়ারলাইনস। রুটগুলো হলো ঢাকা-ব্যাংকক-ঢাকা, ঢাকা-সিঙ্গাপুর-ঢাকা, ঢাকা-ইয়াঙ্গুন-ঢাকা, ঢাকা-কুয়ালালামপুর-ঢাকা, ঢাকা-কাঠমান্ডু-ঢাকা ও ঢাকা-কলকাতা-ঢাকা।
২৮-৩০ সেপ্টেম্বর এশিয়ান পর্যটন মেলায় দেশি-বিদেশি পর্যটকদের উৎসাহিত করতে এই ছাড় দেওয়া হবে বলে জানিয়েছে বিমান। বিমান এই মেলার এয়ারলাইন পার্টনার।
আজ মঙ্গলবার বিমানের এক সংবাদ বিজ্ঞপ্তিতে জানানো হয়, এশিয়ান পর্যটন মেলায় আগ্রহীরা সব করসহ বিমানের স্টল থেকে ঢাকা-ব্যাংকক-ঢাকা রুটে ১৮,৪০০ টাকা, ঢাকা-সিঙ্গাপুর-ঢাকা ২৫,৬৪৭ টাকা, ঢাকা-ইয়াঙ্গুন-ঢাকা ২৩,৮২০ টাকা, ঢাকা-কুয়ালালামপুর-ঢাকা ১৯,৯৫০ টাকা, ঢাকা-কাঠমান্ডু-ঢাকা ১৪,৮৮৫ টাকা ও ঢাকা-কলকাতা-ঢাকা ১০,৬৭৪ টাকায় টিকিট কিনতে পারবেন। মেলা চলাকালে বাংলাদেশ থেকে আন্তর্জাতিক অন্যান্য রুটে ১০ শতাংশ ছাড়ে প্রযোজ্য বাজারমূল্যে টিকিট কেনা যাবে। নগদ টাকা ছাড়াও ভিসা, মাস্টারকার্ড এবং রকেট ও বিকাশ-এর মাধ্যমে টিকিট কেনা যাবে। তবে টিকিট কেনার দিন থেকে অবশ্যই ছয় মাস বা ১৮০ দিনের মধ্যে ভ্রমণে যেতে হবে। এ ছাড়া প্রতিদিন প্রবেশ টিকিটে র‍্যাফল ড্রয়ের মাধ্যমে সৌজন্য টিকিটের ব্যবস্থা থাকবে। যেখানে পুরস্কার হিসেবে থাকবে আন্তর্জাতিক রুটের রিটার্ন টিকিট।
আগামী বৃহস্পতিবার রাজধানীর বসুন্ধরা ইন্টারন্যাশনাল কনভেনশন সিটিতে পর্যটন মেলার উদ্বোধন করবেন বেসামরিক বিমান পরিবহন ও পর্যটনমন্ত্রী রাশেদ খান মেনন। মেলা প্রতিদিন সকাল ১০টা থেকে রাত ৮টা পর্যন্ত চলবে।
