
পুঁজিবাজার কোনোমতেই ফাটকা বাজার নয়, বলেছেন অর্থমন্ত্রী আবুল মাল আবদুল মুহিত। অর্থমন্ত্রী বলেন, ‘যাঁরা এমনটি মনে করেন, তাঁরা পুঁজিবাজারের শত্রু।’
গতকাল সিলেটে দিনব্যাপী ‘বিনিয়োগকারী ও উদ্যোক্তা কনফারেন্স এবং বিনিয়োগ শিক্ষা মেলা ২০১৮’-এর উদ্বোধনী অনুষ্ঠানে প্রধান অতিথির বক্তব্যে এ মন্তব্য করেছেন অর্থমন্ত্রী।
অথচ ২০১২ সালের সংসদে বাজেট অধিবেশনে সম্পূরক বাজেটের ওপর এক আলোচনায় অংশ নিয়ে অর্থমন্ত্রী শেয়ারবাজারকে ‘দুষ্টু শেয়ারবাজার’ হিসেবে আখ্যায়িত করেন। ওই সময় মন্ত্রী আরও বলেন, ‘১১ লাখ বিনিয়োগকারীর হাতেই শেয়ারবাজার সীমাবদ্ধ। এটা নিয়ে চিন্তা না করলে অর্থনীতির কোনো ক্ষতিই হবে না।’ ২০১২ সালের ১২ জুন এ খবর ‘অর্থমন্ত্রী বললেন “দুষ্টু শেয়ারবাজার”’ শিরোনামে প্রথম আলোতে ছাপা হয়েছিল।
এদিকে গতকাল সিলেটের আরামবাগ এলাকায় আমানউল্লাহ কনভেনশন সেন্টারে বিনিয়োগ শিক্ষা মেলার উদ্বোধন হয়। উদ্বোধনী অনুষ্ঠানে প্রধান অতিথির বক্তৃতায় অর্থমন্ত্রী আরও বলেন, ‌‘সরকার সাত বছরে পুঁজিবাজারের ভিত্তি মজবুত করতে সক্ষম হয়েছে। এখন পুঁজিবাজার বিকাশের সময়। আইপিও বৃদ্ধির মাধ্যমে পুঁজিবাজার ব্যাপক প্রসার লাভ করবে, ফলে শিল্প ও বিনিয়োগ খাতে সাধারণ মানুষের অংশগ্রহণ ও আর্থিক সক্ষমতা বাড়বে।’
বাংলাদেশের পুঁজিবাজার নিয়ে অর্থমন্ত্রী সন্তোষ প্রকাশ করেন। এ প্রসঙ্গে তিনি বলেন, ‘পুঁজিবাজার এখন আন্তর্জাতিক মানের একটি বাজারে পরিণত হয়েছে। সব সমস্যা কাটিয়ে দ্রুত বিকাশমান খাত। পুঁজিবাজার বিকাশে জনগণের অংশগ্রহণ খুবই গুরুত্বপূর্ণ। কেবল ভাগ্যের ওপর নির্ভর না করে বিনিয়োগকারীদের জেনেশুনে পুঁজিবাজারে বিনিয়োগ করা উচিত।’
মেলার উদ্বোধনী অনুষ্ঠানে স্বাগত বক্তব্য দেন বাংলাদেশ সিকিউরিটিজ অ্যান্ড এক্সচেঞ্জ কমিশনের (বিএসইসি) চেয়ারম্যান এম খায়রুল হোসেন।
