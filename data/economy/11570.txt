
চলতি বছরের জুলাই-সেপ্টেম্বর প্রান্তিকে গ্রাহক ও আয় দুটোই বেড়েছে দেশের সবচেয়ে বড় অপারেটর গ্রামীণফোনের। এ তিন মাসে অপারেটরটি আয় করেছে ২ হাজার ৬৫০ কোটি টাকা, যা আগের প্রান্তিকে (এপ্রিল-জুন) ছিল ২ হাজার ৬৩০ কোটি টাকা। একই সময়ে অপারেটরটির গ্রাহক ৫ কোটি ৩১ লাখ থেকে ১৯ লাখ বেড়ে সাড়ে ৫ কোটি হয়েছে।তৃতীয় প্রান্তিকের আর্থিক ফলাফল প্রকাশ উপলক্ষে আয়োজিত সংবাদ সম্মেলনে এসব তথ্য জানিয়েছে গ্রামীণফোন। রাজধানীর একটি হোটেলে গতকাল সোমবার এ সংবাদ সম্মেলনের আয়োজন করা হয়। এতে উপস্থিত ছিলেন অপারেটরটির প্রধান নির্বাহী কর্মকর্তা রাজীব শেঠি, প্রধান আর্থিক কর্মকর্তা দিলীপ পালসহ অন্য ঊর্ধ্বতন কর্মকর্তারা।সংবাদ সম্মেলনে জানানো হয়, তৃতীয় প্রান্তিকে গ্রামীণফোন কর-পরবর্তী মুনাফা করেছে ৪১৪ কোটি টাকা। সেপ্টেম্বর পর্যন্ত অপারেটরটির গ্রাহকসংখ্যা বেড়েছে ৪০ লাখ। এ সময়ে অপারেটরটির বাজার দখল (মার্কেট শেয়ার) হয়েছে ৪২ দশমিক ১ শতাংশ। টুজি ও থ্রিজি মিলিয়ে অপারেটরটির ইন্টারনেট ব্যবহারকারীর সংখ্যা এখন ১ কোটি ৫২ লাখ।সিইও রাজীব শেঠি বলেন, ‘২০১৫ সালের প্রথম কয়েক মাসের রাজনৈতিক অস্থিরতা ও তীব্র প্রতিযোগিতার কারণে সৃষ্ট প্রতিকূল পরিস্থিতি আমরা কাটিয়ে উঠতে শুরু করেছি। আমরা দেখছি যে ধীরে ধীরে মোবাইল ফোন ব্যবহার বাড়ছে ও ডেটা ব্যবহারেও উন্নতি হচ্ছে।’
