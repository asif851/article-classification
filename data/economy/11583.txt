
 
আগামী বাজেটে স্টক এক্সচেঞ্জের ব্যবস্থাপনা থেকে মালিকানা পৃথককরণ বা ডিমিউচুয়ালাইজেশন সম্পন্ন হওয়ার পর পাঁচ বছর কর অবকাশসুবিধা দেওয়াসহ বেশ কটি দাবি জানিয়েছে ঢাকা স্টক এক্সচেঞ্জ (ডিএসই) কর্তৃপক্ষ। আজ রোববার সকালে জাতীয় রাজস্ব বোর্ডের (এনবিআর) চেয়ারম্যান ও সদস্যদের সঙ্গে বৈঠকে এই দাবি জানানো হয়। এ সময় ডিএসইর পক্ষ থেকে এ-সংক্রান্ত মোট ১১টি দাবি পেশ করা হয়। এনবিআরের কাছে লিখিতভাবে দাবিগুলো জানান ডিএসইর জ্যেষ্ঠ সহসভাপতি আহমেদ রশিদ লালী।আহমেদ রশিদ লালী বলেন, ডিএসইর ডিমিউচুয়ালাইজেশন আইন পাস হয়েছে। বর্তমান বাজার পরিস্থিতিতে ডিএসই লোকসানি প্রতিষ্ঠান হিসেবে ডিমিউচুয়ালাইজড হচ্ছে। এ অবস্থায় প্রতিষ্ঠানটি যাতে লাভজনক হয় এবং নিজের পায়ে দাঁড়াতে পারে, সেই লক্ষ্যে পরবর্তী পাঁচ বছরের জন্য কর অবকাশসুবিধা দেওয়ার দাবি জানান তিনি। অন্যথায় সংশ্লিষ্ট সবাই বেকায়দায় পড়বে বলে মনে করেন তিনি। এনবিআরকে দেওয়া উল্লেখযোগ্য দাবিগুলো হলো: ব্যবস্থাপনা থেকে মালিকানা পৃথক হওয়ার পর স্টক এক্সচেঞ্জের সদস্যরা কেবল প্রতিষ্ঠানের শেয়ার পাবেন, তাই এ ক্ষেত্রে ক্যাপিটাল গেইন ট্যাক্স ওয়েভার-সুবিধা প্রদান; ১৫ লাখ টাকার কম বার্ষিক আয় এমন নতুন ক্ষুদ্র বিনিয়োগকারী এক লাখ টাকা পুঁজিবাজারে বিনিয়োগ করলে ৫০ শতাংশ আয়কর মওকুফ করা; সদস্যদের কাছ থেকে লেনদেনের ওপর আরোপিত কর ০.০৫ শতাংশ থেকে কমিয়ে ০.০১৫ শতাংশ করা; ডিভিডেন্ড আয়ের ক্ষেত্রে ৫০ হাজার টাকা পর্যন্ত করমুক্ত রাখা; ফাইন্যানশিয়াল অ্যাক্ট-২০১২ অনুযায়ী ব্যাংক, বিমা, অর্থলগ্নীকারী প্রতিষ্ঠানগুলোর ক্ষেত্রে আয়ের ৩২.৫ শতাংশ তালিকাভুক্ত কোম্পানির জন্য এবং তালিকাভুক্ত নয় এমন কোম্পানির জন্য ৩৭.৫ শতাংশ করা; ফার্ম পর্যায়ভুক্ত করদাতাদের স্টক এক্সচেঞ্জে তালিকাভুক্ত কোম্পানির সিকিউরিটিজ লেনদেন থেকে উদ্ভূত আয়ের ওপর যে ১০ শতাংশ হারে আয়কর দিতে হয়, আগামী বাজেটে এই হার কমানো; বাজেটে শেয়ারবাজারের জন্য পাঁচ হাজার কোটি টাকা বিশেষ বরাদ্দ রাখা প্রভৃতি।
এ সময় এনবিআরের চেয়ারম্যান গোলাম হোসেন বলেন, শেয়ারবাজার ভালো থাকলে সংশ্লিষ্ট সবাই ভালো থাকে। দেশের রাজস্ব আয় বাড়ে। বাজার খারাপ হওয়ার কারণে এনবিআরের আয়ও কমে গেছে। তিনি আরও বলেন, ‘ডিএসইর দাবিগুলো ঊর্ধ্বতন কর্মকর্তাদের জানানো হবে। বাজার যাতে ইতিবাচক অবস্থায় থাকে, সে বিষয়ে আমাদের চেষ্টা অব্যাহত থাকবে।’
বৈঠকে আরও উপস্থিত ছিলেন এনবিআরের সদস্য আমিনুল করিম, ডিএসইর সভাপতি রকিবুর রহমান, সহসভাপতি শাহজাহান, পরিচালক আবদুল হক, হানিফ ভূঁইয়া, প্রধান নির্বাহী কর্মকর্তা স্বপন কুমার বালা প্রমুখ।
