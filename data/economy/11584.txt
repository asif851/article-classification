
প্রতিবছর বাজেটে আয়-ব্যয় পরিকল্পনার মাধ্যমে দেশের অর্থনীতি আরও চাঙা করতে চায় সরকার। এর মূল উদ্দেশ্য হলো, নতুন কর্মসংস্থান সৃষ্টি করে মানুষের জীবনমানের উন্নয়ন করা। কিন্তু আগামী ২০১৪-১৫ অর্থবছরে কী পরিমাণ কর্মসংস্থান হবে, বাজেট প্রস্তাবে এর সুনির্দিষ্ট কোনো তথ্য নেই।এমন অবস্থায় পরিকল্পনা মন্ত্রণালয় বলছে, আগামী অর্থবছরে মোট সাড়ে ১৯ লাখ মানুষের কর্মসংস্থান হবে। অর্থাৎ এঁরা প্রথমবারের মতো চাকরি বা কাজ পাবেন।গতকাল রোববার শেরেবাংলা নগরের এনইসি সম্মেলনকক্ষে আয়োজিত সংবাদ সম্মেলনে পরিকল্পনামন্ত্রী আ হ ম মুস্তফা কামাল এই তথ্য দেন। এ ছাড়া সংবাদ সম্মেলনে বিভিন্ন প্রশ্নের উত্তরও দেন পরিকল্পনামন্ত্রী।তবে এত বিপুল কর্মসংস্থান কীভাবে হবে—এমন প্রশ্নের জবাবে পরিকল্পনা কমিশনের সাধারণ অর্থনীতি বিভাগের (জিইডি) সদস্য শামসুল আলম বলেন, আন্তর্জাতিক শ্রম সংস্থার (আইএলও) সমীক্ষা অনুযায়ী, কোনো দেশে মোট দেশজ উৎপাদনের (জিডিপি) প্রবৃদ্ধি ১ শতাংশ হলে নতুন করে আড়াই লাখ লোকের কর্মসংস্থান হয়। আগামী অর্থবছরে ৭ দশমিক ৩ শতাংশ প্রবৃদ্ধির লক্ষ্য ধরা হয়েছে। সেই হিসাবে, আগামী অর্থবছরে সাড়ে ১৭ লাখ লোকের কর্মসংস্থান হবে। আর একই সময়ে দুই লাখ লোক কাজের জন্য বিদেশে যাবেন। সব মিলিয়ে সাড়ে ১৯ লাখ লোকের কর্মসংস্থান হবে।প্রতিবছর হাজার হাজার শিক্ষিত তরুণ-তরুণী শ্রমবাজারে প্রবেশ করছেন। এমন শিক্ষিত তরুণ প্রজন্মের কর্মসংস্থান কীভাবে হবে—এমন প্রশ্নের জবাবে পরিকল্পনামন্ত্রী জানান, এক হাজারের বেশি উন্নয়ন প্রকল্পে ৮৬ হাজার কোটি টাকা খরচ করা হবে। এর বেশির ভাগ বিনিয়োগমুখী প্রকল্প। এসব প্রকল্পের মাধ্যমে সরাসরি কর্মসংস্থানের পাশাপাশি বিনিয়োগ আকৃষ্ট করা ও মানবসম্পদ উন্নয়ন করা হবে।পরিকল্পনামন্ত্রী উদাহরণ দিয়ে বলেন, তথ্যপ্রযুক্তি খাতে ‘লার্নিং অ্যান্ড আর্নিং’ প্রকল্পের মাধ্যমে আগামী কয়েক বছরে প্রায় ৫০ থেকে ৫৫ হাজার শিক্ষিত তরুণ-তরুণীর কর্মসংস্থান হবে। তখন বছরে গড়ে তথ্যপ্রযুক্তি সেবা রপ্তানি করে ৩০ কোটি ডলার আয় করা সম্ভব হবে।তবে পরিকল্পনা মন্ত্রণালয়ের দেওয়া নতুন কর্মসংস্থান নিয়ে সংশয় প্রকাশ করেছেন বাংলাদেশ উন্নয়ন গবেষণা প্রতিষ্ঠানের (বিআইডিএস) পরিচালক জায়েদ বখত। সরকারি প্রতিষ্ঠানের এই অর্থনীতিবিদ মনে করেন, বিদ্যমান ব্যবস্থা দিয়ে এত বিপুল কর্মসংস্থান করা যাবে না। কর্মসংস্থানের এই লক্ষ্য অর্জন করতে হলে ব্যক্তি খাতের বিনিয়োগ আকৃষ্ট করতে হবে। এ জন্য নিরবচ্ছিন্ন গ্যাস-বিদ্যুৎ সরবরাহ, জমি প্রাপ্যতার পাশাপাশি রাজনৈতিক স্থিতিশীলতা দরকার।জায়েদ বখত আরও মনে করেন, আগামী অর্থবছরে জিডিপি প্রবৃদ্ধি এবারের ৬ দশমিক ১৮ শতাংশ থেকে বেড়ে ৭ শতাংেশ উন্নীত হবে কি না, তা নিয়েও সন্দেহ রয়েছে। আবার কর্মসংস্থানহীন প্রবৃদ্ধি হলে তা সাধারণ মানুষের কোনো কাজে আসবে না।পরিকল্পনা মন্ত্রণালয় আয়োজিত সংবাদ সম্মেলনে আরও জানানো হয়, বিগত পাঁচ বছরে (২০০৯-১০ থেকে ২০১৩-১৪ অর্থবছর) ৯৬ লাখ নতুন কর্মসংস্থান হয়েছে। এর মানে হলো, এই সময়ে প্রতিবছর গড়ে ১৯ লাখ ব্যক্তি কাজ পেয়েছেন।তবে বাংলাদেশ পরিসংখ্যান ব্যুরোর (বিবিএস) ২০১০ সালের সর্বশেষ শ্রমশক্তি জরিপ অনুযায়ী, দেশে সে সময়ে প্রায়
