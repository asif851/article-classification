
হরতাল-অবরোধের আওতামুক্ত রাখার জন্য এবার মিল্ক ভিটার দুধ পরিবহনকারী ট্যাঙ্কারগুলোতে সাদা পতাকা ব্যবহার করা হচ্ছে। হরতাল-অবরোধের সময় এসব সাদা পতাকাবাহী ট্যাঙ্কারে কোনো ধরনের হামলা না করার অনুরোধ জানিয়েছেন প্রতিষ্ঠানটির ব্যবস্থাপনা পরিচালক মোহাম্মদ মুনীর চৌধুরী। আজ সোমবার গণমাধ্যমে পাঠানো এক বিজ্ঞপ্তিতে তিনি এই অনুরোধ জানান।বিজ্ঞপ্তিতে মুনীর চৌধুরী বলেন, মিল্ক ভিটার দুধ পরিবহনকারী ট্যাঙ্কারগুলো সাদা পতাকা টাঙিয়ে রাজধানী ঢাকাসহ মহাসড়কে চলাচল করছে। মিল্ক ভিটা একটি রাষ্ট্রীয় সেবামূলক প্রতিষ্ঠান। তাই দুধ বহনকারী এ সব ট্যাঙ্কার ও কাভার্ড ভ্যান সড়ক বা মহাসড়কে চলাচলের সময় সব ধরনের হামলা, পিকেটিং ও অগ্নিসংযোগ থেকে মুক্ত রাখার জন্য সব রাজনৈতিক দলের প্রতি অনুরোধ জানান তিনি।মুনির চৌধুরী আরও জানান, ১ ডিসেম্বর থেকে আজ পর্যন্ত নয়দিনে ঢাকা ও চট্টগ্রামে মাত্র চার লাখ ২৪ হাজার লিটার তরল দুধ সরবরাহ করা হয়েছে। গত বছরের একই সময়ে সরবরাহ করা দুধের পরিমাণ ছিল ১০ লাখ ৬১ হাজার লিটার। ২০১২ সালের ডিসেম্বরে যেখানে প্রতিদিন দেড় লাখ লিটারের বেশি দুধ বিক্রি হতো, সেখানে অবরোধের কারণে বর্তমানে তা ৬০ হাজার লিটারে নেমে এসেছে।
মুনীর চৌধুরী মনে করেন, বিদেশ থেকে আমদানি করা ট্যাঙ্কার ও কাভার্ড ভ্যানগুলো মূল্যবান রাষ্ট্রীয় সম্পদ। তা ছাড়া সাদা পতাকা ‘শান্তির প্রতীক’ বিধায় এ পতাকাধারী মিল্ক ভিটার দুগ্ধবাহী যানবাহন যাতে হামলার শিকার না হয়, সে বিষয়ে খেয়াল রাখার জন্য সবাইকে অনুরোধ জানান মিল্ক ভিটার ব্যবস্থাপনা পরিচালক।
