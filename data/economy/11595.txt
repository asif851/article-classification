
চলতি ২০১৩-১৪ অর্থবছরে বাংলাদেশের মোট দেশজ উৎপাদনের (জিডিপি) প্রবৃদ্ধির হার ৫ দশমিক ৬ শতাংশ হবে বলে মনে করছে এশীয় উন্নয়ন ব্যাংক৷
বাংলাদেশ অর্থনৈতিক পরিস্থিতির ওপর ত্রৈমাসিক হালনাগাদ প্রতিবেদনে এই পূর্বাভাস উল্লেখ করা হয়েছে৷ প্রতিবেদনটি গতকাল গণমাধ্যমের কাছে পাঠানো হয়েছে৷
এডিবি বলছে, প্রলম্বিত রাজনৈতিক অস্থিরতায় চলতি অর্থবছরের প্রথমার্ধে অভ্যন্তরীণ চাহিদা ছিল মন্দাক্রান্ত৷ আর তা হয়েছে জানুয়ারি মাসে জাতীয় নির্বাচন সামনে রেখে ​বিনিয়োগকারী ও ভোক্তাদের আস্থা কমে যাওয়ার কারণে৷
বেসরকারি খাতে ঋণপ্রবাহের নিম্ন প্রবৃদ্ধি এবং ভোগ্যপণ্য ও মূলধ​িন যন্ত্রপাতির আমদানি কমে যাওয়ার পরিসংখ্যানে এসব বিষয় ফুটে উঠেছে বলে এডিবি মনে করে৷
আন্তর্জাতিক ঋণদানকারী এই সংস্থাটি আরও বলছে, গত এক দশকে বাংলাদেশ যদিও প্রতিবছর গড়ে ৬ শতাংশের বেশি হারে প্রবৃদ্ধি অর্জন করেছে, ষষ্ঠ পঞ্চবার্ষিক পরিকল্পনার মেয়াদ (২০১১-১৫) প্রকৃত প্রবৃ​িদ্ধর হার লক্ষ্যমাত্রার চেয়ে কম রয়েছে৷
এডিবির মতে, অর্থনৈতিক প্রবৃদ্ধির হারকে ৭-৮ শতাংশের পর্যায়ে নিয়ে ​েযতে হলে সরকারকে অবকাঠামো ও দক্ষতা উন্নয়নে বিনিয়োগ বাড়াতে হবে, যেন তা উৎপাদনশীলতা বৃদ্ধি করতে পারে৷ বিনিয়োগ এখনো জিডিপির ২৫-২৬ শতাংশের মধ্যে আটকে আছে উল্লেখ করে এই হার ৩২-৩৩ শতাংশে উন্নীত করার ওপর জোর দিয়েছে এডিবি৷
এডিবির প্রতিবেদন অনুসারে, চলতি অর্থবছরে কৃষি খাতের প্রবৃদ্ধির হার ৩ শতাংশের ওপরে থাকবে৷ আর তা সম্ভব হবে অনুকূল আবহাওয়া ও আগের বছরের নিম্নভিত্তির কারণে৷ তবে রাজনৈতিক অ​িস্থরতায় অর্থবছরের প্রথমার্ধে পণ্য সরবরাহব্যবস্থা বিঘ্নিত হওয়ায় তা কৃষি বিপণনেও প্রভাব ফেলেছে বলে এডিবি মন্তব্য করেছে৷
এতে আরও বলা হয়েছে, চলতি অর্থবছর তিন কোটি ৫৯ লাখ মেট্রিক টন খাদ্যশস্য উৎপাদনের লক্ষ্যমাত্রা ধার্য করা হয়েছে, যা গত অর্থব্ছরের তুলনায় ২ দশমিক ৩ শতাংশ বেশি৷ চাষাবাদের এলাকা না বাড়লেও চলতি অর্থবছর আউশ ও আমন উৎপাদন গত বছরের চেয়ে বেশি হয়েছে মূলত উচ্চ উৎপাদনশীলতার কারণে৷
এডিবির পর্যবেক্ষণ অনুসারে, রাজনৈতিক অস্থিরতার সবচেয়ে বেশি নেতিবাচক প্রভাব পড়েছে শিল্প খাতে৷ আর তাই এ বছর শিল্প উৎপাদনে ৮ শতাংশ হারে প্রবৃদ্ধি অর্জিত হবে৷
দেশের তৈরি পোশাক খাত এক ক্রান্তিকালীন পরিস্থিতির মধ্য দিয়ে যাচ্ছে উল্লেখ করে এডিবি বলছে, এই শিল্প বাংলাদেশের অর্থনীতির মেরুদণ্ড ও অন্তর্ভুক্তিমূলক প্রবৃদ্ধির প্রধান উৎস৷ প্রায় ৪০ লাখ শ্রমিক ও পাঁচ হাজার ৪০০ কারখানা নিয়ে গত অর্থবছরে তৈরি পোশাক থেকে রপ্তানি আয় হয়েছে দুই হাজার কোটি ডলার৷
এসব তথ্য দিয়ে এডিবি আরও বলেছে, ২০১২ ও ২০১৩ সালের দুটি বড় ঘটনার (তাজরীন ফ্যাশনসে অগ্নিকাণ্ডে শতাধিক ও রানা প্লাজা ধসে সহস্রাধিক শ্রমিকের প্রাণহানি) তৈরি পোশাকশিল্প মালিক, বিদেশি ক্রেতা  ও সরকার মিলে কারখানাগুলোর কর্মপরিবেশ ও নিরাপত্তা পরিস্থিতি আন্তর্জাতিক মানে উন্নীত করার বিষয়ে কাজ করছে৷ তবে এটি অনেক বড় পরিবর্তন৷ এ জন্য বড় ধরনের অর্থায়ন প্রয়োজন৷
 
