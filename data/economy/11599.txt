
ভারতের ত্রিপুরা রাজ্যের রাজধানী আগরতলায় শুরু হয়েছে ২৭তম শিল্প ও বাণিজ্য মেলা। আগরতলায় আন্তর্জাতিক শিল্প মেলা প্রাঙ্গণে বাংলাদেশের ১৭টি সহ যোগ দিয়েছে ১৩৯টি প্রতিষ্ঠান এ মেলায় অংশ নিয়েছে। বাংলাদেশের স্টলগুলোতে ঢাকার জামদানি, মেলামাইন, প্লাস্টিকের সামগ্রীসহ বিভিন্ন জিনিস বিক্রি হচ্ছে।
তবে গতবারের তুলনায় এবার বাংলাদেশি সামগ্রীর পসরা কম। গতবার ৫৩টি স্টল অংশ নিয়েছিল বাংলাদেশ থেকে। এবার কম হওয়ার কারণ জানতে চাইলে ত্রিপুরার শিল্প অধিকর্তা প্রথম আলোকে বলেন, এবার ব্যবসায়ীরা সরাসরি এসেছেন। গতবার বাংলাদেশের এক্সপোর্ট প্রোমোশন ব্যুরো বাড়তি উদ্যোগ নিয়েছিল।
আজ রোববার এই মেলার উদ্বোধন করেন ত্রিপুরা শিল্প উন্নয়ন নিগমের চেয়ারম্যান তথা সংসদ সদস্য জিতেন্দ্র চৌধুরী। উদ্বোধনী অনুষ্ঠানে সভাপতিত্ব করেন ত্রিপুরার শিল্প ও বাণিজ্য মন্ত্রী তপন চক্রবর্তী। মেলা চলবে ১০ ফেব্রুয়ারি পর্যন্ত। এই আন্তর্জাতিক মেলা প্রাঙ্গণ প্রতিদিন বেলা ২টা থেকে রাত ৮টা পর্যন্ত খোলা থাকছে।
