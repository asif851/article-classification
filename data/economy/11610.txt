
বাংলাদেশ টেলিযোগাযোগ নিয়ন্ত্রণ কমিশন (বিটিআরসি) ইন্টারনেট সেবাদাতা প্রতিষ্ঠান বা আইএসপি ও বেসরকারি ল্যান্ডফোন অপারেটর বা পিএসটিএন প্রতিষ্ঠানগুলোর কাছ থেকে অব্যবহৃত তরঙ্গ ফেরত নিতে শুরু করেছে। তরঙ্গের সুষ্ঠু ব্যবহার নিশ্চিত করতেই বিটিআরসি এই সিদ্ধান্ত নিয়েছে। বিটিআরসি সূত্রে জানা গেছে, তরঙ্গের সর্বোচ্চ ব্যবহার নিশ্চিত করতে প্রধানমন্ত্রী শেখ হাসিনার তথ্য ও যোগাযোগ প্রযুক্তিবিষয়ক উপদেষ্টা সজীব ওয়াজেদ জয়ের নির্দেশনার পরিপ্রেক্ষিতেই এমন উদ্যোগ নেওয়া হয়েছে। বিটিআরসির সর্বশেষ কমিশন বৈঠকে বিষয়টি নিয়ে বিস্তারিত আলোচনা হয়েছে। পাশাপাশি আগামী বছর চতুর্থ প্রজন্মের (ফোরজি) ৭০০ মেগাহার্টজ তরঙ্গের নিলাম নিশ্চিত করতে এই ব্যান্ডে অলওয়েজ অন নামের একটি আইএসপি অপারেটরকে দেওয়া বরাদ্দ বাতিল করেছে বিটিআরসি।আন্তর্জাতিক টেলিযোগাযোগ কমিশনের (আইটিইউ) নীতিমালা অনুযায়ী, দ্রুতগতির মোবাইল ব্রডব্যান্ড ইন্টারনেটের জন্য ৭০০ মেগাহার্টজ ব্যান্ডের তরঙ্গ সংরক্ষণ করতে হয়। আইটিইউ ২০১০ সালে ৭০০ মেগাহার্টজকে ফোরজির জন্য সংরক্ষণের এ নির্দেশনা দেয়। অলওয়েজ অনকে ৭০০ মেগাহার্টজ ব্যান্ডে তরঙ্গ বরাদ্দ দেওয়ার কারণ সম্পর্কে জানা গেছে, প্রতিষ্ঠানটিকে যখন এই ব্যান্ডে তরঙ্গ বরাদ্দ দেওয়া হয় তখন আইটিইউর এমন কোনো নির্দেশনা ছিল না। ৭০০ মেগাহার্টজে অলওয়েজ অনকে ১২ মেগাহার্টজ তরঙ্গ বরাদ্দ দেওয়া হয়েছিল। সম্প্রতি তা বাতিল করে ৫ গিগাহার্টজ ব্যান্ডে এই অপারেটরকে তরঙ্গ বরাদ্দ দেওয়া হয়েছে।বিটিআরসির এ সিদ্ধান্তকে চ্যালেঞ্জ করে হাইকোর্টে একটি রিট করেছে প্রতিষ্ঠানটি। অলওয়েজ অনের তরঙ্গ বাতিলের আদেশ কার্যকর করার জন্য একটি কমিটিও গঠন করেছে বিটিআরসি।পলিট্রেড লিমিটেড নামের আরেক আইএসপি অপারেটরকে ২ হাজার ৩০০ ব্যান্ডে ১৮ মেগাহার্টজ তরঙ্গ বরাদ্দ দেওয়া হলেও ব্যবহার করতে না পারায় প্রতিষ্ঠানটির ৮ মেগাহার্টজ তরঙ্গ বাতিল করা হয়েছে। বাকি ১০ মেগাহার্টজ তরঙ্গও পলিট্রেড ব্যবহার করছে না বলে জানা গেছে।ফোরজি তরঙ্গের পাশাপাশি কয়েকটি পিএসটিএন অপারেটরকে অন্যান্য ব্যান্ডে বরাদ্দ দেওয়া অব্যবহৃত তরঙ্গও ফেরত নেওয়ার উদ্যোগ নিয়েছে বিটিআরসি। এমনই দুটি অপারেটর হলো পিপলস টেল ও ওয়ার্ল্ডটেল। পিপলস টেলের তরঙ্গ ইতিমধ্যে বাতিল করা হয়েছে। ১ হাজার ৮০০ মেগাহার্টজ ব্যান্ডে ওয়ার্ল্ডটেলকে ১৪ দশমিক ৮ মেগাহার্টজ তরঙ্গ বরাদ্দ দেওয়া আছে। প্রতিষ্ঠানটির বিরুদ্ধে অবৈধ ভিওআইপি (ভয়েস ওভার ইন্টারনেট প্রটোকল) কল আনার অভিযোগও আছে। ওয়ার্ল্ডটেলের তরঙ্গ বাতিলের বিষয়টি এখন প্রক্রিয়াধীন আছে।জানতে চাইলে বিটিআরসির সচিব ও মুখপাত্র মো. সরওয়ার আলম প্রথম আলোকে বলেন, ঘনবসতিপূর্ণ এলাকায় স্বল্পমূল্যে মোবাইল ব্রডব্যান্ড ইন্টারনেট সেবা দিতে সবচেয়ে কার্যকর তরঙ্গ হলো ৭০০ মেগাহার্টজ। এর সঠিক ও সর্বোত্তম ব্যবহার নিশ্চিত করতেই বিটিআরসি অব্যবহৃত তরঙ্গ ফেরত নেওয়ার উদ্যোগ নিয়েছে।বাংলাদেশে ১ হাজার ৮০০ মেগাহার্টজ ব্যান্ডে মোবাইল অপারেটররা টুজি সেবা দিয়ে থাকে। চলতি বছরে টুজি ও থ্রিজি তরঙ্গের বাড়তি তরঙ্গ নিলামের আয়োজন করা হলেও মোবাইল অপারেটরদের অনীহার কারণে বর্তমানে তা স্থগিত রয়েছে। নতুন তরঙ্গ নিলামের জন্য বর্তমানে সংশোধিত নীতিমালা ডাক ও টেলিযোগাযোগ মন্ত্রণালয়ের অনুমোদনের অপেক্ষায় আছে। বিটিআরসি ২০১৬ সালে নিলামের মাধ্যমে ৭০০ মেগাহার্টজ ব্যান্ডে তরঙ্গ বিক্রির পরিকল্পনা করছে বলে জানা গেছে।
