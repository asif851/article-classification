

স্বাভাবিক হইচই বা ভিড়বাট্টা নেই। রাজধানীর কারওয়ান বাজারে চট বা প্লাস্টিকের বস্তায় শ্রমিকেরা ঘুমাচ্ছেন। সবজির দোকান অনেকগুলোই বন্ধ। যেগুলো খোলা, সেখানে গল্পে মশগুল বিক্রেতারা। ক্রেতাদের কাউকে দেখলেই হাঁকডাক শুরু হয়ে যায়।
আজ শুক্রবার কারওয়ান ও হাতিরপুল বাজার ঘুরে দেখা গেল, কাঁচা মরিচ ও আলুর দাম বাড়তি। তবে মোটের ওপর সবজির দাম কিছুটা কমেছে।
কারওয়ান বাজারে বেগুন বিক্রি হচ্ছে ৩৫ থেকে ৪০ টাকা কেজি দরে। রমজানে এর দাম ছিল কেজিপ্রতি ৬০ থেকে ৭০ টাকা। অন্যদিকে করলার কেজি ২৫ থেকে ৩০ টাকা; যা আগে ছিল ৪০ টাকা। প্রায় সব সবজির দামই ১০ থেকে ২০ টাকা কমেছে। সবজি বিক্রেতা লিটন মিয়া তাঁর পেছনের বেগুনভর্তি বেশ কটি বস্তা দেখিয়ে বলেন, ‘এই বস্তাগুলির মইধ্যে ১৫-২০ মণ বেগুন আছে। কাস্টমার নাই। পইচা যাইব সব। তাই সবই লস দিয়া বেচতে হইব।’ এই বাজারে চালকুমড়া প্রতিটি ২০ থেকে ২৫ টাকা, মিষ্টি কুমড়ার ফালি ৩০ টাকা, শসা ৩০ টাকা, কাঁচা কলা ২৫ টাকা, কাঁকরোল ৩০ টাকা, করলা ৩০ টাকা, লাউ ৩০ টাকা, টমেটো ৬০ টাকা এবং বাঁধাকপি ও ফুলকপির প্রতিটি ২৫ থেকে ৩০ টাকায় বিক্রি হচ্ছে।
বাজারভেদে দামের ভিন্নতা রয়েছে। হাতিরপুল কাঁচাবাজারে দেখা যায়, বেগুন বিক্রি হচ্ছে ৪০ থেকে ৫০ টাকা দরে; যা রোজায় ছিল ৬০ থেকে ৮০ টাকা। এ বাজারেও ক্রেতা কম। আবদুল মোমেন একসঙ্গে অনেক সবজি কিনলেন। তিনি বলেন, ‘একটু বেশি করে কিনে রাখলাম। সপ্তাহ খানেক আগেও দাম বেশ চড়া ছিল। এখন একটু কম। দু-দিন পরেই দেখা যাবে আবার বেড়ে যাবে।’
হাতিরপুলে বরবটি ৫০ টাকা, টমেটো ৬০ থেকে ৭০ টাকা, পেঁপে ২০ থেকে ২৫ টাকা, কচুরলতি ৫০ টাকা, ঢ্যাঁড়স ৪০ টাকা, করলা ৪০ টাকা, পটল ৩০ টাকা।তবে দুই বাজারেই দেখা গেল কাঁচা মরিচ ও আলুর দাম বেড়েছে। কারওয়ান বাজারের বিক্রেতা মো. রুবেল বলেন, রোজার সময়ে কাঁচা মরিচ বিক্রি করেছেন ৭০ থেকে ৮০ টাকা কেজিতে। এখন তা বেড়ে হয়েছে ১০০ টাকা। অন্যদিকে হাতিরপুলের সবজি বিক্রেতা মো. মাহবুব বিক্রি করেছিলেন ৮০ টাকায়। এখন তিনি ১২০ টাকা কেজিতে কাঁচা মরিচ বিক্রি করছেন। তিনি বলেন, ‘আলুর দাম ছিল ১৭ টাকা কেজি। এখন ২২-২৫ টাকায় বেচাতাছি।’ তবে বিক্রেতারা বলছেন, বর্ষা ও মৌসুম না হওয়ায় কাঁচা মরিচ ও আলুর দাম বেড়েছে।
 
