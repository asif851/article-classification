
ব্যবসায়ীদের শীর্ষ সংগঠন এফবিসিসিআইয়ের ২০১৭-১৯ মেয়াদের নির্বাচনে পরিচালক পদে প্রার্থী হয়েছেন শমী কায়সার। তিনি ই-কমার্সভিত্তিক একটি সংগঠন থেকে এফবিসিসিআইয়ের সাধারণ পরিষদের সদস্য ও ভোটার হয়েছেন। সম্মিলিত গণতান্ত্রিক ব্যবসায়ী ঐক্য পরিষদের প্যানেল থেকে নির্বাচন করবেন তিনি।
এই প্যানেলের সভাপতি প্রার্থী শফিউল ইসলাম মহিউদ্দিন। তিনি বর্তমান কমিটির প্রথম সহসভাপতি।
আজ বৃহস্পতিবার বিকেলে রাজধানীর পূর্বাণী হোটেলে এই প্যানেল ঘোষণা করা হয়। চেম্বার থেকে ১৮টি ও অ্যাসোসিয়েশন থেকে ১৮টি করে প্রার্থী দিয়েছে এই প্যানেল।
আগামী ১৪ মে নির্বাচন হবে।
অনুষ্ঠানে আওয়ামী লীগ সভাপতির বেসরকারি খাতবিষয়ক উপদেষ্টা সালমান এফ রহমান, ঢাকা উত্তরের মেয়র আনিসুল হক, এফবিসিসিআইয়ের সাবেক সভাপতি এ কে আজাদ, কাজী আকরাম উদ্দিন আহ্‌মদ, মীর নাসির হোসেন প্রমুখ উপস্থিত ছিলেন।
