
দেশের শেয়ারবাজারে গতকাল রোববার সূচক কমেছে। একটানা প্রায় দুই সপ্তাহ বৃদ্ধির পর উভয় বাজারে গতকাল সূচক কমল। প্রধান শেয়ারবাজার ঢাকা স্টক এক্সচেঞ্জের (ডিএসই) প্রধান সূচক ডিএসইএক্স এদিন ৭ পয়েন্ট কমেছে। অপর শেয়ারবাজার চট্টগ্রাম স্টক এক্সচেঞ্জের (সিএসই) সার্বিক সূচকটি কমেছে ৬৪ পয়েন্ট। তবে সূচক কমলেও দুই বাজারে গতকাল লেনদেন আগের দিনের চেয়ে বেড়েছে। বাজার-সংশ্লিষ্ট ব্যক্তিরা বলছেন, কয়েক দিন টানা মূল্যবৃদ্ধির পর একশ্রেণির বিনিয়োগকারীর মধ্যে মুনাফা তুলে নেওয়ার প্রবণতা দেখা দেয়। যার কারণে লেনদেন শুরুর কিছু সময় পর থেকে বিক্রির চাপ বাড়ে। এতে করে সূচক কমতে থাকে। মাঝেমধ্যে অবশ্য সূচক কয়েক দফা ঘুরে দাঁড়ানোর চেষ্টাও দেখা গেছে। কিন্তু শেষ পর্যন্ত দিনের লেনদেন শেষ হয় সূচকের ঋণাত্মক অবস্থানের মধ্য দিয়ে। এদিকে, গত বৃহস্পতিবার শেয়ারবাজারে লেনদেন শুরু হওয়া কোম্পানি ইয়াকিন পলিমারের শেয়ারের মূল্যবৃদ্ধি গতকালও অব্যাহত ছিল। তৃতীয় দিনে কোম্পানিটির প্রতিটি শেয়ারের দাম ডিএসইতে ৩ টাকা ৭০ পয়সা বা প্রায় ১০ শতাংশ বেড়েছে। প্রাথমিক গণপ্রস্তাব বা আইপিওতে ১০ টাকা অভিহিত মূল্য বা ফেসভ্যালুর শেয়ারটি গতকাল দিন শেষে দাম উঠেছে ৪০ টাকা ৮০ পয়সায়। পাশাপাশি ঢাকার বাজারে গতকাল আবারও লেনদেনের শীর্ষে উঠে এসেছে কোম্পানিটি। ডিএসইতে এদিন এককভাবে কোম্পানিটির ২৩ কোটি টাকার সমমূল্যের শেয়ার লেনদেন হয়। গত শনিবার ডিএসইতে আর্থিক খাতের কোম্পানি লংকাবাংলা লেনদেনের শীর্ষে থাকলেও গতকাল নেমে এসেছে পঞ্চম অবস্থানে। এদিন কোম্পানিটির প্রায় ১১ কোটি টাকার শেয়ার লেনদেন হয়। প্রতিটি শেয়ারের দাম ৩০ পয়সা বা ১ শতাংশ কমে দাঁড়িয়েছে ৩১ টাকা ৫০ পয়সায়। বাজার-সংশ্লিষ্ট ব্যক্তিরা বলছেন, ঈদুল আজহা-পরবর্তী বাজারে বড় ধরনের কোনো উত্থান-পতন না থাকায় ধীরে ধীরে বিনিয়োগকারীদের অংশগ্রহণ বাড়ছে। বিশেষ করে দাম ঊর্ধ্বমুখী থাকায় নতুন তালিকাভুক্ত কোম্পানির প্রতি বিনিয়োগকারীদের বেশি আকর্ষণ দেখা যাচ্ছে। এ কারণে কোম্পানিটি লেনদেনে শীর্ষ অবস্থানে উঠে আসে। ঢাকার বাজারে গতকাল দিন শেষে লেনদেনের পরিমাণ ছিল প্রায় ৫৭৭ কোটি টাকা, যা আগের দিনের চেয়ে ৫৪ কোটি টাকা বেশি। এদিন ডিএসইতে ৩২৪টি প্রতিষ্ঠানের শেয়ার ও মিউচুয়াল ফান্ডের লেনদেন হয়। সিএসইতে গতকাল প্রায় ৫৫ কোটি টাকার লেনদেন হয়, যা আগের দিনের চেয়ে ২২ কোটি টাকা বেশি। এদিন সিএসইতে ২৫৫টি প্রতিষ্ঠানের শেয়ার ও মিউচুয়াল ফান্ডের লেনদেন হয়।
