
মৌলভীবাজারের কুলাউড়া উপজেলার চাতলাপুর চেকপোস্ট দিয়ে গত শনিবার রাত সাড়ে আটটার দিকে ট্রানজিটের দ্বিতীয় চালানের অংশ হিসেবে ১০ ট্যাংকার এলপি গ্যাস ভারতের পূর্বাঞ্চলীয় রাজ্য ত্রিপুরার কৈলাসহরে ঢুকেছে।জানা গেছে, শনিবার দুপুর ১২টায় ভারতের মেঘালয় রাজ্যের ডাউকি চেকপোস্ট দিয়ে এলপি গ্যাসের ট্যাংকারগুলো বাংলাদেশের সিলেটের তামাবিল চেকপোস্টে প্রবেশ করে। সেখান থেকে সন্ধ্যা সাড়ে সাতটায় মৌলভীবাজারের চাতলাপুর চেকপোস্টে এলপি গ্যাসের ট্যাংকারগুলো এসে পৌঁছায়। এরপর ইমিগ্রেশন ও শুল্ক বিভাগের আনুষ্ঠানিকতা শেষে রাত সাড়ে আটটায় ট্যাংকারগুলো ত্রিপুরার মনু চেকপোস্ট দিয়ে কৈলাসহরে প্রবেশ করে।চাতলাপুর স্থল শুল্কস্টেশনের কর্মকর্তা (সুপারিনটেনডেন্ট) অবিনাশ চন্দ্র রায় প্রথম আলোকে বলেন, ১০ সেপ্টেম্বর রাতে একই পথে ট্রানজিটের প্রথম চালানে ভারতের নয়টি জ্বালানি তেলের ও একটি এলপি গ্যাসের ট্যাংকার ত্রিপুরার কৈলাসহর গেছে। ত্রিপুরার শিল্প ও বাণিজ্যমন্ত্রী তপন চক্রবর্তী আনুষ্ঠানিকভাবে প্রথম চালানটি গ্রহণ করেন।চাতলাপুর স্থল শুল্কস্টেশন কর্মকর্তা জানান, ত্রিপুরায় জ্বালানি তেল ও গ্যাসের তীব্র সংকটের কারণে বাংলাদেশ সরকার ভারতের অনুরোধে মানবিক বিবেচনায় সাময়িকভাবে এই সড়কটি ট্রানজিট হিসেবে ব্যবহারের সুযোগ দিয়েছে। তাই শুল্ক বিভাগও দ্রুত জ্বালানি তেল ও গ্যাসের ট্যাংকারগুলো ত্রিপুরায় প্রবেশে সহায়তা করেছে।
