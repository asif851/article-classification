
বিদায়ী ২০১৬ সালে বিশ্বের বড় অর্থনীতির দেশগুলোর মোট দেশজ উৎপাদনের (জিডিপি) প্রবৃদ্ধি কমবে। বৈশ্বিক অর্থনৈতিক সম্ভাবনা ২০১৭ সালের প্রতিবেদনে এ পূর্বাভাস দিয়েছে বিশ্বব্যাংক। যেসব দেশের প্রবৃদ্ধি কমবে, সেই তালিকায় আছে যুক্তরাষ্ট্র, চীন, ভারত, ইউরোপীয় অঞ্চল ও ব্রাজিল। এ দেশগুলো ২০১৫ থেকে ২০১৬ সালে অপেক্ষাকৃত কম প্রবৃদ্ধি অর্জন করবে।বড় অর্থনীতির দেশগুলোর প্রবৃদ্ধি কমে যাওয়ার প্রভাব পড়বে বিশ্ব অর্থনীতিতে। ২০১৬ সালে বিশ্ব জিডিপিতে প্রবৃদ্ধি হবে ২ দশমিক ৩ শতাংশ—এমন পূর্বাভাস দিয়ে প্রতিবারের মতো গত ১০ ডিসেম্বর ওয়াশিংটন থেকে প্রতিবেদনটি প্রকাশ করেছে বিশ্বব্যাংক।প্রতিবেদনে আরও বলা হয়েছে, চলতি বছরে বিশ্ব জিডিপি প্রবৃদ্ধি কিছুটা বেড়ে ২ দশমিক ৭ শতাংশ হবে। আগামী দুই বছরে তা আরও বেড়ে ২ দশমিক ৯ শতাংশ হবে।বিশ্ব বাণিজ্যে স্থবিরতা, বিনিয়োগে মন্দা, বাণিজ্যনীতির অনিশ্চয়তার কারণে বিদায়ী বছরে প্রবৃদ্ধি কমবে বলে মনে করা হচ্ছে। তবে বিশ্বব্যাংক বলছে, রপ্তানি বৃদ্ধি এবং অভ্যন্তরীণ চাহিদার কারণে ২০১৭ সালে পরিস্থিতির কিছুটা উন্নতি হতে পারে।বিশ্বব্যাংক মনে করে, বিশ্ব অর্থনীতিতে যুক্তরাষ্ট্র একটি গুরুত্বপূর্ণ ভূমিকা পালন করে। কিন্তু যুক্তরাষ্ট্রের নতুন প্রশাসন (ট্রাম্প প্রশাসন) কী ধরনের নীতি নেবে, তা এখনো পরিষ্কার হয়নি। যুক্তরাষ্ট্রের নীতির মূল্যায়নের ওপরই বিশ্ব অর্থনীতির কোথায় কী ধরনের সম্ভাবনা আছে, সেটা অনেকটা নির্ভর করে।এবার দেখা যাক, বড় অর্থনীতির দেশগুলোর মধ্যে কোন দেশের কেমন প্রবৃদ্ধি হবে। বিশ্বের সবচেয়ে বড় অর্থনীতির দেশ যুক্তরাষ্ট্রে ২০১৫ সালে ২ দশমিক ১ শতাংশ প্রবৃদ্ধি হয়েছিল। ২০১৬ সালে তা কমে ১ দশমিক ৬ শতাংশ হবে বলে পূর্বাভাস দিয়েছে বিশ্বব্যাংক। এ বছর (২০১৭) তা কিছুটা বেড়ে ২ দশমিক ২ শতাংশ হবে বলে প্রাক্কলন করেছে বিশ্বব্যাংক। এ বিষয়ে বিশ্বব্যাংক বলেছে, নতুন ট্রাম্প প্রশাসন কী ধরনের নীতি নেবে; তা বিবেচনা না করেই এ বছরের প্রাক্কলন করা হয়েছে। যুক্তরাষ্ট্রের নতুন প্রশাসন করপোরেট ও ব্যক্তি কর কমানোর যে সুপারিশ করেছে, তা যদি পূর্ণাঙ্গ কিংবা আংশিক বাস্তবায়ন হয়, তবে যুক্তরাষ্ট্রের জিডিপি বাড়বে।বিশ্বব্যাংকের পূর্বাভাসে আরও বলা হয়েছে, একইভাবে চীনের প্রবৃদ্ধি কিছুটা কমে ২০১৬ সালে ৬ দশমিক ৭ শতাংশ হবে। ২০১৭ সালে তা আরও কমে সাড়ে ৬ শতাংশে নেমে আসবে। এই ধারাবাহিকতা পরের দুই বছরেও থাকবে। বিশ্বের আরেক বড় অর্থনীতির দেশ ভারতে বিদায়ী বছরে ৭ শতাংশ প্রবৃদ্ধি হবে। তবে ভারতের প্রবৃদ্ধি চলতি বছরে বেড়ে ৭ দশমিক ৬ শতাংশ হতে পারে বলে মনে করে বিশ্বব্যাংক।ইউরোপীয় অঞ্চল এবং জাপানের মতো উন্নত অর্থনীতির দেশেও প্রবৃদ্ধি কমে যাবে। ২০১৬ সালে ইউরোপীয় অঞ্চল ও জাপানের প্রবৃদ্ধি হবে ১ দশমিক ৬ শতাংশ। চলতি বছরের পাশাপাশি আগামী দুই বছরও এ দুটি অঞ্চলের প্রবৃদ্ধি ধারাবাহিকভাবে কমবে।বিশ্বব্যাংকের প্রতিবেদনে বিশ্বের কোন অঞ্চলে কেমন প্রবৃদ্ধি হবে, এর পূর্বাভাসও দেওয়া হয়েছে। বিশ্বব্যাংক বলছে, বিদায়ী ও চলতি—দুই বছরই দক্ষিণ এশিয়ায় গড়ে সবচেয়ে বেশি প্রবৃদ্ধি হবে। ২০১৬ সালে দক্ষিণ এশিয়ার প্রবৃদ্ধি হবে ৬ দশমিক ৮ শতাংশ। এ বছর প্রবৃদ্ধি বেড়ে হবে ৭ দশমিক ১ শতাংশ।
