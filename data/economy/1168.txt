
বেসরকারি খাতের চাকরিজীবীদের জন্যও পেনশন-ব্যবস্থা চালুর উদ্যোগ নেওয়া হচ্ছে বলে জানিয়েছেন অর্থমন্ত্রী আবুল মাল আবদুল মুহিত।সচিবালয়ে গতকাল রোববার বেসরকারি উন্নয়ন সংস্থার (এনজিও) প্রতিনিধিদের সঙ্গে প্রাক-বাজেট আলোচনায় অর্থমন্ত্রী এ কথা বলেন।বর্তমানে সরকারির পাশাপাশি করপোরেট কিছু প্রতিষ্ঠানও পেনশন দিয়ে থাকে। তবে এ বিষয়ে আইনি বাধ্যবাধকতা নেই। বাজেট আলোচনা শেষে আলাদা করে জানতে চাইলে অর্থমন্ত্রী সাংবাদিকদের বলেন, ‘বেসরকারি চাকরিজীবীদের জন্য পেনশন চালু করতে প্রয়োজনে নতুন আইন করা হবে।’২০১৪-১৫ অর্থবছরে বরাদ্দের দিক থেকে অবকাঠামো, বিদ্যুৎ ও জ্বালানি, শিক্ষা, কৃষি, জনশক্তি রপ্তানি ও প্রশাসনিক সংস্কারকে অগ্রাধিকার দেওয়া হবে বলে জানান অর্থমন্ত্রী।সিগারেটসহ তামাকজাত পণ্যে অধিকতর করারোপের ইঙ্গিত দিয়ে অর্থমন্ত্রী বলেন, ‘আশা করছি, ধূমপানে করারোপে আগামীতে বিশেষ নজর দিতে পারব।’শিক্ষা, স্বাস্থ্য ও সামাজিক নিরাপত্তা খাত নিয়ে বেশির ভাগ আলোচনা হয়েছে। গণস্বাস্থ্য কেন্দ্রের ট্রাস্টি জাফরুল্লাহ চৌধুরী স্বাস্থ্য খাত নিয়ে কিছু সুপারিশ করেন। তিনি বলেন, বাজেটে প্রতিবছর স্বাস্থ্য খাতে বরাদ্দ কমছে। অন্যদিকে, দেশের ওষুধ রপ্তানিও বেশি নয়, মোট রপ্তানির মাত্র ১ শতাংশ। আর ১৯৯৪ সালের ৮ ফেব্রুয়ারি স্বাস্থ্য মন্ত্রণালয়ের জারি করা এক আদেশে ওষুধ কোম্পানিকেই ওষুধের দাম নির্ধারণের দায়িত্ব দেওয়া হয়। শিগগির তা বাতিল করা দরকার বলে মনে করেন তিনি।ইন্টার্নি চিকিৎসকদের দুই বছরের মধ্যে এক বছর গ্রামে থাকতে বাধ্য করার পরামর্শ দেন জাফরুল্লাহ চৌধুরী। তিনি বলেন,একটি সরকারি কোম্পানি ভালো ওষুধ উৎপাদন করলেও ব্যবস্থাপত্রে চিকিৎসকেরা তা লেখেন না। শুধু চিকিৎসক নন, শিক্ষকেরাও গ্রামে যেতে চান না বলে মন্তব্য করেন তিনি।জাফরুল্লাহ চৌধুরী বলেন, ‘ধূমপানই হলো দুর্নীতির প্রথম সোপান। নিয়োগের ক্ষেত্রে সরকারি কর্মকমিশন (পিএসসি) অধূমপায়ীদের প্রাধান্য দিতে পারে। পদোন্নতির ক্ষেত্রেও বিষয়টি আমলে নেওয়া যায়।’ জাফরুল্লাহ চৌধুরী আরও বলেন, শহর-গ্রামে বৈষম্য বাড়ছে। সাবেক স্বাস্থ্যমন্ত্রী সারা দেশে চিকিৎসক নিয়োগ দিয়ে পরে হারিকেন দিয়েও খুঁজে পাননি।  শিক্ষকদের জন্য আলাদা পে-কমিশন, ২০০৩ সাল থেকে চলে আসা বৃত্তির পরিমাণ ১০০ টাকা থেকে বাড়িয়ে ৫০০ টাকা এবং শিক্ষা গবেষণায় বরাদ্দ বাড়ানোর সুপারিশ করেন সাবেক তত্ত্বাবধায়ক সরকারের উপদেষ্টা রাশেদা কে চৌধূরী।সামাজিক নিরাপত্তা কর্মসূচি বিষয়ে মন্ত্রণালয়গুলোর কার্যক্রমে সমন্বয় থাকা জরুরি বলে মনে করেন বাংলাদেশ মহিলা পরিষদের সভানেত্রী আয়েশা খানম।বেসরকারি সংস্থা আশার জ্যেষ্ঠ ডেপুটি প্রেসিডেন্ট আবদুল আজিজ বলেন, আগামী বাজেটে শিক্ষা, স্বাস্থ্য ও সামাজিক নিরাপত্তা কর্মসূচিতে বেশি জোর দিতে হবে।‘প্রত্যেকের জন্য বাসস্থান, কারও জন্য একাধিক নয়’—এই স্লোগানের ভিত্তিতে ভূমির যথেচ্ছ ব্যবহার রোধের পরামর্শ দেন পরিবেশ বাঁচাও আন্দোলনের সভাপতি আবু নাসের।বাংলাদেশ পরিবেশ আন্দোলনের সাধারণ সম্পাদক আবদুল মতিন বলেন, তুরাগ নদ দখল হচ্ছে, সরকার দখলদারদের সহযোগিতা করছে। শহরাঞ্চলেও শিক্ষাবৃত্তি সম্প্রসারণের সুপারিশ করেন বিশ্ববিদ্যালয় মঞ্জুরি কমিশনের সাবেক চেয়ারম্যান নজরুল ইসলাম। জাতীয় সঞ্চয় অধিদপ্তরের প্রতিটি কার্যালয়ে বয়স্ক লোকদের কষ্ট দেওয়া হয় বলে উল্লেখ করেন তিনি।প্রাক-বাজেট আলোচনায় বাংলাদেশ ব্যাংকের গভর্নর আতিউর রহমান, অর্থসচিব ফজলে কবির, ব্যাংক ও আর্থিক প্রতিষ্ঠান বিভাগের সচিব এম আসলাম আলম, অর্থনৈতিক সম্পর্ক বিভাগের সচিব মেজবাহউদ্দিন আহমেদ উপস্থিত ছিলেন।
