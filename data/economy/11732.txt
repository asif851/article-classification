
বাংলাদেশের বাজারে খাদ্যপণ্য শ্রেণিতে বিদেশি প্রতিষ্ঠানগুলোকে পেছনে ফেলে সবচেয়ে জনপ্রিয় ব্র্যান্ড হয়েছে মেঘনা গ্রুপের ফ্রেশ। একই সঙ্গে এ তালিকায় সেরা পাঁচ ব্র্যান্ডের মধ্যে আরও তিনটি দেশি ব্র্যান্ড স্থান পেয়েছে। এই তিনটি হলো সিটি গ্রুপের তীর, কোকোলা ফুডসের কোকোলা ও আবুল খায়ের গ্রুপের মার্কস। তালিকার পাঁচ নম্বরে আছে বাংলাদেশ এডিবল অয়েলের ভোজ্যতেলের ব্র্যান্ড রূপচাঁদা।
স্পেনভিত্তিক বাজার গবেষণা প্রতিষ্ঠান কান্তার ওয়ার্ল্ড প্যানেলের ‘ব্র্যান্ড ফুটপ্রিন্ট’ শীর্ষক এক জরিপে এই তথ্য পাওয়া গেছে। এতে ২০১৬ সালে বাংলাদেশের খাদ্যপণ্য শ্রেণিতে ভোক্তাদের পছন্দের শীর্ষে রয়েছে ফ্রেশ। এর আগে ২০১৪ ও ২০১৫ সালেও এই শ্রেণিতে সবচেয়ে পছন্দের ব্র্যান্ড ছিল ফ্রেশ।
জানতে চাইলে মেঘনা গ্রুপের নির্বাহী পরিচালক (বিপণন) আসিফ ইকবাল প্রথম আলোকে বলেন, বহুজাতিক কোম্পানির ব্র্যান্ডের সঙ্গে লড়াই করে পরপর তিনবার শ্রেষ্ঠ খাদ্যপণ্যের ব্র্যান্ড নির্বাচিত হতে পারা একটি বড় অর্জন। ফ্রেশ পণ্যের মান নিয়ন্ত্রণে সবচেয়ে বেশি গুরুত্ব দেয়। সারা দেশে ফ্রেশের পণ্য সহজে ক্রেতার হাতে পৌঁছে দিতে রয়েছে বিশাল কর্মী ও পরিবেশক বাহিনী। এসব কারণে ফ্রেশ গ্রাহকের আস্থা অর্জন করেছে।
দেশের কতটি পরিবার একটি ব্র্যান্ডের পণ্য কিনছে এবং বছরে কতবার ওই নির্দিষ্ট ব্র্যান্ডের পণ্য কিনছে, সেটির ভিত্তিতে এই জরিপ প্রতিবেদন তৈরি করা হয়েছে। ২০১৬ সালের নভেম্বর পর্যন্ত ২০০–এর বেশি বাংলাদেশি ব্র্যান্ডের তথ্যের ভিত্তিতে এ প্রতিবেদন তৈরি করা হয়েছে। আর সারা বিশ্বের জনপ্রিয় ব্যান্ড নির্বাচনে ৪৩টি দেশের ১৫ হাজারের বেশি ব্র্যান্ড বিবেচনায় নেওয়া হয়েছে। প্রতিবেদনে খাদ্যপণ্য ছাড়াও ফাস্ট মুভিং কনজ্যুমার গুডস (এফএমসিজি), পানীয়, স্বাস্থ্য ও সৌন্দর্য এবং গৃহস্থালি শ্রেণিতে সেরা ব্র্যান্ড নির্বাচন করা হয়েছে।
এফএমসিজি শ্রেণিতে বাংলাদেশের সেরা ব্র্যান্ড নির্বাচিত হয়েছে বহুজাতিক কোম্পানি ইউনিলিভারের ব্র্যান্ড লাক্স। এই শ্রেণিতে শীর্ষ পাঁচে থাকা অন্য ব্র্যান্ডগুলো হলো যথাক্রমে সানসিল্ক, রিন, প্যারাসুট ও হুইল। পানীয় বা বেভারেজ শ্রেণিতে সেরা ব্র্যান্ডের মর্যাদা পেয়েছে দেশীয় প্রতিষ্ঠান ইস্পাহানি। এই শ্রেণিতে শীর্ষ পাঁচের মধ্যে রয়েছে যথাক্রমে সেভেনআপ, সিলোন, ব্রুক বন্ড ও হরলিকস।
স্বাস্থ্য ও সৌন্দর্য শ্রেণিতে বাংলাদেশের এক নম্বর ব্র্যান্ড হয়েছে লাক্স। এই শ্রেণিতে শীর্ষ পাঁচে থাকা অন্য ব্র্যান্ডের মধ্যে রয়েছে সানসিল্ক, প্যারাসুট, পেপসোডেন্ট ও ফেয়ার অ্যান্ড লাভলি। গৃহস্থালি শ্রেণিতে দেশের সেরা ব্র্যান্ড হয়েছে ইউনিলিভারের রিন। এই শ্রেণির দ্বিতীয় ও তৃতীয় স্থানে রয়েছে ইউনিলিভারের হুইল ও ভিম। দেশীয় কোম্পানি কোহিনূর কেমিক্যালের ব্র্যান্ড তিব্বত বল সাবান ও ফাস্ট ওয়াশ ডিটারজেন্ট পাউডার এই শ্রেণিতে চতুর্থ ও পঞ্চম স্থানে রয়েছে।
প্রতিবেদনের তথ্য অনুযায়ী, সারা বিশ্বে ভোগ্যপণ্যের সবচেয়ে জনপ্রিয় ব্র্যান্ড নির্বাচিত হয়েছে কোমল পানীয় ব্র্যান্ড কোকা-কোলা। টানা পাঁচ বছর ধরে কোকা-কোলা এক নম্বরে রয়েছে। এই তালিকায় শীর্ষ দশে থাকা অন্য ব্র্যান্ডগুলো হলো যথাক্রমে কোলগেট, লাইফবয়, ম্যাগি, পেপসি, নেসক্যাফে, লেইস, ইন্দোফুড, নেসলে ও সানসিল্ক। উদীয়মান অর্থনীতির দেশগুলোতে এফএমসিজি পণ্য বিক্রির পরিমাণ ২০১৬ সালে বেড়েছে ৩ হাজার ৪০০ কোটি ডলার, যা ২০১৫ সালের চেয়ে ৬ শতাংশ বেশি।
 
