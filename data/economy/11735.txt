
অর্থনীতি-বিষয়ক সাংবাদিকদের সংগঠন ইকোনমিক রিপোর্টার্স ফোরামের (ইআরএফ) নতুন সভাপতি নির্বাচিত হয়েছেন একুশে টেলিভিশনের প্ল্যানিং এডিটর সাইফ ইসলাম দিলাল। আর সাধারণ সম্পাদক হয়েছেন বিজনেস নিউজ পোর্টাল অর্থসূচক ডটকমের সম্পাদক জিয়াউর রহমান।রাজধানীর জাতীয় প্রেসক্লাবে গত শুক্রবার ২০১৬-১৭ মেয়াদের জন্য ইআরএফের কার্যকরী পর্ষদের নির্বাচন অনুষ্ঠিত হয়। সাংবাদিক মঞ্জুরুল আহসান বুলবুল নির্বাচন কমিশনার ও সৈয়দ আবদাল আহমেদ কমিশনের সদস্য হিসেবে দায়িত্ব পালন করেন।সরাসরি ভোটে সাইফ ইসলাম সভাপতি, জিয়াউর রহমান সাধারণ সম্পাদক ও এসএ টিভির বিজনেস এডিটর সালাউদ্দীন বাবলু সহসভাপতি নির্বাচিত হয়েছেন। এ ছাড়া চ্যানেল আইয়ের সিনিয়র রিপোর্টার রিজভী নেওয়াজ সহসাধারণ সম্পাদক, বাসসের নিজস্ব প্রতিবেদক রাশেদুল ইসলাম অর্থ সম্পাদক, সদস্য পদে মানবকণ্ঠের বিজনেস এডিটর সৈয়দ শাহনেওয়াজ করীম, নয়া দিগন্তের সিনিয়র রিপোর্টার আশরাফুল ইসলাম, ফাইন্যান্সিয়াল এক্সপ্রেসের আজিজুর রহমান ও সকালের খবরের স্টাফ রিপোর্টার আসাদুল্লাহিল গালিব বিনা প্রতিদ্বন্দ্বিতায় নির্বাচিত হয়েছেন।নির্বাচনের আগে সংগঠনের দ্বিবার্ষিক সাধারণ সভা হয়। এতে সভাপতিত্ব করেন বিদায়ী সভাপতি সুলতান মাহমুদ। উপস্থিত ছিলেন বিদায়ী কমিটির সাধারণ সম্পাদক সাজ্জাদুর রহমান, অর্থ সম্পাদক শেখ আবদুল্লাহ প্রমুখ।
