
বাংলাদেশের বিনিয়োগচিত্র মোটেও সুখকর নয়। কয়েক বছর ধরেই দেশে বেসরকারি খাতের বিনিয়োগ মোটামুটি এক জায়গায় স্থির হয়ে আছে। সেমিনার-আলোচনা সভায় ব্যবসায়ীরা নিয়মিতই বলে আসছেন নানা সমস্যার কারণে তাঁরা তাঁদের ব্যবসা বাড়াতে পারছেন না, নতুন উদ্যোক্তারাও শিল্প গড়তে আগ্রহ পাচ্ছেন না। কোনো দেশে বেসরকারি বিনিয়োগ বাড়াতে হলে উদ্যোক্তা বাড়ানোর কোনো বিকল্প নেই। কিন্তু নতুন উদ্যোক্তা গড়ার ক্ষেত্রে বাংলাদেশ বেশ পিছিয়ে আছে। সম্প্রতি ওয়াশিংটনভিত্তিক গবেষণা প্রতিষ্ঠান গ্লোবাল এন্ট্রাপ্রেনিউরশিপ অ্যান্ড ডেভেলপমেন্ট ইনস্টিটিউট (জিইডিআই) যে বৈশ্বিক উদ্যোক্তা সূচক-২০১৬ প্রকাশ করেছে তাতে তলানিতে থাকা দেশগুলোর একটি বাংলাদেশ। যদিও এই সূচকে বাংলাদেশ গত বছরের চেয়ে পাঁচ ধাপ এগিয়েছে। উদ্যোক্তা সূচক বলছে, বিশ্বের ১৩২টি দেশের মধ্যে বাংলাদেশের অবস্থান ১২৫তম। এই সূচকে বাংলাদেশ ১০০ নম্বরের মধ্যে পেয়েছে ১৫ দশমিক ২। তবে এশিয়া ও প্রশান্ত মহাসাগরীয় অঞ্চলের ২১টি দেশের মধ্যে বাংলাদেশ সর্বশেষ অবস্থানে রয়েছে। আরও হতাশাজনক হলো উদ্যোক্তা সূচকে বাংলাদেশ আছে উগান্ডা (১২৩তম), বেনিন (১২৪তম), বুরকিনা ফসো (১২৬তম), মাদাগাস্কার (১২৭তম), সিয়েরা লিয়ন (১২৮তম), মৌরিতানিয়া (১২৯তম), মালাউই (১৩০তম), বুরুন্দি (১৩১তম) এবং চাঁদের (১৩২তম) মতো দেশের সঙ্গে একই কাতারে। প্রতিবেশী দেশ ভারতের অবস্থান ৯৮তম এবং পাকিস্তান আছে ১০৯-এ। প্রতিবেদনে বাংলাদেশকে নিয়ে আলাদা থাকলেও কেন এ দেশ এতটা পিছিয়ে সে বিষয়ে কিছু বলা হয়নি। তবে প্রতিবেদনের কয়েক জায়গায় বাংলাদেশের প্রসঙ্গ এসেছে। তাতে বলা হয়েছে, ভারত ও বাংলাদেশের মতো কয়েকটি দেশে উদ্যোক্তারা উঠতে পারেন না আমলাতান্ত্রিক লালফিতার দৌরাত্ম্যে। সংশ্লিষ্ট প্রতিষ্ঠানগুলো যথেষ্ট শক্তিশালী নয় বলেই উদ্যোক্তাও গড়ে উঠছে না।এই প্রতিবেদনের বিষয়ে ঢাকা চেম্বারের সভাপতি হোসেন খালেদ প্রথম আলোকে বলেন, ‘উদ্যোক্তা সূচকে ১৩২টি দেশের মধ্যে বাংলাদেশ যে ১২৫তম সেটা খুবই উদ্বেগজনক। তবে নতুন উদ্যোক্তা যে দেশে একদমই হচ্ছে না সেটাও আমি মানতে পারছি না। কিন্তু যে গতিতে উদ্যোক্তা সৃষ্টি হচ্ছে তার গতিটা বাড়াতে হবে। এ জন্য সরকার ও বেসরকারি খাত মিলিয়ে সম্মিলিত উদ্যোগ নিতে হবে।’উদ্যোক্তা সূচকটি তৈরি করা হয়েছে ঝুঁকি মোকাবিলা, পণ্য উদ্ভাবন, নতুন ব্যবসা শুরু করার দক্ষতা, মানবসম্পদ, উচ্চ প্রবৃদ্ধি, ঝুঁকি মূলধন (রিস্ক ক্যাপিটাল), নতুন প্রযুক্তি ব্যবহার, প্রতিযোগিতা, সুযোগ কাজে লাগানোর মতো ১৪টি ক্ষেত্রে সক্ষমতা বিবেচনায় নিয়ে। আর এসব সক্ষমতাকে তিনটি বিভাগের আওতায় ফেলা হয়েছে। এগুলো হলো, উদ্যোক্তার মনোভাব, উদ্যোক্তার দক্ষতা এবং উদ্যোক্তার আকাঙ্ক্ষা। এর মধ্যে বাংলাদেশ উদ্যোক্তার মনোভাবে ১৪ দশমিক ৬, দক্ষতায় ২১ এবং আকাঙ্ক্ষায় ১০ নম্বর পেয়েছে (১০০ এর মধ্যে)। প্রতিবেদনে বলা হয়েছে, এশিয়া প্রশান্ত মহাসাগরীয় অঞ্চলের দেশগুলোর বড় সমস্যা হলো উদ্যোক্তার মনোভাবে। বাকি দুটো ক্ষেত্রে এ অঞ্চলের দেশগুলোর অবস্থান মোটামুটি কাছাকাছি। এ জন্য এসব দেশের প্রাতিষ্ঠানিক ও নিয়ন্ত্রণ পরিবেশ উদ্যোক্তাবান্ধব করার প্রস্তাব করা হয়েছে। উদ্যোক্তা সূচকটি তৈরির সময় সাম্প্রতিক কয়েকটি বৈশ্বিক প্রতিবেদনও বিবেচনায় নেওয়া হয়েছে। এর মধ্যে ডুইং বিজনেস প্রতিবেদন ২০১৪, যেখানে বাংলাদেশ ১৮৯টি দেশের মধ্যে ছিল ১৭৩তম; বৈশ্বিক প্রতিযোগিতা সক্ষমতা প্রতিবেদন ২০১৪-১৫, যেখানে ১৪৪টি দেশের মধ্যে বাংলাদেশ ছিল ১০৯-এ; আর অর্থনৈতিক স্বাধীনতা সূচক ২০১৪, যেখানে ১৭৮টি দেশের মধ্যে বাংলাদেশের অবস্থান ১৩১। প্রতিবেদনে বাংলাদেশ, লাওস ও কম্বোডিয়াকে দুর্বল দেশ উল্লেখ করে এসব দেশে মানবসম্পদ উন্নয়ন ও ভৌত অবকাঠামো জোরদারে আরও মনোযোগী হওয়ার পরামর্শ দেওয়া হয়েছে। এতে নতুন উদ্যোক্তা আরও বেরিয়ে আসবে। উন্নত দেশগুলোই উদ্যোক্তা সূচকে এগিয়ে আছে। ১ নম্বর অবস্থানে আছে যুক্তরাষ্ট্র। এরপরে আছে পর্যায়ক্রমে কানাডা, অস্ট্রেলিয়া, ডেনমার্ক, সুইডেন, তাইওয়ান, আইসল্যান্ড, সুইজারল্যান্ড, যুক্তরাজ্য ও ফ্রান্স।বৈশ্বিক উদ্যোক্তা সূচক

 ১৩২টি দেশের মধ্যে বাংলাদেশ ১২৫তম। গত বছরের চেয়ে এগিয়েছে ৫ ধাপ
 এশিয়া-প্রশান্ত মহাসাগরীয় অঞ্চলে বাংলাদেশ সবার নিচে
 বাংলাদেশ অবস্থান করছে উগান্ডা, বুরকিনা ফসো, মাদাগাস্কার, সিয়েরা লিওনের মতো দেশের কাতারে
 বাংলাদেশে উদ্যোক্তারা উঠতে পারেন না আমলাতান্ত্রিক লাল ফিতার দৌরাত্ম্যে
 মানবসম্পদ ও ভৌত অবকাঠামো উন্নয়নে মনোযোগী হওয়ার পরামর্শ
সূচকে শীর্ষে থাকা পাঁচ দেশ হলো যুক্তরাষ্ট্র, অস্ট্রেলিয়া, কানাডা, ডেনমার্ক ও সুইডেন

