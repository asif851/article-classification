
খুদে বার্তার সামাজিক যোগাযোগমাধ্যম টুইটার মার্কিন যুক্তরাষ্ট্রের বাইরে প্রথম ভারতের বেঙ্গালুরুতে বিনিয়োগ করার সিদ্ধান্ত নিয়েছে। প্রভাবশালী মার্কিন পত্রিকা ফিন্যান্সিয়াল টাইমস-এর এক প্রতিবেদনে এ তথ্য উঠে এসেছে।ভারতের মতো উঠতি তথ্যপ্রযুক্তির দেশগুলোতে নিজেদের অবস্থান আরও শক্তিশালী করতে এ পদক্ষেপ নিয়েছে টুইটার। পরিকল্পনা অনুযায়ী বেঙ্গালুরুতে একটি প্রযুক্তি গবেষণাগার তৈরি করবে টুইটার। যেখানে টুইটারকে ভারতের বাজার উপযোগী করতে গবেষণা চালানো হবে। এ জন্য বেঙ্গালুরুতে মুঠোফোন প্রযুক্তিপ্রতিষ্ঠান জিপডায়ালকে চার কোটি ডলারের বিনিময়ে কিনে নিয়েছে টুইটার। জিপডায়ালের কর্মী বাহিনীর ৫০ জনকে টুইটার নিজেদের কর্মী হিসেবে নিয়োগ দেওয়ার কাজও সম্পন্ন করে ফেলেছে।বিশ্বব্যাপী বাজার বাড়াতে টুইটার ভারতের পাশাপাশি চীনেও বাজার ধরতে কাজ করছে। এ জন্য হংকংয়ে একটি কার্যালয় স্থাপনের পরিকল্পনাও করছে যুক্তরাষ্ট্রের সানফ্রান্সিসকোভিত্তিক যোগাযোগমাধ্যমটি।এদিকে টুইটারের পাশাপাশি সামাজিক যোগাযোগের আরেক জনপ্রিয় ওয়েবসাইট লিংকডইনও ভারতের প্রযুক্তি বাজারে নিজেদের প্রভাব বাড়াতে আগ্রহ প্রকাশ করেছে। লিংকডইনকে ভারতে জনপ্রিয় করতে একটি গবেষণা কেন্দ্র কিনে নেওয়ার পরিকল্পনা করছে প্রতিষ্ঠানটি।এদিকে গত ২০১৪ সালের চতুর্থ প্রান্তিকে (অক্টোবর-ডিসেম্বর) টুইটারের নিট লোকসান হয়েছে সাড়ে ১২ কোটি ডলার। তবে ওই সময়ে এটির আয় ৯৫ শতাংশ বেড়ে ৪৭ কোটি ৯০ লাখ ডলারে উন্নীত হয়েছে। সূত্র: বিজনেস স্ট্যান্ডার্ড ও বিবিসি
