
গুগলের অ্যান্ড্রয়েড স্মার্টফোন বাজারে আনবে মুঠোফোন অপারেটর বাংলালিংক ও দেশীয় মুঠোফোন বিক্রেতা প্রতিষ্ঠান সিম্ফনি। গুগলের নতুন এ স্মার্টফোন বাজারজাতকরণ উপলক্ষে গতকাল রোববার গুলশানে বাংলালিংকের প্রধান কার্যালয়ে এক অনুষ্ঠানের আয়োজন করা হয়।অনুষ্ঠানে জানানো হয়, ‘সিম্ফনি রোর এ৫০’ মডেলের নতুন এ মুঠোফোনের দাম পড়বে ৮ হাজার ৭০০ টাকা। গুগল অ্যান্ড্রয়েড ওয়ান অপারেটিং ব্যবস্থায় পরিচালিত এ মুঠোফোন কেনার জন্য অগ্রিম বুকিং নেওয়া শুরু হবে আজ সোমবার থেকে।গুগল অ্যান্ড্রয়েড স্মার্টফোন ব্যবহারের সুবিধা সম্পর্কে বলা হয়, অ্যান্ড্রয়েড ওয়ান ফোনগুলো অপারেটিং সিস্টেমের সর্বশেষ ভার্সনে আপগ্রেড হওয়ার সুযোগ পাবে। পাশাপাশি টানা দুই বছর পর্যন্ত বিনা মূল্যে নিত্যনতুন ফিচার, অ্যাপস ডাউনলোড করার সুযোগ পাবেন গ্রাহকেরা।নতুন এ মুঠোফোন কিনলে বাংলালিংকের গ্রাহকেরা প্রথম মাসে এক গিগাবাইট ইন্টারনেট ডটা বিনা মূল্যে ব্যবহার করতে পারবেন। পরবর্তী পাঁচ মাসের জন্য প্রতি মাসে ৩০০ মেগাবাইট থাকবে বিনা মূল্যে অ্যাপ্লিকেশন ডাউনলোড এবং অপারেটিং সিস্টেম আপগ্রেডের সুযোগ। বিনা মূল্যে আট গিগাবাইট মেমোরি কার্ড পাবেন গ্রাহকেরা।বাংলালিংকের মার্কেটিং পরিচালক সোলায়মান আলম বলেন, বাংলালিংক নানা ধরনের সংযুক্তি ও নিত্যনতুন উদ্ভাবনের মধ্য দিয়ে গ্রাহকদের জীবনে ইতিবাচক পরিবর্তন আনতে চায়। সর্বশেষ এই উদ্যোগ তার আরেকটি উদাহরণ।সিম্ফনির জ্যেষ্ঠ পরিচালক রেজওয়ানুল হক বলেন, ‘আমরা সব সময় গ্রাহকদের জন্য সুলভ মূল্যে টেকসই মডেলের হ্যান্ডসেট বাজারে নিয়ে আসি। বাংলালিংক এবং গুগল অ্যান্ড্রয়েড ওয়ানের সঙ্গে এ যৌথ উদ্যোগের মাধ্যমে গ্রাহকদের সন্তুষ্টি অর্জনে আমরা আশাবাদী।’অগ্রিম বুকিংয়ের জন্য আগ্রহী গ্রাহকদের www.banglalink.com.bd/androidone ওয়েবসাইটে যোগাযোগ করতে হবে। মুঠোফোনটি আগামী জানুয়ারি থেকে বিতরণ শুরু করা হবে।
