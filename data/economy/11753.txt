
এএফসি এগ্রো বায়োটেক নামের নতুন এক কোম্পানির প্রাথমিক গণপ্রস্তাব বা আইপিওর অর্থ সংগ্রহ শুরু হয়েছে। গতকাল রোববার থেকে কোম্পানিটির আইপিওর চাঁদা গ্রহণ শুরু হয়। প্রথম দিনে আগ্রহী আবেদনকারীদের ঢাকা শহরের বিভিন্ন এলাকার বিভিন্ন ব্যাংকে লাইন ধরে অর্থ জমা দিতে দেখা গেছে।কোম্পানিটির আইপিওর বিবরণীপত্রে বলা হয়েছে, ১২ ডিসেম্বর পর্যন্ত সাধারণ বিনিয়োগকারীদের কাছ থেকে আইপিওর অর্থ সংগ্রহ করা হবে। তবে প্রবাসী বাংলাদেশিদের জন্য এ সুযোগ থাকবে ২১ ডিসেম্বর পর্যন্ত।কোম্পানিটির প্রতিটি শেয়ার ১০ টাকা অভিহিত মূল্যে বা ফেসভ্যালুতে বিক্রি করা হচ্ছে। পুঁজিবাজার নিয়ন্ত্রক সংস্থা বাংলাদেশ সিকিউরিটিজ অ্যান্ড এক্সচেঞ্জ কমিশনের (বিএসইসি) অনুমোদনক্রমে এএফসি এগ্রো আইপিওতে এক কোটি ২০ লাখ শেয়ার ছাড়বে। এর মাধ্যমে বাজার থেকে সংগ্রহ করা হবে ১২ কোটি টাকা। প্রতিটি মার্কেট লট বা বাজারগুচ্ছে রয়েছে ৫০০ শেয়ার। সেই হিসাবে প্রতি লট শেয়ারের আবেদনের জন্য আগ্রহী ব্যক্তিদের খরচ হবে পাঁচ হাজার টাকা। কোম্পানির তথ্য অনুযায়ী, চলতি বছরের ৩০ জুন সমাপ্ত অর্ধবার্ষিক আর্থিক বিবরণীতে শেয়ারপ্রতি আয় বা ইপিএস দেখানো হয়েছে প্রায় এক টাকা। আর ২০১২ আর্থিক বছর শেষে ইপিএস ছিল ৩৯ পয়সা।
