
উৎপাদনশীল খাতে কম সুদে দীর্ঘমেয়াদি অর্থায়নের জন্য বিশ্বব্যাংকের সহায়তায় ৩০ কোটি মার্কিন ডলারের একটি তহবিল গঠন করেছে বাংলাদেশ ব্যাংক। বিভিন্ন ব্যাংক ও আর্থিক প্রতিষ্ঠানের মাধ্যমে এ তহবিল থেকে উৎপাদনশীল খাতগুলোতে ৫ থেকে ১০ বছরের জন্য ঋণসুবিধা দেওয়া হবে। এ জন্য বেসরকারি চারটি ব্যাংকের সঙ্গে বাংলাদেশ ব্যাংক চুক্তি করেছে। ব্যাংকগুলো হলো মিউচুয়াল ট্রাস্ট, ওয়ান, প্রাইম ও আল-আরাফাহ্ ইসলামী ব্যাংক। বাংলাদেশ ব্যাংকের সম্মেলনকক্ষে গতকাল বৃহস্পতিবার গভর্নর আতিউর রহমানের উপস্থিতিতে এ চুক্তি সই হয়। চুক্তির আওতায় তহবিল থেকে কম সুদে অর্থ নিয়ে তা উৎপাদনশীল শিল্পে ঋণ হিসেবে বিতরণ করবে চুক্তিবদ্ধ ব্যাংকগুলো। বাংলাদেশ ব্যাংক জানিয়েছে, আর্থিক খাতের সহায়তা প্রকল্প নামে ৩০ কোটি ডলারের এ তহবিলের ৮৭ শতাংশ অর্থ জোগান দেবে বিশ্বব্যাংক, আর বাকি ১৩ শতাংশ অর্থ বাংলাদেশ ব্যাংকের নিজস্ব তহবিল থেকে জোগান দেওয়া হবে।
