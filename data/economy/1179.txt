
শেয়ারবাজারে আসছে স্বাস্থ্য খাতের সেবাদাতা প্রতিষ্ঠান ডেলটা হসপিটাল। প্রতিষ্ঠানটি অধিমূল্যে বা প্রিমিয়ামে শেয়ার ছেড়ে বাজার থেকে ৫০ কোটি টাকা সংগ্রহ করতে চায়। এ কারণে বুক বিল্ডিং পদ্ধতিতে বাজারে আসতে হবে কোম্পানিটিকে।পুঁজিবাজার নিয়ন্ত্রক সংস্থা বাংলাদেশ সিকিউরিটিজ অ্যান্ড এক্সচেঞ্জ কমিশনের (বিএসইসি) বিধান অনুযায়ী, কোনো কোম্পানি প্রিমিয়ামে শেয়ার ছাড়তে হলে ওই কোম্পানিকে বুক বিল্ডিং পদ্ধতিতে শেয়ার ছাড়ার আবেদন করতে হবে।বুক বিল্ডিং পদ্ধতিতে শেয়ার ছাড়ার চূড়ান্ত আবেদনের আগে গতকাল বৃহস্পতিবার সন্ধ্যায় রাজধানীর একটি হোটেলে কোম্পানিটির রোড শো অনুষ্ঠিত হয়। তাতে প্রাতিষ্ঠানিক বিনিয়োগকারীদের সামনে কোম্পানির নানা তথ্য তুলে ধরা হয়েছে। ডেলটা হসপিটালকে শেয়ারবাজারে আনতে ইস্যু ব্যবস্থাপনার দায়িত্বে রয়েছে প্রাইম ফিন্যান্স ক্যাপিটাল ম্যানেজমেন্ট।ইস্যু ব্যবস্থাপক সূত্রে জানা গেছে, চলতি বছরের ৩০ জুন সমাপ্ত আর্থিক বছর শেষে কোম্পানিটির শেয়ারপ্রতি আয় বা ইপিএস দাঁড়িয়েছে ১ টাকা ৮৮ পয়সা। একই সময়ে কোম্পানিটির পরিশোধিত মূলধন ছিল প্রায় ৩৩ কোটি ২১ লাখ টাকা।রাজধানীর মিরপুরে অবস্থিত এ হসপিটালটিতে সাধারণ স্বাস্থ্যসেবার পাশাপাশি দুরারোগ্য কর্কট রোগের (ক্যানসার) চিকিৎসা করা হয়। প্রতিষ্ঠানটি ১৯৮৯ সালে বাণিজ্যিক কার্যক্রম শুরু করে। রোড শোতে ডেলটা হসপিটালের চেয়ারম্যান মীর আমজাদ হোসেন, ব্যবস্থাপনা পরিচালক সৈয়দ মোকাররম আলীসহ একাধিক পরিচালক ও ঊর্ধ্বতন কর্মকর্তারা উপস্থিত ছিলেন।এদিকে সপ্তাহের শেষ কার্যদিবসে গতকাল শেয়ারবাজারে সূচক বেড়েছে। তবে দুই বাজারে এদিন লেনদেন কমেছে। প্রধান শেয়ারবাজার ঢাকা স্টক এক্সচেঞ্জের (ডিএসই) প্রধান সূচক ডিএসইএক্স প্রায় ১০ পয়েন্ট বেড়ে দাঁড়িয়েছে ৪ হাজার ৭২৪ পয়েন্টে। অপর শেয়ারবাজার চট্টগ্রাম স্টক এক্সচেঞ্জের (সিএসই) সার্বিক সূচকটি ২২ পয়েন্ট বেড়ে সাড়ে ১৪ হাজার পয়েন্ট ছাড়িয়েছে।ঢাকার বাজারে গতকাল দিন শেষে লেনদেনের পরিমাণ ছিল ৪৮৯ কোটি টাকা, যা আগের দিনের চেয়ে ৩৮ কোটি টাকা কম। ডিএসইতে এদিন লেনদেনের শীর্ষে ছিল রাষ্ট্র খাতের কোম্পানি বাংলাদেশ শিপিং করপোরেশন। এদিন এককভাবে কোম্পানিটির ১৫ কোটি টাকার শেয়ার লেনদেন হয়। যদিও দিন শেষে প্রতিটি শেয়ারের দাম ৪ টাকা ১০ পয়সা বা প্রায় ১ শতাংশ কমে দাঁড়িয়েছে ৪৭৮ টাকায়। লেনদেনের দিক থেকে দ্বিতীয় অবস্থানে ছিল মবিল যমুনা লুব্রিকেন্টস। এদিন এককভাবে কোম্পানিটির প্রায় ১৪ কোটি টাকার শেয়ার লেনদেন হয়। প্রতিটি শেয়ারের দাম ৩০ পয়সা কমে দাঁড়িয়েছে ১১৮ টাকা ১০ পয়সায়।ঢাকার বাজারে গতকাল ৩২২টি প্রতিষ্ঠানের শেয়ার ও মিউচুয়াল ফান্ডের লেনদেন হয়। এর মধ্যে ১২৮টির দাম বেড়েছে, কমেছে ১২৭টির আর অপরিবর্তিত ছিল ৬৭টির দাম।চট্টগ্রামের বাজারে বৃহস্পতিবার ২৫০টি প্রতিষ্ঠানের শেয়ার ও মিউচুয়াল ফান্ডের লেনদেন হয়। এর মধ্যে ১০৯টির দাম বেড়েছে, কমেছে ১০৭টির আর অপরিবর্তিত ছিল ৩৪টির দাম। দিন শেষে সিএসইতে লেনদেনের পরিমাণ ছিল প্রায় ৩১ কোটি টাকা, যা আগের দিনের চেয়ে ৭ কোটি টাকা কম।
