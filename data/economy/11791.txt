
ভারতীয় বাণিজ্যিক ব্যাংক স্টেট ব্যাংক অব ইন্ডিয়া (এসবিআই) সম্প্রতি ঢাকায় ‘এসবিআই ট্রাভেল কার্ড’ নামে নতুন একটি পণ্য চালু করেছে। ব্যাংকের ঢাকার দিলকুশা ও গুলশান এবং চট্টগ্রাম, সিলেট, রাজশাহী ও খুলনার শাখাগুলোতে এই কার্ড পাওয়া যাবে। ট্রাভেল কার্ডটির উদ্বোধনী অনুষ্ঠানে অন্যান্যের মধ্যে উপস্থিত ছিলেন ঢাকায় নিযুক্ত ভারতীয় হাইকমিশনার পঙ্কজ সরন, বাংলাদেশ ব্যাংকের ডেপুটি গভর্নর নাজনীন সুলতানা ও এসবিআইয়ের প্রধান মহাব্যবস্থাপক মৃত্যুঞ্জয় মহাপাত্র। এতে জানানো হয়, এটি মার্কিন ডলারে পরিশোধযোগ্য প্রি-পেইড কার্ড হিসেবে ব্যবহার করা যাবে। এটির মাধ্যমে গ্রাহকেরা দেশে ও দেশের বাইরে নগদ অর্থ ছাড়াই লেনদেন ও ভ্রমণ, এটিএম থেকে নগদ অর্থ উত্তোলন, হিসাবের স্থিতি জানা, পস ও বিভিন্ন ই-কমার্স লেনদেন সম্পন্ন করতে পারবেন। পঙ্কজ সরন আশা প্রকাশ করেন, এসবিআই একটি বৈশ্বিক ব্যাংক হিসেবে বাংলাদেশের জনগণের জন্য আন্তর্জাতিক মানের পণ্য উপস্থাপন করবে। বিজ্ঞপ্তি
