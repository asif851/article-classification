

পবিত্র ঈদুল আজহার ছুটিতে সব ব্যাংকের এটিএম (অটোমেটেড টেলার মেশিন) বুথগুলোয় পর্যাপ্ত টাকা রাখার নির্দেশ দিয়েছে বাংলাদেশ ব্যাংক। পাশাপাশি এটিএম বুথ, পয়েন্ট অব সেল (পিওএস), ই-পেমেন্ট গেটওয়ে, মোবাইল ফিন্যান্সিয়াল সার্ভিসের (এমএফএস) মাধ্যমে নিরবচ্ছিন্ন লেনদেনের ক্ষেত্রেও কিছু নির্দেশনা প্রদান করা হয়েছে।
গতকাল রোববার দেশে কার্যরত সব তফসিলি ব্যাংককে এই নির্দেশনা দিয়েছে কেন্দ্রীয় ব্যাংকের পেমেন্ট সিস্টেমস ডিপার্টমেন্ট।
নির্দেশনায় এটিএম বুথের ক্ষেত্রে যা বলা হয়েছে—১. সার্বক্ষণিক সেবা চালু।২. এটিএম বুথে কোনো ধরনের কারিগরি ত্রুটি দেখা দিলে দ্রুততম সময়ে সমাধান।৩. পর্যাপ্ত টাকা সরবরাহ।৪. বুথে সার্বক্ষণিক পাহারাদারদের সতর্ক অবস্থানসহ অন্যান্য নিরাপত্তা নিশ্চিতকরণ।
পয়েন্ট অব সেলের (পিওএস) ক্ষেত্রে বলা হয়েছে—১. সার্বক্ষণিক সেবা নিশ্চিত করা।২. জাল-জালিয়াতি রোধে মার্চেন্ট ও গ্রাহককে সচেতন করা।
* ই-পেমেন্ট গেটওয়ের ক্ষেত্রে কার্ডভিত্তিক ‘কার্ড নট প্রেজেন্ট’ লেনদেনে ‘টু ফ্যাক্টর অথেনটিকেশন’ ব্যবস্থা চালু রাখতে হবে।
* মোবাইল ফিন্যান্সিয়াল সার্ভিস (এমএফএস) প্রদানকারী সব ব্যাংক এবং তাদের সংশ্লিষ্ট কোম্পানিকে নিরবচ্ছিন্ন লেনদেন নিশ্চিত করতে হবে। এ ক্ষেত্রে যেকোনো অঙ্কের লেনদেনের তথ্য এসএমএস অ্যালার্ট সার্ভিসের মাধ্যমে গ্রাহককে জানাতে হবে।
ইলেকট্রনিক পদ্ধতিতে সব ধরনের পরিশোধ সেবার ক্ষেত্রে—১. গ্রাহকদের সতর্কতা অবলম্বনে গণমাধ্যমে প্রচার চালাতে হবে।২. গ্রাহককে প্রতারিত করা যাবে না এবং সার্বক্ষণিক হেল্প লাইন সহায়তা প্রদান করতে হবে।
 
