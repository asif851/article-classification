
জুলাই মাসে এযাবত্কালের সবচেয়ে বেশি পরিমাণ প্রবাসী আয় (রেমিট্যান্স) এসেছে বাংলাদেশে।
বাংলাদেশ ব্যাংকের ফরেক্স রিজার্ভ অ্যান্ড ট্রেজারি ব্যবস্থাপনা বিভাগের মহাব্যবস্থাপক কাজী সাইদুর রহমান আজ সোমবার প্রথম আলোকে জানান, ‘জুলাইয়ে রেকর্ড পরিমাণ রেমিট্যান্স এসেছে বাংলাদেশে। এক মাসের হিসাবে এই পরিমাণ রেমিট্যান্স আগে কখনো আসেনি।’
এ মাসে আসা মোট প্রবাসী আয়ের পরিমাণ ১৪৮ কোটি ২০ লাখ ডলার, যা এক মাসের হিসাবে এযাবত্কালের মধ্যে সর্বাধিক। এর আগে ২০১৩ সালের অক্টোবরে ১৪৫ কোটি ৩০ লাখ ডলারের প্রবাসী আয় হয়েছিল।
এদিকে, ২০১৩-১৪ অর্থবছরে প্রবাসী আয়ের পরিমাণ আগের বছরের চেয়ে কমে যায়। সেটি ছিল প্রথমবারের মতো ঋণাত্মক প্রবৃদ্ধি। এর পরিমাণ ছিল এক হাজার ৪২২ কোটি ডলার।
আজ বাংলাদেশ ব্যাংকে সংরক্ষিত (রিজার্ভ) বৈদেশিক মুদ্রার পরিমাণ দাঁড়িয়েছে দুই হাজার ১৪০ কোটি ডলারের সমপরিমাণ বৈদেশিক মুদ্রা।
