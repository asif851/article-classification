
বিশ্ববাজারে তৈরি পোশাক রপ্তানিতে বাংলাদেশের শীর্ষ স্থান দখল করতে না পারার কোনো নেই বলে মন্তব্য করেছেন প্রধানমন্ত্রীর আন্তর্জাতিক বিষয়ক উপদেষ্টা গওহর রিজভী। তিনি বলেন, ‘পোশাক রপ্তানিতে বাংলাদেশ গ্লোবাল প্লেয়ার হয়ে দাঁড়িয়েছে। বাংলাদেশ এখন দ্বিতীয় স্থানে। তবে এমন কোনো কারণ নেই যে আমরা প্রথম স্থান নিতে পারব না। চীন ব্যবসা থেকে সরে আসছে। আশা করছি, সেই ব্যবসা আমাদের কাছে আসবে।’ আজ বুধবার র‍্যাডিসন ব্লু ওয়াটার গার্ডেন হোটেল ঢাকায় ডেনিম কাপড় ও জিনস পোশাকের দুই দিনের প্রদশর্নীর উদ্বোধনী অনুষ্ঠানে প্রধান অতিথির বক্তব্যে গওহর রিজভী এ কথা বলেন। তিনি বলেন, ‘সরকার অবকাঠামো, গ্যাস-বিদ্যুৎ ও যোগাযোগ খাতে সবচেয়ে বেশি বিনিয়োগ করছে। সম্প্রতি ১০টি বিশেষ অর্থনৈতিক অঞ্চল (এসইজেড) উদ্বোধন করেছেন প্রধানমন্ত্রী। সবমিলিয়ে সারা দেশে ১০০ টির মতো এসইজেড হবে।’ প্রদর্শনীতে অংশ নেওয়া বিদেশি ব্যবসায়ীদের শুধু পোশাক কেনা নয়, এ দেশে বিনিয়োগেরও আহ্বান জানান এই উপদেষ্টা। প্রদর্শনীর আয়োজন করছে ডেনিমসঅ্যান্ডজিনস ডট কম। ওয়েবসাইটির স্বত্বাধিকারী বালাজি এন্টারপ্রাইজ। ভারতের এই প্রতিষ্ঠানটিই পঞ্চমবারের মতো প্রদর্শনীর আয়োজন করছে। এবারের থিম ‘ডেনিম ইন ফ্যাশন’। বাংলাদেশসহ আটটি দেশের ডেনিম বা জিনস কাপড়, জিনস প্রস্তুত, যন্ত্রপাতি ও রাসায়নিক পণ্য উত্পাদনকারী ৩০টি প্রতিষ্ঠান অংশ নিয়েছে। উদ্বোধনী অনুষ্ঠানে উপস্থিত ছিলেন ঢাকা চেম্বার অব কর্মাস অ্যান্ড ইন্ডাস্ট্রির (ডিসিসিআই) সহসভাপতি হুমায়ুন রশীদ, বালাজি ইন্টারপ্রাইজের সত্ত্বাধিকারী সন্দীপ আগরওয়াল প্রমুখ। প্রদর্শনী আগামীকাল বৃহস্পতিবার সন্ধ্যা পর্যন্ত চলবে। আয়োজকেরা জানান, বাংলাদেশের প্রতিষ্ঠান স্কয়ার ডেনিম, এনভয় টেক্সটাইল, যমুনা ডেনিম, সালেক টেক্সটাইল, আরগন ডেনিম, অ্যাপারেল জোন ওয়াল্ড ওয়াইড, আর্করোমা, ক্রস ওয়াল্ড পাওয়ার অংশ নিয়েছে। বাংলাদেশ ও পাকিস্তানের যৌথ মালিকানাধীন প্রতিষ্ঠান শ্রুতি ছাড়াও রয়েছে ভারতের নয়টি, পাকিস্তানের পাঁচটি ও চীনের তিনটি প্রতিষ্ঠান। এ ছাড়া তুরস্ক, ইন্দোনেশিয়া, সংযুক্ত আরব আমিরাত ও ব্রাজিলের একটি করে প্রতিষ্ঠান প্রদর্শনীতে রয়েছে।
