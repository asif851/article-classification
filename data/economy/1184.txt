
হঠাৎ করেই খুচরা বাজারে পেঁয়াজের দাম বেড়ে গেছে। রাজধানীর কারওয়ান বাজারে এক সপ্তাহের ব্যবধানে পেঁয়াজের দাম কেজিতে ৮ টাকা বেড়েছে। গত সপ্তাহে প্রতি পাল্লা (৫ কেজি) দেশি পেঁয়াজের দাম ছিল ১২০ টাকা। গতকাল শনিবার তা বেড়ে হয়েছে ১৬০ টাকা। আর মিরপুরের কাজীপাড়া ও হাতিরপুল বাজারে গতকাল এ দাম ছিল ৩৫ টাকা কেজি।পাইকারি বিক্রেতারা হঠাৎ করে পেঁয়াজের দাম বাড়ার কোনো কারণ খুঁজে পাচ্ছেন না, বরং খুচরা বাজারে হঠাৎ করে পেঁয়াজের দাম বেড়ে যাওয়ায় রীতিমতো আশ্চর্য হয়েছেন রাজধানীর শ্যামবাজারের পাইকারি বিক্রেতারা। তাঁদের মতে, যেখানে পেঁয়াজের দাম না পেয়ে কৃষকের মাথায় হাত, সেখানে খুচরা বাজারে কেন দাম বাড়ল, তার কোনো কারণ জানা নেই।রাজধানীর শ্যামবাজারের রতন ট্রেডার্সের স্বত্বাধিকারী রতন সাহা প্রথম আলোকে বলেন, আজও শ্যামবাজারে আমদানি করা ভারতীয় পেঁয়াজ ১৪ থেকে ১৭ টাকা কেজিতে বিক্রি হয়েছে। আর দেশে উৎপাদিত মেহেরপুরের পেঁয়াজ প্রতিকেজি ৫ থেকে ৬ টাকা, পাবনার ২৪ থেকে ২৫ টাকা, ফরিদপুরের পেঁয়াজ ২৬ থেকে ২৭ টাকা কেজিতে বিক্রি হয়েছে।রতন সাহা আরও বলেন, ‘এবার মেহেরপুরে পেঁয়াজের ফলন বেশ ভালো হয়েছে। এ কারণে সেখানকার কৃষকেরা ফলনের প্রত্যাশিত দাম পাচ্ছেন না। শ্যামবাজারেও পেঁয়াজের বেশ ভালো মজুত রয়েছে। তারপরও হঠাৎ করে খুচরা বাজারে কেজিতে আট টাকা বাড়ার যৌক্তিক কোনো কারণ খুঁজে পাচ্ছি না।’মিরপুরের কাজীপাড়ার সবজি বিক্রেতা সোহেলের কাছে পেঁয়াজের দাম বাড়ার কারণ জানতে চাইলে তিনি বলেন, ‘৩২ টাকা কেজি দরে কারওয়ান বাজার থেকে আমাদের পেঁয়াজ কিনতে হয়েছে। পরিবহন খরচ যোগ করে আমরা সেই পেঁয়াজ ৩৫ টাকায় বিক্রি করছি।’আমাদের বগুড়া প্রতিনিধি জানিয়েছেন, উত্তরাঞ্চলের বৃহৎ পাইকারি বাজার বগুড়ার মহাস্থান হাটে গতকাল প্রতি কেজি দেশীয় পেঁয়াজ ২০ টাকা দরে বিক্রি হয়েছে। আগের সপ্তাহে যে দাম ছিল ২৩ টাকা। সেই হিসাবে বগুড়ার বাজারে পেঁয়াজের দাম কেজিতে ৩ টাকা কমেছে। কিন্তু হিসাব মিলছে না রাজধানীর খুচরা বাজারের সঙ্গে।খুচরা বাজারে পেঁয়াজ হঠাৎ ঝাঁজ ছড়ালেও বিভিন্ন ধরনের সবজির দাম পড়তির দিকে। কাজীপাড়া বাজারে প্রতি কেজি আলু ১৮ থেকে ২০ টাকা, টমেটো ২০ টাকা, পটোল ৪০, কাঁচা মরিচ ৮০, বেগুন ৩০ টাকা কেজিতে বিক্রি হয়েছে। ওই বাজারের একাধিক সবজি বিক্রেতা জানান, বেশির ভাগ সবজির দামও কমতির দিকে। তবে যেহেতু সবজি পচনশীল, তাই দামের কিছুটা হেরফের হয় দিনভেদে। এ ছাড়া শুধু কাঁচা মরিচ ছাড়া মহাস্থান হাটে বেশির ভাগ সবজির দাম গতকাল আগের সপ্তাহের চেয়ে কমেছে। কাঁচা মরিচের দাম আগের সপ্তাহের চেয়ে কেজিতে ৫ টাকা বেড়ে ৩০ টাকায় বিক্রি হয়েছে। এ ছাড়া বিভিন্ন জাতের আলুর দাম প্রতি মণে ৪০ থেকে ৫০ টাকা কমে ২৮০ থেকে ৩০০ টাকায় বিক্রি হয়। জাতভেদে বেগুনের দাম প্রতি মণে ৮০ থেকে ২০০ টাকা পর্যন্ত কমেছে। আর টমেটোর দাম প্রতি মণে ৫০ টাকা কমে গতকাল ১৫০ টাকায় বিক্রি হয়েছে।জানতে চাইলে মহাস্থান বাজারের কাঁচামাল ব্যবসায়ী সমিতির সাধারণ সম্পাদক শফিকুল ইসলাম প্রথম আলোকে বলেন, বাজারে আলুর সরবরাহ অনেক বেড়েছে, তাই দামও কমে গেছে। তবে কাঁচা মরিচের সরবরাহ কিছুটা কম থাকায় দাম বাড়তি ছিল। তিনি আরও জানান, চলতি মাসের শেষের দিকে বাজারে গ্রীষ্মকালীন সবজি আসতে শুরু করবে।
