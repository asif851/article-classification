
আগামী রমজানে ভোগ্যপণ্যের দাম বাড়বে না বলে গ্যারান্টি দিয়েছেন বাণিজ্যমন্ত্রী তোফায়েল আহমেদ। তাঁর অভিযোগ, কয়েকজন ব্যবসায়ী রোজাকে তাঁদের ব্যবসার কেন্দ্রে পরিণত করেছে।
আজ মঙ্গলবার সচিবালয়ে ঢাকায় নিযুক্ত ব্রুনাইয়ের রাষ্ট্রদূত খাজা মাতুরাই ডিমটি হাজি মাসরির সঙ্গে বৈঠক করেন মন্ত্রী। পরে তিনি সাংবাদিকদের এসব কথা বলেন।
বাণিজ্যমন্ত্রী আরও বলেন, ‘দেশে কোনো পণ্যের ঘাটতি নেই। তাই রমজান মাসে দাম বাড়ানোর কোনো প্রশ্নই উঠে না। আমি গ্যারান্টি দিয়ে বলতে পারি, ভোগ্যপণ্যের দাম আগামী রমজানে বাড়বে না।’  তোফায়েল আহমেদ বলেন, ‘অনেক ব্যবসায়ীর কাছ থেকে অভিযোগ পেয়েছি সরবরাহ আদেশ (ডিও) কাটার পরও ঠিকমতো বাজারে চিনি সরবরাহ করা হচ্ছে না। এ জন্য চিনি পরিশোধনকারী দুটি ব্যবসায়ী গ্রুপকে মন্ত্রণালয়ে ডাকা হয়েছে। এগুলো হলো মেঘনা ও সিটি গ্রুপ।’
