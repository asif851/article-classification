
শেয়ারবাজারে তালিকাভুক্ত দুর্বল মৌলভিত্তি ও ‘জেড’ শ্রেণিভুক্ত সাত কোম্পানির অস্বাভাবিক মূল্যবৃদ্ধির কারণ অনুসন্ধানে অবশেষে তদন্ত কমিটি গঠন করা হয়েছে। গতকাল মঙ্গলবার পুঁজিবাজার নিয়ন্ত্রক সংস্থা বাংলাদেশ সিকিউরিটিজ অ্যান্ড এক্সচেঞ্জ কমিশনের (বিএসইসি) সভায় এই তদন্ত কমিটি গঠনের সিদ্ধান্ত হয়।সভা শেষে বিএসইসি এক সংবাদ বিজ্ঞপ্তিতে জানিয়েছে, নিয়ন্ত্রক সংস্থার উপপরিচালক গোলাম কিবরিয়া ও সহকারী পরিচালক রাকিবুর রহমানের সমন্বয়ে এই তদন্ত কমিটি গঠন করা হয়েছে। কমিটি ‘জেড’ শ্রেণিভুক্ত যে সাতটি কোম্পানির সাম্প্রতিক সময়ের অস্বাভাবিক মূল্যবৃদ্ধির তদন্ত করবে, সেগুলো হলো ফাইন ফুডস, বিডি অটোকারস, মেঘনা পিইটি, মেঘনা কনডেন্সড মিল্ক, জিল বাংলা সুগার, ইমাম বাটন ও শ্যামপুর সুগার। কমিটিকে অনতিবিলম্বে তদন্ত প্রতিবেদন দাখিল করতে বলা হয়।এর বাইরে ‘জেড’ শ্রেণির রহিমা ফুডেরও অস্বাভাবিক মূল্যবৃদ্ধি ঘটে, যা  এরই মধ্যে তদন্ত করা হয়েছে। তদন্ত প্রতিবেদনটি পরবর্তী কার্যক্রম গ্রহণের জন্য প্রক্রিয়াধীন আছে। তাই এই কোম্পানিটি এবারের তদন্তের বাইরে রাখা হয়েছে।প্রধান শেয়ারবাজার ঢাকা স্টক এক্সচেঞ্জের (ডিএসই) তথ্য অনুযায়ী তদন্তের আওতায় আসা ‘জেড’ শ্রেণিভুক্ত সাত কোম্পানির গত সেপ্টেম্বর মাস থেকে অস্বাভাবিক মূল্যবৃদ্ধি শুরু হয়। এর মধ্যে কোনো কোনো কোম্পানির শেয়ারের দাম দ্বিগুণ-তিন গুণ পর্যন্ত বেড়েছে।
ডিএসইতে গত ২২ সেপ্টেম্বর ফাইন ফুডসের প্রতিটি শেয়ারের দাম ছিল ৮ টাকা ৮০ পয়সা। গতকাল তা বেড়ে দাঁড়িয়েছে প্রায় ২৪ টাকা। প্রায় আড়াই মাসে কোম্পানিটির প্রতিটি শেয়ারের দাম প্রায় তিন গুণ বেড়েছে।
গত ১০ অক্টোবর ডিএসইতে বিডি অটোকারসের প্রতিটি শেয়ারের দাম ছিল ৪৩ টাকা ২০ পয়সা, যা গতকাল দাঁড়ায় প্রায় ৮৩ টাকা। অর্থাৎ মাস দুয়েকের ব্যবধানে কোম্পানিটির শেয়ারের দাম দ্বিগুণ বেড়েছে।
একইভাবে প্রায় ১৫ দিনে জিল বাংলা সুগারের প্রতিটি শেয়ারের দাম দ্বিগুণ হয়ে গতকাল দাঁড়িয়েছে ৩৩ টাকায়। গত ১৫ দিনে মেঘনা পিইটির প্রতিটি শেয়ারের দাম প্রায় ২ টাকা বেড়ে হয়েছে ৭ টাকা। এক মাসের ব্যবধানে শ্যামপুর সুগারের প্রতিটি শেয়ারের দাম ৮ টাকা ৪০ পয়সা বেড়ে হয়েছে প্রায় ১৯ টাকা। দেড় মাসে ইমাম বাটনের প্রতিটি শেয়ারের দাম প্রায় সাড়ে ৩ টাকা বেড়ে দাঁড়িয়েছে ১৩ টাকায়। আর প্রায় এক মাসে মেঘনা কনডেন্সড মিল্কের প্রতিটি শেয়ারের দাম ১ টাকা ৮০ পয়সা বেড়ে দাঁড়িয়েছে ৮ টাকা ৪০ পয়সায়। বিএসইসি জানিয়েছে, এই সাত কোম্পানির শেয়ারপ্রতি আয় বা ইপিএস ঋণাত্মক।
এদিকে বিএসইসির গতকালের সভায় তালিকাভুক্ত কোম্পানি ন্যাশনাল পলিমার ও তার উদ্যোক্তা শামছুল আবেদীন আকন্দকে সম্মিলিতভাবে ৬ লাখ টাকা জরিমানা করা হয়েছে। এর মধ্যে আলাদাভাবে ন্যাশনাল পলিমারকে ৫ লাখ এবং শামছুল আবেদীনকে ১ লাখ টাকা জরিমানা করা হয়। উদ্যোক্তা শেয়ার স্থানান্তরের ক্ষেত্রে সিকিউরিটিজ আইন লঙ্ঘন করায় এই জরিমানা করা হয়েছে। এ ঘটনায় নিয়ম লঙ্ঘন করায় ডিএসইর ব্যবস্থাপনা কর্তৃপক্ষকে সতর্ক করা হয়।
এ ছাড়া বিএসইসির গতকালের সভায় গোল্ডেন হারভেস্টের সাত বছর মেয়াদে ৫০ কোটি টাকার বন্ড ছাড়ার প্রস্তাব অনুমোদন করেছে বিএসইসি। আর্থিক প্রতিষ্ঠান, বিমা ও করপোরেট কোম্পানি এবং উচ্চ সম্পদধারী ব্যক্তিরা কেবল এই বন্ড কেনার সুযোগ পাবেন। এ কারণে বন্ডের প্রতিটি ইউনিটের অভিহিত মূল্য বা ফেসভ্যালু নির্ধারণ করা হয়েছে ১ কোটি টাকা।
এক মাসে কোম্পানিগুলোর শেয়ার দর
নাম                           ৭ নভেম্বর                 ৬ ডিসেম্বর
ফাইন ফুডস                ১৭.৮০ টাকা          ২৩.৮০ টাকা
বিডি অটোকারস           ৮৯.৪০ টাকা         ৮৩.৩০ টাকা
মেঘনা পিইটি               ৫.৬০ টাকা           ৬.৯০ টাকা
মেঘনা কনডেন্সড মিল্ক      ৬.৮০ টাকা           ৮.৪০ টাকা
জিল বাংলা সুগার          ১৮.২০ টাকা          ৩৩ টাকা
ইমাম বাটন                 ১২ টাকা              ১২.৯০ টাকা
শ্যামপুর সুগার             ১২.৯০ টাকা          ১৯.৩০ টাকা
সূত্র : ডিএসই ওয়েবসাইট 
