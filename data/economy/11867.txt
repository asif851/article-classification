
পোশাকশিল্পে ব্যবহৃত আধুনিক যন্ত্রপাতি, প্রয়োজনীয় কাঁচামাল, গার্মেন্টস এক্সেসরিজ, ফেব্রিকসসহ বিভিন্ন সামগ্রীর মেলা বসেছে নগরীর জিইসি কনভেনশন সেন্টারে। গতকাল বুধবার দুপুরে ‘গার্মেনটেক চিটাগং-২০১৭’ নামে তিন দিনব্যাপী এই মেলা শুরু হয়েছে।মেলায় বিশ্বের ১০টি দেশের শতাধিক প্রতিষ্ঠান পোশাকশিল্পের বিভিন্ন সামগ্রী প্রদর্শন করছে। বাংলাদেশ ও ভারতের যৌথ মালিকানাধীন কোম্পানি এএসকে ট্রেড অ্যান্ড এক্সিবিশন প্রাইভেট লিমিটেড এই মেলার আয়োজন করে। প্রধান অতিথি হিসেবে মেলার উদ্বোধন করেন তৈরি পোশাকশিল্প মালিকদের সংগঠন বিজিএমইএর প্রথম সহসভাপতি মইনুদ্দিন আহমেদ। অনুষ্ঠানে আরও উপস্থিত ছিলেন পোশাক খাতের সরঞ্জাম প্রস্তুত ও রপ্তানিকারকদের সংগঠন বিজিএপিএমইএর সভাপতি আবদুল কাদের খান, এএসকে ট্রেড অ্যান্ড এক্সিবিশনের পরিচালক টিপু সুলতান ভূঁইয়া, নন্দ গোপাল প্রমুখ।মেলার উদ্বোধনী অনুষ্ঠানে বক্তারা বলেন, বাংলাদেশ দ্বিতীয় সর্বোচ্চ তৈরি পোশাকশিল্প রপ্তানিকারক দেশ। তাই এ মেলা পোশাকশিল্প উদ্যোক্তাদের জন্য গুরুত্বপূর্ণ। পোশাকশিল্পে ব্যবহৃত যন্ত্রপাতি, সরঞ্জাম, ফেব্রিকসসহ বিভিন্ন পণ্য এক ছাতার নিচে পাওয়া যাবে। এ মেলা থেকে পোশাকশিল্পের মালিকেরা যন্ত্রপাতি, সুতা, বোতাম ইত্যাদি পণ্যের গুণগত মান, দাম সম্পর্কে ধারণা নিতে পারবেন।মেলায় বাংলাদেশ, ভারত, চীন, তাইওয়ান, হংকং, সিঙ্গাপুর, জাপান, কোরিয়া, জার্মানিসহ বিভিন্ন দেশের পণ্যসামগ্রী নিয়ে শতাধিক স্টল রয়েছে। মেলা চলবে কাল শুক্রবার পর্যন্ত।
 
