
দেশের বিরাজমান রাজনৈতিক পরিস্থিতি থেকে উত্তরণের দাবিতে ৮ ফেব্রুয়ারি দুপর ১২টা থেকে সোয়া ১২টা পর্যন্ত সারা দেশে জাতীয় পতাকা হাতে অবস্থান কর্মসূচি পালন করবেন ব্যবসায়ীরা।
ব্যবসায়ীরা বলেছেন, টেকনাফ থেকে তেঁতুলিয়া পর্যন্ত এই কর্মসূচি পালন করা হবে। পরে রাষ্ট্রপতি, প্রধানমন্ত্রী ও বিএনপির চেয়ারপারসনকে স্মারকলিপি দেওয়া হবে।আজ রোববার সন্ধ্যায় এফবিসিসিআইয়ের সাবেক সভাপতি, বিভিন্ন ব্যবসায়ী চেম্বার ও ব্যবসায়ী সংগঠনের সভাপতিদের নিয়ে বৈঠক করে এই তারিখ চূড়ান্ত করে এফবিসিসিআই। এর আগে দুপুরে এফবিসিসিআইয়ের জরুরি বোর্ড সভায় এই কর্মসূচি পালনের সিদ্ধান্ত নেওয়া হয়।বৈঠক শেষে এফবিসিসিআইয়ের সভাপতি কাজী আকরমউদ্দিন আহমদ জানান, ৮ ফেব্রুয়ারি দুপুর ১২টা থেকে সোয়া ১২টা পর্যন্ত সারা দেশে ব্যবসায়ীরা অবস্থান কর্মসূচি পালন করবেন। সবার হাতে থাকবে জাতীয় পতাকা। টেকনাফ থেকে তেঁতুলিয়া পর্যন্ত এ কর্মসূচি পালন করা হবে। সবাই বিরাজমান সহিংস রাজনীতির প্রতিবাদ জানাবেন।কাজী আকরমউদ্দিন আহমদ আরও জানান, রাজধানীর মিতিঝিলে এফবিসিসিআইয়ের কার্যালয়ের সামনেও এ কর্মসূচি পালন করা হবে। সেখানে স্মারকলিপি পাঠ করা হবে। কর্মসূচির পর এ স্মারকলিপি রাষ্ট্রপতি, প্রধানমন্ত্রী ও বিএনপির চেয়ারপারসনকে দেওয়া হবে। তবে এর তারিখ নির্ধারণ করা হয়নি।
বৈঠকে আরও উপস্থিত ছিলেন এফবিসিসিআইয়ের সাবেক সভাপতি মীর নাসিরউদ্দিন, ইউসুফ আবদুল্লাহ হারুন, এ কে আজাদ, আনিসুল হক, মেট্রো চেম্বারের সভাপতি রোকেয়া আফজাল রহমান, আইসিসিবির সভাপতি মহবুবুর রহমান প্রমুখ।
