
বেশি প্রবাসী আয় বা রেমিট্যান্স পাঠানো ৩১ প্রবাসীকে চলতি বছর ‘রেমিট্যান্স অ্যাওয়ার্ড’ দেওয়া হচ্ছে। এ ছাড়া প্রবাসী আয় আনতে সহায়তা করা চার এক্সচেঞ্জ হাউসও পাচ্ছে রেমিট্যান্স অ্যাওয়ার্ড। আগামী মঙ্গলবার অর্থমন্ত্রী আবুল মাল আবদুল মুহিত এ পুরস্কার তুলে দেবেন। তৃতীয়বারের মতো বাংলাদেশ ব্যাংকের উদ্যোগে শুরু হওয়া রেমিট্যান্স অ্যাওয়ার্ড দেওয়া হবে। বেশি রেমিট্যান্স পাঠিয়ে অর্থনীতির উন্নয়নে অবদান রাখা প্রবাসীদের পুরস্কৃত করতে ২০১৩ সাল থেকে রেমিট্যান্স অ্যাওয়ার্ড চালু করে বাংলাদেশ ব্যাংক। মঙ্গলবার তৃতীয়বারের মতো এই অ্যাওয়ার্ড দেওয়া হবে। এবার ২০১৫ সালে সর্বোচ্চ রেমিট্যান্স পাঠানো এবং বন্ডে বিনিয়োগকারী প্রবাসীদের মধ্য থেকে ৩১ জন এই অ্যাওয়ার্ড পাবেন। এর মধ্যে দক্ষ ক্যাটাগরিতে ২০ জন, অদক্ষ ক্যাটাগরিতে ছয়জন এবং বন্ড ইনভেস্টর হিসেবে পাঁচজন রয়েছে। একই সঙ্গে চার এক্সচেঞ্জ হাউসকেও এ পুরস্কারের জন্য মনোনীত করা হয়েছে। তাঁদের পুরস্কার হিসেবে ক্রেস্ট ও গভর্নরের সই করা সনদ তুলে দেওয়া হবে। বাংলা একাডেমির আবদুল করিম সাহিত্যবিশারদ হলে এ অনুষ্ঠান হবে।
