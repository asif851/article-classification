
বাংলাদেশ ব্যাংকে ২৩ মার্চ বৃহস্পতিবার রাতে সংঘটিত অগ্নিকাণ্ডের ঘটনায় দাপ্তরিক কোনো নথি পোড়েনি। তবে এ ঘটনায় ৮০ লাখ টাকার মালামাল পুড়ে গেছে। ফায়ার সার্ভিসের হিসাবেও ক্ষয়ক্ষতির পরিমাণ একই। গতকাল বুধবার বিকেলে এক সংবাদ সম্মেলনে এসব তথ্য জানান কেন্দ্রীয় ব্যাংকের মুখপাত্র শুভঙ্কর সাহা। আগুনের ঘটনায় গঠিত কেন্দ্রীয় ব্যাংকের অভ্যন্তরীণ তদন্ত কমিটির প্রতিবেদনে ক্ষয়ক্ষতির এ চিত্র তুলে ধরা হয়েছে বলে জানান তিনি।এ সময় শুভঙ্কর সাহা বলেন, ২৩ মার্চ দিবাগত রাত ৯টা ২০ মিনিটে আগুন লেগেছে। অল্প সময়ের মধ্যেই আগুন নিয়ন্ত্রণে এসেছে। তদন্ত প্রতিবেদনে বলা হয়েছে, আগুনের স্থানে একটি ইলেকট্রিক কেটলি পাওয়া গেছে। এমন যন্ত্র সেখানে রাখা ঠিক নয়।শুভঙ্কর সাহা বলেন, ভবিষ্যৎ নিরাপত্তার স্বার্থে তদন্ত কমিটি বেশ কিছু সুপারিশ তুলে ধরেছে। ব্যাংকের অগ্নিনির্বাপণ-ব্যবস্থা প্রয়োজনে উন্নত করার পাশাপাশি আগুন নিয়ন্ত্রণ কর্মকর্তা নিয়োগের সুপারিশ করেছে কমিটি। এ ছাড়া রাত আটটার পর প্রতিটি বিভাগের দায়িত্ব নিরাপত্তা কর্মকর্তাদের কাছে বুঝিয়ে দিতে হবে, তাঁরা বিদ্যুৎ লাইন বন্ধ করে দেবেন। তবে কী কারণে আগুন লেগেছে, তা এখনো জানা যায়নি। ফায়ার সার্ভিসের প্রতিবেদনে এসব তথ্য উঠে আসবে।গত বৃহস্পতিবার রাতে বাংলাদেশ ব্যাংকের ১৪ তলায় অবস্থিত বৈদেশিক মুদ্রানীতি বিভাগে অগ্নিকাণ্ডের ঘটনা ঘটে। তাতে ওই বিভাগের মহাব্যবস্থাপকের (জিএম) কক্ষ ও তাঁর ব্যক্তিগত সহকারীর বসার জায়গা পুড়ে যায়। ক্ষয়ক্ষতির পরিমাণ নিরূপণের জন্য ওই রাতেই তিন সদস্যের কমিটি করে বাংলাদেশ ব্যাংক। নির্বাহী পরিচালক আহমেদ জামালের নেতৃত্বে গঠিত কমিটি গত মঙ্গলবার বিকেলে তদন্ত প্রতিবেদন জমা দেয়। তাতে বলা হয়, অগ্নিকাণ্ডে তিনটি কম্পিউটার ও ইউপিএস, একটি করে স্ক্যানার ও ফটোকপি মেশিন, দুটি প্রিন্টার, কয়েকটি চেয়ার-টেবিলসহ কিছু আসবাব পুড়ে গেছে।
 
