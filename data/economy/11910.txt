
তৈরি পোশাক কারখানাগুলোতে কর্মরত শ্রমিকদের মধ্যে বর্তমানে ১ হাজার ১২৭ যক্ষ্মারোগী আছেন। বিজিএমইএর ১১ স্বাস্থ্যকেন্দ্রে গত ফেব্রুয়ারি পর্যন্ত ২ হাজার ৩১৭ জন যক্ষ্মারোগী শনাক্ত করে চিকিৎসার আওতায় আনা হয়েছে। এর মধ্যে যক্ষ্মামুক্ত হয়েছেন ১ হাজার ১৯০ জন।রাজধানীর একটি রেস্টুরেন্টে গতকাল শনিবার যক্ষ্মারোগ ও এর প্রতিকার সম্পর্কে সচেতনতা সৃষ্টির জন্য আয়োজিত এক কর্মশালায় এই তথ্য জানানো হয়। এতে বিভিন্ন কারখানার ৭৫ জন মহাব্যবস্থাপক (জিএম) ও উৎপাদক ব্যবস্থাপক (পিএম) অংশ নেন। গতকাল পর্যন্ত বিজিএমইএ যক্ষ্মা নিয়ন্ত্রণ কার্যক্রম বিষয়ে ৮৮২টি কর্মশালার আয়োজন করেছে।বিজিএমইএর যক্ষ্মা নিয়ন্ত্রণসংক্রান্ত স্থায়ী কমিটির সভাপতি মাসুদ কাদের জানান, রপ্তানিমুখী তৈরি পোশাক খাতে যক্ষ্মারোগ নিয়ন্ত্রণে বিজিএমইএ ২০০৯ সাল থেকে সরকার এবং ২০১০ সাল থেকে ব্র্যাকের সঙ্গে যৌথভাবে কাজ করছে। তিনি আশা প্রকাশ করে বলেন, সবার সহযোগিতায় পোশাকশিল্প যক্ষ্মামুক্ত করা সম্ভব। বিজ্ঞপ্তি।
