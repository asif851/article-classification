
সিলেটের তামাবিলের পূর্ণাঙ্গ স্থলবন্দর হিসেবে আগামী ১১ সেপ্টেম্বর থেকে কার্যক্রম শুরু হচ্ছে। গত বুধবার রাতে সিলেট চেম্বার অব কমার্স অ্যান্ড ইন্ডাস্ট্রি আয়োজিত মতবিনিময় সভায় কাস্টমস কর্তৃপক্ষ এ তথ্য জানায়।
সভায় সিলেট কাস্টমসের পক্ষ থেকে আগামী ১১ সেপ্টেম্বর থেকে তামাবিল স্থলবন্দর দিয়ে পূর্ণাঙ্গ স্থলবন্দরের কার্যক্রম শুরুর বিষয়টি আনুষ্ঠানিকভাবে অবহিত করা হয়। সিলেটের কর কমিশনার মোহাম্মদ আবু দাউদ বলেন, তামাবিল স্থল শুল্ক স্টেশন পূর্ণাঙ্গ স্থলবন্দরে রূপান্তরিত হওয়া ব্যবসায়ীদের জন্য আনন্দের বিষয়। একটি স্থলবন্দর কেন্দ্র করে অনেক সুযোগ-সুবিধা গড়ে ওঠে। পূর্ণাঙ্গ স্থলবন্দর চালুর ক্ষেত্রে তামাবিলে সোনালী ব্যাংকসহ অন্যান্য ব্যাংকের শাখা চালু করা প্রয়োজন। পর্যাপ্ত সুযোগ-সুবিধা নিশ্চিত করা সম্ভব হলে এ বন্দর দিয়ে আমদানি-রপ্তানি বাণিজ্য প্রসারের পাশাপাশি পর্যটন খাতের বিকাশের সম্ভাবনা রয়েছে।
পূর্ণাঙ্গ স্থলবন্দর হলে যাতায়াত সুবিধার জন্য বিকল্প সড়ক যোগাযোগের প্রস্তাব করেন ব্যবসায়ীরা। তামাবিল স্থলবন্দরের সহকারী পরিচালক পার্থ ঘোষ ব্যবসায়ীদের প্রস্তাব সমর্থন করে পণ্য পরিবহন ও পর্যটকদের যাতায়াতের জন্য আলাদা সড়ক যোগাযোগ স্থাপনের আশ্বাস দেন।
সিলেট চেম্বার ভবনের সম্মেলনকক্ষে অনুষ্ঠিত এ সভায় সিলেট কর অঞ্চলের কাস্টমস, এক্সাইজ অ্যান্ড ভ্যাট কমিশনারেট  মোহাম্মদ আবু দাউদ ও অতিরিক্ত কমিশনার মো. নিয়াজুর রহমান, চেম্বারের সভাপতি খন্দকার সিপার আহমদ, সহসভাপতি মো. এমদাদ হোসেন, পরিচালক জিয়াউল হক, পিন্টু চক্রবর্তী, ফালাহ উদ্দিন আলী আহমদ, চন্দন সাহা, সাবেক জ্যেষ্ঠ সহসভাপতি শাহ্ আলম, কৃষি সম্প্রসারণ অধিদপ্তরের উপপরিচালক মো. আবুল কালাম, অতিরিক্ত উপপরিচালক সুলতান মাহমুদ ভূঁইয়া, তামাবিল স্থলবন্দরের ওয়্যারহাউস সুপারিনটেনডেন্ট এম এম ফারুক প্রমুখ উপস্থিত ছিলেন।
