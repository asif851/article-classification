
আজ সোমবার ১৫ সেপ্টেম্বর জাতীয় আয়কর দিবস। জাতীয় রাজস্ব বোর্ড (এনবিআর) জাঁকজমকপূর্ণভাবে দিবসটি পালন করার কর্মসূচি নিয়েছে।
দিবসটি উপলক্ষে রাষ্ট্রপতি মো. আবদুল হামিদ এবং প্রধানমন্ত্রী শেখ হাসিনা পৃথক পৃথক বাণী দিয়েছেন।
আজ সকালে কাকরাইলের রাজস্ব ভবন থেকে শোভাযাত্রা বের হবে। এরপর সোনারগাঁও হোটেলে আলোচনা সভা ও সেরা করদাতাদের পুরস্কার বিতরণ করা হবে। তবে এ অনুষ্ঠানে শুধু জাতীয় পর্যায়ে এবং ঢাকা বিভাগের জেলাসমূহের শ্রেষ্ঠ করদাতাদের সম্মাননা দেওয়া হবে। এতে অর্থমন্ত্রী আবুল মাল আবদুল মুহিত প্রধান অতিথি হিসেবে উপস্থিত থাকবেন।
এ বছর ২০১২-১৩ এবং ২০১৩-১৪ করবর্ষে প্রতিবছরের জন্য ১০ জন করদাতা ও ১০টি প্রতিষ্ঠানকে বিশেষ সম্মাননা দেওয়া হবে। এ ছাড়া ৬৪টি জেলায় পাঁচজন করে সেরা করদাতাকে সনদ ও ক্রেস্ট দেওয়া হবে। এর মধ্যে তিনজনকে সর্বোচ্চ করদাতা এবং দীর্ঘ সময় ধরে কর দেন এমন দুজন করদাতাকে এবার সম্মাননা দেওয়া হচ্ছে।
রাজধানী ঢাকাসহ সব বিভাগীয় শহরে ১৬ থেকে ২২ সেপ্টেম্বর পর্যন্ত এই কর মেলা অনুষ্ঠিত হবে। আর বাকি ৫৭ জেলায় ওই সময়ের যেকোনো চার দিন এ মেলা অনুষ্ঠিত হবে।
কর কার্ড: ২০১৩-১৪ করবর্ষে দেশের শীর্ষ করদাতা হয়েছেন চট্টগ্রামে কর অঞ্চল-১-এর তাসমিয়া আম্বরিন। অন্য করদাতারা হলেন ঢাকার কর অঞ্চল-২-এর মো. কাউছ মিয়া, বৃহৎ করদাতা ইউনিটের (এলটিইউ) গোলাম দস্তগীর গাজী,  কর অঞ্চল-৮-এর মোহাম্মদ ইউসুফ, কর অঞ্চল-৩-এর লায়লা হোসেন, হোসনে আরা হোসেন ও রুবাইয়াৎ ফারজানা হোসেন, কর অঞ্চল-৮-এর এম এ হায়দার হোসেন ও খাজা তাজমহল এবং রংপুর কর অঞ্চলের মোকছেদুল ইসলাম।
২০১২-১৩ করবর্ষে শীর্ষ করদাতা হয়েছেন ঢাকার কর অঞ্চল-১২-এর আবদুল কাদির মোল্লা। এ ছাড়া অন্য করদাতারা হলেন চট্টগ্রামের কর অঞ্চল-১-এর সদরউদ্দিন খান, কর অঞ্চল-১-এর সালাউদ্দিন কাশেম খান ও এ এম জিয়াউদ্দিন খান, ঢাকার কর অঞ্চল-২-এর মো. কাউছ মিয়া, রংপুর কর অঞ্চলের মোতাজ্জেরুল ইসলাম, ঢাকা কর অঞ্চল-৮-এর মোহাম্মদ ইউসুফ, এম এ হায়দার হোসেন ও এম এ আমজাদ হোসেন এবং এলটিইউয়ের গোলাম দস্তগীর গাজী।
দুই করবর্ষেই চারজন করদাতা এই বিশেষ সম্মাননা পেয়েছেন।
অন্যদিকে ২০১৩-১৪ ও ২০১২-১৩ করবর্ষে প্রতিষ্ঠান হিসেবে শীর্ষ করদাতা হয়েছে শেভরন বাংলাদেশ। এ দুই করবর্ষের জন্য সম্মাননা পাচ্ছে সিলেট গ্যাস ফিল্ডস লিমিটেড, কর্ণফুলী গ্যাস ডিস্ট্রিবিউশন কোম্পানি লিমিটেড, ইউনিলিভার বাংলাদেশ, আমেরিকান লাইফ ইনস্যুরেন্স লিমিটেড, কর্ণফুলী ফার্টিলাইজার লিমিটেড, বড়পুকুরিয়া কোল মাইনিং কোম্পানি লিমিটেড, স্ট্যান্ডার্ড ব্যাংক ও সিটি ব্যাংক এনএ। এর বাইরে ২০১৩-১৪ করবর্ষে স্কয়ার ফার্মাসিউটিক্যালস লিমিটেড এবং ২০১২-১৩ করবর্ষে তাল্লো বাংলাদেশ লিমিটেড এ সম্মাননা পাচ্ছে।
অন্যদিকে, সারা দেশে জেলা পর্যায়ে তিনজন শীর্ষ করদাতা ও দীর্ঘ সময় ধরে কর দিচ্ছেন এমন ৩৬২ জন করদাতাকে এ সম্মাননা বা কর কার্ড দেওয়া হচ্ছে।
