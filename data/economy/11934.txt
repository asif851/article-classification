
টানা চার দিন নিম্নমুখী প্রবণতার পর আজ বুধবার সূচকের ঊর্ধ্বমুখী প্রবণতা লক্ষ করা গেছে দেশের শেয়ারবাজারে। দিনের লেনদেন শেষে দুই স্টক এক্সচেঞ্জেই অধিকাংশ কোম্পানির শেয়ারের দাম বেড়েছে। ফলে সূচকও বেড়েছে। তবে লেনদেন কমেছে দুই বাজারেই।
প্রধান বাজার ঢাকা স্টক এক্সচেঞ্জ (ডিএসই) সূত্রে জানা যায়, ডিএসইতে আজ লেনদেনের পরিমাণ দাঁড়িয়েছে ২২৫ কোটি টাকা, যা গতকালের চেয়ে ৪০ কোটি টাকা কম। গতকাল এই বাজারে ২৬৫ কোটি টাকার লেনদেন হয়েছিল।
অন্যদিকে আজ চট্টগ্রাম স্টক এক্সচেঞ্জের (সিএসই) লেনদেন ২৫ কোটি টাকায় দাঁড়িয়েছে, যা গতকালের চেয়ে চার কোটি টাকা কম। গতকাল এই বাজারে ২৯ কোটি টাকার শেয়ার ও মিউচুয়াল ফান্ডের লেনদেন হয়।
লেনদেন কমলেও দুই বাজারেই আজ সূচকের ঊর্ধ্বমুখী প্রবণতা লক্ষ করা যায়। দিনের লেনদেন শেষে ডিএসইর ডিএসইএক্স সূচক ২৯ পয়েন্ট বেড়ে দাঁড়িয়েছে ৩,৮২১ পয়েন্টে।
এর আগে সকাল সাড়ে ১০টায় সূচকের ঊর্ধ্বমুখী প্রবণতায় ডিএসইতে লেনদেন শুরু হয়। সূচকের ঊর্ধ্বমুখী এই প্রবণতা লেনদেনের শেষ পর্যন্ত অব্যাহত ছিল।
ডিএসইতে আজ ২৮০টি প্রতিষ্ঠানের শেয়ার ও মিউচুয়াল ফান্ড হাতবদল হয়েছে। এর মধ্যে ১৯৩টির দাম বেড়েছে; কমেছে ৬১টির আর অপরিবর্তিত রয়েছে ২৬টি প্রতিষ্ঠানের শেয়ারের দাম।
ডিএসইর পাশাপাশি সিএসইতেও সূচক বেড়েছে। লেনদেন শেষে সিএসইর সার্বিক মূল্যসূচক ৬১ পয়েন্ট বেড়ে অবস্থান করছে ১১ হাজার ৮২৩ পয়েন্টে।
আজ সিএসইতে হাতবদল হওয়া ২০৩টি প্রতিষ্ঠানের মধ্যে ১২০টির দাম বেড়েছে; কমেছে ৬৬টির এবং অপরিবর্তিত রয়েছে ১৭টি প্রতিষ্ঠানের শেয়ারের দাম।
এদিকে ডিএসইতে আজ লেনদেনে শীর্ষে ছিল বাংলাদেশ আরগন ডেনিমস লিমিটেড। আজ এই প্রতিষ্ঠানের ১১ কোটি টাকার শেয়ার লেনদেন হয়। এ ছাড়া লেনদেনে শীর্ষে থাকা প্রতিষ্ঠানগুলোর মধ্যে রয়েছে স্কয়ার ফার্মা, এনভয় টেক্সটাইল, ডেল্টা লাইফ ইনস্যুরেন্স, বাংলাদেশ বিল্ডিং সিস্টেমস, জেএমআই সিরিঞ্জ, বিএসসিসিএল, মেঘনা সিমেন্ট, সিএমসি কামাল, গ্রামীণফোন প্রভৃতি।
