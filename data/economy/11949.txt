
অপেক্ষার পালা শেষ! এবার দেশ-বিদেশের ভিন্ন ভিন্ন রান্নায় পারদর্শিতা দেখিয়ে নিজেকে ‘অসাধারণ’ প্রমাণ করতে শুরু হচ্ছে রান্নাবিষয়ক রিয়েলিটি শো ‘সেরা রাঁধুনি ১৪২৪’। মাছরাঙা টেলিভিশনে প্রতি শুক্রবার ও শনিবার রাত ৯টায় অনুষ্ঠানটি প্রচারিত হবে।
সারা দেশ থেকে কয়েক হাজার প্রতিযোগী এ প্রতিযোগিতায় অংশ নিয়েছেন। সেখান থেকে যাচাই-বাছাইয়ের পর ৪০ জন প্রতিযোগীকে নিয়ে শুরু হচ্ছে মূলপর্ব। এক প্রেস বিজ্ঞপ্তিতে এসব কথা বলা হয়েছে।
স্কয়ার ফুড অ্যান্ড বেভারেজ লিমিটেড আয়োজিত ‘সেরা রাঁধুনি ১৪২৪’-এর প্রতিযোগিতার অভিজ্ঞ বিচারকমণ্ডলী প্রতিযোগীদের ভিন্ন ভিন্ন ঘরানার রান্নায় পারদর্শিতা যাচাইয়ের পাশাপাশি রান্না পরিবেশনা, নিজেকে উপস্থাপন, ব্যক্তিত্ব, বিক্রয় দক্ষতা, নেতৃত্বগুণ, খাবারের ব্যবসা চালানোর ক্ষমতা, বিভিন্ন পরিস্থিতি সামলানোর ক্ষেত্রে তাৎক্ষণিক বুদ্ধি ও দক্ষতা প্রয়োগের ক্ষমতার ওপর ভিত্তি করে ‘সেরা রাঁধুনি ১৪২৪’ নির্বাচন করবেন।
অনুষ্ঠানটির স্টুডিও রাউন্ড থেকে উপস্থাপনার দায়িত্বে থাকবেন রুমানা মালিক মুনমুন। ‘সেরা রাঁধুনি ১৪২৪’ পাবেন ১৫ লাখ টাকা। প্রথম রানার আপ ১০ লাখ ও দ্বিতীয় রানার আপ পাবেন ৫ লাখ টাকা। পুরো আয়োজনের সার্বিক ব্যবস্থাপনা ও তত্ত্বাবধানে আছে মিডিয়া কম লিমিটেড এবং সম্প্রচারের দায়িত্বে রয়েছে মাছরাঙা টেলিভিশন।
আয়োজনের সহযোগী প্রতিষ্ঠানগুলোর মধ্যে রয়েছে রেডিওফূর্তি, দৈনিক সমকাল, বিডিনিউজ২৪ডটকম এবং রাঙামাটি ওয়াটার ফ্রন্ট রিসোর্ট।
