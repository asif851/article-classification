
আসন্ন পবিত্র রমজান মাস উপলক্ষে ১৫ মে থেকে বাজারদরের চেয়ে কম দামে পণ্য বিক্রি শুরু করবে সরকারি প্রতিষ্ঠান ট্রেডিং করপোরেশন অব বাংলাদেশ (টিসিবি)।
দেশের বিভাগীয় জেলা শহরে ১৮৫টি ভ্রাম্যমাণ ট্রাক, ২ হাজার ৮১১ জন পরিবেশক ও ১০টি খুচরা বিক্রয়কেন্দ্রের মাধ্যমে এ পণ্য বিক্রি করা হবে বলে জানিয়েছে সংস্থাটি। এসব জায়গায় ক্রেতারা কেজিপ্রতি ৫৫ টাকা দরে দেশি চিনি, ৮০ টাকা কেজি দরে মাঝারি দানার মসুর ডাল, ৮৫ টাকা লিটার দরে সয়াবিন তেল, ৭০ টাকা কেজি দরে ছোলা ও ১২০ টাকা কেজি দরে ছোলা কিনতে পারবেন ক্রেতারা।
উল্লেখ্য, এখন বাজারে চিনি কেজিপ্রতি ৬৮-৭০ টাকায়, মাঝারি দানার মসুর ডাল ৯০-৯৫ টাকায়, সয়াবিন তেল লিটারপ্রতি ১০৪-১০৫ টাকায় ও ছোলা কেজি প্রতি ৮২-৮৫ টাকা দরে বিক্রি হচ্ছে।
ঢাকায় সচিবালয় গেট, প্রেসক্লাব, কাপ্তানবাজার, ছাপড়া মসজিদ, পলাশী মোড়, সায়েন্স ল্যাব মোড়, নিউমার্কেট, শ্যামলী-কল্যাণপুর, জিগাতলা মোড়, খামারবাড়ি-ফার্মগেট, কলমীলতা বাজার, মহাখালী, শেওড়াপাড়া, কচুক্ষেত, মিরপুর-১০ ও মিরপুর-১ নম্বর, আনসার ক্যাম্প-পাইকপাড়া, আগারগাঁও-তালতলা, শান্তিনগর বাজার, মালিবাগ বাজার, বাসাবো বাজার, বনশ্রী, বাংলাদেশ ব্যাংক চত্বর, মহাখালী কাঁচাবাজার, দৈনিক বাংলা মোড়, শাহজাহানপুর বাজার, রামপুরা বাজার, আশকোনা হাজি ক্যাম্প, উত্তরার রাজলক্ষ্মী, মোহাম্মদপুর কাঁচাবাজার, দিলকুশা, মাদারটেক নন্দীপাড়া, কালশী মোড়সহ মোট ৩৩টি এলাকায় টিসিবির পণ্য পাওয়া যাবে।
 
