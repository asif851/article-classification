
দেশের প্রতিষ্ঠিত মান পরীক্ষাগারগুলোর (টেস্টিং ল্যাবরেটরি) পক্ষে আন্তর্জাতিকভাবে গ্রহণযোগ্য পরীক্ষণ সনদ দেওয়ার সক্ষমতা অর্জন করেছে শিল্প মন্ত্রণালয়ের আওতাধীন বাংলাদেশ অ্যাক্রিডিটেশন বোর্ড (বিএবি)। হংকংয়ে সম্প্রতি অনুষ্ঠিত এশিয়া প্যাসিফিক ল্যাবরেটরি অ্যাক্রিডিটেশন কো-অপারেশনের (এপিএলএসি) পারস্পরিক স্বীকৃতিবিষয়ক সভায় বিএবিকে এই স্বীকৃতি দেওয়া হয়। শিল্পমন্ত্রী আমির হোসেন আমু গতকাল রোববার এই তথ্য জানান। মন্ত্রণালয় ভবনে অবস্থিত বিএবি কার্যালয়ে এক অনুষ্ঠানে তিনি এ কথা বলেন। শিল্প মন্ত্রণালয় থেকে পাঠানো এক বিজ্ঞপ্তিতে এ তথ্য জানানো হয়। অনুষ্ঠানে শিল্পমন্ত্রী বলেন, বিএবির পরীক্ষাগার অ্যাক্রিডিটেশন কার্যক্রম আন্তর্জাতিক গ্রহণযোগ্যতা পাওয়ায় বিশ্ববাজারে বাংলাদেশি পণ্যের রপ্তানি বাড়বে। তবে এ অর্জন ধরে রাখতে পরীক্ষার ক্ষেত্রে সর্বোচ্চ মান বজায় রাখার নির্দেশনা দেন তিনি। বিএবির মহাপরিচালক আবু আবদুল্লাহর সভাপতিত্বে অনুষ্ঠানে শিল্পসচিব মোশাররফ হোসেন ভূঁইয়া, বিএসটিআইয়ের মহাপরিচালক ইকরামুল হক প্রমুখ উপস্থিত ছিলেন।নিজস্ব প্রতিবেদক
