
দেশের মোট দেশজ উৎপাদনে (জিডিপি) উৎপাদনশীল খাতে ক্ষুদ্রঋণের অবদান ৫ দশমিক ৭৬ থেকে ৭ দশমিক ৮৫ শতাংশ পর্যন্ত। আর গ্রামীণ অর্থনীতিভিত্তিক জিডিপিতে ক্ষুদ্রঋণের অবদান ৮ দশমিক ১৪ থেকে ১ দশমিক ৯১ শতাংশ। বেসরকারি গবেষণা প্রতিষ্ঠান ইনস্টিটিউট অব মাইক্রোফাইন্যান্সের (আইএনএম) গবেষণায় এ তথ্য উঠে এসেছে।
রাজধানীর বঙ্গবন্ধু আন্তর্জাতিক সম্মেলন কেন্দ্রে গতকাল সোমবার ‘বাংলাদেশের জিডিপিতে ক্ষুদ্রঋণের অবদান’ শীর্ষক এক সেমিনারে এ গবেষণার ফলাফল তুলে ধরা হয়। ক্ষুদ্রঋণের অবদানভিত্তিক এ গবেষণাটির সারমর্ম উপস্থাপন করেন ঢাকা বিশ্ববিদ্যালয়ের অর্থনীতি বিভাগের অধ্যাপক সেলিম রায়হান। তাঁর সঙ্গে এ গবেষণায় কাজ করেছেন আইএনএমের নির্বাহী পরিচালক অধ্যাপক এম এ বাকী খলিলী ও যুক্তরাজ্যের উলস্টার বিশ্ববিদ্যালয়ের অধ্যাপক এস আর ওসমানী।
সেলিম রায়হান বলেন, বাংলাদেশের তৈরি পোশাক খাতের জিডিপিতে অবদান ৫ শতাংশের কম। সেখানে শুধু উৎপাদনশীল খাতের ক্ষুদ্রঋণ জিডিপিতে যে অবদান রাখছে তা এ খাতের গুরুত্বকে তুলে ধরে। গবেষণায় ক্ষুদ্রঋণের যে অবদান দেখা যাচ্ছে, প্রকৃত অবদান এর চেয়ে অনেক বেশি।
গবেষণায় আরও বলা হয়েছে, দেশে এক বছরে বিতরণ করা ক্ষুদ্র ঋণের ৪৭ শতাংশ উৎপাদনশীল খাতে বিনিয়োগ হয়। উৎপাদনশীল খাতে বিতরণ করা এ ক্ষুদ্রঋণের বেশির ভাগই আবার কৃষি উৎপাদন, পশু পালনের কাজে ব্যবহৃত হয়।
আলোচনায় অংশ নিয়ে অনুষ্ঠানের বিশেষ অতিথি পরিকল্পনা কমিশনের সাধারণ অর্থনীতি বিভাগের (জিইডি) সদস্য শামসুল আলম বলেন, ক্ষুদ্রঋণের মাধ্যমে যে অর্থায়ন হয়েছে, সেটা নিঃসন্দেহে পুঁজিবাদী বাজারব্যবস্থাকে সম্প্রসারিত করেছে। তবে ক্ষুদ্রঋণের মাধ্যমে যে অর্থ সাধারণ মানুষের কাছে যাচ্ছে, সেটিকে বিবেচনায় নিলে জিডিপিতে এর অবদান কম মনে হচ্ছে। আর দেশের সামগ্রিক কল্যাণে ক্ষুদ্রঋণ কী ভূমিকা রাখছে, সেটি শুধু জিডিপির অবদান দিয়ে বোঝা কঠিন।
অর্থ মন্ত্রণালয়ের ব্যাংক ও আর্থিক প্রতিষ্ঠান বিভাগের সচিব এম আসলাম বলেন, কর্মসংস্থান, মানবসম্পদ উন্নয়ন, উৎপাদন খাতে ক্ষুদ্রঋণ যে ইতিবাচক ভূমিকা রাখছে, সেই ধারণাটি এ গবেষণার মাধ্যমে প্রতিষ্ঠিত হয়েছে।
আইএনএম ও পিকেএসএফের চেয়ারম্যান কাজী খলীকুজ্জমান আহমদের সভাপতিত্বে সেমিনারে আরও বক্তব্য দেন বাংলাদেশ উন্নয়ন গবেষণা প্রতিষ্ঠানের (বিআইডিএসের) সাবেক মহাপরিচালক মোস্তফা কামাল মুজেরী, পিকেএসএফের সাবেক ব্যবস্থাপনা পরিচালক কাজী মেজবাহউদ্দিন আহমেদ, ব্র্যাক বিশ্ববিদ্যালয়ের বিআইজিডির নির্বাহী পরিচালক সুলতান হাফিজ রহমান প্রমুখ। অনুষ্ঠানে প্রধান অতিথি ছিলেন অর্থ ও পরিকল্পনা প্রতিমন্ত্রী এম এ মান্নান।
 
