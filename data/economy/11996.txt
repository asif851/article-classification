
অর্থমন্ত্রী আবুল মাল আবদুল মুহিত বলেছেন, ‘আজকের পর বাংলা শব্দকোষ থেকে “মঙ্গা” শব্দটিকে বিদায় করে দিলাম। আমরা আনন্দের সঙ্গে এই শব্দটিকে বিদায় করতে পারি। কারণ, বাংলাদেশে এখন আর মঙ্গা নেই।’আজ বুধবার রাজধানীর পল্লী কর্ম-সহায়ক ফাউন্ডেশন (পিকেএসএফ) মিলনায়তনে ‘মঙ্গা নিরসনে সমন্বিত উদ্যোগ কর্মসূচির’ সমাপনী অনুষ্ঠানে প্রধান অতিথির বক্তব্যে অর্থমন্ত্রী এসব কথা বলেন। অনুষ্ঠানের সভাপতিত্ব করেন পিকেএসএফের চেয়ারম্যান কাজী খলীকুজ্জমান আহমদ। বিশেষ অতিথি ছিলেন অর্থসচিব মাহবুব আহমেদ ও পিকেএসএফের ব্যবস্থাপনা পরিচালক আবদুল করিম।অনুষ্ঠানে আগামী আট বছরের মধ্যে বাংলাদেশে কোনো দরিদ্র লোক থাকবে না বলে আশাবাদ ব্যক্ত করেন অর্থমন্ত্রী। তিনি বলেন, ‘দরিদ্র লোক থাকবে না মানে এই নয় যে একেবারে দরিদ্র কেউ থাকবে না। কিছুসংখ্যক বৃদ্ধ, বয়স্ক, প্রতিবন্ধী থেকেই যাবে। তাঁরা রাষ্ট্রের ওপর নির্ভরশীল থাকবেন। আমরা তাঁদের কীভাবে সুরক্ষা দিতে পারি সেই বন্দোবস্ত করছি।’
এ সময় অর্থসচিব মাহবুব আহমেদ বলেন, বাংলাদেশে দারিদ্র্য কমেছে, কিন্তু বৈষম্য রয়েই গেছে। তবে দারিদ্র্য বিমোচনে সরকারের প্রচেষ্টা সফল হয়েছে, মঙ্গা বিদায় নিয়েছে।
