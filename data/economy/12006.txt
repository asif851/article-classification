
মোবাইল ব্যাংকিং সেবা গ্রহণকারী ৭৩ শতাংশ গ্রাহকই তাদের পক্ষে এজেন্টদের লেনদেন করার নির্দেশ দেয়। যদিও বাংলাদেশে হিসাব ছাড়া লেনদেন করার কোনো সুযোগ নেই। হিসাববিহীন লেনদেনের কারণে বাংলাদেশের এজেন্টরা অপরাধ ও জালিয়াতির শিকারও হচ্ছে। তবে হিসাববিহীন লেনদেনের সুযোগ রয়েছে পাকিস্তান, সেনেগাল, উগান্ডা ও জাম্বিয়ায়। আর্থিক সেবাদানকারী প্রতিষ্ঠান মাইক্রোসেভ-এর উদ্যোগে কেনিয়ার দ্য হেলিক্স ইনস্টিটিউট অব ডিজিটাল ফাইন্যান্সের এক জরিপে এ তথ্য উঠে এসেছে। তারা বাংলাদেশের মোবাইল ব্যাংকিং সেবা প্রদানকারী ২ হাজার ৮৮ এজেন্টের ওপর ‘এজেন্ট নেটওয়ার্ক এক্সেলেরটার সার্ভে: বাংলাদেশ জরিপ ২০১৬’ শীর্ষক এই জরিপ পরিচালনা করে। আফ্রিকা ও এশিয়ার ১১টি দেশের মোবাইল ব্যাংকিংয়ের এজেন্টদের ওপর জরিপটি করা হয়। দেশগুলো হলো কেনিয়া, নাইজেরিয়া, তানজানিয়া, উগান্ডা, জাম্বিয়া, সেনেগাল, বেনিন, বাংলাদেশ, ভারত, ইন্দোনেশিয়া ও পাকিস্তান। জরিপ অনুযায়ী, হিসাববিহীন লেনদেনে জালিয়াতি বড় ঝুঁকি তৈরি করেছে। এটা বাংলাদেশের নিয়ন্ত্রক সংস্থা, সেবাদাতা ও বাজারের জন্য বড় ঝুঁকি। জরিপ পরিচালনাকারী ২ হাজার ৮৮ এজেন্টের মধ্যে ৯২৯ এজেন্ট একটি করে সেবা প্রদান করে। বাকিগুলো আর্থিক সেবার পাশাপাশি অন্য সেবাও দিয়ে থাকে। জরিপের মধ্যে ১১৯ এজেন্ট শুধু একটি ব্যাংকের মোবাইল ব্যাংকিং সেবা দেওয়ার জন্য নির্ধারিত। বাকিগুলো অন্য ব্যাংকের সেবাও দিয়ে থাকে। এজেন্টের মধ্যে ৪৯ শতাংশ বিকাশের নিজস্ব, ২৭ শতাংশ ডাচ্-বাংলার ও বাকিগুলো অন্য চার ব্যাংকের। গতকাল সোমবার রাজধানীর একটি হোটেলে এই জরিপ প্রকাশ করা হয়। মাইক্রোসেভ-বাংলাদেশ অংশের জ্যেষ্ঠ ব্যবস্থাপক জাকিরুল ইসলামের সঞ্চালনায় মূল প্রবন্ধ উপস্থাপন করেন বাংলাদেশ ব্যাংকের নির্বাহী পরিচালক শুভঙ্কর সাহা। এরপর মাইক্রোসেভের জ্যেষ্ঠ ব্যবস্থাপক আখন্দ জ্যোতি তিওয়ারী জরিপ প্রতিবেদন প্রকাশ করেন। মূল প্রবন্ধে বলা হয়, ‘এখন পর্যন্ত ১৮ ব্যাংক এ সেবা চালু করেছে। যার মাধ্যমে দৈনিক প্রায় সাড়ে ৭০০ কোটি টাকা লেনদেন হচ্ছে। তবে হিসাববিহীন লেনদেন কীভাবে হচ্ছে, তা চিহ্নিত করে বন্ধ করতে হবে। এ ছাড়া অতিরিক্ত মাশুল হার ও জালিয়াতি দুশ্চিন্তার কারণ।’ পরে মাইক্রাসেভের পরিচালক মনোজ কে শর্মার সঞ্চালনায় আলোচনা অনুষ্ঠানে বাংলাদেশ ব্যাংকের পেমেন্টেস সিস্টেমস বিভাগের যুগ্ম পরিচালক শাহ জিয়াউল হক বলেন, ‘মোবাইল ব্যাংকিংয়ে হিসাব ছাড়া লেনদেন করার সুযোগ নেই। আমাদের কাছে থাকা তথ্য অনুযায়ী সব লেনদেনই নিবন্ধিত হিসাব থেকে হচ্ছে।’ ডাচ্-বাংলা ব্যাংকের উপব্যবস্থাপনা পরিচালক আবুল কাশেম মো. শিরিন বলেন, হিসাব ছাড়া লেনদেন এখন বড় সমস্যা হিসেবে দেখা দিয়েছে। মোবাইল ব্যাংকিংয়ে লেনদেনে ৭০ শতাংশই এখন হিসাব ছাড়া। তবে এর সুবিধা ও অসুবিধা দুটি দিকই আছে। জনগণের চাহিদার পরিপ্রেক্ষিতেই হিসাব ছাড়া লেনদেনব্যবস্থা চালু হয়েছে। এভাবে না গেলে এসব অর্থ কুরিয়ার সার্ভিস বা অন্য মাধ্যমে স্থানান্তরিত হতো। এর ফলে এসব এজেন্ট ভালো অঙ্কের আয় করছে। গ্রাহকেরাও সহজে অর্থ স্থানান্তর করতে পারছে। তবে এর মাধ্যমে প্রতারণার সুযোগ বাড়ছে। দুর্নীতি ও সন্ত্রাসী অর্থায়ন হচ্ছে। আবুল কাশেম আরও বলেন, দেশের ব্যবহৃত সব সিমের বায়োমেট্রিক নিবন্ধন হয়ে গেছে। এসব সিমের বিপরীতে নথিপত্র ছাড়াই তাৎক্ষণিক হিসাব খোলার সুযোগ হলে হিসাব ছাড়া লেনদেন কমে আসবে। ব্র্যাক ব্যাংকের সহযোগী প্রতিষ্ঠান বিকাশের প্রধান কমার্শিয়াল কর্মকর্তা রেজাউল হোসেন বলেন, ‘নাগরিকেরা যখন টাকা পাঠাতে এজেন্টের কাছে যায়, তখন এজেন্ট নিজের বা অন্যের হিসাব থেকে টাকা পাঠিয়ে দেয়। এ ক্ষেত্রে কিছু গ্রাহক চাপ দেয়, আবার কিছু এজেন্টও মুনাফার আশায় এমন সেবা দেয়। তবে এসব সেবা আমাদের কী উপকারে আসছে, তা আমরা বুঝতে পেরেছি। নিজস্ব হিসাবের মাধ্যমে লেনদেন বাড়াতে আমাদের সচেতনতা বাড়াতে হবে। পাশাপাশি হিসাবের সংখ্যা বাড়িয়ে হিসাববিহীন লেনদেন কমিয়ে আনতে হবে। হঠাৎ করেই এটা বন্ধ করা যাবে না।’ আলোচনায় আরও অংশ নেন এটুআই প্রকল্পের নীতি বিশ্লেষক ইশতিয়াক হোসাইন।
