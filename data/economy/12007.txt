
গত অর্থবছরে ১৩ লাখ কর্মসংস্থান হয়েছে। আর দেশে ৬ কোটি ৮ লাখ লোক মজুরির বিনিময়ে কাজ করেন। এর মধ্যে ৪ কোটি ২২ লাখ পুরুষ, আর নারী ১ কোটি ৮৬ লাখ। 
আজ মঙ্গলবার বাংলাদেশ পরিসংখ্যান ব্যুরো (বিবিএস) ত্রৈমাসিক ভিত্তিতে তৈরি করা ২০১৬-১৭ অর্থবছরের শ্রমশক্তি জরিপ আনুষ্ঠানিকভাবে প্রকাশ করে। সেখানে এই চিত্র পাওয়া গেছে। এ উপলক্ষে রাজধানীর আগারগাঁওয়ের পরিসংখ্যান ভবনে সেমিনারের আয়োজন করা হয়। এতে প্রধান অতিথি ছিলেন পরিকল্পনামন্ত্রী আ হ ম মুস্তফা কামাল। বিবিএসের জরিপ অনুযায়ী, গত অর্থবছরে ১৩ লাখ নতুন কর্মসংস্থান হওয়ার পরও বেকার সংখ্যা বেড়েছে। ২০১৬-১৭ অর্থবছর শেষে সারা দেশে ২৬ লাখ ৭৭ হাজার বেকার লোক রয়েছে। এর আগের বছর বেকার লোক ছিল ২৫ লাখ ৯০ হাজার। আন্তর্জাতিক শ্রম সংস্থার (আইএলও) নিয়ম অনুযায়ী, মজুরির বিনিময়ে সপ্তাহে এক ঘণ্টার কম কাজের সুযোগ পান, এমন মানুষকে বেকার হিসেবে ধরা হয়। শ্রমশক্তি জরিপে কর্মসংস্থানের চিত্র উঠে এসেছে। ২০১৬-১৭ অর্থবছরের শ্রমশক্তির জরিপ অনুযায়ী, দেশে ১৫ থেকে ৬৪ বছর বয়সী কর্মক্ষম মানুষ আছেন ৬ কোটি ৩৫ লাখ। তাঁরা কাজের জন্য পুরোপুরি প্রস্তুত থাকেন। তবে এই হিসাবে, পড়াশোনা করেন কিংবা অসুস্থ কিংবা অন্য কোনো কারণে কাজের জন্য প্রস্তুত নন; তাঁরা এই শ্রমশক্তিতে অন্তর্ভুক্ত হন না। অনুষ্ঠানের প্রধান অতিথি পরিকল্পনামন্ত্রী আ হ ম মুস্তফা কামাল বলেন, ‘নীতিনির্ধারণে যেকোনো সমীক্ষাই কাজে লাগে। এই সমীক্ষাটি আমরা পুঙ্খানুপুঙ্খরূপে বিশ্লেষণ করব।’ তিনি আরও বলেন, বর্তমানে অর্থনীতি কৃষি থেকে শিল্পে স্থানান্তর হচ্ছে। এভাবেই অর্থনীতির কাঠামোগত পরিবর্তন হয়। অর্থনীতিতে নারীর অংশগ্রহণও বাড়ছে। তিনি মনে করেন, এ পর্যন্ত অর্থনীতির যে গতিপ্রকৃতি, তাতে এ বছর ভালো প্রবৃদ্ধি হবে। অর্থ ও পরিকল্পনা প্রতিমন্ত্রী এম এ মান্নান বলেন, অর্থনীতিতে যেকোনো নীতি নিতে হলে এই শ্রমশক্তি জরিপ কাজে লাগবে। তিনি মনে করেন, বেকারত্ব হার যৌক্তিক পর্যায়ে নেমে এসেছে। অনুষ্ঠানে বিবিএসের পরিচালক ও জরিপটির প্রকল্প পরিচালক কবিরউদ্দিন আহমেদ অনুষ্ঠানে মূল প্রবন্ধ উপস্থাপন করেন। অনুষ্ঠানে সভাপতিত্ব করেন পরিকল্পনা মন্ত্রণালয়ের পরিসংখ্যান ও তথ্য ব্যবস্থাপনা বিভাগের ভারপ্রাপ্ত সচিব সৌরেন্দ্র নাথ চক্রবর্তী। এতে আরও উপস্থিত ছিলেন পরিকল্পনা কমিশনের সাধারণ অর্থনীতি বিভাগের (জিইডি) সদস্য শামসুল আলম, বিবিএসের মহাপরিচালক আমির হোসেন প্রমুখ।
