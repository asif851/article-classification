
মাল্টিলেভেল মার্কেটিং কার্যক্রম (নিয়ন্ত্রণ) বিধিমালা, ২০১৪ প্রণয়নের পাঁচ মাসের মাথায় তা সংশোধন করেছে সরকার। বাণিজ্য মন্ত্রণালয় গত সোমবার এ বিষয়ে একটি প্রজ্ঞাপন জারি করেছে।গত বছরের অক্টোবরে প্রথমবারের মতো দেশে মাল্টিলেভেল মার্কেটিং কার্যক্রম (নিয়ন্ত্রণ) আইন, ২০১৩ প্রণয়ন করে সরকার। এ আইনে এমএলএম পদ্ধতিতে ব্যবসার জন্য লাইসেন্স নেওয়ার বাধ্যবাধকতা আরোপ করা হয়। চলতি বছরের ফেব্রুয়ারিতে এই আইনের বলেই করা হয় বিধিমালা।বহুস্তর বিপণন (এমএলএম) পদ্ধতিতে ব্যবসা করতে চাইলে এখন যৌথমূলধনি কোম্পানি ও ফার্মসমূহের নিবন্ধকের কার্যালয় (রেজসকো) থেকে লাইসেন্স নিতে হয়। রেজসকো কোনো কারণে লাইসেন্স না দিলে আবেদনকারীরা বাণিজ্য মন্ত্রণালয়ে আপিল আবেদন করতে পারেন।আপিল আবেদনের শুনানি এত দিন ৪৫ কর্মদিবসের মধ্যে করার নিয়ম ছিল। কিন্তু বিধিমালা সংশোধনের মাধ্যমে বাড়িয়ে তা৯০ কর্মদিবস করা হয়েছে।শুনানির ৩০ কর্মদিবস পর আবেদনকারীকে সিদ্ধান্ত জানিয়ে দেওয়া হবে। আগে এ সময়সীমা ছিল সাত কর্মদিবস।জানতে চাইলে বাণিজ্য মন্ত্রণালয়ের যুগ্ম সচিব মো. আবদুল মান্নান গতকাল মঙ্গলবার প্রথম আলোকে বলেন, শুনানি গ্রহণ ও আবেদনকারীকে তা জানিয়ে দেওয়ার সময়টা খুব কম ছিল। বিধিমালাটি সংশোধন করা হয়েছে সময় বৃদ্ধির জন্যই।এর আগে বিতর্কিত ডেসটিনি ২০০০ লিমিটেডসহ ১৭টি প্রতিষ্ঠানের এমএলএম লাইসেন্সের আবেদন নাকচ করে দিয়েছে রেজসকো। নতুন আইনের আওতায় ২১টি আবেদন জমা পড়লে রেজসকো চারটি প্রতিষ্ঠানকে গত মার্চে লাইসেন্স দেয়। এগুলো হচ্ছে ওয়ার্ল্ডভিশন ২১, স্বাধীন অনলাইন পাবলিক লিমিটেড, রিচ বিজনেস সিস্টেম এবং এমএক্সএন মডার্ন হারবাল ফুড।লাইসেন্স না পাওয়া বাকি ১৭টি প্রতিষ্ঠানের আবেদন খতিয়ে দেখা হচ্ছে বলে জানান আবদুল মান্নান।
