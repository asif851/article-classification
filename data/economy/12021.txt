
শীতে দুর্ভোগের শিকার মানুষের পাশে দাঁড়িয়েছে এক্সিম ব্যাংক লিমিটেড। শীতার্ত মানুষের মাঝে বিতরণের জন্য প্রথম আলো ট্রাস্টে ২ হাজার কম্বল দিয়েছে প্রতিষ্ঠানটি। গত সোমবার প্রথম আলো কার্যালয়ে আয়োজিত এক অনুষ্ঠানে এই কম্বল হস্তান্তর করা হয়।
অনুষ্ঠানে এক্সিম ব্যাংক লিমিটেডের ব্যবস্থাপনা পরিচালক ও প্রধান নির্বাহী মোহাম্মদ হায়দার আলী মিয়া বলেন, প্রথম আলো ট্রাস্টের মাধ্যমে শীতার্ত মানুষের কাছে এ কম্বলগুলো খুব দ্রুত পৌঁছে যাবে।
প্রথম আলোর সম্পাদক মতিউর রহমান ট্রাস্টের পক্ষে কম্বলগুলো গ্রহণ করেন। এ সময় আরও উপস্থিত ছিলেন এক্সিম ব্যাংকের করপোরেট অ্যাফেয়ার্স ও ব্র্যান্ডিং প্রধান সঞ্জীব চ্যাটার্জি, প্রথম আলো ট্রাস্টের প্রধান পরিচালন কর্মকর্তা আজিজা আহমেদ, কর্মসূচি ব্যবস্থাপক ফেরদৌস ফয়সাল। এ কম্বলগুলো দেশের বিভিন্ন স্থানে শীতার্ত মানুষের মধ্যে পৌঁছে দেওয়া হবে।
