
মার্কিন বিনিয়োগকারীরা আশা করছেন, প্রেসিডেন্ট ডোনাল্ড ট্রাম্পের বাণিজ্যনীতি মার্কিন অর্থনীতিকে ত্বরান্বিত করবে। মূল্যস্ফীতি বাড়বে দেশটির। বিনিয়োগকারীরা মনে করছেন, ডোনাল্ড ট্রাম্প শিগগিরই অন্যান্য নীতির মতো করকর্তন নীতিরও বাস্তবায়ন করবেন। আর এ প্রত্যাশায় সূচকের ব্যাপক উত্থান ঘটেছে দেশটির পুঁজিবাজারে।
গতকাল ওয়াল স্ট্রিটে (যুক্তরাষ্ট্রে পুঁজিবাজার) ডাও জোন্স সূচক বেড়ে প্রথমবারের মতো ২০ হাজার পয়েন্ট ছাড়িয়ে যায়। বিবিসির প্রতিবেদনে এ তথ্য জানানো হয়। এসঅ্যান্ডপি-৫০০ এবং নাসডাক সূচকও এদিন পৌঁছায় সর্বোচ্চ অবস্থানে।
ডাও জোনস সূচক দশমিক ৮ শতাংশ বৃদ্ধি পেয়েছে গতকাল। লেনদেনের একপর্যায়ে সূচকটি ২০ হাজার ৭৫ পয়েন্ট পর্যন্ত উঠছিল।
দুই মাস আগে ওয়াল স্ট্রিটে ডাও জোনস সূচক ১৯ হাজার পয়েন্ট ছাড়ায়। দুই মাসের মধ্যে আরও ১ হাজার পয়েন্ট বাড়ল সূচকটির। এর আগে ১৯৯৯ সালে মাত্র ২৪ কার্যদিবসে ডাও জোন্স সূচক ১০ হাজার পয়েন্ট থেকে ১১ হাজার পয়েন্ট হয়।
