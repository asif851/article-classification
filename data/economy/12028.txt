
অর্থনীতি দীর্ঘমেয়াদি লাভবান হবে—এই যুক্তিতে ৯ নভেম্বর ভারত সরকার দেশটিতে পুরোনো ৫০০ ও ১০০০ রুপির সব ধরনের নোট বাতিল করেছে। দেশটির বেসরকারি আর্থিক প্রতিষ্ঠান অ্যামবিট ক্যাপিটাল বলছে, রুপি বাতিলের পার্শ্বপ্রতিক্রিয়া হিসেবে আগামী ২০১৭-১৮ অর্থবছরে ভারতের মোট দেশজ উৎপাদন (জিডিপি) প্রবৃদ্ধি দেড় শতাংশ কমে যেতে পারে।অ্যামবিট ক্যাপিটালের বরাত দিয়ে ভারতের বিজনেস লাইন পত্রিকার প্রতিবেদনে বলা হয়েছে, আগামী অর্থবছরে ভারতের প্রবৃদ্ধি ৭ দশমিক ৩ শতাংশ থেকে কমে ৫ দশমিক ৮ শতাংশে নেমে যেতে পারে। কারণ হিসেবে প্রতিষ্ঠানটি বলছে, ভারতের মোট দেশজ উৎপাদনের (জিডিপি) ৪৫ শতাংশের জোগান আসে অনানুষ্ঠানিক খাত থেকে। রুপি বাতিলের ধাক্কায় অনানুষ্ঠানিক খাত সংকটে পড়ায় জিডিপি প্রবৃদ্ধিতে নেতিবাচক প্রবণতা দেখা যাবে।তবে ব্যাপক আলোচনা-সমালোচনার পরও নরেন্দ্র মোদির নেতৃত্বাধীন সরকার এই উদ্যোগ থেকে সরে না আসার কথা জানিয়েছে। গত শুক্রবার ভারতের অর্থ মন্ত্রণালয় এক বিবৃতিতে বলেছে, কালোটাকার মালিকেরা সাধারণ মানুষের ব্যাংক হিসাব ব্যবহার করে রুপি সাদা করার পাঁয়তারা করছে। এ জন্য অনেককে লোভনীয় প্রস্তাবও দেওয়া হচ্ছে। তাই বিবৃতিতে বলা হয়, কর ফাঁকি ঠেকাতে অন্যের ব্যাংক হিসাব ব্যবহার করে ধরা পড়লে কঠিন শাস্তির মুখে পড়তে হবে।
এদিকে, রুপি বাতিলের উদ্যোগে পুরো ভারতে যাঁরা বিক্ষোভ করছেন, তাঁদের বিরুদ্ধে মামলা করার কেন্দ্রীয় সরকারের আবেদন বাতিল করে দিয়েছেন দেশটির সুপ্রিম কোর্ট। ভারতের প্রধান বিচারপতি টি এস ঠাকুরের নেতৃত্বাধীন সুপ্রিম কোর্ট বেঞ্চের পর্যবেক্ষণে বলা হয়েছে, এমন স্পর্শকাতর একটি বিষয়ে আদালত তাঁর দরজা সাধারণ মানুষের জন্য বন্ধ করতে পারেন না।
রাষ্ট্রপতির সঙ্গে মোদির সাক্ষাৎ: চলমান পরিস্থিতি নিয়ে আলোচনা করতে গত শুক্রবার ভারতের রাষ্ট্রপতি প্রণব মুখার্জির সঙ্গে দেখা করেছেন প্রধানমন্ত্রী নরেন্দ্র মোদি। রাষ্ট্রপতি ভবনের কর্মকর্তারা জানিয়েছেন, ৪৫ মিনিটের এই বৈঠকে কালোটাকার বিস্তার ঠেকাতে সরকারের বিভিন্ন উদ্যোগ সম্পর্কে রাষ্ট্রপতিকে অবহিত করেন মোদি।
 
