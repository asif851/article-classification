
দেশের প্রধান শেয়ারবাজার ঢাকা স্টক এক্সচেঞ্জে (ডিএসই) আবারও লেনদেনের শীর্ষে উঠে এসেছে আর্থিক খাতের কোম্পানি লংকাবাংলা ফিন্যান্স। শেয়ারবাজারের বিনিয়োগকারীদের কাছে সংক্ষেপে এটি লংকা হিসেবেই পরিচিত। গতকাল সোমবার ডিএসইতে এককভাবে কোম্পানিটির প্রায় ১৯ কোটি টাকার শেয়ার লেনদেন হয়েছে। ১৮ সেপ্টেম্বর থেকে কোম্পানিটির শেয়ারের দাম ও লেনদেনে ঊর্ধ্বগতি দেখা যাচ্ছে।ডিএসইর তথ্য অনুযায়ী, ১৮ সেপ্টেম্বর কোম্পানিটির প্রতিটি শেয়ারের দাম ছিল প্রায় ২৯ টাকা। সাত কার্যদিবসের ব্যবধানে গতকাল দিন শেষে তা ৪ টাকা বেড়ে দাঁড়িয়েছে ৩৩ টাকায়।বাজারসংশ্লিষ্টদের সঙ্গে কথা বলে লংকাবাংলা ফিন্যান্সের একটানা মূল্যবৃদ্ধি ও লেনদেনের শীর্ষে অবস্থানের তথ্যভিত্তিক সুনির্দিষ্ট কোনো কারণ জানা যায়নি। বাজারসংশ্লিষ্টরা বলছেন, কয়েক দিন ধরে ব্যাংকবহির্ভূত আর্থিক খাতের তালিকাভুক্ত কোম্পানির শেয়ারের দামে ঊর্ধ্বগতি রয়েছে। তার মধ্যে লংকাবাংলার শেয়ার এককভাবে এগিয়ে রয়েছে একই খাতের অন্য কোম্পানিগুলোর শেয়ারের তুলনায়।এদিকে, রোববার পতনের পর গতকাল দুই বাজারে সূচক বেড়েছে। দিন শেষে ডিএসইর প্রধান সূচক ডিএসইএক্স প্রায় ১১ পয়েন্ট বেড়ে দাঁড়িয়েছে ৪ হাজার ৬৮৪ পয়েন্টে। এদিন ঢাকার বাজারে লেনদেনের পরিমাণ ছিল প্রায় ৫৫৩ কোটি টাকা, যা আগের দিনের চেয়ে ২৪ কোটি টাকা কম। ডিএসইতে সোমবার ৩২২টি প্রতিষ্ঠানের শেয়ার ও মিউচুয়াল ফান্ডের লেনদেন হয়। এর মধ্যে ১৭৫টির দাম বেড়েছে, কমেছে ১০৩টির আর অপরিবর্তিত ছিল ৪৪টির দাম।
