
মোবাইল ব্যাংকিং সেবাকে শুধু টাকা পাঠানোর মধ্যে সীমাবদ্ধ না রেখে এর আরও বড় পরিসরে ব্যবহারের তাগিদ দিয়েছেন দেশের ব্যবসায়ীরা।ঢাকা চেম্বার অব কমার্স অ্যান্ড ইন্ডাস্ট্রি (ডিসিসিআই) আয়োজিত ‘মোবাইল ফিন্যান্সিং সার্ভিসেস’ শীর্ষক গোলটেবিলে ব্যবসায়ীরা এ কথা বলেন। রাজধানীর মতিঝিলে ডিসিসিআই মিলনায়তনে গতকাল রোববার এ বৈঠক অনুষ্ঠিত হয়। বৈঠকের প্রধান অতিথি অর্থ ও পরিকল্পনা প্রতিমন্ত্রী মো. আবদুল মান্নান বলেন, মোবাইল ব্যাংকিং খাতের ব্যবসায়ী, উদ্যোক্তাদের এই সেবাকে জনগণের দোরগোড়ায় পৌঁছে দিতে হবে। মোবাইল ব্যাংকিংয়ের ব্যবহার বাড়াতে সরকারের পক্ষ থেকে উদ্যোক্তাদের সব ধরনের সহযোগিতার আশ্বাস দেন তিনি। অনুষ্ঠানে ঢাকা চেম্বারের সভাপতি হোসেন খালেদ মোবাইল ব্যাংকিংয়ের মাধ্যমে সরকারি কর্মকর্তা-কর্মচারীদের বেতন-ভাতা প্রদান, গ্যাস-বিদ্যুৎ ও পানিসহ বিভিন্ন ধরনের সেবার বিল পরিশোধের ক্ষেত্রে জনগণকে আরও উৎসাহিত করতে আহ্বান জানান। সভায় মূল প্রবন্ধ উপস্থাপনকালে ঢাকা চেম্বার নেতা সৈয়দ আলমাস কবীর বলেন, ২ কোটি ৯০ লাখ বৈধ নিবন্ধিত গ্রাহক এখন মোবাইল ব্যাংকিং সুবিধা গ্রহণ করছেন। বৈঠকে বক্তারা মোবাইল ব্যাংকিং সেবার গ্রাহকদের তথ্য যাচাইয়ের জন্য নির্বাচন কমিশনের তথ্যভান্ডার (ডেটাবেইস) ব্যবহারের অনুমতি দেওয়া, ব্যাংক, আর্থিক প্রতিষ্ঠান ও টেলিযোগাযোগ সংস্থাগুলোর সঙ্গে যথাযথ সমন্বয় সাধন, এ খাতে আরোপিত সার্ভিস চার্জ কমানো এবং আরও বেশিসংখ্যক জনগোষ্ঠীকে এ সেবার আওতায় নিয়ে আসতে পদক্ষেপ নেওয়ার প্রস্তাব করেন। বৈঠকে ডিসিসিআইয়ের জ্যেষ্ঠ সহসভাপতি হুমায়ুন রশীদ, বাংলাদেশ ব্যাংকের সাবেক ডেপুটি গভর্নর মোহাম্মদ এ রুমি আলী, ডাচ্-বাংলা ব্যাংকের ডিএমডি আবুল কাসেম মো. শিরিন, গ্রামীণফোনের পরিচালক ইশতিয়াক হোসাইন চৌধুরী, বাংলালিংকের ডিজিটাল কমিউনিকেশন্স বিভাগের মাসহিদ রহমান প্রমুখ বক্তব্য দেন।
