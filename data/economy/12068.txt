
জাতীয় অর্থনীতি, উন্নয়ন গবেষণা ও নীতি প্রণয়নে অনবদ্য অবদানের স্বীকৃতিস্বরূপ বিশিষ্ট অর্থনীতিবিদ অধ্যাপক ওয়াহিদউদ্দিন মাহমুদকে যৌথভাবে সংবর্ধনা দিয়েছে বাংলা দৈনিক বণিক বার্তা এবং বাংলাদেশ উন্নয়ন গবেষণা প্রতিষ্ঠান (বিআইডিএস)।বাণিজ্য ও অর্থনীতিভিত্তিক দৈনিক পত্রিকা বণিক বার্তার চতুর্থ বছরে পদার্পণ উপলক্ষে গত বৃহস্পতিবার রাতে রাজধানীর একটি হোটেলে আয়োজিত ‘সংবর্ধনা ও উদ্যোক্তা সম্মাননা-২০১৪’ শীর্ষক অনুষ্ঠানে ঢাকা বিশ্ববিদ্যালয়ের অর্থনীতি বিভাগের সাবেক অধ্যাপক ও তত্ত্বাবধায়ক সরকারের সাবেক উপদেষ্টা ওয়াহিদউদ্দিন মাহমুদকে এই সংবর্ধনা দেওয়া হয়। তাঁর সম্পর্কে বক্তব্য দেন প্রধানমন্ত্রীর অর্থনীতিবিষয়ক উপদেষ্টা ড. মসিউর রহমান।একই অনুষ্ঠানে দেশের সম্ভাবনাময় দুজন উদ্যোক্তা কলারোয়া ক্লে টাইলসের উদ্ভাবক গোষ্ঠ চন্দ্রপাল এবং লিলি কেমিক্যালসের উদ্যোক্তা এ কে এম সেলিমকে সম্মাননা দেওয়া হয়। তাঁদের সম্মাননা স্মারক তুলে দেন পরিকল্পনামন্ত্রী আ হ ম মুস্তফা কামাল এবং অর্থ ও পরিকল্পনা প্রতিমন্ত্রী এম এ মান্নান।অনুষ্ঠানে স্বাগত ভাষণ দেন বণিক বার্তার সম্পাদক দেওয়ান হানিফ মাহমুদ। ধন্যবাদ জ্ঞাপন করেন বিআইডিএসের মহাপরিচালক মুস্তাফা কে মুজেরি।
