
উন্নয়নশীল দেশগুলোতে মুঠোফোনের মাধ্যমে অর্থ লেনদেনের পরিমাণ ক্রমেই বাড়ছে। এদের মধ্যে শীর্ষে আছে পূর্ব আফ্রিকার দেশ কেনিয়া। দেশটিতে প্রাপ্ত বয়স্ক যত মানুষ রয়েছে তার চেয়ে মুঠোফোন হিসাবের (মোবাইল অ্যাকাউন্ট) সংখ্যা বেশি। খবর দি ইকনোমিস্ট–এর। আন্তর্জাতিক মুদ্রা তহবিলের (আইএমএফ) হিসাব অনুযায়ী, মুঠোফোনের মাধ্যমে ২০১৩ সালে কেনিয়াতে দুই হাজার ৪০০ কোটি ডলারের লেনদেন হয়; যা দেশটির মোট দেশজ উৎপাদনের (জিডিপির) ৫৫ শতাংশ। কেনিয়ার পার্শ্ববর্তী দেশ তানজানিয়াতে মুঠোফোন ব্যবহারকারীর সংখ্যা খুব বেশি না হলেও এর মাধ্যমে অর্থ লেনদেনের ক্ষেত্রে দেশটি বিশ্বে দ্বিতীয় স্থানে আছে। আইএমএফ বলছে, বিশ্বে মুঠোফোনের ব্যবহার যত বাড়ছে, ততই বাড়ছে এর মাধ্যমে লেনদেনের পরিমাণ। ব্যাংক হিসাব নেই এমন অনেক মানুষ এর মাধ্যমে লেনদেনের সুবিধা পাচ্ছে। কঙ্গো ও জিম্বাবুয়েসহ বিশ্বের আটটি দেশে মুঠোফোন হিসাবের সংখ্যা সাধারণ ব্যাংক হিসাবের সংখ্যার চেয়ে বেশি। মুঠোফোন ব্যবহার করে আর্থিক লেনদেনে পিছিয়ে নেই বাংলাদেশও। এই মাধ্যম ব্যবহার করে আর্থিক লেনদেনের পরিমাণ বাংলাদেশের জিডিপির ৫ দশমিক ৬ শতাংশ।
