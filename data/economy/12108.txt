
সূচকের ঊর্ধ্বমুখী প্রবণতা অব্যাহত আছে দেশের দুই পুঁজিবাজার ঢাকা স্টক এক্সচেঞ্জ (ডিএসই) ও চট্টগ্রাম স্টক এক্সচেঞ্জে (সিএসই)। আজ সোমবার সপ্তাহের দ্বিতীয় কার্যদিবসে সূচকের সঙ্গে সঙ্গে লেনদেনের গতিও বেড়েছে দুই পুঁজিবাজারে। গত দুই কার্যদিবসে ডিএসইতে প্রধান সূচক ডিএসইএক্স বৃদ্ধি পায় ৭১ পয়েন্ট।
ডিএসইতে আজ দুপুর ১২টা নাগাদ ডিএসইএক্স সূচক প্রায় ২৬ দশমিক ৬৯ পয়েন্ট বেড়ে অবস্থান করছে ৬ হাজার ৩৩৩ পয়েন্টে। লেনদেন হয়েছে প্রায় ৪২২ কোটি টাকা। এ সময় পর্যন্ত ডিএসইতে লেনদেনে অংশ নিয়েছে ৩১২টি কোম্পানি ও মিউচুয়াল ফান্ডের শেয়ার। এর মধ্যে দর বেড়েছে ১৬৪টির, কমেছে ৮৯টির। দর অপরিবর্তিত রয়েছে ৫৯টি কোম্পানির।
গতকাল রোববার সপ্তাহের প্রথম কার্যদিবসে নতুন উচ্চতায় উঠে আসে ডিএসইর দুটি সূচক ও বাজার মূলধন। ডিএসইর প্রধান সূচক ডিএসইএক্স ২৫ পয়েন্ট বেড়ে দাঁড়ায় ৬ হাজার ৩০৭ পয়েন্টে। ২০১৩ সালের জানুয়ারিতে চালু হওয়ার পর প্রথমবারের মতো এই সূচকটি গতকাল ৬ হাজার ৩০০ পয়েন্ট ছাড়ায়। পাশাপাশি ভালো মৌলভিত্তির বাছাই করা ৩০ কোম্পানির সমন্বয়ে গঠিত ডিএস-৩০ সূচকটিও ২ হাজার ২৯০ পয়েন্টের রেকর্ড উচ্চতায় উঠে আসে। আর দিন শেষে ডিএসইর বাজার মূলধন ৪ লাখ ২৬ হাজার কোটি টাকার রেকর্ড উচ্চতা ছাড়িয়েছে। সব মিলিয়ে ঢাকার বাজারে গতকাল তিনটি নতুন রেকর্ড হয়।
ডিএসইতে আজ দুপুর ১২টা পর্যন্ত লেনদেনের শীর্ষে আছে এবি ব্যাংক লিমিটেড। গতকাল লেনদেনের শীর্ষে থাকা লঙ্কা-বাংলা ফিন্যান্স আজ দুপুর ১২টা পর্যন্ত লেনদেনের দ্বিতীয় অবস্থানে আজ। এ ছাড়া এ সময় পর্যন্ত লেনদেনের শীর্ষে রয়েছে স্কয়ার ফার্মা, ঢাকা ব্যাংক লিমিটেড, শাহজালাল ইসলামী ব্যাংক লিমিটেড, ফাসফাইন্যান্স অ্যান্ড ইনভেস্টমেন্ট লিমিটেড, সিটি ব্যাংক, বিডি ফাইন্যান্স, বেক্সিমকো ফার্মা, ন্যাশনাল টিউবস।
অন্যদিকে, সিএসইতে আজ দুপুর ১২টা নাগাদ সার্বিক সূচক বেড়েছে ৫২ দশমিক ৪১ পয়েন্ট। মোট লেনদেনের পরিমাণ প্রায় ১৭ কোটি ৭৬ লাখ টাকা। সিএসইতে লেনদেনে অংশ নিয়েছে ১৭৯টি কোম্পানি ও মিউচুয়াল ফান্ডের শেয়ার। এর মধ্যে দর বেড়েছে ৮৪টির, কমেছে ৭২টির। দর অপরিবর্তিত রয়েছে ২৩টি কোম্পানির।
