
চলতি ২০১৬-১৭ অর্থবছরের প্রথম ১০ মাসে (জুলাই-এপ্রিল) বার্ষিক উন্নয়ন কর্মসূচির (এডিপি) প্রায় ৫২ শতাংশ বাস্তবায়ন হয়েছে। টাকার অঙ্কে এর পরিমাণ ৬২ হাজার ৪০০ কোটি টাকা। গত অর্থবছরের একই সময়ে এডিপি বাস্তবায়ন হয়েছিল ৫০ শতাংশ বা ৪৭ হাজার ১১৫ কোটি টাকা।গতকাল মঙ্গলবার জাতীয় অর্থনৈতিক পরিষদের নির্বাহী কমিটির (একনেক) সভা শেষে পরিকল্পনামন্ত্রী আ হ ম মুস্তফা কামাল সাংবাদিকদের এই তথ্য দেন। রাজধানীর শেরেবাংলা নগরের পরিকল্পনা কমিশনের এনইসি সম্মেলনকক্ষে এই সভা অনুষ্ঠিত হয়।পরিকল্পনামন্ত্রী আরও বলেন, ‘এ বছর এডিপি বাস্তবায়নের হার ভালো। আশা করি, এবার শতভাগ এডিপি বাস্তবায়ন করতে পারব।’এ অর্থবছরে সংশোধিত এডিপির আকার ১ লাখ ১৯ হাজার ২৯৬ কোটি টাকা। এর মধ্যে মূল এডিপির আকার ১ লাখ ১০ হাজার ৭০০ কোটি টাকা।
