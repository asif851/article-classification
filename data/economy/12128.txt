
মার্কিন ডলারের বিপরীতে ক্রমেই মান হারাচ্ছে বাংলাদেশি টাকা। এর ফলে বৈধ চ্যানেলে প্রবাসী আয় আসাও কিছুটা বেড়েছে।  মূলত বেশি টাকা পাওয়ার আশায় প্রবাসীরা আবারও বৈধ চ্যানেলে ফিরে আসছেন। চলতি মাসে ২৬ দিনে প্রবাসীরা ১০৪ কোটি ডলার পাঠিয়েছেন।
বাংলাদেশ ব্যাংকের তথ্যমতে, গত এপ্রিলের শুরুতে প্রতি ডলারের আন্তব্যাংক গড় মূল্য ছিল ৭৯ টাকা ৬৮ পয়সা। চলতি মাসে শুরুতে প্রতি ডলারের আন্তব্যাংক গড় মূল্য বেড়ে হয় ৮০ টাকা ৩৫ পয়সা। তবে গতকাল তা বেড়ে হয় ৮০ টাকা ৫৩ পয়সা।
ডলারের বিপরীতে টাকা দুর্বল হয়ে পড়ায় বেশি মুনাফা পাচ্ছেন প্রবাসী আয়ের সুবিধাভোগীরা। এ কারণে প্রবাসীরাও ব্যাংকিং চ্যানেলে বেশি অর্থ পাঠাচ্ছেন।
সূত্রমতে, চলতি বছরের জানুয়ারিতে প্রবাসী আয় এসেছিল ১০০ কোটি ডলার, ফেব্রুয়ারিতে আসে ৯৪ কোটি ডলার, মার্চে ১০৭ কোটি ডলার ও এপ্রিলে আসে ১০৯ কোটি ডলার। তবে চলতি মাসের প্রথম ২৬ দিনেই প্রবাসী আয় এসেছে ১০৪ কোটি ডলার। মাস শেষে প্রবাসী আয় ১১০ কোটি ডলার ছাড়িয়ে যাবে বলে আশা করছেন ব্যাংক কর্মকর্তারা। যদিও গত বছরের মে মাসে প্রবাসী আয় এসেছিল ১২১ কোটি ডলার।
চলতি মাসের ২৬ দিনে ইসলামী ব্যাংকের মাধ্যমে আসে ২২ কোটি ডলার, অগ্রণী ব্যাংকের মাধ্যমে ১১ কোটি ডলার, জনতা ব্যাংকের মাধ্যমে ৭ কোটি ডলার, সোনালী ব্যাংকের মাধ্যমে ৯ কোটি ডলার।
বাংলাদেশ ব্যাংকের কর্মকর্তারা জানান, বৈধ ও অবৈধ চ্যানেলে ডলারের বিনিময়মূল্যের পার্থক্য কমে এসেছে। এ ছাড়া কয়েকটি দেশে অবৈধ হুন্ডি ব্যবসায়ীদের বিরুদ্ধে অভিযান চলছে। প্রবাসী আয় বিতরণের সঙ্গে যুক্ত দেশের মোবাইল ব্যাংকিংয়ের কিছু এজেন্টের লাইসেন্স বাতিল করা হয়েছে। এ কারণে প্রবাসী আয় আবারও বাড়তে শুরু করেছে।
চলতি অর্থবছরের প্রথম ১০ মাসে দেশে দেশে প্রবাসী আয় কমেছে ১৬ শতাংশ। আয় কেন কমছে, তা জানতে বাংলাদেশ ব্যাংকের দুটি প্রতিনিধিদল গিয়েছিল সিঙ্গাপুর, মালয়েশিয়া ও সৌদি আরব। তিনটি দেশে গিয়েই তাঁরা দেখেছেন, বাংলাদেশি অধ্যুষিত এলাকাগুলোতে মোবাইল ব্যাংকিং সেবা ‘বিকাশ’-এর নামে রেমিট্যান্সের টাকা গ্রহণ করা হচ্ছে। শুধু মোবাইল নম্বর দিয়েই টাকা জমা দেওয়া যাচ্ছে। 
 
