
টানা বৃদ্ধির পর আজ মঙ্গলবার বিশ্ববাজারে কিছুটা কমেছে জ্বালানি তেলের দাম। আজ লেনদেনের শুরুতে প্রতি ব্যারেল অশোধিত তেলের দাম (যা ফেব্রুয়ারিতে সরবরাহ করা হবে) শূন্য দশমিক ৭০ শতাংশ কমে দাঁড়ায় ৫৪ দশমিক ৫৫ ডলারে।
গত সপ্তাহে তেল রপ্তানিকারক দেশগুলোর সংগঠন ওপেকের উত্তোলন কমানোর সিদ্ধান্তের পর বিশ্ববাজারে ১৫ শতাংশ পর্যন্ত বৃদ্ধি পায় জ্বালানি তেলের দাম। গতকাল দিন শেষে দাম এক বছরের মধ্যে সর্বোচ্চ পর্যায়ে উঠে আসে।
২০১৭ সালের জানুয়ারি থেকে ১ শতাংশ পর্যন্ত তেল উত্তোলন কমানোর সিদ্ধান্ত নিয়েছে ওপেক। গত আট বছরের মধ্যে এটা হচ্ছে ওপেকের তেল উত্তোলন কমানোর প্রথম সিদ্ধান্ত। চলতি বছরের নভেম্বরে প্রতিদিন ৩ কোটি ৪১ লাখ ব্যারেল তেল উত্তোলন করে ওপেকভুক্ত দেশগুলো। অক্টোবরে যা ছিল ৩ কোটি ৩৮ লাখ ব্যারেল। এ ছাড়া রাশিয়া জানিয়েছে, নভেম্বরে দেশটি ১ কোটি ১২ লাখ ব্যারেল তেল উত্তোলন করেছে; যা গেল প্রায় ৩০ বছরের মধ্যে সর্বোচ্চ উত্তোলন। অর্থাৎ রাশিয়া ও ওপেক মোট বিশ্ব চাহিদার প্রায় অর্ধেক তেল উত্তোলন করে। বিশ্বে প্রতিদিন সাড়ে ৯ কোটি ব্যারেল জ্বালানি তেলের চাহিদা রয়েছে। আর তাই ওপেকের উত্তোলন কমানোর সিদ্ধান্তে বাড়তে শুরু করে দাম।
আন্তর্জাতিক বাজারে ২০১৪ সালের জুন থেকেই কমতে শুরু করে অপরিশোধিত জ্বালানি তেলের দাম। অধিক উত্তোলনের কারণে বিশ্ববাজারে জোগান বেড়ে যায় তেলের। দুই বছরের মধ্যে তেলের দাম ৬০ শতাংশ পর্যন্ত কমে যায়।
তথ্যসূত্র: মার্কেট ওয়াচ, টাইমস অব ইন্ডিয়া অনলাইন
