
দেশের পল্লী অঞ্চলে বিদ্যুৎ-সংযোগ দিতে আরও ৩১ হাজার ৯২৫টি খুঁটি কেনার প্রস্তাব অনুমোদন করেছে সরকারি ক্রয়সংক্রান্ত মন্ত্রিসভা কমিটি। এতে ব্যয় হবে ৬২ কোটি ৫১ লাখ টাকা।সচিবালয়ে গতকাল সোমবার অনুষ্ঠিত ক্রয় কমিটির বৈঠক শেষে মন্ত্রিপরিষদ বিভাগের অতিরিক্ত সচিব নুরুল করিম সাংবাদিকদের এ কথা জানান। অর্থমন্ত্রী আবুল মাল আবদুল মুহিত এ সময় উপস্থিত ছিলেন। দেশীয় প্রতিষ্ঠান ক্যাসেল কনস্ট্রাকশন কোম্পানি লিমিটেড এসব খুঁটি সরবরাহ করবে বলে জানান নুরুল করিম।পল্লী বিদ্যুতায়ন বোর্ডের (আরইবি) বাস্তবায়নাধীন পল্লী বিদ্যুতায়ন সম্প্রসারণ প্রকল্পের আওতায় ১৮ লাখ নতুন গ্রাহককে বিদ্যুৎ-সংযোগ দেওয়ার পরিকল্পনা রয়েছে সরকারের। এটি বাস্তবায়নে মোট ব্যয় ধরা হয়েছে পাঁচ হাজার ৪১৩ কোটি টাকা।জানা গেছে, প্রকল্পের একটি অংশের খুঁটি সংগ্রহের জন্য দরপত্রে প্রাক্কলিত দর ছিল ৫২ কোটি ৮০ লাখ টাকা। এ থেকে প্রায় ১০ কোটি টাকা বাড়িয়ে প্রস্তাবটি অনুমোদিত হয়।সূত্র জানায়, খুঁটির দর প্রস্তাবে তিনটি সরবরাহকারী প্রতিষ্ঠান অংশ নেয়। এর মধ্যে ক্যাসেল কনস্ট্রাকশন কোম্পানি ৬২ কোটি ৫১ লাখ টাকা, দাদা ইঞ্জিনিয়ারিং ৬৪ কোটি ৪১ লাখ টাকা এবং রয়েল গ্রিন প্রডাক্টস ৬৪ কোটি ৬৬ লাখ টাকা দর উল্লেখ করে। সর্বনিস্ন দরদাতা হিসেবে কাজ পায় ক্যাসেল কনস্ট্রাকশন।প্রকল্পের আওতায় পাঁচ লটে মোট এক লাখ ৯৩ হাজার ৩২৫টি বিভিন্ন আকারের খুঁটি সংগ্রহ করা হবে। ক্রয় কমিটি এর আগে দুই লটে ৫০ হাজার ৬৫০টি খুঁটি কেনার দরপ্রস্তাবও অনুমোদন দিয়েছিল।বৈঠকে আরও তিনটি দরপ্রস্তাব অনুমোদিত হয়। এর মধ্যে ৫০ হাজার টন গম আমদানি এবং ৩০ হাজার টন ইউরিয়া সার সংগ্রহ। গম আমদানিতে ব্যয় হবে ১১১ কোটি ৬৫ লাখ টাকা। আর সারে ব্যয় হবে ৭২ কোটি ৭৬ লাখ টাকা।অন্যটি হলো গণ খাতে ক্রয়সংক্রান্ত সংস্কার প্রকল্পের আওতায় একটি উন্নয়ন কৌশল চূড়ান্ত করার প্রস্তাব। ১৯ কোটি ৭৯ লাখ টাকার এ কাজ পেয়েছে ব্র্যাক ইনস্টিটিউট অব গভর্ন্যান্স স্টাডিজ।
