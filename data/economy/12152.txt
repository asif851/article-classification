
চট্টগ্রামে তফসিলি ব্যাংকগুলোতে চাহিদা অনুযায়ী নতুন নোটের জোগান দিতে পারছে না বাংলাদেশ ব্যাংক। ঈদুল ফিতর উপলক্ষে চট্টগ্রামে নতুন নোটের চাহিদা সবচেয়ে বেশি থাকে। বাংলাদেশ ব্যাংক চট্টগ্রাম শাখা থেকে তফসিলি ব্যাংকে নতুন নোট সরবরাহ করা হয়।ইতিমধ্যে চট্টগ্রামে বিভিন্ন ব্যাংককে ৮৫ কোটি টাকার নতুন নোট সরবরাহ করেছে বাংলাদেশ ব্যাংক। সব পাঁচ থেকে ১০০ টাকার নোট। রমজান মাসের আগেই সরবরাহের কাজ শুরু হয়। তবে বাংলাদেশ ব্যাংক চট্টগ্রাম শাখায় নতুন নোট গচ্ছিত আছে প্রায় এক হাজার কোটি টাকা। বাকি সব ৫০০ ও এক হাজার টাকার নোট বলে জানা গেছে। বড় অঙ্কের নোটের চাহিদা কিছুটা কম বলে সংশ্লিষ্ট কর্মকর্তারা জানিয়েছেন।বাংলাদেশ ব্যাংক চট্টগ্রাম শাখার নির্বাহী পরিচালক মোহাম্মদ মাসুম কামাল ভুঁইয়া প্রথম আলোকে বলেন, ‘আমরা খুচরা ৮৫ কোটি টাকার নোট ৫০টি ফিডার ব্যাংকে সরবরাহ করেছি। কিন্তু চাহিদা আরও অনেক বেশি। তাই আরও ৪২ কোটি টাকার খুচরা নোটের জন্য আমরা ঢাকায় চাহিদাপত্র পাঠিয়েছি।’মোহাম্মদ মাসুম আরও বলেন, ‘চট্টগ্রামে নতুন নোটের চাহিদা সবচেয়ে বেশি। বাংলাদেশের অন্যান্য জেলায় এই প্রবণতা দেখা যায় না। আমরাও তফসিলি ব্যাংকের চাহিদা মেটানোর চেষ্টা করছি।’এবার বাংলাদেশ ব্যাংক চট্টগ্রাম নগরের পাঁচটি ব্যাংক বাছাই করে সেখানে একজন নাগরিককে সাড়ে পাঁচ হাজার টাকা করে নতুন নোট ও কয়েন দেওয়ার ব্যবস্থা করেছে। ব্যাংকগুলো হচ্ছে সোনালী ব্যাংক বহদ্দারহাট শাখা, ইসলামী ব্যাংক পাহাড়তলী শাখা, অগ্রণী ব্যাংক আগ্রাবাদ শাখা, জনতা ব্যাংক ওয়াসা শাখা ও পূবালী ব্যাংক ইপিজেড শাখা।বাংলাদেশ ব্যাংক নাগরিকদের সুবিধার জন্য এই প্রথা এবারই প্রথম চালু করেছে। আগে বাংলাদেশ ব্যাংক থেকে কেবল যেকোনো নাগরিক নতুন নোট বিনিময় করে সংগ্রহ করতে পারতেন। বাংলাদেশ ব্যাংকের সেই কাউন্টারও খোলা রেখেছে।বাংলাদেশ ব্যাংক সূত্র জানায়, যেকোনো নাগরিক এই পাঁচটি ব্যাংকে গিয়ে সাড়ে পাঁচ হাজার টাকার নতুন নোট ও কয়েন বিনিময় করতে পারবেন। এই প্যাকেজের আওতায় ২০ টাকা নোটের একটি, ১০ টাকার নোটের একটি, পাঁচ টাকা নোটের তিনটি ও দুই টাকা নোটের একটি প্যাকেট রয়েছে। এ ছাড়া পাঁচ, দুই ও এক টাকা মূল্যমানের ১০০ করে ৩০০ মুদ্রা রয়েছে।সিটি ব্যাংক আগ্রাবাদ শাখার ব্যবস্থাপক নেয়ামত উল্লাহ প্রথম আলোকে বলেন, ‘গ্রাহকদের চাহিদা অনেক বেশি। আমরা এক-চতুর্থাংশ নতুন নোট কেবল সরবরাহ করতে পারছি। বাংলাদেশ ব্যাংক দ্বিতীয় দফায় আবার নতুন নোট সরবরাহের আশ্বাস দিয়েছে। তখন রেশনিং করে সব গ্রাহকের চাহিদা মেটানোর চেষ্টা থাকবে আমাদের।’
