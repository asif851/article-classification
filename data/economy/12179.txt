
চাঁপাইনবাবগঞ্জের সোনামসজিদ স্থলবন্দর দিয়ে ছোট পাথর আমদানি বন্ধের পর গতকাল রোববার থেকে বড় পাথরও আমদানি বন্ধ করে দিয়েছেন আমদানিকারকেরা।সোনামসজিদ স্থলবন্দরের আমদানিকারক ও রপ্তানিকারক সমিতির সভাপতি কবিরুর রহমান অভিযোগ করেন, দফায় দফায় ভারতীয় রপ্তানিকারকদের পাথরের মূল্যবৃদ্ধি এবং আকারে ছোট ও ভেজাল মিশিয়ে নিম্নমানের পাথর পাঠানোর প্রতিবাদে বড় পাথরও গত রোববার থেকে আমদানি বন্ধ করে দিয়েছেন আমদানিকারকেরা।সোনামসজিদ স্থলবন্দরের আমদানি-রপ্তানিকারক সংগঠনের পাথর-বিষয়ক উপকমিটির আহ্বায়ক কাজী সাহাবুদ্দিন ক্ষোভ জানিয়ে বলেন, ‘আমরা ডলারের বিনিময়ে মাটি পাচ্ছি। ৪০ টন পাথরের মধ্যে কমপক্ষে ৩ টনই থাকছে মাটি। চাঁপাইনবাবগঞ্জের জেলা প্রশাসককেও বিষয়টি জানানো হয়েছে। এ ছাড়া ভারতের মহদিপুর স্থলবন্দরের এক্সপোর্টার অ্যাসোসিয়েশনের সভাপতি ও সম্পাদক বরাবর চিঠিও পাঠানো হয়েছে।’
