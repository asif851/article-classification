
বাংলাদেশের জাতীয় মাছ ‘ইলিশ’ ভৌগোলিক নির্দেশক (জিওগ্রাফিক্যাল ইনডিকেশন-জিআই) পণ্য হিসেবে নিবন্ধন পেতে মৎস্য অধিদপ্তর গতকাল রোববার শিল্প মন্ত্রণালয়ে আনুষ্ঠানিকভাবে আবেদন করেছে।
কোনো একটি দেশের নির্দিষ্ট ভূখণ্ডের মাটি, পানি, আবহাওয়া ও সমুদ্রপৃষ্ঠ থেকে উচ্চতা এবং সেখানকার জনগোষ্ঠীর সংস্কৃতি যদি কোনো একটি পণ্য উৎপাদনে সবচেয়ে গুরুত্বপূর্ণ ভূমিকা পালন করে তাহলে সেটিকে সেই দেশের জিআই পণ্য হিসেবে স্বীকৃতি দেওয়া হয়।  
ইতিমধ্যে জামদানি বাংলাদেশের জিআই পণ্য হিসেবে আন্তর্জাতিক স্বীকৃতি পাওয়ার সব প্রক্রিয়া সম্পন্ন হয়েছে। বাংলাদেশের জিআই পণ্য নিবন্ধন দেওয়ার দায়িত্ব হচ্ছে শিল্প মন্ত্রণালয়ের অধিভুক্ত পেটেন্ট, ডিজাইন ও ট্রেডমার্কস অধিদপ্তর (ডিপিডিটি)। বিশ্ব বাণিজ্য সংস্থার (ডব্লিউটিও) নিয়ম অনুযায়ী, কোনো পণ্যের ভৌগোলিক নির্দেশকের জন্য নিবন্ধন নিতে হয়। 
