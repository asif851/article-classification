
রাজধানীতে বিভিন্ন ব্যাংকের এটিএম বুথে টাকা পাচ্ছেন না গ্রাহকেরা। তাই দুর্ভোগে পড়েছেন তাঁরা। টাকা না পেয়ে অনেক গ্রাহক ক্ষুব্ধ প্রতিক্রিয়া ব্যক্ত করেছেন।একাধিক ব্যাংকের ঊর্ধ্বতন কর্মকর্তার সঙ্গে কথা বলে জানা যায়, অবরোধের কারণে এটিএম বুথগুলোতে টাকা পৌঁছানো সম্ভব হচ্ছে না। তবে ব্যাংকের সংশ্লিষ্ট শাখার কাছাকাছির বুথগুলো স্বাভাবিক রয়েছে বলে জানান তাঁরা।আজ বেলা সাড়ে ১১টার দিকে রাজধানীর বাসাবোতে ডাচ-বাংলা ব্যাংকের এটিএম বুুথে টাকা তুলতে আসেন মো. বুলবুল আহমেদ। তিনি জানান, সকাল থেকে তিনটি বুথে টাকা তোলার জন্য গেছেন। কিন্তু কোনো বুথেই টাকা পাননি। তাই ক্ষুব্ধ প্রতিক্রিয়া ব্যক্ত করে তিনি বলেন, মানুষের সেবা দেওয়া প্রতিষ্ঠানগুলো হরতাল-অবরোধের আওতামুক্ত রাখা উচিত। কেননা এতে মানুষের সীমাহীন দুর্ভোগ পোহাতে হয়। তিনি বলেন, যাঁরা হরতাল-অবরোধ ডাকে, তাঁদের তো কোনো সমস্যা নেই। তাঁরা ওপর থেকে সবকিছু পান। কিন্তু সাধারণ জনগণেরই যত দুর্ভোগ।আজ সকালে মধ্য বাসাবোতে ব্র্যাক ব্যাংকের এটিম বুথ, সবুজবাগ এলাকার বৌদ্ধমন্দিরের পাশের এবি ব্যাংকের এটিএম বুথ ও মতিঝিলে ঢাকা স্টক এক্সচেঞ্জ (ডিএসই) সংলগ্ন সিটি ব্যাংকের এটিএম বুথসহ বিভিন্ন ব্যাংকের এটিএম বুথে গিয়ে একই অবস্থা দেখা যায়। অধিকাংশ বুথেই টাকা নেই।বাসাবো ব্র্যাক ব্যাংকের এটিএম বুথে দায়িত্বরত নিরাপত্তাকর্মী মো. ইসমাইল হোসেন প্রথম আলো ডটকমকে বলেন, পাঁচ দিন ধরে এই বুথে টাকা নেই। তাই গ্রাহকেরা টাকা না তুলতে পেরে ফিরে যাচ্ছেন। এবি ব্যাংকের নিরাপত্তাকর্মী জানান, ওই বুথে তিন দিন ধরে টাকা নেই। অনেক গ্রাহক তাঁর (নিরাপত্তাকর্মী) সঙ্গে খারাপ ব্যবহার করছেন বলেও জানান তিনি।
এ দিকে এটিএম বুথে টাকা না পেয়ে গ্রাহকদের সাময়িক দুর্ভোগের বিষয়টি স্বীকার করেছেন ব্র্যাক ব্যাংকের কমিউনিকেশন অ্যান্ড সার্ভিস কোয়ালিটি বিভাগের প্রধান জিশান কিংসুক হক। তিনি প্রথম আলো ডটকমকে বলেন, ‘হরতাল-অবরোধের কারণে আমরা একটু দূরের এটিএম বুথগুলোতে টাকা পৌঁছাতে পারছি না। এতে গ্রাহকদের সাময়িক অসুবিধা হচ্ছে।’ তবে গ্রাহককে সন্তুষ্ট রাখতে আজ রাত ও আগামীকাল শুক্রবার যতদূর সম্ভব বুথগুলোতে টাকা পৌঁছানো হবে বলে জানান তিনি। এতে গ্রাহকের দুর্ভোগ কিছুটা হলেও কমবে বলে আশাবাদ ব্যক্ত করেন তিনি। একই সঙ্গে মানুষের দুর্ভোগের কথা বিবেচনা করে বিভিন্ন সিকিউরিটিজ কোম্পানির গাড়িগুলো হরতাল-অবরোধের আওতামুক্ত রাখার আহ্বান জানান তিনি।
