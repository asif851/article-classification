
বাংলাদেশে যত ইনসুলিন ব্যবহূত হয়, তার ৭০ শতাংশই বিশ্বখ্যাত ওষুধ নির্মাতাপ্রতিষ্ঠান নভো নরডিস্কের। আর সারা বিশ্বের প্রায় ৫০ শতাংশ ইনসুলিনই এই কোম্পানি তৈরি করে। সম্প্রতি বাংলাদেশ সফরে আসা নভো নরডিস্কের ভাইস প্রেসিডেন্ট ক্যামিলা সিলভেস্ট প্রথম আলোর সঙ্গে এক সাক্ষাৎকারে এই তথ্য দিয়েছেন।বাংলাদেশ সফরে আসা প্রসঙ্গে ক্যামিলা সিলভেস্ট বলেন, বাংলাদেশে ট্রেসিবা ইনসুলিন বাজারজাত করা কোম্পানির জন্য একটি বিশেষ বিষয়। বাংলাদেশে শুধু ডায়াবেটিস রোগী বাড়ছে, তা নয়। অন্য কোনো দেশে ডায়াবেটিক সমিতি বাংলাদেশের মতো এত ওতপ্রোতভাবে কাজ করে না।ক্যামিলা আরও জানান, বাংলাদেশে টাইপ-১ ক্যাটাগরির ডায়াবেটিসে আক্রান্ত এক হাজার ৬০০ শিশু নিয়ে কাজ করছে নভো নরডিস্ক। বাংলাদেশে এ ধরনের শিশুর সংখ্যা বাড়ছে। তাদের খাবার যথেষ্ট স্বাস্থ্যসম্মত নয়। তাই এখানে কাজ করার সুযোগ রয়েছে। নভো নরডিস্কের কর্মসূচির আওতায় সামাজিক দায়বদ্ধতার অংশ হিসেবে এমন এক হাজার ৬০০ শিশুকে পর্যবেক্ষণে রাখা হচ্ছে। এসব শিশুর শারীরিক অনুশীলন, খাবার, ওষুধ—সবই নজরে রাখা হচ্ছে। তিনটি বিশেষ ক্লিনিকের মাধ্যমে তাদের চিকিৎসাসেবা ও অন্যান্য বিষয় দেখা হচ্ছে। এতে সহায়তা করছে ডায়াবেটিক সমিতি।বাংলাদেশের ডায়াবেটিস পরিস্থিতি সম্পর্কে ক্যামিলা সিলভেস্ট জানান, ডায়াবেটিস বাংলাদেশে একটি ইস্যু হয়ে গেছে। বাংলাদেশ একটি নীরব বোমার ওপর বসে আছে। এখন বাংলাদেশে ৮৪ লাখ ডায়াবেটিস রোগী রয়েছে। ২০৩০ সালের মধ্যে তা ছয় কোটিতে উন্নীত হতে পারে।নভো নরডিস্কের সহযোগী হিসেবে এসকেএফ ওষুধের আন্তর্জাতিক মান ধরে রাখতে পারছে উল্লেখ করে ক্যামিলা বলেন, ‘এসকেএফের উচ্চমানের ওষুধ তৈরির ব্যবস্থা আছে। শুধু আমরাই (নভো নরডিস্ক) পর্যবেক্ষণ করি, তা নয়। সমাজের প্রতি দায়বদ্ধতার অংশ হিসেবে এসকেএফ নিজেই উৎপাদন ব্যবস্থাপনা পর্যবেক্ষণে রাখে। আর ইনসুলিনের গুণগত মান ঠিক রেখে বাজারজাতকরণই অন্যতম চ্যালেঞ্জ।’প্রসঙ্গত, এসকেএফের ওষুধ উৎপাদনের ‘ব্যাচ’ অনুমোদন নিতে হয় নভো নরডিস্কের কাছ থেকে। অনুমোদন পাওয়া গেলেই কেবল বাজারজাত করা হয়।নভো নরডিস্কের বাজারজাত করা নতুন ইনসুলিন ট্রেসিবা সম্পর্কে তিনি বলেন, এটি দেখতে অনেকটা একটা কলমের মতো। অন্য ইনসুলিনের চেয়ে ট্রেসিবার কার্যকারিতার সময় বেশি। ৮ থেকে ৪২ ঘণ্টার মধ্যে পুনরায় ডোজ নেওয়া যায়। অন্য ইনসুলিনের এই সময়সীমা আরও কম। কলমাকৃতির একটি ট্রেসিবায় ৩০০ ইউনিট ইনসুলিন থাকে। প্রতিবারে গড়ে ১০ ইউনিট করে ৩০ বার ইনসুলিন নেওয়া সম্ভব।ইনসুলিন বাজার সম্পর্কে ক্যামিলা সিলভেস্ট জানান, সারা পৃথিবীতে যত ইনসুলিন বিক্রি হয়, তার অর্ধেকই নভো নরডিস্কের তৈরি করা। সেই হিসাবে ইনসুলিন বাজারের ৫০ শতাংশ অংশীদার নভো নরডিস্ক। আর বাংলাদেশের ইনসুলিন বাজারের ৭০ শতাংশই নভো নরডিস্কের।নভো নরডিস্কের ভবিষ্যৎ পরিকল্পনা সম্পর্কে ক্যামিলা জানান, নগরের মানুষের ডায়াবেটিস নিয়ে নভো নরডিস্ক কাজ শুরু করেছে। প্রায় ৭০ শতাংশ ডায়াবেটিস রোগীই শহরে থাকে। সংশ্লিষ্ট শহরের মানুষের ডায়াবেটিস কীভাবে নিয়ন্ত্রণে রাখা যায় তা নিয়ে ওই শহরের মেয়রের নেতৃত্বে একটি কর্মসূচি চালু হয়েছে। ইতিমধ্যে মেক্সিকো শহরে এই কর্মসূচি শুরু হয়েছে। অদূর ভবিষ্যতে হয়তো বাংলাদেশেও এই কর্মসূচি চালু করা হতে পারে।
