
রবি আজিয়াটা লিমিটেড (রবি) ও এয়ারটেল বাংলাদেশ লিমিটেডের (এয়ারটেল), ব্যবসা একীভূত করা যায় কি না, তা পর্যালোচনার কাজ শুরু করেছে প্রতিষ্ঠান দুটির মালিকপক্ষ আজিয়াটা গ্রুপ বারহাদ ও ভারতী এয়ারটেল লিমিটেড।
এয়ারটেল বাংলাদেশের ব্যবস্থাপনা পরিচালক ও প্রধান নির্বাহী কর্মকর্তা পিডি শর্মা ও রবির কমিউনিকেশনস অ্যান্ড করপোরেট রেসপনসিবিলিটি বিভাগের ভাইস প্রেসিডেন্ট ইকরাম কবীর আজ বুধবার প্রথম আলোকে এ তথ্য নিশ্চিত করেছেন।এর আগে রবি ও এয়ারটেলের পক্ষ থেকে আলাদা আলাদা বিজ্ঞপ্তিতে জানানো হয়, উভয় পক্ষ দীর্ঘ ও সুচিন্তিত আলোচনার পর এই সিদ্ধান্তে উপনীত হয়েছে যে বিষয়টি পর্যালোচনার পর চূড়ান্ত সিদ্ধান্ত নেওয়া হবে। তবে, দুই ব্যবসাপ্রতিষ্ঠান একীভূত করার (রবি আজিয়াটা লিমিটেড ও এয়ারটেল বাংলাদেশ লিমিটেড) যে পর্যালোচনা প্রক্রিয়া তা সুনিশ্চিত চুক্তিতে পরিণত হবে, এমন কোনো নিশ্চয়তা নেই।বিজ্ঞপ্তিতে বলা হয়, এই ঘোষণা উভয় প্রতিষ্ঠানের পর্যালোচনার উদ্যোগকে সহায়তা এবং পরস্পরের মধ্যে তথ্য আদান প্রদানের সুবিধা ও এতদসম্পর্কিত নিয়ন্ত্রক সংস্থা সমূহের সঙ্গে আলোচনার পথকেও সহজ করবে। এই বিষয়ে বিশেষ কোনো অগ্রগতি হলে আজিয়াটা ও ভারতী এয়ারটেল পরবর্তীতে ঘোষণা দেবে।এয়ারটেলের ব্যবস্থাপনা পরিচালক ও প্রধান নির্বাহী কর্মকর্তা পিডি শর্মা প্রথম আলোকে বলেন, দুটি প্রতিষ্ঠানের মধ্যে আলোচনা শুরু হয়েছে। আলোচনার মাধ্যমে একীভূত হওয়ার বিষয়ে চূড়ান্ত সিদ্ধান্ত হবে।রবির কমিউনিকেশনস অ্যান্ড করপোরেট রেসপনসিবিলিটি বিভাগের ভাইস প্রেসিডেন্ট ইকরাম কবীর এ বিষয়ে বলেন, আলোচনা প্রাথমিক পর্যায়ে রয়েছে। সামনের দিনগুলোতে এ বিষয়ে বিস্তারিত জানা যাবে।
