
যুক্তরাষ্ট্রের নিউইয়র্ক ফেডারেল রিজার্ভ থেকে বাংলাদেশ ব্যাংকের চুরি যাওয়া অর্থ পুনরুদ্ধারের বিষয়ে আলোচনা করতে দুই সদস্যের একটি প্রতিনিধিদল গতকাল মঙ্গলবার ফিলিপাইনের রাজধানী ম্যানিলায় গেছে।
এদিকে বাংলাদেশ ব্যাংকের আইনজীবী আজমালুল হোসেন লন্ডন থেকে গত সোমবার টেলিফোনে রয়টার্সকে বলেন, ফিলিপাইনের সংশ্লিষ্ট প্রতিষ্ঠানগুলোর কাছ থেকে অর্থ ফেরত আনতে ‘নানা উপায়ে’ কাজ করা হচ্ছে।
সাইবার অপরাধীরা গত বছরের ৪ ফেব্রুয়ারি নিউইয়র্ক ফেডে বাংলাদেশ ব্যাংকের অ্যাকাউন্ট বা হিসাবে গচ্ছিত অর্থ থেকে হ্যাকিংয়ের মাধ্যমে ১০ কোটি ১০ লাখ মার্কিন ডলার হাতিয়ে নেয়। এই অর্থের কিছু যায় শ্রীলঙ্কায়। তবে বড় অংশ প্রথমে ফিলিপাইনের রিজাল কমার্শিয়াল ব্যাংকিং করপোরেশনের (আরসিবিসি) একটি শাখায় পাঠানো হয়। পরে তা ক্যাসিনো (জুয়ার আসর) হয়ে অন্যত্র সরিয়ে নেওয়া হয়। এর মধ্যে বাংলাদেশ ব্যাংক এখন পর্যন্ত মাত্র দেড় কোটি ডলার উদ্ধার করতে সক্ষম হয়েছে।
প্রতিনিধিদলে রয়েছেন কেন্দ্রীয় ব্যাংক নিয়ন্ত্রিত বাংলাদেশ ফিন্যান্সিয়াল ইনটেলিজেন্স ইউনিটের (বিএফআইটি) দুজন কর্মকর্তা। তাঁরা ফিলিপাইনের বিচার, অ্যান্টি-মানি লন্ডারিং কাউন্সিল (এএমএলসি), প্রেসিডেনশিয়াল কমিশনসহ সংশ্লিষ্ট অন্যান্য প্রতিষ্ঠানের প্রতিনিধিদের সঙ্গে আলোচনা করবেন।
আজমালুল হোসেন রয়টার্সকে বলেন, ‘বাংলাদেশ ব্যাংকের চুরি যাওয়া সব অর্থ এরই মধ্যে জব্দ করেছে ফিলিপাইন। আমরা এখন তা পুনরুদ্ধারের প্রক্রিয়া ত্বরান্বিত করার ব্যাপারে চেষ্টা চালাচ্ছি।’
তবে অর্থ পুনরুদ্ধারের কৌশল সম্পর্কে আজমালুল হোসেন বিস্তারিত কিছু বলেননি।
