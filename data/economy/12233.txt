
ভারতের প্রধানমন্ত্রী নরেন্দ্র মোদির কাছে তাঁর দেশে ৫০ একর জমি বরাদ্দ চেয়েছে তৈরি পোশাকশিল্প মালিকদের সংগঠন বিজিএমইএ। এই জমিতে পণ্যের গুদাম ও বিতরণ কেন্দ্র করতে চায় সংগঠনটি। এ জন্য বিজিএমইএর সদস্য ও অন্যদের নিয়ে ২ কোটি ৫০ লাখ ডলারের একটি কোম্পানি গঠন করা হবে।নরেন্দ্র মোদির সফরের শেষ দিন আজ রোববার তাঁর সঙ্গে সোনারগাঁও হোটেলে বাংলাদেশের ব্যবসায়ীদের একটি প্রতিনিধি দল সাক্ষাৎ করেন। ব্যবসায়ীদের শীর্ষ সংগঠন এফবিসিসিআইয়ের নেতৃত্বে প্রতিনিধি দলে থাকা বিজিএমইএর সভাপতি আতিকুল ইসলাম ভারতের প্রধানমন্ত্রীর কাছে এই জমি বরাদ্দের অনুরোধ জানান।বিজিএমইএর পক্ষ থেকে আজ রোববার সন্ধ্যায় পাঠানো এক সংবাদ বিজ্ঞপ্তিতে বিষয়টি নিশ্চিত করা হয়। আতিকুল ইসলাম নরেন্দ্র মোদির কাছে ভারতে ১ হাজারটি বিক্রয় কেন্দ্র স্থাপনে আগ্রহ প্রকাশ করেন। বিজিএমইএ এসব বিক্রয় কেন্দ্র করতে চায়।সংগঠনের সভাপতি ভারতের প্রধানমন্ত্রীকে বলেন, এসব করা হলে দুই দেশের বাণিজ্য ঘাটতি অনেকাংশে কমে যাবে। এ ছাড়া তিনি বাংলাদেশি পোশাকপন্যের ওপর ভারত সরকারের আরোপিত কাউন্টারভেইলিং ডিউটি (সিভিডি) প্রত্যাহার ও বেশি বেশি তৈরি পোশাক আমদানির অনুরোধ জানান। জবাবে নরেন্দ্র মোদি এসব প্রস্তাব বিবেচনার আশ্বাস দেন বলে দাবি করেছে বিজিএমইএ।এফবিসিসিআই সভাপতি মাতলুব আহমাদের নেতৃত্বে ব্যবসায়ীদের প্রতিনিধি দলে সংগঠনের সহ-সভাপতি মো. সফিউল ইসলাম মহিউদ্দিন, ঢাকা চেম্বারের সভাপতি হোসেন খালেদ, মেট্রো চেম্বারের সভাপতি সৈয়দ নাসিম মঞ্জুর, চট্রগ্রাম চেম্বারের সভাপতি মাহবুবুল আলম, ইন্দো-বাংলা চেম্বারের সভাপতি মোহাম্মদ আলী, বরিশাল চেম্বারের সভাপতি সাইদুর রহমান রিন্টুসহ বিভাগীর চেম্বারের সভাপতিরা উপস্থিত ছিলেন।
