
জার্মানির গাড়ি নির্মাতাপ্রতিষ্ঠান অডি আগামী বছরের শুরুতে বাজারে আনছে ‘অডি কিউ৩’ মডেলের নতুন একটি গাড়ি। কমপ্যাক্ট এসইউভি এই গাড়ির আকৃতিতে বেশ কিছু পরিবর্তন আনা হয়েছে। বাড়ানো হয়েছে ইঞ্জিনের রেঞ্জ। শুক্রবার এনডিটিভি এ তথ্য জানিয়েছে।
আকৃতি পরিবর্তনের ব্যাপারে অডি জানিয়েছে, ‘কিউ৩’ মডেলের নতুন এই বিলাসবহুল গাড়িতে থাকছে থ্রি-ডি ইফেক্টের সিঙ্গেলফ্রেম ঝাঁজরি (গ্রিল)। সামনের বাম্পারেও আনা হয়েছে পরিবর্তন। থাকবে নতুন আকৃতির চাকা। অডি এস ভার্সনের অনুরূপ এবং বর্তমান এসই মডেলের আদলে বডির রঙের পরিবর্তন আনা হয়েছে।
অডি আরও জানায়, নতুন মডেলের এই গাড়ির সামনে ও পেছনের লাইটে এলইডি বাতি ব্যবহার করা হয়েছে। গাড়ির স্টিয়ারিং হুইল, পেছনের অংশের লাগেজ কভারেও পরিবর্তন আনা হয়েছে। এ ছাড়া ৬.৫ ইঞ্চি ম্যানুয়ালি ব্যবহার উপযোগী কালার ডিসপ্লে স্ক্রিন, ব্লুটুথ ইন্টারফেস ও আইপড কানেকশনও থাকবে নতুন এই গাড়িতে। আগামী বছরের ফেব্রুয়ারিতে নতুন মডেলের এই গাড়ি বিশ্ববাজারে পাওয়া যাবে বলে আশা করা হচ্ছে।
