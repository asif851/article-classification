
যুক্তরাষ্ট্রে নিযুক্ত বাংলাদেশের রাষ্ট্রদূত মোহাম্মদ জিয়াউদ্দিন বলেছেন, ওয়াশিংটন শিগগিরই বাংলাদেশি পণ্যের অগ্রাধিকারমূলক বাজার সুবিধা (জিএসপি) পুনর্বহালের বিষয়টি বিবেচনা করতে পারে। খবর বাসসের।
গতকাল বুধবার যুক্তরাষ্ট্র কংগ্রেসের বাংলাদেশ ককাসের কো-চেয়ার কংগ্রেসম্যান জোসেফ ক্রাউলির সঙ্গে ক্যাপিটাল হিল কার্যালয়ে সাক্ষাৎ করেন জিয়াউদ্দিন। সাক্ষাৎ শেষে তিনি এ কথা বলেন। যুক্তরাষ্ট্রের রাজধানী ওয়াশিংটন ডিসির বাংলাদেশ দূতাবাস থেকে পাঠানো এক বার্তায় এ কথা জানানো হয়।
রাষ্ট্রদূত জিয়াউদ্দিন জানান, যেহেতু বাংলাদেশ যুক্তরাষ্ট্রের ‘অ্যাকশন প্ল্যান’ অনুযায়ী শ্রমিকদের অধিকার ও নিরাপত্তা রক্ষার্থে পর্যাপ্ত কার্যক্রম গ্রহণ করছে, সেহেতু যুক্তরাষ্ট্র সরকার জিএসপি সুবিধা পুনর্বহালের বিষয়টি বিবেচনা করতে পারে।
সাক্ষাতে জোসেফ ক্রাউলিকে রাষ্ট্রদূত জিয়াউদ্দিন রানা প্লাজা দুর্ঘটনার পর বাংলাদেশের তৈরি পোশাকশিল্পে শ্রমিকদের অধিকার ও নিরাপত্তা নিশ্চিতে নেওয়া কার্যক্রমের বর্ণনা দেন।
জিয়াউদ্দিন ও জোসেফ ক্রাউলির মধ্যে সন্ত্রাসবাদ ও এর ব্যাপ্তি নিয়ে আলোচনা হয়েছে। এ সময় জিয়াউদ্দিন বলেন, বিশ্ব থেকে সন্ত্রাসবাদ নিমূ‌র্ল অত্যন্ত জরুরি। তিনি উল্লেখ করেন, প্রধানমন্ত্রী শেখ হাসিনার নেতৃত্বে বর্তমান সরকার সন্ত্রাস নিমূ‌র্লের জন্য নিরলস কাজ করে যাচ্ছে। সন্ত্রাস নিমূ‌র্লে বাংলাদেশের সঙ্গে ঘনিষ্ঠভাবে কাজ করার জন্য যুক্তরাষ্ট্রকে ধন্যবাদ জানান রাষ্ট্রদূত।
কংগ্রেসম্যান জোসেফ ক্রাউলি যুক্তরাষ্ট্রে বাংলাদেশের নবনিযুক্ত রাষ্ট্রদূত জিয়াউদ্দিনকে স্বাগত জানান ও আশা প্রকাশ করেন, তাঁর কার্যকালে বাংলাদেশ ও যুক্তরাষ্ট্রের মধ্যে বিরাজমান সুসম্পর্ক আরও সুসংহত হবে। দূতাবাসের কাউন্সিলর (রাজনৈতিক) নাঈম উদ্দিন আহমেদ এ সময় বৈঠকে উপস্থিত ছিলেন।
