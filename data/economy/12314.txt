
আন্তর্জাতিক বাজারে দর হ্রাসের কারণে দেশের বাজারে সোনার দাম ভরিতে ১ হাজার ১৯৯ টাকা পর্যন্ত কমিয়েছে বাংলাদেশ জুয়েলার্স সমিতি। নতুন দর কাল বুধবার সারা দেশে কার্যকর হবে।
সোনার দর ভরিতে ১ হাজার ১৯৯ টাকা পর্যন্ত কমানোর সিদ্ধান্তটি আজ মঙ্গলবার বিকেলে জানায় জুয়েলার্স সমিতি। এদিকে নতুন দর অনুযায়ী, আজ থেকে প্রতি ভরি (১১ দশমিক ৬৬৪ গ্রাম) ভালো মানের অর্থাৎ ২২ ক্যারেট সোনা ৪৪ হাজার ৭৯০ টাকা, ২১ ক্যারেট ৪২ হাজার ৬৯১ টাকা এবং ১৮ ক্যারেট সোনা বিক্রি হবে ৩৭ হাজার ৩৪ টাকায়। আর সনাতন পদ্ধতির সোনার ভরি দাঁড়াবে ২৪ হাজার ২৮ টাকা।
সারা দেশে আজ ভরি ২২ ক্যারেট সোনা ৪৫ হাজার ৮৯৮ টাকা, ২১ ক্যারেট ৪৩ হাজার ৮৫৭ টাকা, ১৮ ক্যারেট ৩৭ হাজার ৯০৮ টাকা এবং সনাতন পদ্ধতির সোনার ভরি ২৪ হাজার ৯৭৭ টাকায় বিক্রি হচ্ছে। দাম কমানোয় কাল বুধবার থেকে ২২ ও ২১ ক্যারেট সোনার ভরিতে ১ হাজার ১৯৯ টাকা, ১৮ ক্যারেটে ৮৭৪ টাকা এবং সনাতন পদ্ধতির সোনার ভরিতে ৯৪৯ টাকা কমছে।
সোনার দাম কমলেও রুপার দর পরিবর্তন করেনি জুয়েলার্স সমিতি। ফলে রুপার ভরি আগের মতোই ১ হাজার ৫০ টাকাই থাকছে।
ব্যবসায়ীরা জানান, প্রতি ভরি ২২ ক্যারেটে ৯১ দশমিক ৬ শতাংশ, ২১ ক্যারেটে ৮৭ দশমিক ৫ শতাংশ, ১৮ ক্যারেটে ৭৫ শতাংশ বিশুদ্ধ সোনা থাকে। সনাতন পদ্ধতির সোনা পুরোনো স্বর্ণালংকার গলিয়ে তৈরি হয়। এ ক্ষেত্রে কত শতাংশ বিশুদ্ধ সোনা মিলবে সে বিষয়ে কোনো মানদণ্ড নেই। অবশ্য অলংকার তৈরিতে সোনার দরের সঙ্গে মজুরি ও মূল্য সংযোজন কর (মূসক) যোগ হবে।
