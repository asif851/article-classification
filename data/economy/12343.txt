
২০১৭ সালে ১৪১ শতাংশ মুনাফা বেড়েছে যুক্তরাজ্য ভিত্তিক বহুজাতিক ব্যাংকিং প্রতিষ্ঠান এইচএসবিসির। ওই বছর কর-পূর্ববর্তী মুনাফা হয়েছে ১৭ দশমিক ২ বিলিয়ন ডলার। ২০১৬ সালে প্রতিষ্ঠানটির মুনাফা হয় ৭ দশমিক ১ বিলিয়ন ডলার।
মূলত ব্যবসা সম্প্রসারণ ও প্রবৃদ্ধি বৃদ্ধির উদ্দেশ্যে এশিয়া অঞ্চলকে গুরুত্ব দেওয়ায় মুনাফা বেড়েছে এইচএসবিসির।
২০১৫ সালে ১৮ দশমিক ৯ বিলিয়ন ডলার মুনাফা করে এইচএসবিসি। ২০১৬ সালে এসে মুনাফা বেশ কমে যায় ব্যাংকটির। এর অন্যতম কারণ ছিল ব্রাজিলের ব্যবসা বিক্রি থেকে লোকসান। ২০১৭ সালে এশিয়া থেকেই ব্যাংকটির কর-পূর্ববর্তী মুনাফা এসেছে ৮৯ দশমিক ৩ শতাংশ বা ১৫ দশমিক ৩ বিলিয়ন ডলার। তবে ইউরোপে লোকসানের পরিমাণ ১ দশমিক ৯ বিলিয়ন ডলার।
এইচএসবিসি যুক্তরাজ্যের অন্যতম ব্যাংক হলেও এর মুনাফার বড় অংশই আসে যুক্তরাজ্যের বাইরে থেকে। বিশেষ করে এশিয়া অঞ্চল থেকে। ব্যাংক কর্তৃপক্ষ বলছে, আঞ্চলিক এশিয়ান বাণিজ্য চুক্তি এবং চীনের বেল্ট এবং রোড প্রকল্পের সঙ্গে যুক্ত ঋণের প্রত্যাশায় আশা জাগিয়েছে।
