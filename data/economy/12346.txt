
ভারতে গয়না কিনতে এবার বাড়তি কর দিতে হতে পারে গ্রাহকদের। একক ক্রয়ে দুই লাখ রুপির বেশি খরচ করে স্বর্ণালংকার কিনলেই গুনতে হবে বাড়তি কর।
নতুন বাজেটে সব পণ্যের ক্ষেত্রেই দুই লাখ রুপির বেশি নগদে কেনাকাটায় ১ শতাংশ হারে উৎসে কর আরোপের প্রস্তাব করা হয়েছে। দেশটির আয়কর বিভাগ বলছে, স্বর্ণালংকার কেনার ক্ষেত্রে আলাদা কোনো ব্যবস্থা না থাকায়, এ পণ্যও ওই করের আওতায় আসবে। খবর বিজনেস স্ট্যান্ডার্ড অনলাইনের।
প্রস্তাবিত অর্থ বিল ২০১৭ সংসদে পাস হলে ১ এপ্রিল থেকে চালু হবে নতুন কর প্রস্তাব। এ জন্য আয়কর আইনের ২০৬সি ধারা সংশোধনের প্রস্তাবও আনা হয়েছে বাজেটে। বর্তমানে পাঁচ লাখ রুপির বেশি স্বর্ণালংকার নগদে কিনলে এই কর দিতে হয়।
তবে কাঁচা সোনা ক্রয়ের ক্ষেত্রে এই নিয়ম ২০১২ সালের এপ্রিল থেকেই ছিল। দুই লাখ রুপির বেশি মূল্যের কাঁচা সোনা কেনায় ১ শতাংশ উৎসে কর দিতে হয়।
কালো টাকা প্রতিরোধে এবারের বাজেটে ৩ লাখ রুপির বেশি মূল্যের পণ্য নগদে কেনা নিষিদ্ধ করার প্রস্তাব দেওয়া হয়েছে, যার আওতায় গয়নাও আছে। নগদে তিন লাখের বেশি মূল্যের পণ্য বেচলে বিক্রেতাকে সমপরিমাণ জরিমানা দিতে হবে।
