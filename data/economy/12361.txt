
বাংলাদেশ ব্যাংক পাট ব্যবসায়ীদের জন্য ১০০ কোটি টাকার পুনঃ অর্থায়ন তহবিল গঠন করেছে। পাট ক্রেতা ও আড়তদারেরা ১০ শতাংশের কম সুদে এই তহবিল থেকে ঋণ নিতে পারবেন।চাষিদের কাছ থেকে ন্যায্যমূল্যে পাট ক্রয়ের প্রচেষ্টার অংশ হিসেবে এই তহবিল গঠন করেছে কেন্দ্রীয় ব্যাংক। বাংলাদেশ ব্যাংককে সরকার অনুরোধ করেছিল এমন তহবিল গঠনের।বাংলাদেশ ব্যাংকের সভাকক্ষে আয়োজিত এক সংবাদ সম্মেলনে এই তহবিলের ঘোষণা দেন ডেপুটি গভর্নর এস কে সুর চৌধুরী। এ সময় নির্বাহী পরিচালক এস এম মনিরুজ্জামান, মহাব্যবস্থাপক মোকাম্মেল হক ও উপমহাব্যবস্থাপক আবুল কালাম আজাদ উপস্থিত ছিলেন।সুর চৌধুরী বলেন, বাংলাদেশ ব্যাংকের নিজস্ব তহবিল থেকে এই পুনঃ অর্থায়ন কর্মসূচি চালু করা হচ্ছে। পুনঃ অর্থায়নের জন্য প্রথমে ব্যাংকগুলোকে বাংলাদেশ ব্যাংকের সঙ্গে চুক্তিবদ্ধ হতে হবে। কেন্দ্রীয় ব্যাংক ব্যাংকগুলোকে ৫ শতাংশ সুদে অর্থ দেবে।আর গ্রাহক পর্যায়ে সুদের হারসহ সব ধরনের শর্ত নির্ধারণের জন্য একটি কমিটি গঠন করা হয়েছে। শিগগিরই ওই কমিটি বৈঠক করে পাট খাতে দেওয়া এই ঋণের গ্রাহক পর্যায়ে কত সুদ হবে, তা নির্ধারণ করবে। তবে সুদের হার এক অঙ্কের ঘরে থাকবে বলে জানান ডেপুটি গভর্নর।সংবাদ সম্মেলনে জানানো হয়, নগদ টাকার অভাবে অনেক সময় ব্যবসায়ীরা পাট কেনায় আগ্রহ দেখান কম। এতে কৃষক ন্যায্যমূল্য পান না। এ কারণেই ব্যবসায়ীদের সহজ শর্তে ও কম সুদে ঋণ দেওয়ার জন্য এই তহবিল গঠন করা হয়েছে।সম্প্রতি পাটের জন্মরহস্য আবিষ্কারের মাধ্যমে দেশের বৈজ্ঞানিকেরা বিরাট সাফল্য এনেছেন। এতে পাটের ভবিষ্যৎ আরও উজ্জ্বল হবে বলে মনে করা হচ্ছে। পাট চাষে এই সাফল্য ধরে রাখতে পাট ও বস্ত্র, কৃষি এবং অর্থ মন্ত্রণালয়ের অনুরোধে কেন্দ্রীয় ব্যাংক এই পুনঃ অর্থায়ন তহবিল গঠনের সিদ্ধান্ত নিয়েছে বলে সংবাদ সম্মেলনে জানানো হয়।চলতি ২০১৩-১৪ অর্থবছরে পাট ও পাটজাত পণ্য রপ্তানি করে ১১৬ কোটি ৩৪ লাখ ডলার আয়ের লক্ষ্যমাত্রা নির্ধারণ করেছে সরকার। গত অর্থবছরে পাট ও পাটজাত পণ্য রপ্তানি আয়ের পরিমাণ ছিল ১০৩ কোটি ডলার।
