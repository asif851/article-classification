
২০১৪-১৫ অর্থবছরের বাজেটে বিভিন্ন হারে সম্পূরক শুল্কহার বাড়ানোর প্রস্তাব থাকায় কয়েক ধরনের মোটর গাড়ির দাম বাড়তে পারে। আবার সম্পূরক শুল্ক কমানোর প্রস্তাবের ফলে কমতে পারে চার ধরনের গাড়ির দাম।১৫০১-২০০০ সিসি পর্যন্ত মোটরগাড়ির ওপর ১০০ শতাংশ সম্পূরক শুল্ক আরোপের প্রস্তাব করা হয়েছে।রাজস্ব আয় বৃদ্ধি ও পরিবেশবান্ধব গাড়ি আমদানি উৎসাহিত করতে অর্থমন্ত্রী ১৫০০-২৫০০ সিসি পর্যন্ত হাইব্রিড গাড়ি আমদানিতে ৬০ শতাংশ হারে সম্পূরক শুল্ক আরোপের প্রস্তাব করায় এটির দাম বাড়বে।২০০০ সিসির ঊর্ধ্বে সিকেডি জিপ গাড়ি আমদানিতে সম্পূরক শুল্ক ৪৫ শতাংশ থেকে বাড়িয়ে ৬০ শতাংশে এবং ১৫০১-১৮০০ সিসি পর্যন্ত মাইক্রোবাস আমদানিতে সম্পূরক শুল্ক বিদ্যমান ৩০ শতাংশ থেকে বাড়িয়ে ৪৫ শতাংশে প্রস্তাব করায় দাম বাড়বে এ দুটির।সর্বোচ্চ ১৫ আসনবিশিষ্ট মাইক্রোবাসের ওপর নতুন করে ৩০ শতাংশ সম্পূরক শুল্ক নির্ধারণের প্রস্তাব করা হয়েছে।১৫০০ সিসি পর্যন্ত ও ১৫০১-২৭৫০ সিসি পর্যন্ত ডবল কেবিন পিকআপ আমদানিতে সম্পূরক শুল্ক যথাক্রমে ৩০ ও ৪৫ শতাংশ থেকে বাড়িয়ে ৪৫ ও ৬০ শতাংশে ধার্যের প্রস্তাব রয়েছে বাজেটে।বাজেটে ২০০১-২৭৫০ সিসি পর্যন্ত মোটর গাড়ি আমদানিতে সম্পূরক শুল্কহার ২৫০ থেকে কমিয়ে ২০০ শতাংশে এবং মাইক্রোবাস ছাড়া ১৭০১-২০০০ সিসি পর্যন্ত মোটর গাড়ি আমদানিতে সম্পূরক শুল্ক ১৫০ থেকে কমিয়ে ১০০ শতাংশে নির্ধারণের প্রস্তাব থাকায় গাড়ি দুটির দাম কমতে পারে।এ ছাড়া দাম কমতে পারে দুই স্ট্রোক ও চার স্ট্রোকবিশিষ্ট থ্রি হুইলার বা অটোরিকশার। এ দুটি গাড়ির ইঞ্জিন আমদানিতে সম্পূরক শুল্ক ২০ থেকে কমিয়ে ১৫ শতাংশে প্রস্তাব করা হয়েছে।
