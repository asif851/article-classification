
বেসরকারি গবেষণা সংস্থা উন্নয়ন অন্বেষণ ২০১৬-১৭ অর্থবছরের প্রস্তাবিত জাতীয় বাজেটকে গতানুগতিক বলে আখ্যায়িত করেছে। সংস্থাটি বলেছে, বাজেট প্রস্তাবে বিনিয়োগ স্থবিরতা, অবকাঠামো ঘাটতি, বেকারত্ব বৃদ্ধি, ক্রমবর্ধমান আয়বৈষম্য, প্রাতিষ্ঠানিক ভঙ্গুরতা প্রভৃতি সুনির্দিষ্ট চ্যালেঞ্জ মোকাবিলার কৌশল অনুপস্থিত।সংস্থাটির পূর্বাভাস হলো, ৩ লাখ ৪০ হাজার ৬০৫ কোটি টাকার এই বাজেট পূর্ণ বাস্তবায়ন করতে চাইলে সরকারকে প্রস্তাবিত লক্ষ্যমাত্রার চেয়ে বেশি ঋণ নিতে হবে। কিন্তু লক্ষ্যমাত্রা অনুযায়ী রাজস্ব আদায় ও বৈদেশিক উৎস থেকে ঋণ পাওয়ার সম্ভাবনা কম। তাই প্রস্তাবিত বাজেটটি সম্পূর্ণ বাস্তবায়িত হওয়ার সম্ভাবনা কম।২০১৬-১৭ অর্থবছরের বাজেট পর্যালোচনা করে এর আরও কিছু লক্ষ্যমাত্রা অর্জন নিয়ে আশঙ্কা প্রকাশ করেছে উন্নয়ন অন্বেষণ। সংস্থাটি মনে করে, আলোচ্য বছরে ২ লাখ ৩ হাজার ১৫২ কোটি টাকার রাজস্ব সংগ্রহের লক্ষ্যমাত্রা অর্জন সম্ভব নয়। আদায় হতে পারে ১ লাখ ৭৮ হাজার ৫০০ কোটি টাকার মতো। আর বাজেটে ঘাটতির পরিমাণ ৯৭ হাজার ৮৫৩ কোটি টাকা প্রস্তাব করা হলেও তা বেড়ে বছর শেষে ১ লাখ ৪৮৫ কোটি টাকায় দাঁড়াতে পারে। নতুন অর্থবছরে বার্ষিক উন্নয়ন কর্মসূচিতে (এডিপি) বরাদ্দ ১ লাখ ১০ হাজার ৭০০ কোটি টাকার সম্পূর্ণ ব্যবহৃত হওয়ার সম্ভাবনা কম। একইভাবে ৫ দশমিক ৮ শতাংশ মূল্যস্ফীতির যে লক্ষ্যমাত্রা নির্ধারণ করা হয়েছে, সেটিও বছর শেষে আরও বেড়ে যাবে।উন্নয়ন অন্বেষণ বলছে, দেশে সরকারি ও বেসরকারি উভয় ধরনের বিনিয়োগ কমছে। এর মধ্যে বেসরকারি বিনিয়োগ ২০১৪-১৫ অর্থবছরে যেখানে ছিল মোট দেশজ উৎপাদনের (জিডিপি) ২২ দশমিক শূন্য ৭ শতাংশ, সেখানে বর্তমান ২০১৫-১৬ অর্থবছরে তা কমে ২১ দশমিক শূন্য ৪ শতাংশে নেমে আসছে।বেসরকারি এই গবেষণা সংস্থাটির মতে, বাজেটে সামাজিক খাতে বরাদ্দ বৃদ্ধি থাকলেও তা অন্যান্য উন্নয়নশীল দেশের তুলনায় কম। এতে স্বাস্থ্য, শিক্ষা, সামাজিক নিরাপত্তা কার্যক্রমসহ উন্নয়ন বাধাগ্রস্ত হতে পারে। এ ছাড়া দারিদ্র্য দূরীকরণের হার যেমন কমছে, তেমনি যুব ও শিক্ষিত বেকারের সংখ্যা বাড়ছে।সংস্থাটি মনে করে, দেশ থেকে অবৈধ উপায়ে মূলধন পাচারের কারণে অর্থনীতিতে পর্যাপ্ত মূলধন গঠনের অভাব রয়েছে, যা জাতীয় সঞ্চয় ও বিনিয়োগকে প্রয়োজনীয় পরিমাণে বাড়তে দিচ্ছে না। প্রাতিষ্ঠানিক দুর্বলতার দিকে ইঙ্গিত করে প্রতিষ্ঠানটি বলেছে, রাজনৈতিক প্রভাবে পরিচালনার কারণে রাষ্ট্রমালিকানাধীন ব্যাংকগুলোতে অব্যবস্থাপনা এবং কেন্দ্রীয় ব্যাংকের তদারকিতে শৈথিল্য ও ঝুঁকি ব্যবস্থাপনায় দুর্বলতা চলছে। এটি সুষ্ঠু অর্থনৈতিক ব্যবস্থাপনার পথে বাধা হয়ে দাঁড়াচ্ছে।
