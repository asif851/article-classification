
 
বাংলাদেশ থেকে তৈরি পোশাক আমদানিতে আগ্রহ প্রকাশ করেছেন চায়না ন্যাশনাল গার্মেন্ট অ্যাসোসিয়েশনের (সিএনজিএ) প্রতিনিধিরা। তাঁরা এখান থেকে উচ্চমূল্যের পোশাক আমদানি করতে চান। আজ শনিবার সন্ধ্যায় রাজধানীর বিজিএমইএর সম্মেলনকক্ষে এক যৌথ সংবাদ সম্মেলনে এই আগ্রহের কথা জানানো হয়।
পোশাক উত্পাদন ও রপ্তানিকারক সমিতি (বিজিএমইএ) ও সিএনজিএ এই সংবাদ সম্মেলনের আয়োজন করে। এ সময় বিজিএমইএ ও সিএনজিএর মধ্যে একটি সমঝোতা স্মারক সই করা হয়।
প্রতিনিধি দলের প্রধান সিএনজিএর ভাইস প্রেসিডেন্ট ফেং দেও বলেন, বাংলাদেশের সস্তা শ্রমের কারণে নয়, বরং পণ্যের গুণগত মান দেখেই তাঁরা এখান থেকে পোশাক আমদানি করতে চান। তিনি আরও বলেন, ‘এখানের পোশাক কারখানার পরিবেশ বেশ ভালো লেগেছে। আমরা দুই দেশের মধ্যকার দ্বিপক্ষীয় বাণিজ্য সম্পর্ক আরও বাড়াতে চাই। চীনের মতো একটি বড় দেশে তৈরি পোশাকের বিশাল বাজার রয়েছে। বাংলাদেশ থেকে উল্লেখযোগ্য পরিমাণ পোশাক আমদানি করা যায়।’ আগামীকাল আরেকটি প্রতিনিধিদল বাংলাদেশে আসছে বলেও জানান তিনি।
সিএনজিএর ২১ সদস্যের এই প্রতিনিধিদল ৯ মে বাংলাদেশে আসে। দলের সদস্যরা নয়টি পোশাক কারখানা পরিদর্শন করেন। এ বিষয়ে সন্তোষ প্রকাশ করে ফেং দেও বলেন, ‘কারখানাগুলো পরিদর্শনে আমরা অনেক ইতিবাচক দিক খুঁজে পেয়েছি। এর মধ্যে উল্লেখযোগ্য হলো, কারখানায় শ্রমিকদের জন্য কর্মপরিবেশ ভালো।’ এ ছাড়া ‘কমপ্লায়েন্স’ খুব ভালো অবস্থায় রয়েছে। তাই এখানে বিনিয়োগে আগ্রহী তাঁরা।
সমঝোতা স্মারকে সই করেন বিজিএমইএর সভাপতি মো. আতিকুল ইসলাম ও সিএনজিএর ভাইস প্রেসিডেন্ট ফিং দেও।
এ সময় মো. আতিকুল ইসলাম বলেন, ‘চীনে তৈরি পোশাকের বিশাল বাজার রয়েছে। এই বাজারে আমরা রপ্তানি করতে পারলে তা এ খাতের জন্য অনেক উপকারী হবে।’
সংবাদ সম্মেলনে আরও উপস্থিত ছিলেন বিজিএমইএর সাবেক সভাপতি শফিউল ইসলাম মহিউদ্দিন, সহসভাপতি মো. শহীদুল্লাহ আজীমসহ বিজিএমইএ ও সিএনজিএর ঊর্ধ্বতন নেতারা।
