
বাংলাদেশের অর্থনৈতিক উন্নয়নকে ‘দক্ষিণ এশিয়ার সেরা’ বলে মন্তব্য করেছেন ভারতের রাষ্ট্রপতি প্রণব মুখার্জি। দেশটির রাজধানী নয়াদিল্লিতে গতকাল শনিবার ৩৫তম ভারতীয় আন্তর্জাতিক বাণিজ্য মেলা (আইআইটিএফ) ২০১৫-এর উদ্বোধনী অনুষ্ঠানে বাংলাদেশের এই প্রশংসা করেন তিনি। বাংলাদেশ, ভারতসহ বিশ্বের বিভিন্ন দেশের সাত হাজার প্রতিষ্ঠান এ মেলায় অংশ নিচ্ছে।ভারতে বাংলাদেশের হাইকমিশন গতকাল এক সংবাদ বিজ্ঞপ্তির মাধ্যমে এই তথ্য জানিয়েছে।রাষ্ট্রপতি প্রণব মুখার্জি বলেন, ‘মেলায় অংশগ্রহণকারী দেশগুলোর মধ্যে বাংলাদেশ “ফোকাসড কান্ট্রি” এবং আফগানিস্তান “পার্টনার কান্ট্রি” হিসেবে নির্বাচিত হওয়ায় ভালো লাগছে। এর মাধ্যমে প্রতিবেশী দেশগুলোকে ভারতের সর্বোচ্চ অগ্রাধিকার দেওয়ার বিষয়টি উঠে এসেছে। সার্কভুক্ত দেশগুলোর প্রতিষ্ঠান মেলায় বেশি করে অংশ নেওয়াতেও আমি আনন্দিত।’ভারতের রাষ্ট্রপতি আরও বলেন, আইআইটিএফ প্রতিবেশী দেশসহ অন্যান্য দেশের সঙ্গে ভারতের ব্যবসা-বাণিজ্য বাড়ানোর একটি সর্বজনীন আন্তর্জাতিক প্ল্যাটফর্ম। অংশগ্রহণমূলক অর্থনৈতিক ও সামাজিক উন্নয়ন নিশ্চিত করতে ভারতের এই উদ্যোগ উন্নয়নশীল অনেক দেশের উন্নয়নে ইতিবাচক ভূমিকা রাখছে।ভারতের বাণিজ্যমন্ত্রী নির্মলা সিতারমন, ভারতে নিযুক্ত বাংলাদেশের হাইকমিশনার সৈয়দ মুয়াজ্জেম আলি ও ভারতের বাণিজ্য মন্ত্রণালয়ের ঊর্ধ্বতন কর্মকর্তারা মেলার উদ্বোধনী অনুষ্ঠানে উপস্থিত ছিলেন। ১৫ দিনব্যাপী এই বাণিজ্য মেলার আয়োজন দুই পর্বে ভাগ করা হয়েছে। প্রথম পর্বে নভেম্বরের ১৮ তারিখ পর্যন্ত প্রথম পাঁচ দিন ব্যবসায়ীদের জন্য সংরক্ষিত থাকবে। নভেম্বরের ১৯ থেকে ২৭ তারিখ পর্যন্ত মেলা সর্বসাধারণের জন্য উন্মুক্ত থাকবে।
