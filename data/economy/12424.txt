
পবিত্র ঈদুল ফিতরের আগে তৈরি পোশাকশিল্পের শ্রমিকদের বেতন-ভাতা পরিশোধের সুবিধার্থে আগামী শুক্রবার অর্ধদিবস ও শনিবার পূর্ণদিবস নির্দিষ্ট কিছু তফসিলি ব্যাংকের কার্যালয় খোলা থাকবে। বাংলাদেশ ব্যাংক এক প্রজ্ঞাপনে গতকাল মঙ্গলবার বিষয়টি জানিয়েছে।
প্রজ্ঞাপনে বলা হয়, ঢাকা মহানগরী, আশুলিয়া, টঙ্গী, গাজীপুর, সাভার, ভালুকা, নারায়ণগঞ্জ ও চট্টগ্রামের পোশাকশিল্প এলাকার তফসিলি ব্যাংকের তৈরি পোশাকশিল্প-সংশ্লিষ্ট শাখাগুলো পর্যাপ্ত নিরাপত্তা নিশ্চিত করা সাপেক্ষে শুক্রবার সকাল সাড়ে ৯টা থেকে দুপুর ১২টা পর্যন্ত এবং শনিবার সকাল ৯টা থেকে বিকেল ৪টা পর্যন্ত খোলা রাখার নির্দেশ দেওয়া হলো।
এ ছাড়া প্রবাসীদের পাঠানো অর্থ (রেমিট্যান্স) উত্তোলনের সুবিধার্থে শনিবার রেমিট্যান্স সুবিধাভোগী গ্রাহকের সংখ্যা ও অর্থের পরিমাণের ভিত্তিতে ব্যাংকের শাখা খোলা রাখার নির্দেশনা দিয়েছে কেন্দ্রীয় ব্যাংক। গতকাল ব্যাংকগুলোর উদ্দেশে দেওয়া এই নির্দেশনায় বলা হয়, শনিবার শুধু নগদ অর্থ জমা ও উত্তোলন এবং রেমিট্যান্স বিতরণ কার্যক্রম চালানো যাবে।
অন্যদিকে ঈদের সময় আমদানি ও রপ্তানি বাণিজ্য স্বাভাবিক রাখতে শুক্রবার থেকে রোববার পর্যন্ত সব কাস্টমস হাউস ও কাস্টমস স্টেশন চালু থাকবে। একই সঙ্গে কাস্টমস হাউস ও কাস্টমস স্টেশনের তফসিলি ব্যাংকের বৈদেশিক মুদ্রার অনুমোদিত ডিলার (এডি) শাখাও খোলা থাকবে বলে গত সোমবার নির্দেশনা দিয়েছে বাংলাদেশ ব্যাংক।
 
