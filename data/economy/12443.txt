
কিছুটা মিশ্র প্রবণতায় আজ মঙ্গলবার শেষ হয়েছে দেশের শেয়ারবাজারের লেনদেন। দিনের লেনদেন শেষে দুই স্টক এক্সচেঞ্জে বেশির ভাগ কোম্পানির শেয়ারের দাম বেড়েছে। ডিএসইতে সূচক সামান্য বাড়লেও কমেছে সিএসইতে। তবে লেনদেন কমেছে দুই বাজারে।
ডিএসইতে লেনদেন কমেছে ১২৩ কোটি টাকা
আজ দিনের লেনদেন শেষে প্রধান বাজার ঢাকা স্টক এক্সচেঞ্জে (ডিএসই) ৩৮১ কোটি টাকার শেয়ার ও মিউচুয়াল ফান্ড লেনদেন হয়েছে, যা গতকালের চেয়ে ১২৩ কোটি টাকা কম। গতকাল এই বাজারে ৫০৪ কোটি টাকা লেনদেন হয়েছিল।
লেনদেন কমার পাশাপাশি ডিএসইতে সূচক সামান্য কমেছে। দিনের লেনদেন শেষে ডিএসইর ডিএসইএক্স সূচক দশমিক ৭৯ পয়েন্ট কমে দাঁড়িয়েছে ৪,১৯৭.৭১ পয়েন্টে। এর আগে সকাল সাড়ে ১০টায় সূচকের ঊর্ধ্বমুখী প্রবণতায় ডিএসইতে লেনদেন শুরু হয়। আধা ঘণ্টা শেষে সূচক ৪৮ পয়েন্ট বেড়ে যায়। এরপর সূচক বাড়ার হার কমতে শুরু করে। এমনকি শেষ পর্যন্ত সামান্য কমে সূচক।
ডিএসইতে আজ ২৮৩টি প্রতিষ্ঠানের শেয়ার লেনদেন হয়েছে। এর মধ্যে দাম বেড়েছে ১২৮টির, কমেছে ১২৬টির আর অপরিবর্তিত রয়েছে ২৯টির।
সিএসইতে বেড়েছে সূচক
ডিএসইতে সূচক সামান্য কমলেও চট্টগ্রাম স্টক এক্সচেঞ্জে (সিএসই) বেড়েছে। দিনের লেনদেন শেষে সিএসইর সার্বিক মূল্যসূচক ৬৯ পয়েন্ট বেড়ে অবস্থান করছে ১৩ হাজার ৬২ পয়েন্টে।
সিএসইতে আজ ২১২টি প্রতিষ্ঠানের শেয়ার ও মিউচুয়াল ফান্ড হাতবদল হয়েছে। এর মধ্যে দাম বেড়েছে ৯৮টির, কমেছে ৯৫টির আর অপরিবর্তিত রয়েছে ১৯টির।
সিএসইতে আজ ৪৪ কোটি টাকার শেয়ার ও মিউচুয়াল ফান্ড লেনদেন হয়েছে, যা গতকালের চেয়ে ১৭ কোটি টাকা কম। গতকাল এই বাজারে ৬১ কোটি টাকা লেনদেন হয়।
এদিকে ডিএসইতে আজ লেনদেনে শীর্ষে ছিল বস্ত্র খাতের কোম্পানি জেনারেশন নেক্সট ফ্যাশন। প্রতিষ্ঠানটির ২৩ কোটি টাকার শেয়ার লেনদেন হয়েছে। এ ছাড়া আরগন ডেনিমস, আরএন স্পিনিং, গ্রামীণফোন, আইএফআইসি ব্যাংক, এনভয় টেক্সটাইল, বেক্সিমকো, ওয়ান ব্যাংক, ইউসিবিএল, ইউনাইটেড এয়ার প্রভৃতি লেনদেনের শীর্ষে উঠে আসে।
