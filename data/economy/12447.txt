
মোবাইল অপারেটর রবি এবং এয়ারটেল একীভূত (মার্জার) হওয়ার আগেই টুজি ও থ্রিজি তরঙ্গের নিলাম শেষ করতে চায় সরকার। সে জন্য বাংলাদেশ টেলিযোগাযোগ নিয়ন্ত্রণ কমিশনকে (বিটিআরসি) সম্প্রতি এ বিষয়ে একটি নির্দেশনা দিয়েছে ডাক ও টেলিযোগাযোগ বিভাগ।ডাক ও টেলিযোগাযোগ মন্ত্রণালয় এবং বিটিআরসি সূত্রে জানা গেছে, সম্প্রতি মন্ত্রণালয়ের অধীন বিভিন্ন প্রতিষ্ঠানের এক যৌথ সভায় এ সিদ্ধান্ত নেওয়া হয়েছে। চলতি বছরের এপ্রিলে ১ হাজার ৮০০ মেগাহার্টজ (টুজি) ও ২ হাজার ১০০ মেগাহার্টজ (থ্রিজি) ব্যান্ডে তরঙ্গ নিলাম হওয়ার কথা থাকলেও মোবাইল অপারেটরদের আপত্তির কারণে সেটি এখন পর্যন্ত হয়নি।মোবাইল অপারেটরদের আপত্তির পর নিলাম প্রক্রিয়া স্থগিত করে নীতিমালা সংশোধনের উদ্যোগ নেয় বিটিআরসি। সংশোধিত নীতিমালাটি এখন অর্থ মন্ত্রণালয়ের চূড়ান্ত অনুমোদনের অপেক্ষায় আছে বলে জানা গেছে।তরঙ্গ নিলাম নিয়ে সিদ্ধান্তহীনতার পরিস্থিতিতে গত সেপ্টেম্বরে রবি ও এয়ারটেল ব্যবসা একীভূত (মার্জার) করার ঘোষণা দেয়। একীভূত অপারেটর দুটির টুজি ও থ্রিজি ব্যান্ডে মোট তরঙ্গের পরিমাণ দাঁড়াবে ৩৯ দশমিক ৮ মেগাহার্টজ, যা সব অপারেটরের মধ্যে সর্বোচ্চ। বর্তমানে সর্বোচ্চ ৩২ মেগাহার্টজ তরঙ্গ আছে গ্রামীণফোনের।তরঙ্গ নিলাম নীতিমালায় ৯০০ ও ১ হাজার ৮০০ মেগাহার্টজ অর্থাৎ টুজি ব্যান্ডে যে মোবাইল অপারেটরের ২০ মেগাহার্টজের বেশি তরঙ্গ আছে, তারা প্রাথমিক নিলামে অংশ নিতে পারবে না এমন শর্ত রয়েছে। টুজিতে গ্রামীণফোনের তরঙ্গের পরিমাণ ২২ মেগাহার্টজ। টুজি ব্যান্ডের তরঙ্গ নিলামে অংশ নেওয়ার ব্যাপারে গ্রামীণফোনের ওপর যে বিধিনিষেধ আরোপ করা হয়েছিল সেটি এখনো বহাল থাকবে কি না, সে সম্পর্কে জানতে চেয়ে গত অক্টোবরে বিটিআরসিকে একটি চিঠি দেয় প্রতিষ্ঠানটি।রবি ও এয়ারটেল এক হলে টুজি ব্যান্ডে তাদের তরঙ্গের পরিমাণ হবে ২৯ দশমিক ৮ মেগাহার্টজ। সেই হিসাবে প্রস্তাবিত নীতিমালা অনুযায়ী একীভূত রবি-এয়ারটেলও টুজি তরঙ্গের প্রাথমিক নিলামে অংশ নিতে পারবে না। পরিবর্তিত এ পরিস্থিতিতে সরকার আগে তরঙ্গ নিলাম শেষ করার সিদ্ধান্ত নিয়েছে।বিষয়টি সম্পর্কে ডাক ও টেলিযোগাযোগ বিভাগ এবং বিটিআরসির কেউই উদ্ধৃত হয়ে মন্তব্য করতে রাজি হননি। মন্ত্রণালয়ের উচ্চপর্যায়ের সূত্রে জানা গেছে, তরঙ্গের সর্বোচ্চ ব্যবহার ও রাজস্ব আদায় নিশ্চিত করা সরকারের দায়িত্ব। তাই রবি-এয়ারটেল একীভূত হওয়ার আগেই তরঙ্গ নিলাম শেষ করা দরকার।বিটিআরসির কাছে বর্তমানে ১ হাজার ৮০০ মেগাহার্টজ ব্যান্ডে বাড়তি ১০ দশমিক ৬ মেগাহার্টজ ও ২ হাজার ১০০ মেগাহার্টজ ব্যান্ডে ১৫ মেগাহার্টজ তরঙ্গ আছে। এই তরঙ্গকে কয়েকটি ব্লকে ভাগ করে নিলামের মাধ্যমে মোবাইল অপারেটরদের ইজারা দেওয়ার পরিকল্পনা আছে কমিশনের। প্রস্তাবিত এ নিলাম থেকে সরকারের পাঁচ হাজার কোটি টাকার রাজস্ব আদায় হতে পারে বলে আশা করা হচ্ছে।
