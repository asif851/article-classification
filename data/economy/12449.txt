
বেসরকারি খাতের প্রাইম ব্যাংক ২১ পেরিয়ে আজ রোববার ২২ বছরে পা দিচ্ছে। প্রতিষ্ঠার আরেকটি বছর পেরিয়ে এসে বেসরকারি খাতের এই ব্যাংক এখন চাইছে, ঋণ বিকেন্দ্রীকরণের পাশাপাশি ঋণ বিতরণে স্বচ্ছতা, জবাবদিহি ও সুশাসন নিশ্চিত করতে। পাশাপাশি শ্রেণিকৃত ঋণের হার ৫ শতাংশের নিচে নামিয়ে এনে ঋণ মান পরিস্থিতিও উন্নত পর্যায়ে রাখতে চায় ব্যাংকটি। ২০১৫ সাল শেষে প্রাইম ব্যাংকের শ্রেণীকরণ ঋণের হার দাঁড়িয়েছে প্রায় ৮ শতাংশে।২১ বছর পেরিয়ে ২২ বছরে যাত্রা শুরুর প্রাক্কালে প্রাইম ব্যাংক আয়োজিত এক সংবাদ সম্মেলনে এসব লক্ষ্যের কথা তুলে ধরেন ব্যাংকটির ব্যবস্থাপনা পরিচালক (এমডি) আহমেদ কামাল খান চৌধুরী। এ সময় তিনি ব্যাংকটির দীর্ঘ যাত্রায় অর্জিত বিভিন্ন সাফল্যের কথাও তুলে ধরেন। রাজধানীর মতিঝিলের একটি হোটেলে গতকাল শনিবার সকালে অনুষ্ঠিত সংবাদ সম্মেলনে ব্যাংকটির পাঁচজন উপব্যবস্থাপনা পরিচালকও উপস্থিত ছিলেন।সংবাদ সম্মেলনে জানানো হয়, ঋণ ঝুঁকি ব্যবস্থাপনাকে শক্তিশালী করতে করপোরেট, এসএমই ও রিটেইল ঋণের জন্য পৃথক ইউনিট গঠন করেছে প্রাইম ব্যাংক। এর মাধ্যমে ঋণ তদারকি ব্যবস্থা জোরদার করা হয়েছে। গত বছর ব্যাংকের প্রকৃত মুনাফা আগের বছরের চেয়ে কমলেও ঋণের গুণগত মান উন্নত হয়েছে বলেও দাবি করা হয়।সংবাদ সম্মেলনে লিখিত বক্তব্যে এমডি আহমেদ কামাল খান চৌধুরী বলেন, ১৯৯৫ সালের ১৭ এপ্রিল ‘একটি ব্যতিক্রমধর্মী ব্যাংক’ স্লোগান নিয়ে প্রাইম ব্যাংক যাত্রা শুরু করেছিল। গত ২১ বছরে সৃজনশীল নানা কর্মকাণ্ডের মাধ্যমে সেই প্রমাণও রাখা হয়েছে। দ্বিতীয় প্রজন্মের ব্যাংক হিসেবে ১০ কোটি টাকার পরিশোধিত মূলধন নিয়ে যাত্রা শুরু করা প্রাইম ব্যাংকের বর্তমান পরিশোধিত মূলধন ১ হাজার ২৯ কোটি টাকা।গত বছর ব্যাংকের মুনাফা কমে যাওয়ার কারণ জানতে চাইলে আহমেদ কামাল খান বলেন, রাজনৈতিক অস্থিরতার কারণে গত বছর অনেক ভালো গ্রাহকও খেলাপি হয়ে পড়েছেন। এসব ঋণের বিপরীতে সঞ্চিতি সংরক্ষণ করতে গিয়ে ব্যাংকের মুনাফা কিছুটা কমেছে। তবে এ সময়ে ঋণের গুণগত মান আগের চেয়ে ভালো হয়েছে।
