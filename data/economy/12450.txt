
কিছুটা মিশ্র প্রবণতায় আজ বৃহস্পতিবার শেষ হয়েছে দেশের শেয়ারবাজারের লেনদেন। দিনের লেনদেন শেষে দুই স্টক এক্সচেঞ্জে অধিকাংশ কোম্পানির শেয়ারের দাম বেড়েছে। এতে ঢাকা স্টক এক্সচেঞ্জের (ডিএসই) প্রধান সূচক সামান্য বাড়লেও কমেছে চট্টগ্রাম স্টক এক্সচেঞ্জের (সিএসই) সার্বিক মূল্যসূচক। সূচকের পাশাপাশি লেনদেনেও মিশ্র অবস্থা ছিল দুই স্টক এক্সচেঞ্জে।
ডিএসইতে সূচক বেড়েছে ২ পয়েন্টপ্রধান শেয়ারবাজার ঢাকা স্টক এক্সচেঞ্জের (ডিএসই) ডিএসইএক্স সূচক আজ ২ পয়েন্ট বেড়ে অবস্থান করছে ৪,৩৯২ পয়েন্টে।এর আগে সকাল সাড়ে ১০টায় সূচকের ইতিবাচক প্রবণতায় ডিএসইতে লেনদেন শুরু হয়। বেলা ১১টা ১০ মিনিটে সূচক ১৪ পয়েন্ট বেড়ে যায়। এরপর সূচক বাড়ার হার কমলেও দিন শেষে সূচক সামান্য বাড়ে।আজ ডিএসইতে ২৯৯টি প্রতিষ্ঠানের শেয়ার ও মিউচুয়াল ফান্ড লেনদেন হয়েছে। এর মধ্যে ১৭৫টির দাম বেড়েছে, কমেছে ৮৭টির এবং অপরিবর্তিত রয়েছে ৩৭টি প্রতিষ্ঠানের শেয়ারের দাম।ডিএসইতে আজ ২৫৩ কোটি টাকার লেনদেন হয়েছে, যা গতকালের চেয়ে ৩ কোটি টাকা কম। গতকাল এ বাজারে ২৫৬ কোটি টাকার শেয়ার লেনদেন হয়।
সিএসইতে সূচক কমেছে ৬ পয়েন্টডিএসইতে সূচক বাড়লেও কমেছে সিএসইতে। দিনের লেনদেন শেষে সিএসইর সার্বিক মূল্যসূচক ৬ পয়েন্ট কমে অবস্থান করছে ১৩ হাজার ৫০২ পয়েন্টে।সিএসইতে আজ ২০১টি প্রতিষ্ঠানের শেয়ার ও মিউচুয়াল ফান্ড লেনদেন হয়েছে। এর মধ্যে ১০১টির দাম বেড়েছে। কমেছে ৭৬টির আর অপরিবর্তিত রয়েছে ২৪টি প্রতিষ্ঠানের শেয়ারের দাম।গতকালের মতো আজও সিএসইতে ২২ কোটি টাকার শেয়ার লেনদেন হয়েছে।
ডিএসইতে লেনদেনে শীর্ষে বেক্সিমকোগতকালের মতো আজও ডিএসইতে লেনদেনে শীর্ষে রয়েছে বেক্সিমকো। আজ এ প্রতিষ্ঠানের ২৩ কোটি টাকার শেয়ার লেনদেন হয়েছে। এ ছাড়া লেনদেনে শীর্ষে থাকা অন্য প্রতিষ্ঠানগুলোর মধ্যে রয়েছে শাহজিবাজার পাওয়ার কোম্পানি, গ্রামীণফোন, দ্য পেনিনসুলা চিটাগং, এমজেএল বিডি, ফার কেমিক্যাল ইন্ডাস্ট্রিজ, স্কয়ার ফার্মা, এনভয় টেক্সটাইল, বিএসআরএম স্টিল, অলিম্পিক ইন্ডাস্ট্রিজ প্রভৃতি।
