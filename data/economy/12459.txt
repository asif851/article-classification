
বিনিয়োগ ও উৎপাদনের শ্লথগতি আরেকবার প্রতীয়মান হয়েছে দেশের পণ্য আমদানি-ব্যয় কমে যাওয়ার প্রবণতায়।
চলতি ২০১২-১৩ অর্থবছরের প্রথম ১০ মাসে (জুলাই-এপ্রিল) দেশে পণ্য আমদানি বাবদ ব্যয় গত অর্থবছরের একই সময়ের তুলনায় ৫ দশমিক ৬৩ শতাংশ কমেছে। বাংলাদেশ ব্যাংকের হালনাগাদ পরিসংখ্যান থেকে এই তথ্য পাওয়া গেছে। খবর বাসসের।
এতে দেখা যায়, চলতি অর্থবছরের প্রথম ১০ মাসে পণ্য আমদানি বাবদ ব্যয় হয়েছে দুই হাজার ৮১৭ কোটি ২৪ লাখ মার্কিন ডলার। আর গত ২০১১-১২ অর্থবছরের একই সময়ে পণ্য আমদানি বাবদ ব্যয় হয়েছিল দুই হাজার ৯৮৫ কোটি ৪৫ লাখ ডলার। এটি অবশ্য আমদানি-ব্যয়ের সিঅ্যান্ডএফ (ক্লিয়ারিং অ্যান্ড ফরোয়ার্ডিং) হিসাব।
সিঅ্যান্ডএফ মূল্যের ক্ষেত্রে ‘এফওবি’ (কেবল জাহাজীকৃত পণ্যের মূল্য) মূল্যের সঙ্গে জাহাজ ভাড়া ও জাহাজ থেকে পণ্য খালাসের ব্যয় যুক্ত করা হয়। আমদানি-ব্যয়ের প্রবণতা বুঝতে এই সিঅ্যান্ডএফ মূল্যকে ব্যবহার করা হয়।
অন্যদিকে এফওবির হিসাব অনুযায়ী, চলতি অর্থবছরের প্রথম ১০ মাসে বিদেশ থেকে পণ্য আমদানি বাবদ ব্যয় সামান্য বেড়েছে। এ সময়ে বিদেশ থেকে পণ্য আমদানির জন্য খরচ হয়েছে দুই হাজার ৭৩৩ কোটি ডলার। গত অর্থবছরের একই সময়ে এর পেছনে ব্যয় করতে হয়েছিল দুই হাজার ৭০৯ কোটি ডলার।
সাধারণত লেনদেনের ভারসাম্য সারণিতে ‘এফওবি’ মূল্য বিবেচনায় নেওয়া হয়।
বাংলাদেশ ব্যাংকের উপাত্ত থেকে আরও দেখা যায়, আলোচ্য সময়কালে আমদানির ঋণপত্র নিষ্পত্তির হারও কমে গেছে। চলতি অর্থবছরের প্রথম ১০ মাসে যেখানে দুই হাজার ৬৭৮ কোটি ডলার মূল্যের আমদানি ঋণপত্র নিষ্পত্তি হয়েছে, সেখানে গত অর্থবছরের একই সময়ে দুই হাজার ৯৫৩ কোটি ৭৫ লাখ ডলারের ঋণপত্র নিষ্পত্তি হয়। সেই হিসাবে ঋণপত্র নিষ্পত্তি কমেছে ৯ দশমিক ৩ শতাংশ।
এর মধ্যে খাদ্য আমদানির জন্য ঋণপত্র নিষ্পত্তি কমেছে ৩২ শতাংশ। আর জ্বালানি তেল আমদানির জন্য ঋণপত্র নিষ্পত্তি কমেছে ১১ শতাংশ। উল্লেখ্য, গত অর্থবছরে মোট আমদানি-ব্যয়ের পরিমাণ ছিল তিন হাজার ৫৫১ কোটি ডলার।
