
এখন থেকে দেশে উৎপাদিত কাগজ ও কাগজজাতীয় পণ্য রপ্তানিতে ভর্তুকি-সুবিধা দেওয়া হয়েছে। আর হাড়ের গুঁড়া রপ্তানির ওপর থেকে প্রত্যাহার করে নেওয়া হয়েছে নগদ ভর্তুকি-সুবিধা। পাশাপাশি আগর ও আতর রপ্তানিতেও ভর্তুকি-সুবিধা চালু করেছে সরকার। বাংলাদেশ ব্যাংক পৃথক তিন প্রজ্ঞাপনে ব্যাংকগুলোকে এসব নির্দেশনার কথা জানিয়েছে। প্রজ্ঞাপনে বলা হয়েছে, এখন থেকে দেশে উৎপাদিত কাগজ ও কাগজজাতীয় পণ্য রপ্তানিতে ১০ শতাংশ নগদ ভর্তুকি-সুবিধা মিলবে। রপ্তানিকৃত পণ্যের হ্যান্ডলিং, মানোন্নয়ন ও প্রক্রিয়াজাতকরণ ব্যয়, অভ্যন্তরীণ ও আন্তর্জাতিক পরিবহন ও ফ্রেইট চার্জ পরিশোধনজনিত ব্যয়ের বিপরীতে বিশ্ববাণিজ্য সংস্থার বিধি অনুযায়ী এ ভর্তুকি প্রযোজ্য হবে। নিজস্ব কারখানায় উৎপাদিত কাগজ ও কাগজজাতীয় পণ্য রপ্তানির ক্ষেত্রে পণ্য জাহাজীকরণ পর্যন্ত নিট মূল্যের ওপর ১০ শতাংশ হারে উৎপাদনকারী-রপ্তানিকারকের ভর্তুকি প্রাপ্য হবে। তবে কাগজ ও কাগজজাতীয় পণ্য উৎপাদনের কোনো পর্যায়ে ডিউটি ড্র-ব্যাক সুবিধা গ্রহণ করা যাবে না। এ ছাড়া কাগজ ও কাগজজাতীয় পণ্য রপ্তানির বিপরীতে শুল্ক বন্ডসুবিধা প্রাপ্ত এবং ইপিজেড এলাকায় অবস্থিত প্রতিষ্ঠানের জন্য আলোচ্য সুবিধা প্রযোজ্য হবে না। এর বাইরে আগর ও আতর রপ্তানিতেও ২০ শতাংশ নগদ ভর্তুকি-সুবিধা চালু করেছে সরকার। আর হাড়ের গুঁড়া রপ্তানির ওপর থেকে নগদ ভর্তুকি-সুবিধা তুলে নেওয়া হয়েছে।
