
শেয়ারবাজারে তালিকাভুক্ত দেশের একমাত্র মুঠোফোন অপারেটর গ্রামীণফোন ৮৫ শতাংশ অন্তর্বর্তীকালীন নগদ লভ্যাংশ ঘোষণা করেছে। গত ৩০ জুন সমাপ্ত অর্ধবার্ষিক আর্থিক প্রতিবেদনের ভিত্তিতে কোম্পানিটির পরিচালনা পর্ষদ এ লভ্যাংশ ঘোষণা করেছে। রাজধানীর বসুন্ধরায় গতকাল সোমবার বছরের দ্বিতীয় প্রান্তিকের (এপ্রিল-জুন) আর্থিক ফলাফল প্রকাশ উপলক্ষে আয়োজিত সংবাদ সম্মেলনে এসব তথ্য জানিয়েছে প্রতিষ্ঠানটি।ঘোষিত লভ্যাংশ অনুযায়ী, গ্রামীণফোনের ১০ টাকা অভিহিত মূল্যের (ফেসভ্যালু) প্রতিটি শেয়ারের বিপরীতে ৮ টাকা ৫০ পয়সা লভ্যাংশ পাবেন শেয়ারধারীরা। প্রকাশিত প্রতিবেদন অনুযায়ী অর্ধবার্ষিক হিসাবে কোম্পানিটির শেয়ারপ্রতি আয় (ইপিএস) দেখানো হয়েছে ৭ টাকা ৯২ পয়সা। ঘোষিত অন্তর্বর্তীকালীন লভ্যাংশের জন্য রেকর্ড তারিখ নির্ধারণ করা হয়েছে আগামী ৮ আগস্ট।সংবাদ সম্মেলনে জানানো হয়, ২০১৬ সালের প্রথম ছয় মাসে গ্রামীণফোনের আয় হয়েছে ৫ হাজার ৫৬০ কোটি টাকা, যা ২০১৫ সালের একই সময়ের তুলনায় ৮ দশমিক ১ শতাংশ বেশি। এ বছরের জুন পর্যন্ত প্রতিষ্ঠানটি করপরবর্তী মুনাফা করেছে ১ হাজার ৭০ কোটি টাকা।ইন্টারনেট ডেটা থেকে ২০১৬ সালের দ্বিতীয় প্রান্তিকে গ্রামীণফোনের আয় হয়েছে ৩২০ কোটি টাকা, যা গত বছরের একই সময়ে ছিল ২০০ কোটি টাকা। এ বছরের প্রথম ছয় মাসে শুধু ডেটা থেকে গ্রামীণফোনের আয় বেড়েছে প্রায় ৬৫ শতাংশ।এ বছরের প্রথম ছয় মাসে নেটওয়ার্ক সম্প্রসারণে গ্রামীণফোন ১ হাজার ৩৬০ কোটি টাকা বিনিয়োগ করেছে। এ সময় আয়কর, মূল্য সংযোজন কর, শুল্ক ও লাইসেন্স ফি হিসেবে প্রতিষ্ঠানটি সরকারকে দিয়েছে ৩ হাজার ৩১০ কোটি টাকা। স্বেচ্ছা অবসর কর্মসূচির (ভিআরএস) আওতায় এ সময় গ্রামীণফোনের বিভিন্ন পর্যায়ের ৩৪৯ জন কর্মী অবসর নিয়েছেন। এ জন্য প্রতিষ্ঠানটির খরচ হয়েছে ৯৪ কোটি ৮০ লাখ টাকা।গ্রামীণফোনের প্রধান নির্বাহী কর্মকর্তা (সিইও) রাজীব শেঠি বলেন, গ্রামীণফোন খুব সফলভাবে ২০১৬ সালের প্রথম ছয় মাস পার করেছে। এ সময়ে ডেটা গ্রাহক ও ব্যবহার দুটোই বেড়েছে। একই সঙ্গে ভয়েস কল থেকেও আয় বেড়েছে।সংবাদ সম্মেলনে জানানো হয়, ৩১ মে পর্যন্ত আঙুলের ছাপ (বায়োমেট্রিক) পদ্ধতিতে গ্রামীণফোনের ৫ কোটি ২৬ লাখ সিম নিবন্ধিত হয়েছে। এ-সম্পর্কিত এক প্রশ্নের জবাবে সিইও রাজীব শেঠি বলেন, বায়োমেট্রিক পদ্ধতিতে যেসব সিম পুনর্নিবন্ধিত হয়নি সেগুলো বন্ধ করে দেওয়া হয়েছে।সংবাদ সম্মেলনে আরও বক্তব্য দেন গ্রামীণফোনের প্রধান অর্থ কর্মকর্তা (সিএফও) দিলীপ পাল। এ সময় প্রতিষ্ঠানটির ঊর্ধ্বতন কর্মকর্তারা উপস্থিত ছিলেন।
