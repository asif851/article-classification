
২০২০ সালের মধ্যে যুক্তরাষ্ট্র যে নতুন ২০ ডলারের নোট বাজারে ছাড়বে, তাতে এই প্রথমবারের মতো একজন আফ্রিকান-আমেরিকানের মুখ থাকবে। তাঁর নাম হ্যারিয়েট টাবম্যান। এক সময়ের দাস, পরবর্তী সময়ে দাসপ্রথার বিরুদ্ধে অকুতোভয় যোদ্ধা টাবম্যান হবেন প্রথম কালো মানুষ এবং দ্বিতীয় মহিলা, যাঁর ছবি ডলার নোটে স্থান পাবে।আরও যা বিস্ময়ের কথা তা হলো, টাবম্যান সাবেক প্রেসিডেন্ট এন্ড্রু জ্যাকসনকে সরিয়ে সেখানে স্থান পাবেন। এত দিন ২০ ডলারের প্রথম পাতায় ছিলেন জ্যাকসন। নতুন নোটে তাঁর স্থান হবে উল্টো পিঠে। শত শত ক্রীতদাসের মালিক জ্যাকসন ১৮২৯ সালে যুক্তরাষ্ট্রের সপ্তম প্রেসিডেন্ট হিসেবে নির্বাচিত হন। দাসপ্রথার সমর্থনের বাইরে তাঁর অন্য কুখ্যাতি হাজার হাজার আমেরিকান-ইন্ডিয়ানকে হত্যা। তাঁকে হটিয়ে ২০ ডলার নোটে এমন একজন মানুষ স্থান করে নিচ্ছেন, ইতিহাসে যাঁর স্থান দাসপ্রথার বিরুদ্ধে অক্লান্ত সংগ্রামের জন্য। হ্যারিয়েট টাবম্যান ব্যক্তিগতভাবে শত শত দাসকে মুক্ত হতে সাহায্য করেন।অন্য কথায়, একই নোটের সম্মুখ পাতায় থাকবেন একজন দাসপ্রথাবিরোধী আফ্রিকান-আমেরিকান, অন্য পিঠে সেই দাসপ্রথার একজন সমর্থক।শুধু টাবম্যানই নন, নতুন ৫ ও ১০ ডলারের নোটেও নতুন মুখ আসছে। এঁদের মধ্যে রয়েছেন নাগরিক অধিকার নেতা মার্টিন লুথার কিং ও সর্বজনীন মানবাধিকারের ঘোষণার অন্যতম প্রণেতা মিসেস ইলেনর রুজভেল্ট।প্রেসিডেন্ট ওবামা ডলার নোটে এই পরিবর্তনকে স্বাগত জানিয়েছেন। সামাজিক তথ্যমাধ্যমেও এই সিদ্ধান্ত ভীষণ আদৃত হয়েছে। সরকারিভাবে না জানানো হলেও নতুন নোটে টাবম্যানের কোন ছবিটি থাকবে, তা নিয়ে সামাজিক তথ্যমাধ্যমে নানা কথা চালাচালি চলছে।
