
কার্ড জালিয়াতির ঘটনায় ক্ষতিগ্রস্ত ২৪ জন গ্রাহককে ক্ষতিপূরণের টাকা দিয়েছে বেসরকারি ইস্টার্ন ব্যাংক। গতকাল বৃহস্পতিবার ক্ষতিগ্রস্ত গ্রাহকদের ব্যাংক হিসাবে ক্ষতিপূরণের ১৭ লাখ ৫৩ হাজার টাকা হস্তান্তর করা হয়।ক্ষতিপূরণের টাকা ফেরত দেওয়া উপলক্ষে গতকাল সকালে বাংলাদেশ ব্যাংকে এক অনুষ্ঠানের আয়োজন করে ইস্টার্ন ব্যাংক। সেখানে ক্ষতিগ্রস্ত গ্রাহকদের মধ্য থেকে পাঁচজনকে ক্ষতিপূরণের ডামি চেক হস্তান্তর করা হয়। এদের মধ্যে জালিয়াতির ঘটনায় ৮০ হাজার টাকা খুইয়েছিলেন রাজধানীর বাড্ডা এলাকার বাসিন্দা মাহবুবা আক্তার।গত শুক্রবার সকালে বাসায় যখন তিনি ঘুমে ছিলেন তখন তাঁর কার্ড জাল করে রাজধানীর শেওড়াপাড়ার মিউচুয়াল ট্রাস্ট ব্যাংকের বুথ থেকে একাধিক দফায় তুলে নেওয়া হয় ৮০ হাজার টাকা। মুঠোফোনের খুদে বার্তার মাধ্যমে টাকা তুলে নেওয়ার ঘটনা জানতে পেরে তিনি ব্যাংকে অভিযোগ করেন। এ রকম আরও কয়েকজন গ্রাহকের অভিযোগ পেয়ে ব্যাংক বিষয়টি তদন্তে নামে। আর তাতেই জালিয়াতির বিষয়টি জানাজানি হয়।৬ থেকে ১২ ফেব্রুয়ারির মধ্যে রাজধানীতে ইস্টার্ন, সিটি ও ইউনাইটেড কমার্শিয়াল ব্যাংকের (ইউসিবি) চারটি বুথে বিশেষ যন্ত্র ‘স্কিমিং ডিভাইস’ বসিয়ে গ্রাহকের কার্ডের গোপন তথ্য চুরি ও পরবর্তী সময়ে ক্লোন বা বিকল্প কার্ড তৈরি করে গ্রাহকের অজান্তে বিভিন্ন এটিএম বুথ থেকে টাকা তুলে নেওয়া হয়। তবে তা জানাজানি হয় ১২ ফেব্রুয়ারি, শুক্রবার।বাংলাদেশ ব্যাংকের হিসাব অনুযায়ী, চার ব্যাংকের মোট ৩৬ জন গ্রাহকের হিসাব থেকে জালিয়াত চক্রের সদস্যরা প্রায় ২০ লাখ টাকা তুলে নেয়। এদের মধ্যে ইস্টার্ন ব্যাংকের ২৪ জন, ইউসিবির ৭ জন, সিটি ব্যাংকের ৪ জন ও মিউচুয়াল ট্রাস্ট ব্যাংকের একজন গ্রাহক রয়েছেন। গত বুধবার সব ব্যাংকের কার্ড বিভাগের কর্মকর্তাদের সঙ্গে বৈঠক করে বাংলাদেশ ব্যাংক। তাতে এক সপ্তাহের মধ্যে ক্ষতিগ্রস্ত গ্রাহকদের টাকা ফেরত দেওয়ার নির্দেশ দেওয়া হয়। গতকাল ইস্টার্ন ব্যাংকের পক্ষ থেকে সব ক্ষতিগ্রস্ত গ্রাহকের টাকা ফিরিয়ে দেওয়া হয়েছে। ব্যাংকটির জনসংযোগ বিভাগের প্রধান জিয়াউল করিম বলেন, ‘জালিয়াতির ঘটনাটি জানতে পারার পরপরই আমাদের ব্যাংক ক্ষতিগ্রস্তদের টাকা ফিরিয়ে দেওয়ার সিদ্ধান্ত নেয়। বিভিন্ন তথ্য যাচাই-বাছাই শেষে গতকাল সবার টাকা ফিরিয়ে দেওয়া হয়েছে।’এ উপলক্ষে আয়োজিত অনুষ্ঠানে প্রধান অতিথি ছিলেন বাংলাদেশ ব্যাংকের ডেপুটি গভর্নর নাজনীন সুলতানা। অনুষ্ঠানে ক্ষতিগ্রস্ত গ্রাহকেরা ব্যাংকে গচ্ছিত রাখা আমানত সুরক্ষায় কেন্দ্রীয় ব্যাংকের পাশাপাশি সংশ্লিষ্ট ব্যাংকগুলোকে আরও বেশি সতর্ক থাকার আহ্বান জানান। সেই সঙ্গে টাকা ফেরত পাওয়ায় দুশ্চিন্তামুক্ত হওয়ার কথাও জানান তাঁরা। মাহবুবা আক্তার বলেন, ‘আমার অজান্তে আমার হিসাব থেকে ৮০ হাজার টাকা তুলে নেওয়ার ঘটনায় বেশ আতঙ্কিত হয়ে পড়েছিলাম। সেই সঙ্গে মনও খারাপ হয়ে যায়। টাকা ফেরত পেয়ে ভালো লাগছে।’মাহবুবা আক্তারের মতো কার্ড জালিয়াতির ঘটনায় ক্ষতিগ্রস্ত হন রাজধানীর বনশ্রী এলাকার বাসিন্দা ও একটি বেসরকারি প্রতিষ্ঠানের আইটি বিভাগের কর্মকর্তা শাহ সিফুজ্জামান। তিনি প্রথম আলোকে বলেন, ‘১২ ফেব্রুয়ারি সকালে আমার হিসাব থেকে ৪০ হাজার টাকা করে চারবারে ১ লাখ ৬০ হাজার টাকা তুলে নেওয়া হয়। মুঠোফোনের খুদে বার্তার মাধ্যমে জানতে পারি, শ্যামলী এলাকার স্ট্যান্ডার্ড চার্টার্ড ব্যাংকের বুথ থেকে এ টাকা তোলা হয়। পরে ব্যাংকে অভিযোগ করি।’
