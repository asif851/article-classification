
পুঁজিবাজারে তালিকাভুক্ত কোম্পানি মিথুন নিটিং, সিভিও পেট্রোকেমিক্যাল লিমিটেড, তাল্লু স্পিনিং ও বঙ্গজ লিমিটেডের শেয়ারের অস্বাভাবিক দাম বাড়ার বিষয়টি তদন্ত করবে নিয়ন্ত্রক সংস্থা বাংলাদেশ সিকিউরিটিজ অ্যান্ড এক্সচেঞ্জ কমিশন (বিএসইসি)। এ লক্ষ্যে দুই সদস্যের একটি কমিটি গঠন করা হয়েছে। আজ মঙ্গলবার কমিশনের নিয়মিত সভায় এ সিদ্ধান্ত নেওয়া হয়।তদন্ত কমিটির সদস্যরা হলেন কমিশনের উপপরিচালক শামসুর রহমান ও সহকারী পরিচালক মোহাম্মদ রাকিবুর রহমান।আজ বিএসইসির নির্বাহী পরিচালক ও মুখপাত্র সাইফুর রহমানের স্বাক্ষরিত এক বিজ্ঞপ্তিতে বলা হয়, সম্প্রতি বেশ কিছু কোম্পানির শেয়ারের মূল্যবৃদ্ধি কমিশনের ইনস্ট্যান্ট ওয়াচ মার্কেট সার্ভিল্যান্স সিস্টেম-এর মাধ্যমে অস্বাভাবিক পরিলক্ষিত হয়। এরই পরিপ্রেক্ষিতে বিএসইসির সার্ভিল্যান্স বিভাগকে প্রয়োজনীয় ব্যবস্থা নেওয়ার নির্দেশ দেওয়া হয়। একই সঙ্গে বিষয়টি খতিয়ে দেখতে দুই সদস্যের ওই কমিটি গঠন করা হয়।বিএসইসি সূত্রে জানা যায়, সম্প্রতি মিথুন নিটিং, সিভিও পেট্রোকেমিক্যাল লিমিটেড, তাল্লু স্পিনিং ও বঙ্গজ লিমিটেডের শেয়ারের দাম বেশ বেড়ে যায়। বিষয়টি কমিশনের সার্ভিল্যান্স ব্যবস্থায় ধরা পড়ে। এরই পরিপ্রেক্ষিতে কমিশন এসব কোম্পানির শেয়ারের দর অস্বাভাবিক হারে বৃদ্ধির পেছনে কোনো কারণ রয়েছে কি না, তা খতিয়ে দেখার উদ্যোগ নেয়।
ডিএসই সূত্রে জানা যায়, গত এক মাসে মিথুন নিটিংয়ের শেয়ারের দাম প্রায় ৫০ টাকা বেড়ে যায়। গত ২৮ জুলাই প্রতিষ্ঠানটির শেয়ারের দাম ছিল ৮০ টাকা। আর সর্বশেষ আজ প্রতিষ্ঠানটির প্রতিটি শেয়ার ১২৯ টাকা ৮০ পয়সায় লেনদেন হয়।
একই সঙ্গে এই এক মাসে সিভিও পেট্রোকেমিক্যাল লিমিটেডের দাম ২৪১ টাকা ও তাল্লু স্পিনিংয়ের শেয়ারের দাম প্রায় ১২ টাকা বেড়েছে। আর গত সাত কর্মদিবসেই বঙ্গজ লিমিটেডের শেয়ারের দাম বেড়েছে প্রায় ১৫০ টাকা।
