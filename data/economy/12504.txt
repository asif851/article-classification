
ঈদের আগে শেষ কার্যদিবসে গতকাল বৃহস্পতিবার রাজধানীতে বিভিন্ন ব্যাংকের শাখায় ছিল গ্রাহকের উপচে পড়া ভিড়। সকাল থেকে দুপুর পর্যন্ত টাকা উত্তোলন ও জমা দিতে ভিড় লেগে ছিল। আবার অনেকে ব্যাংকে ভিড় করেন নতুন নোটের জন্য।একদিকে ঈদের আগের শেষ কার্যদিবস, অন্যদিকে গতকাল ছিল ব্যাংকের জন্য অর্ধবার্ষিক হিসাব সমাপনীর দিন। যেটিকে ব্যাংকের ভাষায় ‘জুন ক্লোজিং’ বলা হয়। এ কারণে গ্রাহকের পাশাপাশি ব্যাংক কর্মকর্তাদের কাছেও দিনটি ছিল বাড়তি ব্যস্ততার। জুন ক্লোজিং হওয়ায় গতকাল ব্যাংকে ঋণগ্রহীতাদের কিস্তি পরিশোধের বাড়তি চাপ ছিল। এ ছাড়া ব্যাংকগুলোর পক্ষ থেকেও টাকা তুলতে গতকাল সকাল নয়টা থেকে বিকেল চারটা পর্যন্ত বাংলাদেশ ব্যাংকে ভিড় করা হয়।রমজান উপলক্ষে বাংলাদেশ ব্যাংকের নির্দেশে ব্যাংকিং লেনদেনের সময়সীমা নির্ধারণ করা হয় সকাল সাড়ে নয়টা থেকে বেলা আড়াইটা পর্যন্ত। তবে ঈদের আগের শেষ কার্যদিবস হওয়ায় নির্ধারিত সময়ের পরও কিছু ব্যাংকে লেনদেন হয়েছে।রাজধানীর মতিঝিলের সোনালী ব্যাংকের স্থানীয় শাখা, ঢাকা ব্যাংকের স্থানীয় শাখা, রূপালী ব্যাংকের স্থানীয় শাখা ও এক্সিম ব্যাংকের মতিঝিল শাখায় গতকাল সকালে গিয়ে গ্রাহকের দীর্ঘ লাইন দেখা যায়। এ সময় ঢাকা ব্যাংকের স্থানীয় শাখায় কথা হয় এআর ট্রেডার্সের কর্মকর্তা সাইফুল ইসলামের সঙ্গে। তিনি বলেন, ‘দীর্ঘ ছুটি, তাই অফিসে টাকা রাখতে ভয় করছে। তাই শেষ কর্মদিবসে অফিসের সব টাকা ব্যাংকে জমা করছি।’বিভিন্ন ভ্রমণ আয়োজক প্রতিষ্ঠানকেও দেখা গেছে শেষ সময়ে ব্যাংকে টাকা জমা দিতে। এক্সিম ব্যাংকের মতিঝিল শাখায় ভ্রমণ আয়োজক প্রতিষ্ঠানের কর্মকর্তা মাহবুবা তাসনীম বলেন, ঈদের ছুটিতে অনেকেই দেশে-বিদেশে ঘুরতে যাওয়ার বুকিং দিয়েছেন। টাকা জমা দিয়ে তাঁদের বুকিং চূড়ান্ত করা হচ্ছে।এবি ব্যাংকের ব্যবস্থাপনা পরিচালক শামীম আহমেদ চৌধুরী প্রথম আলোকে বলেন, জুন সমাপনী হওয়ায় খেলাপি হওয়ার ভয়ে গ্রাহকেরা কিস্তি পরিশোধ করেছেন। এ ছাড়া ব্যাংক দীর্ঘ সময় বন্ধ থাকবে এ কারণে গ্রাহকেরা নগদ উত্তোলনও বেশি করেছেন। ফলে যেকোনো দিনের তুলনায় বৃহস্পতিবার লেনদেনে বেশি চাপ গেছে। অনেক গ্রাহককে সময়ের পরও লেনদেনের সুযোগ দেওয়া হয়েছে।ঈদ উপলক্ষে আজ থেকে ৯ জুলাই পর্যন্ত ব্যাংক বন্ধ থাকবে। এ সময়ে শেয়ারবাজারেও লেনদেন বন্ধ থাকবে। তবে ২ থেকে ৪ জুলাই পোশাকশিল্প, বিপণিবিতান ও বাণিজ্যিক এলাকা-সংশ্লিষ্ট ব্যাংক শাখা খোলা থাকবে।
