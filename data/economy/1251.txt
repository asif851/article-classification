
দেশে গত সাত বছরে ইন্টারনেট ব্যান্ডউইথের দাম প্রায় ৯০ শতাংশ কমেছে। ২০০৮ থেকে ২০১৪ সাল পর্যন্ত সাত দফায় এ দাম কমানো হয়েছে বলে এক সংবাদ বিজ্ঞপ্তিতে জানিয়েছে বাংলাদেশ টেলিযোগাযোগ নিয়ন্ত্রণ কমিশন (বিটিআরসি)। বিটিআরসির সংবাদ বিজ্ঞপ্তিতে বলা হয়েছে, দেশে ২০০৮ সালে এক মেগাবাইট ব্যান্ডউইথের মূল্য ছিল ২৭ হাজার টাকা, বর্তমানে যা দুই হাজার ৭০০ টাকা। বিটিআরসির তথ্য অনুযায়ী ইন্টারনেট ব্যান্ডউইথের দাম কমায় গত এক বছরে মোবাইল ব্রডব্যান্ড ইন্টারনেটের মূল্যও ৩০ শতাংশের বেশি কমেছে। রাষ্ট্রীয় মালিকানাধীন মোবাইল অপারেটর টেলিটক ছাড়া অন্যান্য বেসরকারি অপারেটরের ব্রডব্যান্ড ইন্টারনেটের দাম ৫০ শতাংশ বা তারও বেশি কমিয়েছে।বিটিআরসির নির্দেশনার প্রেক্ষিতে এখন ইন্টারনেট প্যাকেজের অব্যবহৃত ডেটা ছয় মাস পর্যন্ত ব্যবহার করা যায়। বর্তমানে দেশে ১২৫ টাকায় ১ গিগাবাইট (জিবিপিএস) মোবাইল ইন্টারনেট ডেটা কিনতে পাওয়া যায়।
