
চলতি বছরের নয় মাসে (জানুয়ারি-সেপ্টেম্বর) ক্ষুদ্র ও মাঝারি শিল্প (এসএমই) খাতে ব্যাংকগুলো ৯৬ হাজার ৮২৫ কোটি টাকার ঋণ বিতরণ করেছে, যা আগের বছরের একই সময় ছিল ৭৯ হাজার ২১৭ কোটি টাকা। সে হিসাবে চলতি বছরের নয় মাসে ব্যাংকগুলোর ঋণ বিতরণে প্রবৃদ্ধি হয়েছে ২২ দশমিক ২৩ শতাংশ। তবে এ সময় ঋণপ্রাপ্ত প্রতিষ্ঠানের সংখ্যা কমেছে ১৯ শতাংশ। বাংলাদেশ ব্যাংকের প্রতিবেদনে এ তথ্য উঠে এসেছে।প্রতিবেদনের তথ্যমতে, এ সময় ব্যাংকবহির্ভূত আর্থিক প্রতিষ্ঠানগুলো এসএমই খাতে ৪ হাজার ৩৭৯ কোটি টাকার ঋণ বিতরণ করেছে, যা গত বছরের জানুয়ারি-সেপ্টেম্বরের তুলনায় ৬০ শতাংশ বেশি। এতে সামগ্রিকভাবে এসএমই খাতে ঋণ বিতরণ হয়েছে ১ লাখ ১ হাজার ১৯২ কোটি টাকা, যা আগের বছরের চেয়ে ২৩ দশমিক ৪৭ শতাংশ বেশি।চলতি বছরের জন্য ব্যাংক ও আর্থিক প্রতিষ্ঠানগুলো ১ লাখ ১৩ হাজার ৫০৩ কোটি টাকার ঋণ বিতরণের লক্ষ্যমাত্রা নির্ধারণ করেছে। সে হিসাবে বছরের নয় মাসে লক্ষ্যমাত্রার ৮৯ শতাংশ অর্জন হয়েছে, যা আগের বছরের একই সময় হয়েছিল ৭৮ শতাংশ।তবে এসএমই খাতে ঋণ বিতরণে প্রবৃদ্ধি হলেও ঋণপ্রাপ্ত প্রতিষ্ঠানের সংখ্যা কমেছে। নয় মাসে ৪ লাখ ৬০ হাজার ৫১১টি ক্ষুদ্র ও মাঝারি শিল্পপ্রতিষ্ঠান ঋণ পেয়েছে, যা গত বছরের নয় মাসে ছিল ৫ লাখ ৭১ হাজার ৭৯২টি। সে হিসাবে নয় মাসে ঋণপ্রাপ্ত প্রতিষ্ঠানের সংখ্যা কমেছে ১ লাখ ১১ হাজার ২৮১টি বা ১৯ দশমিক ৪৬ শতাংশ।জানুয়ারি-সেপ্টেম্বর ’১৬ সময়ে ব্যাংক ও আর্থিক প্রতিষ্ঠানগুলো নারী উদ্যোক্তাদের প্রায় ৩৩ হাজার প্রতিষ্ঠানকে ৪ হাজার ১৫৭ কোটি টাকার ঋণ দিয়েছে, যা আগের বছরের একই সময় ছিল ২ হাজার ২৫১ কোটি টাকা।চলতি বছরের নয় মাসে ১ লাখ ৭ হাজার ৩৪৯ জন নতুন উদ্যোক্তার মাঝে ১৭ হাজার ৪১০ কোটি টাকার ঋণ বিতরণ করা হয়েছে, যা আগের বছরের নয় মাসের তুলনায় ১৭ শতাংশ বেশি। এ সময় ১০ হাজারের বেশি নতুন নারী উদ্যোক্তার মাঝে বিতরণ করা হয়েছে ৭৮৫ কোটি টাকা, যা আগের বছরের চেয়ে ২৭৩ কোটি টাকা বা ৫৪ শতাংশ বেশি।ব্যাংক খাতে বিতরণ হওয়া মোট ঋণের স্থিতি দাঁড়িয়েছে ৬ লাখ ৮২ হাজার ৯০১ কোটি টাকা। এর মধ্যে এসএমই খাতে বিতরণ হওয়া ঋণের স্থিতি ১ লাখ ৬০ হাজার ৬৫৯ কোটি টাকা। সে হিসাবে ব্যাংক-ব্যবস্থায় এসএমই ঋণের হার প্রায় ২৪ শতাংশ। এ সময় পর্যন্ত এসএমই ঋণের আদায়ের হার ৫৮ দশমিক ১৭ শতাংশ। আর খেলাপি ঋণের হার ১৪ দশমিক ৪৩ শতাংশ। এই হার আগের বছরের একই সময় ছিল ১২ দশমিক ৩৭ শতাংশ। এতে করে ঋণ বাড়ার সঙ্গে সঙ্গে এসএমই খাতে খেলাপি ঋণের পরিমাণও অনেক বেড়েছে।
