
পর্যাপ্ত মজুত থাকায় পবিত্র ঈদুল আজহায় কোরবানির পশুর সংকট হবে না এবং পশুসহ নিত্যপ্রয়োজনীয় পণ্যের দামও স্বাভাবিক থাকবে বলে আশ্বাস দিয়েছেন বাণিজ্যমন্ত্রী তোফায়েল আহমেদ। কয়েক দিনের মধ্যে পেঁয়াজের দাম স্বাভাবিক হয়ে আসবে বলেও জানান তিনি।নিত্য প্রয়োজনীয় পণ্য সামগ্রীর সরবরাহ ও মূল্য স্বাভাবিক রাখতে অনুষ্ঠিত এক সভায় এ আশ্বাস দেন বাণিজ্যমন্ত্রী তোফায়েল আহমেদ। রাজধানীর কারওয়ান বাজারে রপ্তানি উন্নয়ন ব্যুরোর (ইপিবি) সম্মেলন কক্ষে আজ সোমবার বাণিজ্য মন্ত্রণালয় সভাটির আয়োজন করে।বাণিজ্যমন্ত্রীর সভাপতিত্বে সভায় সংশ্লিষ্ট সরকারি কর্মকর্তা, উৎপাদনকারী, পাইকারি ও খুচরা ব্যবসায়ীদের নেতা এবং আমদানিকারকেরা উপস্থিত ছিলেন। তোফায়েল আহমেদ বলেন, আসন্ন কোরবানির ঈদে কোরবানির গরু, মহিষ, ছাগল ও ভেড়ার সংকট হবে না। চাহিদার চেয়ে বেশি কোরবানির পশু দেশে মজুত রয়েছে। সরকার গবাদি পশুর উৎপাদন বৃদ্ধির জন্য উদ্যোগ গ্রহণ করেছে। ভবিষ্যতে চাহিদা পূরণের পর এসব পশু রপ্তানি করতে সক্ষম হবে বাংলাদেশ।বাণিজ্যমন্ত্রী বলেন, তেল, পেঁয়াজ, রসুন, লবণ, আদাসহ নিত্যপ্রয়োজনীয় সব পণ্যের পর্যাপ্ত মজুত রয়েছে। বাজারে সরবরাহ স্বাভাবিক আছে। সরবরাহ ব্যবস্থায় যাতে কোনো ধরনের সমস্যার সৃষ্টি না হয় সে জন্য উদ্যোগ নেওয়া হয়েছে। গত রমজানে বাজার যেমন স্থিতিশীল ছিল, সামনের কোরবানির ঈদেও তা বজায় থাকবে।
তোফায়েল আহমেদ বলেন, প্রতিবেশী দেশে পেঁয়াজের মূল্য অস্বাভাবিক বৃদ্ধির জন্য দেশে দাম কিছুটা বেড়েছে। পেঁয়াজ আমদানির জন্য গৃহীত লোনের সুদ কমিয়ে ১১ শতাংশ করা হয়েছে। অন্যান্য দেশ থেকে পেঁয়াজ আমদানির ব্যবস্থা নেওয়া হয়েছে। মজুতের বিরুদ্ধে সরকার বাজার তদারকি জোরদার করেছে। তিনি বলেন, প্রতিবেশী দেশ থেকে পেঁয়াজ আমদানির ফলে দাম ইতিমধ্যে অনেক কমেছে, কয়েক দিনের মধ্যে মূল্য স্বাভাবিক হয়ে আসবে। আতঙ্কিত হওয়ার কোনো কারণ নেই।বাণিজ্যমন্ত্রী জানান, দেশের বাজারে এখন চাহিদার চেয়ে অনেক বেশি পেঁয়াজ রয়েছে। ভবিষ্যতে দেশে পেঁয়াজ উৎপাদন বৃদ্ধির জন্য সরকার উদ্যোগ নেবে।সভায় উপস্থিত ছিলেন বাণিজ্যসচিব হেদায়েতুল্লাহ আল মামুন, অতিরিক্ত সচিব অমিতাভ চক্রবর্তী, নাজনিন বেগম, শওকত আলী ওয়ারেসি ও জহির উদ্দিন আহমেদ, এফবিসিসিআইয়ের সভাপতি আব্দুল মাতলুব আহমাদ, সিটি গ্রুপের চেয়ারম্যান ফজলুর রহমান, টিকে গ্রুপের চেয়ারম্যান এম এ কামাল, মেঘনা গ্রুপের ব্যবস্থাপনা পরিচালক মোস্তফা কামাল প্রমুখ।
