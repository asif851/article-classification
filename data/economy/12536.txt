
আগামী ২০৩০ সালের মধ্যে পৃথিবীর চতুর্থ বৃহৎ অর্থনৈতিক অঞ্চল হবে দক্ষিণ-পূর্ব এশিয়ার ১০টি দেশের আঞ্চলিক জোট আসিয়ান। এমন আশাবাদ ব্যক্ত করে গতকাল রোববার মালয়েশিয়ার রাজধানী কুয়ালালামপুরে ‘আসিয়ান কমিউনিটি’ চুক্তিতে স্বাক্ষর করেছে এই অঞ্চলের ১০টি দেশ।অ্যাসোসিয়েশন অব সাউথ ইস্ট এশিয়ান নেশনস (আসিয়ান) গঠিত হয় ১৯৬৭ সালে। নিজেদের মধ্যে অর্থনৈতিক ও পারস্পরিক সম্পর্ক বাড়াতে এ চুক্তির পাশাপাশি ‘আশিয়ান ২০২৫: একসঙ্গে এগিয়ে চলা’ শীর্ষক এক ঘোষণাও দেওয়া হয়েছে। আসিয়ানভুক্ত ১০টি দেশ হলো মালয়েশিয়া, ইন্দোনেশিয়া, ফিলিপাইন, সিঙ্গাপুর, ভিয়েতনাম, কম্বোডিয়া, লাওস, মিয়ানমার, ব্রুনেই দারুসসালাম ও থাইল্যান্ড।বিশ্লেষকেরা বলছেন, ২০২০ সালে আসিয়ানভুক্ত দেশগুলোর সম্মিলিত মোট দেশজ উৎপাদনের (জিডিপি) আকার হবে প্রায় ৫ ট্রিলিয়ন বা ৫ লাখ কোটি ডলার। ২০১৪ সালে এ দেশগুলোর মধ্যে পারস্পরিক আমদানি-রপ্তানির পরিমাণ ছিল ২৫২ বিলিয়ন মার্কিন ডলার।মালয়েশিয়ার প্রধানমন্ত্রী নাজিব রাজাক বলেন, সব সন্দেহ দূর করে আসিয়ান আজ বিশ্বের ব্যবসা-বাণিজ্যের একটি অন্যতম প্রধান অঞ্চল হয়ে উঠছে। পণ্যের শুল্কমুক্ত বাণিজ্য নিশ্চিতে আসিয়ানভুক্ত দেশগুলো নিজেদের মধ্যে আফটাও (আসিয়ান ফ্রি ট্রেড এরিয়া) তৈরির উদ্যোগ নিয়েছে।আসিয়ানের গুরুত্ব বিবেচনায় নিয়ে এ সম্মেলনে বিশ্বনেতাদের মধ্যে মার্কিন প্রেসিডেন্ট বারাক ওবামাসহ চীন ও ভারতের মতো এশিয়ার আঞ্চলিক পরাশক্তি দেশগুলোও অংশ নিয়েছে।
