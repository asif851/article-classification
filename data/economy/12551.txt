
• চার মোবাইল ফোন অপারেটরকে ফোর-জি সেবার লাইসেন্স প্রদান। • দেশের বিভিন্ন স্থানে গতকালই সেবাটি চালু করা হয়েছে। • গ্রামীণফোন, রবি ও বাংলালিংক প্রযুক্তিনিরপেক্ষতার লাইসেন্সও পেয়েছে।
সনদ হস্তান্তর চার মোবাইল ফোন অপারেটরকে ফোর-জি সেবার লাইসেন্স দেওয়ার মাধ্যমে দেশে এ সেবার যাত্রা শুরু হলো।
দেশে আনুষ্ঠানিকভাবে চালু হয়েছে চতুর্থ প্রজন্মের (ফোর-জি) টেলিযোগাযোগ সেবা। চার মোবাইল ফোন অপারেটরকে ফোর-জি সেবার লাইসেন্স দেওয়ার মাধ্যমে দেশে এ সেবার যাত্রা শুরু হলো। লাইসেন্স পাওয়ার পরপর দেশের বিভিন্ন স্থানে গতকালই সেবাটি চালু করা হয়েছে।রাজধানীর ঢাকা ক্লাবে গতকাল সোমবার এক অনুষ্ঠানে অপারেটরদের হাতে নতুন চালু হওয়া এ সেবার লাইসেন্স তুলে দেন বিটিআরসির চেয়ারম্যান শাহজাহান মাহমুদ। এতে প্রধান অতিথি ছিলেন ডাক, টেলিযোগাযোগ ও তথ্যপ্রযুক্তিমন্ত্রী মোস্তাফা জব্বার। এ সময় ডাক ও টেলিযোগাযোগসচিব শ্যাম সুন্দর সিকদার, বিটিআরসির কমিশনার ও অন্যান্য কর্মকর্তা, চার মোবাইল অপারেটরের কর্মকর্তা, মোবাইল অপারেটরদের সংগঠন এমটবের মহাসচিব টি আই এম নুরুল কবীরসহ খাতসংশ্লিষ্ট বিভিন্ন প্রতিষ্ঠানের প্রতিনিধিরা উপস্থিত ছিলেন।ফোর-জি লাইসেন্সের পাশাপাশি গ্রামীণফোন, রবি ও বাংলালিংককে প্রযুক্তিনিরপেক্ষতার লাইসেন্সও দেওয়া হয়। প্রযুক্তিনিরপেক্ষতা হলো যেকোনো তরঙ্গে যেকোনো প্রযুক্তির টেলিযোগাযোগ সেবা দেওয়ার সুবিধা। লাইসেন্স হাতে পাওয়ার পরপরই অনুষ্ঠানস্থলে আনুষ্ঠানিকভাবে ফোর-জি চালু হয়ে যায়।গ্রামীণফোনের সিইও মাইকেল ফোলিও বলেন, প্রাথমিকভাবে ৮০টি সাইট বা মোবাইল টাওয়ারে ফোর-জি চালু করা হয়েছে। তাদের সংবাদ বিজ্ঞপ্তিতে জানানো হয়, ঢাকার বসুন্ধরা, বারিধারা, গুলশান এবং চট্টগ্রামের দামপাড়া, খুলশি ও নাসিরাবাদে ফোর-জি চালু করা হয়েছে। কয়েক দিনের মধ্যে ঢাকা, চট্টগ্রাম ও অন্যান্য বিভাগীয় শহরে ফোর-জি সেবা পাওয়া যাবে।রবির সিইও ও ব্যবস্থাপনা পরিচালক মাহতাব উদ্দিন আহমেদ বলেন, ঢাকাসহ সারা দেশের বড় শহরের ১৭৯টি সাইট বা মোবাইল টাওয়ারে ফোর-জি চালু হয়েছে।বাংলালিংক প্রাথমিকভাবে ২০০-এর বেশি সাইটে ফোর-জি সেবা চালু করেছে। ঢাকা, চট্টগ্রাম, সিলেট ও খুলনা বিভাগের বেশ কিছু জায়গায় এ সেবা চালু করেছে দেশের তৃতীয় বৃহৎ এ অপারেটরটি।উন্নত মানের ফোর-জি সেবার জন্য তিনটি বিষয়ে জোর দিয়ে রবি সিইও বলেন, এ প্রযুক্তির হ্যান্ডসেট ও যন্ত্রপাতি আমদানিতে শুল্ক কমানো, গ্রামে-গঞ্জে নেটওয়ার্ক সম্প্রসারণে প্রণোদনা দেওয়া যেতে পারে। এতে সারা দেশে এ সেবাটি প্রসারের সুযোগ তৈরি হবে।বিটিআরসি চেয়ারম্যান শাহজাহান মাহমুদ বলেন, ‘টেলিযোগাযোগ সেবার মান নিয়ে অনেক প্রশ্ন আছে। ফোর-জি সেবা চালুর মাধ্যমে এ সেবার মান অনেকটাই উন্নত হবে। গ্রাহকদের বলব, আগে ফোর-জি ব্যবহার করুন, তারপর এ বিষয়ে মন্তব্য করুন।’ফোর-জি সিম পরিবর্তনে গ্রাহকদের কাছে অর্থ নেওয়ার বিষয়ে অপারেটরদের সতর্ক করে বিটিআরসি চেয়ারম্যান বলেন, এ জন্য অর্থ নেওয়া যাবে না।মোস্তাফা জব্বার বলেন, ফোর-জি সিম বদলানোর জন্য কেউ কেউ টাকা নিচ্ছেন। অপারেটরদের এমন কিছু করা উচিত নয়, যাতে বিটিআরসি ও সরকার বিব্রত হয়।
