
বাংলাদেশ ব্যাংকের সাবেক গভর্নর আতিউর রহমান বলেছেন, কেন্দ্রীয় ব্যাংকের সাইবার নিরাপত্তা বাড়াতে একটি বিদেশি প্রতিষ্ঠানকে নিয়োগের উদ্যোগ নিয়েছিলেন তিনি। কিন্তু এক বছর চেষ্টা করেও আমলাতান্ত্রিক জটিলতার কারণে তা করা সম্ভব হয়নি। রিজার্ভ চুরির ঘটনার পর শেষ পর্যন্ত ওই প্রতিষ্ঠানটিকে নিয়োগ দেওয়া হয়। বিশ্বের প্রভাবশালী দৈনিক নিউইয়র্ক টাইমসকে দেওয়া এক সাক্ষাৎকারে আতিউর রহমান এ কথা জানিয়েছেন।রিজার্ভ চুরির ঘটনায় গত মার্চে গভর্নরের পদ ছাড়তে বাধ্য হন আতিউর রহমান। সম্প্রতি নিউইয়র্ক টাইমসকে দেওয়া সাক্ষাৎকারে তিনি রিজার্ভ চুরির প্রসঙ্গে কথা বলেন। রাজধানীর ধানমন্ডির বাসভবনে চলতি সপ্তাহে দেওয়া ওই সাক্ষাৎকারে তিনি বলেন, ‘সাইবার নিরাপত্তাকে আমি শীর্ষ এজেন্ডা হিসেবে রেখেছিলাম। এক বছর আগেই আমি বুঝতে পারি, এখানে কিছু সমস্যা হতে পারে। এটা আমার দুর্ভাগ্য যে এটা ঘটে গেল।’অতিউর রহমান বলেন, রিজার্ভের ঘটনার তদন্ত চলছে। এ ঘটনায় ব্যাংকের অবহেলা থাকতেও পারে। তবে তিনি ভুল কিছু করেছেন বলে মনে করেন না। এমনকি এ জন্য নিজে দায়ী নন বলেও মনে করেন। আতিউর বলেন, ‘হতে পারে কেউ পাসওয়ার্ড শেয়ার করেছে, তবে এটা বিভাগের ব্যর্থতা, গভর্নরের নয়। আমি আর্থিক ব্যবস্থা ও দেশের ভাবমূর্তি রক্ষা করতে চেয়েছিলাম। এটা ভুল হতে পারে, তবে কোনো অপরাধ না।’বাংলাদেশ ব্যাংকের ৮০০ কোটি টাকা রিজার্ভ চুরির ঘটনায় আতিউর রহমান সুইফট ও ফেডারেল রিজার্ভ ব্যাংক অব নিউইয়র্ককে দায়ী করলেও নিজের কোনো ভুল ছিল না বলে দাবি করেন।
