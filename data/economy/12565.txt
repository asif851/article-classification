
বাংলাদেশ ব্যাংকের ডেপুটি গভর্নর (ডিজি) পদে নিয়োগের জন্য প্রাথমিকভাবে বাছাই করা ছয়জনের সাক্ষাৎকার নেওয়া হয়েছে। সরকার গঠিত বাছাই (সার্চ) কমিটি গতকাল মঙ্গলবার এসব কর্মকর্তার সাক্ষাৎকার নিয়েছে।
সাক্ষাৎকার দেওয়া ব্যক্তিদের মধ্যে পাঁচজনই কেন্দ্রীয় ব্যাংকের বর্তমান ও সাবেক নির্বাহী পরিচালক এবং অন্যজন একটি সরকারি ব্যাংকের উপব্যবস্থাপনা পরিচালক (ডিএমডি)। তাঁরা হলেন বাংলাদেশ ব্যাংকের বর্তমান নির্বাহী পরিচালক আবদুর রহিম, মো. মাসুম কামাল ভূঁইয়া, আহমেদ জামাল ও মো. মিজানুর রহমান জোদ্দার, সাবেক নির্বাহী পরিচালক শুভঙ্কর সাহা এবং রাজশাহী কৃষি উন্নয়ন ব্যাংকের (রাকাব) ডিএমডি কাজী আলমগীর।
পল্লী কর্ম-সহায়ক ফাউন্ডেশনের (পিকেএসএফ) চেয়ারম্যান কাজী খলীকুজ্জমান আহমদের নেতৃত্বে বাছাই কমিটির অন্য সদস্যরা হলেন কেন্দ্রীয় ব্যাংকের গভর্নর ফজলে কবির, অগ্রণী ব্যাংকের চেয়ারম্যান জায়েদ বখ্ত ও বাংলাদেশ উন্নয়ন গবেষণা প্রতিষ্ঠানের (বিআইডিএস) মহাপরিচালক কে এ এস মুরশিদ। কমিটির সদস্যসচিব হলেন অর্থ মন্ত্রণালয়ের অতিরিক্ত সচিব ফজলুল হক। সাক্ষাৎকার নেওয়ার পরে বাছাই কমিটি এখন যোগ্য প্রার্থী নির্বাচিত করে সরকারের কাছে নিয়োগের জন্য সুপারিশ করবে। সেই সুপারিশের ভিত্তিতে সরকার ডেপুটি গভর্নর নিয়োগ দেবে।
জানতে চাইলে জায়েদ বখ্ত গতকাল প্রথম আলোকে বলেন, ‘আমরা আগ্রহীদের সাক্ষাৎকার নিয়েছি। চলতি সপ্তাহেই প্রার্থী চূড়ান্ত করে নিয়োগের জন্য সরকারের কাছে সুপারিশ পাঠানো হবে।’
কেন্দ্রীয় ব্যাংকে ডেপুটি গভর্নরের চারটি পদ থাকলেও বর্তমানে কর্মরত আছেন তিনজন। এর মধ্যে এস কে সুর চৌধুরীর মেয়াদ শেষ হচ্ছে আজ বুধবার। আরেক ডেপুটি গভর্নর আবু হেনা মোহাম্মদ রাজী হাসানের মেয়াদ শেষ হবে চলতি বছরের ১০ সেপ্টেম্বর। তাই বাছাই কমিটির সুপারিশকৃত ব্যক্তিদের মধ্য থেকে দুজনকেও বেছে নিতে পারে সরকার।
২০১৬ সালের ফেব্রুয়ারিতে রিজার্ভ চুরির ঘটনায় বাংলাদেশ ব্যাংকের গভর্নর আতিউর রহমান পদত্যাগ করেন। একই ঘটনায় সরকার বাংলাদেশ ব্যাংকের দুই ডিজি আবুল কাসেম ও নাজনীন সুলতানাকে সরিয়ে দেয়। ২০১৬ সালের ৪ ডিসেম্বর ডেপুটি গভর্নর হিসেবে নিয়োগ পান কেন্দ্রীয় ব্যাংকের তখনকার নির্বাহী পরিচালক এস এম মনিরুজ্জামান। 
