
বিশ্বব্যাংকসহ বিভিন্ন আন্তর্জাতিক ও দেশীয় গবেষণা সংস্থা যখন চলতি বছরের মোট দেশজ উৎপাদনের (ডিজিপি) প্রবৃদ্ধি ৬ শতাংশ হবে কি না সন্দিহান, ঠিক তখনই পরিকল্পনামন্ত্রী দাবি করলেন, এ বছরের নয় মাস পর্যন্ত প্রবৃদ্ধি দাঁড়িয়েছে ৬ দশমিক ৫ শতাংশ।পরিকল্পনা মন্ত্রণালয় আয়োজিত এক মিট দ্য প্রেস অনুষ্ঠানে মন্ত্রী আ হ ম মুস্তফা কামাল গতকাল বুধবার বলেন, ‘চলতি অর্থবছরের নয় মাসে (জুলাই-মার্চ) বাংলাদেশের জিডিপি প্রবৃদ্ধি দাঁড়িয়েছে ৬ দশমিক ৫ শতাংশ। মাঝে (রাজনৈতিক অস্থিরতায়) কিছু সময় নষ্ট হয়েছে। এতে কিছু ক্ষতি না হলে এ বছর প্রবৃদ্ধি ৭ শতাংশে যেত।’বেসরকারি গবেষণা সংস্থা সেন্টার ফর পলিসি ডায়ালগ (সিপিডি)৫ এপ্রিল এক অনুষ্ঠানে জানায়, তিন মাসের রাজনৈতিক অস্থিরতায় দেশের ব্যবসা-বাণিজ্যের উৎপাদনগত ক্ষতি ৪ হাজার ৯০০ কোটি টাকা। এ ক্ষতির কারণে দেশের প্রবৃদ্ধি এ বছর ৬ শতাংশের ঘরে থাকবে। তা না হলে সাড়ে ৬ শতাংশ হতে পারত।বিশ্বব্যাংক গত রোববার এক অনুষ্ঠানে জানায়, এ বছর দেশের জিডিপির প্রবৃদ্ধি ৫ দশমিক ৬ শতাংশ হতে পারে। এ বছরের প্রথম তিন মাসে ১৭ হাজার ১৫০ কোটি টাকার ক্ষতি হয়েছে। সে কারণেই প্রবৃদ্ধি কম হওয়ার আশঙ্কা করেছে দাতা সংস্থাটি।বিশ্বব্যাংকের এই প্রাক্কলনের সমালোচনা করেন পরিকল্পনামন্ত্রী। তিনি এ হিসাবকে ধারণাপ্রসূত বলেও মন্তব্য করেন। বলেন, ‘বিশ্বব্যাংক বছরের শুরুতে বলেছিল আমাদের ৬ দশমিক ৬ শতাংশ প্রবৃদ্ধি হবে। এখন বলছে ৫ দশমিক ৬ শতাংশ। তিন মাসের কারণে যদি ১ শতাংশ প্রবৃদ্ধি কমে যায়, আর যদি এ রকম অবস্থা এক বছর চলে, তবে তো তাদের হিসাবে জিডিপি প্রবৃদ্ধি ৪ শতাংশ কমে যাবে। তাহলে তো সারা বছর অরাজক অবস্থা থাকলে জিডিপি প্রবৃদ্ধি ২ শতাংশ হবে। কিন্তু এটা কি বাস্তবসম্মত? আমি নিশ্চয়তা দিয়ে বলতে চাই বাংলাদেশের জিডিপি এখন আর কিছুতেই ৬ শতাংশের কম হবে না।’রাজনৈতিক অস্থিরতায় ক্ষয়ক্ষতি নিয়েও আপত্তি মুস্তফা কামালের। বলেন, ‘দুই থেকে আড়াই মাসের অরাজক সময়ে দেশে অর্থনৈতিক কর্মকাণ্ড বন্ধ ছিল না। এমন ঘটনাও ঘটেনি যে শিল্পকারখানা থেকে গণহারে শ্রমিক ছাঁটাই হয়েছে। কেউ কি বলবেন গত দুই-আড়াই মাসে শস্য বোনা হয়নি? কেউ কি বলবেন এ সময় রপ্তানি একেবারেই কম হয়েছে? রপ্তানি হয়তো সমুদ্রপথের বদলে বিমানপথে হয়েছে। হয়তো প্রফিট মার্জিন কম হয়েছে। কিন্তু খুব ক্ষতি হয়েছে-এটা সত্যি নয়।’সম্প্রতি প্রধানমন্ত্রী জাতীয় সংসদে বলেছেন, রাজনৈতিক অস্থিরতায় দেশের ব্যবসা-বাণিজ্যের ১ লাখ ২০ হাজার কোটি টাকার ক্ষতি হয়েছে। এ বিষয়ে দৃষ্টি আকর্ষণ করা হলে পরিকল্পনামন্ত্রী বলেন, ‘প্রধানমন্ত্রী ওটা বলেছেন এ ভিত্তিতে যে যদি অরাজকতা না থাকত, তবে আয় আরও বাড়ত। কিন্তু যেহেতু তা হয়নি, তার মানে ওটা আমাদের ক্ষতি। এই অর্থে প্রধানমন্ত্রী এ কথা তখন বলেছিলেন।’সংবাদ সম্মেলনে পরিকল্পনামন্ত্রী দাবি করেন, শিল্প খাতে এখন পর্যন্ত ৯ দশমিক ৩৮ শতাংশ, এসএমই খাতে ১০ দশমিক ৬৬ শতাংশ, বিদ্যুতে ৬ দশমিক ৫৮ শতাংশ, পাইকারি ও খুচরা ব্যবসা উপখাতে ৮ দশমিক ৫৪ শতাংশ প্রবৃদ্ধি হয়েছে। তবে পরিবহন খাতে প্রবৃদ্ধি নগণ্য।আগামী ২০১৫-১৬ অর্থবছরে বার্ষিক উন্নয়ন কর্মসূচির (এডিপি) বরাদ্দ এক লাখ কোটি টাকা হবে বলে দাবি করেন পরিকল্পনামন্ত্রী।
