
পাইকারি পর্যায়ে ইন্টারনেট ব্যান্ডউইডথের দাম ১০ থেকে ১৫ শতাংশ পর্যন্ত কমিয়েছে বাংলাদেশ সাবমেরিন কেবল কোম্পানি লিমিটেড (বিএসসিসিএল)। ব্যান্ডউইডথের নতুন এ মূল্য বৃহস্পতিবার থেকে কার্যকর হয়েছে। বিএসসিসিএলের পাঠানো এক সংবাদ বিজ্ঞপ্তিতে এ তথ্য জানানো হয়েছে।
জানতে চাইলে বিএসসিসিএলের ব্যবস্থাপনা পরিচালক মশিউর রহমান প্রথম আলোকে বলেন, ইন্টারন্যাশনাল ইন্টারনেট গেটওয়ে (আইআইজি) ও ইন্টারনেট সেবাদাতা প্রতিষ্ঠানগুলো (আইএসপি) মূলত এ দাম কমানোর সুফল পাবে। কিন্তু ইন্টারনেট ব্যবহারকারী গ্রাহকেরা সরাসরি এই দাম কমানোর সুফল পাবেন না।
বিএসসিসিএল সূত্রে জানা গেছে, ভারত থেকে আইটিসি (ইন্টারন্যাশনাল টেরিস্ট্রিয়াল কেবল) অপারেটরের মাধ্যমে ব্যান্ডউইডথ আমদানি কমিয়ে আনতে ব্যান্ডউইডথের দাম কমানোর সিদ্ধান্ত নেওয়া হয়েছে। নতুন সিদ্ধান্ত অনুযায়ী, কক্সবাজারে প্রতি এমবিপিএস (মেগা বিটস প্রতি সেকেন্ড) ব্যান্ডউইডথের সর্বনিম্ন দাম পড়বে ৩১০ টাকা। তবে এজন্য আইআইজি প্রতিষ্ঠানকে কমপক্ষে ৫০ জিবিপিএস (গিগা বিটস প্রতি সেকেন্ড) ব্যান্ডউইডথ নিতে হবে।
ঢাকায় প্রতি এমবিপিএস ব্যান্ডউইডথের সর্বনিম্ন দাম পড়বে ৪২৫ থেকে ৪৩৫ টাকার মধ্যে। এই দাম পেতে হলে আইআইজিকে বিএসসিসিএলের কাছে কমপক্ষে ৩০ জিবিপিএস ব্যান্ডউইডথ নিতে হবে। তবে ৫০ থেকে ২৫০০ এমবিপিএস ব্যান্ডউইডথ কিনতে ঢাকায় আইআইজিদের গুণতে হবে ৬১০ টাকা, এটি এতদিন ছিল ৭১৯ টাকা। ৫০ থেকে ১৯৯ এমবিপিএস ব্যান্ডউইডথ কিনতে ঢাকায় আইএসপিদের দিতে হেব ৬৮৫ টাকা, এতদিন এই ব্যান্ডউইডথের দাম ছিল ৭৯১ টাকা।
বাংলাদেশে বর্তমানে প্রতিদিন ৫০০ জিবিপিএসের বেশি ব্যান্ডউইডথ ব্যবহার হয়। এর মধ্যে বিএসসিসিএলের মাধ্যমে আসে ৩৫২ এমবিপিএস। বাকি ১৫০ জিবিপিএসের বেশি ব্যান্ডউইডথ আসে আইটিসি অপারেটরের মাধ্যমে।
 
