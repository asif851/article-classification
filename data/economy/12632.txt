
মোবাইল ফোন অপারেটর কোম্পানি গ্রামীণফোনে ২০১৫ সালে বিনিয়োগকারীদের জন্য পরিশোধিত মূলধনের ১৪০ শতাংশ লভ্যাংশের অনুমোদন দেওয়া হয়েছে। এর ফলে বিনিয়োগকারীরা শেয়ারপ্রতি মোট ১৪ টাকা লভ্যাংশ পাবেন। 
আজ মঙ্গলবার গ্রামীণফোনের ১৯তম বার্ষিক সাধারণ সভায় (এজিএম) এই লভ্যাংশ অনুমোদন দেওয়া হয়। রাজধানীর বসুন্ধরা আন্তর্জাতিক কনভেনশন সিটিতে আয়োজিত এজিএমে গ্রামীণফোন পরিচালনা পর্ষদের সদস্য, প্রধান নির্বাহী কর্মকর্তা (সিইও) রাজীব শেঠি ও ঊর্ধ্বতন কর্মকর্তারা উপস্থিত ছিলেন। এজিএমে ২০১৫ সালে বিনিয়োগকারীদের জন্য ৮০ শতাংশ নগদ অন্তর্বর্তী লভ্যাংশের অনুমোদন দেওয়া হয়। এর সঙ্গে বোর্ড আরও ৬০ শতাংশ নগদ লভ্যাংশের অনুমোদন দেয়। এর ফলে মোট লভ্যাংশের পরিমাণ দাঁড়ায় পরিশোধিত মূলধনের ১৪০ শতাংশ। এতে করে বিনিয়োগকারীরা শেয়ারপ্রতি মোট ১৪ টাকা লভ্যাংশ পাবেন। আগের বছরের মতো এ বছরও গ্রামীণফোন অনলাইনে বিনিয়োগকারীদের মাঝে লভ্যাংশ বিতরণ করবে। এজিএমের অন্যান্য কর্মকাণ্ডের মধ্যে ছিল পরিচালনা পর্ষদ প্রতিবেদন, ২০১৫ সালের নিরীক্ষিত আর্থিক প্রতিবেদন অনুমোদন, পরিচালক নির্বাচন বা পুনর্নির্বাচন ও নিরীক্ষক নিয়োগ। পুঁজিবাজারে তালিকাভুক্ত হওয়ার পর এটি ছিল প্রতিষ্ঠানটির সপ্তম এজিএম। গ্রামীণফোনের পরিচালনা পর্ষদের সদস্য এম শাহজাহান এজিএমে সভাপতিত্ব করেন ও সভা পরিচালনা করেন কোম্পানি সচিব হোসেন সাদাত। এজিএমের সভাপতি তাঁর বক্তব্যে কোম্পানির ওপর আস্থা রাখার জন্য বিনিয়োগকারীদের ধন্যবাদ জানান। এ ছাড়া তিনি বাংলাদেশের টেলিযোগাযোগ শিল্পের সম্ভাবনা, নিয়ন্ত্রণগত অনিশ্চয়তা ও সবার কাছে ইন্টারনেট পৌঁছাতে গ্রামীণফোনের লক্ষ্যসহ নানা বিষয়ে বক্তব্য দেন। সিইও রাজীব শেঠি কোম্পানির পরিচালনাগত ও আর্থিক সাফল্যসহ সফলভাবে থ্রিজি সারা দেশে ছড়িয়ে দেওয়ার কথা উল্লেখ করেন।
