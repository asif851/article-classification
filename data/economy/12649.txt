
তৈরি পোশাক উৎপাদন ১ শতাংশ বাড়লে বাংলাদেশে দশমিক ৩ থেকে দশমিক ৪ শতাংশ কর্মসংস্থান বৃদ্ধি পায়। একই হারে কর্মসংস্থান বৃদ্ধি পায় ভারত, পাকিস্তান ও শ্রীলঙ্কায়। এ ছাড়া যুক্তরাষ্ট্রের জন্য তৈরি করা চীনা পোশাকের দাম ১০ শতাংশ বৃদ্ধি পেলে বাংলাদেশে পুরুষদের কর্মসংস্থানের সুযোগ বৃদ্ধি পায় ৪ দশমিক ২২ শতাংশ।
আজ সোমবার প্রকাশিত বিশ্বব্যাংকের ‘তৈরি পোশাক খাতে দক্ষিণ এশিয়ার কর্মসংস্থান, বাণিজ্য ও অর্থনৈতিক উন্নয়ন’ শীর্ষক সমীক্ষা থেকে এ চিত্র পাওয়া গেছে। এ সমীক্ষা নিয়ে বাংলাদেশ উন্নয়ন গবেষণা প্রতিষ্ঠান (বিআইডিএস) ও বিশ্বব্যাংক আলোচনা সভার আয়োজন করে। আগারগাঁওয়ে বিআইডিএস মিলনায়তনে এ আলোচনা সভায় বিভিন্ন খাতের বিশেষজ্ঞরা অংশ নেন।
অনুষ্ঠানের প্রধান অতিথি প্রধানমন্ত্রীর অর্থ–বিষয়ক উপদেষ্টা মসিউর রহমান বলেন, শুধু নিম্ন মজুরির ওপর নির্ভরশীল হয়ে তৈরি পোশাক খাতটি টেকসই করা উচিত হবে না। নিম্ন মজুরি হলো সাময়িক সুবিধা। তাই তিনি দক্ষ শ্রমশক্তি তৈরির ওপর গুরুত্বারোপ করেন।
