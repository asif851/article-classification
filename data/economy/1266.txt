
রাজনৈতিক অস্থিরতার মধ্যেও দেশের পণ্য রপ্তানি লক্ষ্যমাত্রার চেয়ে বেশি হয়েছে। প্রবৃদ্ধি হয়েছে ১৮ দশমিক শূন্য ২ শতাংশ। আর মোট পণ্য রপ্তানি আয় হয়েছে এক হাজার ১৯৫ কোটি ৯৬ লাখ ডলার।এ ছাড়া তৈরি পোশাক রপ্তানির প্রবৃদ্ধি এখন পর্যন্ত ২০ দশমিক ৭৪ শতাংশ। রপ্তানি হয়েছে ৯৬৫ কোটি মার্কিন ডলারের পোশাক। দেশীয় মুদ্রায় যা ৭৭ হাজার ২২৬ কোটি টাকা (এক ডলার = ৮০ টাকা ধরে)। পোশাক খাতের এই আয় একই সময়ের ৯২০ কোটি ডলারের লক্ষ্যমাত্রার চেয়ে ৫ দশমিক ১২ শতাংশ বেশি।এটি চলতি ২০১৩-১৪ অর্থবছরের প্রথম পাঁচ মাস অর্থাত্ জুলাই-নভেম্বরে দেশের পণ্য রপ্তানি আয়ের চিত্র। রপ্তানি উন্নয়ন ব্যুরো (ইপিবি) থেকে গতকাল রোববার প্রকাশিত রপ্তানির হালনাগাদ পরিসংখ্যান এসব জানা যায়। এতে দেখা যায়, শুধু নভেম্বরে ২২১ কোটি ২৪ লাখ ডলারের পণ্য রপ্তানি হয়েছে।আলোচ্য সময়ে পোশাকশিল্প থেকেই সর্বোচ্চ ৯৬৫ কোটি ৩৩ লাখ ডলারের রপ্তানি আয় হয়েছে। এর মধ্যে নিট পোশাক থেকে সর্বোচ্চ ৪৮৯ কোটি ৯৮ লাখ ডলার আয় হয়েছে, যা লক্ষ্যমাত্রার চেয়ে ১১ দশমিক শূন্য চার শতাংশ এবং গত বছরের একই সময়ের চেয়ে ২০ দশমিক ৪৮ শতাংশ বেশি। অন্যদিকে ওভেন পোশাক খাত থেকে দ্বিতীয় সর্বোচ্চ ৪৭৫ কোটি ৩৫ লাখ ডলার রপ্তানি আয় হয়েছে, যা গত বছরের একই সময়ের চেয়ে ২১ শতাংশ বেশি।এদিকে তৈরি পোশাক রপ্তানি বাড়লেও পাট ও পাটজাত পণ্যের রপ্তানি আয় কমে গেছে। আলোচ্য সময়ে এই খাত থেকে ৩৩ কোটি ২৪ লাখ ডলার রপ্তানি আয় হয়েছে, যা লক্ষ্যমাত্রার চেয়ে ২৫ শতাংশ এবং গত বছরের একই সময়ের চেয়ে ১৯ দশমিক ৮০ শতাংশ কম। এর মধ্যে কাঁচা পাট চার কোটি ৯৪ লাখ, পাটের সুতা ২০ কোটি ও পাটের ব্যাগ সাড়ে পাঁচ কোটি ডলার আয় হয়েছে।এ ছাড়া হিমায়িত খাদ্যে ৩২ কোটি, হোম টেক্সটাইলে ২৯ কোটি ৭৭ লাখ, কৃষিজাত পণ্যে ২২ কোটি ৯৪ লাখ, চামড়ায় ১৯ কোটি, চামড়াজাত পণ্যে সাত কোটি ৭৯ লাখ, প্লাস্টিক পণ্যে তিন কোটি ২৩ লাখ, টেরিটাওয়ালে তিন কোটি ১৯ লাখ, প্রকৌশল পণ্যে ১৫ কোটি ৩১ লাখ, বাইসাইকেলে তিন কোটি ৭৮ লাখ ডলার রপ্তানি আয় হয়েছে।টানা ১১ মাস লক্ষ্যমাত্রা অর্জনে ব্যর্থতার পর জুলাই মাসে দেশের রপ্তানি আয় ইতিবাচক ধারায় ফিরেছিল। তবে এক মাসের ব্যবধানে আগস্ট মাসেই তা পুরোনো চিত্রে ফিরে গিয়েছিল, লক্ষ্যমাত্রা অর্জিত হয়নি। আবার এক মাসের মধ্যেই আবার স্বস্তির ধারা-লক্ষ্যমাত্রা ও ভালো প্রবৃদ্ধি অর্জন। অক্টোবর ও নভেম্বর মাসেও সেটি অব্যাহত থাকে।
