
বাংলাদেশ পোশাক প্রস্তুতকারক ও রপ্তানিকারক সমিতির (বিজিএমইএ) সভাপতি মো. সিদ্দিকুর রহমান জর্জিয়ার ব্যবসায়ীদের বাংলাদেশ ভ্রমণ ও এ দেশ থেকে পোশাক ক্রয়ের অনুরোধ জানিয়েছেন। দেশটির উপপররাষ্ট্রমন্ত্রী সচিব ডেভিড জারাগানিয়ার নেতৃত্বে বাংলাদেশ সফরে আসা একটি প্রতিনিধিদলের সঙ্গে বৈঠককালে তিনি এ অনুরোধ জানান। এ সময় তাঁরা দ্বিপক্ষীয় বাণিজ্য বিষয়ে আলোচনা করেন।
ঢাকায় বিজিএমইএ কার্যালয়ে এ বৈঠক অনুষ্ঠিত হয়। এ সময় সংগঠনের সহসভাপতি মোহাম্মদ নাছির, পরিচালক মো. শহিদুল হক মুকুল, মিরান আলী, মো. মনির হোসেন, আ ন ম সাইফউদ্দীন উপস্থিত ছিলেন।
সিদ্দিকুর রহমান বলেন, বাংলাদেশ পণ্য ও বাজার বহুমুখীকরণের কৌশল নিয়ে উচ্চতর প্রবৃদ্ধি অর্জনে মনোযোগী হয়েছে। এ ক্ষেত্রে জর্জিয়া বাংলাদেশের জন্য একটি সম্ভাবনাময় বাজার হতে পারে। কারণ পোশাক রপ্তানিতে জর্জিয়ার শুল্কমুক্ত বাজারে বাংলাদেশের প্রবেশাধিকার রয়েছে। 
ডেভিড জারাগানিয়া বলেন, বর্তমান প্রেক্ষাপটে দুদেশের মধ্যে পারস্পরিক বাণিজ্য ও বিনিয়োগের যথেষ্ট সম্ভাবনা থাকলেও এখনো পর্যন্ত এ বিষয়ে তেমন অগ্রগতি হয়নি।  বিজ্ঞপ্তি
