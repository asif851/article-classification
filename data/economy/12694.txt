
পণ্য রপ্তানি আয় কমার মাধ্যমে শেষ হয়েছে সদ্যসমাপ্ত বছর। ২০১৬ সালের শেষ মাস ডিসেম্বরে আগের বছরের একই সময়ের তুলনায় রপ্তানি আয় কমেছে ৩ দশমিক ০৩ শতাংশ। এ মাসে আয় হয়েছে প্রায় ৩১১ কোটি মার্কিন ডলার। যা আগের বছরের একই সময়ের তুলনায় প্রায় ৯ কোটি ডলার কম।
তবে সার্বিকভাবে চলতি ২০১৬-১৭ অর্থবছরের প্রথম ছয় মাসে রপ্তানি আয়ের প্রবৃদ্ধি ইতিবাচক, অর্থাৎ বেড়েছে। এ সময়ে আয় হয়েছে প্রায় ১ হাজার ৬৮০ কোটি ডলার। যা আগের বছরের একই সময়ের তুলনায় ৪ দশমিক ৪৪ শতাংশ বেশি। আগের বছর একই সময়ে আয় হয়েছিল ১ হাজার ৬০৮ কোটি ডলার। রপ্তানি উন্নয়ন ব্যুরো (ইপিবি) আজ বুধবার রপ্তানি আয়ের এ হিসাব প্রকাশ করেছে।
অবশ্য আলোচ্য সময়ের এ রপ্তানি আয় লক্ষ্যমাত্রার চেয়ে ৩ দশমিক ২৮ শতাংশ কম। এ সময় আয়ের লক্ষ্য ছিল প্রায় ১ হাজার ৭৩৭ কোটি ডলার। লক্ষ্যমাত্রার চেয়ে আয় কম হয়েছে ৫৭ কোটি ডলার।
দেশের রপ্তানি আয়ের প্রায় ৮০ শতাংশ আসে তৈরি পোশাক খাত থেকে। বিদায়ী বছরের প্রথম ছয় মাসে পোশাক রপ্তানি করে আয় হয়েছে প্রায় ১ হাজার ৩৭১ কোটি ডলার। যা আগের বছরের একই সময়ের তুলনায় ৪ দশমিক ৩৭ শতাংশ বেশি।
বড় খাতের মধ্যে আলোচ্য সময়ে চামড়া ও চামড়াজাত পণ্য, পাট ও পাটজাত পণ্য, চিংড়ি রপ্তানি আয় উল্লেখযোগ্য হারে বেড়েছে। অন্যদিকে হিমায়িত মাছ, তামাক, পেট্রোলিয়ামের উপজাত, বাইসাইকেল ইত্যাদি পণ্যের রপ্তানি আয় কমে গেছে।
