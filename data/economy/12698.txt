
ভারত থেকে বিদ্যুৎ আমদানির জন্য সঞ্চালন লাইনের ক্ষমতা বৃদ্ধি করতে বাংলাদেশকে আরও সহায়তা দেবে এশীয় উন্নয়ন ব্যাংক (এডিবি)। বাংলাদেশের ভেড়ামারা ও ভারতের বহরমপুরের মধ্যে বিদ্যুৎ সঞ্চালন ক্ষমতা দ্বিগুণ করতে নতুন করে ১২ কোটি ডলার দেবে সংস্থাটি। গতকাল বৃহস্পতিবার এডিবির প্রধান কার্যালয় ম্যানিলা থেকে প্রকাশিত এক সংবাদ বিজ্ঞপ্তিতে এ ঘোষণা দেওয়া হয়। গত ২৯ সেপ্টেম্বর এডিবির বোর্ড সভায় নতুন এ ঋণ অনুমোদন দেওয়া হয় বলে জানা গেছে। ২০১৩ সালে বাংলাদেশ ও ভারতের মধ্যে আন্তদেশ বিদ্যুৎ সঞ্চালন পথ চালু হয়। এতে ৫০০ মেগাওয়াট বিদ্যুৎ সঞ্চালন ক্ষমতা রয়েছে। এখন বাড়তি ঋণ সহায়তায় এর সঞ্চালন ক্ষমতা এক হাজার মেগাওয়াটে উন্নীত করা হবে। এডিবির ঋণ সহায়তা ছাড়াও বাংলাদেশ এ সঞ্চালন লাইন সক্ষমতা বৃদ্ধির প্রকল্পে আরও ৬ কোটি ৩২ লাখ ডলার খরচ করতে হবে। ২০১৮ সালের জুন মাসে প্রকল্পটি শেষ হবে।এডিবির দক্ষিণ এশিয়া বিভাগের জ্বালানি শাখার পরিচালক অ্যান্থনি জুড বলেন, এ দুই দেশ তাদের জ্বালানির পারস্পরিক ব্যবহার বৃদ্ধিতে এডিবি ঋণ সহায়তা বাড়াচ্ছে।এডিবি আরও বলেছে, বাংলাদেশ খুব দ্রুত বর্ধনশীল অর্থনীতির দেশ। অভ্যন্তরীণ উৎপাদন দিয়ে বাংলাদেশ এ জ্বালানি চাহিদা মেটাতে পারছে না।
