
বিনিয়োগকারীদের আকৃষ্ট করতে মালয়েশিয়ায় অনুষ্ঠিত হতে যাচ্ছে বাংলাদেশ ব্যবসা ও বিনিয়োগ সম্মেলন ২০১৬। আগামী ৫ ডিসেম্বর দ্য রয়াল চুলান কুয়ালালামপুরে এ সম্মেলন অনুষ্ঠিত হবে। বাংলাদেশ ইনভেস্টমেন্ট ডেভেলপমেন্ট অথরিটি ও মালয়েশিয়ায় বাংলাদেশ হাইকমিশনের সহায়তায় বাংলাদেশ-মালয়েশিয়া চেম্বার অব কমার্স অ্যান্ড ইন্ডাস্ট্রিজ এ সম্মেলনের আয়োজন করেছে। এ উপলক্ষে গতকাল সোমবার জাতীয় প্রেসক্লাবে আয়োজিত এক সংবাদ সম্মেলনে বিস্তারিত তুলে ধরেন চেম্বারের নেতারা।সংবাদ সম্মেলনে চেম্বারের সভাপতি আলমগীর জলিল বলেন, বাংলাদেশে যে বিনিয়োগের পরিবেশ আছে, তবে সবাই তা জানে না। বাংলাদেশে সুদের হার এখন কম, বিদেশি ঋণও পাওয়া যাচ্ছে। ফলে এশিয়ার মধ্যে বাংলাদেশই বিনিয়োগকারীদের প্রধান লক্ষ্য হওয়া উচিত।চেম্বারের সাবেক সভাপতি সৈয়দ মোয়াজ্জেম হোসেন বলেন, ‘বাংলাদেশ থেকে পৃথিবীর অনেক দেশে বিনা শুল্কে রপ্তানি সুবিধা আছে। বিদেশিরা এ সুযোগ কাজে লাগাতে পারে। আমরা এ সম্মেলনে এসবই তুলে ধরব। বাংলাদেশে যে বিনিয়োগের সুযোগ আছে, তা সময়মতো এলে দেশের পরিস্থিতি পুরোই পাল্টে যাবে। আমরা সব চেম্বার মিলে একটা প্ল্যাটফর্ম করার চিন্তা করছি। সবাই মিলে বিনিয়োগ আকর্ষণে কাজ করলে সুফল মিলবে।’মোয়াজ্জেম হোসেন আরও বলেন, মালয়েশিয়া থেকে মোবাইল অপারেটর রবিতে সবচেয়ে বেশি বিনিয়োগ এসেছে। গত চার বছরে ৩০০ কোটি ডলার এসেছে। এ ছাড়া পাওয়ার টেকও বেশ ভালো বিনিয়োগ এনেছে।চেম্বারের সাধারণ সম্পাদক সাব্বির আহমেদ খান বলেন, মালয়েশিয়ার অনেক প্রতিষ্ঠান কম্বোডিয়া ও ভিয়েতনামে বিনিয়োগ করছে। তাদের বাংলাদেশের দিকে আনতে হবে।অনুষ্ঠানে জানানো হয়, বাংলাদেশ থেকে মন্ত্রী, ব্যাংকার, অর্থনীতিবিদসহ বিভিন্ন পর্যায়ের ৭০ জন কর্মকর্তা মালয়েশিয়ার সম্মেলনে অংশ নেবেন। মালয়েশিয়ার প্রায় ২০০ বিনিয়োগকারী সম্মেলনে থাকবেন। সম্মেলনের দুটি অধিবেশনে বাংলাদেশে বিনিয়োগ সুবিধা, প্রধান চ্যালেঞ্জ ও সুযোগ নিয়ে আলোচনা হবে।সংবাদ সম্মেলনে আরও উপস্থিত ছিলেন বাংলাদেশে মালয়েশীয় হাইকমিশনের প্রথম সচিব ইদহাম জুহরি মোহাম্মদ ইউনুস, মোবাইল অপারেটর রবির মহাব্যবস্থাপক ইনামুল্লাহ সাইখ প্রমুখ।
