
বাজেটে মোবাইল সিম কার্ড ইস্যু ও সিম প্রতিস্থাপনে কর কমানোর প্রস্তাবকে ‘গুরুত্বপূর্ণ পদক্ষেপ’ উল্লেখ করলেও মোবাইল ফোন সেবার ওপর ৫ শতাংশ সম্পূরক শুল্ক আরোপকে গ্রাহকদের জন্য বাড়তি চাপ হিসেবে দেখছে মোবাইল অপারেটর রবি।রবির পক্ষে আজ বৃহস্পতিবার এক বিবৃতিতে সংস্থার ভাইস প্রেসিডেন্ট ইকরাম কবীর বলেন, ‘সিম কর কমানোর সিদ্ধান্ত বাংলাদেশে মোবাইল ফোন সংযোগের বিস্তার ঘটানোর ক্ষেত্রে একটি গুরুত্বপূর্ণ পদক্ষেপ। যদিও আমরা আশা করেছিলাম যে সিম কর পুরোপুরি মওকুফ করে দেওয়া হবে। তবে সিম কর কমানোর সিদ্ধান্ত নিশ্চিতভাবেই সরকারের ডিজিটাল বাংলাদেশ বাস্তবায়নের উদ্যোগ এবং পদক্ষেপসমূহকে ত্বরান্বিত করবে।’ তিনি আরও বলেন, ‘তবে আমরা উদ্বিগ্ন যে, মোবাইল সেবার ওপর ৫ শতাংশ সম্পূরক শুল্ক আরোপ আমাদের গ্রাহকদের জন্য বাড়তি চাপ হিসাবে দেখা দেবে। এর ফলে এই খাতের সামগ্রিক রাজস্ব কমে আসার আশঙ্কাও রয়েছে।’বিবৃতিতে সরকারকে করপোরেট করের বিষয়টি পুনর্বিবেচনার অনুরোধ করে বলা হয়, ‘করপোরেট ট্যাক্স কমালে নিশ্চিতভাবেই এই খাতে আরও বেশি প্রত্যক্ষ দেশি-বিদেশি বিনিয়োগ উৎসাহিত হবে।’প্রস্তাবিত বাজেটে সিমকার্ড ইস্যু এবং প্রতিস্থাপিত সিমকার্ড উভয় ক্ষেত্রে ১০০ টাকা শুল্ক কর ধার্য করার প্রস্তাব করেন অর্থমন্ত্রী। বর্তমানে সিমকার্ড ইস্যুর ক্ষেত্রে ৩০০ টাকা এবং প্রতিস্থাপিত সিমকার্ডের ক্ষেত্রে ১০০ টাকা কর নির্ধারিত আছে। বাজেট প্রস্তাবে অর্থমন্ত্রী মোবাইল সিমকার্ড বা রিম কার্ডের মাধ্যমে প্রদত্ত সেবার ওপর ৫ শতাংশ সম্পূরক শুল্ক আরোপেরও প্রস্তাব করেন।
