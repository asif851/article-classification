
নরসিংদীতে মাসব্যাপী শিল্প ও বাণিজ্য মেলা কাল শনিবার শুরু হচ্ছে। জেলা প্রশাসনের সহযোগিতায় নরসিংদী সরকারি কলেজ মাঠে এই মেলার আয়োজন করেছে নরসিংদী চেম্বার অব কমার্স অ্যান্ড ইন্ডাস্ট্রিজ।নরসিংদী চেম্বার তৃতীয়বারের মতো এই মেলার আয়োজন করছে। এবারের মেলায় থাকছে ৯৪টি স্টল। কাল বিকেলে মেলার উদ্বোধন করবেন পানিসম্পদ প্রতিমন্ত্রী নজরুল ইসলাম। এর আগে সর্বশেষ ২০০৮ সালে মেলা করেছিল চেম্বার।গতকাল বৃহস্পতিবার মেলা প্রাঙ্গণে গিয়ে দেখা যায়, প্রধান ফটকে টাইলস বসানোর কাজ করছেন নির্মাণশ্রমিকেরা। এ ছাড়া স্টলের সাজসজ্জার কাজ রয়েছে শেষ পর্যায়ে। শিশুদের বিনোদনের জন্য মেলায় বসানো হয়েছে মিনি ট্রেন। বড়দের জন্য মিনি থ্রি-ডি সিনেমা হলের কাজ চলছে।জানতে চাইলে চেম্বারের সভাপতি আবদুল্লাহ আল মামুন প্রথম আলোকে বলেন, ‘ব্যবসা-বাণিজ্যে নরসিংদীর ইতিহাস-ঐতিহ্য অনেক পুরোনো। নানা জটিলতার কারণে কয়েক বছর বাণিজ্য মেলা আয়োজন করা সম্ভব হয়নি। আশা করছি, এখন থেকে ধারাবাহিকতা বজায় থাকবে।’
