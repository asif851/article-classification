
অনলাইনে মূল্য সংযোজন কর (মূসক) দেওয়ার নিবন্ধন কার্যক্রম শুরু হওয়ার পর প্রায় দুই হাজার ব্যবসাপ্রতিষ্ঠান নিবন্ধন নিয়েছে বলে জানিয়েছে জাতীয় রাজস্ব বোর্ড (এনবিআর)। খুব সহজেই তারা নিবন্ধন নিতে পারছে।
ব্যবসায়ীদের শীর্ষ সংগঠন বাংলাদেশ শিল্প ও বণিক সমিতি ফেডারেশনের (এফবিসিসিআই) সভাপতি আবদুল মাতলুব আহমাদের প্রতিষ্ঠান নিটল-নিলয় গ্রুপের অনলাইন মূসক নিবন্ধন উপলক্ষে আয়োজিত এক অনুষ্ঠানে আজ বৃহস্পতিবার এনবিআরের কর্মকর্তারা এ কথা জানান। রাজধানীর সেগুনবাগিচায় এনবিআর কার্যালয়ে এ অনুষ্ঠান হয়।
এতে এনবিআরের চেয়ারম্যান মো. নজিবুর রহমান ও ভ্যাট অনলাইন প্রকল্পের পরিচালক রেজাউল হাসান, এফবিসিসিআইয়ের পরিচালক আনোয়ার হোসেন, নিটল-নিলয় গ্রুপের পরিচালক আবদুল মারিব আহমাদ নিলয় প্রমুখ উপস্থিত ছিলেন।
অনুষ্ঠানে মাতলুব আহমাদ বলেন, নতুন মূসক আইন বাস্তবায়িত হলে ব্যবসায়ীদের সুবিধা হবে। তিনি ক্ষুদ্র ব্যবসায়ীদের আইন বাস্তবায়নে সহায়তা করতে এগিয়ে আসার আহ্বান জানান। তিনি বলেন, আগে তাদের ৩৫০টি শাখার জন্য অনেকগুলো মূসক নম্বর ব্যবস্থাপনা করতে হতো। এখন একটি নম্বরেই মূসক দেওয়া যাবে।
অনলাইন প্রকল্পের পরিচালক রেজাউল হাসান বলেন, গত ২৩ মার্চ অর্থমন্ত্রী আবুল মাল আবদুল মুহিত অনলাইনে মূসক নিবন্ধন উদ্বোধন করেছেন। এখন পর্যন্ত দুই হাজার প্রতিষ্ঠান নিবন্ধনের আবেদন করেছে। তাদের নিবন্ধন দেওয়া হয়েছে। 
