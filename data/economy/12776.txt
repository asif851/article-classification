
ইন্টারনেটের ব্যবহার সহজ করতে ও ব্যবহারকারীর সংখ্যা বাড়াতে ‘ইজিনেট’ নামে একটি নতুন সেবা নিয়ে এসেছে দেশের বৃহত্তম মুঠোফোন অপারেটর গ্রামীণফোন। এ সেবার মাধ্যমে ইন্টারনেটের প্রাথমিক ব্যবহারকারীরা বিনা মূল্যে ইন্টারনেট ব্যবহার শিখতে পারবেন।সেবাটি গতকাল রোববার থেকে চালু হয়েছে। এ উপলক্ষে ঢাকার গুলশানের একটি হোটেলে এক সংবাদ সম্মেলনে সেবাটির বিভিন্ন দিক তুলে ধরেন গ্রামীণফোনের প্রধান বিপণন কর্মকর্তা ইয়াসির আজমান। এতে আরও উপস্থিত ছিলেন কোম্পানির বিপণন পরিচালক নেহাল আহমেদ, বহির্যোগাযোগ বিভাগের প্রধান সৈয়দ তালাত কামাল ও ওয়্যারলেস অ্যান্ড ব্রডব্যান্ড বিভাগের মহাব্যবস্থাপক তারিক উল ইসলাম।সংবাদ সম্মেলনে জানানো হয়, ইজিনেট ব্যবহারের জন্য একজন গ্রাহককে প্রথমে তাঁর ফিচার অথবা স্মার্টফোন থেকে *৫০০০*৫৫#-এ নম্বরে ডায়াল করতে হবে। এরপর একটি খুদে বার্তার মাধ্যমে গ্রাহক একটি মাইক্রো সাইটের লিঙ্ক পাবেন। সেই লিঙ্কে প্রবেশ করলেই ইজিনেটের ওয়েবসাইট চলে আসবে। সেখান থেকে গ্রাহক বিনা মূল্যে ফেসবুক, উইকিপিডিয়ার মতো ওয়েবসাইটের টেক্সট বা তথ্যভিত্তিক ভার্সন দেখা এবং ইন্টারনেটের ছোট ডেটা প্যাকেজ কেনার সুযোগ পাবেন।
