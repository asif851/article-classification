
সারা বিশ্বে ক্ষুধাপীড়িত মানুষের সংখ্যা প্রথমবারের মতো ৮০ কোটির নিচে নেমে এসেছে বলে জানিয়েছে জাতিসংঘের খাদ্য ও কৃষিবিষয়ক সংস্থা (এফএও)।এফএও গতকাল বুধবার তাদের বার্ষিক প্রতিবেদনে এ পরিসংখ্যান উল্লেখ করে বলেছে, জাতিসংঘ ক্ষুধাপীড়িত মানুষের সংখ্যা গণনা শুরু করার পর প্রথমবারের মতো এ সংখ্যা ৮০ কোটির নিচে নেমেছে। খবর বাসসের। ইতালির রাজধানী রোমভিত্তিক সংস্থাটি জানায়, বর্তমানে সারা বিশ্বে ৭৯ কোটি ৫০ লাখ লোক ক্ষুধার কষ্টে ভুগছে। এ সংখ্যা ১৯৯০-৯২ সময়ের চেয়ে ২১ কোটি ৬০ লাখ কম।প্রতিবেদনে এফএও আরও বলেছে, উন্নয়নশীল বিশ্বে অপুষ্টির হার কমে ১২ দশমিক ৯ শতাংশে নেমে এসেছে। সিকি শতাব্দী অর্থাৎ বছর পঁচিশ আগে এই হার ছিল ২৩ দশমিক ৩ শতাংশ। সংস্থাটির পর্যবেক্ষণকৃত ১২৯টি দেশের মধ্যে ৭২টি চলতি বছরের মধ্যে অপুষ্টির হার অর্ধেকে নামিয়ে আনার সহস্রাব্দ উন্নয়ন লক্ষ্য (এমডিজি) অর্জন করেছে। আর সামগ্রিকভাবে উন্নয়নশীল বিশ্ব সামান্যের জন্য এ লক্ষ্য অর্জনে সমর্থ হয়নি। এফএওর মহাপরিচালক যোসে গ্রাজিয়ানো সিলভা বলেন, ‘এমডিজি অনুযায়ী ক্ষুধামুক্তির লক্ষ্য অর্জন করতে পারা প্রমাণ করে যে আমরা সত্যিই আমাদের জীবদ্দশায়ই ক্ষুধার অভিশাপ নির্মূল করতে পারব। আমরা অবশ্যই ক্ষুধামুক্ত প্রজন্মে পরিণত হব।’
