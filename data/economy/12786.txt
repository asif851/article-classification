
আন্তর্জাতিক বাজারে অব্যাহত দরপতনের কারণে এক সপ্তাহের ব্যবধানে দেশের বাজারে ভরিপ্রতি সোনার দাম সর্বোচ্চ ৯৯১ টাকা পর্যন্ত কমিয়েছে বাংলাদেশ জুয়েলার্স সমিতি (বাজুস)। নতুন দর আগামীকাল সোমবার থেকে কার্যকর হবে।
আজ রোববার বিকেলে সোনার দাম কমানোর সিদ্ধান্তটি জানিয়েছে জুয়েলার্স সমিতি। নতুন দর অনুযায়ী, প্রতি ভরি (১১ দশমিক ৬৬৪ গ্রাম) ভালো মানের অর্থাৎ ২২ ক্যারেট সোনা ৪৫ হাজার ৮৯৮ টাকা, ২১ ক্যারেট ৪৩ হাজার ৮৫৭ টাকা এবং ১৮ ক্যারেটের দাম হবে ৩৭ হাজার ৯০৮ টাকা। আর সনাতন পদ্ধতির সোনার ভরি দাঁড়াবে ২৫ হাজার ২০ টাকা। তবে সোনার দাম কমলেও বাড়ছে রুপার দর। কাল থেকে রুপার ভরি ৯৩৩ টাকা থেকে বৃদ্ধি পেয়ে ১ হাজার ৫০ টাকা হচ্ছে। এ ক্ষেত্রে দাম বাড়ছে ভরিতে ১১৭ টাকা।
আজ প্রতি ভরি ২২ ক্যারেট সোনা ৪৬ হাজার ৮৮৯ টাকা, ২১ ক্যারেট ৪৪ হাজার ৬৭৩ টাকা, ১৮ ক্যারেট ৩৮ হাজার ৪৯১ টাকা এবং সনাতন পদ্ধতির সোনার ভরি ২৬ হাজার ১০ টাকায় বিক্রি হচ্ছে। দাম সমন্বয়ের কারণে কাল থেকে ২২ ক্যারেট সোনার ভরিতে ৯৯১ টাকা, ২১ ক্যারেটে ৮১৬ টাকা, ১৮ ক্যারেটে ৫৮৩ টাকা এবং সনাতন পদ্ধতির সোনার ভরিতে ৯৯০ টাকা কমছে।
জুয়েলার্স সমিতির সাধারণ সম্পাদক দিলীপ কুমার আগরওয়ালা গত সপ্তাহে জানিয়েছিলেন, সমিতির একটি কমিটি আন্তর্জাতিক বাজার ও দেশের বুলিয়ন মার্কেটের সোনার দর নিয়মিতভাবে পর্যবেক্ষণ করবে। সেটির ওপর ভিত্তি করে প্রতি সপ্তাহে দেশের বাজারে সোনার দাম হ্রাস বা বৃদ্ধি করে সমন্বয় করবে সমিতি।
