
চীনের বহুজাতিক টেলিযোগাযোগ অবকাঠামো সেবাদাতা ও স্মার্টফোন নির্মাতা প্রতিষ্ঠান হুয়াওয়ে ২০১৬ সালে ৫৩০ কোটি ডলার (৫ দশমিক ৩ বিলিয়ন) মুনাফা করেছে। আজ রোববার হুয়াওয়ে বাংলাদেশের পাঠানো এক সংবাদ বিজ্ঞপ্তিতে এ তথ্য জানানো হয়েছে।
সংবাদ বিজ্ঞপ্তিতে বলা হয়েছে, ২০১৬ সালের আর্থিক প্রতিবেদন অনুসারে হুয়াওয়ের মোট আয় হয়েছে ৭৫ দশমিক ১ বিলিয়ন বা ৭ হাজার ৫১০ কোটি মার্কিন ডলার, যা ২০১৫ সাল থেকে ৩২ শতাংশ বেশি। এ সময়ে প্রতিষ্ঠানটি গবেষণা ও উন্নয়নে বিনিয়োগ করেছে ১১ বিলিয়ন বা ১ হাজার ১০০ কোটি ডলার। বহুজাতিক নিরীক্ষা প্রতিষ্ঠান কেপিএমজি এই আর্থিক প্রতিবেদন তৈরি করেছে।
হুয়াওয়ের বৈশ্বিক প্রধান নির্বাহী কর্মকর্তা (সিইও) এরিক সু বলেন, ‘২০১৬ সালে কৌশলগত লক্ষ্য অনুযায়ী হুয়াওয়ে টেকসই প্রবৃদ্ধি অর্জন করেছে। গ্রাহককেন্দ্রিক প্রতিষ্ঠান হিসেবে ব্যবসার সব খাতকে ডিজিটালে রূপান্তরের ক্ষেত্রে আমরা দৃঢ়প্রতিজ্ঞ। এতে গ্রাহকদের কাছে গ্রুপের গুরুত্ব বৃদ্ধির পাশাপাশি ভবিষ্যতে প্রবৃদ্ধির হার আরও বাড়বে।’
২০১৬ সালে বিশ্বব্যাপী মোট ১৩ কোটি ৯০ লাখ স্মার্টফোন বিক্রি করেছে হুয়াওয়ে, যার আর্থিক মূল্য ২ হাজার ৫৯০ কোটি ডলার। প্রতিষ্ঠানটির স্মার্টফোন বিক্রিতে প্রবৃদ্ধি হয়েছে ৪৪ শতাংশ।
