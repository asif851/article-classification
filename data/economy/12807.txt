
চলতি অর্থবছরে (২০১৪-১৫) মোট দেশজ উৎপাদনে (জিডিপি) প্রবৃদ্ধি গত অর্থবছরের চেয়ে বাড়বে না বলে মনে করছে এশীয় উন্নয়ন ব্যাংক (এডিবি)। এ বছর ৬ দশমিক ১ শতাংশ প্রবৃদ্ধি হবে বলে পূর্বাভাস দিয়েছে সংস্থাটি। উল্লেখ্য, গত অর্থবছরে প্রবৃদ্ধির হার ৬ দশমিক ১২ শতাংশ। কাঙ্ক্ষিত প্রবৃদ্ধি না হওয়ার জন্য রাজনৈতিক অস্থিরতাই অন্যতম প্রধান কারণ বলে মনে করে এডিবি। সংস্থাটি আরও বলছে, কাঙ্ক্ষিত বিনিয়োগ না হওয়া, বিদ্যুৎ ও জমির স্বল্পতা, দক্ষতার অভাব ও ব্যবসায় অধিক ব্যয় উচ্চ প্রবৃদ্ধির ক্ষেত্রে বাধা হয়েছে। বাংলাদেশের অর্থনৈতিক পরিস্থিতি বিশ্লেষণ করে এডিবির ত্রৈমাসিক ইকোনমিক আপডেটে এসব কথা বলা হয়েছে। গতকাল মঙ্গলবার আপডেটটি প্রকাশ করা হয় সংস্থার ওয়েবসাইটে। উল্লেখ্য, চলতি অর্থবছর ৭ দশমিক ২ শতাংশ প্রবৃদ্ধির লক্ষ্যমাত্রা নির্ধারণ করেছে সরকার। এডিবির আগে বিশ্বব্যাংক পূর্বাভাস দিয়েছে, এ বছর ৫ দশমিক ৬ শতাংশ প্রবৃদ্ধি হতে পারে। তবে পরিকল্পনামন্ত্রী আ হ ম মুস্তফা কামাল সাংবাদিকদের বলেছেন, এ বছর প্রবৃদ্ধি সাড়ে ছয় শতাংশের নিচে নামবে না।এডিবি আরও বলছে, রাজনৈতিক পরিস্থিতি স্থিতিশীল থাকার পাশাপাশি ভোক্তা ও বিনিয়োগকারীদের আস্থা থাকলে আগামী অর্থবছরে প্রবৃদ্ধি কিছুটা বেড়ে ৬ দশমিক ৪ শতাংশ হতে পারে। এ প্রবৃদ্ধি অর্জন করতে বহির্বাণিজ্যও অনুকূলে থাকতে হবে। রপ্তানি ও প্রবাসী-আয়ে উচ্চ প্রবৃদ্ধি হতে হবে। এডিবির প্রতিবেদনে আরও বলা হয়েছে, উচ্চ প্রবৃদ্ধি অর্জনের জন্য বিনিয়োগ আকৃষ্ট করাই অন্যতম বড় চ্যালেঞ্জ। জিডিপিতে বিনিয়োগের অনুপাত ৩০ থেকে ৩৫ শতাংশে উন্নীত করার পরামর্শ দিয়েছে এডিবি। তাদের মতে, বিনিয়োগের জন্য রাজনৈতিক স্থিতিশীলতা ও সুশাসন প্রয়োজন। কিছুদিন আগে দেশের অস্থির রাজনৈতিক পরিস্থিতির সময়ে এডিবি তাদের বিশ্লেষণটি করে। সে প্রেক্ষাপটে সংস্থাটি বলেছে, যদি চলমান রাজনৈতিক অস্থিরতা দীর্ঘায়িত হয়, তবে বিনিয়োগকারীদের আস্থা কমবে। রাজস্ব আদায় ও বার্ষিক উন্নয়ন কর্মসূচি (এডিপি) বাস্তবায়নের ওপরও প্রভাব পড়বে। কৃষি, শিল্প ও সেবা খাতে এ বছর কেমন প্রবৃদ্ধি হতে পারে—তারও পূর্বাভাস দিয়েছে এডিবি। এডিবি বলছে, চলতি অর্থবছরে কৃষি খাতে সাড়ে তিন শতাংশ প্রবৃদ্ধি হতে পারে। অন্যদিকে শিল্প খাতে সাড়ে আট শতাংশ প্রবৃদ্ধি হতে পারে। সাম্প্রতিক রাজনৈতিক অস্থিরতায় ক্ষুদ্রশিল্প ও নির্মাণ খাতে প্রভাব পড়েছে। তবে বড় ও মাঝারি শিল্পের উৎপাদন তুলনামূলক ভালো ছিল। এ পরিস্থিতিতে ২০১৫-১৬ অর্থবছরে শিল্প খাতে ৯ শতাংশ প্রবৃদ্ধি হতে পারে বলে এডিবি পূর্বাভাস দিয়েছে। এদিকে সহিংস রাজনৈতিক পরিস্থিতিতে সেবা খাতেও নেতিবাচক প্রভাব পড়েছে বলে মনে করছে এডিবি। এডিবির হিসাবমতে, চলতি অর্থবছরে সেবা খাতে ৫ দশমিক ৭ শতাংশ প্রবৃদ্ধি হতে পারে। গত অর্থবছরে এ প্রবৃদ্ধি ছিল ৭ দশমিক ৮ শতাংশ। এডিবি বলছে, সামষ্টিক অর্থনীতির ব্যবস্থাপনা বেশ সুসংহত অবস্থায় রয়েছে। বিশ্ববাজারে তেল ও নিত্যপণ্যের দাম অনুকূলে থাকার পাশাপাশি কেন্দ্রীয় ব্যাংকের সতর্কতামূলক মুদ্রানীতি মূল্যস্ফীতি কমাতে সহায়ক হয়।বেসরকারি ও বিদেশি বিনিয়োগ আকৃষ্ট করতে ব্যবসায় ব্যয় কমানোর পরামর্শ দিয়েছে এডিবি। তারা বলছে, সহজে কর দেওয়ার ব্যবস্থা, ঋণের প্রাপ্যতা, সম্পদ নিবন্ধনের প্রক্রিয়াগুলো বিনিয়োগবান্ধব করতে হবে। এ ছাড়া জমির স্বল্পতাও ক্রমশ বিনিয়োগে বড় বাধা হয়ে দাঁড়াচ্ছে। অপরিকল্পিত নগরায়ণ উদ্যোক্তাদের জমির প্রাপ্যতা কঠিন করে তুলছে। এ ছাড়া দীর্ঘ ও ব্যয়বহুল সম্পদ নিবন্ধনের প্রক্রিয়া, জমির মালিকানার তথ্য-উপাত্ত সংরক্ষণে দুর্বলতার কারণে জমির বাজারটি অকার্যকর হয়ে পড়ছে। এডিবির মতে, বেসরকারি বিনিয়োগ আকর্ষণে সুসংহত আর্থিক ব্যবস্থাপনা থাকা খুব জরুরি। বড় প্রকল্পে অর্থায়নের ক্ষমতা এখন ব্যাংকিং খাতে সীমিত। কার্যকর ব্যবস্থাপনা, ঋণ প্রদানের সক্ষমতা, তদারকি বৃদ্ধি ও করপোরেট সুশাসন প্রতিষ্ঠার মাধ্যমে ব্যাংক খাত, বিশেষত রাষ্ট্রমালিকানাধীন ব্যাংকের শৃঙ্খলা আনা দরকার।
