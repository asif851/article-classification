
আন্তর্জাতিক বাজারে দর পতনের সুবাদে দেশেও বিভিন্ন ধরনের সোনার দাম ভরিপ্রতি ১ হাজার ৫৪০ টাকা পর্যন্ত কমছে। সারা দেশে সোনার নতুন দর আজ বৃহস্পতিবার থেকে কার্যকর হবে।বাংলাদেশ জুয়েলার্স সমিতি (বাজুস) গতকাল বিকেলে এক সংবাদ বিজ্ঞপ্তির মাধ্যমে সোনা ও রুপার দাম কমানোর বিষয়টি জানিয়েছে। নতুন দর অনুযায়ী, প্রতি ভরি (১১.৬৬৪ গ্রাম) ভালো মানের, অর্থাৎ ২২ ক্যারেট সোনা ৪২ হাজার ৯৮১ টাকা, ২১ ক্যারেট ৪০ হাজার ৮৮২ টাকা এবং ১৮ ক্যারেট ৩৪ হাজার ২৩৩ টাকা। এ ছাড়া সনাতন পদ্ধতির প্রতি ভরি সোনার দাম ২২ হাজার ৮৬১ টাকা। আর প্রতি ভরি ২১ ক্যারেট রুপার (ক্যাডমিয়াম) দাম ৯৯১ টাকা।বাজুস জানিয়েছে, গতকাল বুধবার পর্যন্ত প্রতি ভরি ২২ ক্যারেট সোনা ৪৪ হাজার ৫২১, ২১ ক্যারেট ৪২ হাজার ৪২১ ও ১৮ ক্যারেট ৩৫ হাজার ৭৭৩ টাকায় বিক্রি হয়েছে। সনাতন পদ্ধতির সোনার ভরিপ্রতি দাম ছিল ২৪ হাজার ৮৬ টাকা। রুপার ভরি ছিল ১ হাজার ৪৯ টাকা।আজ থেকে নতুন দর কার্যকর হওয়ায় প্রতি ভরি ২২, ২১ ও ১৮ ক্যারেটে ১ হাজার ৫৪০ টাকা এবং সনাতন পদ্ধতির সোনার দরে ভরিপ্রতি ১ হাজার ২২৫ টাকা কমছে। অন্যদিকে রুপার দাম কমছে ভরিতে ৫৮ টাকা।সর্বশেষ গত মার্চ মাসে সোনার দাম কমায় জুয়েলার্স সমিতি। সে সময় আন্তর্জাতিক বাজারে কয়েক দিনের ব্যবধানে প্রতি আউন্স (২.৪৩ ভরি) সোনার দাম ১ হাজার ২০০ থেকে কমে ১ হাজার ১৬০ মার্কিন ডলার হয়। তবে গত সোমবার সোনার দাম ১ হাজার ৮৮ ডলারে নেমে যায়। এটি গত পাঁচ বছরের মধ্যে সোনার সর্বনিম্ন দাম। এর আগে ২০১০ সালের ২৬ মার্চ আন্তর্জাতিক বাজারে আউন্সপ্রতি সোনার দাম ছিল ১ হাজার ১০০ ডলার।সেই হিসাবে দেশের বাজারে গত মার্চের চেয়ে সোনার দাম ভরিতে ২ হাজার ২০০ টাকার মতো কমার কথা। তবে কমেছে মাত্র দেড় হাজার টাকা। এ বিষয়ে জানতে চাইলে জুয়েলার্স সমিতির সভাপতি কাজী সিরাজুল ইসলাম বলেন, ‘সোনার দাম যত কম হয়, ব্যবসায়ীদের তত লাভ। তবে হঠাৎ করে বেশি পরিমাণে দাম হ্রাস ও বৃদ্ধি করলে নানা ধরনের সমস্যা হয়। ব্যবসায়ী ও ক্রেতার মধ্যে ভুল-বোঝাবুঝির ঘটনাও ঘটে। তাই সোনার দরের এই নিম্নহার অব্যাহত থাকলে আমরা আবারও দাম কমাব।’
