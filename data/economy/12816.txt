
প্রক্রিয়াজাত খাদ্যপণ্য নিয়ে চার দিনের এক মেলা আগামীকাল বুধবার রাজধানীর বঙ্গবন্ধু আন্তর্জাতিক সম্মেলন কেন্দ্রে শুরু হতে যাচ্ছে, নাম ‘ফুড প্রো বাংলাদেশ ২০১৫’। তৃতীয়বারের মতো দেশে এমন মেলা হচ্ছে।
বাংলাদেশ এগ্রো প্রসেসরস অ্যাসোসিয়েশন (বাপা), ইউরোপীয় ইউনিয়নের বাংলাদেশ ইন্সপায়ারড প্রকল্প এবং এক্সট্রিম এক্সিবিশন অ্যান্ড ইভেন্ট সল্যুশন (ইথ্রি সল্যুশন) যৌথভাবে এ মেলার আয়োজন করছে।
রাজধানীর জাতীয় প্রেসক্লাব মিলনায়তনে গত রোববার সংবাদ সম্মেলন করে এসব তথ্য জানানো হয়। সংবাদ সম্মেলনে লিখিত বক্তব্য পড়েন মেলা আয়োজক কমিটির চেয়ারম্যান ডি ডি ঘোষাল।
সংবাদ সম্মেলনে জানানো হয়, বাপার ৪৭২ জন সদস্য ১৪০টি দেশে প্রক্রিয়াজাত খাদ্যপণ্য রপ্তানি করছে। ২০১৪-১৫ অর্থবছরে বাপার সদস্য প্রতিষ্ঠানগুলো ১৫ কোটি ৩৪ লাখ ডলারের পণ্য রপ্তানি করেছে।
এবার আরও দুটি মেলা একই সঙ্গে চলবে। এগুলো হলো ‘এগ্রো বাংলাদেশ এক্সপো ২০১৫’ এবং ‘রাইস অ্যান্ড গ্রেইনটেক এক্সপো ২০১৫’। এগ্রো বাংলাদেশ এক্সপো মূলত কৃষি প্রযুক্তি ও কৃষিযন্ত্রের একটি প্রদর্শনী। আর রাইস অ্যান্ড গ্রেইনটেক এক্সপো হলো চাল উৎপাদন ও প্রক্রিয়াজাতকরণের যন্ত্রপাতির প্রদর্শনী।
এবারের মেলায় ভারত, থাইল্যান্ড, দক্ষিণ কোরিয়া, তাইওয়ান, চীন, জার্মানি, সিঙ্গাপুর, জাপান, হল্যান্ড, তুরস্ক, মালয়েশিয়া এবং ইন্দোনেশিয়ার প্রতিষ্ঠানও অংশ নিচ্ছে। মোট ২৩০টি স্টলে ১০৫টি প্রতিষ্ঠান তাদের পণ্য ও প্রযুক্তি মেলায় প্রদর্শন করবে।
মেলা চলবে ১৭ অক্টোবর পর্যন্ত। প্রতিদিন সকাল ১০টা থেকে সন্ধ্যা সাতটা পর্যন্ত মেলা সবার জন্য খোলা থাকবে।
সংবাদ সম্মেলনে উপস্থিত ছিলেন বাপার মহাসচিব রাজু আহমেদ, বাংলাদেশ অটো মেজর ও হাসকিং রাইস মিল ওনার্স অ্যাসোসিয়েশনের সহসভাপতি ইউছুফ বাচ্চু, ইথ্রি সল্যুশনের ব্যবস্থাপনা পরিচালক চান মোহন সাহা।
 
