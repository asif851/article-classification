
২৪ সেপ্টেম্বর বৃহস্পতিবার ঈদ উল আজহা উপলক্ষে সরকারি ছুটি থাকলেও কাস্টমস স্টেশন সংশ্লিষ্ট ব্যাংকের শাখা খোলা থাকবে। আজ সোমবার বাংলাদেশ ব্যাংকের উপমহাব্যবস্থাপক মো. ইব্রাহিম ভূঁইয়ার সই করা এক নির্দেশনায় এ কথা জানানো হয়েছে। বাংলাদেশ ব্যাংকের এক বিজ্ঞপ্তিতে এ কথা জানানো হয়েছে।
নির্দেশনায় বলা হয়েছে, তৈরি পোশাক শিল্পের আমদানি ও রপ্তানি কার্যক্রম অব্যাহত রাখার স্বার্থে তৈরি পোশাকশিল্প মালিকদের সংগঠন বিজিএমইএর অনুরোধে এ সিদ্ধান্ত নেওয়া হয়েছে। সিদ্ধান্ত অনুযায়ী, জাতীয় রাজস্ব বোর্ড ঢাকা, চট্টগ্রাম, বেনাপোল, আইসিডি ও কমলাপুর ঢাকা শুল্ক স্টেশনগুলো সংশ্লিষ্ট তফসিল ব্যাংকের শাখা খোলা থাকবে। ওই দিন অফিসের কাজে যোগদানকারীরা সম্মানজনক ও যুক্তিসংগত ভাতা পাবেন। এ ছাড়া ওই দিন পর্যাপ্ত নিরাপত্তা নিশ্চিত করা হবে।
