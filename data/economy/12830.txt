
মুঠোফোন অপারেটর গ্রামীণফোন তাদের বার্ষিক মুনাফা থেকে ১৯ কোটি ৪২ লাখ টাকা শ্রম ও কর্মসংস্থান মন্ত্রণালয়ের শ্রমিককল্যাণ ফাউন্ডেশন তহবিলে জমা দিয়েছে। সচিবালয়ে গতকাল বুধবার শ্রম ও কর্মসংস্থান প্রতিমন্ত্রী মুজিবুল হকের কাছে গ্রামীণফোনের প্রধান মানবসম্পদ কর্মকর্তা কাজী মুহাম্মদ শাহেদের নেতৃত্বে একটি প্রতিনিধিদল জমা দেওয়া অর্থের চেক হস্তান্তর করেন।শ্রম ও কর্মসংস্থান মন্ত্রণালয়ের পাঠানো এক সংবাদ বিজ্ঞপ্তিতে এ তথ্য জানিয়ে বলা হয়েছে, বাংলাদেশ শ্রমিক কল্যাণ ফাউন্ডেশন আইন অনুযায়ী একটি প্রতিষ্ঠানের বার্ষিক মুনাফার ৫ শতাংশের এক-দশমাংশ অর্থ শ্রমিককল্যাণ তহবিলে জমা দিতে হয়। ২০১৬ সালে গ্রামীণফোন কর-পরবর্তী মুনাফা করে ২ হাজার ২৫০ কোটি টাকা। ২০১৩ সাল থেকে এই তহবিলে মোট ৭০ কোটি ৩৬ লাখ টাকা জমা দিয়েছে অপারেটরটি।
