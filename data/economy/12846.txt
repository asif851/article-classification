
মানসম্পন্ন সেবা ও নিরাপত্তা নিশ্চিত করতে কোর ব্যাংকিং সল্যুশন (সিবিএস) হালনাগাদ করছে বেসরকারি খাতের ঢাকা ব্যাংক। এ জন্য আজ রাত ৮টা থেকে আগামী মঙ্গলবার রাত ১০টা পর্যন্ত সব ধরনের সেবা বন্ধ রাখবে ব্যাংকটি। তবে এ সময়ে ক্রেডিট কার্ড সেবা চালু থাকবে। সেবা বন্ধ থাকার বিষয়টি ইতিমধ্যে গ্রাহকদের অবহিত করেছে ব্যাংকটি।যোগাযোগ করা হলে ঢাকা ব্যাংকের ব্যবস্থাপনা পরিচালক সৈয়দ মাহবুবুর রহমান প্রথম আলোকে বলেন, বর্তমানে যে প্রযুক্তি ব্যবহার করা হচ্ছে, তা ৮-৯ বছর আগের। এতে বর্তমান সময়ের সব ধরনের সুবিধা ও নিরাপত্তা পাওয়া যাচ্ছে না। গ্রাহকদের স্বার্থেই এটা হালনাগাদের উদ্যোগ নেওয়া হয়েছে।ব্যাংকটি জানিয়েছে, উল্লিখিত সময়ে সব ধরনের সেবা ও লেনদেন, ইন্টারনেট ব্যাংকিং ও মোবাইল অ্যাপস সেবা, এটিএম সেবা ও ডেবিট কার্ডের লেনদেন বন্ধ থাকবে। তবে ক্রেডিট কার্ডের গ্রাহকেরা অন্য ব্যাংকের এটিএম থেকে টাকা উত্তোলন ও কেনাকাটা করতে পারবেন।এর আগে সিবিএস হালনাগাদের জন্য ২৮ সেপ্টেম্বর রাত ৮টা থেকে ৩ অক্টোবর রাত সাড়ে ১১টা পর্যন্ত সব ধরনের সেবা বন্ধ রেখেছিল প্রাইম ব্যাংক। ওই সময়ে সার্ভার স্থানান্তরের জন্য ঢাকা ব্যাংকও এটিএম সেবা বন্ধ রেখেছিল। অন্য কয়েকটি ব্যাংক একইভাবে সেবা বন্ধ রেখেছিল। জানা গেছে, ব্যাংকগুলোর সেবা পরিচালিত হয় মূলত কোর ব্যাংকিং সল্যুশনের (সিবিএস) মাধ্যমে। এর মাধ্যমে সব ধরনের কার্যক্রম সম্পাদন করা হয়। এর পাশাপাশি কার্ড সেবার জন্য কয়েকটি ব্যাংকের পৃথক প্রযুক্তি রয়েছে। তবে নিরাপত্তা নিশ্চিত করতে ও বিশ্বমানের সঙ্গে তাল মিলিয়ে চলতে সময়ে-সময়ে এটা হালনাগাদ করতে হয়। এতে ঝুঁকি কিছুটা কমে।
