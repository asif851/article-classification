
দেশের বাজারে ‘নোভা ২ আই’ নামে নতুন একটি স্মার্টফোন নিয়ে এসেছে হুয়াওয়ে কনজ্যুমার বিজনেস গ্রুপ। এই ফোনের সামনে ও পেছনে রয়েছে ডুয়েল লেন্স ক্যামেরা। এর মধ্যে সামনে ১৩ ও ২ মেগাপিক্সেল এবং পেছনে ১৬ ও ২ মেগাপিক্সেলের দুটি করে ক্যামেরা রয়েছে। ফলে ফোনটি চমৎকার ফটোগ্রাফি বা ছবি তোলার অভিজ্ঞতা দেবে ব্যবহারকারীদের।
রাজধানীর একটি হোটেলে সম্প্রতি এক অনুষ্ঠানে চার ক্যামেরাবিশিষ্ট নতুন এই স্মার্টফোনের মোড়ক উন্মোচন করা হয়। এতে জানানো হয়, আগামী ৬ নভেম্বর থেকে দেশের ৬৪টি জেলায় হুয়াওয়ের সব কটি ব্র্যান্ড শপ, এয়ারটেলের সব এক্সপেরিয়েন্স সেন্টার এবং রবির সেবায় নোভা ২ আই স্মার্টফোন কিনতে পাওয়া যাবে। এটির দাম পড়বে ২৬ হাজার ৯৯০ টাকা।
এর আগে ক্রেতারা আগামী ৫ নভেম্বর পর্যন্ত অগ্রিম বুকিং দিয়ে হুয়াওয়ে নোভা ২ আই কিনতে পারবেন। এ জন্য তাঁদের মেসেজ অপশনে গিয়ে এইচডব্লিউ স্পেস নোভা ২ আই টাইপ করে ৬৯৬৯ নম্বরে পাঠাতে হবে। এ ছাড়া shop.robi.com.bd এই ওয়েবসাইটে গিয়েও ফোনটির জন্য অগ্রিম বুকিং দেওয়া যাবে। আর বুকিং দিলেই ক্রেতারা বিনা মূল্যে পাবেন হুয়াওয়ে ব্যাগ ও হুয়াওয়ে ব্যান্ড।
হুয়াওয়ে গতকাল শনিবার এক সংবাদ বিজ্ঞপ্তিতে এসব তথ্য জানিয়েছে। এতে বলা হয়, নোভা ২ আই স্মার্টফোনে হুয়াওয়ে ফুলভিউ ডিসপ্লে প্রযুক্তি ব্যবহার করা হয়েছে। ৫ দশমিক ৯ ইঞ্চি পর্দার এই স্মার্টফোনে আছে ৮-কোর কিরিন, ৬৫৯ চিপসেট, ৪ জিবি র‍্যাম এবং ৬৪ জিবি রোম। এর হার্ডওয়্যার ও সফটওয়্যারে রয়েছে দারুণ সমন্বয়। সেই সঙ্গে ৩,৩৪০ এমএএইচ ব্যাটারি থাকায় ফোনটি হবে খুবই টেকসই। এতে রয়েছে হুয়াওয়ের হিসেন অডিও সিস্টেম।
অনুষ্ঠানে হুয়াওয়ে টেকনোলজিস (বাংলাদেশ) লিমিটেডের ডিভাইস বিজনেস ডিপার্টমেন্টের ডেপুটি কান্ট্রি ডিরেক্টর জিয়া উদ্দীন চৌধুরী এ প্রসঙ্গে বলেন, ‘আমরা আধুনিক স্মার্টফোন ব্যবহারকারীদের চাহিদা অনুযায়ী নোভা ২ আই তৈরি করেছি। তাঁদের প্রতিদিনকার প্রয়োজন পূরণ করবে এই স্মার্টফোন।’
