
২০১৩ অর্থবছরের শেষ দিন গত রোববার দেশের শেয়ারবাজারে দরপতনের ঘটনা ঘটলেও আজ মঙ্গলবার ২০১৪ অর্থবছরের প্রথম দিনে কিছুটা ঘুরে দাঁড়িয়েছে বাজার। দুই বাজারেই আজ সূচক ও লেনদেনে ঊর্ধ্বমুখী প্রবণতায় শেষ হয়েছে লেনদেন। দিনের লেনদেন শেষে দুই বাজারেই প্রায় সব কোম্পানির শেয়ারের দাম বেড়েছে। এর ফলে সূচক বেড়েছে। একই সঙ্গে লেনদেন বেড়েছে ঢাকার বাজারে। বাজার-সংশ্লিষ্ট ব্যক্তিরা বলছেন, নতুন বছরে বিনিয়োগকারীরা নতুন করে বাজারে সক্রিয় হচ্ছেন। এর ফলে বাজারে ইতিবাচক প্রভাব দেখা যাচ্ছে। এ ছাড়া বাজার বেশ নিম্ন অবস্থানে রয়েছে। এ অবস্থায় অনেক ভালো মৌলভিত্তির শেয়ারের দাম আকর্ষণীয় অবস্থানে রয়েছে। তাই বিনিয়োগকারীরা বাজারে সক্রিয় হচ্ছেন। এ বিষয়ে জানতে চাইলে একটি মার্চেন্ট ব্যাংকের ঊর্ধ্বতন কর্মকর্তা প্রথম আলো ডটকমকে বলেন, বাজার বর্তমানে বেশ নিম্ন পর্যায়ে রয়েছে। এখন বিনিয়োগের উপযুক্ত সময়। তাই বছরের প্রথম দিনে বিনিয়োগকারীদের অংশগ্রহণ বাড়ায় বাজারে ইতিবাচক প্রভাব পড়ছে বলে মনে করেন তিনি। তবে কোনো ধরনের গুজবে কান না দেওয়ার পরামর্শ দেন তিনি।
ঢাকা স্টক এক্সচেঞ্জ (ডিএসই) সূত্রে জানা যায়, আজ ডিএসইর প্রধান সূচক ডিএসইএক্স সূচক ১১৯ পয়েন্ট বেড়ে দাঁড়িয়েছে ৪২২৪ পয়েন্টে। এর পাশাপাশি সাধারণ মূল্যসূচকও বেড়েছে ১১৯ পয়েন্ট।
এর আগে সকালে সূচকের ঊর্ধ্বমুখী প্রবণতায় ডিএসইতে লেনদেন শুরু হয়, যা লেনদেনের শেষ পর্যন্ত অব্যাহত ছিল।
ডিএসইতে আজ লেনদেন হওয়া ২৮২টি প্রতিষ্ঠানের মধ্যে ২৫৬টিরই দাম বেড়েছে, কমেছে ২১টির আর অপরিবর্তিত রয়েছে পাঁচটি প্রতিষ্ঠানের শেয়ারের দাম। আজ এই স্টক এক্সচেঞ্জে ৭৬২ কোটি টাকার শেয়ার লেনদেন হয়েছে, যা আগের দিনের চেয়ে ১৯৪ কোটি টাকা বেশি। গত রোববার ডিএসইতে ৫৬৮ কোটি টাকার শেয়ার লেনদেন হয়।
দিনের লেনদেন শেষে ডিএসইতে লেনদেনে শীর্ষে ছিল জ্বালানি খাতের কোম্পানি মেঘনা পেট্রোলিয়াম। এ ছাড়া আফতাব অটো, যমুনা অয়েল, অলিম্পিক ইন্ডাস্ট্রি, ইউনিক হোটেল, বিএসসিসিএল, সামিট পূর্বাঞ্চল পাওয়ার কোম্পানি, পদ্মা অয়েল, কনফিডেন্স সিমেন্ট, তিতাস গ্যাস লেনদেনের শীর্ষে উঠে আসে।
ডিএসইর পাশাপাশি চট্টগ্রাম স্টক এক্সচেঞ্জেও (সিএসই) সূচক বেড়েছে। দিনের লেনদেন শেষে সিএসইর সার্বিক মূল্যসূচক আগের দিনের চেয়ে ৩৪৬ পয়েন্ট বেড়ে দাঁড়িয়েছে ১৩০৮৪ পয়েন্টে। সিএসইতে আজ ২০১টি প্রতিষ্ঠানের শেয়ার লেনদেন হয়েছে। এর মধ্যে ১৭৬টিরই দাম বেড়েছে; কমেছে ১৯টির আর অপরিবর্তিত রয়েছে ছয়টি প্রতিষ্ঠানের শেয়ারের দাম।
সিএসইতে আজ ৫৯ কোটি টাকার শেয়ার লেনদেন হয়েছে, যা আগের দিনের চেয়ে ২২ কোটি টাকা কম। রোববার এই স্টক এক্সচেঞ্জে ৮১ কোটি টাকার লেনদেন হয়।
