
বিশ্ববাজারে যে গতিতে স্মার্টফোন বিক্রি হচ্ছিল তাতে এবারে কিছুটা ভাটার টান লেগেছে। গত ছয় বছরের মধ্যে এ ধরনের ফোন বিক্রিতে চলতি বছরের দ্বিতীয় প্রান্তিকে (এপ্রিল-জুন) সবচেয়ে কম প্রবৃদ্ধি হয়েছে।যুক্তরাষ্ট্রভিত্তিক আন্তর্জাতিক গবেষণা প্রতিষ্ঠান স্ট্র্যাটেজি অ্যানালাইটিকস এ তথ্য দিয়েছে। প্রতিষ্ঠানটি বলছে, আলোচ্য প্রান্তিকে বিশ্বব্যাপী ৩৪ কোটি ইউনিট স্মার্টফোন বিক্রি হয়েছে। ২০১৪ সালের একই সময়ে এই সংখ্যা ছিল ২৯ কোটি ৫০ লাখ। এ ক্ষেত্রে এক বছরে প্রবৃদ্ধি হয়েছে ১৫ শতাংশ, যা ২০০৯ সালের পর কোনো এক প্রান্তিকে সর্বনিম্ন।স্মার্টফোন বিক্রিতে বিশ্ববাজারে এখনো শীর্ষে আছে দক্ষিণ কোরিয়ার স্যামসাং। আলোচ্য সময়ে এই কোম্পানি সাত কোটি ১৯ লাখ স্মার্টফোন বিক্রি করেছে। বর্তমানে বিশ্ববাজারের ২১ শতাংশ রয়েছে স্যামসাংয়ের দখলে। গত বছর তা অবশ্য আরও বেশি ছিল, ২৫ শতাংশ।স্যামসাংয়ের হারানো বাজারের অনেকটাই দখল করেছে দ্বিতীয় স্থানে থাকা মার্কিন কোম্পানি অ্যাপল। এপ্রিল-জুন সময়ে প্রতিষ্ঠানটি চার কোটি ৭৫ লাখ স্মার্টফোন বিক্রি করেছে। এর বদৌলতে বিশ্ববাজারের ১৪ শতাংশ তাদের দখলে চলে গেছে। গত বছরের একই সময়ে এই হার ছিল ১২ শতাংশ। আইফোন ৬ ও আইফোন ৬ প্লাসের জনপ্রিয়তাই মূলত অ্যাপলের বিক্রি বৃদ্ধিতে মূল ভূমিকা রেখেছে।অ্যাপলের পাশাপাশি চীনের হুয়াওয়ে, শিয়াওমি ও লেনোভোর মতো চীনা কোম্পানিগুলোও বিশ্ববাজারে তাদের অবস্থান মজবুত করেছে।আলোচ্য সময়ে বিশ্ববাজারের হুয়াওয়ের হিস্যা বা অংশ বেড়ে ৯ শতাংশে উঠেছে। প্রতিষ্ঠানটি এশিয়া, ইউরোপ, আমেরিকায় যেভাবে দ্রুতগতিতে ব্যবসা সম্প্রসারণ করছে তাতে অন্য বড় কোম্পানিগুলো প্রতিযোগিতার মুখে পড়ছে। কারণ এপ্রিল-জুন প্রান্তিকে হুয়াওয়ে বিক্রি করেছে তিন কোটি পাঁচ লাখ স্মার্টফোন, যা গত বছর একই সময়ে ছিল দুই কোটি।এক কোটি ৯৮ লাখ সেট বিক্রি করে স্মার্টফোনের বাজারে চতুর্থ স্থানে উঠে এসেছে শিয়াওমি। তালিকার পঞ্চম স্থানে থাকা লেনোভো-মটোরোলা বিক্রি করেছে ১ কোটি ৬২ লাখ সেট। চীনের বাজারে শক্তিশালী বিপণন ব্যবস্থার ফলে লেনোভোকে পেছনে ফেলেছে শিয়াওমি।বাজার বিশেষজ্ঞরা বলছেন যে যুক্তরাষ্ট্র, ইউরোপ ও চীনের বাজারে এখন অনেকের হাতেই স্মার্টফোন আছে। সে জন্য বিক্রিতে প্রবৃদ্ধি হার কমেছে।
