
কৃষকদের ঋণ দিতে তৃণমূল পর্যায়ে ৫০টি কৃষি শাখা স্থাপন করবে বেসরকারি সংস্থা আশা। এ ছাড়া দেশের ৮০ লাখ পরিবারে এ বছর ৩৫ হাজার কোটি টাকা ঋণ দেবে সংস্থাটি এবং নিজস্ব সম্পদ থেকে ১০০ কোটি টাকা ব্যয় করবে সামাজিক দায়বদ্ধতা (সিএসআর) বাবদ।ঢাকার কৃষিবিদ ইনস্টিটিউশন মিলনায়তনে গতকাল বুধবার অনুষ্ঠিত আশার আঞ্চলিক ব্যবস্থাপক সম্মেলনে সংস্থাটির প্রেসিডেন্ট মো. সফিকুল হক চৌধুরী এসব কথা বলেছেন বলে আশা এক বিজ্ঞপ্তিতে জানিয়েছে। আশার জ্যেষ্ঠ ডেপুটি প্রেসিডেন্ট এম আবদুল আজিজ, পরিচালন বিভাগের প্রধান মো. ফয়জার রহমান ও আশা ইন্টারন্যাশনালের প্রধান সমন্বয়কারী কর্মকর্তা মো. এনামুল হক সম্মেলনে বক্তব্য দেন।সম্মেলনে জানানো হয়, ১০ বছর চাকরির পর কেউ অবসরে গেলে সদস্যদের এককালীন অবসরসুবিধা দেবে আশা। কোনো সদস্যের স্বামী বা স্ত্রী দুর্ঘটনায় পঙ্গু হলে তার ঋণ সম্পূর্ণ মওকুফ করা হবে। আর কৃষি শাখা স্থাপনের কাজ শুরু হবে এ বছরের মাঝামাঝি।এতে আরও বলা হয়, আশার ১৫০ জন কর্মী বর্তমানে প্রেষণে ভারত, পাকিস্তান, শ্রীলঙ্কা, মিয়ানমার, ফিলিপাইন, কম্বোডিয়া, ঘানা, নাইজেরিয়া, কেনিয়া, তাঞ্জানিয়া, উগান্ডা, সিয়েরালিওনে ক্ষুদ্রঋণ উন্নয়নে বিশেষজ্ঞ হিসেবে কাজ করছেন। বছরে তাঁরা দেশে পাঠাচ্ছেন ২৫ কোটি টাকার সমান প্রবাসী আয় (রেমিট্যান্স)। বিজ্ঞপ্তি
