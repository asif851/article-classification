
কুড়িগ্রামের ভুরুঙ্গামারী সোনাহাট স্থলবন্দরের আনুষ্ঠানিক কার্যক্রম আজ বুধবার থেকে শুরু হতে যাচ্ছে।সকালে আনুষ্ঠানিকভাবে এই বন্দর দিয়ে আমদানি-রপ্তানি কার্যক্রম উদ্বোধন করবেন রংপুর কাস্টমস এক্সাইজ ও ভ্যাট কমিশনারেটের কমিশনার মোহামঞ্চদ এনামুল হক। বিশেষ অতিথি থাকবেন ৪৫ বিজিবির ভারপ্রাপ্ত অধিনায়ক সৈয়দ আবদুল্লাহ আল মাহমুদ ও ভুরুঙ্গামারী উপজেলা নির্বাহী কর্মকর্তা এ জে এম এরশাদ আহসান হাবিব।প্রাথমিকভাবে এই বন্দর দিয়ে ১২টি পণ্য আমদানি ও সব ধরনের পণ্য রপ্তানি করা যাবে। কাস্টমস বিভাগ সূত্রে জানা গেছে, ৩১ আগস্ট উদ্বোধনের কথা থাকলেও পণ্য আমদানিকারকের অভাবে তা সম্ভব হয়নি। ঋণপত্র (এলসি) বা দুই দেশের আমদানি ও রপ্তানিকারক পাওয়ায় কার্যক্রম শুরু করতে আর কোনো বাধা নেই।এর আগে গত ৪ আগস্ট জাতীয় রাজস্ব বোর্ডের (এনবিআর) সচিব কাজী মোস্তাফিজুর রহমান স্বাক্ষরিত একটি আদেশে এ নির্দেশনা দেওয়া হয়।কুড়িগ্রামের জেলা প্রশাসক এ বি এম আজাদ জানিয়েছেন, স্থলবন্দরের অবকাঠামো নির্মাণের জন্য ১৫ একর জমি অধিগ্রহণ করা হচ্ছে।
