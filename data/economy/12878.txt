
ব্যবসা বাড়াতে বাটারফ্লাইয়ের পাশাপাশি আরও চারটি প্রতিষ্ঠানকে পরিবেশকের দায়িত্ব দিয়েছে ফিলিপস বাংলাদেশ। নতুন এ চারটি প্রতিষ্ঠান হচ্ছে—বেস্ট ইলেকট্রনিকস, আইপিই টেকনোলজিস, ক্রিস্টাল করপোরেশন ও মেডিকেল ফেয়ার। রাজধানীর একটি হোটেলে আজ সোমবার এক সংবাদ সম্মেলনে নতুন পরিবেশক নিয়োগের ঘোষণা দেয় ফিলিপস ইলেকট্রনিকস বাংলাদেশ প্রাইভেট লিমিটেড (পিইবিপিএল)।সংবাদ সম্মেলনে বক্তব্য দেন ফিলিপস বাংলাদেশের প্রধান নির্বাহী কর্মকর্তা (সিইও) সঞ্জয় বাপনা। এ সব পরিবেশকের মাধ্যমে ফিলিপসের গৃহস্থালি পণ্য, পুরুষ ও নারী সৌন্দর্য (গ্রুমিং) পণ্য, এয়ার পিউরিফায়ার, ব্যথানাশক এবং মা ও শিশু পরিচর্যা পণ্য বিপণন করার হবে। গত বছরের জুলাই থেকে বাটারফ্লাই মার্কেটিংয়ের মাধ্যমে ফিলিপস এ সব পণ্য বাংলাদেশের বাজারে বাজারজাত করতে শুরু করে।
অনুষ্ঠানে জানানো হয়, দেশব্যাপী ২০ টির বেশি শহরে এক হাজার টাচ পয়েন্ট বা বিক্রয়কেন্দ্রের মাধ্যমে ফিলিপসের এ সব পণ্য কিনতে পারবেন গ্রাহক। নতুন পরিবেশক নিয়োগের ফলে গ্রাহকদের এখন সহজেই বিক্রয় পরবর্তী সেবাসহ আসল ফিলিপস পণ্য কেনার সুযোগ পাবেন।ফিলিপস বাংলাদেশের সিইও সঞ্জয় বাপনা বলেন, গত বছর বাজারে গৃহে ব্যবহার উপযোগী স্বাস্থ্য পণ্য ছাড়ার পর থেকে ক্রেতাদের কাছে অভাবনীয় সাড়া পেয়েছি আমরা। আমাদের লক্ষ্য হচ্ছে অভিজ্ঞ ও দক্ষ পরিবেশকের মাধ্যমে ফিলিপসের আসল পণ্য গ্রাহকের দোরগোড়ায় পৌঁছে দেওয়া।সংবাদ সম্মেলনে পাঁচ পরিবেশক প্রতিষ্ঠানের প্রতিনিধিরাও উপস্থিত ছিলেন।
