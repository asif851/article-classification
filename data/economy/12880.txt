
প্রবাসীকল্যাণ ব্যাংকের ব্যবস্থাপনা পরিচালক (এমডি) হলেন মোশাররফ হোসেন চৌধুরী। জনতা ব্যাংকের উপব্যবস্থাপনা পরিচালক (ডিএমডি) থেকে তাঁকে পদোন্নতি দিয়ে অর্থ মন্ত্রণালয়ের ব্যাংক ও আর্থিক প্রতিষ্ঠান বিভাগ সম্প্রতি একটি প্রজ্ঞাপন জারি করেছে। এতে বলা হয়েছে, প্রবাসীকল্যাণ ব্যাংকে তাঁকে নিয়োগ/বদলি করা হলো। বেতন ধরা হয়েছে নির্ধারিত ৪০ হাজার টাকা। গত মঙ্গলবার থেকে পুনরাদেশ না দেওয়া পর্যন্ত এ প্রজ্ঞাপন কার্যকর। অন্য কোনো শর্তের কথা উল্লেখ করা হয়নি প্রজ্ঞাপনে। শুধু বলা হয়েছে, সরকারি মালিকানাধীন বাণিজ্যিক ও বিশেষায়িত ব্যাংক এবং আর্থিক প্রতিষ্ঠানের মহাব্যবস্থাপক ও তার ওপরের পদের কর্মকর্তাদের জন্য যেসব শর্ত রয়েছে, তাঁর ক্ষেত্রেও তা-ই প্রযোজ্য হবে। ব্যাংকটির সদ্য বিদায়ী এমডি সিএম কয়েস সামীর স্থলাভিষিক্ত হলেন নতুন এমডি।
