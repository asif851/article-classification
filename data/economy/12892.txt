
বাংলাদেশ আগামী বছর চীনকে ছাড়িয়ে বিশ্বের সর্বোচ্চ তুলা আমদানিকারক দেশ হিসেবে আবির্ভূত হবে। মার্কিন যুক্তরাষ্ট্রের কৃষি বিভাগের (ইউএসডিএ) সদ্য প্রকাশিত বিশ্বের সর্বোচ্চ তুলা আমদানিকারক দেশের পরিসংখ্যানে এমন তথ্য উঠে এসেছে।ইউএসডিএ বলছে, আগামী ২০১৬ সালের জুলাই পর্যন্ত বিশ্ববাজার থেকে বাংলাদেশ মোট ৫৭ লাখ ৫০ হাজার বেল তুলা আমদানি করবে, যা ২০১৫ সালের চেয়ে সাড়ে ৬ শতাংশ বেশি। একই সময়ে চীনের তুলা আমদানির পরিমাণ দাঁড়াবে ৫৫ লাখ বেল।পোশাক খাতের ক্রমাগত প্রবৃদ্ধিই বাংলাদেশের তুলা আমদানির চাহিদা বৃদ্ধির মূল কারণ হিসেবে ইউএসডিএর প্রতিবেদনে উল্লেখ করা হয়েছে। বিশ্বব্যাংকের একটি প্রতিবেদনের উদ্ধৃতি দিয়ে বলা হয়েছে, ১৯৯৫ থেকে ২০১২ সাল পর্যন্ত বাংলাদেশে তুলা আমদানি বেড়ে দ্বিগুণ হয়েছে।তৈরি পোশাক রপ্তানিতে ২০০৯ সাল থেকেই বাংলাদেশ বিশ্বের দ্বিতীয় বৃহত্তম রপ্তানিকারক দেশ।চীনের তুলা আমদানি কমার কয়েকটি কারণও প্রতিবেদনে তুলে ধরা হয়েছে। সারা বিশ্বে তুলার মজুত বর্তমানে ১০ কোটি ৪৪ লাখ বেল। এ মজুতের সিংহভাগের মালিক চীন, যা দেশটির আমদানি কমার মূল কারণ। এ ছাড়া তৈরি পোশাক খাতে চীনা শ্রমিকদের অতিরিক্ত মজুরি বৃদ্ধি তুলার চাহিদা আরও কমিয়ে দিয়েছে।জানতে চাইলে বাংলাদেশ টেক্সটাইল মিলস অ্যাসোসিয়েশনের (বিটিএমএ) সাবেক সভাপতি জাহাঙ্গীর আলামিন বলেন, গ্যাস–বিদ্যুতের সরবরাহ বাড়লে দেশে তুলার চাহিদা আরও বাড়বে।
