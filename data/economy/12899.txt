
সপ্তাহের প্রথম দিন আজ রোববার দরপতন হয়েছে দেশের শেয়ারবাজারে। আজ দিনের লেনদেন শেষে দুই বাজারেই প্রায় সব কোম্পানি দর হারিয়েছে। এর ফলে সূচকের বড় পতন লক্ষ করা গেছে। একই সঙ্গে লেনদেন কমেছে দুই স্টক এক্সচেঞ্জে।
বাজারসংশ্লিষ্ট ব্যক্তিরা বলছেন, পবিত্র ঈদুল আজহা ও দুর্গাপূজা সামনে রেখে বাজারে কিছুটা ধীরগতি লক্ষ করা যাচ্ছে। একই সঙ্গে দেশের সার্বিক রাজনৈতিক পরিস্থিতি নিয়ে বিনিয়োগকারীদের মধ্যে সংশয় কাজ করছে, যার বিরূপ প্রতিক্রিয়া লক্ষ করা যাচ্ছে বাজারে। আর তাই অনেক বিনিয়োগকারী বাজারে অংশ না নিয়ে সাইডলাইনে অবস্থান করছেন।
তবে বিনিয়োগকারীরা বলছেন, বাজারে সাধারণ বিনিয়োগকারীদের অংশগ্রহণ থাকলেও প্রাতিষ্ঠানিক বিনিয়োগকারীরা পুরোপুরি নিশ্চুপ রয়েছেন।
এ বিষয়ে বাংলাদেশ পুঁজিবাজার বিনিয়োগকারী ঐক্য পরিষদের সভাপতি মিজান উর রশিদ চৌধুরী প্রথম আলো ডটকমকে বলেন, ‘মন্দা বাজারে প্রাতিষ্ঠানিক বিনিয়োগকারীরাই গুরুত্বপূর্ণ ভূমিকা পালন করে থাকেন। কিন্তু বর্তমান বাজার পরিস্থিতি দেখে মনে হচ্ছে, প্রাতিষ্ঠানিক বিনিয়োগকারীরা বাজারে নেই। সরকারি প্রতিষ্ঠানগুলোও নিশ্চুপ বসে রয়েছে। ফলে প্রতিদিনই দরপতন অব্যাহত রয়েছে।’ এ অবস্থা থেকে উত্তরণের জন্য প্রাতিষ্ঠানিক বিনিয়োগকারীদের বাজারে সক্রিয় হওয়ার বিকল্প নেই বলে মনে করেন তিনি।
ডিএসইর পরিচালক আহমেদ রশিদ লালী এ বিষয়ে প্রথম আলো ডটকমকে বলেন, সাধারণত ঈদ ও পূজার আগে বাজারে কিছুটা ধীরগতি লক্ষ করা যায়। অনেকে ঈদ ও পূজার খরচ মেটাতে বাজার থেকে টাকা বের করে থাকেন। কিন্তু এবার দেশের সার্বিক রাজনৈতিক পরিস্থিতি কী হয়, তা নিয়ে বিনিয়োগকারীদের মধ্যে কিছুটা সংশয় কাজ করছে। ফলে অনেকে বাজারে সক্রিয় না হয়ে বরং সাইডলাইনে রয়েছেন। এর প্রভাব পড়ছে বাজারে।
প্রধান শেয়ারবাজার ঢাকা স্টক এক্সচেঞ্জ (ডিএসই) সূত্রে জানা যায়, দিনের লেনদেন শেষে ডিএসইর ডিএসইএক্স সূচক ১.৬৭ শতাংশ বা ৬৬ পয়েন্ট কমে দাঁড়িয়েছে ৩,৮৮২ পয়েন্টে।
এর আগে সকাল সাড়ে ১০টায় সূচকের নিম্নমুখী প্রবণতায় ডিএসইতে লেনদেন শুরু হয়, যা লেনদেনের শেষ পর্যন্ত অব্যাহত ছিল।
ডিএসইতে আজ ২৮২টি প্রতিষ্ঠানের শেয়ার ও মিউচুয়াল ফান্ড হাতবদল হয়েছে। এর মধ্যে ২৩৯টিরই দাম কমেছে, বেড়েছে মাত্র ২১টির আর অপরিবর্তিত ছিল ২২টি প্রতিষ্ঠানের শেয়ারের দাম।
ডিএসইতে আজ লেনদেনের পরিমাণ দাঁড়িয়েছে ২৪৬ কোটি টাকায়, যা গত বৃহস্পতিবারের চেয়ে ১৮ কোটি টাকা কম। বৃহস্পতিবার এই বাজারে ২৬৪ কোটি টাকার লেনদেন হয়েছিল।
ডিএসইর পাশাপাশি সিএসইতে সূচক ও লেনদেন কমেছে। লেনদেন শেষে সিএসইর সার্বিক মূল্যসূচক ২০৩ পয়েন্ট কমে অবস্থান করছে ১২ হাজার ১৯ পয়েন্টে।
আজ সিএসইতে হাতবদল হওয়া ২১২টি প্রতিষ্ঠানের মধ্যে ১৮৮টিরই দাম কমেছে। বেড়েছে মাত্র ১৫টির এবং অপরিবর্তিত রয়েছে নয়টি প্রতিষ্ঠানের শেয়ারের দাম।
সিএসইর লেনদেন আজ ১৭ কোটি টাকায় দাঁড়িয়েছে, যা গত বৃহস্পতিবারের চেয়ে পাঁচ কোটি টাকা কম। বৃহস্পতিবার এই বাজারে ২২ কোটি টাকার শেয়ার ও মিউচুয়াল ফান্ডের লেনদেন হয়।
এদিকে ডিএসইতে আজ লেনদেনে শীর্ষে ছিল ডেল্টা লাইফ ইনস্যুরেন্স কোম্পানি। এই প্রতিষ্ঠানের ৩১ কোটি টাকার শেয়ার লেনদেন হয়। এ ছাড়া লেনদেনে শীর্ষে থাকা প্রতিষ্ঠানগুলোর মধ্যে রয়েছে ইউনাইটেড এয়ার, ওরিয়ন ফার্মা, সিএমসি কামাল, বিএসসিসিএল, আরগন ডেনিমস, তাল্লু স্পিনিং, আরএন স্পিনিং, বিচ হ্যাচারিজ, জেএমআই সিরিঞ্জ প্রভৃতি।
