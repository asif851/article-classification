
দেশে প্রবাসী আয় (রেমিট্যান্স) পাঠাতে কোনো খরচ লাগবে না বলে জানিয়েছেন অর্থমন্ত্রী আবুল মাল আবদুল মুহিত। অর্থমন্ত্রী বলেন, ‘বর্তমানে ১০০ টাকার সমান রেমিট্যান্স দেশে পাঠাতে ১ টাকা খরচ হয়। গত শুক্রবার প্রধানমন্ত্রী কিছু নির্দেশনা দিয়েছেন। আগামী বাজেটে আমরা কিছু করব, যাতে খরচটা না লাগে।’
সচিবালয়ে আজ শনিবার অর্থনীতিবিষয়ক সাংবাদিকদের সংগঠন ইকোনমিক রিপোর্টার্স ফোরামের (ইআরএফ) সঙ্গে অনুষ্ঠিত প্রাক্‌-বাজেট আলোচনায় অর্থমন্ত্রী এসব কথা বলেন। প্রতিবছরই বাজেট ঘোষণার আগে অর্থমন্ত্রীর সঙ্গে ইআরএফের এ আলোচনা অনুষ্ঠিত হয়।
অর্থমন্ত্রী বলেন, ‘রেমিট্যান্স কমে যাচ্ছে, এটা সত্য। কমার অন্যতম কারণ হচ্ছে, আগে সব অর্থ প্রবাসীরা দেশে পাঠিয়ে দিতেন, এখন কিছু নিজেদের জন্যও রেখে দেন।’
ইআরএফের পক্ষ থেকে আগামী বাজেটে মানবসম্পদ উন্নয়ন এবং শিক্ষার মান উন্নয়ন ও গবেষণায় নজর, রাষ্ট্রায়ত্ত লাভজনক কোম্পানি ও বহুজাতিক কোম্পানিকে পুঁজিবাজারে আনা, বেসরকারি খাতে বিনিয়োগ বৃদ্ধি এবং অর্থ পাচার রোধে কার্যকর পদক্ষেপ নেওয়ার প্রস্তাব দেওয়া হয়। কিছু প্রস্তাবের ব্যাপারে মন্তব্য করেন অর্থমন্ত্রী, কিছু বিষয় আবার এড়িয়েও যান।
শিক্ষার মান উন্নয়ন নিয়ে অর্থমন্ত্রী বলেন, ‘আমরা এত দিন চেষ্টা করেছি শিক্ষার সম্প্রসারণে। অর্থাৎ প্রাথমিক ও মাধ্যমিকে শিক্ষার্থী বৃদ্ধির (এনরোলমেন্ট) ব্যাপারে জোর দিয়েছি এবং তাতে সফল হয়েছি। হ্যাঁ, মানটা বাড়েনি ঠিক। ছাত্র-অভিভাবকদের কাছ থেকেও এ অভিযোগ এসেছে। এ ব্যাপারে কিছু করার আছে। তবে শিক্ষার্থীদের পাঠ্যাভ্যাসও বাড়তে হবে।’ আগামী বাজেটে বিশ্ববিদ্যালয় পর্যায়ের গবেষণায় বিশেষ বরাদ্দ রাখা হচ্ছে বলে জানান মুহিত।
ইআরএফ সভাপতি সাইফ ইসলাম দিলাল, সাধারণ সম্পাদক জিয়াউর রহমানসহ সংগঠনের সদস্যরা আলোচনায় অংশ নেন। উপস্থিত ছিলেন বাংলাদেশ ব্যাংকের গভর্নর ফজলে কবির, অর্থসচিব হেদায়েতুল্লাহ আল মামুন, জাতীয় রাজস্ব বোর্ডের (এনবিআর) চেয়ারম্যান নজিবুর রহমান, আর্থিক প্রতিষ্ঠান বিভাগের সচিব ইউনুসুর রহমানসহ বাজেট প্রণয়নের সঙ্গে যুক্ত অর্থ বিভাগ ও এনবিআরের কর্মকর্তারা।
