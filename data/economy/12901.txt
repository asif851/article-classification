
চলতি ২০১২-১৩ অর্থবছরে বাংলাদেশের মোট দেশজ উৎপাদন (জিডিপি) ৫ দশমিক ৮ শতাংশ হবে বলে পূর্বাভাস দিয়েছে বিশ্বব্যাংক।
গতকাল বৃহস্পতিবার প্রকাশিত ‘বিশ্বব্যাংকের গ্লোবাল ইকোনমিক প্রসপেক্ট (জিইপি)’ শীর্ষক প্রতিবেদনে এই পূর্বাভাস দেওয়া হয়েছে। এতে বিশ্ব অর্থনৈতিক প্রবৃদ্ধি প্রক্ষেপণ করা হয়েছে।
সম্প্রতি বাংলাদেশ পরিসংখ্যান ব্যুরো (বিবিএস) চলতি অর্থবছরে জিডিপি প্রবৃদ্ধি ৬ দশমিক শূন্য ৩ শতাংশে প্রক্ষেপণ করেছে। কিন্তু বিবিএসের ওই প্রক্ষেপণের সঙ্গে খোদ অর্থমন্ত্রীও একমত হননি। তাঁর মতে, এই প্রবৃদ্ধি ৬ দশমিক ৩ থেকে ৬ দশমিক ৮ শতাংশ হতে পারে।
আগামী অর্থবছরে বাংলাদেশের জিডিপি প্রবৃদ্ধি কিছুটা বেড়ে ৬ দশমিক ১ শতাংশ হতে পারে বলে মনে করছে এই দাতা সংস্থাটি।
সংস্থাটির মতে, ২০১৩ পঞ্জিকা বছরে দক্ষিণ এশিয়ার গড় জিডিপি প্রবৃদ্ধি হবে ৪ দশমিক ৮ শতাংশ। এই বছরে বাংলাদেশ ৬ শতাংশ, আফগানিস্তান ৩ দশমিক ১, ভুটান ৭ দশমিক ৯, ভারত ৫ দশমিক ৫, মালদ্বীপ ৩ দশমিক ৭, নেপাল ৩ দশমিক ৮, পাকিস্তান ৩ দশমিক ৪ এবং শ্রীলঙ্কা ৬ দশমিক ৫ শতাংশ প্রবৃদ্ধি অর্জন করবে।
সংস্থাটি আরও বলছে, চলতি ২০১৩ সালে সারা বিশ্বের গড় জিডিপি প্রবৃদ্ধি হবে ২ দশমিক ২ শতাংশ।
