
তিন বছর অভ্যন্তরীণ গন্তব্যে যাত্রী পরিবহন করে এবার আন্তর্জাতিক গন্তব্যে ডানা মেলেছে দেশের বেসরকারি বিমান সংস্থা নভো এয়ার। 
আজ মঙ্গলবার থেকে ঢাকা-ইয়াঙ্গুন গন্তব্যে ফ্লাইট শুরু করেছে নভো এয়ার। আজ সকালে হজরত শাহজালাল আন্তর্জাতিক বিমানবন্দরে নভো এয়ারের আন্তর্জাতিক গন্তব্যের প্রথম ফ্লাইট উদ্বোধন করেন বেসামরিক বিমান পরিবহন ও পর্যটন মন্ত্রণালয়ের সচিব খোরশেদ আলম চৌধুরী। প্রধান অতিথির বক্তব্যে বিমান সচিব বলেন, বিদেশের সঙ্গে যত বেশি যোগাযোগ বাড়বে ততই দেশের অর্থনীতি শক্তিশালী হবে। পার্শ্ববর্তী দেশগুলোর সঙ্গে কূটনৈতিক সম্পর্কও জোরদার হবে। নভো এয়ার ইয়াঙ্গুনে ফ্লাইট পরিচালনা করায়, তা মিয়ানমার ও বাংলাদেশের মধ্যে কূটনৈতিক ও ব্যবসায়িক সম্পর্ক উন্নয়ন বিশেষ করে পর্যটন খাতের উন্নয়নে গুরুত্বপূর্ণ ভূমিকা রাখবে। নভো এয়ারের ব্যবস্থাপনা পরিচালক গ্রুপ ক্যাপ্টেন (অব.) মফিজুর রহমান বলেন, পর্যটকদের আকৃষ্ট করতে নভো এয়ার বাংলাদেশ ও মিয়ানমার উভয় দেশের পর্যটন স্পটগুলোর বিভিন্ন দিক প্রচার করছে। তিনি বলেন, ২০১০ সাল থেকে মিয়ানমারে বিদেশি বিনিয়োগে শুরু হয়। তখন থেকে বিশ্বের বড় বড় প্রতিষ্ঠানগুলো মিয়ানমারে তাদের ব্যবসার প্রসারে আকৃষ্ট হয়। বিশেষ করে তেল, গ্যাস, কয়লা, মূল্যবান পাথর, টেলিকম, পর্যটন খাতসহ বিভিন্ন খাতে বিনিয়োগ দিন দিন বাড়ছে।উদ্বোধনী অনুষ্ঠানে বাংলাদেশে নিযুক্ত মিয়ানমার ও ইন্দোনেশিয়ার রাষ্ট্রদূত, বেসামরিক বিমান পরিবহন ও পর্যটন মন্ত্রণালয়, বেসামরিক বিমান চলাচল কর্তৃপক্ষ, হজরত শাহজালাল আন্তর্জাতিক বিমানবন্দর কর্তৃপক্ষ ও নভো এয়ারের ঊর্ধ্বতন কর্মকর্তারা উপস্থিত ছিলেন।অনুষ্ঠানে জানানো হয়, ঢাকা-ইয়াঙ্গুন-ঢাকা গন্তব্যে প্রতি সপ্তাহে তিনটি—শুক্রবার, রোববার ও মঙ্গলবার ফ্লাইট পরিচালনা করবে নভো এয়ার। টিকিটের মূল্য সর্বনিম্ন ২২,২২২/- টাকা নির্ধারণ করা হয়েছে। এ ছাড়া বাংলাদেশের পর্যটকদের সুবিধার জন্য ভিসা সাপোর্ট, হোটেল বুকিংসহ ভ্রমণ প্যাকেজ তৈরি করেছে। দুই রাত তিন দিনের এ প্যাকেজ জনপ্রতি সর্বনিম্ন ২৯,৫২২/- টাকা। নভো এয়ার বর্তমানে ঢাকা থেকে অভ্যন্তরীণ গন্তব্য চট্টগ্রাম, কক্সবাজার, সিলেট ও যশোরে ফ্লাইট পরিচালনা করছে। শিগগির সৈয়দপুর, রাজশাহী ও বরিশালে ফ্লাইট পরিচালনা শুরু করবে বলে সংস্থাটির পক্ষ থেকে জানানো হয়েছে।
