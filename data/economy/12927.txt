
বছরের প্রথম দিন পুঁজিবাজারে লেনদেন শেষ হল সূচকের উত্থানের মধ্য দিয়ে। আজ সোমবার চলতি সপ্তাহের প্রথম কার্যদিবস লেনদেনের পরিমাণ বেশ কম ছিল ঢাকা স্টক এক্সচেঞ্জ (ডিএসই) ও চট্টগ্রাম স্টক এক্সচেঞ্জে (সিএসই)।
ডিএসইতে আজ লেনদেন শেষে প্রধান সূচক ডিএসইএক্স বেড়েছে ৯ দশমিক ৮৯ পয়েন্ট, অবস্থান করছে ৬,২৫৪ পয়েন্টে। অন্য দুটি সূচকের মধ্যে শরিয়া সূচক ডিএসইএস সূচক বেড়েছে সামান্য এবং ডিএস-৩০ সূচক কমেছে ১ দশমিক ৬৭ পয়েন্ট। মোট লেনদেন হয়েছে ৩৭৪ কোটি ৩০ লাখ টাকা। গত কার্যদিবস লেনদেনের পরিমাণ ছিল ৬২৮ কোটি টাকা। আজ হাতবদল হওয়া শেয়ার ও মিউচুয়াল ফান্ডগুলোর মধ্যে দর বেড়েছে ১৮৫টির, কমেছে ১১০টির এবং অপরিবর্তিত আছে ৩৮টির দর।
ডিএসইতে আজ দর বৃদ্ধির শীর্ষে থাকা কোম্পানিগুলো হলো ড্রাগন সোয়েটার অ্যান্ড স্পিনিং লিমিটেড, এসইএমএল আইবিবিএল শরিয়া ফান্ড, সেন্ট্রাল ইনস্যুরেন্স, বেক্সিমকো, ইনটেক, প্যারামাউন্ট টেক্সটাইল লিমিটেড, সেন্ট্রাল ফার্মা, রুপালি লাইফ ইনস্যুরেন্স, শেফার্ড ইন্ডাস্ট্রিজ লিমিটেড ও সিভিও পেট্রোকেমিক্যাল রিফাইনারি।
লেনদেনের শীর্ষে থাকা কোম্পানিগুলো হলো লাফার্জ সুরমা সিমেন্ট, প্যারামাউন্ট টেক্সটাইল লিমিটেড, বেক্সিমকো, ইসলামী ব্যাংক লিমিটেড, ন্যাশনাল ব্যাংক লিমিটেড, ড্রাগন সোয়েটার অ্যান্ড স্পিনিং লিমিটেড, আলিফ ইন্ডাস্ট্রিজ লিমিটেড, মার্কেন্টাইল ব্যাংক লিমিটেড, সিটি ব্যাংক লিমিটেড ও রূপালী ব্যাংক লিমিটেড।
অন্যদিকে সিএসইতে আজ সার্বিক সূচক বেড়েছে ৯০ পয়েন্ট। মোট লেনদেনের পরিমাণ প্রায় ৩৪ কোটি ৯২ লাখ টাকা। আজ হাতবদল হওয়া শেয়ার ও মিউচুয়াল ফান্ডের মধ্যে দর বেড়েছে ১৪৫ টির, কমেছে ৫২ টির এবং অপরিবর্তিত আছে ২১ টির।
