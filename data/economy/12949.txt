
নিম্ন আয়ের দেশ থেকে বেরিয়ে আসার মতো আরও একটি সুখবর এল দেশের জন্য। এবারে জানা গেল, যুক্তরাষ্ট্র, ইউরোপসহ এশিয়া-আফ্রিকার ৪৩টি দেশের জোট ওইসিডির রেটিংয়ে বাংলাদেশের মান বেড়েছে।সুইজারল্যান্ডের জুরিখে গত সোমবার অনুষ্ঠিত সুইস এক্সপোর্ট ক্রেডিট এজেন্সির (এসইআরভি) সভায় এ তথ্য প্রকাশ করা হয়েছে। সভার শুরুতেই সংস্থাটির পরিচালক হার্বার্ট ওয়াইট জানান, অর্গানাইজেশন ফর ইকোনমিক কো-অপারেশন অ্যান্ড ডেভেলপমেন্টের (ওইসিডি) বিন্যাসকরণ কমিটির সভায় গত ১৭ জুন সার্বিকভাবে বাংলাদেশের কান্ট্রি রেটিং ৬ থেকে ৫-এ উন্নীত করা হয়েছে।এ ক্ষেত্রে প্রতিবেশী ভারত (৩/৭) বাদে আশপাশের দেশগুলোর চেয়ে বাংলাদেশ এগিয়ে রয়েছে। ওই সব দেশের রেটিং হলো পাকিস্তান ৭/৭, শ্রীলঙ্কা ৬/৭, নেপাল ৬/৭, মিয়ানমার ৬/৭ ও মঙ্গোলিয়া ৭/৭।বাংলাদেশের রেটিং উন্নীতকরণের মূল অনুঘটক হিসেবে কিছু বিষয়কে বিবেচনায় নিয়েছে ওইসিডি। সেগুলো হচ্ছে, দেশে রাজনৈতিক অস্থিরতা ও আন্তর্জাতিক বাজারে চাহিদা কমা সত্ত্বেও এক দশকেরও বেশি সময় ধরে স্থিতিশীল অর্থনৈতিক প্রবৃদ্ধি অর্জন। এ ছাড়া সামষ্টিক অর্থনৈতিক স্থিতিশীলতার সুবাদে অতিমাত্রায় উন্নয়ন সাহায্যপ্রার্থী দেশ থেকে একটি নতুন অগ্রসরমাণ বাজারে পরিণত হওয়ার বিষয়টিও আছে।এসইআরভির ওই সভায় বাংলাদেশ ব্যাংকের গভর্নর ড. আতিউর রহমান ও ব্যাংকের বৈদেশিক মুদ্রা বিনিয়োগ বিভাগের মহাব্যবস্থাপক এ এন এম আবুল কাশেমসহ একটি প্রতিনিধিদল যোগ দেয়। কেন্দ্রীয় ব্যাংক এক সংবাদ বিজ্ঞপ্তিতে এসব তথা জানিয়েছে।গভর্নর আতিউর রহমান ওইসিডির শ্রেণিবিন্যাসে বাংলাদেশের অগ্রগতিতে সন্তুষ্টি প্রকাশ করেছেন। তিনি বলেছেন, এই রেটিংয়ের ফলে উন্নত অর্থনীতির দেশগুলো ধীরে ধীরে বাংলাদেশের অবকাঠামোসহ তৈরি পোশাক, ওষুধ ও চামড়াশিল্প খাতের বিভিন্ন বিনিয়োগ প্রকল্পে ঋণ প্রদানে উদ্বুদ্ধ করবে। পাশাপাশি এটি বাংলাদেশি উদ্যোক্তা এবং ব্যাংকগুলোর গ্যারান্টি ও ঋণপত্রের খরচ উল্লেখযোগ্য হারে কমাতে সহায়ক হবে।
