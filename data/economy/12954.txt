
বিএনপির নেতৃত্বাধীন ২০-দলীয় জোটের টানা অবরোধ কর্মসূচির কারণে কার্যত অচল হয়ে পড়েছে চাঁপাইনবাবগঞ্জের সোনামসজিদ স্থলবন্দর।এতে সীমান্তের ওপারে ভারতের মহদীপুর স্থলবন্দরে আটকে আছে বাংলাদেশমুখী প্রায় আড়াই হাজার পণ্যবাহী ট্রাক। আর এপারে সোনামসজিদ স্থলবন্দরেও ২৮৩টি ভারতীয় ট্রাক পণ্য খালাসের অপেক্ষায় আটকে আছে।বন্দর সংশ্লিষ্ট সূত্র জানায়, অবরোধের শুরুর দিকে ভারত থেকে আমদানি পণ্যবাহী অনেক ট্রাক আসে। পুলিশ, র্যাব ও বিজিবির পাহারায় বৃহস্পতিবার সকালে বন্দর থেকে ৭৭টি ট্রাক ছেড়ে যায়। কিন্তু পথে বেশ কয়েকটি স্থানে হামলায় ক্ষতিগ্রস্ত হয় অন্তত ১৫টি ট্রাক। এর মধ্যে দুটি ট্রাকে আগুন দিয়ে পুড়িয়ে দেওয়া হয়।একইভাবে শনিবারও ১৫টি ট্রাক বন্দর ছেড়ে যায়। এর মধ্যে কয়েকটি ট্রাকে ভাঙচুর করা হয়, আহত হন দুজন।সোনামসিজদ স্থলবন্দর কাস্টমসের সুপারিনটেনডেন্ট নুরুল বাসির জানান, অবরোধের প্রথম চার দিন বন্দরে পণ্য এলেও শনিবার ও রোববার আসেনি।সোনামসজিদ স্থলবন্দর সিঅ্যান্ডএফ এজেন্ট অ্যাসোসিয়েশনের সদস্যসচিব সোহেল আহমেদ জানান, বিএনপি-জামায়াতের কর্মী-সমর্থকেরা বন্দর এলাকায় বিক্ষোভ করছে এবং পণ্য আমদানি করা হলে ভারতীয় ট্রাক জ্বালিয়ে দেওয়ার হুঁশিয়ারি দিয়ে আসছে।এদিকে শিবগঞ্জ উপজেলা নির্বাহী কর্মকর্তা (ইউএনও) সৈয়দ ইরতিজা হাসান প্রথম আলোকে বলেন, পুলিশ পাহারায় গত তিন দিনে পণ্যবাহী প্রায় ১০০ ট্রাক বন্দর ছেড়েছে। আজও (রোববার) গেছে চারটি ট্রাক এবং দূর থেকে ককটেল ছুড়তে উদ্যত একজনকে গ্রেপ্তার করা হয়েছে। দূর থেকে কেউ ইট-পাটকেল ছুড়লে সেটাকে হামলা বলা যায় না।
