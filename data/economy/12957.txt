
মার্কিন যুক্তরাষ্ট্রে চলতি বছরের প্রথম আট মাসে (জানুয়ারি-আগস্ট) বাংলাদেশ থেকে ৫ কোটি ৯৭ লাখ মার্কিন ডলারের জুতা রপ্তানি হয়েছে। এই আয় গত বছরের একই সময়ের ৩ কোটি ৬৮ লাখ ডলার রপ্তানির চেয়ে ৬২ শতাংশ বেশি।
ইউএস ডিপার্টমেন্ট অব কমার্সের অফিস অব টেক্সটাইল অ্যান্ড অ্যাপারেলস (অটেক্সা) গত মঙ্গলবার এই পরিসংখ্যান প্রকাশ করেছে। এতে দেখা যায়, আলোচ্য সময়ে বাংলাদেশ থেকে ২৪ লাখ ৩৫ হাজার জোড়া জুতা রপ্তানি হয়েছে। গত বছরের একই সময়ে জুতা রপ্তানি হয়েছিল ১৫ লাখ ৮৮ হাজার জোড়া। অর্থাৎ পরিমাণের দিক থেকে রপ্তানি প্রবৃদ্ধি হয়েছে ৫৩ দশমিক ২৫ শতাংশ।
২০১৪ সালে এই বাজারে বাংলাদেশ থেকে ২৫ লাখ ৫৪ হাজার জোড়া জুতা ৬ কোটি ১৪ লাখ ডলারে রপ্তানি হয়। তার আগের বছর ৩ কোটি ৩৪ লাখ ডলারে সাড়ে ১৬ লাখ জোড়া জুতা রপ্তানি হয়েছিল।
চলতি বছরের প্রথম আট মাসে যুক্তরাষ্ট্র বিভিন্ন দেশ থেকে মোট ১ হাজার ৮৪৬ কোটি ডলারের জুতা আমদানি করেছে। গত বছরের একই সময়ে দেশটি আমদানি করেছিল ১ হাজার ৭০৩ কোটি ডলারের জুতা। চীন থেকেই সবচেয়ে বেশি জুতা আমদানি করে দেশটি। আলোচ্য সময়ে চীন থেকে ১ হাজার ১৭৮ কোটি ডলারের জুতা আমদানি করে যুক্তরাষ্ট্র।
একক দেশ হিসেবে যুক্তরাষ্ট্রের বাজারে জুতা রপ্তানিতে বাংলাদেশ এখন ১৩ নম্বর অবস্থানে আছে।
 
