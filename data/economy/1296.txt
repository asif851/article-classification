
বিশ্বজুড়ে ক্রমেই ভার্চুয়াল কারেন্সির ব্যবহার বা অনলাইনভিত্তিক লেনদেন বাড়ছে। বিশেষ করে সাম্প্রতিক সময়ে দেশে দেশে জঙ্গিদের অর্থ লেনদেন, অর্থপাচার ও সন্ত্রাসী কার্যক্রমে অর্থায়নে এ ধরনের প্রযুক্তিনির্ভর লেনদেন অন্য যেকোনো সময়ের চেয়ে বেশি বেড়ে যাওয়ায় উদ্বেগ দেখা দিয়েছে। একই সঙ্গে এটির ভালো দিকও রয়েছে।এই অবস্থায় ৫৩ দেশের আন্তর্জাতিক সংস্থা কমনওয়েলথ তার লন্ডনের সচিবালয়ে দুই দিনব্যাপী এক গোলটেবিল আলোচনার আয়োজন করেছে; যা গতকাল বুধবার শেষ হয়েছে। এতে সংস্থাটির সদস্যদেশগুলোর সরকার, আন্তর্জাতিক বিশেষজ্ঞ, আন্তর্জাতিক পুলিশ সংস্থা ইন্টারপোল, ইউরোপীয় পুলিশ সংস্থা ইউরোপোল, আন্তর্জাতিক মুদ্রা তহবিল (আইএমএফ) এবং জাতিসংঘের মাদক ও অপরাধ-সংক্রান্ত বিভাগের প্রতিনিধিরা যোগ দেন।কমনওয়েলথ সচিবালয়ের এক বিজ্ঞপ্তিতে বলা হয়, গোলটেবিলে বিশ্বজুড়ে ভার্চুয়াল কারেন্সি ব্যবহারের ঝুঁকি এবং এটির মাধ্যমে উন্নয়নশীল দেশগুলোর উপকৃত হওয়ার বিষয়ে আলোচনা করা হয়।ভার্চুয়াল কারেন্সি হলো অনলাইনে অর্থ আদান-প্রদানের একটি প্রক্রিয়া বা মাধ্যম, যেখানে নগদ অর্থে লেনদেন হয় না। বর্তমানে এভাবে অর্থ লেনদেনের কোনো ধরনের আন্তর্জাতিক মান বা বিধি কোনোটাই নেই।
