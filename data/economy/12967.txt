
থ্রিজি-ফোরজির যুগে তরুণ প্রজন্ম ভাসছে। এসব আধুনিক সুবিধার মুঠোফোন বেচাকেনা বেড়েই চলেছে। কিন্তু এবার যেন তাতে কিছুটা বাদ সাধলেন অর্থমন্ত্রী। মুঠোফোনের আমদানি পর্যায়ে ১৫ শতাংশ মূল্য সংযোজন কর (মূসক) বসানোর প্রস্তাব দিয়েছেন তিনি।অর্থাৎ কোনো মুঠোফোনের আমদানিমূল্য যদি ১০০ টাকা হয়, তাহলে ওই মূল্যের ওপর ১০ শতাংশ আমদানি শুল্ক বসবে। এরপর ১১০ টাকার ওপর প্রস্তাবিত ১৫ শতাংশ হারে মূসক আরোপ হবে। ফলে সম্পূরক শুল্ক হবে সাড়ে ১৬ টাকা। এটা বাড়তি খরচ মূলত ভোক্তার ওপর পড়বে।আরও সহজ করে বলা যায়, যে মুঠোফোনের দাম এখন পাঁচ হাজার টাকা, নতুন মূসক আরোপের ফলে সেই মুঠোফোনের দাম কমপক্ষে ৮২৫ টাকা বাড়বে।এ ছাড়া মুঠোফোনের সিম কার্ড হারিয়ে গেলে বা নষ্ট হয়ে গেলে ১০০ টাকা করে কর দিতে হবে। এটা পুনর্নিবন্ধন কর হিসেবে কেটে রাখা হবে। আর নতুন সিম কেনার ক্ষেত্রে কর আগের মতো ৩০০ টাকা বহাল রাখা হয়েছে। তবে এই কর মুঠোফোন অপারেটররাই ক্রেতার পক্ষে দিয়ে পরিশোধ করে থাকে।
