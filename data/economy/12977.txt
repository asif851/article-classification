
ব্রেক্সিটের প্রভাব বাংলাদেশের অর্থনীতিতে পড়বে না বলে অর্থমন্ত্রীকে আশ্বস্ত করেছেন সফররত যুক্তরাজ্যের আন্তর্জাতিক উন্নয়নবিষয়ক প্রতিমন্ত্রী লর্ড বেটস। এই তথ্য সাংবাদিকদের জানিয়েছেন অর্থমন্ত্রী আবুল মাল আবদুল মুহিত। গতকাল মঙ্গলবার শেরেবাংলা নগরের অর্থনৈতিক সম্পর্ক বিভাগে (ইআরডি) অর্থমন্ত্রীর সঙ্গে সভা করেন লর্ড বেটিস।তবে অর্থমন্ত্রী বলেন, ‘আমি নিজে মনে করি, ব্রেক্সিটের ফলে বাংলাদেশের রপ্তানি কিছুটা বাড়তে পারে।’অর্থমন্ত্রী আরও বলেন, যুক্তরাজ্য বাংলাদেশকে যত সহায়তা দেয়, সবই অনুদান। তবে গত কয়েক বছরে এ ধরনের সহায়তা বেশ কমেছে। এক দশক আগে বছরে ২৩ কোটি ৮ লাখ পাউন্ড দিয়েছে যুক্তরাজ্য। এখন তা ১০ কোটি পাউন্ডে নেমে এসেছে। যুক্তরাজ্য এখনো শিক্ষা, স্বাস্থ্য খাতে বিপুল অর্থ সহায়তা করে থাকে।অর্থমন্ত্রী জানান, যুক্তরাজ্যের উন্নয়ন প্রতিমন্ত্রী বাংলাদেশের দারিদ্র্য বিমোচনের প্রশংসা করেন। তিনি জানতে চেয়েছেন, কীভাবে বাংলাদেশ দারিদ্র্য বিমোচন করল এবং মধ্যম আয়ের দেশে উন্নীত হলো।অর্থমন্ত্রী বলেন, দারিদ্র্য বিমোচন মানেই বিপুলসংখ্যক মানুষের আয় বেড়েছে। ক্ষুদ্রঋণ ও সামাজিক নিরাপত্তা কর্মসূচি দারিদ্র্য বিমোচনে ভূমিকা রেখেছে।
 
