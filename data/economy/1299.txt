
সপ্তাহের শেষ কার্যদিবসেও সূচক বেড়েছে দেশের দুই পুঁজিবাজার ঢাকা স্টক এক্সচেঞ্জ (ডিএসই) ও চট্টগ্রাম স্টক এক্সচেঞ্জে (সিএসই)। আজ বৃহস্পতিবার সূচকের সঙ্গে সঙ্গে লেনদেনও কিছুটা বেড়েছে দুই পুঁজিবাজারে।
দেশের প্রধান শেয়ারবাজার ডিএসইতে প্রধান সূচক ডিএসইএক্স গতকাল বুধবার প্রায় ৩৩ পয়েন্ট বেড়ে দাঁড়ায় ৬০০১ পয়েন্টে। দিন শেষে ডিএসইতে লেনদেনের পরিমাণ ছিল ৫৮২ কোটি টাকা।
আজ লেনদেন শেষে ডিএসইএক্স ১৬ দশমিক ৭৩ পয়েন্ট বেড়ে অবস্থান করছে ৬০১৮ পয়েন্টে। মোট লেনদেন হয়েছে ৬৬২ কোটি ৯৯ লাখ টাকা। হাতবদল হওয়া শেয়ার ও মিউচুয়াল ফান্ডগুলোর মধ্যে দর বেড়েছে ১৪৬টির, কমেছে ১৪৩টির এবং অপরিবর্তিত আছে ৪১টির দর।
আজ মূল্যবৃদ্ধির ও লেনদেনের শীর্ষে ছিল জেমিনি সি ফুড। গতকাল বুধবার জেমিনি সি ফুড লিমিটেডের পরিচালনা পর্ষদ শেয়ারহোল্ডারদের জন্য ১২৫ শতাংশ লভ্যাংশ ঘোষণা করে। এর পুরোটাই বোনাস। ৩০ জুন ২০১৭ হিসাব বছরের জন্য এই লভ্যাংশ ঘোষণা করা হয়েছে। এ সময় কোম্পানিটির শেয়ারপ্রতি আয় (ইপিএস) হয়েছে ১৩ টাকা ৬ পয়সা। কোম্পানিটির পরিশোধিত মূলধন (পেইড আপ ক্যাপিটাল) ১ কোটি ৬৫ লাখ টাকা। এ ছাড়া আজ মূল্যবৃদ্ধির শীর্ষে আছে, সাফকো স্পিনিং, এমারেল্ড ওয়েল, ওয়াটা কেমিক্যাল, হাক্কানি পাল্প, মুন্নু স্টাফলার, অ্যাপেক্স ফুড, ফু ওয়াং ফুড।
ডিএসইতে সবচেয়ে বেশি লেনদেন হওয়া ১০টি কোম্পানি হলো জেমিনি সি ফুড, ব্র্যাক ব্যাংক লিমিটেড, আইডিএলসি, লঙ্কা-বাংলা ফাইন্যান্স, সিটি ব্যাংক লিমিটেড, ইফাদ অটোজ, গ্রামীণফোন, বিবিএস কেব্‌লস, সাফকো স্পিনিং ও আমরা নেটওয়ার্ক।
চট্টগ্রাম স্টক এক্সচেঞ্জে আজ সার্বিক সূচক বেড়েছে ১৩ পয়েন্টের বেশি।
