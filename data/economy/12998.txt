
চীনের একটি আদালত গ্রাহকদের সঙ্গে প্রতারণা করার দায়ে সেই দেশের একটি ভুয়া ব্যাংকের দুই প্রতিষ্ঠাতাকে কারাদণ্ড দিয়েছেন। দৈনিক পিপলস ডেইলি জানায়, ৪০০ গ্রাহকের ৬ কোটি ৩০ লাখ ডলারের সমপরিমাণ অর্থ লোপাটের অভিযোগ প্রমাণিত হওয়ায় অভিযুক্ত দুই ব্যক্তির মধ্যে একজনের নয় বছরের আর একজনের সাড়ে নয় বছরের কারাদণ্ড হয়েছে। মেংজিন ভিলেজ ইকোনমিক ইনফরমেশন প্রফেশনাল কো-অপারেটিভ ব্যাংকের নামে জমা নেওয়া আমানত থেকে এ অর্থ কৌশলে সরিয়ে নেন অভিযুক্তরা। ব্যাংকের আদলে অর্থ লেনদেনের জন্য টেলার, নির্দিষ্ট পোশাক পরিহিত কর্মী ও জমা দেওয়ার স্লিপ চালু করেছিল ভুয়া ব্যাংকটি। কো-অপারেটিভ সোসাইটি হিসেবে অনুমোদন থাকলেও ব্যাংক হিসেবে প্রতিষ্ঠানটির কোনো অনুমোদন ছিল না। কৃষিভিত্তিক বিনিয়োগ পরামর্শ দেওয়ার উদ্দেশ্যে মেংজিন কো-অপারেটিভ প্রতিষ্ঠিত হয়েছিল ২০১২ সালে। ২০১৩ সালে এর প্রতিষ্ঠাতারা লোভনীয় সুদের হার দেখিয়ে সাধারণ মানুষের কাছে অর্থ জমা নিতে শুরু করেন।বিবিসি
