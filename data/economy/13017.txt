
রিহ্যাবের শীতকালীন আবাসন মেলায় ক্রেতাদের একটি বড় অংশই বিভিন্ন প্রতিষ্ঠানের স্টলে ছোট আকারের ফ্ল্যাটের সন্ধান করছে। চাহিদার তুলনায় সংখ্যায় কম হলেও ছোট ফ্ল্যাট রয়েছে মেলায়।রাজধানীর শেরেবাংলা নগরের বঙ্গবন্ধু আন্তর্জাতিক সম্মেলন কেন্দ্রে আবাসন ব্যবসায়ীদের সংগঠন রিহ্যাব আয়োজিত এই মেলার দ্বিতীয় দিনে গতকাল বৃহস্পতিবার বিভিন্ন স্টল ঘুরে এমন চিত্রই পাওয়া গেল। তবে ক্রেতাদের কারও কারও অভিযোগ, দাম নাগালের বাইরে। ক্রেতাদের অভিযোগের বিষয়ে একাধিক আবাসন প্রতিষ্ঠানের কর্মকর্তারা পুরোনো যুক্তিই দিলেন। বললেন, ঢাকায় জমির দাম অনেক বেশি। চাইলেই ফ্ল্যাটের দাম কমানো যাচ্ছে না। তবু নিম্ন মধ্যবিত্ত ও মধ্যবিত্তদের কথা মাথায় রেখে নতুন নতুন প্রকল্প নেওয়া হচ্ছে।প্রথম দিনের মতো গতকাল দ্বিতীয় দিনেও দুপুর পর্যন্ত মেলায় ক্রেতা-দর্শনার্থীর উপস্থিতি ছিল খুবই কম। অবশ্য বিকেল থেকে তা বাড়তে থাকে। সন্ধ্যার দিকে রিহ্যাবের সহসভাপতি লিয়াকত আলী ভূঁইয়া প্রথম আলোকে বলেন, ইতিমধ্যে একাধিক প্রতিষ্ঠানের ফ্ল্যাট বিক্রি ও বুকিং হয়েছে। তাঁর প্রত্যাশা আজ ও কাল সাপ্তাহিক ছুটির দিনে ক্রেতা-দর্শনার্থীর ভিড় বাড়বে। গতকাল সস্ত্রীক মেলায় আসা বেসরকারি চাকুরে হেলাল আহমেদের সঙ্গে কথা হয়। তিনি জানান, ঘণ্টা খানেক ঘুরে চাহিদামতো ১ হাজার ২০০ বর্গফুট আয়তনের ফ্ল্যাট খুঁজে পান কয়েকটি প্রতিষ্ঠানের স্টলে। তবে দামে মেলাতে পারেননি। হেলাল এই প্রতিবেদকে বলেন, ‘৩৫ লাখ টাকার মধ্যে হলে আমি কিনতে পারতাম। কিন্তু দাম এত বেশি, নাগালের বাইরে। সবই ৫০ লাখ টাকার ওপরে।’শিহাব সরকার নামে আরেক ক্রেতা প্রথম আলোকে বলেন, ‘এককালীন ১০ লাখ টাকা ও প্রতি মাসে ২০-২৫ হাজার টাকা কিস্তিতে কেনা যায় এমন একটি ছোট ফ্ল্যাট খুঁজছি। এর বেশি হলে কুলাতে পারব না। তাঁর মতে, ‘দাম মনে হচ্ছে একটু বেশিই। আমাদের মতো নিম্ন মধ্যবিত্তদের জন্য ফ্ল্যাট নাই।’ক্রেতাদের এসব কথা মাথায় রেখে কয়েকটি নামীদামি প্রতিষ্ঠানের স্টলে খোঁজখবর করেন এই প্রতিবেদক। এতে র্যাংগস প্রোপার্টিজের স্টলে মিরপুর, বাসাবো ও উত্তরার তিনটি প্রকল্পে ১,০০০-১,৭০০ বর্গফুটের ফ্ল্যাটের খোঁজ মিলল। এর মধ্যে উত্তরায় ১,০০০ বর্গফুটের ফ্ল্যাটের দাম ৪৫ লাখ টাকা। আর মিরপুরের ফ্ল্যাটের প্রতি বর্গফুটের দাম ৫,২০০ টাকা ও বাসাবোতে ৫,৭০০ টাকা।এই প্রকল্পসহ র্যাংগস এবারের মেলায় ২৫টি প্রকল্পের হাজার খানেক ফ্ল্যাট নিয়ে এসেছে। তাদের বাণিজ্যিক স্পেসও আছে। লালমাটিয়া, উত্তরা ও বসুন্ধরায় তাদের ফ্ল্যাটের আকার ১,৬০০-৩,০০০ বর্গফুট। প্রতি বর্গফুটের দাম ৮,০০০-১০,০০০ টাকা। ধানমন্ডি, গুলশান, বনানীতে আছে ২,৫০০-৮,০০০ বর্গফুটের ফ্ল্যাট। দাম প্রতি বর্গফুটে ১৫,০০০-২৮,০০০ টাকা। এদিকে কনকর্ডের আছে ৫৯১ বর্গফুটের ‘স্টুডিও ফ্ল্যাট’। নগদ টাকায় কিনলে পড়বে ২৪ লাখ। আর প্রতি কিস্তি ২৮ থেকে ৩৬ লাখ টাকা। এ ছাড়া ধানমন্ডি, গুলশান, বনানী, বারিধারা, খিলক্ষেতের লেকসিটি কনকর্ড ও চট্টগ্রাম মিলিয়ে ৩৬টি প্রকল্পের প্রায় ৫০০ ফ্ল্যাট নিয়ে এসেছে তারা। এসব এলাকায় ১,০০০-৪,২৭৫ বর্গফুট আয়তনের ফ্ল্যাটের দাম প্রতি বর্গফুট ৪,৫০০ টাকা থেকে ৩৫ হাজার টাকা। মেলা উপলক্ষে ৫-১০ শতাংশ মূল্যছাড় দিচ্ছে কনকর্ড।কনকর্ডের বিক্রয় ও বিপণন ব্যবস্থাপক আশীষ কুমার সরকার জানান, সব ধরনের ক্রেতার চাহিদা মাথায় রেখেই কনকর্ড প্রকল্প নিয়ে থাকে।
