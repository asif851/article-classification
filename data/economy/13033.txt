
২০১৪ সালের প্রথম দিন গতকালের ধারাবাহিকতায় আজ বৃহস্পতিবারও সূচকের ইতিবাচক প্রবণতায় শেষ হয়েছে দেশের শেয়ারবাজারের লেনদেন। দিনের লেনদেন শেষে ঢাকা স্টক এক্সচেঞ্জে (ডিএসই) অধিকাংশ কোম্পানির শেয়ারের দাম বেড়েছে। ফলে সূচকও বেড়েছে। তবে লেনদেন সামান্য কমেছে ডিএসইতে।
বাজারের সাম্প্রতিক আচরণকে স্বাভাবিক হিসেবে দেখছেন বাজারসংশ্লিষ্ট ব্যক্তিরা। তাঁরা বলছেন, সাম্প্রতিক সময়ে রাজনৈতিক অস্থিরতা চললেও একটি পর্যায়ে অবস্থান করছে শেয়ারবাজার। এমনকি ওই অবস্থানে ঘুরপাক খাচ্ছে বাজার। তাই বিষয়টি বাজারের স্বাভাবিক আচরণ হিসেবে দেখছেন তাঁরা।
এ বিষয়ে ডিএসইর পরিচালক আহমেদ রশিদ লালী বলেন, দেশের সার্বিক রাজনৈতিক পরিস্থিতি ভালো নয়। এ অবস্থায় শেয়ারবাজারও নেতিবাচক ভূমিকায় থাকাটা স্বাভাবিক। কিন্তু টানা নেতিবাচক না হয়ে বাজার একটি জায়গায় ঘোরাফেরা করছে। তার মানে বোঝা যাচ্ছে বাজার স্বাভাবিক আচরণ করছে।
ঢাকা বিশ্ববিদ্যালয়ের হিসাব বিজ্ঞান ও তথ্য পদ্ধতি বিভাগের সহযোগী অধ্যাপক মো. মিজানুর রহমান ‘প্রথম আলো’কে বলেন, বর্তমান বাজারের অবস্থা দেখে মনে হচ্ছে বাজার তার নিজস্ব শক্তিতে এগোচ্ছে। এ অবস্থায় সামনে রাজনৈতিক সহিংসতা কমে গেলে এবং রাজনৈতিক স্থিতিশীলতা এলে বাজারেও তার ইতিবাচক প্রভাব পড়বে বলে মনে করেন তিনি।
 
ডিএসইতে সূচক বেড়েছে ২৮ পয়েন্ট
প্রধান শেয়ারবাজার ঢাকা স্টক এক্সচেঞ্জের (ডিএসই) ডিএসইএক্স সূচক আজ ২৮ পয়েন্ট বেড়ে দাঁড়িয়েছে চার হাজার ৩১৪ পয়েন্টে।
এর আগে সকাল সাড়ে ১০টায় সূচকের বাড়তি প্রবণতায় ডিএসইতে লেনদেন শুরু হয়। সূচকের ঊর্ধ্বমুখী এই প্রবণতা লেনদেনের শেষ পর্যন্ত অব্যাহত ছিল।
ডিএসইতে আজ ২৮৯টি প্রতিষ্ঠানের শেয়ার ও মিউচুয়াল ফান্ড লেনদেন হয়েছে। এর মধ্যে ১৫০টির দাম বেড়েছে। কমেছে ১০৭টির আর অপরিবর্তিত রয়েছে ৩২টি প্রতিষ্ঠানের শেয়ারের দাম।
ডিএসইতে ৩৭০কোটি টাকার শেয়ার লেনদেন হয়েছে, যা গতকালের চেয়ে  ৪২ কোটি টাকা কম। গতকাল ৪১২ কোটি টাকার লেনদেন হয়।
 
ডিএসইতে লেনদেনে শীর্ষ ১০ কোম্পানি
ডিএসইতে আজ লেনদেনে শীর্ষে ছিল অ্যাপোলো ইস্পাত। এই প্রতিষ্ঠানের ২৩ কোটি টাকার শেয়ার লেনদেন হয়। এ ছাড়া লংকাবাংলা ফিন্যান্স, সামিট পূর্বাঞ্চল পাওয়ার কোম্পানি, গোল্ডেন সন, গ্রামীণফোন, জেনারেশন নেক্সট ফ্যাশন, স্কয়ার ফার্মা, বিএসসিসিএল, অ্যাকটিভ ফাইন, ডেল্টা লাইফ ইনস্যুরেন্স প্রভৃতি লেনদেনের শীর্ষে উঠে আসে।
