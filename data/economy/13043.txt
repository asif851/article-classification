
বাংলাদেশ শ্রম আইন ২০০৬ অনুযায়ী প্রতি মাসের সাত কর্মদিবসের মধ্যে শ্রমিকের মজুরি পরিশোধ করার কথা থাকলেও পোশাক শিল্পকারখানার মালিকদের মজুরি দেওয়ার সময় বাড়ানো হয়েছে। প্রতি মাসের ১০ তারিখের মধ্যে পোশাকশ্রমিকদের বেতন-ভাতা দেওয়ার কথা বলেছে শ্রম মন্ত্রণালয়।
আজ রোববার শ্রমমন্ত্রী রাজিউদ্দিনের আহমেদের সভাপতিত্বে অনুষ্ঠিত শ্রম মন্ত্রণালয়ের মন্ত্রিসভা কমিটির বৈঠকে এ কথা বলা হয়। শ্রমসচিব মিকাইল শিপার প্রথম আলো ডটকমকে এ কথা জানান।
শ্রমসচিব জানান, প্রতি মাসের ১০ তারিখের মধ্যে পোশাকশ্রমিকদের বেতন না দিলে শ্রম আইন অনুসারে কারখানার মালিকদের বিরুদ্ধে ব্যবস্থা নেওয়া হবে। তিরি আরও বলেন, বৈঠকে প্রধানমন্ত্রীর গৃহায়ণ তহবিল থেকে শ্রমিকদের জন্য প্রত্যেক কারখানায় একটি বাসস্থানের ব্যবস্থা করা যা কি না, সে বিষয়ে আলোচনা হয়েছে। এ ব্যাপারে প্রধানমন্ত্রীর কাছে সারসংক্ষেপ পাঠানো হবে বলে জানান তিনি।
শ্রম আইন অনুসারে শ্রমিককে চাকরি থেকে ছাঁটাই বা বরখাস্ত করা হলে কিংবা কোনো শ্রমিক অবসর নিলে পরের সাত কর্মদিবসের মধ্যে বেতন-ভাতা পরিশোধ করার কথাও বলা হয়েছে। সব মজুরি ওই কর্মদিবসে পরিশোধ করার কথাও বলা হয়েছে আইনে।
তবে দীর্ঘদিন ধরে বাংলাদেশের বিভিন্ন শ্রমিক সংগঠন ও বেসরকারি সংস্থাগুলো প্রতি মাসের তিন তারিখের মধ্যে মজুরি, ওভারটাইম ও বোনাস পরিশোধ করার দাবি জানিয়ে আসছে।
