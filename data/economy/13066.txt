
চলতি বছরের প্রথম ছয় মাসে মোবাইলের গ্রাহকের সংখ্যা বেড়েছে ৯৬ লাখ। জুন পর্যন্ত দেশে মোবাইলের গ্রাহকের সংখ্যা ১৩ কোটি ৫৯ লাখ, যা ২০১৬ সালের ডিসেম্বর পর্যন্ত ছিল ১২ কোটি ৬৩ লাখ। একই সময়ে দেশে ইন্টারনেট ব্যবহারকারীর সংখ্যা বেড়েছে ৫৯ লাখ।
আজ বৃহস্পতিবার বাংলাদেশ টেলিযোগাযোগ নিয়ন্ত্রণ কমিশনের (বিটিআরসি) প্রকাশিত পরিসংখ্যানে এ তথ্য উঠে এসেছে।
বিটিআরসির পরিসংখ্যান অনুযায়ী, বছরের প্রথম ছয় মাসে সবচেয়ে বেশি গ্রাহক বেড়েছে মোবাইল ফোন অপারেটর রবি আজিয়াটার। ছয় মাসে প্রতিষ্ঠানটির গ্রাহকসংখ্যা দাঁড়িয়েছে ৩ কোটি ৯৫ লাখ। এর মধ্যে একীভূত হওয়া এয়ারটেলের গ্রাহক ছিল ৮২ লাখ ১৯ হাজার (বিটিআরসির ফেব্রুয়ারি মাসের তথ্য অনুযায়ী)। তারপরও একীভূত রবির গ্রাহক ছয় মাসে বেড়েছে ৫০ লাখেরও বেশি। এ সময় গ্রামীণফোনের গ্রাহকসংখ্যা বেড়েছে ৩৬ লাখ। যদিও ৬ কোটি ১৫ লাখ গ্রাহক নিয়ে এখনো ব্যবহারকারীর তালিকায় শীর্ষে আছে গ্রামীণফোন।
বর্তমানে বাংলালিংক ব্যবহার করছেন ৩ কোটি ১৫ লাখ গ্রাহক। ছয় মাসে অপারেটরটির গ্রাহকসংখ্যা বেড়েছে ৬ লাখ। তবে গ্রাহকসংখ্যা কমেছে রাষ্ট্রীয় মালিকানাধীন মোবাইল ফোন অপারেটর টেলিটকের। ছয় মাসে টেলিটকের গ্রাহক কমেছে ৪ লাখ। জুন পর্যন্ত ব্যবহারকারীর সংখ্যা ৩২ লাখ।
গত বছরের নভেম্বরে একীভূত কোম্পানি হিসেবে যাত্রা শুরু করে রবি ও এয়ারটেল। একীভূত হওয়ার পরও রবি আজিয়াটা লিমিটেড নামে কার্যক্রম শুরু করে প্রতিষ্ঠানটি।
জুন পর্যন্ত দেশে ইন্টারনেট ব্যবহারকারীর সংখ্যা ৬ কোটি ৮৬ লাখ, যা ২০১৬ সালের ডিসেম্বর পর্যন্ত ছিল ৬ কোটি ২৭ লাখ।
 
