
তৃতীয়বারের মতো চট্টগ্রাম মেট্রোপলিটন চেম্বারের সভাপতি নির্বাচিত হয়েছেন কেডিএস গ্রুপের চেয়ারম্যান খলিলুর রহমান। প্রথম সহসভাপতি নির্বাচিত হয়েছেন এবিসি গ্রুপের চেয়ারম্যান শওকত আলী চৌধুরী।
নগরের আগ্রাবাদে সংগঠনের কার্যালয়ে গত মঙ্গলবার এই নির্বাচন অনুষ্ঠিত হয়। সংগঠনের ৪২ জন পরিচালকের মধ্যে ২০ জন পরিচালকের ভোটাভুটিতে এই নির্বাচন অনুষ্ঠিত হয় বলে মেট্রোপলিটন চেম্বারের এক বিজ্ঞপ্তিতে জানানো হয়েছে। নবনির্বাচিত ব্যক্তিরা আগামী দুই বছর দায়িত্ব পালন করবেন।
নির্বাচিত চারজন সহসভাপতি হলেন এস আলম গ্রুপের চেয়ারম্যান সাইফুল আলম মাসুদ, আরাফাত ফ্যাশনের কর্ণধার এ এম মাহবুব চৌধুরী, মীর গ্রুপের ব্যবস্থাপনা পরিচালক মো. আব্দুস সালাম ও দৈনিক আজাদীর সম্পাদক এম এ মালেক। এ ছাড়া কোষাধ্যক্ষ পদে নির্বাচিত হয়েছেন এমইবি গ্রুপের ব্যবস্থাপনা পরিচালক নুরুল আবছার।
নির্বাচন বোর্ডের চেয়ারম্যান মো. শরীফুজ্জামান নবনির্বাচিত ব্যক্তিদের নাম ঘোষণা করেন। এর আগে প্রতিদ্বন্দ্বিতা ছাড়াই সংগঠনের ৪২ জন পরিচালক নির্বাচিত হন।
