
গতকালের ধারাবাহিকতায় আজ মঙ্গলবারও দেশের শেয়ারবাজারে বড় দরপতন হয়েছে।  এ নিয়ে টানা চার দিন দরপতনের ঘটনা ঘটল শেয়ারবাজারে। গতকালের মতো আজও দিনের লেনদেন শেষে দুই বাজারেই অধিকাংশ কোম্পানি দর হারিয়েছে। ফলে সূচকের বড় পতন লক্ষ করা গেছে। তবে লেনদেন সামান্য বেড়েছে দেশের দুই স্টক এক্সচেঞ্জে।বিনিয়োগকারীদের অভিযোগ, উদ্দেশ্যমূলকভাবে শেয়ারবাজারে দরপতন ঘটানো হচ্ছে। এর ফলে একশ্রেণীর বিনিয়োগকারী এর মাধ্যমে লাভবান হচ্ছেন। আর এতে ক্ষতিগ্রস্ত হচ্ছেন সাধারণ বিনিয়োগকারী।এ বিষয়ে বাংলাদেশ পুঁজিবাজার বিনিয়োগকারী ঐক্য পরিষদের সাধারণ সম্পাদক কাজী আবদুর রাজ্জাক প্রথম আলো ডটকমকে বলেন, বাজারে এমন কোনো সংবাদ নেই যে অব্যাহতভাবে দরপতন হবে। কিছু ব্যক্তি হয়তো ফায়দা লুটার জন্য ইচ্ছা করে এটা করছেন। বাজারের এই পতনধারা থেকে উত্তরণের জন্য প্রাতিষ্ঠানিক বিনিয়োগকারীদের এগিয়ে আসা প্রয়োজন বলে মনে করেন তিনি।প্রধান শেয়ারবাজার ঢাকা স্টক এক্সচেঞ্জ (ডিএসই) সূত্রে জানা যায়, দিনের লেনদেন শেষে ডিএসইর ডিএসইএক্স সূচক ১ দশমিক ৬৮ শতাংশ, অর্থাত্ ৬৫ পয়েন্ট কমে দাঁড়িয়েছে ৩,৭৯২ পয়েন্টে।এর আগে সকাল সাড়ে ১০টায় সূচকের ঊর্ধ্বমুখী প্রবণতায় ডিএসইতে লেনদেন শুরু হয়। শুরুতে সূচক ১০ পয়েন্ট বাড়লেও এরপর নিম্নমুখী প্রবণতায় যায় বাজার। সূচকের নিম্নমুখী এই প্রবণতা লেনদেনের শেষ পর্যন্ত অব্যাহত ছিল।
ডিএসইতে আজ ২৮৫টি প্রতিষ্ঠানের শেয়ার ও মিউচুয়াল ফান্ড হাতবদল হয়েছে। এর মধ্যে ২২১টির দাম কমেছে; বেড়েছে ৪৫টির আর অপরিবর্তিত রয়েছে ১৯টি প্রতিষ্ঠানের শেয়ারের দাম।
ডিএসইতে আজ লেনদেনের পরিমাণ দাঁড়িয়েছে ২৬৫ কোটি টাকায়, যা গতকালের চেয়ে ৩২ কোটি টাকা বেশি। গতকাল এই বাজারে ২৩৩ কোটি টাকার লেনদেন হয়েছিল।
ডিএসইর পাশাপাশি চট্টগ্রাম স্টক এক্সচেঞ্জেও (সিএসইতে) সূচক কমেছে। লেনদেন শেষে সিএসইর সার্বিক মূল্যসূচক ১৯৩ পয়েন্ট কমে অবস্থান করছে ১১ হাজার ৭৬২ পয়েন্টে।
আজ সিএসইতে হাতবদল হওয়া ২০৮টি প্রতিষ্ঠানের মধ্যে ১৭২টির দাম কমেছে; বেড়েছে ২০টির এবং অপরিবর্তিত রয়েছে ১৬টি প্রতিষ্ঠানের শেয়ারের দাম।
সিএসইর লেনদেন আজ ২৯ কোটি টাকায় দাঁড়িয়েছে, যা গতকালের চেয়ে ১১ কোটি টাকা বেশি। গতকাল এই বাজারে ১৮ কোটি টাকার শেয়ার ও মিউচুয়াল ফান্ডের লেনদেন হয়।
এদিকে ডিএসইতে আজ লেনদেনে শীর্ষে ছিল বাংলাদেশ বিল্ডিং সিস্টেমস লিমিটেড। আজ এই প্রতিষ্ঠানের ২২ কোটি টাকার শেয়ার লেনদেন হয়। এ ছাড়া লেনদেনে শীর্ষে থাকা প্রতিষ্ঠানগুলোর মধ্যে রয়েছে এনভয় টেক্সটাইল, স্কয়ার ফার্মা, আরগন ডেনিমস, বিএসসিসিএল, সিএমসি কামাল, তিতাস গ্যাস, অ্যাকটিভ ফাইন, মেঘনা পেট্রোলিয়াম, জেএমআই সিরিঞ্জ প্রভৃতি।
 
