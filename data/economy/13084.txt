
পুঁজিবাজার নিয়ন্ত্রক সংস্থা বাংলাদেশ সিকিউরিটিজ অ্যান্ড এক্সচেঞ্জ কমিশনের (বিএসইসি) চেয়ারম্যান ও চার কমিশনারকে পুনঃ নিয়োগ দেওয়া হয়েছে। আজ বৃহস্পতিবার জনপ্রশাসন মন্ত্রণালয় এ-সংক্রান্ত প্রজ্ঞাপন জারি করেছে। এর ফলে কোনো ধরনের পরিবর্তন ছাড়াই বর্তমান কমিশনই দ্বিতীয় মেয়াদে পুনর্বহাল হল।
সরকারি প্রজ্ঞাপন অনুযায়ী, চেয়ারম্যান পদে এম খায়রুল হোসেনকে চার বছরের জন্য পুনঃ নিয়োগ দেওয়া হয়েছে। আগামী মে মাসে তাঁর প্রথম দফায় নিয়োগের চুক্তির মেয়াদ শেষ হওয়ার কথা ছিল। মেয়াদ শেষের আগেই সেটি বাড়ানো হলো। এর ফলে ২০১৮ সালের মে মাস পর্যন্ত চেয়ারম্যান হিসেবে পুনঃ নিয়োগ পেলেন তিনি। 
এ ছাড়া কমিশনার পদে হেলাল উদ্দিন নিজামী ও আরিফ খানের চুক্তির মেয়াদও চার বছরের জন্য বাড়ানো হয়েছে। এই দুই কমিশনারেরও প্রথম দফায় নিয়োগের মেয়াদ মে মাসে শেষ হওয়ার কথা ছিল। এখন এই মেয়াদ ২০১৮ সালের মে মাস পর্যন্ত বেড়েছে।
এ ছাড়া বিএসইসির অপর দুই কমিশনারের মধ্যে আমজাদ হোসেনের চুক্তির মেয়াদ ২০১৮ সালের ৩০ এপ্রিল এবং এ সালাম সিকদারের মেয়াদ ২০১৭ সালের ২৮ জানুয়ারি পর্যন্ত বাড়ানো হয়েছে। উল্লেখিত তারিখে এ দুই কমিশনারের সরকারি চাকরির জন্য নির্ধারিত ৬৫ বছর পূর্ণ হবে।
