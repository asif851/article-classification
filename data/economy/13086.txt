
বর্তমান বিশ্বসেরা ধনীদের তালিকায় যেমন বিল গেটস ও ওয়ারেন বাফেটসহ যুক্তরাষ্ট্রের ধনীদের জয়জয়কার তেমনি জনগণের ব্যক্তিগত সম্পদের সমষ্টিগত হিসাবেও শীর্ষস্থানটি রয়েছে তাদের দখলে। সেই দেশের জনগণের ব্যক্তিগত সম্পদের পরিমাণ ৪৮ হাজার ৯০০ বিলিয়ন (১ বিলিয়নে ১০০ কোটি) ডলার।
তবে মাথাপিছু সম্পদের দিক থেকে অবশ্য প্রথম স্থানটি পেয়েছে মোনাকো। দেশটির জনগণের বর্তমান মাথাপিছু সম্পদের নিট মূল্য ১৫ লাখ ৫৬ হাজার ডলার।
দক্ষিণ আফ্রিকার জোহানেসবার্গভিত্তিক নিউ ওয়ার্ল্ড ওয়েলথ নামের একটি বৈশ্বিক আর্থিক অনুসন্ধান ও বাজার গবেষণা প্রতিষ্ঠান সম্প্রতি ‘দ্য টেন ওলেদিয়েস্ট কান্ট্রিজ ইন দ্য ওয়ার্ল্ড’ বা ‘ডব্লিউ টেন’ নামের এই তালিকা প্রকাশ করেছে। চলতি ২০১৬ সালের জুন পর্যন্ত বিভিন্ন দেশের জনগণের ব্যক্তিগত সম্পদের হিসাব করে তালিকাটি তৈরি করা হয়েছে। ব্যক্তিগত সম্পদের সমষ্টিগত হিসাবের তালিকায় শীর্ষ দশের মধ্যে দক্ষিণ এশিয়ার একমাত্র দেশ হলো ভারত। দেশটি ৫ হাজার ৬০০ বিলিয়ন ডলার নিয়ে আছে সপ্তম স্থানে। এশিয়া থেকে আর মাত্র দুটি দেশ রয়েছে তালিকায়। এর মধ্যে ১৭ হাজার ৪০০ বিলিয়ন ডলার নিয়ে চীন দ্বিতীয় ও ১৫ হাজার ১০০ বিলিয়ন ডলার নিয়ে জাপান তৃতীয় অবস্থানে। তবে আশ্চর্যজনক হলো, মাত্র সোয়া দুই কোটি জনসংখ্যার দেশ অস্ট্রেলিয়া পেয়েছে নবম স্থান (৪ হাজার ৫০০ বিলিয়ন ডলার)।
এদিকে মাথাপিছু সম্পদ বিবেচনায় দ্বিতীয় স্থানে রয়েছে অখ্যাত এক দেশ লাইচেনস্টেইন। দেশটিতে মাথাপিছু সম্পদের মূল্য হচ্ছে ৬ লাখ ১০ হাজার ডলার। এ ক্ষেত্রে অবশ্য যুক্তরাষ্ট্র বেশ পিছিয়ে, অষ্টম স্থান। সেই দেশের জনগণের মাথাপিছু সম্পদের দাম ১ লাখ ৫১ হাজার ডলার।
বিশ্বে মোট ব্যক্তিগত সম্পদে শীর্ষ ১০
অবস্থান     দেশ                 সম্পদ 
১.          যুক্তরাষ্ট্র          ৪৮,৯০০
২.         চীন              ১৭,৪০০
৩.         জাপান           ১৫,১০০
৪.         যুক্তরাজ্য         ৯,২০০
৫.         জার্মানি           ৯,১০০
৬.         ফ্রান্স             ৬,৬০০
৭.         ভারত            ৫,৬০০
৮.         কানাডা           ৪,৭০০
৯.         অস্ট্রেলিয়া        ৪,৫০০
১০.        ইতালি           ৪,৪০০
(শতকোটি মার্কিন ডলারে)
বিশ্বে মাথাপিছু সম্পদে শীর্ষ ১০
অবস্থান     দেশ                 সম্পদ 
১.          মোনাকো         ১৫৫৬০০০
২.         লাইচেনস্টেইন     ৬১০০০০
৩.         সুইজারল্যান্ড      ২৮৪০০০
৪.         অস্ট্রেলিয়া        ২০,৩০০০
৫.         নরওয়ে          ১৯৩০০০
৬.         লুক্সেমবার্গ       ১৭৯০০০
৭.         সিঙ্গাপুর          ১৫৭০০০
৮.         যুক্তরাষ্ট্র          ১৫১০০০
৯.         যুক্তরাজ্য         ১৪৭০০০
১০.        সুইডেন          ১৪৩০০০
(মার্কিন ডলারে)
সূত্র: নিউ ওয়ার্ল্ড ওয়েলথ
 
