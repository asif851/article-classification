
সাতক্ষীরার ভোমরা স্থলবন্দরে ২০১৬-১৭ অর্থবছরে নির্ধারিত লক্ষ্যমাত্রার চেয়ে ৪৩ কোটি টাকা বেশি রাজস্ব আয় হয়েছে। গত অর্থবছরে এ বন্দর থেকে আয় হয় ৭৭৪ কোটি ৬৩ লাখ ৮ হাজার ২৯৮ টাকা। রাজস্ব আয়ের লক্ষ্যমাত্রা ছিল ৭৩০ কোটি ৯৮ লাখ ৬৬ হাজার টাকা।ভোমরা শুল্কস্টেশন জানায়, জাতীয় রাজস্ব বোর্ড (এনবিআর) ভোমরা স্থলবন্দর থেকে ২০১৬-১৭ অর্থবছরে ৭৩০ কোটি ৯৮ লাখ ৬৬ হাজার টাকা রাজস্ব আয়ের লক্ষ্যমাত্রা নির্ধারণ করে দেয়।এই লক্ষ্যমাত্রার বিপরীতে জুলাই মাসে ২১ কোটি ৩১ লাখ ৩৪ হাজার ২২৭ টাকা, আগস্টে ২৯ কোটি ৪৮ লাখ ৪৬ হাজার ২০৬ টাকা, সেপ্টেম্বরে ২৫ কোটি ৬ লাখ ৩০ হাজার ৬৯২ টাকা, অক্টোবরে ৫৪ কোটি ৯৯ লাখ ৩৪ হাজার ৫৬৪ টাকা, নভেম্বরে ৭৩ কোটি ৮৯ লাখ ৫৫ হাজার টাকা, ডিসেম্বরে ৬৮ কোটি ৫৬ লাখ টাকা, জানুয়ারিতে ৮৫ কোটি ৭ লাখ টাকা, ফেব্রুয়ারিতে ৮১ কোটি ১৩ লাখ টাকা, মার্চে ১০৩ কোটি ১৫ লাখ ৬০১ টাকা, এপ্রিলে ১০১ কোটি ৩১ লাখ ৪৬ হাজার ৮৬৭ টাকা, মে মাসে ৭৮ কোটি ৫ লাখ ৬৪ হাজার ১১৯ টাকা ও জুন মাসে ৫২ কোটি ৬৭ লাখ ২৭ হাজার ৪৪৫ টাকা রাজস্ব আয় হয়েছে।ভোমরা শুল্কস্টেশনের সহকারী কমিশনার আবদুল কাইয়ুম জানান, অর্থবছরের প্রথম আট মাসে রাজস্ব আয়ের লক্ষ্যমাত্রার চেয়ে প্রায় ১৬ কোটি টাকা ঘাটতি ছিল। কিন্তু পরবর্তী সময়ে প্রয়োজনীয় উদ্যোগ গ্রহণ করে লক্ষ্যমাত্রা অর্জন করা সম্ভব হয়েছে। শুধু তাই নয়, ভোমরা বন্দর থেকে লক্ষ্যমাত্রার চেয়ে ৪৩ কোটি ৬৪ লাখ ৪২ হাজার ২৯৮ টাকা বেশি রাজস্ব আয় হয়েছে। তিনি আরও জানান, খুব তাড়াতাড়ি এনবিআর ভোমরা বন্দর থেকে ২০১৭-১৮ অর্থবছরে রাজস্ব আয়ের লক্ষ্যমাত্রা নির্ধারণ করবে।ভোমরা স্থলবন্দর সিঅ্যান্ডএফ এজেন্ট অ্যাসোসিয়েশনের সাধারণ সম্পাদক মোস্তাফিজুর রহমান জানান, ভোমরা বন্দর দিয়ে সব ধরনের পণ্য আমদানির সুযোগ দেওয়া হলে এ বন্দর থেকে আরও কয়েক গুণ বেশি রাজস্ব আয় করা সম্ভব। বন্দরের ব্যবসায়ীরাও ভোমরা বন্দর দিয়ে সব ধরনের পণ্য আমদানির দাবিতে দীর্ঘদিন ধরে আন্দোলন করে আসছেন।
