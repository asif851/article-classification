
চলতি ২০১৩-১৪ অর্থবছরে বাংলাদেশের মোট দেশজ উত্পাদনের (জিডিপি) প্রবৃদ্ধির হার ৫ দশমিক ৬ শতাংশ হবে বলে মনে করছে এশীয় উন্নয়ন ব্যাংক (এডিবি) ৷
বাংলাদেশ অর্থনৈতিক পরিস্থিতির ওপর ত্রৈমাসিক হালনাগাদ প্রতিবেদনে এই পূর্বাভাস উল্লেখ করা হয়েছে। প্রতিবেদনটি আজ সোমবার গণমাধ্যমে পাঠানো হয়েছে।এডিবি বলছে, প্রলম্বিত রাজনৈতিক অস্থিরতায় চলতি অর্থবছরের প্রথমার্ধে অভ্যন্তরীণ চাহিদা ছিল মন্দাক্রান্ত। আর তা হয়েছে জানুয়ারি মাসে জাতীয় নির্বাচনকে সামনে রেখে বিনিয়োগকারী ও ভোক্তাদের আস্থা কমে যাওয়ার কারণে।বেসরকারি খাতে ঋণ প্রবাহের নিম্ন প্রবৃদ্ধি এবং ভোগ্যপণ্য ও মূলধনী যন্ত্রপাতির আমদানি কমে যাওয়ার পরিসংখ্যানে এসব বিষয় ফুটে উঠেছে বলে এডিবি মনে করে।আন্তর্জাতিক ঋণদানকারী এই সংস্থাটি আরও বলছে, গত এক দশকে বাংলাদেশ যদিও প্রতিবছর গড়ে ৬ শতাংশের বেশি হারে প্রবৃদ্ধি অর্জন করেছে, ষষ্ঠ পঞ্চবার্ষিক পরিকল্পনার মেয়াদ (২০১১-১৫) প্রকৃত প্রবৃদ্ধির হার লক্ষ্যমাত্রার চেয়ে কম রয়েছে।এডিবির মতে, অর্থনৈতিক প্রবৃদ্ধির হারকে ৭-৮ শতাংশের পর্যায়ে নিয়ে যেতে হলে সরকারকে অবকাঠামো ও দক্ষতা উন্নয়নে বিনিয়োগ বাড়াতে হবে, যেন তা উৎপাদনশীলতা বৃদ্ধি করতে পারে। বিনিয়োগ এখনো জিডিপির ২৫-২৬ শতাংশের মধ্যে আটকে আছে, উল্লেখ করে এই হার ৩২-৩৩ শতাংশে উন্নীত করার ওপর জোর দিয়েছে এডিবি।এডিবির প্রতিবেদন অনুসারে, চলতি অর্থবছরে কৃষি খাতের প্রবৃদ্ধির হার ৩ শতাংশের ওপর থাকবে। আর তা সম্ভব হবে অনুকূল আবহাওয়া ও আগের বছরের নিম্ন ভিত্তির কারণে। তবে রাজনৈতিক অস্থিরতায় অর্থবছরের প্রথমার্ধে পণ্য সরবরাহ-ব্যবস্থা বিঘ্নিত হওয়ায় তা কৃষি বিপণনেও প্রভাব ফেলেছে বলে এডিবি মন্তব্য করেছে।এতে আরও বলা হয়েছে, চলতি অর্থবছর তিন কোটি ৫৯ লাখ মেট্রিক টন খাদ্যশস্য উৎপাদনের লক্ষ্যমাত্রা ধার্য করা হয়েছে, যা গত অর্থবছরের তুলনায় ২ দশমিক ৩ শতাংশ বেশি৷ আবাদের এলাকা না বাড়লেও চলতি অর্থবছর আউশ ও আমন উৎপাদন গত বছরের চেয়ে বেশি হয়েছে মূলত উচ্চ উৎপাদনশীলতার কারণে।এডিবির পর্যবেক্ষণ অনুসারে, রাজনৈতিক অস্থিরতার সবচেয়ে বেশি নেতিবাচক প্রভাব পড়ছে শিল্প খাতে। আর তাই এ বছর শিল্প উৎপাদনে ৮ শতাংশ হারে প্রবৃদ্ধি অর্জিত হবে।দেশের তৈরি পোশাক খাত এক ক্রান্তিকালীন পরিস্থিতির মধ্য দিয়ে যাচ্ছে উল্লেখ করে এডিবি বলছে, এই শিল্প বাংলাদেশের অর্থনীতির মেরুদণ্ড ও অন্তর্ভুক্তিমূলক প্রবৃদ্ধির প্রধান উৎস। প্রায় ৪০ লাখ শ্রমিক ও পাঁচ হাজার ৪০০ কারখানা নিয়ে গত অর্থবছরে তৈরি পোশাক থেকে রপ্তানি আয় হয়েছে দুই হাজার কোটি ডলার।এসব তথ্য দিয়ে এডিবি আরও বলেছে, ২০১২ ও ২০১৩ সালের দুটি বড় ঘটনায় (তাজরীন ফ্যাশনসে অগ্নিকাণ্ডে শতাধিক ও রানা প্লাজা ধসে সহস্রাধিক শ্রমিকের প্রাণহানি) তৈরি পোশাক শিল্পের মালিক, বিদেশি ক্রেতা ও সরকার মিলে কারখানাগুলোর কর্মপরিবেশ ও নিরাপত্তা পরিস্থিতি আন্তর্জাতিক মানে উন্নীত করার বিষয়ে কাজ করছে৷ তবে এটি অনেক বড় পরিবর্তন ও এ জন্য বড় ধরনের অর্থায়ন প্রয়োজন।এডিবি বলছে, এই কাজের ফলে ক্ষুদ্র ও মাঝারি পোশাক কারখানাগুলো সমস্যায় পড়বে। কেননা এরা মূলত সাব-কন্ট্রাক্টিং বা ঠিকা কাজের ওপর নির্ভরশীল৷ শেষ পর্যন্ত এ রকম অনেক কারখানা বন্ধ হবে অথবা বড় কারখানার সঙ্গে মিলে যাবে বলে মনে করে এডিবি।
