
ঢাকা স্টক এক্সচেঞ্জের (ডিএসই) নতুন দুই সূচকে কিছু পরিবর্তন আসছে। প্রধান সূচক ডিএসইএক্সে নতুন করে যুক্ত হচ্ছে তিন কোম্পানি। নির্বাচিত ৩০ কোম্পানি নিয়ে গঠিত সূচক ডিএস ৩০-তে নতুন করে পাঁচটি কোম্পানি যুক্ত হচ্ছে আর পুরোনোদের মধ্য থেকে পাঁচটি কোম্পানি বাদ পড়ছে। ২১ জুলাই থেকে এই সিদ্ধান্ত কার্যকর হবে। ডিএসইর এক সংবাদ বিজ্ঞপ্তিতে এ তথ্য জানানো হয়।ডিএসইএক্সে নতুন করে যেসব কোম্পানি যুক্ত হচ্ছে, সেগুলো হলো প্রিমিয়ার সিমেন্ট, গোল্ডেন হারভেস্ট এগ্রো ইন্ডাস্ট্রিজ ও ওরিয়ন ফার্মা। ত্রৈমাসিক পর্যালোচনার ভিত্তিতে সূচকটিতে নতুন তিন কোম্পানি যুক্ত হতে যাচ্ছে। প্রতি তিন মাস পর পর ডিএসইর প্রধান সূচক ডিএসইএক্স পুনর্বিন্যাস করা হয়।নির্বাচিত কোম্পানির সমন্বয়ে গঠিত সূচক ডিএস ৩০-তে যে পাঁচটি কোম্পানি যুক্ত হচ্ছে, সেগুলো হলো উত্তরা ব্যাংক, সাউথইস্ট ব্যাংক, ইউনিক হোটেল অ্যান্ড রিসোর্টস, বাংলাদেশ সাবমেরিন কেব্ল ও ন্যাশনাল লাইফ ইনস্যুরেন্স। আর পুরোনো কোম্পানিগুলোর মধ্য থেকে যে পাঁচটি কোম্পানি বাদ পড়ছে, সেগুলো হলো মবিল যমুনা লুব্রিকেন্টস, কেয়া কসমেটিকস, ইউনাইটেড কমার্শিয়াল ব্যাংক, পিপলস লিজিং ও ন্যাশনাল ব্যাংক। প্রতি ছয় মাস পর পর ডিএস ৩০ পুনর্গঠন করা হয়।ডিএসইর নতুন এই দুটি সূচকই তৈরি করেছে আন্তর্জাতিক প্রতিষ্ঠান এসঅ্যান্ডপি। আন্তর্জাতিক এই প্রতিষ্ঠানের নিজস্ব মান ও পদ্ধতি অনুসরণ করেই ডিএসইর নতুন দুটি সূচক পুনর্বিন্যাস ও পুনর্গঠন করা হয়।
