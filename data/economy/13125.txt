
সরকারি মালিকানাধীন বেসিক ব্যাংকের পরিচালনা পর্ষদ বাতিল করেছে সরকার। পাশাপাশি বাংলাদেশ কৃষি ব্যাংকের চেয়ারম্যান আলাউদ্দিন এ মজিদ বেসিক ব্যাংকের চেয়ারম্যান হিসেবে নিয়োগ পেয়েছেন।আজ রোববার এ বিষয়ে আলাদা তিনটি প্রজ্ঞাপন জারি করেছে অর্থ মন্ত্রণালয়ের ব্যাংক ও আর্থিক প্রতিষ্ঠান বিভাগ। বেলা সোয়া তিনটার দিকে এ প্রজ্ঞাপনগুলো জারি করা হয়।এর মধ্যে একটি প্রজ্ঞাপনে বেসিক ব্যাংকের চেয়ারম্যান শেখ আবদুল হাইয়ের পদত্যাগপত্র গ্রহণ করার বিষয়টি উল্লেখ করা হয়েছে।আরেকটি প্রজ্ঞাপনে ব্যাংক কোম্পানি আইন ১৯৯১-এর (১৯৯১ সালের ১৪ নম্বর আইনে) ধারা ৪৬(৬) অধীনে বাংলাদেশ ব্যাংকের প্রতিবেদনের পরিপ্রেক্ষিতে বেসিক ব্যাংকের পরিচালনা পর্ষদ বাতিল করা হয়েছে।অর্থ মন্ত্রণালয়ের ব্যাংক ও আর্থিক প্রতিষ্ঠান বিভাগের উপসচিব মো. মতিয়ার রহমান স্বাক্ষরিত একটি প্রজ্ঞাপনে বলা হয়, বাংলাদেশ কৃষি ব্যাংকের পরিচালনা পর্ষদের বর্তমান চেয়ারম্যান আলাউদ্দিন এ মজিদকে বেসিক ব্যাংক লিমিটেডের পরিচালনা পর্ষদে পরিচালক/চেয়ারম্যান হিসেবে নিয়োগ দেওয়া হয়েছে। প্রজ্ঞাপন জারির দিন (রোববার) থেকে পুনরাদেশ না দেওয়া পর্যন্ত এ নিয়োগ দেওয়া হয়।আলাউদ্দিন এ মজিদ বাংলাদেশ কৃষি ব্যাংকের পরিচালনা পর্ষদের চেয়ারম্যানের দায়িত্ব থেকে অব্যাহতি দেওয়া হয়েছে বলে প্রজ্ঞাপনে উল্লেখ করা হয়।
প্রায় সাড়ে চার হাজার কোটি টাকার আর্থিক কেলেঙ্কারির বোঝা মাথায় নিয়ে পদত্যাগ করেন বেসিক ব্যাংকের চেয়ারম্যান শেখ আবদুল হাই। গত শুক্রবার অর্থমন্ত্রীর কাছে পদত্যাগপত্র জমা দেন তিনি।
২০০৯ সালে সেপ্টেম্বরে শেখ আবদুল হাইকে তিন বছরের জন্য বেসিক ব্যাংকের চেয়ারম্যান পদে নিয়োগ দেওয়া হয়। ২০১২ সালের সেপ্টেম্বরে তাঁর নিয়োগ নবায়ন করা হয়। তিনি চেয়ারম্যান থাকাকালে ব্যাংকটিতে ব্যাপক আর্থিক অনিয়মের অভিযোগ ওঠে। চেয়ারম্যানসহ বিভিন্নজনের বিরুদ্ধে প্রায় সাড়ে চার হাজার কোটি টাকার আর্থিক অনিয়মের অভিযোগ ওঠে।
আর্থিক অনিয়মের অভিযোগের পরিপ্রেক্ষিতে সম্প্রতি কেন্দ্রীয় ব্যাংক বেসিক ব্যাংকের পর্ষদ ভেঙে দেওয়ার সুপারিশ করলেও সরকার তা করেনি। অর্থ মন্ত্রণালয় সূত্রে জানা গেছে, সরকারের পক্ষ থেকে পর্ষদ ভেঙে না দিয়ে, বরং চেয়ারম্যানকে পদত্যাগ করার কথা বলা হচ্ছিল। আর সেই কারণেই তিনি পদত্যাগ করেন।
আরও জানতে পড়ুন:
বেসিক ব্যাংকের চেয়ারম্যানের সম্মানজনক বিদায়বেসিক ব্যাংকে এসব কী হচ্ছে!
