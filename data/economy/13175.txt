
ফেসবুকসহ বিভিন্ন সামাজিক যোগাযোগমাধ্যম বন্ধ থাকায় গত এক সপ্তাহে দেশে ইন্টারনেটের ব্যবহার ৩০ শতাংশ কমে গেছে। ইন্টারন্যাশনাল ইন্টারনেট গেটওয়ে (আইআইজি) ও মোবাইল অপারেটরদের গত এক সপ্তাহের তথ্য বিশ্লেষণ করে এমন চিত্র পাওয়া গেছে।আইআইজি প্রতিষ্ঠানগুলোর হিসাবে, ফেসবুক বন্ধ হওয়ার আগের দিন অর্থাৎ ১৭ নভেম্বর পর্যন্ত দেশে ইন্টারনেট ব্যান্ডউইট্থ ব্যবহারের পরিমাণ ছিল ২৩০-২৪০ জিবিপিএস (গিগা বিট প্রতি সেকেন্ড)। চলতি সপ্তাহে তা ৩০ শতাংশ কমে ১৭০ জিবিপিএসে নেমে এসেছে।আর মোবাইল অপারেটররা বলছে, তাদের মাধ্যমে এখন প্রতিদিন গড়ে ৩০০ টেরাবাইট ইন্টারনেট ডেটা ব্যবহার করেন গ্রাহকেরা। গত এক সপ্তাহে ডেটার এ ব্যবহার কমে ২০০ টেরাবাইটে নেমে এসেছে, শতকরা হিসেবে যা ৩০ শতাংশের বেশি। ১ হাজার ২৪ গিগাবাইটে এক টেরাবাইট হিসাব করা হয়, একইভাবে ১ হাজার ২৪ মেগাবাইটে এক গিগাবাইট ধরা হয়। ব্যবহারকারীরা সাধারণত মেগাবাইট বা গিগাবাইটের হিসাবে ইন্টারনেট ডেটা প্যাকেজ কেনেন।সরকারি হিসাবে দেশে মোট ইন্টারনেট ব্যবহারকারীর সংখ্যা এখন ৫ কোটি ৪০ লাখ। এর ৯৬ শতাংশ বা ৫ কোটি ১৯ লাখ লোক মুঠোফোনে ইন্টারনেট ব্যবহার করেন। মোবাইল ইন্টারনেট দিয়ে ব্যবহারকারীরা মূলত ফেসবুক, ভাইবার, হোয়াটসঅ্যাপের মতো সামাজিক যোগাযোগমাধ্যমগুলোই বেশি ব্যবহার করেন। তাই এগুলো বন্ধ থাকার প্রভাব সরাসরি পড়েছে মোবাইল অপারেটরদের ইন্টারনেট ডেটা ব্যবসায়।ইন্টারনেট ডেটা ব্যবসায় আইআইজি প্রতিষ্ঠানগুলো মূলত পাইকারি বিক্রেতা হিসেবে কাজ করে। মোবাইল অপারেটররা পাইকারি হিসেবে আইআইজি প্রতিষ্ঠানগুলোর কাছে ব্যান্ডউইট্থ কেনে। এরপর গিগাবাইট বা মেগাবাইটের হিসাবে নির্দিষ্ট মূল্যে খুচরা পর্যায়ে গ্রাহকের কাছে তা বিক্রি করে মোবাইল কোম্পানিগুলো।আইআইজি প্রতিষ্ঠান ফাইবার অ্যাট হোমের প্রধান স্ট্র্যাটেজি কর্মকর্তা সুমন আহমেদ সাবির বলেন, ডেটার ব্যবহার কমায় ব্যবসায়িক ক্ষতির পাশাপাশি ইন্টারনেটকেন্দ্রিক সব রকমের যোগাযোগ বাধাগ্রস্ত হচ্ছে।
এ প্রসঙ্গে একটি মোবাইল অপারেটরের একজন ঊর্ধ্বতন কর্মকর্তা নাম প্রকাশ না করার শর্তে বলেন, সবচেয়ে আশঙ্কার বিষয় হচ্ছে, প্রতিদিনই ডেটার ব্যবহার আগের দিনের চেয়ে কমছে, একই সঙ্গে পাল্লা দিয়ে কমছে ইন্টারনেট প্যাকেজ বিক্রি।শুধু ফেসবুক ব্যবহারের জন্য গত সপ্তাহে ৩৫ টাকায় ৩০০ মেগাবাইটের এক মাস মেয়াদের একটি ডেটা প্যাক কেনেন ঢাকা বিশ্ববিদ্যালয়ের ছাত্র মাহমুদুল হাসান। এ ডেটা প্যাকের এক মেগাবাইটও গতকাল বুধবার পর্যন্ত ব্যবহার করতে পারেননি। তিনি বলেন, দেশের বাইরে একটি মেধাবৃত্তির তথ্য ফেসবুকের এক লিংক থেকে জানতে পারেন, কিন্তু ওই লিংকটি ফেসবুক ইনবক্সে থাকায় আর আবেদন করতে পারেননি।জাতীয় নিরাপত্তার স্বার্থে ফেসবুক, ভাইবার বন্ধ রাখার সরকারের এই সিদ্ধান্ত দুশ্চিন্তার কারণ হয়ে দাঁড়িয়েছে দেশের ই-কমার্স ব্যবসায়ীদের জন্য। ইতিমধ্যে অনলাইনভিত্তিক বিভিন্ন ব্যবসা আশঙ্কাজনকভাবে কমে গেছে। ফেসবুক বন্ধ থাকায় একদিকে গ্রাহকদের কাছে পণ্যের বিজ্ঞাপন পৌঁছাচ্ছে না, বিক্রিও হচ্ছে না। অন্যদিকে ইন্টারনেটের গতি কম হওয়ায় অনলাইনে পণ্য সরবরাহব্যবস্থাও মারাত্মকভাবে ক্ষতিগ্রস্ত হচ্ছে।সফটওয়্যার খাতের ব্যবসায়ীদের সংগঠন বাংলাদেশ অ্যাসোসিয়েশন অব সফটওয়্যার অ্যান্ড ইনফরমেশন সার্ভিসেসের (বেসিস) সাবেক সভাপতি ফাহিম মাশরুর বলেন, ‘ইন্টারনেট ব্যবহার বলতে আমরা এখনো ফেসবুক ব্যবহার করাকে বুঝি, তাই ডেটার ব্যবহার কমে যাওয়ার এ বিষয়টি খুবই স্বাভাবিক। মুখে যতই বলা হোক না কেন, ইন্টারনেটে ব্যবহার করার মতো যথেষ্ট স্থানীয় কনটেন্ট আমরা এখনো তৈরি করতে পারিনি।’
