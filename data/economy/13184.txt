
পাঁচটি ২০০০ রুপির নোটের মূল্য কত হতে পারে? নিশ্চয় ১০ হাজার রুপি। তবে এই নোটগুলো যদি হয় বিশেষ সিরিয়ালের নোট, তবে পাঁচটি ২০০০ রুপির নোট দেড় লাখ রুপি দিয়েও কেনে মানুষ। ঠিক এমনটাই ঘটছে ভারতে।
টাইমস অব ইন্ডিয়ার প্রতিবেদনে জানানো হয়, ৫০০ ও ১০০০ রুপির নোট রহিতকরণ প্রক্রিয়ার অংশ হিসেবে ইতিমধ্যে ব্যাংকগুলোতে পাওয়া যাচ্ছে ২০০০ রুপির নোট। তবে দীর্ঘ লাইনে না থেকে অনেকে ই-বে ইন্ডিয়া অনলাইন কোম্পানি থেকে পরিবর্তন করছেন রুপি। এ ক্ষেত্রে বেশি অর্থ গুনতে হচ্ছে গ্রাহকদের। তবে ধর্মীয় অর্থবহ বিশেষ সিরিয়ালের নোট নিতে অনেক বেশি রুপিই ব্যয় করছেন গ্রাহকেরা।
এমনিতেই বেশি দামে নোট সরবরাহ করছে ই-বে ইন্ডিয়া। এখান থেকে একটি ২০০০ রুপির নোট গ্রাহকেরা কিনছেন সাড়ে তিন হাজার রুপিতে। তবে যাঁদের কুসংস্কার আছে, তাঁরা গুনছেন আরও বেশি দাম। ৭৮৬ দিয়ে শুরু—এমন সিরিয়ালের নোট পেতে বহু গুণ বেশি দাম দিচ্ছেন তাঁরা। ৭৮৬ সিরিয়ালে অন্তর্নিহিত অর্থ আছে বলে মনে করা হয়। আর তাই এই সিরিয়ালের পাঁচটি ২০০০ রুপির নোটের দাম দেড় লাখ রুপি হেঁকেছে ই-বে ইন্ডিয়া।
তবে যুক্তরাষ্ট্রভিত্তিক এই কোম্পানি বলছে, এটি একটি স্বাধীন সংস্থা। ই-বে ইন্ডিয়ার ডিলাররা সবাই স্বাধীনভাবে কাজ করেন।
