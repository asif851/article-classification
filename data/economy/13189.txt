
মুঠোফোন সেবাদাতা প্রতিষ্ঠান রবি আজিয়াটা লিমিটেডের আয় চলতি বছরের দ্বিতীয় প্রান্তিকের তুলনায় তৃতীয় প্রান্তিকে ১ শতাংশ বেড়েছে।রবির প্রধান কার্যালয়ে অনুষ্ঠিত এক সংবাদ সম্মেলনে গতকাল বৃহস্পতিবার এ তথ্য জানানো হয়েছে।রবির প্রধান আর্থিক কর্মকর্তা (সিএফও) মাহতাবউদ্দিন আহমেদ তৃতীয় প্রান্তিকের ফলাফল উপস্থাপন করে বলেন, তীব্র প্রতিযোগিতার বাজারে কম মূল্যে কল সেবা দেওয়ায় প্রবৃদ্ধি কম হয়েছে।মাহতাবউদ্দিন আহমেদ আরও জানান, তরঙ্গ বরাদ্দের জন্য নতুন অগ্রিম আয়কর (এআইটি) কী হবে তা নিয়ে অনিশ্চয়তা রয়েছে, যা কোম্পানির সার্বিক আর্থিক অবস্থার ওপর প্রভাব ফেলেছে। এ ছাড়া রাজনৈতিক অস্থিতিশীলতার কারণে ব্যবসা-বাণিজ্যে নেতিবাচক প্রভাব পড়ায় আয় বৃদ্ধির হার কমেছে বলে মন্তব্যকরেন তিনি।সংবাদ সম্মেলনে আরও জানানো হয়, ২০১৩ সালের দ্বিতীয় প্রান্তিকে কর প্রদানের পর মুনাফার পরিমাণ ছিল ১১০ কোটি টাকা, যা তৃতীয় প্রান্তিকে ৩০ কোটি টাকা বেড়ে ১৪০ কোটিতে দাঁড়িয়েছে।সংবাদ সম্মেলনে রবির ভারপ্রাপ্ত সিইও ও সিএইচআরও মতিউল ইসলাম নওশাদ, সিআরএলের ইভিপি মাহমুদুর রহমানসহ অপারেটরটির ঊর্ধ্বতন কর্মকর্তারা উপস্থিত ছিলেন।
