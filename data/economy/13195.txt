
আগামী ২৮ জুন পালিত হবে  সামাজিক ব্যবসা দিবস বা সোশ্যাল বিজনেস ডে। চতুর্থবারের মতো ইউনূস সেন্টার দিবসটি পালন করতে যাচ্ছে। রাজধানীর র‌্যাডিসন হোটেলে দিনব্যাপী সেমিনার ও অভিজ্ঞতা বিনিময়ে আলোচনা সভার আয়োজন করা হয়েছে। এতে ৩০ দেশের দেড় শ প্রতিনিধি অংশ নেবেন।
এবারের সামাজিক ব্যবসা দিবসের প্রতিপাদ্য বিষয় ‘রূপকল্পকে বাস্তবে রূপান্তর (টার্নিং ভিশনস ইনটু রিয়েলিটিজ)’। দিনব্যাপী এই অনুষ্ঠানে প্রায় এক হাজার অতিথি উপস্থিত থাকবেন। অনুষ্ঠানে মূল বক্তব্য দেবেন নোবেল বিজয়ী অর্থনীতিবিদ ড. মুহাম্মদ ইউনূস। তিনি সামাজিক ব্যবসা ধারণার প্রবর্তক।
সামাজিক ব্যবসা দিবসের অনুষ্ঠানে বাংলাদেশসহ এশিয়া, ইউরোপ ও লাতিন আমেরিকার বিভিন্ন দেশে এর কার্যক্রমের প্রতিফলন ঘটবে। অনুষ্ঠানে ‘উদ্যোক্তা ও বিনিয়োগকারী, সামাজিক ব্যবসায় যুবশক্তি ও তথ্যপ্রযুক্তি, সামাজিক ব্যবসা ও স্বাস্থ্যসেবা, এনজিও ও সামাজিক ব্যবসা, ক্ষুদ্র অর্থায়নে সামাজিক ব্যবসা’ শীর্ষক বিভিন্ন কর্ম-অধিবেশন থাকবে। অনুষ্ঠানে অংশগ্রহণকারীরা নিজেদের মধ্যে অভিজ্ঞতা বিনিময় করবেন।
অনুষ্ঠানে বক্তব্য দেবেন ফ্রান্স ড্যানোনের প্রধান নির্বাহী কর্মকর্তা ইমানুয়েল ফেবার, নেপালের চৌধুরী গ্রুপের চেয়ারম্যান বিনোদ চৌধুরী, মালয়েশিয়ার সেরেঙ্গান রাজ্যের শাহজাদা টাঙ্কু রেধাউদ্দিন, জাতিসংঘের যুববিষয়ক দূত মনিকা কোলম্যান, মালয়েশিয়া ন্যাশনাল ইউনিভার্সিটির উপ-উপাচার্য রহমাহ মোহামেদ, জার্মানির সংস্থা ডায়লগ ইন ডার্কের প্রতিষ্ঠাতা আদ্রে হেইনেক, গ্লাসো ক্যালডোনিয়ান বিশ্ববিদ্যালয়ের শিক্ষক ক্যাম ডোনাল্ডসন প্রমুখ।
এ ছাড়া দিবসটি উপলক্ষে ২৯ জুন নর্থ সাউথ বিশ্ববিদ্যালয়, ড্যাফোডিল ইন্টারন্যাশনাল ইউনিভার্সিটি ও ঢাকা ইন্টারন্যাশনাল ইউনিভার্সিটিতে বিশেষ অনুষ্ঠান হবে। এতে ড. মুহাম্মদ ইউনূস বক্তব্য দেবেন বলে আশা করা হচ্ছে।
সামাজিক ব্যবসা হলো এমন ধরনের ব্যবসা, যেখান থেকে উদ্যোক্তারা বা বিনিয়োগকারীরা মুনাফার অর্থ নিজেরা গ্রহণ করেন না। ব্যবসা সম্প্রসারণে কিংবা নতুন ব্যবসায় মুনাফার টাকা পুনরায় বিনিয়োগ করা হয়। এই সামাজিক ব্যবসায় অন্য করপোরেট প্রতিষ্ঠানগুলোর মতোই কার্যক্রম পরিচালিত হয়।
ড. মুহাম্মদ ইউনূস এই সামাজিক ব্যবসার ধারণাটি সামনে নিয়ে আসেন। বর্তমানে এশিয়া, ইউরোপ, লাতিন আমেরিকা ও আফ্রিকার বহু দেশে সামাজিক ব্যবসা বেশ সমাদৃত হয়েছে। ড্যানোন, এডিডাস, স্নেইডারের মতো বিশ্ববিখ্যাত প্রতিষ্ঠানগুলো সামাজিক ব্যবসায় আগ্রহী হয়ে উঠেছে।
