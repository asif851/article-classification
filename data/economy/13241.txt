
আর্থিক প্রতিষ্ঠানে কর্মরত নারীরাও ছয় মাস মাতৃত্বকালীন ছুটি ভোগ করতে পারবেন। আজ রোববার বাংলাদেশ ব্যাংকের পক্ষ থেকে এ-সংক্রান্ত একটি প্রজ্ঞাপন জারি করা হয়েছে। এরই মধ্যে প্রজ্ঞাপনটি সব আর্থিক প্রতিষ্ঠানের প্রধান নির্বাহী বরাবর পাঠানো হয়েছে।বাংলাদেশ ব্যাংকের আর্থিক প্রতিষ্ঠান ও বাজার বিভাগের উপমহাব্যবস্থাপক এ কে এম আমজাদ হোসেন স্বাক্ষরিত ওই প্রজ্ঞাপনে দেশের সব আর্থিক প্রতিষ্ঠানে কর্মরত নারী কর্মকর্তা-কর্মচারীদের মাতৃত্বকালীন ছুটি ছয় মাস নির্ধারণ করে সংশ্লিষ্ট প্রতিষ্ঠানের মানবসম্পদ ব্যবস্থাপনা-সংক্রান্ত নীতিমালায় অন্তর্ভুক্ত করার নির্দেশ দেওয়া হয়েছে।একই সঙ্গে প্রতিষ্ঠানের পরিচালনা পর্ষদের অনুমোদন গ্রহণপূর্বক প্রণীত নীতিমালা আগামী ৩০ আগস্টের মধ্যে কেন্দ্রীয় ব্যাংকের সংশ্লিষ্ট বিভাগে পাঠানোর নির্দেশ দেওয়া হয় ওই প্রজ্ঞাপনে। এই নির্দেশ অবিলম্বে কার্যকর হবে বলে এতে বলা হয়।
