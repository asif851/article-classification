
উন্নয়ন প্রকল্পে বরাদ্দকৃত বৈদেশিক সাহায্যের পুরোটাই ব্যবহারের নির্দেশনা দিয়েছেন পরিকল্পনামন্ত্রী আ হ ম মুস্তফা কামাল। একই সঙ্গে চলতি অর্থবছর যেসব প্রকল্পে বরাদ্দকৃত অর্থ যেটুকু ব্যয় করা সম্ভব হবে না, তা আগামী মার্চের মধ্যে ফেরত দিতে প্রকল্প পরিচালকদের নির্দেশ দেন তিনি।শেরেবাংলা নগরের এনইসি সম্মেলনকক্ষে গতকাল রোববার প্রায় ৭০০ প্রকল্প পরিচালকদের সঙ্গে দুটি আলাদা বৈঠকে পরিকল্পনামন্ত্রী এ নির্দেশনা দেন। মূলত মান বজায় রেখে নির্ধারিত মেয়াদে প্রকল্প শেষ করতেই এ বৈঠকের আয়োজন করতে হয়। মন্ত্রণালয়ের এক সংবাদ বিজ্ঞপ্তিতে বিষয়টি জানানো হয়।বৈঠকের শুরুতেই পরিকল্পনামন্ত্রী বলেন, ‘প্রকল্পের মেয়াদ কমে এলে ব্যয়ও কমবে। এ জন্য যে প্রকল্পগুলোতে প্রয়োজনীয় অর্থ দিলে এ বছরই শেষ হবে, সেগুলোতে আমরা বরাদ্দ দেব। তবে যেসব প্রকল্পে বৈদেশিক সাহায্য রয়েছে, সেসব প্রকল্পের পরিচালকেরা বরাদ্দকৃত অর্থের পুরোটা ব্যয় করতে পারছেন না। এটি কাম্য নয়।’মুস্তফা কামাল আরও বলেন, অর্থবছরের শুরুতেই ক্রয়সংক্রান্ত কার্যক্রম শুরু করলে প্রথম তিন মাসেই তা শেষ হবে। এ ছাড়া অর্থবছরের শুরুতে সামগ্রিক কর্মপদ্ধতি বিশ্লেষণ করলেই বোঝা যায় চ্যালেঞ্জটা কোথায়। মাঝপথে কাজগুলো শুরু করলে স্বাভাবিকভাবে বিলম্ব হয়। এ সময় তিনি সংশ্লিষ্ট মন্ত্রণালয়ের ঊর্ধ্বতন কর্মকর্তাদের ঘন ঘন প্রকল্প পরিচালকদের পরিবর্তন না করতে বলেন।সভায় উপস্থিত ছিলেন অর্থ ও পরিকল্পনা প্রতিমন্ত্রী এম এ মান্নান, পরিকল্পনা বিভাগের ভারপ্রাপ্ত সচিব সফিকুল আজম, আইএমইডির ভারপ্রাপ্ত সচিব মো. শহিদ উল্লাহ খন্দকার প্রমুখ।
