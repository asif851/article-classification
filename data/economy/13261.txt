
দেশের অনলাইনে কেনাকাটা বা ই-কমার্স করের আওতায় আসা উচিত বলে মনে করেন বাংলাদেশ ব্যাংকের সাবেক গভর্নর মোহাম্মদ ফরাসউদ্দিন। তিনি বলেন, অনলাইনে বিত্তবানেরা কেনাকাটা করেন। ‘এ দেশে একটি প্রতিষ্ঠান আছে, যারা প্রতিবছর বলে, তারা ই-কমার্সকে করের বাইরে রাখতে পেরেছে। আমি খুব লজ্জা পাই।’ তবে তিনি প্রতিষ্ঠানটির নাম উল্লেখ করেননি।
আজ বুধবার বাংলাদেশ উন্নয়ন গবেষণা প্রতিষ্ঠানের (বিআইডিএস) বার্ষিক গবেষণা সম্মেলনে ফরাসউদ্দিন এসব কথা বলেন। রাজধানীর গুলশানে লেকশোর হোটেলে দুই দিনের এ সম্মেলন শুরু হয়েছে।
সম্মেলনের উদ্বোধনী অনুষ্ঠানে প্রধান অতিথি ছিলেন প্রধানমন্ত্রীর অর্থনৈতিক উপদেষ্টা মসিউর রহমান। এতে সম্মানিত অতিথি হিসেবে সাবেক অর্থমন্ত্রী এম সাইদুজ্জামান বক্তব্য দেন। অনুষ্ঠানে সভাপতিত্ব করেন বিআইডিএসের মহাপরিচালক কে এ এস মুরশিদ।
বিশেষ অথিতির বক্তব্যে ফরাসউদ্দিন পোশাক রপ্তানিকারকদের সংগঠন বিজিএমইএর সমালোচনা করেন। তিনি বলেন, রপ্তানি খাতে তারা ভালো করছে। কিন্তু সংগঠনটির সভাপতিরা দুটি বিষয় খুব গর্ব করে বলেন। একটি ভবন সরাতে না দেওয়া, অন্যটি পোশাক খাতে বিদেশি বিনিয়োগ না আসতে দেওয়া।
ফরাসউদ্দিন বলেন, পোশাক খাতে বিদেশি বিনিয়োগ এলে বিপণনে সুবিধা হতো।
অনুষ্ঠানে বক্তারা বাংলাদেশের অর্থনৈতিক উন্নয়নের চিত্র তুলে ধরেন। পাশাপাশি সামনে এগোতে বাধাগুলো উল্লেখ করেন।
বিআইডিএসের এই সম্মেলনে দুই দিনে ২১টি গবেষণাপত্র তুলে ধরা হবে বলে জানান সংস্থার মহাপরিচালক কে এ এস মুরশিদ।
