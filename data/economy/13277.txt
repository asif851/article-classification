
ইউরোপীয় ইউনিয়ন থেকে সরে আসার পরও বাংলাদেশ, হাইতিসহ ৪৮ দেশের পণ্যে বিদ্যমান শুল্কমুক্ত সুবিধা বহাল রাখার প্রতিশ্রুতি দিয়েছে যুক্তরাজ্য সরকার। গতকাল শনিবার ইউরোপীয় ইউনিয়নের সঙ্গে যুক্তরাজ্যের বিচ্ছেদের (ব্রেক্সিট) পর উন্নয়নশীল দেশগুলোর সঙ্গে মুক্ত বাণিজ্য চুক্তি অব্যাহত থাকবে বলে জানিয়েছে দেশটি।
ব্রেক্সিটের পর বাংলাদেশ এই সুবিধা হারাতে পারে বলে শঙ্কা ছিল ব্যবসায়ীদের অনেকের মনে। সে ক্ষেত্রে বাংলাদেশের তৈরি পোশাক রপ্তানিকারকদের ১০ শতাংশের বেশি শুল্ক দিতে হতো।
ব্রেক্সিট যুক্তরাজ্যের জন্য একটি সুযোগ তৈরি করেছে জানিয়ে দেশটির আন্তর্জাতিক বাণিজ্যবিষয়ক মন্ত্রী লিয়াম ফক্স এক বিবৃতিতে বলেন, ‘বাকি বিশ্বের জন্য আমাদের অঙ্গীকার সাজাতে হবে।’ তিনি আরও বলেন, ‘মুক্তবাণিজ্য চুক্তি বিশ্বের দরিদ্র দেশগুলোর জন্য সর্বোচ্চ মুক্তি। বাণিজ্যের মাধ্যমে উন্নয়নশীল দেশগুলোর দারিদ্র্য বিমোচন ও অর্থনৈতিক উন্নয়ন প্রচেষ্টায় সহযোগিতার অংশ হিসেবে আমাদের এই ঘোষণা।’
তবে অস্ত্র এবং গোলাবারুদের ক্ষেত্রে এ চুক্তি কার্যকর হবে না।
বাংলাদেশসহ শুল্কমুক্ত সুবিধা পাওয়া ৪৮টি দেশ বছরে ১৯ দশমিক ২ বিলিয়ন পাউন্ডের পণ্য রপ্তানি করে যুক্তরাজ্যে। উন্নয়নশীল দেশগুলো থেকে প্রায় ৪৫ শতাংশ তৈরি পোশাক ও ২২ শতাংশ কফি আমদানি করে যুক্তরাজ্য। বাংলাদেশের তৃতীয় বৃহৎ রপ্তানি গন্তব্য যুক্তরাজ্য। সূত্র: বিবিসি অনলাইন।
