
বাণিজ্যমন্ত্রী তোফায়েল আহমেদ বলেছেন, ভারতের মতো বন্ধু রাষ্ট্রকে আমাদের মতো প্রতিবেশীকে উদার দৃষ্টিভঙ্গিতে দেখা উচিত। তাহলে আমাদের মতো ছোট দেশের জন্য সুবিধা হয়। তিনি আজ রোববার বাংলা একাডেমির শামসুর রাহমান সেমিনার কক্ষে বাংলাদেশ-ভারত সহযোগিতা শীর্ষক সম্মেলনের কর্ম অধিবেশনে এ মন্তব্য করেন।
বাংলাদেশ ইতিহাস সম্মিলনী ও কলকাতাভিত্তিক সেন্টার ফর ইস্ট অ্যান্ড নর্থ রিজিয়ন স্টাডিজ যৌথভাবে এ সম্মেলনের আয়োজন করে।
তোফায়েল আহমেদ বলেন, আমাদের সবারই বাস্তববাদী হওয়া উচিত। ভারত বিশ্বের অন্যতম প্রধান অর্থনৈতিক শক্তি হিসেবে এগিয়ে যাচ্ছে। অর্থনৈতিকভাবে বাংলাদেশেরও উল্লেখযোগ্য অগ্রগতি হচ্ছে। আমাদের প্রত্যাশা সৎ প্রতিবেশী ভারত বন্ধুরাষ্ট্র হিসেবে পাশে থাকবে।
সম্মেলনে ভারতের সাবেক হাইকমিশনার পিনাক রঞ্জন চক্রবর্তী বলেন, কিছু কিছু আমলাতান্ত্রিক এবং নীতিগত সিদ্ধান্তের কারণে আমাদের সম্পর্কে কখনো কখনো প্রতিবন্ধকতা দেখা দেয়। যেহেতু সার্কের ভবিষ্যৎ খুব আশাব্যাঞ্জক নয়, তাই আমাদের উপ-আঞ্চলিক সহযোগিতার প্রতি বিশেষ গুরুত্ব দিতে হবে।
বাংলাদেশ শিল্প ও বণিক সমিতির (এফবিসিসিআই) সভাপতি আবদুল মাতলুব আহমেদের সভাপতিত্বে সম্মেলনে আরও বক্তব্য দেন সেন্টার ফর পলিসি ডায়ালগের (সিপিডি) নির্বাহী সভাপতি মুস্তাফিজুর রহমান, ঢাকা বিশ্ববিদ্যালয়ের অর্থনীতির অধ্যাপক এম এম আকাশ প্রমুখ।
