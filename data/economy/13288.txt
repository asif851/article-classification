
পুঁজিবাজারে তালিকাভুক্ত বিমা খাতের কোম্পানি পাইওনিয়ার ইনস্যুরেন্স শেয়ারধারীদের জন্য লভ্যাংশ ঘোষণা করেছে। প্রতিষ্ঠানটি ১০ শতাংশ নগদ ও ২০ শতাংশ শেয়ার লভ্যাংশ দেবে। পাইওনিয়ার ইনস্যুরেন্সের পক্ষ থেকে আজ বুধবার এ ঘোষণা দেওয়া হয়। ঢাকা স্টক এক্সচেঞ্জ (ডিএসই) সূত্রে এ তথ্য জানা গেছে।
আজ ঢাকা স্টক এক্সচেঞ্জের ওয়েবসাইটে প্রকাশিত সংবাদে বলা হয়, প্রতিষ্ঠানটির পরিচালনা পর্ষদ গত ৩১ ডিসেম্বর শেষ হওয়া অর্থবছরের জন্য এই লভ্যাংশ ঘোষণা করেছে। এ-সংক্রান্ত বার্ষিক সাধারণ সভা (এজিএম) আগামী ১৮ মে অনুষ্ঠিত হবে। রেকর্ড ডেট ৩১ মার্চ।
এদিকে ২০১২ অর্থবছরের চেয়ে ২০১৩ অর্থবছরে পাইওনিয়ার ইনস্যুরেন্সের শেয়ারপ্রতি আয় বা ইপিএস কমেছে। প্রতিষ্ঠানটি জানিয়েছে, ৩১ ডিসেম্বর পর্যন্ত তাদের ইপিএস হয়েছে পাঁচ টাকা দুই পয়সা, যা আগের বছরের চেয়ে ৮৪ পয়সা কম। ২০১২ সালে প্রতিষ্ঠানটির ইপিএস হয়েছিল পাঁচ টাকা ৮৬ পয়সা।
