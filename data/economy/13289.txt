
বেতন কমিশনের সুপারিশের আলোকে সরকারি চাকরিজীবীদের কল্যাণার্থে ‘সমৃদ্ধি সোপান ব্যাংক’ নামে একটি বাণিজ্যিক ও উন্নয়ন ব্যাংক স্থাপনের কথা জানিয়েছেন অর্থমন্ত্রী আবুল মাল আবদুল মুহিত। ব্যাংকটি হবে সরকারি চাকরিজীবীদের নিজস্ব মালিকানায় তফসিলি ব্যাংকের আদলে।আজ বৃহস্পতিবার জাতীয় সংসদে বাজেট বক্তৃতায় তিনি এ তথ্য জানান। একইসঙ্গে আগামী ১ জুলাই থেকে নতুন বেতন স্কেল বাস্তবায়নের ঘোষণা দেন তিনি।আবুল মাল আবদুল মুহিত বলেন, প্রাথমিকভাবে ৪০০ কোটি টাকা পরিশোধিত মূলধন দিয়ে ব্যাংকটির যাত্রা শুরুর চিন্তা-ভাবনা আছে। আর এ পরিশোধিত মূলধন বিদ্যমান চাকরিজীবী ও অবসরপ্রাপ্ত কর্মীদের প্রাইমারি শেয়ার প্রদান করে সংগ্রহ করা হবে। তবে এ বিষয়ে আরও চিন্তা-ভাবনার প্রয়োজন রয়েছে। ব্যাংকিং খাতের উল্লেখযোগ্য প্রসার ইতিমধ্যে হয়েছে। এখন প্রয়োজন এই খাতের সঞ্চয়ন, সুষ্ঠু নীতিমালা ও প্রবৃদ্ধির ধারা নির্ধারণ। ব্যাংকিং খাতের প্রচলিত কার্যক্রম এবং এই খাতের সার্বিক অবস্থান মূল্যায়ন ও বিবেচনা করার জন্য একটি ব্যাংকিং কমিশন গঠনের চিন্তা-ভাবনা আমাদের রয়েছে।অর্থমন্ত্রী মুহিত বলেন, ‘প্রজাতন্ত্রের কর্মকর্তা-কর্মচারীদের বেতন-ভাতা বৃদ্ধির লক্ষ্যে আমরা বেতন ও চাকরি কমিশন ২০১৩ গঠন করেছিলাম। আমি এই মহান সংসদে আগামী ১ জুলাই ২০১৫ তারিখ থেকে নতুন বেতন স্কেল বাস্তবায়ন শুরুর ঘোষণা দিচ্ছি। এ ক্ষেত্রে গৃহীত পদক্ষেপসমূহ পর্যায়ক্রমে বাস্তবায়ন করব। আশা করি, নতুন বেতন কাঠামো সরকারি কর্মকর্তা-কর্মচারীদের জীবনযাত্রার ব্যয় নির্বাহে স্বস্তি এনে দেবে। অতিরিক্ত অর্থ সঞ্চালনে আর একটি অবদান হবে অভ্যন্তরীণ চাহিদা বৃদ্ধি যা অর্থনীতির সার্বিক প্রবৃদ্ধির হারে ইতিবাচক প্রভাব বিস্তার করে।
