
এক সপ্তাহ টানা দরপতনের পর ঘুরে দাঁড়াতে শুরু করেছে যুক্তরাজ্যের পুঁজিবাজার। অর্থমন্ত্রী জর্জ অসবর্ন ও ব্যাংক অব ইংল্যান্ডের গভর্নর মার্ক কার্নির বক্তব্যের পর তিন দিন ধরে যুক্তরাজ্যের পুঁজিবাজারের সূচকগুলো ইতিবাচক ধারায় ফিরতে শুরু করেছে।যুক্তরাজ্যের প্রধান পুঁজিবাজার লন্ডন স্টক এক্সচেঞ্জভিত্তিক এফটিএসই ১০০ ও এফটিএসই ২৫০ সূচক গতকাল শনিবার ১ শতাংশের বেশি বৃদ্ধি পেয়েছে। যুক্তরাজ্যের ইউরোপীয় ইউনিয়ন (ইইউ) ছাড়ার সিদ্ধান্ত বা ব্রেক্সিটের পর থেকেই ইউরোপসহ বিশ্ব পুঁজিবাজারে শুরু হয় ধস। ২৩ জুন অর্থাৎ ব্রেক্সিটের আগ পর্যন্ত এফটিএসই ১০০ সূচক ৬ হাজার ৩০০ থেকে সাড়ে ৬ হাজার পয়েন্টের মধ্যে ছিল। ব্রেক্সিটের পর ২৭ জুন এফটিএসই ১০০ সূচক কমে ৫ হাজার ৯০০ পয়েন্টে নেমে আসে। গতকাল এফটিএসই সূচক আবার ৬ হাজার ৫০০ পয়েন্ট অতিক্রম করেছে। যুক্তরাজ্যের অর্থমন্ত্রী জর্জ অসবর্ন এত দিন ব্যয় হ্রাস বা কৃচ্ছ্রসাধন নীতির পক্ষে কথা বললেও গত বৃহস্পতিবার এক বক্তৃতায় আগের অবস্থান থেকে সরে আসেন। ওই দিন তিনি বলেন, ২০২০ সালের মধ্যে উদ্বৃত্ত বাজেটের লক্ষ্য অর্জনের জন্য খরচ কমানোর নীতিতে পরিবর্তন আসতে পারে।ব্রেক্সিটের বিপক্ষে প্রচারণা চালানো জর্জ অসবর্ন এত দিন বলে এসেছেন, ইইউ ছাড়লে বিভিন্ন খাতে সরকারের ব্যয় ৩ হাজার কোটি পাউন্ড কমাতে হবে। একই সঙ্গে জনগণের ওপর বাড়তি করের বোঝা চাপবে। পুঁজিবাজার ইতিবাচক ধারায় ফিরলেও মার্কিন ডলারের বিপরীতে ব্রিটিশ পাউন্ডের অবস্থান আগের মতোই আছে। একই সঙ্গে যুক্তরাজ্যের ১০ বছর মেয়াদি সরকারি বন্ডের লভ্যাংশও কমে গেছে। যুক্তরাজ্য ছাড়াও যুক্তরাষ্ট্র ও এশিয়ার পুঁজিবাজারগুলোও গত এক সপ্তাহের ধাক্কা কাটিয়ে আবার ইতিবাচক ধারায় ফিরতে শুরু করেছে। সূত্র: বিবিসি ও সিএনএন মানি
