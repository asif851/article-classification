
অভিবাসন নিয়ে মার্কিন প্রেসিডেন্ট ডোনাল্ড ট্রাম্পের নতুন পদক্ষেপ বিশ্ব পুঁজিবাজারে বিরূপ প্রভাব ফেলেছে। গতকাল সোমবার এশিয়া, যুক্তরাষ্ট্র ও ইউরোপের পুঁজিবাজারে ব্যাপক দরপতন হয়। বিশ্বের ৪৬টি পুঁজিবাজারে মোট শূন্য দশমিক ৬ শতাংশ দরপতন হয়েছে গতকাল, যা দেড় মাসের মধ্যে সবচেয়ে বড়।
রয়টার্সের প্রতিবেদনে জানানো হয়, সম্প্রতি মুসলিমপ্রধান সাতটি দেশের নাগরিকদের যুক্তরাষ্ট্র ভ্রমণে সাময়িকভাবে নিষেধাজ্ঞা দিয়েছেন প্রেসিডেন্ট ট্রাম্প। গত শুক্রবার স্বাক্ষর করা ওই নির্বাহী আদেশে নিষিদ্ধের তালিকায় থাকা সাত দেশ হলো ইরান, ইরাক, লিবিয়া, সোমালিয়া, সুদান, সিরিয়া ও ইয়েমেন। এর মধ্যে সিরিয়া বাদে অন্য ছয় দেশের ক্ষেত্রে আগামী ৯০ দিন কোনো ভিসা দেওয়া হবে না। সিরিয়ার ওপর নিষেধাজ্ঞা থাকবে ‘অনির্দিষ্টকালের জন্য’। অভিবাসী নিষেধাজ্ঞার বিরোধিতা করায় যুক্তরাষ্ট্রের ভারপ্রাপ্ত অ্যাটর্নি জেনারেল স্যালি ইয়েটসকে বরখাস্ত করেছেন ট্রাম্প। মার্কিন প্রেসিডেন্ট হিসেবে এটি ব্যতিক্রমী বিরল পদক্ষেপ বলে বিভিন্ন গণমাধ্যমে উল্লেখ করা হয়।
ট্রাম্পের এসব সিদ্ধান্ত সারা বিশ্বের বিনিয়োগকারীদের মধ্যে কিছুটা আতঙ্ক তৈরি করেছে। বিশ্লেষকেরা মনে করেন, বিনিয়োগকারীদের মধ্যে একটি শঙ্কা তৈরি হয়েছে যে ট্রাম্পের এসব নীতি ও সিদ্ধান্ত বিরাজমান ভূরাজনৈতিক ঝুঁকির আগুনকে আরও উসকে দেবে।
গতকাল জাপানের পুঁজিবাজারে নিকেই সূচক কমেছে ১ দশমিক ৩ শতাংশ। অস্ট্রেলিয়ার প্রধান সূচক কমেছে শূন্য দশমিক ৩ শতাংশ। এ ছাড়া দক্ষিণ কোরিয়া ও ফিলিপাইনের পুঁজিবাজারেও দরপতন দেখা গেছে। যুক্তরাষ্ট্রের এসঅ্যান্ডপি ৫০০ সূচক কমেছে শূন্য দশমিক ৬ শতাংশ, যা গেল এক মাসের মধ্যে সবচেয়ে বেশি দরপতন। আজ মঙ্গলবারও যুক্তরাষ্ট্রের পুঁজিবাজারে দরপতন অব্যাহত থাকবে বলে ভবিষ্যৎ বিশ্লেষণে বলা হয়েছে।
গতকাল মুদ্রাবাজারেও ব্যাপক টালমাটাল অবস্থা লক্ষ করা যায়। বিভিন্ন মুদ্রার বিপরীতে ডলারের দর কমেছে। শুধু চীনের মুদ্রা ইয়েনের বিপরীতে ডলারের দর কমেছে শূন্য দশমিক ৪ শতাংশ। বেড়েছে ইউরোর দর।
