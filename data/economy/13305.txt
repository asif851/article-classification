
সুবিধাবঞ্চিত জনগোষ্ঠীর মধ্যে থাকা উদ্যোক্তারা এখন থেকে ক্ষুদ্র ও মাঝারি শিল্পের (এসএমই) আওতায় ঋণ পাবেন। বাংলাদেশ ব্যাংক গতকাল বুধবার জারি করা এক প্রজ্ঞাপনে বলেছে, সমাজের অনগ্রসর ও সুবিধাবঞ্চিত জনগোষ্ঠীকে এসএমই কার্যক্রমের আওতায় এনে আর্থিক অন্তর্ভুক্তির সুফল পৌঁছে দেওয়া হবে। আর তা করতে তৃতীয় লিঙ্গ হিসেবে রাষ্ট্রীয় স্বীকৃতি পাওয়া সম্প্রদায়, প্রতিবন্ধী, সুবিধাবঞ্চিত নারী উদ্যোক্তা, রাখাইনসহ সব ধরনের উপজাতীয় উদ্যোক্তাদের এসএমই খাতের আওতায় ঋণ দেওয়া হবে।এসব উদ্যোক্তাকে এসএমই ঋণ দেওয়ার জন্য ব্যবস্থা নিতে দেশের সব তফসিলি ব্যাংক ও আর্থিক প্রতিষ্ঠানের ব্যবস্থাপনা পরিচালক ও প্রধান নির্বাহীদের নির্দেশ দেওয়া হয়েছে।এসএমই ঋণের মতো বাংলাদেশ ব্যাংক তহবিল, নতুন উদ্যোক্তা তহবিল, ইসলামি পুনঃ অর্থায়ন তহবিলের আওতায় ঋণ পাবেন এসব সুবিধাবঞ্চিত উদ্যোক্তা।
