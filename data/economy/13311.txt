
যুক্তরাষ্ট্র থেকে দেশে ফিরেছেন নবনিযুক্ত গভর্নর ফজলে কবির। সফর সংক্ষিপ্ত করে নির্ধারিত সময়ের এক দিন আগে আজ বৃহস্পতিবার ভোরে তিনি দেশে ফিরে আসেন। আগামী রোববার নতুন কর্মস্থলে যোগ দেওয়ার কথা রয়েছে গভর্নরের।আজ শাহজালাল আন্তর্জাতিক বিমানবন্দর থেকে বেরিয়ে সাংবাদিকদের নতুন গভর্নর জানিয়েছেন, গভর্নর হিসেবে নিয়োগের খবর পেয়ে নির্ধারিত সময়ের এক দিন আগে তিনি দেশে ফিরে এসেছেন।যুক্তরাষ্ট্রের ফেডারেল রিজার্ভ ব্যাংক অব নিউইয়র্ক থেকে বাংলাদেশ ব্যাংকের রিজার্ভের ১০ কোটি ১০ লাখ মার্কিন ডলার চুরির ঘটনায় দেশ-বিদেশে ব্যাপক আলোড়ন সৃষ্টি হলে তার দায় নিয়ে গত মঙ্গলবার পদ ছাড়তে হয় আতিউর রহমানকে। একই সঙ্গে দুজন ডেপুটি গভর্নরকে দায়িত্ব থেকে অব্যাহতি দেয় সরকার। নতুন গভর্নর হিসেবে নিয়োগ দেওয়া হয় অর্থ মন্ত্রণালয়ের সাবেক জ্যেষ্ঠ সচিব ও সোনালী ব্যাংকের চেয়ারম্যান ফজলে কবিরকে। গতকাল বুধবার চার বছরের জন্য তাঁকে নিয়োগের আদেশ জারি করে জনপ্রশাসন মন্ত্রণালয়।
বাংলাদেশ ব্যাংক-সংশ্লিষ্ট সূত্র জানিয়েছে, আগামী রোববার সপ্তাহের প্রথম কার্যদিবসে নতুন কর্মস্থলে যোগ দেওয়ার কথা রয়েছে গভর্নরের।আজ দেশে ফিরে বিমানবন্দরে গভর্নর ফজলে কবির সাংবাদিকদের বলেন, ‘সাম্প্রতিক অর্থ চুরির বিপর্যয়ে বাংলাদেশ ব্যাংকের যে ক্ষতি হয়েছে, তা পুনরুদ্ধার করাই হবে আমার প্রথম লক্ষ্য। আমার সততা ও দক্ষতা দিয়ে যথাযথ দায়িত্ব পালনে সর্বোচ্চ চেষ্টা করব।’গত ৫ ফেব্রুয়ারি অর্থ চুরির ঘটনা ঘটার ৪০ দিন পর ১৫ মার্চ বাংলাদেশ ব্যাংকের পক্ষ থেকে মতিঝিল থানায় একটি মামলা দায়ের করা হয়। ওই দিন মামলাটির তদন্তভার ন্যস্ত হয় সিআইডির ওপর। মামলাটি তদন্তের জন্য এরই মধ্যে সিআইডির পক্ষ থেকে একটি তদন্ত দল গঠন করা হয়েছে। যার নেতৃত্বে রয়েছেন সিআইডির অতিরিক্ত বিশেষ পুলিশ সুপার রায়হান উদ্দিন খান।
