
সিকিউরিটিজ আইন লঙ্ঘনের দায়ে চট্টগ্রাম স্টক এক্সচেঞ্জের (সিএসই) সদস্যভুক্ত দুটি ব্রোকারেজ হাউসকে ১৪ লাখ টাকা জরিমানা করা হয়েছে। প্রতিষ্ঠান দুটি হলো হিলসিটি সিকিউরিটিজ ও মিনহার সিকিউরিটিজ।পুঁজিবাজার নিয়ন্ত্রক সংস্থা বাংলাদেশ সিকিউরিটিজ অ্যান্ড এক্সচেঞ্জ কমিশনের (বিএসইসি) গতকাল মঙ্গলবারের সভায় এ জরিমানা করা হয়। সভা শেষে সংস্থাটির এক সংবাদ বিজ্ঞপ্তিতে এ তথ্য জানানো হয়েছে।স্টক এক্সচেঞ্জের মালিকানা থেকে ব্যবস্থাপনা পৃথককরণের (ডিমিউচুয়ালাইজেশন) সম্পন্ন হওয়ার পর ব্রোকারেজ হাউসগুলোকে লেনদেনের সনদধারী বা ট্রেডিং রাইটস এনটাইটেলমেন্ট সার্টিফিকেট (টিআরইসি) বা সংক্ষেপে ট্রেকধারী হিসেবে অভিহিত করা হয়।বিএসইসি জানিয়েছে, হিলসিটি সিকিউরিটিজ নিয়ন্ত্রক সংস্থার নির্দেশনা অমান্য করে প্রতিষ্ঠানটির পরিচালককে ঋণ সুবিধা দেওয়া হয়েছে। এ ছাড়া একাধিক পরিচালকের ঋণ হিসাব ঋণাত্মক থাকা সত্ত্বেও ওই সব হিসাব থেকে পরিচালকদের অর্থ উত্তোলনের সুযোগ দিয়ে ঋণ বিধিমালা ভঙ্গ করেছে। পাশাপাশি প্রতিষ্ঠানটি গ্রাহকের স্বাক্ষরবিহীন ক্রয় ও বিক্রয়াদেশ সংরক্ষণের মাধ্যমে সিকিউরিটিজ আইন লঙ্ঘন করেছে। এসব অভিযোগে প্রতিষ্ঠানটিকে এককভাবে সাত লাখ টাকা জরিমানা করা হয়।অন্য প্রতিষ্ঠান মিনহার সিকিউরিটিজের গ্রাহক হিসেবে ৬ কোটি ৬৪ লাখ টাকা ঘাটতি থাকায় সেটিকেও সাত লাখ টাকা জরিমানা করে বিএসইসি।এদিকে শেয়ারবাজারে তালিকাভুক্ত কোম্পানিগুলোর আর্থিক নিরীক্ষা পরিচালনার আগ্রহী নিরীক্ষকদের আবেদন জমা নেওয়ার সময়সীমা আরও ১৫ দিন বাড়িয়ে ৩১ জানুয়ারি পর্যন্ত করা হয়েছে। আবেদন করা নিরীক্ষক প্রতিষ্ঠানগুলোকে নিয়ে পরবর্তীসময়ে নিরীক্ষক প্যানেল গঠন করা হবে। আর তালিকাভুক্ত কোম্পানিগুলোকে প্যানেলভুক্ত নিরীক্ষক প্রতিষ্ঠানের মাধ্যমে আর্থিক নিরীক্ষা করাতে হবে।
