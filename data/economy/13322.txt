
দেশে নম্বর অপরিবর্তিত রেখে অপারেটর বদল বা মোবাইল নম্বর পোর্টেবিলিটি (এমএনপি) সেবা চালু করতে প্রতিষ্ঠান নিয়োগের নিলাম ২৮ সেপ্টেম্বর অনুষ্ঠিত হবে। এই নিলামে অংশ নিতে পাঁচটি প্রতিষ্ঠানকে নির্বাচিত করেছে বাংলাদেশ টেলিযোগাযোগ নিয়ন্ত্রণ কমিশন (বিটিআরসি)।নিলামে অংশ নেওয়ার যোগ্য পাঁচ প্রতিষ্ঠান হলো রিভ নম্বর লিমিটেড, গ্রিনটেক ইন্টারন্যাশনাল, ইনফোজিলিয়ন বিডি টেলিটেক কনসোর্টিয়াম, ব্রাজিল-বাংলাদেশ কনসোর্টিয়াম ও রুটস ইনফোটেক। আবেদনকারী প্রতিটি প্রতিষ্ঠানের সঙ্গে একটি করে বিদেশি প্রতিষ্ঠান থাকছে। ১ কোটির বেশি গ্রাহককে এমএনপি সেবা দেওয়ার মতো কারিগরি জ্ঞান দেশীয় কোনো প্রতিষ্ঠানের না থাকায় বিদেশি অংশীদার প্রতিষ্ঠান যুক্ত করার সিদ্ধান্ত নেওয়া হয়েছে বলে বিটিআরসি সূত্রে জানা গেছে। রিভ নম্বরের সঙ্গে বিদেশি অংশীদার হিসেবে পোল্যান্ডের টিফোরবি, গ্রিনটেকের সঙ্গে লিথুনিয়ার মিডিয়াফোন, ইনফোজিলিয়নের সঙ্গে স্লোভেনিয়ার টেলিটেক, ব্রাজিল বাংলাদেশ কনসোর্টিয়ামের সঙ্গে ব্রাজিলের ক্লিয়ারটেক, রুটসের সঙ্গে নরওয়ের সিস্টোর গ্রুপ আছে।ফোন নম্বর অপরিবর্তিত রেখে মুঠোফোন অপারেটর পরিবর্তন করার সুবিধাকে বলা হয় এমএনপি। একজন গ্রাহক নম্বর অপরিবর্তিত রেখেই নিজেদের ইচ্ছেমতো এক অপারেটর থেকে আরেক অপারেটরে যেতে পারেন এ ব্যবস্থায়। এই সেবা দিতে গ্রাহকদের কাছ থেকে মুঠোফোন অপারেটররা সর্বোচ্চ ৩০ টাকা নিতে পারবে। একবার এমএনপি সুবিধা নেওয়ার পর গ্রাহক আবার নতুন কোনো অপারেটরে যেতে চাইলে তাকে ৯০ দিন বা তিন মাস অপেক্ষা করতে হবে।বিটিআরসি সূত্রে জানা গেছে, নিলামে অংশ নেওয়ার ভিত্তিমূল্য হবে এক কোটি টাকা। নিলামে সর্বোচ্চ দরদাতা প্রতিষ্ঠানকে ১৫ বছর মেয়াদে লাইসেন্স দেওয়া হবে। লাইসেন্স পাওয়া প্রতিষ্ঠানটিকে চালু হওয়ার দ্বিতীয় বছর থেকে সাড়ে ৫ শতাংশ হারে সরকারকে রাজস্ব দিতে হবে। লাইসেন্স নেওয়ার জন্য নির্বাচিত প্রতিষ্ঠানকে ৩ কোটি টাকা দিতে হবে। আর বার্ষিক লাইসেন্স ফি দিতে হবে ৫০ লাখ টাকা।এমএনপি বাস্তবায়নে ২০১২ সালে প্রথম উদ্যোগ নিয়েছিল বিটিআরসি। সে উদ্যোগের অংশ হিসেবে ২০১৩ সালের ১৩ জুন মোবাইল অপারেটরদের এমএনপি বাস্তবায়ন করতে একটি নির্দেশনা জারি করেছিল কমিশন। তাতে বলা হয়েছিল, ২০১৪ সালের জানুয়ারির মধ্যেই গ্রাহকদের এমএনপি সুবিধা দিতে হবে অপারেটরদের। ২০১৪ সালের ২০ নভেম্বর থেকে ২০ ডিসেম্বর পর্যন্ত এ বিষয়ে গ্রাহকদের মতামতও সংগ্রহ করে বিটিআরসি। আর গতকাল নিলামের তারিখ ঠিক করা হলো।বিটিআরসি সচিব ও মুখপাত্র সরওয়ার আলম বলেন, যাচাই-বাছাই শেষে বিটিআরসির মূল্যায়ন কমিটি পাঁচটি প্রতিষ্ঠানকে নিলামে অংশ নেওয়ার জন্য নির্বাচিত করেছে। এদের নিয়ে ২৮ সেপ্টেম্বর উন্মুক্ত নিলাম হবে।
