
ঈদের আগে সাপ্তাহিক ছুটির দিন শুক্রবার অর্থাৎ ৩ অক্টোবর তৈরি পোশাকশিল্প এলাকায় দুই ঘণ্টার জন্য ব্যাংক শাখা খোলা রাখার নির্দেশ দিয়েছে বাংলাদেশ ব্যাংক। সরকারি নির্দেশমতো, আগামী ২ অক্টোবর বৃহস্পতিবারের মধ্যে বিশেষ কারণে কোনো তৈরি পোশাকশিল্প প্রতিষ্ঠান বেতন-মজুরি পরিশোধ করতে না পারলে পরদিন তা পরিশোধের সুযোগ দিতে ব্যাংকগুলোকে এই ব্যবস্থা নিতে বলা হয়েছে। বাংলাদেশ ব্যাংক থেকে গতকাল মঙ্গলবার ব্যাংকগুলোর শীর্ষ নির্বাহীদের কাছে পাঠানো এক নির্দেশে এ কথা বলা হয়েছে। এতে বলা হয়েছে, বিশেষ ব্যবস্থায় ঢাকা মহানগর, আশুলিয়া, টঙ্গী, গাজীপুর, সাভার, নারায়ণগঞ্জ ও চট্টগ্রাম অঞ্চলের তৈরি পোশাকশিল্প এলাকার সংশ্লিষ্ট শাখাগুলো প্রয়োজনীয় নিরাপত্তা নিশ্চিত করে সকাল ১০টা থেকে দুপুর ১২টা পর্যন্ত খোলা রাখতে হবে। আর ছুটির দিনে এ শাখাগুলো খোলা রাখার কারণে কাজে যোগদানকারী কর্মকর্তা-কর্মচারীদের সম্মানজনক ও যুক্তিসংগত ভাতা দিতে হবে।
