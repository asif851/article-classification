
ঢাকা-সৈয়দপুর-ঢাকা গন্তব্যে ফ্লাইট পরিচালনা শুরু করেছে বেসরকারি বিমান সংস্থা নভোএয়ার। গতকাল বৃহস্পতিবার সকালে ৬৬ জন যাত্রী নিয়ে নভোএয়ারের প্রথম ফ্লাইটটি সৈয়দপুরের উদ্দেশে ঢাকা ছেড়ে যায়।ফ্লাইটটি সৈয়দপুরে অবতরণের পর যাত্রীদের উষ্ণ অভ্যর্থনা জানানো হয়। সৈয়দপুর বিমানবন্দরে উদ্বোধনী অনুষ্ঠানের আয়োজন করা হয়। এতে নীলফামারী-৪ আসনের সাংসদ মো. শওকত চৌধুরী, নভোএয়ারের ব্যবস্থাপনা পরিচালক মফিজুর রহমান, হেড অব মার্কেটিং অ্যান্ড সেলস সোহেল মজিদ, মার্কেটিং অ্যান্ড সেলস ম্যানেজার এ কে এম মাহফুজুল আলম, সৈয়দপুর বিমানবন্দরের ম্যানেজার শাহীন আহমেদ, দিনাজপুর, নীলফামারী, রংপুর জেলার ঊর্ধ্বতন সরকারি কর্মকর্তারা উপস্থিত ছিলেন।অনুষ্ঠানে জানানো হয়, ঢাকা থেকে সৈয়দপুরে প্রতিদিন দুটি করে ফ্লাইট পরিচালনা করবে নভোএয়ার। এই গন্তব্যে সর্বনিম্ন ভাড়া ৩ হাজার ২০০ টাকা। প্রথম এক মাস একটি টিকিট কিনলে আরেকটি টিকিট ফ্রি দেওয়া হচ্ছে। এ ছাড়া ঢাকায় কানেকটিং ফ্লাইটেরমাধ্যমে সৈয়দপুর থেকে চট্টগ্রাম, কক্সবাজার, সিলেট ও যশোর ভ্রমণ করতে পারবেন যাত্রীরা। এ জন্য ৬ হাজার টাকা ভাড়া নির্ধারণ করা হয়েছে।বর্তমানে ঢাকা থেকে চট্টগ্রাম, কক্সবাজার, সৈয়দপুর, যশোর ও সিলেটে এবং আন্তর্জাতিক গন্তব্য মিয়ানমারের ইয়াঙ্গুনে সপ্তাহে তিনটি করে ফ্লাইট পরিচালনা করছে নভোএয়ার। ১ এপ্রিল থেকে রাজশাহী ও ২ এপ্রিল থেকে বরিশালে ফ্লাইট পরিচালনা শুরু হবে। ভারতের বিভিন্ন অঙ্গরাজ্য, নেপালসহ আন্তর্জাতিক নতুন গন্তব্যে ফ্লাইট পরিচালনা শুরু করা হবে। বিজ্ঞপ্তি।
