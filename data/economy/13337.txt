
বাংলাদেশে মোটরগাড়ির বাজার মূলত রিকন্ডিশন্ড গাড়িনির্ভর। বিদেশে কিছুদিন ব্যবহারের পর যেসব মোটরগাড়ি আমদানি করে 
দেশের বাজারে বিক্রি হয়, সেগুলোই রিকন্ডিশন্ড গাড়ি নামে পরিচিত। তবে গত কয়েক বছরে বাংলাদেশের বাজারে ব্র্যান্ড নিউ বা একদম নতুন গাড়ির বিক্রিও বেড়েছে।
দেশের প্রথম অনলাইনভিত্তিক গাড়ি বেচাকেনার ওয়েবসাইট কারমুডির ‘বাংলাদেশে মোটরগাড়ি ক্রয়ের অর্থায়ন’ শীর্ষক এক  গবেষণায় এমন তথ্যই উঠে এসেছে। ঢাকার গুলশানের একটি হোটেলে গতকাল সোমবার এক সংবাদ সম্মেলনে এ গবেষণার বিভিন্ন দিক তুলে ধরা হয়।
এতে বলা হয়, ২০১৫ সালের প্রথম পাঁচ মাসে দেশে নতুন গাড়ি বিক্রি হয়েছে ৮ হাজার ৮৮৩টি। আর প্রায় ৩৯ শতাংশ প্রবৃদ্ধিতে আগামী ২০১৯ সালে দেশে নতুন গাড়ির বিক্রি দাঁড়াবে বছরে ৬৭ হাজার ৮০০। একই সময়ে রিকন্ডিশন্ড গাড়ির আমদানিও অনেক কমে যাবে দেশে।
নতুন গাড়ি বিক্রি বাড়ার কারণ হিসেবে দুটি বিষয়কে তুলে আনা হয়েছে গবেষণায়। একটি হচ্ছে, গাড়ির দাম আগের চেয়ে কমে আসা, অন্যটি হলো গাড়ি কেনার ক্ষেত্রে ব্যাংকের ঋণ দেওয়ার ক্ষমতা ২০ লাখ থেকে বাড়িয়ে ৪০ লাখ টাকা করা।
দেশের মোট গাড়ি বিক্রির ৯০ শতাংশ ক্ষেত্রে ক্রেতারা ব্যাংকঋণ নিচ্ছেন বলে কারমুডির গবেষণায় বলা হয়েছে। দেশজুড়ে থাকা বিভিন্ন আর্থিক প্রতিষ্ঠান, গাড়ির পরিবেশক ও ব্যাংকিং বিশেষজ্ঞদের সঙ্গে সাক্ষাৎকারের ভিত্তিতে কারমুডির পর্যবেক্ষণ তৈরি করা হয়।
সংবাদ সম্মেলনে বক্তব্য দেন কারমুডি বাংলাদেশের কান্ট্রি ম্যানেজার জোয়াও পেড্রো প্রিনসেপ, বেসরকারি ব্র্যাক ব্যাংকের কনজুমার এক্সপেরিয়েন্স বিভাগের প্রধান মোসলেহ সাদ মাহমুদ প্রমুখ।
কারমু​ডির গবেষণা পত্রটির লিংক কারমুডির ওয়েবসাইটের লিংক 
