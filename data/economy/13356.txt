
কৃষি ও পল্লিঋণের সুদ হার ১ শতাংশ কমিয়েছে বাংলাদেশ ব্যাংক। এখন থেকে ব্যাংকগুলো কৃষি ও পল্লিঋণে সুদ নিতে পারবে ১০ শতাংশ। কৃষি ও পল্লিকে অগ্রাধিকার খাত হিসেবে বিবেচনায় নিয়ে এ সিদ্ধান্ত নিয়েছে কেন্দ্রীয় ব্যাংক, যা আগামী ১ জুলাই থেকে কার্যকর হবে। গতকাল বাংলাদেশ ব্যাংকের ব্যাংকিং প্রবিধি ও নীতি বিভাগের এক প্রজ্ঞাপনে সব ব্যাংকের প্রধান নির্বাহীদের এ নির্দেশনা বাস্তবায়নের নির্দেশ দেওয়া হয়েছে।প্রজ্ঞাপনে বলা হয়েছে, আমানত ও ঋণের সুদহার নিম্নমুখী, এ বিবেচনায় অগ্রাধিকার খাত হিসেবে কৃষি ও পল্লিঋণের সুদ হারের ঊর্ধ্বসীমা ১১ শতাংশ থেকে নামিয়ে ১০ শতাংশ নির্ধারণ করা হয়েছে। এর আগে ২০১৪ সালের ২১ ডিসেম্বর এক প্রজ্ঞাপনের কৃষি ও পল্লিঋণের সুদহারের ঊর্ধ্বসীমা ১১ শতাংশ নির্ধারণ করা হয়। বাজার অর্থনীতি বিবেচনায় সুদের হারে হস্তক্ষেপ করে না বাংলাদেশ ব্যাংক। তবে অগ্রাধিকার খাত বিবেচনায় কিছু খাতে সুদ হার বেঁধে দিচ্ছে নিয়ন্ত্রক সংস্থাটি।জানা গেছে, চলতি অর্থবছরের জুলাই-এপ্রিল সময়ে ১৪ হাজার ১২৮ কোটি টাকা ঋণ বিতরণ করেছে ব্যাংকগুলো। গত অর্থবছরে একই সময়ে ঋণ বিতরণ হয়েছিল ১২ হাজার ৩৯৯ কোটি টাকা।
