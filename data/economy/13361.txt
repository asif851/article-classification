
বিদায়ী বছরের অক্টোবরে মুঠোফোনে সংযোগের সংখ্যা বেড়েছে ১৬ লাখ ৪১ হাজার। একই সময়ে ইন্টারনেটের সংযোগসংখ্যা বেড়েছে এক লাখ। মুঠোফোন ও ইন্টারনেট সংযোগ নিয়ে বাংলাদেশ টেলিযোগাযোগ নিয়ন্ত্রণ কমিশনের (বিটিআরসি) সর্বশেষ প্রকাশিত পরিসংখ্যান থেকে এ তথ্য পাওয়া গেছে।
বিটিআরসির পরিসংখ্যান অনুযায়ী, গত অক্টোবরে মুঠোফোন সংযোগসংখ্যা সবচেয়ে বেড়েছে গ্রামীণফোনের। আগের মাসের চেয়ে ৭ লাখ ২১ হাজার বেড়ে গ্রামীণফোনের গ্রাহকসংখ্যা এখন ৫ কোটি ৫৭ লাখ ৩৬ হাজার। এর পরেই আছে রবি। এয়ারটেলের সঙ্গে একীভূত হওয়া রবির সংযোগসংখ্যা অক্টোবরে ৫ লাখ ৯৩ হাজার বেড়ে দাঁড়িয়েছে ২ কোটি ৪৪ লাখ ২৭ হাজার। তবে এয়ারটেলের সংযোগসংখ্যা এ সময়ে ৫৩ হাজার কমে ৭৭ লাখ ২৫ হাজার হয়েছে। একই সময়ে বাংলালিংকের সংযোগসংখ্যা ৫ লাখ ৯ হাজার বেড়ে ২ কোটি ৯৯ লাখ ৮০ হাজার হয়েছে।
এদিকে সরকারি অপারেটর টেলিটকের সংযোগসংখ্যা অক্টোবরে ১ লাখ ২৯ হাজার কমেছে, দাঁড়িয়েছে ২৮ লাখ ৬০ হাজার হয়েছে। অক্টোবরে সিটিসেলের সংযোগসংখ্যা প্রকাশ করেনি বিটিআরসি।
আঙুলের ছাপ (বায়োমেট্রিক) পদ্ধতিতে সিম নিবন্ধনের প্রক্রিয়ার কারণে বছরজুড়ে কমলেও সেপ্টেম্বর ও অক্টোবর দুই মাসে মুঠোফোনের সংযোগের সংখ্যা বেড়েছে ৩০ লাখ বেড়েছে।
এ ছাড়া অক্টোবরে দেশে ইন্টারনেটের সংযোগের সংখ্যা ৬ কোটি ৬৮ লাখ থেকে বেড়ে ৬ কোটি ৬৯ লাখ হয়েছে। এ প্রবৃদ্ধির প্রায় পুরোটাই এসেছে মুঠোফোনভিত্তিক ইন্টারনেট সংযোগের মাধ্যমে। এ সময়ে মুঠোফোনে ইন্টারনেট সংযোগ ৬ কোটি ২৯ লাখ থেকে বেড়ে ৬ কোটি ৩০ লাখ হয়েছে। সেপ্টেম্বরে আইএসপি ও পিএসটিএন ইন্টারনেটের সংযোগ বেড়েছে মাত্র পাঁচ হাজার।
