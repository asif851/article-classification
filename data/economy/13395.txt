
ভারতে চলতি অর্থবছরে (২০১৪-১৫) মোট দেশজ উৎপাদনের (জিডিপি) প্রবৃদ্ধির হার ৫ দশমিক ৪ শতাংশ থেকে ৫ দশমিক ৯ শতাংশ হতে পারে বলে ধারণা করা হচ্ছে।ভারতীয় অর্থনৈতিক জরিপে এ পূর্বাভাস দেওয়া হয়েছে।এ জরিপে আর্থিক নীতি সংহতকরণের মাধ্যমে মূল্যস্ফীতি নিম্ন পর্যায়ে স্থিতিশীল রাখতে সরকারকে পরামর্শ দেওয়া হয়েছে।২০১৩-১৪ সালের ওপর এ অর্থনৈতিক জরিপ গত বুধবার লোকসভায় উপস্থাপন করা হয়েছে।এতে মহাত্মা গান্ধী জাতীয় গ্রামীণ কর্মসংস্থান নিশ্চয়তা আইন, জাতীয় গ্রামীণ স্বাস্থ্যমিশন ও সর্বশিক্ষা অভিযানের মতো সামাজিক খাত এবং খাদ্যের বাজার সংস্কারের ওপর গুরুত্বারোপের কথা উল্লেখ করা হয়েছে। অর্থমন্ত্রী অরুণ জেটলি লোকসভায় জরিপের তথ্য উপস্থাপন করেন। আর অর্থ প্রতিমন্ত্রী নির্মলা সিথারমণ রাজ্যসভায় তা তুলে ধরেন।অর্থনৈতিক জরিপে বলা হয়, কম বৃষ্টিপাত, বৈশ্বিক অর্থনীতিতে অনিশ্চয়তা ও স্বল্প বিনিয়োগের কারণে ২০১২ থেকে ২০১৪ সাল পর্যন্ত পরপর দুই বছর জিডিপি প্রবৃদ্ধি হার ৫ শতাংশ হ্রাস পায়। ভোক্তা মূল্যস্ফীতি ২০১২-১৩ অর্থবছরে ছিল ১০ দশমিক ২১ শতাংশ। তবে ২০১৩-১৪ অর্থবছরে তা কমে হয় ৯ দশমিক ৪৯ শতাংশ।বিগত বছরের তুলনায় গত বছর ঘাটতি বাজেটের অবস্থার উন্নতি হয়েছে। ২০১২-১৩ অর্থবছরের ঘাটতি বাজেট ছিল জিডিপির ৪ দশমিক ৭ শতাংশ। ২০১৩-১৪ অর্থবছরে তা হয় জিডিপির ১ দশমিক ৭ শতাংশ। একই সময়ে ভারতের রপ্তানি ১ দশমিক ৮ শতাংশের ঋণাত্মক প্রবৃদ্ধি থেকে ৪ দশমিক ১ শতাংশ বৃদ্ধি পেয়েছে।
