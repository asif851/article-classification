
যাত্রা শুরু করেছে খেলাধুলাভিত্তিক দেশের প্রথম এফএম রেডিও এজ। গতকাল সোমবার রাজধানীর আম্বার স্টুডিওতে আয়োজিত এক সংবাদ সম্মেলনে এই এফএম রেডিও’র সম্প্রচার শুরু করার ঘোষণা দেওয়া হয়। সংবাদ সম্মেলনে রেডিও এজের উদ্ধোধন করেন বাংলাদেশ জাতীয় ক্রিকেট দলের ওয়ানডে অধিনায়ক মাশরাফি বিন মর্তুজা। 
মাশরাফি এ সময় বলেন, ‘খেলাধুলাভিত্তিক গণমাধ্যম হলে খেলোয়াড়রা উৎসাহিত হবে। রেডিও এজকে বলবো, আপনারা শুধুমাত্র ক্রিকেট বা ফুটবলকে হাইলাইট করবেন না, অন্যান্য যেসব খেলা রয়েছে সেসব খেলাকেও হাইলাইট করবেন।’ রেডিও এজ’র ব্যবস্থাপনা পরিচালক শাফকাত সামিউর রহমান বলেন, রেডিও এজ শুধু ধারাভাষ্যকেন্দ্রিক একটি স্টেশন হবে না। এমনকি আমাদের দেশের প্রধান দুই খেলা ক্রিকেট ও ফুটবলের মধ্যেই সীমাবদ্ধ থাকবে না। দেশীয় ও আন্তর্জাতিক পর্যায়ের সব ধরনের খেলার আপডেট, ধারাভাষ্য, ভেতরের খবর, খেলোয়াড়দের ব্যাক্তিজীবন, স্পোর্টস ফ্যাশনসহ ক্রীড়া সম্পৃক্ত সম্ভাব্য সব বিষয়ই হবে রেডিও এজ’র অনুষ্ঠানের উপজীব্য। সংবাদ সম্মেলনে আরও উপস্থিত ছিলেন জাতীয় ফুটবল দলের অধিনায়ক মামুনুল ইসলাম, অ্যাথলেট মাবিয়া আক্তার, রেডিও এজের পরিচালন আশিক আহমেদ ও মির্জা শিবলী। এফএম ৯৫.৬ টিউন করে রেডিও এজ শোনা যাবে সকাল ৮টা থেকে রাত ১২টা পর্যন্ত। পাশাপাশি অনলাইনেও রেডিও এজের ওয়েবসাইটেও সরাসরি সম্প্রচার করা হবে সব অনুষ্ঠান। বিজ্ঞপ্তি
