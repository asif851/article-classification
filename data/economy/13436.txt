
পুঁজিবাজারে তালিকাভুক্ত কোম্পানি রহিমা ফুড করপোরেশন লিমিটেডের লেনদেন বন্ধ করে দিয়েছে দুই স্টক এক্সচেঞ্জ (ডিএসই ও সিএসই) কর্তৃপক্ষ। কোনো মূল্য সংবেদনশীল তথ্য ছাড়াই প্রতিষ্ঠানটির শেয়ারের দাম অস্বাভাবিক বৃদ্ধি পাওয়ায় ডিএসই ও সিএসই আজ বুধবার এ সিদ্ধান্ত নেয়।
ডিএসই ও সিএসইর ওয়েবসাইটে আজ সকালে এ সংবাদ প্রকাশ করা হয়েছে। প্রকাশিত ওই সংবাদে বলা হয়, ‘প্রতিষ্ঠানটির শেয়ারের দাম অস্বাভাবিক বৃদ্ধি পাওয়ায় দুই স্টক এক্সচেঞ্জের পক্ষ থেকে দিনের বাকি সময়ের জন্য লেনদেন বন্ধ করা হয়েছে।’
ডিএসই সূত্রে জানা যায়, আজ লেনদেনের কিছুক্ষণের মধ্যে রহিমা ফুডের এক লাখ ২১ হাজার ৫০০টি শেয়ার লেনদেন হয়। প্রতিটি শেয়ারের সর্বশেষ দাম ছিল ৪৩.৯০ টাকা বা ৬.৫৫ শতাংশ দাম বৃদ্ধি পায়।
এদিকে গত ২৫ আগস্ট এই প্রতিষ্ঠানের শেয়ারের দাম ছিল ১৬.৬০ টাকা। সম্প্রতি প্রতিষ্ঠানটির শেয়ারের দাম অস্বাভাবিক হারে বৃদ্ধি পায়। বিষয়টি নজরে এলে ডিএসই ও সিএসইর পক্ষ থেকে কারণ অনুসন্ধান করা হয়। ১৭ সেপ্টেম্বর ডিএসইর এবং ২২ সেপ্টেম্বর সিএসইর অনুসন্ধানের জবাবে প্রতিষ্ঠানটি জানায়, সম্প্রতি প্রতিষ্ঠানটির শেয়ারের দাম অস্বাভাবিক বৃদ্ধির পেছনে কোনো অপ্রকাশিত মূল্যসংবেদনশীল তথ্য তাদের কাছে নেই। এর পরও দাম বৃদ্ধি পেতে থাকলে আজ দুই স্টক এক্সচেঞ্জের পক্ষ থেকে লেনদেন বন্ধ রাখার সিদ্ধান্ত নেওয়া হয়।
