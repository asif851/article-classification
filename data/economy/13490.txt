
অন্তর্ভুক্তিমূলক উন্নয়ন সূচকে (আইডিআই) এক বছরে আট ধাপ এগিয়েছে বাংলাদেশ। বিশ্বের উন্নয়নশীল ৭৯টি দেশের মধ্যে অন্তর্ভুক্তিমূলক উন্নয়নে বাংলাদেশের অবস্থান বর্তমানে ৩৬। এক বছর আগে একই সূচকে বাংলাদেশের অবস্থান ছিল ৪৪। ওয়ার্ল্ড ইকোনমিক ফোরাম (ডব্লিউইএফ) প্রকাশিত ‘অন্তর্ভুক্তিমূলক উন্নয়ন ও প্রবৃদ্ধি ২০১৭’ শীর্ষক প্রতিবেদনে এ তথ্য উঠে এসেছে।প্রতিবেদনে বাংলাদেশ সম্পর্কে বলা হয়েছে, মাথাপিছু মোট দেশজ উৎপাদন (জিডিপি) আয়ের ভিত্তিতে দেশটি উন্নয়নশীল দেশগুলোর মধ্যে ৬৬তম স্থানে থাকলেও অন্তর্ভুক্তিমূলক উন্নয়নে ৩০ ধাপ এগিয়ে রয়েছে। এর কারণ হিসেবে বলা হয়েছে, বাংলাদেশের অনুসরণ করা অন্তর্ভুক্তিমূলক উন্নয়ন পদ্ধতি একই আয়ের অন্য দেশের তুলনায় অনেক বেশি কার্যকর। ব্যাংক ও আর্থিক খাত থেকে অর্থ সংগ্রহে বাংলাদেশ একই আয়সীমার অন্য দেশের তুলনায় এগিয়ে আছে বলেও প্রতিবেদনে উল্লেখ করা হয়েছে। অন্তর্ভুক্তিমূলক উন্নয়নে বাংলাদেশের অগ্রগতিকে স্থিতিশীল বলা হয়েছে প্রতিবেদনে।বাংলাদেশ বিষয়ে প্রতিবেদনে আরও বলা হয়েছে, মাথাপিছু জিডিপি আয়ে উন্নতি করলেও দেশটিতে সম্পদ বৈষম্য আগের তুলনায় বেড়েছে। লাল ফিতার দৌরাত্ম্য ও দুর্নীতি ব্যবসা করা ক্ষেত্রে এখনো বড় প্রতিবন্ধকতা হিসেবে কাজ করছে। এর ফলে অনানুষ্ঠানিক অর্থনীতির আকার এবং এ সংশ্লিষ্ট ব্যবসার পরিমাণ বাড়ছে। বাংলাদেশের জন্য অবকাঠামো উন্নয়ন এবং মৌলিক সেবা খাতে বড় ধরনের পরিবর্তন আনার পরামর্শ রয়েছে ডব্লিউইএফের প্রতিবেদনে। শিক্ষার মান উন্নয়নেও বাংলাদেশকে বিশেষ জোর দেওয়ার কথা বলা হয়েছে প্রতিবেদনে।শ্রমিকদের কর্মদক্ষতার হিসাবে উন্নয়নশীল দেশগুলোর তুলনায় বাংলাদেশ অনেক পিছিয়ে আছে বলে প্রতিবেদনে বলা হয়েছে। প্রতিবেদনে বাংলাদেশের শ্রমিকদের মাথাপিছু কর্মদক্ষতার আর্থিক মূল্য দেখানো হয়েছে ৫ হাজার ৪৩৩ ডলার। উন্নয়নশীল দেশগুলোর মধ্যে শীর্ষে থাকা লিথুনিয়ার শ্রমিকদের মাথাপিছু কর্মদক্ষতার আর্থিক মূল্য ৫৪ হাজার ২৯৬ ডলার। অর্থাৎ লিথুনিয়ার শ্রমিকেরা বাংলাদেশি শ্রমিকদের তুলনায় ১০ গুণ বেশি দক্ষ। উন্নয়নশীল দেশগুলোর মধ্যে শীর্ষ দশে থাকা প্রতিটি দেশের শ্রমিকদের মাথাপিছু ন্যূনতম কর্মদক্ষতা ৩০ হাজার ডলার।প্রতিবেদনটি তৈরিতে দুভাবে তথ্য-উপাত্ত সংগ্রহ করা হয়েছে। বাংলাদেশসহ বিশ্বের বিভিন্ন দেশের ১৪ হাজারের বেশি ব্যবসায়ী নেতার মতামতের ভিত্তিতে প্রাথমিক তথ্য সংগ্রহ করা হয়েছে। এরপর বিভিন্ন দেশ সম্পর্কে বহুজাতিক বিভিন্ন সংস্থা থেকে প্রাপ্ত তথ্য-উপাত্তের ভিত্তিতে প্রতিবেদনটি তৈরি করা হয়েছে। গত বছরের ফেব্রুয়ারি থেকে জুনের মধ্যে প্রতিবেদনের প্রাথমিক তথ্য সংগ্রহ করা হয়েছে।প্রতিবেদনে অন্তর্ভুক্ত দেশগুলোকে উন্নত ও উন্নয়নশীল এ দুই শ্রেণিতে ভাগ করা হয়েছে। উন্নত দেশগুলোর মধ্যে অন্তর্ভুক্তিমূলক উন্নয়নে শীর্ষে রয়েছে নরওয়ে। উন্নত দেশগুলোর মধ্যে গত পাঁচ বছরে অন্তর্ভুক্তিমূলক উন্নয়নে সবচেয়ে উন্নতি করেছে আইসল্যান্ড। আর উন্নয়নশীল দেশগুলোর মধ্যে সবচেয়ে বেশি উন্নতি করেছে লেসোথো।
