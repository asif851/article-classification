
সিএনজি ফিলিং স্টেশনগুলো পর্যায়ক্রমে বন্ধ করে দেওয়া উচিত বলে মন্তব্য করেছেন শিল্পমন্ত্রী আমির হোসেন আমু। সিলেট চেম্বার আয়োজিত এক মতবিনিময় সভায় গত শুক্রবার তিনি এ মন্তব্য করেন।শিল্পমন্ত্রী বলেন, ‘বাস মালিকেরা স্বল্পমূল্যে গ্যাস নেন, কিন্তু ভাড়া কমান না। দেশের জনগণ সুফল ভোগ করবে না, এটা মেনে নেওয়া যায় না। তাই নতুন সিএনজি ফিলিং স্টেশনের অনুমোদন না দেওয়ার পাশাপাশি পুরোনোগুলোও ধীরে ধীরে বন্ধ করে দেওয়ার জন্য প্রধানমন্ত্রীর কাছে প্রস্তাব দেওয়া হয়েছে।’চেম্বারের সভাপতি সালাহ্উদ্দিন আলী আহমদের সভাপতিত্বে অনুষ্ঠানে আরও বক্তব্য দেন সাংসদ মাহমুদ উস সামাদ চৌধুরী, চেম্বারের সাবেক সভাপতি ফারুক আহমদ মিছবাহ, কয়লা আমদানিকারক গ্রুপের সভাপতি কলমদর আলী।শিল্পমন্ত্রী বলেন, ‘গ্যাসের অপচয়ের কারণে এর মজুত কমে আসছে। অপচয় রোধে সব ধরনের পাইপলাইনে গ্যাস সরবরাহ বন্ধ করে দেওয়া প্রয়োজন। বিদেশের মতো বাসা-বাড়িতে সিলিন্ডার দিয়ে গ্যাস ব্যবহার করলে অপচয় কমবে।’ সিলেটের ফেঞ্চুগঞ্জে নির্মাণাধীন শাহজালাল সার কারখানা জুন মাসে উদ্বোধন হওয়ার কথা রয়েছে বলে জানান তিনি।
