
যুক্তরাষ্ট্রের চতুর্থ শীর্ষ ধনী ফেসবুকের প্রতিষ্ঠাতা মার্ক জাকারবার্গ। তাঁর সম্পদের পরিমাণ সাড়ে ৫৫ বিলিয়ন ডলার।সম্প্রতি যুক্তরাষ্ট্রের ব্যবসা-বাণিজ্যসংক্রান্ত প্রভাবশালী সাময়িকী ফোর্বসের এক জরিপে এ তথ্য উঠে এসেছে।ফোর্বসের জরিপে বরাবরের মতো শীর্ষ ধনীর আসনে আছেন বিল গেটস। এ নিয়ে বার্ষিক এ জরিপে টানা ২৩ বারের মতো শীর্ষ ধনীর আসনটি দখল করে রাখলেন মাইক্রোসফটের প্রতিষ্ঠাতা। তাঁর সম্পদের পরিমাণ ৮১ বিলিয়ন ডলার।এবারে দ্বিতীয় স্থানটি হারিয়েছেন বার্কশায়ার হ্যাথাওয়ে কোম্পানির প্রধান নির্বাহী ওয়ারেন বাফেট। তাঁর অবস্থান চলে গেছে তৃতীয়তে। ফোর্বসের তালিকায় টানা ১৫ বছর ধরে যুক্তরাষ্ট্রের দ্বিতীয় শীর্ষ ধনীর আসনে ছিলেন তিনি। তাঁর সম্পদের পরিমাণ ৬৫ বিলিয়ন ডলার।৬৭ বিলিয়ন ডলার পরিমাণ সম্পদ নিয়ে দ্বিতীয় স্থানে এবার উঠে এসেছেন ই-কমার্স প্রতিষ্ঠান অ্যামাজনের প্রতিষ্ঠাতা জেফ বেজস। আর পঞ্চম স্থানে আছেন বহুজাতিক সফটওয়্যার কোম্পানি ওরাকলের প্রতিষ্ঠাতা ল্যারি এলিসন। তাঁর সম্পদের পরিমাণ ৪৯ দশমিক ৩ বিলিয়ন ডলার।এ ছাড়া ফোর্বসের এ তালিকায় যুক্তরাষ্ট্রের শীর্ষ দশ ধনীর মধ্যে আছেন ব্লুমবার্গ সাময়িকীর প্রতিষ্ঠাতা মাইকেল ব্লুমবার্গ, গুগলের সহপ্রতিষ্ঠাতা ল্যারি পেজ ও সের্গেই ব্রিন।
