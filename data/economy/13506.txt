
আন্তর্জাতিক বাজারে দরপতনের কারণে দেশের বাজারে সোনার দাম কমানোর সিদ্ধান্ত নিয়েছে বাংলাদেশ জুয়েলার্স সমিতি (বাজুস)। এর ফলে প্রতি ভরি ভালো মানের সোনার দাম সর্বোচ্চ এক হাজার ১৬৬ টাকা পর্যন্ত কমছে। প্রতি ভরি সোনার দাম হচ্ছে ৪৯ হাজার ৫৭২ টাকা।দাম কমানোর সিদ্ধান্তটি কাল শনিবার থেকে কার্যকর হবে। বাজুসের কার্যনির্বাহী কমিটির সদস্যদের সম্মতিক্রমে গতকাল বৃহস্পতিবার এই সিদ্ধান্ত হয়। আজ শুক্রবার এক বিজ্ঞপ্তির মাধ্যমে তা জানায় জুয়েলার্স সমিতি।আন্তর্জাতিক বাজারে অব্যাহতভাবে দরপতনের কারণে গত এপ্রিল ও মে মাসে এক দফা করে এবং জুন মাসে দুই দফা সোনার দাম কমায় বাজুস। পরে আবার আন্তর্জাতিক বাজারে দাম বৃদ্ধির কারণে গত আগস্ট মাসে দুই দফা সোনার দাম বৃদ্ধি করে জুয়েলার্স সমিতি। সর্বশেষ ১৮ আগস্ট ভরিতে এক হাজার ১৬৬ টাকা দাম বাড়ে। আজ থেকে দাম কমায় প্রকৃতপক্ষে গত মাসের দরেই ফিরে যাচ্ছে সোনার দাম।নতুন দর অনুযায়ী, প্রতি ভরি (১১.৬৬৪ গ্রাম) ভালো মানের অর্থাত্ ২২ ক্যারেট সোনা ৪৯ হাজার ৫৭২ টাকা, ২১ ক্যারেট ৪৭ হাজার ৩৫৫ টাকা এবং ১৮ ক্যারেটের দাম পড়বে ৪০ হাজার ৫৯০ টাকা। এ ছাড়া সনাতন পদ্ধতির সোনার ভরি হবে ২৮ হাজার ৩৪৩ টাকা। পাশাপাশি প্রতি ভরি ২১ ক্যারেট (ক্যাডমিয়াম) রুপার দাম কমে হবে এক হাজার ২৮৬ টাকা।এদিকে গতকাল পর্যন্ত ২২ ক্যারেট সোনা ৫০ হাজার ৭৩৮ টাকা, ২১ ক্যারেট ৪৮ হাজার ৪৬৩ টাকা এবং ১৮ ক্যারেটের দাম ছিল ৪১ হাজার ৫২৩ টাকা। এ ছাড়া সনাতন পদ্ধতির সোনার ভরি ছিল ২৯ হাজার ১৬০ টাকা। আজ থেকে সোনার দাম কমার ফলে ভরি প্রতি ২২ ক্যারেটের সোনার দাম আগের চেয়ে এক হাজার ১৬৬ টাকা, ২১ ক্যারেটের দাম এক হাজার ১০৮ টাকা, ১৮ ক্যারেটের দাম ৯৩৩ টাকা এবং সনাতন পদ্ধতির সোনার ভরিতে দাম কমবে ৮১৭ টাকা। আর রুপার দাম ভরিতে কমবে ১৬৬ টাকা।বাজুসের সাধারণ সম্পাদক দেওয়ান আমিনুল ইসলাম প্রথম আলো ডটকমকে বলেন, ‘আন্তর্জাতিক বাজারে সোনার দর স্থিতিশীল হচ্ছে না। প্রতিদিনই বাড়ছে-কমছে। বেশ কিছুদিন ধরেই আমরা বাজারটি পর্যবেক্ষণ করেছি।’ তিনি আরও বলেন, ‘গত এক মাসে প্রতি আউন্স সোনার দর এক হাজার ৩৪০ ডলার থেকে কমে হয়েছে এক হাজার ৩১০ বা এক হাজার ৩১৫ ডলার। তাই আমরা দাম কমানোর সিদ্ধান্ত নিয়েছি।’
