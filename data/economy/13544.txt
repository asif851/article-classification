
বাংলাদেশের মোট জনগোষ্ঠীর প্রায় ৬৬ শতাংশ মানুষ আর্থিক ও ক্ষুদ্রঋণদাতা প্রতিষ্ঠানের আনুষ্ঠানিক ঋণসেবার আওতায় রয়েছে। এ ধরনের সেবার ক্ষেত্রে দক্ষিণ এশিয়ার মধ্যে বাংলাদেশের অবস্থান দ্বিতীয়। এ ক্ষেত্রে প্রথম অবস্থানে রয়েছে শ্রীলঙ্কা। সে দেশের মোট জনগোষ্ঠীর ৮০ শতাংশ মানুষ এ ধরনের সেবার আওতায় রয়েছে। আবার বাংলাদেশের জনগোষ্ঠীর ১৬ শতাংশ মানুষ এখনো অনানুষ্ঠানিক ঋণসেবার ওপর নির্ভরশীল।ইনস্টিটিউট অব মাইক্রোফিন্যান্স (আইএনএম) আয়োজিত ‘ক্ষুদ্রঋণ এবং উন্নয়ন’ শীর্ষক দুই দিনের জাতীয় সম্মেলনের উদ্বোধনী দিনে গতকাল শনিবার এই তথ্য তুলে ধরা হয়। পল্লী কর্ম-সহায়ক ফাউন্ডেশনের (পিকেএসএফ) মিলনায়তনে আয়োজিত এই সম্মেলনের প্রথম দিনে চারটি কর্ম-অধিবেশন অনুষ্ঠিত হয়। অধিবেশনের আগে ছোট্ট পরিসরে ছিল সম্মেলনের উদ্বোধনী পর্ব।আয়োজকেরা জানান, আইএনএমের সাম্প্রতিক গবেষণায় প্রাপ্ত বিভিন্ন ফলাফল তুলে ধরতে এই সম্মেলনের আয়োজন করা হয়েছে। আয়োজকেরা আশা করেন, গবেষণায় প্রাপ্ত ফলাফল জাতীয় নীতিনির্ধারণে সহায়ক ভূমিকা রাখবে।উদ্বোধনী পর্বে স্বাগত বক্তব্য দেন আইএনএমের নির্বাহী পরিচালক এম এ বাকী খলীলী। উদ্বোধনী বক্তব্য দেন আইএনএমের চেয়ারম্যান কাজী খলীকুজ্জমান আহমদ। বিশেষ অতিথি ছিলেন সাবেক তত্ত্বাবধায়ক সরকারের উপদেষ্টা এম সাইদুজ্জামান।উদ্বোধনী বক্তব্যে কাজী খলীকুজ্জমান বলেন, ক্ষুদ্রঋণ খাতে বাংলাদেশে দক্ষ জনবলের অভাব রয়েছে। সেই অভাব পূরণ করে এ খাতে প্রশিক্ষিত জনবল তৈরিতে কাজ করছে আইএনএম। টেকসই উন্নয়নের মাধ্যমে দারিদ্র্য দূরীকরণের লক্ষ্যে কাজ করে যাচ্ছে প্রতিষ্ঠানটি।বিশেষ অতিথির বক্তব্যে এম সাইদুজ্জামান বাংলাদেশে ক্ষুদ্রঋণ কার্যক্রম ও পিকেএসএফের ভূমিকা তুলে ধরেন।উদ্বোধনী পর্ব শেষে আলাদা চারটি কর্ম-অধিবেশনে আর্থিক অন্তর্ভুক্তিকরণ, ক্ষুদ্রঋণ প্রাপ্যতা, ক্ষুদ্র উন্নয়ন উদ্যোগ, ক্ষুদ্র বিমাসহ বিভিন্ন বিষয়ে গবেষণালব্ধ ফলাফল বা মূল প্রবন্ধ উপস্থাপন করা হয়। বাকী খলীলী, বাংলাদেশ ইনস্টিটিউট অব ইন্টারন্যাশনাল অ্যান্ড স্ট্র্যাটেজিক স্টাডিজের (বিআইআইএসএস) জ্যেষ্ঠ গবেষক মাহফুজ কবীর, আইএনএমের পরিচালক এম এ লতিফ, ঢাকা বিশ্ববিদ্যালয়ের শিক্ষক আবদুল খালেক, যুক্তরাজ্যের আলস্টার বিশ্ববিদ্যালয়ের অধ্যাপক এস আর ওসমানি, কানাডার কনকর্ডিয়া বিশ্ববিদ্যালয়ের অধ্যাপক সৈয়দ এম আহসান এসব বিষয়ে গবেষণা ফলাফল ও প্রবন্ধ উপস্থাপন করেন।আর্থিক সেবা পরিস্থিতি: সম্মেলনে উপস্থাপিত আইএনএম গবেষণা ফলাফলে এ দেশের জনগোষ্ঠীর আর্থিক অন্তর্ভুক্তিকরণ পরিস্থিতি তুলে ধরা হয়। ৬৩টি জেলার ২৭৫টি উপজেলায় আট হাজার ৯৩৬টি পরিবারের ওপর এই গবেষণা পরিচালিত হয়। তাতে বলা হয়, দেশের ছয়টি বিভাগের মধ্যে আর্থিক অন্তর্ভুক্তিকরণ কর্মসূচিতে শীর্ষে রয়েছে বরিশাল। এই বিভাগের ৭১ শতাংশ জনগোষ্ঠী নানা ধরনের আর্থিক সেবার আওতায় রয়েছে। এর পরের অবস্থানে রয়েছে যথাক্রমে ঢাকা (৭০ শতাংশ), রাজশাহী (৬৯ শতাংশ), চট্টগ্রাম (৬৪ শতাংশ), খুলনা (৫৪ শতাংশ) ও সিলেট বিভাগ (৫২ শতাংশ)।ঋণ প্রাপ্তি: গত পাঁচ বছরে দেশের জনগোষ্ঠীর প্রায় ৭ শতাংশ মানুষ রাষ্ট্রায়ত্ত বাণিজ্যিক ও উন্নয়ন ব্যাংকের ঋণ প্রাপ্তির আওতায় এসেছে। বেসরকারি বাণিজ্যিক ব্যাংকের ক্ষেত্রে এই হার ১ শতাংশের কম। ব্যাংকিং খাতের বাইরে দেশের মোট জনগোষ্ঠীর প্রায় ৩৯ শতাংশ বেসরকারি উন্নয়ন সংস্থা, ক্ষুদ্রঋণদাতা প্রতিষ্ঠানের ঋণসেবার আওতায় রয়েছে। এর মধ্যে এককভাবে গ্রামীণ ব্যাংকের ক্ষুদ্রঋণের আওতায় রয়েছে প্রায় ১১ শতাংশ জনগোষ্ঠী।সেবা মাশুল: আইএনএমের গবেষণায় বলা হয়েছে, দেশের আনুষ্ঠানিক ঋণবাজার থেকে ঋণ গ্রহণের ক্ষেত্রে সুদ-বহির্ভূত খরচের পরিমাণ প্রায় ১৬ শতাংশ। ক্ষুদ্রঋণদাতা প্রতিষ্ঠান থেকে ঋণ গ্রহণের ক্ষেত্রে এই খরচ প্রায় ৯ শতাংশ। আর অনানুষ্ঠানিক ঋণবাজার থেকে ঋণ গ্রহণের ক্ষেত্রে এই খরচ প্রায় সাড়ে ৬ শতাংশ। আনুষ্ঠানিক ঋণবাজার (ব্যাংক ও আর্থিক প্রতিষ্ঠান) থেকে ঋণ প্রাপ্তির ক্ষেত্রে প্রতি ১০০ টাকার বিপরীতে ১ দশমিক ২ শতাংশ হারে ঘুষ দিতে হয়। আনুষ্ঠানিক ঋণবাজার, ক্ষুদ্রঋণদাতা প্রতিষ্ঠান ও অনানুষ্ঠানিক ঋণবাজার—এই তিন ধরনের ঋণবাজারের মধ্যে ঋণের সর্বনিম্ন সুদের হার আনুষ্ঠানিক ঋণবাজারের। এই বাজারে সুদের হার ১২ দশমিক ১২ শতাংশ। এ ছাড়া ক্ষুদ্রঋণদাতা প্রতিষ্ঠান ও অনানুষ্ঠানিক ঋণবাজারের বেলায় সুদের এই হার যথাক্রমে ১৩ ও ২৩ শতাংশ।সঞ্চয় মনোবৃত্তি: গবেষণাপ্রাপ্ত ফলাফলে দেখানো হয়েছে, দেশের প্রায় ৩৫ শতাংশ মানুষ অর্থের নিরাপত্তা নিশ্চিত করার মানসিকতা থেকে সঞ্চয় করে থাকে। ২৭ শতাংশ মানুষ সঞ্চয় করে যেকোনো ধরনের জরুরি প্রয়োজন মোকাবিলায়। ২৪ শতাংশ মানুষ ভবিষ্যৎ প্রয়োজনের বিষয়টি মাথায় রেখে সঞ্চয় করে থাকে। আর ১২ শতাংশ মানুষ সঞ্চয় করে বাড়তি আর্থিক সুবিধা লাভের আশায়।
