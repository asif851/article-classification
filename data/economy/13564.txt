
গাড়ির উৎপাদক প্রতিষ্ঠান যেমন এসেছে, তেমন পরিবেশকেরাও যোগ দিয়েছেন। ভারত-বাংলাদেশ উভয় দেশের গাড়ি উৎপাদক-পরিবেশকেরা তুলে ধরছেন তাঁদের পণ্য। মেলায় নতুন মডেলের গাড়িও বাজারজাত করা হচ্ছে। থাকছে নানা ছাড়ের ঘোষণাও। রাজধানীর বসুন্ধরায় ইন্টারন্যাশনাল কনভেনশন সিটিতে শুরু হওয়া ইন্দো-বাংলা অটোমোটিভ শোর প্রথম দিনের চিত্রটি ছিল এমনই।
প্রথম দিন সকাল থেকেই মেলায় অংশগ্রহণকারী ভারতের প্রতিষ্ঠানগুলো পৃথকভাবে বাংলাদেশের বাজারে নতুন গাড়ি নামানোর অনুষ্ঠান করে। এদিন টাটা মোটরস ১১টি নতুন গাড়ি, মাহিন্দ্রা ২টি নতুন জিপ ও সুজুকি নতুন ২টি গাড়ি বাংলাদেশে বাজারজাতের ঘোষণা দেয়। সোসাইটি অব ইন্ডিয়ান অটোমোবাইল ম্যানুফ্যাকচারার্সের (সিয়াম) উদ্যোগে তিন দিনব্যাপী এ মেলা শুরু হয়েছে গতকাল বৃহস্পতিবার। মেলায় ভারত ও বাংলাদেশের গাড়ি নির্মাতা প্রতিষ্ঠান এবং পরিবেশকেরা উপস্থিত ছিলেন। এতে মোটরসাইকেল, কার, বাস, ভ্যান, জিপ, অটোরিকশা ও ট্রাক্টরের প্রদর্শনী করছে ভারত-বাংলাদেশের প্রতিষ্ঠানগুলো। মেলা চলবে কাল শনিবার পর্যন্ত। সকাল সাড়ে ১০টা থেকে সন্ধ্যা সাড়ে ৭টা পর্যন্ত মেলাটি সবার জন্য উন্মুক্ত।
মেলা ঘুরে দেখা গেছে, প্রথম দিনে মেলায় ছিল বিভিন্ন প্রতিষ্ঠানের নির্বাহীদের ভিড়। এ ছাড়া মোটরসাইকেলের প্রতি কৌতূহল ছিল তরুণ-তরুণীদের।
ভারতের অশোক লেল্যান্ড, বাজাজ অটো, আইশার ট্রাক ও বাস, হিরো মটোক্রপ, হোন্ডা মোটরসাইকেল, মাহিন্দ্রা, মারুতি-সুজুকি, এসএমএল ইসুজু, টাটা মোটরস, ইয়ামাহা, টিভিএস মোটর ও বাংলাদেশের রানার অটোমোবাইলসহ মোট ১৪টি গাড়ি নির্মাতা প্রতিষ্ঠান যোগ দিয়েছে। এ ছাড়া বাংলাদেশের এসিআই মোটরস, বাংলাদেশ হোন্ডা, ইফাদ অটোস, কর্ণফুলী, নিলয় মোটরস, নিটল মোটরস, র‍্যানকন মোটরস, র‍্যাংগস মোটরস, রানার মোটরস, টিভিএস অটো বাংলাদেশ, উত্তরা মোটরস গাড়ি প্রদর্শন করছে।
প্রথম দিন মাহিন্দ্রা স্করপো ও নুভো স্পোর্টস নামে নতুন মডেলের দুটি জিপ বাংলাদেশে বাজারজাতের ঘোষণা দেয়। নিবন্ধন ছাড়া গাড়ি দুটির দাম রাখা হয়েছে যথাক্রমে ৪৬ লাখ ও ২৫ লাখ টাকা। মেলা উপলক্ষে থাকছে ৫০ হাজার টাকা পর্যন্ত বিশেষ ছাড়।
বাংলাদেশে মাহিন্দ্রার পরিবেশক প্রতিষ্ঠান র‍্যানকন মোটরস। প্রতিষ্ঠানটির উপমহাব্যবস্থাপক আমিন উর রশিদ প্রথম আলোকে বলেন, মেলা উপলক্ষে নতুন দুটি গাড়ি এসেছে। এ দুটিসহ মেলায় অন্য গাড়িতেও দেওয়া হচ্ছে বিশেষ ছাড়।
এ ছাড়া উত্তরা মোটরস আর্টিগা নামে নতুন কার ও সুপার কেরি নামে নতুন কাভার্ড ভ্যান বাজারজাতের উদ্বোধন করেছে। নিবন্ধন ছাড়া গাড়ি দুটির দাম রাখা হয়েছে যথাক্রমে ২২ লাখ ও ৮ লাখ টাকা। তবে মেলায় মিলছে ৫০ হাজার টাকা পর্যন্ত ছাড় সুবিধা।
উত্তরা মোটরসের বিক্রয়প্রধান গোলাম মোস্তফা প্রথম আলোকে বলেন, নতুন মডেলের গাড়ির পাশাপাশি সব গাড়িতেই বিশেষ ছাড় সুবিধা দেওয়া হয়েছে। প্রদর্শনীর পাশাপাশি ক্রয় আদেশও গ্রহণ করা হচ্ছে।
মেলায় টাটা মোটরস ছোট, মাঝারি ও যাত্রীবাহী ১১টি গাড়ি বাংলাদেশে বাজারজাতের ঘোষণা দেয়। এর মধ্যে ছোট আকারের ৪টি গাড়ি, মাঝারি আকারের ৪টি ও যাত্রীবাহী ৩টি।
এতে উপস্থিত ছিলেন টাটা মোটরসের নির্বাহী পরিচালক রবি পিসারিদ, আন্তর্জাতিক বাণিজ্য শাখার প্রধান রুদ্ররূপ মৈত্র, নিটল নিলয় গ্রুপের ব্যবস্থাপনা পরিচালক আবদুল মুসাব্বির আহমাদ।
গতকাল সকালে এ প্রদর্শনীর উদ্বোধন করেন সড়ক পরিবহন ও সেতুমন্ত্রী ওবায়দুল কাদের। ভারতের হাইকমিশনার হর্ষবর্ধন শ্রিংলা ও শিল্পসচিব মো. মোশাররফ হোসেন ভূঁইয়া অনুষ্ঠানে উপস্থিত ছিলেন। অনুষ্ঠানে দেশের শীর্ষ ব্যবসায়ীদের সংগঠন এফবিসিসিআইয়ের সভাপতি আবদুল মাতলুব আহমাদ, ইন্দো-বাংলা চেম্বার অব কমার্স অ্যান্ড ইন্ডাস্ট্রির সভাপতি তাসকিন আহমেদ, সিয়ামের সভাপতি বিনোদ কুমার দাসারী ছাড়াও দুই দেশের ব্যবসায়ী ও সরকারি কর্মকর্তারা উপস্থিত ছিলেন।
