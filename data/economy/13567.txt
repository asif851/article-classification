
সূচকের নিম্নমুখী প্রবণতায় আজ সোমবার শেষ হয়েছে দেশের শেয়ারবাজারের লেনদেন। দেশের দুই শেয়ার বাজারের সূচক টানা তৃতীয় দিনের মতো নিম্নমুখী ছিল আজ। গত সপ্তাহের শেষ দিন থেকে সূচকের এই নিম্নমুখী প্রবণতা শুরু হয়েছে। দিনের লেনদেন শেষে দুই বাজারেই অধিকাংশ কোম্পানির শেয়ারের দাম কমেছে। ফলে সূচকও কমেছে। গতকাল মঙ্গলবারের চেয়ে লেনদেনও কমেছে দুই স্টক এক্সচেঞ্জে।
প্রধান শেয়ারবাজার ঢাকা স্টক এক্সচেঞ্জ (ডিএসই) সূত্রে জানা যায়, দিনের লেনদেন শেষে ডিএসইর ডিএসইএক্স সূচক ২৮ দশমিক ৭২ পয়েন্ট কমে দাঁড়ায় চার হাজার ৮১৫ দশমিক ৬৪ পয়েন্টে।
এর আগে সকাল সাড়ে ১০টায় সূচকের ঊর্ধ্বমুখী প্রবণতায় ডিএসইতে লেনদেন শুরু হয়। এরপর একাধিকবার ওঠানামা করে। দিন শেষে নিম্নমুখী প্রবণতায় যায় সূচক।
ডিএসইতে আজ ৩২০টি প্রতিষ্ঠানের শেয়ার ও মিউচুয়াল ফান্ড হাতবদল হয়েছে। এর মধ্যে ৮১ টির দাম বেড়েছে, কমেছে ১৮৫ টির আর অপরিবর্তিত রয়েছে ৫৪টি প্রতিষ্ঠানের শেয়ার দর।
ডিএসইতে আজ ৬৬০ কোটি টাকার শেয়ার লেনদেন হয়েছে, যা গতকালের চেয়ে ১৩ কোটি টাকা কম। গতকাল এই বাজারে ৬৭৩ কোটি টাকার লেনদেন হয়েছিল।
ডিএসইর পাশাপাশি সিএসইতেও সূচক কমেছে। লেনদেন শেষে সিএসইর সার্বিক মূল্যসূচক ৮৫ দশমিক ৮৬ পয়েন্ট কমে অবস্থান করছে ১৪ হাজার ৭৯১ দশমিক ৭৪ পয়েন্টে।
আজ সিএসইতে হাতবদল হওয়া ২৬৩টি প্রতিষ্ঠানের মধ্যে ৬৮ টির দাম বেড়েছে; কমেছে ১৭০ টির আর অপরিবর্তিত রয়েছে ২৫ প্রতিষ্ঠানের শেয়ারের দাম।
সিএসইর লেনদেন আজ ৫৩ কোটি টাকায় দাঁড়িয়েছে, যা গতকালের চেয়ে তিন কোটি টাকা কম। গতকাল এই বাজারে ৫৬ কোটি টাকার শেয়ার ও মিউচুয়াল ফান্ডের লেনদেন হয়।
ডিএসইতে আজ লেনদেনে শীর্ষে ছিল ইউনাইটেড পাওয়ার জেনারেশন অ্যান্ড ডিস্ট্রিবিউশন কোম্পানির। আজ এই প্রতিষ্ঠানের ৩০ কোটি টাকার শেয়ার লেনদেন হয়। এ ছাড়া লেনদেনে শীর্ষে থাকা প্রতিষ্ঠানগুলোর মধ্যে রয়েছে ফার কেমিক্যাল ইন্ডাস্ট্রি, লাফার্জ সুরমা, অ্যাপোলো ইস্পাত, শাহজিবাজার পাওয়ার এবং ওয়েস্টার্ন মেরিন শিপইয়ার্ড প্রভৃতি।
