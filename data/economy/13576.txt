
জামায়াতে ইসলামীর ডাকা আগামীকাল বৃহস্পতিবারের হরতাল প্রত্যাহারের আহ্বান জানিয়েছে বাংলাদেশ শিল্প ও বণিক সমিতি ফেডারেশন (এফবিসিসিআই)।ব্যবসায়ীদের এই শীর্ষ সংগঠনটি বলছে, দশম জাতীয় সংসদ নির্বাচন পূর্ববর্তী ও পরবর্তী রাজনৈতিক সহিংসতার কারণে দেশের অর্থনীতি এখনো সংকটের মধ্য দিয়ে অতিক্রান্ত হচ্ছে। এ অবস্থায় হরতাল ডাকা দেশের অর্থনীতিকে আরও সংকটময় করে তুলতে পারে বলে মনে করে সংগঠনটি।এফবিসিসিআই থেকে গতকাল মঙ্গলবার পাঠানো এক বিজ্ঞপ্তিতে এসব তথ্য জানানো হয়েছে।সংগঠনটি আরও বলেছে, সম্প্রতি চট্টগ্রামে ১০ ট্রাক অস্ত্র আটকের মামলায় নিম্ন আদালত অভিযুক্ত ব্যক্তিদের মৃত্যুদণ্ড দেওয়ার প্রতিবাদে ডাকা হরতাল দেশের প্রচলিত বিচারব্যবস্থার প্রতি অবমাননাকর। উচ্চ আদালতে আপিল করার সুযোগের মাধ্যমে বিষয়টি আইনগতভাবে সমাধানের পথ থাকার পরও এ বিষয়ে হরতাল আহ্বান দেশকে অস্থিতিশীল করার মতো একটি কর্মসূচি বলে দেশের ব্যবসায়ী সমাজ মনে করে। অর্থনীতির স্বার্থে তাই হরতাল প্রত্যাহারের দাবি জানায় সংগঠনটি।
