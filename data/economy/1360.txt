
সূচকের নিম্নমুখী প্রবণতা লক্ষ করা যাচ্ছে আজ দেশের দুই পুঁজিবাজার ঢাকা স্টক এক্সচেঞ্জ (ডিএসই) ও চট্টগ্রাম স্টক এক্সচেঞ্জে (সিএসই)। আজ রোববার সপ্তাহের প্রথম কার্যদিবস ঊর্ধ্বমুখী প্রবণতায় লেনদেন শুরু হলেও কিছুক্ষণ পর সূচক কমতে থাকে ডিএসইতে। এ ছাড়া দৈনন্দিন লেনদেনের গতিও কিছুটা কম ডিএসইতে। অন্যদিকে, সিএসইতে আগের কার্যদিবসের তুলনায় লেনদেনের গতি কম।
এ ছাড়া প্রথম দুই ঘণ্টায় বেশির ভাগ শেয়ার ও ইউনিটের দর কমেছে দুই পুঁজিবাজারেই।
ডিএসইতে আজ দুপুর সাড়ে ১২টা নাগাদ প্রধান সূচক ডিএসইএক্স ১৪ দশমিক ১২ পয়েন্ট কমে হয়েছে ৪৭৭৭ পয়েন্ট। দুপুর সাড়ে ১২টা নাগাদ লেনদেনের পরিমাণ প্রায় ২৬২ কোটি টাকা। গত কার্যদিবস এ সময় পর্যন্ত লেনদেনের পরিমাণ ছিল ৩১০ কোটি টাকা। দুপুর সাড়ে ১২টা নাগাদ ডিএসইতে লেনদেনে অংশ নিয়েছে ৩১৪টি কোম্পানি ও মিউচুয়াল ফান্ডের শেয়ার। এর মধ্যে দর বেড়েছে ১০১টির, কমেছে ১৬১টির। দর অপরিবর্তিত রয়েছে ৫২টি কোম্পানির।
সিএসইতে দুপুর সাড়ে ১২টা নাগাদ সার্বিক সূচক কমেছে ১ দশমিক ৩৬ পয়েন্ট। মোট লেনদেন ছাড়িয়েছে ১৭ কোটি ৬৬ লাখ টাকা। গত কার্যদিবস এ সময় পর্যন্ত লেনদেনের পরিমাণ ছিল ২০ কোটি টাকা। প্রথম দুই ঘণ্টায় লেনদেন হয়েছে ১৮৬টি কোম্পানি ও মিউচুয়াল ফান্ডের শেয়ার। এর মধ্যে দর বেড়েছে ৭৬টির, কমেছে ৮৮টির। দর অপরিবর্তিত ২২টির।
