
লভ্যাংশ ঘোষণার পর দেশের প্রধান শেয়ারবাজার ঢাকা স্টক এক্সচেঞ্জে (ডিএসই) গতকাল মঙ্গলবার তালিকাভুক্ত মিউচুয়াল ফান্ড গ্রামীণ ১ ও গ্রামীণ ২-এর বড় দরপতন হয়েছে। এদিন ফান্ড দুটি দরপতনের দিক থেকে শীর্ষ ১০ কোম্পানির তালিকায় ছিল। সোমবার লেনদেন শেষে ফান্ড দুটির লভ্যাংশ ঘোষণা করা হয়। আর নিয়ম অনুযায়ী গতকাল তা ডিএসইর ওয়েবসাইটে প্রকাশ করা হয়েছে।ডিএসইর তথ্য অনুযায়ী, ২০১৩ সালের জুন মাসে সমাপ্ত হিসাব বছরে গ্রামীণ মিউচুয়াল ফান্ড-১ এবং গ্রামীণ মিউচুয়াল ফান্ড-২ ইউনিটধারীদের জন্য যথাক্রমে ২০ ও ১০ শতাংশ নগদ লভ্যাংশ ঘোষণা করেছে। আর ২০১২ সালে ঘোষণা করা হয় যথাক্রমে ১৫ ও ৬ শতাংশ নগদ লভ্যাংশ।ফান্ড দুটির সম্পদ ব্যবস্থাপক প্রতিষ্ঠান অ্যাসেট অ্যান্ড ইনভেস্টমেন্ট ম্যানেজমেন্ট সার্ভিসেসের (এইমস) ব্যবস্থাপনা পরিচালক ইয়াওয়ার সাঈদ প্রথম আলোকে বলেন, ‘আগের বছরের চেয়ে আমাদের তহবিল দুটির আর্থিক অবস্থা শক্তিশালী হয়েছে। এ বছর ইউনিটধারীদের জন্য যে লভ্যাংশ ঘোষণা করা হয়েছে, তাতে তহবিল দুটি থেকে প্রায় ২৫ কোটি টাকা নগদ লভ্যাংশ হিসেবে বিতরণ করা হবে।’এদিকে বাজার-সংশ্লিষ্ট ব্যক্তিরা বলছেন, এমনিতেই বাজারে মিউচুয়াল ফান্ডের প্রতি বিনিয়োগকারীদের আগ্রহ অনেক কমেছে। এই অবস্থায় ঘোষিত লভ্যাংশ প্রত্যাশামাফিক না হওয়ায় গতকাল ফান্ড দুটির বড় দরপতন হয়েছে। যেহেতু সোমবার ফান্ড দুটির লভ্যাংশ ঘোষণা করা হয়, তাই গতকাল এই দুটির দামের ওপর কোনো ধরনের সীমা আরোপিত ছিল না।এতে দিন শেষে গ্রামীণ মিউচুয়াল ফান্ড ১-এর প্রতিটি ইউনিটের দাম ৭ শতাংশের বেশি কমে নেমে এসেছে ৪৩ টাকা ৩০ পয়সায়। আর গ্রামীণ মিউচুয়াল ফান্ড ২-এর প্রতিটি ইউনিটের দাম প্রায় সাড়ে ৪ শতাংশ কমে দাঁড়িয়েছে ১৭ টাকায়। এর ফলে ফান্ড দুটি এদিন দাম কমার শীর্ষ দশের তালিকায় যথাক্রমে দ্বিতীয় ও সপ্তম অবস্থানে ছিল।গতকাল ঢাকার বাজারে আগের দিনের চেয়ে লেনদেন প্রায় ৪৯ শতাংশ বা ২৩১ কোটি টাকা বেড়ে হয়েছে ৭০৭ কোটি টাকা। ১৮ জুলাইয়ের পর লেনদেন আবারও ৭০০ কোটি টাকা ছাড়াল।এদিন দুপুরে শেয়ারবাজারে ক্ষতিগ্রস্ত বিনিয়োগকারীদের পুনঃ অর্থায়নের প্রথম কিস্তির অর্থ ছাড়ে সরকারের চূড়ান্ত অনুমোদনের খবরটি বাজারে ছড়িয়ে পড়ে। এটিকে লেনদেনে বড় উত্থানের প্রধান কারণ বলে মনে করছেন বাজার-সংশ্লিষ্ট ব্যক্তিরা। ডিএসইতে গতকাল ১৩৩টি কোম্পানি ও মিউচুয়াল ফান্ডের মূল্যবৃদ্ধির বিপরীতে কমেছে ১৩২টির দাম।অপর শেয়ারবাজার চট্টগ্রাম স্টক এক্সচেঞ্জে (সিএসই) এদিন লেনদেন ছাড়িয়েছে ৫০ কোটি টাকা। লেনদেন হওয়া ২১৯টি কোম্পানি ও মিউচুয়াল ফান্ডের মধ্যে ১১১টিরই দাম কমেছে, বেড়েছে ৮৮টির আর অপরিবর্তিত ছিল ২০টির দাম।
