
বাংলাদেশের তৈরি পোশাকশিল্প এখন এক সন্ধিক্ষণে বলে অভিহিত করে ব্রিটিশ পার্লামেন্টের সর্বদলীয় এক কমিটি বলেছে, দুর্বল অবকাঠামো এবং রাজনৈতিক অস্থিরতা এই শিল্পের জন্য একটা বড় চ্যালেঞ্জ।রানা প্লাজা ধসের ঘটনা বাংলাদেশে ব্যবসার মানবিক মূল্য কতটা, তা প্রকাশ করে দিয়েছে উল্লেখ করে ব্রিটিশ এসব এমপি শ্রমিকদের অধিকার, ন্যূনতম মজুরি, আইন প্রয়োগ এবং সম্প্রতি সম্পাদিত ত্রিপক্ষীয় সমঝোতার পূর্ণ বাস্তবায়নে বাংলাদেশ সরকারের ওপর প্রভাব খাটানোর জন্য পাশ্চাত্যের সরকারগুলোর প্রতি আহ্বান জানিয়েছেন।শিল্প দুর্ঘটনার ইতিহাসের অন্যতম সবচেয়ে প্রাণঘাতী ট্র্যাজেডি রানা প্লাজা ধসে সহস্রাধিক লোকের প্রাণহানির পর ব্রিটিশ এমপিদের এই দল বাংলাদেশে এক তথ্য অনুসন্ধানমূলক সফর করেন। সফরের সময় ও তারপর এই শিল্পের সঙ্গে জড়িত বিভিন্ন পক্ষের সঙ্গে আলোচনার ভিত্তিতে সর্বদলীয় কমিটি যে প্রতিবেদন তৈরি করে, তাতে এই শিল্পের গুরুত্ব এবং বিভিন্ন দুর্বলতার বিষয়ে পর্যবেক্ষণ দিয়ে তাঁরা প্রায় ২৮টি সুপারিশ করেছেন।সোমবার বিকেলে হাউস অব কমন্সের একটি কমিটি কক্ষে এক সংবাদ সম্মেলনের মাধ্যমে আনুষ্ঠানিকভাবে এ প্রতিবেদন প্রকাশ করা হয়। ব্রিটিশ পার্লামেন্টের উভয় কক্ষের ৪৮ জন সদস্য বাংলাদেশ-বিষয়ক সর্বদলীয় কমিটির সদস্য। এঁদের মধ্যে কমিটির চেয়ার, টোরি পার্টির এমপি অ্যান মেইনসহ ছয়জন বাংলাদেশ সফর করেন। সংবাদ সম্মেলনে বক্তব্য দেন অ্যান মেইন।
এসব সুপারিশের মধ্যে বাংলাদেশের সরকার, পাশ্চাত্যের বিভিন্ন কোম্পানি ও ব্র্যান্ড, নির্মাণশিল্প এবং কারখানাসমূহে সংস্কারের বিভিন্ন বিষয় রয়েছে।
ব্রিটিশ এমপিরা অবশ্য একই সঙ্গে বলেছেন, এর পরিণতিতে দেশটি যাতে ভবিষ্যৎ বিনিয়োগ থেকে বঞ্চিত না হয়, সে দিকটিও বিবেচনায় রাখা প্রয়োজন। বাংলাদেশের তৈরি পোশাকের একটি বৃহৎ বাজার এবং প্রধান দাতাদেশ হিসেবে যুক্তরাজ্য সরকারের প্রতি দেশটির পোশাকশিল্পের সংস্কারে সহায়তার আহ্বান জানানো হয় এ প্রতিবেদনে। সর্বদলীয় কমিটির পক্ষ থেকে বলা হয়, তাঁরা মনে করেন, বাংলাদেশের বিরুদ্ধে শাস্তিমূলক ব্যবস্থা গ্রহণ বা নিষেধাজ্ঞা আরোপ করার ফল হবে ক্ষতিকর। এ প্রসঙ্গে তাঁরা বিশ্বব্যাংকের এক সমীক্ষার তথ্য উল্লেখ করেন, যাতে বলা হয়েছে, ইউরোপীয় ইউনিয়ন জিএসপি (শুল্কমুক্ত আমদানি) সুবিধা প্রত্যাহার করে নিলে বাংলাদেশের বার্ষিক রপ্তানি ৪ থেকে ৮ শতাংশ পরিমাণে কমে যাবে।
সর্বদলীয় এই কমিটির প্রতিবেদনে রানা প্লাজা ধসের পর এই খাতে সংস্কারের বিষয়ে যে গতি সঞ্চার হয়েছে, তা বজায় রাখার মাধ্যমে খাতটির জন্য একটি দীর্ঘমেয়াদি কৌশলগত পরিকল্পনা প্রণয়নের আহ্বান জানানো হয়। আগুন ও নির্মাণ কাঠামোর বিষয়ে যে জাতীয় ত্রিপক্ষীয় কর্মপরিকল্পনা (এনটিএবি) স্বাক্ষরিত হয়েছে, তা বাস্তবায়ন নিশ্চিত করার জন্য বাংলাদেশের বর্তমান এবং নির্বাচনোত্তর সরকারের প্রতি আহ্বান জানানো হয়।
পোশাক শিল্পের জন্য আলাদা মন্ত্রণালয় প্রতিষ্ঠা, ব্যবসায়ী ও শ্রমিক প্রতিনিধিদের সঙ্গে সরাসরি যোগাযোগ প্রতিষ্ঠার ব্যবস্থা, দুর্যোগ, ত্রাণ এবং জরুরি পরিস্থিতি মোকাবিলার পরিকল্পনা এবং সে ক্ষেত্রে একজন মন্ত্রীর দায়িত্বে পর্যাপ্ত তহবিলের ব্যবস্থার কথাও এসব সুপারিশে তুলে ধরা হয়েছে।
প্রতিবেদনে তাঁরা বস্ত্রখাতসহ অর্থনীতির সব খাতে শ্রমিকদের ন্যূনতম মজুরি পর্যালোচনা করে তাঁদের জীবনমান উন্নয়নে ন্যয়সংগত মজুরি নির্ধারণের জন্য ন্যূনতম মজুরি বোর্ড প্রতিষ্ঠার আহ্বান জানিয়েছেন।
ক্রেতা প্রতিষ্ঠানগুলো বা ব্যান্ডগুলোকে বাংলাদেশের পোশাকশিল্পে কারখানায় কাজের রীতিনীতি, ব্যবস্থাপনার কৌশল এবং শ্রমিকদের প্রশিক্ষণে বিনিয়োগ করার আহ্বান জানিয়ে ব্রিটিশ এমপিরা বলেছেন, কারখানাগুলোতে সহযোগিতামূলক শিল্পসম্পর্ক প্রতিষ্ঠার জন্য পরিচালনা কাঠামোতে শ্রমিক প্রতিনিধিত্ব বাড়ানো প্রয়োজন।
ভবনসমূহের নিরাপত্তা এবং কাঠামোগত ভিত্তি যাতে অটুট থাকে, সে জন্য বাংলাদেশের ইমারত নির্মাণ খাতে সংস্কারেরও কয়েকটি সুনির্দিষ্ট সুপারিশ এই প্রতিবেদনে তুলে ধরা হয়েছে। এর মধ্যে আছে ভবনের নকশা তৈরি ও নির্মাণ নিয়ন্ত্রণের বিষয়ে স্বাধীন, অরাজনৈতিক ও পেশাদার প্রতিষ্ঠান গড়ে তোলার আহ্বান। নির্মাণ প্রকৌশলীদের জন্য একটি জাতীয় অ্যাক্রিডিটেশন বোর্ড প্রতিষ্ঠা, একটি জাতীয় নির্মাণ কর্তৃপক্ষ প্রতিষ্ঠা এবং ভবন-সম্পর্কিত বিভিন্ন নকশা, নিরাপত্তা ও অগ্নিনির্বাপক ব্যবস্থা, আইন লঙ্ঘন এবং সাজা ইত্যাদি সম্পর্কে একটি জাতীয় ডাটাবেইজ বা তথ্যভাণ্ডার গড়ে তোলার পদক্ষেপ নেওয়ার কথাও এই প্রতিবেদনে বলা হয়েছে।
সরবরাহব্যবস্থা বা সাপ্লাই চেইনে স্বচ্ছ্বতা এবং জবাবদিহির অভাবের কথা উল্লেখ করে সর্বদলীয় কমিটি বলেছে, সাব-কন্ট্রাক্টিং ব্যবস্থা একটা সমস্যার উৎস হয়ে দাঁড়িয়েছে এবং এ ক্ষেত্রে জবাবদিহি নিশ্চিত করার পদক্ষেপ নেওয়া প্রয়োজন। ব্রান্ডগুলোকে তাদের ক্রয় নীতিমালার ক্ষেত্রে ব্যবসার নৈতিক দিক এবং মানবাধিকারের বিষয়গুলোতে নজর দেওয়ার জন্যও এ প্রতিবেদনে আহ্বান জানানো হয়।
