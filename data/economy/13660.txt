
বছরের দ্বিতীয় প্রান্তিকে (এপ্রিল-জুন) কর দেওয়ার পর ৭৯০ কোটি টাকা মুনাফা করেছে মুঠোফোন অপারেটর গ্রামীণফোন। এ সময়ে অপারেটরটি মোট আয় করেছে ৩ হাজার ২৪০ কোটি টাকা, যা বছরের প্রথম প্রান্তিকে ছিল ৩ হাজার ৭৮ কোটি টাকা। এ ছাড়া আলোচ্য সময়ে অপারেটরটির আয় বেড়েছে ৫ দশমিক ৮ শতাংশ।
রাজধানীর একটি হোটেলে আজ বৃহস্পতিবার গ্রামীণফোন আয়োজিত বছরের দ্বিতীয় প্রান্তিকের (এপ্রিল-জুন) আর্থিক ফলাফল প্রকাশ উপলক্ষে আয়োজিত সংবাদ সম্মেলনে এসব তথ্য জানানো হয়।
সংবাদ সম্মেলনে গ্রামীণফোনের প্রধান নির্বাহী কর্মকর্তা (সিইও) মাইকেল ফোলি, প্রধান আর্থিক কর্মকর্তা (সিএফও) দিলীপ পাল, প্রধান করপোরেট অ্যাফেয়ার্স কর্মকর্তা মাহমুদ হোসেন প্রমুখ উপস্থিত ছিলেন।
সংবাদ সম্মেলনে জানানো হয়, তারা পুঁজিবাজারে তালিকাভুক্ত হিসেবে বিনিয়োগকারীদের জন্য ১০৫ শতাংশ অন্তর্বর্তী লভ্যাংশ ঘোষণা করেছে। ঘোষিত অন্তর্বর্তীকালীন লভ্যাংশের জন্য রেকর্ড তারিখ নির্ধারণ করা হয়েছে আগামী ২ আগস্ট। ঘোষিত লভ্যাংশ অনুযায়ী, গ্রামীণফোনের ১০ টাকা অভিহিত মূল্যের (ফেসভ্যালু) প্রতিটি শেয়ারের বিপরীতে ১০ টাকা ৫০ পয়সা লভ্যাংশ পাবেন শেয়ারধারীরা।
গ্রামীণফোনের প্রধান নির্বাহী কর্মকর্তা (সিইও) মাইকেল ফোলি বলেন, এই প্রান্তিক খুবই প্রতিযোগিতামূলক ছিল, বিশেষ করে গ্রাহক যোগ করার দিক থেকে। এর পরেও ডেটা ও এবং ভয়েস দুই খাতেই প্রবৃদ্ধি অর্জিত হয়েছে।
চলতি বছরের জুন পর্যন্ত গ্রামীণফোনের গ্রাহকসংখ্যা দাঁড়িয়েছে ৬ কোটি ১৬ লাখ। একই সময়ে ইন্টারনেট ব্যবহারকারীর সংখ্যা দাঁড়িয়েছে ২ কোটি ৭০ লাখ।
