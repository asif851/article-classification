
চলতি ২০১৫-১৬ অর্থবছরের প্রথম মাস জুলাইয়ে বার্ষিক উন্নয়ন কর্মসূচির (এডিপি) মাত্র ১ শতাংশ বাস্তবায়ন হয়েছে। যা গত সাত বছরের মধ্যে সর্বনিম্ন।আলোচ্য মাসে সব মিলিয়ে এডিপির মাত্র ৭১৪ কোটি টাকা খরচ করা সম্ভব হয়েছে। পরিকল্পনা মন্ত্রণালয়ের বাস্তবায়ন, পরিবীক্ষণ ও মূল্যায়ন বিভাগ (আইএমইডি) সূত্রে এ তথ্য জানা গেছে।স্বায়ত্তশাসিত প্রতিষ্ঠানের প্রকল্পসহ চলতি অর্থবছরের এডিপির মোট আকার ১ লাখ ৯৯৭ কোটি টাকা। তবে মূল এডিপির আকার ৯৭ হাজার কোটি টাকা। জুলাই মাসে মূল এডিপির মাত্র ৬০৭ কোটি টাকা খরচ হয়েছে।এমন অবস্থায় প্রকল্প বাস্তবায়নে অগ্রগতি আনার কৌশল নির্ধারণে আজ মঙ্গলবার সংশ্লিষ্ট মন্ত্রণালয় ও বিভাগগুলোর ঊর্ধ্বতন কর্মকর্তাদের সঙ্গে সভা করবে পরিকল্পনা মন্ত্রণালয়। এতে সভাপতিত্ব করবেন পরিকল্পনামন্ত্রী আ হ ম মুস্তফা কামাল।গত অর্থবছর ও এর আগের অর্থবছরে জুলাই মাসে যথাক্রমে ১ হাজার ৮৯০ কোটি টাকা ও ১ হাজার ৭৯৬ কোটি টাকা খরচ হয়েছিল।
