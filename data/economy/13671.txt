
ধনীদের সম্পদের ব্যাপারে সাধারণ মানুষের জানার আগ্রহ অনেক। বিলিয়ন ডলারের সম্পদ নিয়ে ধনীরা কী করেন, কীভাবে খরচ করেন—সবকিছুতেই জানার আগ্রহ থাকে সাধারণের। সম্প্রতি বিশ্বের সবচেয়ে ধনী পরিবারগুলোর একটি তালিকা প্রকাশ করেছে মার্কিন যুক্তরাষ্ট্রের বিনিয়োগ ব্যবস্থাপনা প্রতিষ্ঠান ইনসাইডার মাংকি। তালিকা তৈরিতে প্রতিষ্ঠানটি ফোর্বস ও এমএসএন মানির সম্পদশালী পরিবারের দুটো তালিকা সমন্বয় করেছে। একটি পরিবারের মোট সম্পদমূল্য ও কত দিন ধরে কী কী ব্যবসায় একটি পরিবার জড়িত—দুটো বিষয়কে এ তালিকা তৈরিতে বিবেচনায় নেওয়া হয়েছে। সম্পদের জন্য ৩০ নম্বর ও ব্যবসার স্থায়িত্বের জন্য ২০ নম্বর—মোট ৫০ নম্বর সমন্বয় করে ধনী ১০ পরিবারের তালিকাটি তৈরি করা হয়েছে।১. আল সৌদ রাজপরিবার (সৌদি আরব): পুরো ৫০ নম্বর নিয়ে তালিকার ১ নম্বরে সৌদি রাজপরিবার। অষ্টাদশ শতাব্দী থেকে সৌদি আরব শাসন করা এই রাজপরিবারের শাসকেরা পরিচিত আল সৌদ নামে। পরিবারটির বর্তমান সম্পদের বাজারমূল্য ১ দশমিক ৪ ট্রিলিয়ন বা ১ লাখ ৪০ হাজার কোটি মার্কিন ডলার। পুরো সৌদি আরব রাষ্ট্রটিই আল সৌদ পরিবারের অঢেল সম্পত্তি ও আয়ের উৎস, যেটিকে তারা মনে করে ‘পরিবার নিয়ন্ত্রিত পারিবারিক সম্পত্তি’! তেলের খনি, মূল্যবান জায়গা, বড় বড় ব্যবসায়িক চুক্তি থেকে শুরু করে সৌদি আরবের অর্থনৈতিক কর্মকাণ্ডের সবকিছু থেকেই আয় করে এই রাজপরিবার।২. ওয়ালটন পরিবার (যুক্তরাষ্ট্র): ৪৮ পয়েন্ট নিয়ে মার্কিন যুক্তরাষ্ট্রের ওয়ালটন পরিবার তালিকায় দ্বিতীয় স্থানে। তাদের সম্পদের পরিমাণ ১৪৯ বিলিয়ন বা ১৪ হাজার ৯০০ কোটি ডলার। বিশ্বের সবচেয়ে বড় সুপার চেইন শপ ওয়ালমার্টই পরিবারটির আয়ের সবচেয়ে বড় উৎস। যুক্তরাষ্ট্রসহ সারা বিশ্বের ২৭টি দেশে ওয়ালমার্টের ৫ হাজার ৬৫১টি বিক্রয়কেন্দ্র আছে, যেখানে কর্মরত ১৫ লাখের বেশি মানুষ।৩. কচ ফ্যামিলি (যুক্তরাষ্ট্র): ৪৫ পয়েন্ট নিয়ে তালিকার তৃতীয় স্থানে কচ পরিবার। পরিবারটির মোট সম্পদের পরিমাণ ৮ হাজার ৬০০ কোটি ডলার। কচ পরিবারের আয়ের উৎসের মধ্যে তেল, রিফাইনারি, উৎপাদন, বিনিয়োগ খাতগুলো অন্যতম। পরিবারটির মালিকানাধীন কচ ইন্ডাস্ট্রিজ যুক্তরাষ্ট্রের বেসরকারি খাতের দ্বিতীয় বৃহৎ করপোরেট প্রতিষ্ঠান। যুক্তরাষ্ট্রের প্রেসিডেন্ট নির্বাচনে সব সময়ই প্রার্থীদের বিশাল অঙ্কের চাঁদা দিয়ে থাকে কচ পরিবার।৪. মার্স পরিবার (যুক্তরাষ্ট্র): তালিকার চতুর্থ স্থানে থাকা মার্স পরিবারের সম্পদের মূল উৎস ক্যান্ডি ও চকলেট। মার্স বার, স্নিকারস, মিল্কি ওয়ের মতো বিশ্বখ্যাত চকলেট এই পরিবারের হাতেই তৈরি। মার্স পরিবারের সম্পদের পরিমাণ আট হাজার কোটি ডলার। ঘরে পোষা প্রাণীর খাবারের বিখ্যাত ব্র্যান্ড পেডিগ্রিও মার্স পরিবারের মালিকানাধীন।৫. কার্লোস স্লিম হেলু ও পরিবার (মেক্সিকো): ৪৩ পয়েন্ট নিয়ে তালিকার ৫ নম্বরে আছে মেক্সিকোর কার্লোস স্লিম হেলু পরিবার। মেক্সিকোর টেলিযোগাযোগ সম্রাট খ্যাত কার্লোস স্লিম হেলু ও তাঁর পরিবারের মোট সম্পদের পরিমাণ ৭ হাজার ৭১০ কোটি ডলার। আমেরিকা মোভিল হেলু পরিবারের আয়ের মূল উৎস। এ ছাড়া চেইন রেস্তোরাঁ, এয়ারলাইনস, ব্যাংক, আবাসন, হোটেল, খনি, বিমা, সম্পদ ব্যবস্থাপনাসহ বিভিন্ন খাতের ২০০ ব্যবসাপ্রতিষ্ঠানের মালিক এই পরিবারটির আয়ের উৎসের অভাব নেই।৬. কারগিল-ম্যাকমিলান পরিবার (যুক্তরাষ্ট্র) : ৪ হাজার ৫০০ কোটি ডলারের সম্পদ নিয়ে তালিকার ৬ নম্বরে আছে কারগিল-ম্যাকমিলান পরিবার। এককভাবে এই পরিবারটিতে ১৪ জন বিলিয়নিয়ার সদস্য আছেন। খাদ্য উৎপাদন ও প্রক্রিয়াজাতকরণ ব্যবসায় বিশ্বের সবচেয়ে বড় প্রতিষ্ঠান কারগিল ইনকরপোরেশনের মালিক এ পরিবারটির মোট স্কোর ৪০।৭. লিলিয়ার বেটেনকোর্ট ও পরিবার (ফ্রান্স) : ইউরোপের সবচেয়ে ধনী নারী লিলিয়ান বেটেনকোর্ট ও তাঁর পরিবারের সম্পদের পরিমাণ ৪ হাজার ২৭০ কোটি ডলার। ফ্যাশন ও সৌন্দর্য প্রসাধনী পণ্যের বিশ্বখ্যাত ব্র্যান্ড ল’রিয়েলের মালিক এই পরিবারটির সম্পদ স্কোর ৩৯।৮. বার্নার্ড আরনল্ট ও পরিবার (ফ্রান্স): ফ্রান্সের বার্নার্ড আরনল্ট ও তাঁর পরিবারের সম্পদের পরিমাণ ৩ হাজার ৭৭০ কোটি ডলার। ৭০টির বেশি নামীদামি বিলাসবহুল ব্র্যান্ডের পণ্য বেচাকেনা করেই অঢেল সম্পদের মালিক হয়েছে আরনল্ট পরিবার।৯. কক্স পরিবার (মার্কিন যুক্তরাষ্ট্র): ৩ হাজার ৪৫০ কোটি ডলার ও ৩৫ পয়েন্ট নিয়ে তালিকার ৯ নম্বরে আছে যুক্তরাষ্ট্রের কক্স পরিবার। বিভিন্ন গণমাধ্যম ব্যবসাই পরিবারটির আয়ের মূল উৎস। কক্স পরিবারের মালিকানাধীন কক্স মিডিয়া গ্রুপ ও কক্স কমিউনিকেশন যুক্তরাষ্ট্রের অন্যতম বৃহৎ গণমাধ্যম গোষ্ঠী।১০. হার্স্ট পরিবার (যুক্তরাষ্ট্র) : হার্স্ট পরিবারের আয়ের উৎসও গণমাধ্যম ব্যবসা। হার্স্ট পরিবারের সম্পদ রয়েছে ৩ হাজার ২০০ কোটি ডলার। হার্স্ট করপোরেশনের প্রতিষ্ঠাতা উইলিয়াম র্যানডলফ হার্স্টকে যুক্তরাষ্ট্রের আধুনিক গণমাধ্যম ব্যবসার পথিকৃৎদের একজন হিসেবে গণ্য করা হয়। যুক্তরাষ্ট্রের অন্যতম প্রাচীন দৈনিক পত্রিকা সান ফ্রান্সিসকো ক্রনিকলসহ ৪৯টি দৈনিক ও ৩৪০টি ম্যাগাজিনে বিনিয়োগ আছে হার্স্ট পরিবারের। খেলাধুলার জন্য বিশ্বখ্যাত চ্যানেল ইএসপিএনেরও অন্যতম মালিক এই পরিবারটি।
