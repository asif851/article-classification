
শেয়ারবাজারে তালিকাভুক্ত প্রকৌশল খাতের কোম্পানি বাংলাদেশ স্টিল রি-রোলিং মিলস লিমিটেড (বিএসআরএম) শেয়ারধারীদের জন্য ১৫ শতাংশ নগদ লভ্যাংশ দিয়েছে।গতকাল বৃহস্পতিবার বন্দর নগরীর ইঞ্জিনিয়ার্স ইনস্টিটিউটে কোম্পানির বার্ষিক সাধারণ সভায় এই লভ্যাংশ অনুমোদন করা হয়।বার্ষিক সাধারণ সভায় বিএসআরএম গ্রুপের চেয়ারম্যান আলীহোসাইন আকবর আলী, ব্যবস্থাপনা পরিচালক আমীর আলীহোসাইনসহ পরিচালনা পর্ষদের সদস্যরা, কোম্পানি সচিব ও শেয়ারহোল্ডাররা উপস্থিত ছিলেন।কোম্পানির চেয়ারম্যান আলীহোসাইন আকবর আলী বলেন, মূল কাঁচামাল সরবরাহ নিশ্চিত করতে মিরসরাইয়ে আট লাখ ৬২ হাজার মেট্রিক টন উৎপাদনক্ষমতার বিলেট কারখানা স্থাপন করা হচ্ছে। এটি চালু হলে বিলেট আমদানির ওপর নির্ভরতা কমবে।কোম্পানির চেয়ারম্যান আরও বলেন. রাজনৈতিক অস্থিরতার পরও কোম্পানির বিক্রয় বেড়েছে। সমাপ্ত বছরে কোম্পানির কর-পরবর্তী মুনাফা প্রায় ১১৯ কোটি টাকায় উন্নীত হয়েছে। ২০১২ সালের তুলনায় এই বৃদ্ধির হার ৩৮ দশমিক ২৩ শতাংশ।বার্ষিক সাধারণ সভায় জানানো হয়, গত বছর কোম্পানি ছয় লাখ ৩০ হাজার টন ইস্পাত পণ্য উৎপাদন করেছে। উৎপাদন বৃদ্ধির হার আট দশমিক ৬৫ শতাংশ। শেয়ারপ্রতি আয় বেড়ে হয়েছে সাড়ে তিন টাকা।
