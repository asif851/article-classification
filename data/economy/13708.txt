
বাংলাদেশ ব্যাংকের গভর্নর আতিউর রহমান বলেছেন, আত্মঘাতী রাজনৈতিক পরিস্থিতি থেকে রেহাই পেতে নেতৃত্বের সদিচ্ছার দিকে দেশের মানুষ চেয়ে আছে।আজ শনিবার রাজধানীর একটি হোটেলে মার্কেন্টাইল ব্যাংক আয়োজিত আব্দুল জলিল শিক্ষাবৃত্তি প্রদান অনুষ্ঠানে গভর্নর এ কথা বলেন।আতিউর রহমান বলেন, ‘দেশের অস্থিতিশীল রাজনৈতিক কর্মকাণ্ড ও অধিকারের নামে যে বিধ্বংসী প্রবণতা বিরাজ করছে, তা দীর্ঘায়িত বা স্থায়ী হলে আমাদের সব অর্জন ও সম্ভাবনা ম্লান হয়ে যাবে।’দেশের সাম্প্রতিক অর্থনৈতিক উন্নয়নের কথা তুলে ধরে আতিউর রহমান বলেন, বৈশ্বিক অর্থনৈতিক মন্দা ও অভ্যন্তরীণ অস্থিতিশীল রাজনৈতিক পরিস্থিতির মধ্যেও গত পাঁচ বছরে দেশের জিডিপি প্রবৃদ্ধি গড়ে ৬ শতাংশের বেশি অর্জিত হয়েছে। দেশে মুদ্রাস্ফীতির হার ক্রমে কমছে। গত বছরও মুদ্রাস্ফীতি দুই ডিজিটে ছিল। চলতি অর্থবছরের অক্টোবর মাস শেষে মুদ্রাস্ফীতি কমে ৭ দশমিক ৩ শতাংশে চলে এসেছে।দেশে বৈদেশিক মুদ্রার রিজার্ভ ১৭ বিলিয়ন ডলারের মাইলফলক ছাড়িয়েছে বলেও জানান গভর্নর।মার্কেন্টাইল ব্যাংকের চেয়ারম্যান এম আমানুল্লাহর সভাপতিত্বে অনুষ্ঠানে ব্যাংকের ব্যবস্থাপনা পরিচালক এহসানুল হকসহ অন্যরা উপস্থিত ছিলেন।মার্কেন্টাইল ব্যাংকের উদ্যোগে ২০১২ সালের মাধ্যমিক ও উচ্চ মাধ্যমিক পরীক্ষায় উত্তীর্ণ ৭৫৭ জনকে এক কোটি টাকার শিক্ষাবৃত্তি দেওয়া হচ্ছে। আজ এর মধ্যে ১৭৪ জনকে বৃত্তি দেওয়া হয়। 
