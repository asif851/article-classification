
আন্তব্যাংক মুদ্রাবাজার (কলমানি মার্কেট) থেকে ঋণ গ্রহণের সীমা নির্ধারণের ক্ষেত্রে নিট সম্পদের পরিবর্তে প্রতিষ্ঠানের ইকুইটিকে ভিত্তি হিসেবে বিবেচনা করার সিদ্ধান্ত নিয়েছে বাংলাদেশ। আজ রোববার এ বিষয়ে প্রজ্ঞাপন জারি করা হয়েছে কেন্দ্রীয় ব্যাংকের পক্ষ থেকে। সব আর্থিক প্রতিষ্ঠানের প্রধান নির্বাহী ও ব্যবস্থাপনা পরিচালক বরাবর এই প্রজ্ঞাপন জারি করা হয়।
এতে বলা হয়, আগে আর্থিক প্রতিষ্ঠানগুলো আন্তব্যাংক মুদ্রাবাজার থেকে তাদের নিট সম্পদের সর্বোচ্চ ১৫ শতাংশ পর্যন্ত ঋণ নিতে পারত। তবে এখন থেকে ঋণের ঊর্ধ্বসীমা নির্ধারণ করতে নিট সম্পদের পরিবর্তে প্রতিষ্ঠানের ইকুইটিকে ভিত্তি হিসেবে বিবেচনা করা হবে। আগামী ১ ফেব্রুয়ারি থেকে এ নির্দেশনা কার্যকর হবে। ওই দিন থেকে আর্থিক প্রতিষ্ঠানগুলো আন্তব্যাংক মুদ্রাবাজার থেকে তাদের ইকুইটির বিপরীতে সর্বোচ্চ ৩০ শতাংশ হারে ঋণ নিতে পারবে।
আর্থিক প্রতিষ্ঠানকে প্রতিবছরের ৩১ ডিসেম্বর পর্যন্ত ইকুইটির তথ্য এর পরের মাস অর্থাৎ জানুয়ারির ২৫ তারিখের মধ্যে বাংলাদেশ ব্যাংকের ওয়েব পোর্টালে দাখিল করতে হবে বলে জানানো হয়েছে নির্দেশনায়। ৩১ ডিসেম্বরের ইকুইটির তথ্যের ভিত্তিতে পরবর্তী ১২ মাস আন্তব্যাংক মুদ্রাবাজার থেকে ঋণ নিতে পারবে আর্থিক প্রতিষ্ঠানগুলো।
