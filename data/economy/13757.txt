
জ্বালানি তেলের দাম আবারও কমানো হবে বলে জানিয়েছেন অর্থমন্ত্রী আবুল মাল আবদুল মুহিত।আন্তর্জাতিক মুদ্রা তহবিলের (আইএমএফ) সফররত মিশনপ্রধান ব্রায়ান এইটকেনের নেতৃত্বাধীন প্রতিনিধিদলের সঙ্গে এক বৈঠকের পর সাংবাদিকদের প্রশ্নের জবাবে অর্থমন্ত্রী এ কথা বলেন। সচিবালয়ে গতকাল বৃহস্পতিবার এ বৈঠক অনুষ্ঠিত হয়।অর্থমন্ত্রী বলেন, ‘জ্বালানি তেল অর্থনীতির জ্বালানি। জ্বালানি তেলের দাম একবার কমিয়েছি, আরেকবার কমানো হবে। আমরা মনে করছি, আরেকটু কমালে অর্থনীতির জন্য ভালো হবে।’গত সোমবার অনুষ্ঠিত রাজস্ব সমন্বয় কাউন্সিলের বৈঠকেও জ্বালানি তেলের দাম কমানোর ব্যাপারে আলোচনা হয়েছে এবং সবাই কমানোর পক্ষেই মত দিয়েছেন বলে জানান অর্থমন্ত্রী।কোন তেলে কত টাকা এবং কবে থেকে কমানো হবে—জানতে চাইলে অর্থমন্ত্রী বলেন, ‘বিষয়গুলো প্রস্তুত করছি। আগে জ্বালানি ও খনিজ সম্পদ বিভাগে যাব। প্রধানমন্ত্রীর সঙ্গেও বৈঠক করব।’বর্তমানে প্রতি লিটার ডিজেল ও কেরোসিন ৬৫ টাকা, অকটেন ৮৯ টাকা, পেট্রল ৮৬ টাকা এবং ফার্নেস তেলের দাম ৪২ টাকা। গত ২৬ এপ্রিল থেকে এ দাম কার্যকর, আগে আরও বেশি ছিল।অর্থমন্ত্রী জানান, জাতীয় সংসদের আগামী অধিবেশন শুরুর আগেই প্রধানমন্ত্রীর সঙ্গে কথা বলবেন তিনি। আর জ্বালানি ও খনিজ সম্পদ বিভাগকে ইতিমধ্যে এ ব্যাপারে কাজ করার পরামর্শ দিয়েছেন।জ্বালানি তেলের দাম কমানোর একটি প্রস্তাব ইতিমধ্যে প্রধানমন্ত্রীর কার্যালয়ে আছে বলে জানা গেছে—সাংবাদিকেরা এ বিষয়টি উত্থাপন করলে অর্থমন্ত্রী বলেন, ‘আমার মনে হয় না।’দাম কমানোর সুবিধা ব্যক্তি পর্যায়ে পৌঁছে না কেন জানতে চাইলে অর্থমন্ত্রী প্রশ্নটির সঙ্গে দ্বিমত পোষণ করে বলেন, পরিবহন খাতে তো তেলের দাম কমার প্রভাব বা সুবিধাটি সরাসরিই দেখতে পাওয়া যায়। আবার এতে বিদ্যুৎ উৎপাদনের খরচও কমে।বিদ্যুতের দাম বাড়বে-কমবে কি না জানতে চাইলে অর্থমন্ত্রী স্পষ্ট কিছু বলেননি।আইএমএফ মিশনের সঙ্গে গুরুত্বপূর্ণ কোনো আলোচনা হয়নি জানিয়ে অর্থমন্ত্রী বলেন, মিশনপ্রধান নতুন নিয়োগ পেয়েছেন। এটা তাঁর পরিচয়মূলক সফর। মিশনের সঙ্গে বৈঠক হবে মূলত আগামী ফেব্রুয়ারিতে।ব্যাংক খাতের খেলাপি ঋণ নিয়ে আইএমএফ দল কিছুই বলেনি—এমন প্রশ্নের জবাবে অর্থমন্ত্রী বলেন, ‘না, কিছু বলেনি। আমি তো ভেবেছিলাম এ বিষয়ে কথা উঠবে। সরাসরি বৈদেশিক বিনিয়োগ নিয়েও কোনো দলটি কোনো প্রশ্ন তোলেনি।’বৈদেশিক লেনদেনের ভারসাম্য ভালো থাকায় আইএমএফের সঙ্গে নতুন কোনো কর্মসূচিতে যাওয়ার সুযোগ নেই বলেও জানান মুহিত।
