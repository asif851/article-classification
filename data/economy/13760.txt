
শারদীয় দুর্গাপূজা ও পবিত্র ঈদুল আজহা উপলক্ষে দিনাজপুরের হাকিমপুর উপজেলার হিলি স্থলবন্দরে নয় দিন ও পঞ্চগড়ের বাংলাবান্ধা স্থলবন্দরে ১১ দিনের ছুটি গত বৃহস্পতিবার শুরু হয়েছে।
হাকিমপুর (দিনাজপুর) প্রতিনিধি জানান, হিলি স্থলবন্দরে ১৮ অক্টোবর পর্যন্ত আমদানি-রপ্তানি বন্ধ থাকবে।
বাংলাহিলি কাস্টমস সিঅ্যান্ডএফ এজেন্টস অ্যাসোসিয়েশনের সাধারণ সম্পাদক আবদুর রহমান লিটন প্রথম আলোকে বলেন, ভারতের হিলি এক্সপোর্টার্স অ্যান্ড কাস্টমস ক্লিয়ারিং এজেন্টস অ্যাসোসিয়েশনের সঙ্গে আলোচনার মাধ্যমে বাণিজ্যিক কার্যক্রম বন্ধ রাখার এই সিদ্ধান্ত নেওয়া হয়েছে। ১৯ অক্টোবর যথারীতি বন্দরের কার্যক্রম শুরু হবে।
তবে এই স্থলবন্দর দিয়ে নয় দিন পণ্য আমদানি-রপ্তানি কার্যক্রম বন্ধ থাকলেও দুই দেশের মধ্যে পাসপোর্টধারী যাত্রীদের পারাপার স্বাভাবিক থাকবে বলে জানান হিলি ইমিগ্রেশন চেকপোস্টের ভারপ্রাপ্ত কর্মকর্তা (ওসি) মো. খাজা মুদ্দিন।
এদিকে বার্তা সংস্থা বাসস জানায়, পঞ্চগড়ের বাংলাবান্ধা স্থলবন্দরে সব ধরনের বাণিজ্যিক কার্যক্রম ২০ অক্টোবর পর্যন্ত বন্ধ থাকবে। ২১ অক্টোবর থেকে শুরু হবে আমদানি-রপ্তানি।
 
ঈদের পরেও বন্দর খোলা রাখার দাবি
এদিকে আসন্ন ঈদুল আজহার পরেও সাপ্তাহিক ছুটির দিনে ঢাকা, চট্টগ্রাম, মংলা ও বেনাপোল কাস্টম হাউস খোলা রাখার দাবি জানিয়েছে এক্সপোর্টার্স অ্যাসোসিয়েশন অব বাংলাদেশ (ইএবি)।
জাতীয় রাজস্ব বোর্ডের (এনবিআর) চেয়ারম্যানের কাছে গত বৃহস্পতিবার পাঠানো এক চিঠিতে এমন দাবি জানিয়েছে রপ্তানিকারকদের সংগঠনটি।
এ চিঠিতে সই করেন ইএবির সভাপতি আব্দুস সালাম মুর্শেদী।
এনবিআরে পাঠানো চিঠিতে বলা হয়, ঈদের ছুটির আগে-পরে সাপ্তাহিক ছুটির দিনে বন্দরের কাস্টম হাউস বন্ধ থাকলে আমদানি-রপ্তানি কার্যক্রম ব্যাপকভাবে ব্যাহত হয়। সে কারণে ঈদের ছুটির পরের শুক্র ও শনিবার ঢাকা, চট্টগ্রাম, মংলা ও বেনাপোল কাস্টম হাউস খোলা রাখতে ব্যবস্থা নেওয়ার অনুরোধ জানানো হয়েছে ওই চিঠিতে।
