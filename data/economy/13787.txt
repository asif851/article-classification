
বাংলাদেশে বিদেশি ক্রেতা প্রতিনিধিদের আরও দুই থেকে তিন সপ্তাহ সতর্ক থাকার পরামর্শ দিয়েছেন শ্রম ও কর্মসংস্থানমন্ত্রী ইঞ্জিনিয়ার খন্দকার মোশাররফ হোসেন। তিনি বলেছেন, এরপর পরিস্থিতি শান্ত হয়ে যাবে। তখন ক্রেতা প্রতিনিধিরা আগের চেয়ে বেশি নিরাপত্তা পাবেন।তৈরি পোশাকের আন্তর্জাতিক ক্রেতা প্রতিষ্ঠানগুলোর প্রতিনিধিদের সঙ্গে গতকাল এক বৈঠক শেষে খন্দকার মোশাররফ হোসেন সাংবাদিকদের এসব কথা বলেন। ঢাকার ইস্কাটনে প্রবাসী কল্যাণ ভবনে সভাটি অনুষ্ঠিত হয়। এতে উপস্থিত ছিলেন শ্রমসচিব মিকাইল শিপার ও যুগ্ম সচিব ফয়জুর রহমান, বিজিএমইএর সভাপতি আতিকুল ইসলাম, সহসভাপতি শহীদুল্লাহ আজিমসহ বিদেশি ক্রেতাদের প্রতিনিধিরা।বৈঠক শেষে শ্রমমন্ত্রী বলেন, স্ট্যান্ডার্ড গার্মেন্টে আগুন ও সাম্প্রতিক রাজনৈতিক পরিস্থিতির কারণে ক্রেতা প্রতিষ্ঠানগুলো খুবই উদ্বিগ্ন। তিনি বলেন, ‘আমরা ক্রেতাদের বলেছি, সাম্প্রতিক অস্থিরতা সাময়িক। বিএনপি নির্বাচনে যাবে না। অন্যদিকে একটি নিবন্ধন বাতিল হওয়া দল তাদের নেতাদের বিচার ঠেকাতে মরণ কামড় দিচ্ছে। তবে এটা জনগণের কোনো আন্দোলন নয়। এটি হলে রাস্তায় হাজার হাজার মানুষ থাকত। তবে বুধবারও ঢাকার পরিস্থিতি প্রায় স্বাভাবিক ছিল।’বর্তমানে একটি দ্বৈত শাসন চলছে বলে উল্লেখ করে খন্দকার মোশাররফ হোসেন বলেন, ‘এখন সবকিছু নির্বাচন কমিশনের অধীনে। তাই সরকার চাইলেও কাউকে বদলি করতে পারে না। তবে দু-তিন সপ্তাহ পরে পরিস্থিতি এমন থাকবে না। সরকার আরও কঠোর হবে।’ তিনি বলেন, ‘গত পাঁচ বছর ক্রেতারা নির্বিঘ্ন ব্যবসা করতে পেরেছেন। আগামীতে আরও বেশি নিরাপদে ব্যবসা করতে পারবেন।’পোশাকশ্রমিকদের নতুন মজুরি কাঠামো বাস্তবায়নে সরকারের পদক্ষেপ সম্পর্কে শ্রমমন্ত্রী বলেন, প্রতিটি কারখানায় ত্রিপক্ষীয় কমিটি আছে। মজুরিসংক্রান্ত সমস্যা ওই কমিটি নিরসন করবে। এ ছাড়া মন্ত্রণালয় ও কলকারখানা পরিদর্শন অধিদপ্তর তো আছেই।ক্রেতা প্রতিনিধিরা কী বলেছেন জানতে চাইলে শহিদুল্লাহ আজিম বলেন, তাঁরা নিজেদের উদ্বেগের কথা জানিয়ে নিরাপত্তা চেয়েছেন। বলেছেন, নিরাপত্তার অভাবে তাঁরা এক জায়গা থেকে অন্য জায়গায় যেতে পারছেন না। এ ছাড়া অনেক ক্রেতা কার্যাদেশ নিয়ে বসে আছেন। বাংলাদেশে আসতে চেয়েও পারছেন না। এ অবস্থায় তাঁরা অন্য কোনো দেশে কার্যাদেশ দেওয়ার চিন্তাভাবনা করছেন।
