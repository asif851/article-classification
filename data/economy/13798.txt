
টানা চার কর্মদিবস ঊর্ধ্বমুখী প্রবণতার পর আজ মঙ্গলবার নিম্নমুখী প্রবণতা লক্ষ করা গেছে শেয়ারবাজারে। দিনের লেনদেন শেষে দেশের দু্ই স্টক এক্সচেঞ্জের অধিকাংশ কোম্পানির শেয়ারের দাম কমেছে। ফলে সূচকও কমেছে। একই সঙ্গে লেনদেন সামান্য কমেছে দুই বাজারে।
বাজারের নিম্নমুখী এই প্রবণতাকে স্বাভাবিক মূল্য সংশোধন হিসেবে দেখছেন বাজারসংশ্লিষ্টরা। তাঁরা বলছেন, টানা চার কর্মদিবস বাজার বাড়ছিল। এ অবস্থায় অনেক বিনিয়োগকারী মুনাফা তুলে নেওয়ায় এই মূল্য সংশোধন হয় বাজারে।
ডিএসইতে সূচক কমেছে ১৬ পয়েন্ট
প্রধান শেয়ারবাজার ঢাকা স্টক এক্সচেঞ্জের (ডিএসই) ডিএসইএক্স সূচক ১৬ পয়েন্ট কমে দাঁড়িয়েছে চার হাজার ৮০৯ পয়েন্টে।
এর আগে সকাল সাড়ে ১০টায় সূচকের ঊর্ধ্বমুখী প্রবণতায় ডিএসইতে লেনদেন শুরু হয়। বেলা সোয়া ১১টার দিকে সূচক গতকালের চেয়ে ৪৫ পয়েন্ট বেড়ে যায়। এরপর সূচক বাড়ার হার কমতে শুরু করে, যা লেনদেনের শেষ পর্যন্ত অব্যাহত ছিল।
ডিএসইতে আজ ২৯২টি প্রতিষ্ঠানের শেয়ার ও মিউচুয়াল ফান্ড লেনদেন হয়েছে। এর মধ্যে ১৬৩টিরই দাম কমেছে। বেড়েছে ১১২টির এবং অপরিবর্তিত রয়েছে ১৭টি প্রতিষ্ঠানের শেয়ারের দাম।
ডিএসইতে আজ ৭৭১ কোটি টাকার শেয়ার লেনদেন হয়েছে, যা গতকালের চেয়ে ৩৩ কোটি টাকা কম। গতকাল এই বাজারে ৮০৪ কোটি টাকার শেয়ার লেনদেন হয়।
সিএসইতে সূচক কমেছে ৫৪ পয়েন্ট
ডিএসইর পাশাপাশি চট্টগ্রাম স্টক এক্সচেঞ্জেও (সিএসই) সূচক ও লেনদেন কমেছে। লেনদেন শেষে সিএসইর সার্বিক মূল্যসূচক ৫৪ পয়েন্ট কমে অবস্থান করছে ১৪ হাজার ৯২৭ পয়েন্টে।
সিএসইতে আজ ২৩৪টি প্রতিষ্ঠানের শেয়ার ও মিউচুয়াল ফান্ড লেনদেন হয়েছে। এর মধ্যে ১৩৩টির দাম কমেছে। বেড়েছে ৮১টির আর অপরিবর্তিত রয়েছে ২০টি প্রতিষ্ঠানের শেয়ারের দাম।
সিএসইতে আজ ৬৯ কোটি টাকা লেনদেন হয়েছে, যা গতকালের চেয়ে এক কোটি টাকা কম। গতকাল এই বাজারে ৭০ কোটি টাকা লেনদেন হয়।
ডিএসইতে লেনদেনে শীর্ষে মেঘনা পেট্রোলিয়াম
গতকালের মতো আজও ডিএসইতে লেনদেনে শীর্ষে ছিল মেঘনা পেট্রোলিয়াম লিমিটেড। আজ এই প্রতিষ্ঠানের ২৯ কোটি টাকার শেয়ার লেনদেন হয়। এ ছাড়া মার্কেন্টাইল ব্যাংক, ইউসিবিএল, যমুনা অয়েল, আইএফআইসি ব্যাংক, অ্যাপোলো ইস্পাত, ইউনাইটেড এয়ার, পদ্মা অয়েল, ডেল্টা লাইফ ইনস্যুরেন্স, এনবিএল প্রভৃতি লেনদেনের শীর্ষে উঠে আসে।
