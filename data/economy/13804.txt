
ঢাকার গুলশানের হলি আর্টিজান রেস্তোরাঁ ও কিশোরগঞ্জের শোলাকিয়ায় জঙ্গি হামলার ঘটনার নিন্দা জানিয়েছে বাংলাদেশ টেক্সটাইল মিলস অ্যাসোসিয়েশন (বিটিএমএ)।এসব কার্যকলাপ দেশের ইতিবাচক ভাবমূর্তিকে বহির্বিশ্বে প্রশ্নবিদ্ধ করেছে এবং অগ্রগতির জন্যও হুমকিস্বরূপ বলে মনে করে বস্ত্রকল মালিকদের সংগঠনটি। বিটিএমএ গতকাল রোববার এক সংবাদ বিজ্ঞপ্তিতে ১ জুলাই ঢাকায় ও ঈদের দিন কিশোরগঞ্জে দুটি জঙ্গি হামলায় নিহত দেশি-বিদেশি নাগরিক ও তাঁদের পরিবারের প্রতি গভীর সমবেদনা জানিয়েছে। এতে আরও বলা হয়, এ ধরনের হত্যাকাণ্ড বর্বরোচিত ও মানবতাবিরোধী। কোনো সত্যিকার দেশপ্রেমিক ও ইসলামে বিশ্বাসী মুসলমান এমন নারকীয় ও পৈশাচিক কার্যকলাপে যুক্ত হতে পারে না। বিটিএমএ বলছে, দেশের অর্থনীতির চালিকাশক্তি বস্ত্র ও পোশাক খাত। গুলশানের ঘটনায় নিহত বিদেশিদের কয়েকজন দেশের তৈরি পোশাকের ক্রেতা। এ ধরনের ধ্বংসাত্মক ও বর্বরোচিত ঘটনায় নিহত ব্যক্তিদের দেশে বাংলাদেশ সম্পর্কে নেতিবাচক ধারণার জন্ম হতে পারে; যা কিনা দেশের বস্ত্র ও পোশাক খাতে নেতিবাচক প্রভাব ফেলবে। তাই সংগঠনটি আশা প্রকাশ করেছে, সরকার দেশের অর্থনীতির স্বার্থে রাষ্ট্রবিরোধী কার্যকলাপ কঠোর ও নিরপেক্ষভাবে দমন করবে।
