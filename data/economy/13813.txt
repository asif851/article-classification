
আকাশপথে ঢাকা থেকে নেপালের রাজধানী কাঠমান্ডুতে যাত্রী পরিবহনের আনুষ্ঠানিক ঘোষণা দিল বেসরকারি বিমান সংস্থা ইউএস-বাংলা এয়ারলাইনস। আগামী ১৫ মে থেকে ঢাকা-কাঠমান্ডু রুটে এই ফ্লাইট চলাচল শুরু হবে। রাজধানীর একটি হোটেলে গতকাল রোববার এক সংবাদ সম্মেলনে বিমান সংস্থাটির পক্ষ থেকে এ ঘোষণা দেওয়া হয়।সংবাদ সম্মেলনে জানানো হয়, আন্তর্জাতিক গন্তব্যে ইউএস-বাংলার এটি প্রথম ফ্লাইট। ঢাকা থেকে কাঠমান্ডু যাওয়া ও আসার খরচ পড়বে ১৭ হাজার ৬৬২ টাকা। তবে শুধু যাওয়া কিংবা আসার জন্য ভাড়া লাগবে ১১ হাজার ৭৯০ টাকা। ৭৮ আসনবিশিষ্ট ড্যাশ-৮ কিউ ৪০০ সিরিজের নিউ জেনারেশন এয়ারক্রাফট দিয়ে ঢাকা-কাঠমান্ডু পথে ফ্লাইট পরিচালিত হবে। প্রাথমিকভাবে প্রতি সপ্তাহের রোব, মঙ্গল ও বৃহস্পতিবার এই ফ্লাইট চলবে। ঢাকা থেকে বেলা তিনটায় ফ্লাইট ছেড়ে যাবে এবং নেপালের কাঠমান্ডুতে পৌঁছাবে স্থানীয় সময় বিকেল সাড়ে চারটার দিকে। আর কাঠমান্ডু থেকে বিকেল ৫টা ১০ মিনিটে ছেড়ে সন্ধ্যা ৭টা ১০ মিনিটে ঢাকায় পৌঁছাবে। গত ২৪ মার্চ ইউএস-বাংলা এয়ারলাইনস কাঠমান্ডু থেকে ঢাকা পথে যাত্রী পরিবহনের জন্য নেপাল সরকারের অনুমতি পায়। বর্তমানে বিমান সংস্থাটি অভ্যন্তরীণ গন্তব্যে ঢাকা থেকে চট্টগ্রাম, কক্সবাজার, সিলেট, যশোর, সৈয়দপুর, রাজশাহী ও বরিশালে যাত্রী পরিবহন করছে।সংবাদ সম্মেলনে বক্তব্য দেন ইউএস-বাংলা এয়ারলাইনসের ব্যবস্থাপনা পরিচালক আবদুল্লাহ আল মামুন। বিশেষ অতিথি ছিলেন বাংলাদেশে নিযুক্ত কানাডার রাষ্ট্রদূত বেনোয়া পিয়ের লাঘামে, নেপাল দূতাবাসের চার্জ দ্য অ্যাফেয়ার্স দিলি প্রসাদ আচার্য প্রমুখ।আবদুল্লাহ আল মামুন বলেন, বেসরকারি বিমান পরিবহন সংস্থাগুলোর মধ্যে ইউএস-বাংলা এয়ারলাইনস সবচেয়ে কম সময়ে আন্তর্জাতিক গন্তব্যে ফ্লাইট পরিচালনা করতে যাচ্ছে। এই ফ্লাইট পরিচালনার মাধ্যমে ভ্রাতৃপ্রতিম দুই দেশের পর্যটন ও ব্যবসা-বাণিজ্য আরও সম্প্রসারিত হবে।
