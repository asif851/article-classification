
অর্থমন্ত্রী আবুল মাল আবদুল মুহিত বলেছেন, পুঁজিবাজার কোনোমতেই ফাটকা বাজার নয়, যাঁরা এমনটি মনে করেন, তাঁরা পুঁজিবাজারের শত্রু।
আজ শনিবার সিলেটে ‘বিনিয়োগকারী ও উদ্যোক্তা কনফারেন্স এবং বিনিয়োগ শিক্ষা মেলা ২০১৮’-এর উদ্বোধনী অনুষ্ঠানে প্রধান অতিথির বক্তব্যে এ মন্তব্য করেছেন অর্থমন্ত্রী। নগরের আরামবাগ এলাকায় আমানউল্লাহ কনভেনশন সেন্টারে মেলার উদ্বোধন হয়।
অর্থমন্ত্রী আরও বলেন, সরকার সাত বছরে পুঁজিবাজারের ভিত্তি মজবুত করতে সক্ষম হয়েছে। এখন পুঁজিবাজার বিকাশের সময়। আইপিও বৃদ্ধির মাধ্যমে পুঁজিবাজার ব্যাপক প্রসার লাভ করবে, ফলে শিল্প ও বিনিয়োগ খাতে সাধারণ মানুষের অংশগ্রহণ ও আর্থিক সক্ষমতা বাড়বে বলেও মন্তব্য করেন মন্ত্রী।
বাংলাদেশের পুঁজিবাজার নিয়ে অর্থমন্ত্রী সন্তোষ প্রকাশ করেন। তিনি বলেন, এটি এখন আন্তর্জাতিক মানের একটি বাজারে পরিণত হয়েছে। সব সমস্যা কাটিয়ে দ্রুত বিকাশমান খাত। পুঁজিবাজার বিকাশে জনগণের অংশগ্রহণ খুবই গুরুত্বপূর্ণ। কেবল ভাগ্যের ওপর নির্ভর না করে বিনিয়োগকারীদের জেনেশুনে পুঁজিবাজারে বিনিয়োগ করা উচিত। সরকার আন্তরিক, তাই আগামী দুই বছরে পুঁজিবাজার আরও দ্রুত বিকশিত হবে এবং সমস্যামুক্ত হবে।
মেলার উদ্বোধনী অনুষ্ঠানে স্বাগত বক্তব্য দেন বাংলাদেশ সিকিউরিটিজ অ্যান্ড এক্সচেঞ্জ কমিশনের চেয়ারম্যান এম খায়রুল হোসেন। বাংলাদেশ সিকিউরিটিজ অ্যান্ড এক্সচেঞ্জ কমিশনের আয়োজনে মেলায় আট বিনিয়োগকারী প্রতিষ্ঠান তাদের সেবা প্রদর্শন করে।
উদ্বোধনী অনুষ্ঠান শেষে সাংবাদিকদের প্রশ্নের পরিপ্রেক্ষিতে অর্থমন্ত্রী শেয়ার কেলেঙ্কারির বিরুদ্ধে মামলা চলমান থাকার বিষয়টি জানান। তিনি বলেন, ‘শেয়ার কেলেঙ্কারির ঘটনায় জড়িতদের বিরুদ্ধে অনেকগুলো মামলার কার্যক্রম চলমান রয়েছে।’
বিকেলে অর্থমন্ত্রী সিলেট নগরের রিকাবিবাজারে কবি নজরুল মিলনায়তনে নগর ও জেলা আওয়ামী লীগের বিশেষ বর্ধিত সভায় অংশ নেন। ৩০ জানুয়ারি সিলেটে প্রধানমন্ত্রীর সফর ও পরবর্তী সময়ে জনসভার প্রস্তুতি হিসেবে বিশেষ বর্ধিত সভা হচ্ছে।
