
বাংলাদেশ ব্যাংকের প্রধান অর্থনীতিবিদ বিরূপাক্ষ পাল বলেছেন, আন্তর্জাতিক বাজারে এখন জ্বালানি তেলের দাম কম। এটি সমন্বয় করে দেশে জ্বালানি তেলের দাম কমালে বিনিয়োগ বাড়বে। রাজধানীর বিয়াম মিলনায়তনে আজ মঙ্গলবার দেশের অর্থনৈতিক পরিস্থিতি নিয়ে বিনিয়োগ বোর্ড আয়োজিত এক সেমিনারে এসব কথা বলেন বিরূপাক্ষ পাল। তিনি সেমিনারে মূল প্রবন্ধ পাঠ করেন। এতে সভাপতিত্ব করেন বিনিয়োগ বোর্ডের চেয়ারম্যান এস এ সামাদ। বিরূপাক্ষ পাল বলেন, ‘বর্তমানে দেশে মূল্যস্ফীতির হার ৬ শতাংশ। পেট্রলের দাম কমালে মূল্যস্ফীতি আরও কমবে। তখন আমানতের সুদের হার কমে আসবে। তাতে ঋণের সুদহার কমবে। এভাবে ব্যাংকিং ব্যবস্থার মূল পাটাতনকে নিচে নামিয়ে আনতে পারলেই সুদের হার কমে যাবে। তখন দেশে বিনিয়োগ বাড়বে।’ তিনি আরও বলেন, ‘ব্যাংকগুলো আমানত ও ঋণের সুদের হারের ব্যবধান কমিয়েও ব্যবসায় লাভবান হতে পারে। সে জন্য তাদের ব্যয় হ্রাস ও দক্ষতা বৃদ্ধি করতে হবে।’ অবশ্য সেমিনারে উপস্থিত প্রধানমন্ত্রীর বিদ্যুৎ, জ্বালানি ও খনিজ সম্পদ বিষয়ক উপদেষ্টা তৌফিক-ই-ইলাহী চৌধুরী তাঁর বক্তব্যে বলেন, ‘পেট্রলের দাম কমালেই বিনিয়োগ বাড়বে, বিরূপাক্ষ পাল এ বিষয়ে কোন তথ্য প্রমাণ উপস্থাপন করতে পারেননি। তবে আমি মনে করি না যে, পেট্রলের দাম কমালেই বিনিয়োগ বেড়ে যাবে।’
