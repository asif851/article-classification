
চাহিদা মেটাতে বাংলাদেশ যেমন বিভিন্ন দেশ থেকে বাইসাইকেল আমদানি করে, তেমনি এ দেশ থেকে তৈরি বাইসাইকেল বিশ্বের বিভিন্ন দেশে রপ্তানিও হয়। আর প্রতিবছরই সাইকেলের রপ্তানি বাড়ছে। রপ্তানি উন্নয়ন ব্যুরোর (ইপিবি) তথ্য অনুযায়ী, ২০১৩-১৪ অর্থবছরে বাংলাদেশ থেকে ১১ কোটি ২৯ লাখ ডলারের বাইসাইকেল রপ্তানি হয়েছে। আগের বছর রপ্তানি হয়েছিল ১০ কোটি ৫১ লাখ ডলার। অর্থাৎ এক বছরে রপ্তানি বেড়েছে ৭ দশমিক ৪৩ শতাংশ। ইপিবি অবশ্য গত অর্থবছরের জন্য রপ্তানি লক্ষ্যমাত্রা ঠিক করেছিল ১১ কোটি ৩৩ হাজার ডলার। আর এ লক্ষ্যমাত্রার চেয়ে রপ্তানি বেশি হয়েছে ২ দশমিক ৩২ শতাংশ। রপ্তানিকারকদের সঙ্গে আলাপ করে জানা যায়, বাংলাদেশ থেকে রপ্তানি হওয়া বাইসাইকেলের ৮০ শতাংশই যায় ইউরোপীয় ইউনিয়নভুক্ত দেশগুলোতে। বাকিটা যায় ভারত, যুক্তরাষ্ট্র, সংযুক্ত আরব আমিরাত, অস্ট্রেলিয়াসহ আরও কিছু দেশে।
