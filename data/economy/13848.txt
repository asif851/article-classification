
হরতালে বিক্রি কম, তাই খেত থেকে সবজি তুলছেন না চাষিরা। এতে সরবরাহ কমে গিয়ে সবজির পাইকারি বাজারে লেগেছে মন্দা। এর বিরূপ প্রভাব পড়েছে সবজির পাইকারদের ব্যবসায়।
সরবরাহ কম থাকায় খুচরা বাজারে সবজির দাম বেড়ে গেছে। এতে সবজি নিয়ে চাষি ও পাইকাররা যেমন বিপাকে পড়েছেন, তেমনি গাঁট থেকে বাড়তি টাকা যাচ্ছে সাধারণ ক্রেতার।
যশোরের পাইকারি সবজির মোকাম বারীনগর থেকে প্রতিদিন অন্তত ৪০ ট্রাক সবজি ঢাকাসহ দেশের বিভিন্ন এলাকায় যায়। ৮৪ ঘণ্টার টানা হরতালের কারণে মোকামে সবজি কিনতে আসতে পারছেন না ব্যাপারীরা।
দেশের মোট উত্পাদিত সবজির একটা বড় অংশ আসে যশোর থেকে। প্রতিবছর আড়াই লাখ মেট্রিক টন সবজি এখান থেকে দেশের বিভিন্ন অঞ্চলে পাঠানো হয়।
বারীনগর মোকামে গিয়ে কৃষক ও ব্যবসায়ীদের সঙ্গে কথা বলে জানা গেছে, সপ্তাহের পাঁচ দিন বারীনগরে সবজির পাইকারি হাট বসে। এ পাঁচ দিনের প্রতিদিনই ৪০ ট্রাক করে সবজি দেশের বিভিন্ন অঞ্চলে পাঠানো হয়। টানা হরতালের কারণে বাইরের ব্যাপারীরা মোকামে আসতে পারছেন না। লোকসানের ভয়ে কৃষকও খেত থেকে সবজি তুলছেন না। পাইকারি বাজারে সরবরাহ কমায় এর প্রভাব পড়ছে খুচরা বাজারেও। এতে ক্রেতাকে বেশি দামে সবজি কিনতে হচ্ছে।
মোকামের পাশে ছোট হৈবতপুর গ্রামের সবজির মাঠে পাওয়া গেল কৃষক আইয়ুব আলীকে। চোখেমুখে দুশ্চিন্তার ছাপ। প্রথম আলো ডটকমকে তিনি বলেন, পোকার আক্রমণে খেতের বেগুনগাছ মরে গেছে। বেগুনে ২০ হাজার টাকা লোকসান হয়েছে। হরতালের কারণে বাজারে ব্যাপারী না থাকায় মোকামে শিম নিয়ে কেজিতে পাঁচ থেকে ছয় টাকা লোকসানে বিক্রি করতে হয়েছে। লোকসানের ভয়ে তিনি খেত থেকে শিম তুলছেন না। হরতাল শেষ হলে তিনি ও অন্য কৃষকেরা আবার বারীনগর মোকামে শিম নিয়ে যাবেন।
আইয়ুব আলী ১৮ হাজার টাকা ঋণ নিয়ে চাষের কাজে লাগিয়েছিলেন। সবজি বিক্রি করতে না পারায় এখন কিস্তির টাকা শোধ করতে পারছেন না। অন্যের খেতে শ্রমিকের কাজ করে কিস্তির টাকা জোগাড়ের চেষ্টা করছেন তিনি।
আবু তালেব নামের সবজি ব্যবসায়ীর ভাষ্য, ট্রাকে করে মালামাল পাঠানো যাচ্ছে না। স্থানীয় আলম সাধু পরিবহনে করে খুলনা ও আশপাশে পাঠানো হচ্ছে। তাও আবার দ্বিগুণ ভাড়া দিয়ে। হরতালের কারণে প্রতিদিন ঢাকায় সবজি পাঠাতে না পেরে আর্থিক ক্ষতি হচ্ছে। আবার আশপাশে পাঠাতে গিয়ে দ্বিগুণ ভাড়া গুনতে হচ্ছে।
