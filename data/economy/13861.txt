
বছরের প্রথম মাসে মূল্যস্ফীতি কিছুটা বেড়েছে। বাংলাদেশ পরিসংখ্যান ব্যুরোর (বিবিএস) সর্বশেষ হিসাবে, গত জানুয়ারিতে সার্বিক মূল্যস্ফীতি হয়েছে ৫ দশমিক ১৫ শতাংশ। যা গত ডিসেম্বরে ছিল ৫ দশমিক ০৩ শতাংশ।
আজ মঙ্গলবার জাতীয় অর্থনৈতিক পরিষদের নির্বাহী কমিটির (একনেক) সভা শেষে পরিকল্পনামন্ত্রী আ হ ম মুস্তফা কামাল সাংবাদিকদের মূল্যস্ফীতির হালনাগাদ তথ্য দেন। পরিকল্পনা কমিশনের এনইসি সম্মেলন কক্ষে এ সংবাদ সম্মেলন হয়।  মূল্যস্ফীতি বাড়ার কারণ হিসেবে পরিকল্পনামন্ত্রী বলেন, জানুয়ারি মাসে মোটা চালের দাম কিছুটা বেড়েছে। ওই মাসে স্কুল-কলেজে ভর্তির একটা চাপ থাকে। তাই ভর্তি কার্যক্রম ও বইপত্র কেনাকাটায় বাড়তি খরচ করতে হয়েছে অনেককে।
বিবিএসের তথ্য উপাত্ত অনুযায়ী, জানুয়ারি মাসে আগের মাসের তুলনায় খাদ্য খাতে মূল্যস্ফীতি বেড়েছে। তবে খাদ্য বহির্ভূত খাতে কমেছে। জানুয়ারিতে খাদ্য খাতে মূল্যস্ফীতির হার দাঁড়িয়েছে ৬ দশমিক ৫৩ শতাংশ ও খাদ্য বহির্ভূত খাতে এ হার দাঁড়িয়েছে ৩ দশমিক ১০ শতাংশ। গত ডিসেম্বরে খাদ্য খাতে মূল্যস্ফীতির হার ছিল ৫ দশমিক ৩৮ শতাংশ ও খাদ্য বহির্ভূত খাতে এই হার ছিল ৪ দশমিক ৪৯ শতাংশ।
