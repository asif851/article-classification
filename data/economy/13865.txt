
সাউথ এশিয়ান নেটওয়ার্ক অন ইকোনমিক মডেলিংয়ের (সানেম) আয়োজনে আগামী শনি ও রোববার ঢাকায় অর্থনীতিবিদদের একটি সম্মেলন অনুষ্ঠিত হবে। ‘সেকেন্ড সানেম অ্যানুয়াল ইকোনমিস্ট কনফারেন্স-২০১৭’ নামের এ সম্মেলনে বাংলাদেশ, ভারত, নেপাল, পাকিস্তান, শ্রীলঙ্কা ও যুক্তরাজ্য থেকে অর্থনীতিবিদেরা অংশ নেবেন। এবার সম্মেলনের বিষয়বস্তু নির্ধারণ করা হয়েছে ‘সামাজিক অন্তর্ভুক্তির জন্য প্রবৃদ্ধির ব্যবস্থাপনা’।রাজধানীর মহাখালীর ব্র্যাক সেন্টারে গতকাল বুধবার সম্মেলনের বিস্তারিত তুলে ধরেন সানেমের নির্বাহী পরিচালক অধ্যাপক সেলিম রায়হান। তিনি জানান, সম্মেলনের দুই দিনে মোট ১৩টি অধিবেশন অনুষ্ঠিত হবে। এসব অধিবেশনে অর্থনীতিবিদেরা মোট ২৬টি গবেষণাপত্র উপস্থাপন করবেন। ব্র্যাক সেন্টারেই সম্মেলনটি অনুষ্ঠিত হবে।উদ্বোধনী অধিবেশনে প্রধান বক্তা হিসেবে যোগ দিতে বাংলাদেশে আসবেন যুক্তরাজ্যের অলস্টার বিশ্ববিদ্যালয়ের অর্থনীতির অধ্যাপক সিদ্দিকুর রহমান ওসমানী ও একই দেশের ম্যানচেস্টার বিশ্ববিদ্যালয়ের উন্নয়ন অধ্যয়ন বিভাগের অধ্যাপক ডেভিড হিউম।সম্মেলনে বাণিজ্য ও বিনিয়োগ, সরকারের নীতি, শ্রমবাজার, মানবসম্পদ উন্নয়ন, খাতভিত্তিক অর্থনীতি, দারিদ্র্য ও বৈষম্য ইত্যাদি বিষয় নিয়ে আলাদা আলাদা অধিবেশন আছে।প্রথম দিনের শেষভাগে দক্ষিণ এশিয়ায় প্রবৃদ্ধির ব্যবস্থাপনা নিয়ে একটি উচ্চপর্যায়ের প্যানেল আলোচনা অনুষ্ঠিত হবে। এতে বিশিষ্ট অর্থনীতিবিদ অধ্যাপক রেহমান সোবহান ও অধ্যাপক ওয়াহিদউদ্দিন মাহমুদ উপস্থিত থাকবেন।
