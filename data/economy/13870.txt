
মুঠোফোনে কথা বলার সময় নানা ধরনের সমস্যার সমাধান করে সেবার মান বাড়ানোর জন্য মোবাইল অপারেটরদের তাগিদ দেবে বাংলাদেশ টেলিযোগাযোগ নিয়ন্ত্রণ কমিশন (বিটিআরসি)। এ জন্য সব কটি মোবাইল অপারেটরকে চিঠি পাঠাবে বিটিআরসি।সংশ্লিষ্ট সূত্র জানায়, মুঠোফোনে কথা চলা, কানে শব্দ শোনা বা কথা বলার সময় পর্যাপ্ত ব্যালান্স থাকার পরও হঠাৎ করেই সংযোগ বিচ্ছিন্ন হয়ে যাওয়াসহ নানা ধরনের অনাকাঙ্ক্ষিত ঘটনা ঘটছে। এগুলোকে কল ড্রপিং বলে। এতে গ্রাহকেরা ভোগান্তির শিকার হচ্ছে। ঈদ উৎসবসহ বিভিন্ন জাতীয় দিবসে মুঠোফোনের গ্রাহকদের জন্য এসব সমস্যা আরও প্রকট হয়ে উঠছে।এসব সমস্যার সমাধান করতেই বিটিআরসি দেশের মোবাইল অপারেটরকে তাগিদ দেওয়ার সিদ্ধান্ত নিয়েছে। সম্প্রতি মোবাইল ফোন গ্রাহকদের সেবার মান বাড়ানোর জন্য আন্তর্জাতিক টেলিযোগাযোগ ইউনিয়নও (আইটিইউ) বিটিআরসিকে তাগিদ দিয়েছে। ইতিমধ্যে বিটিআরসি সেবার মান নিশ্চিত করার জন্য একটি নির্দেশনা তৈরি করেছে।সম্প্রতি বিটিআরসির এক বৈঠকে মোবাইল অপরারেটরদের কাছে তাদের কল সেটআপ সাকসেস রেট, ব্লক কল, ড্রপ কলের পরিমাণ নিয়ে প্রতিবেদন চাওয়ার সিদ্ধান্ত নেওয়া হয়। সে অনুযায়ী অপারেটরদের প্রতি মাসের প্রথম সপ্তাহের মধ্যে সেবামান বিষয়ে বিটিআরসিতে প্রতিবেদন জমা দিতে হবে। বিটিআরসি কর্তৃপক্ষ চাইলে তা গ্রাহকদের জন্য প্রকাশও করতে পারবে।এ বিষয়ে জানতে চাইলে বিটিআরসির চেয়ারম্যান সুনীল কান্তি বোস সম্প্রতি বলেন, ‘মোবাইলে কথা বলার সময় বিভিন্ন সমস্যা যাতে না হয়, সে বিষয়ে ব্যবস্থা নিতে মোবাইল ফোনের অপারেটরদের নির্দেশ দেওয়ার সিদ্ধান্ত হয়েছে।’
