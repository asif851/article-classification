
বাংলাদেশে দেশি-বিদেশি বিনিয়োগের বিশেষ অঞ্চল হিসেবে পরিচিত রপ্তানি প্রক্রিয়াকরণ এলাকা (ইপিজেড) ৩০ বছর অতিক্রম করেছে। ১৯৮৩ সালে চট্টগ্রাম রপ্তানি প্রক্রিয়াকরণ এলাকা (সিইপিজেড) প্রতিষ্ঠার মাধ্যমে এ দেশে শতভাগ রপ্তানিমুখী বিনিয়োগের জন্য আলাদা অঞ্চলের যাত্রা শুরু হয়।এরপর তিন দশক ধরে ইপিজেডের সংখ্যা বেড়ে হয়েছে আটটি। ঢাকা ও চট্টগ্রামের বাইরে ইপিজেডের ব্যাপ্তি ছড়িয়েছে এ দেশের পিছিয়ে থাকা জনপদ নীলফামারী, ঈশ্বরদী ও মংলায়।দেশের ইপিজেডগুলো ব্যবস্থাপনাকারী কর্তৃপক্ষ হলো বাংলাদেশ রপ্তানি প্রক্রিয়াকরণ অঞ্চল কর্তৃপক্ষ (বেপজা)। এটি সরাসরি প্রধানমন্ত্রীর কার্যালয়ের নিয়ন্ত্রণাধীন। ইপিজেড প্রতিষ্ঠার লক্ষ্যে ১৯৮০ সালে বেপজা গঠন করা হয়। বেপজা গঠনের পর শুরু হয় ইপিজেড প্রতিষ্ঠার কাজ। চট্টগ্রাম ইপিজেড দিয়েই সেটির আনুষ্ঠানিক যাত্রা শুরু হয়। চট্টগ্রাম ইপিজেড প্রতিষ্ঠার ১০ বছর পর ১৯৯৩ সালে এসে গড়ে ওঠে ঢাকা ইপিজেড। এরপর পর্যায়ক্রমে ১৯৯৯ সালে মংলা, ২০০০ সালে কুমিল্লা, ২০০১ সালে ঈশ্বরদী ও নীলফামারীতে উত্তরা, ২০০৬ সালে নারায়ণগঞ্জে আদমজী ও চট্টগ্রামে কর্ণফুলী ইপিজেডের যাত্রা শুরু হয়।অনুকূল পরিবেশ: শিল্পের জন্য প্রয়োজন নিরবচ্ছিন্ন বিদ্যুৎ, পর্যাপ্ত গ্যাসসহ অবকাঠামো সুবিধা। পাশাপাশি নিরাপত্তার বিষয়টিও বিনিয়োগের পূর্বশর্ত। এসব বিষয় মাথায় রেখেই ইপিজেডগুলোকে তৈরি করা হয়েছে। শিল্পের প্রয়োজনীয় সব সুযোগ-সুবিধা নিশ্চিত করার পাশাপাশি নিরাপদ বিনিয়োগের স্থান হিসেবে গড়ে তোলা হয় ইপিজেডগুলোকে। আর তাই দেশের বিভিন্ন স্থানে যখন নানা অস্থিরতায় শিল্পের উৎপাদন কার্যক্রম ব্যাহত হয়েছে, তখন ইপিজেডে খুব কমই এর প্রতিফলন দেখা গেছে। এমনকি শ্রমিক অসন্তোষের ঘটনাও ইপিজেডগুলোতে বিরল।জানতে চাইলে বেপজার মহাব্যবস্থাপক (জনসংযোগ) নাজমা বিনেত আলমগীর প্রথম আলোকে বলেন, ইপিজেডে শ্রমিকদের অধিকার ও সুযোগ-সুবিধাগুলোকে সর্বাধিক গুরুত্ব দিয়ে বিবেচনা করা হয়ে থাকে। এ ক্ষেত্রে আন্তর্জাতিক মান নিশ্চিত করা হয়। বেতন-ভাতার পাশাপাশি ইপিজেডে কর্মরত শ্রমিকদের যাতায়াত, দুপুরের খাবার, চিকিৎসার উন্নত ব্যবস্থা, দিবাযত্ন কেন্দ্র সুবিধা রয়েছে। এ ছাড়া শ্রমিকদের বিভিন্ন দাবি-দাওয়া ও সুযোগ-সুবিধা নিয়ে কথা বলার জন্য সিবিএ রয়েছে।নাজমা বিনেত আলমগীর আরও জানান, শ্রমিকদের বিভিন্ন অভিযোগ ও সুযোগ-সুবিধার বিষয়গুলো নিয়মিতভাবে তদারকির বিশেষ ব্যবস্থাও রয়েছে। ইপিজেডের অভ্যন্তরে অবস্থিত শিল্প-কারখানাগুলোতে ৯৩ শতাংশ কমপ্লায়েন্স নিশ্চিত করা হয়েছে।সম্প্রতি সরকার দেশের তৈরি পোশাকশ্রমিকদের জন্য নতুন বেতনকাঠামো ঘোষণা করেছে। সে অনুসারে ইপিজেডেও বেতনকাঠামো পুনর্বিন্যাস করা হয়েছে। এতে সর্বনিম্ন মজুরি নির্ধারণ করা হয়েছে ৭০ মার্কিন ডলার বা পাঁচ হাজার ৬০০ টাকা। আর প্রশিক্ষিত শ্রমিকদের সর্বোচ্চ বেতন নির্ধারণ করা হয়েছে ১৪০ ডলার বা ১১ হাজার ২০০ টাকা। নির্ধারিত বেতনের বাইরেও শ্রমিকদের জন্য আরও কিছু সুবিধা রয়েছে। আর বছরে ১০ শতাংশ হারে মজুরি বৃৃদ্ধি পাবে।বর্তমানে চট্টগ্রাম ইপিজেডে সর্বোচ্চ এক লাখ ৮৫ হাজার, ঢাকায় ৮৮ হাজার, কর্ণফুলী ইপিজেডে ৩৯ হাজার, আদমজী ইপিজেডে প্রায় ৩১ হাজার লোকের কর্মসংস্থান হয়েছে। এর মধ্যে ৬৪ শতাংশ নারী আর বাকি ৩৬ শতাংশ পুরুষ।কারখানার চালচিত্র: বেপজার তথ্য অনুযায়ী, বর্তমানে দেশের আটটি ইপিজেডে উৎপাদনে রয়েছে ৪১৯টি শিল্পপ্রতিষ্ঠান। এর মধ্যে শতভাগ বিদেশি মালিকানার ২৩৭টি, যৌথ মালিকানাধীন ৬১টি ও শতভাগ দেশীয় মালিকানাধীন রপ্তানিমুখী ১২১টি প্রতিষ্ঠান রয়েছে। এ ছাড়া উৎপাদন শুরুর অপেক্ষায় রয়েছে ১৪৩টি শিল্পপ্রতিষ্ঠান।উৎপাদনে থাকা ৪১৯টি প্রতিষ্ঠানের মধ্যে ১৭১টি চট্টগ্রাম, ৯৯টি ঢাকা, ৩৯টি আদমজী, ৩৯টি কর্ণফুলী, ৩৪টি কুমিল্লা, ১৭টি মংলা, ১১টি উত্তরা ও ১০টি ঈশ্বরদী ইপিজেডের প্রতিষ্ঠান।বেপজার কর্মকর্তারা জানান, বর্তমানে ঢাকা, চট্টগ্রামের ইপিজেডগুলোতে কোনো জায়গা খালি নেই। যদিও এসব ইপিজেডের শিল্প স্থাপনের চাহিদা সবচেয়ে বেশি। অপরদিকে মংলা, ঈশ্বরদী ও উত্তরা ইপিজেডে ৫০ শতাংশ জায়গা এখনো খালি রয়েছে। এসব ইপিজেডে বিনিয়োগকারীকে আকৃষ্ট করা হচ্ছে।প্রতিষ্ঠার পর থেকে ২০১৩ সালের জুন পর্যন্ত ইপিজেডগুলোর মোট রপ্তানির পরিমাণ তিন হাজার ৪৫০ কোটি ২৩ লাখ মার্কিন ডলার। প্রতি ডলারের ৮০ টাকা বিনিময়মূল্য ধরে বাংলাদেশি মুদ্রায় যার পরিমাণ প্রায় পৌনে তিন লাখ কোটি টাকা। এর মধ্যে এককভাবে সর্বোচ্চ চট্টগ্রাম ইপিজেডের রপ্তানির পরিমাণ প্রায় এক হাজার ৭১৬ কোটি মার্কিন ডলার।বিশ্বের ৩৯টি দেশের চার শতাধিক শিল্পপ্রতিষ্ঠানের বিনিয়োগ রয়েছে ইপিজেডগুলোতে। দেশগুলোর মধ্যে রয়েছে দক্ষিণ কোরিয়া, চীন, তাইওয়ান, জাপান, ভারত, যুক্তরাজ্য, যুক্তরাষ্ট্র, মালয়েশিয়া, পাকিস্তান, শ্রীলঙ্কা, জার্মানি, নেদারল্যান্ডস, ইতালি, কানাডা, সিঙ্গাপুর, ডেনমার্ক, ইন্দোনেশিয়া, বেলজিয়াম, ফ্রান্স, সুইজারল্যান্ড, স্পেন, অস্ট্রেলিয়া প্রভৃতি। বিশ্বের নামীদামি ব্র্যান্ডের পণ্য উৎপাদিত হয় এসব প্রতিষ্ঠানে। অর্থাৎ বাংলাদেশি শ্রমিকের হাতে তৈরি বিভিন্ন ধরনের পণ্য নামীদামি ব্র্যান্ডের হয়ে ছড়িয়ে পড়ছে সারা বিশ্বে। তৈরি পোশাক খাত ছাড়াও অপ্রচলিত বিভিন্ন পণ্য প্রস্তুতকারী অনেক প্রতিষ্ঠান গড়ে উঠেছে ইপিজেডে।বর্তমানে নাইকি, রিবক, লি, অ্যাডিডাস, ইন্টার স্পোর্টস, লাফুমা, গ্যাপ, জেসি পেনি, ওয়ালমার্ট, কেমার্ট, আমেরিকান ইগল, এইচ অ্যান্ড এমসহ বিভিন্ন ব্র্যান্ডের পণ্য উৎপাদিত হচ্ছে। সারা বিশ্বে নাইকি, পুমা, পলো, ইন্টার স্পোর্টস, রালফ লরেন ব্র্যান্ডের যে পরিমাণ পণ্য চাহিদা রয়েছে, তার ৫০ শতাংশই তৈরি হয় বাংলাদেশে।উল্লেখ্য, ইপিজেডে প্রথম বিনিয়োগকারী প্রতিষ্ঠান ছিল ডিলাইট নিটিং। ১৯৮৪ সালের ফেব্রুয়ারি মাসে চট্টগ্রাম ইপিজেডে এই প্রতিষ্ঠানটি প্রথম বিনিয়োগ করে। এরপর একই বছর বিনিয়োগকারী দ্বিতীয় প্রতিষ্ঠান ছিল রিজেন্সি গার্মেন্টস। এর মধ্যে রিজেন্সি গার্মেন্টস এখনো টিকে থাকলেও বন্ধ হয়ে গেছে প্রথম বিনিয়োগকারী প্রতিষ্ঠান ডিলাইট নিটিং।ইপিজেডের তিন দশক৮ ইপিজেড১৯৮৩ সালে চট্টগ্রামে প্রথম, তারপর ঢাকা, মংলা, কুমিল্লা, ঈশ্বরদী, উত্তরা, আদমজী ও কর্ণফুলী ইপিজেড প্রতিষ্ঠিত হয়বিনিয়োগ ও রপ্তানিইপিজেডগুলোতে মোট বিনিয়োগের পরিমাণ ২৭৯ কোটি মার্কিন ডলার। আর ত্রিশ বছরে রপ্তানির পরিমাণ ৩,৪৫০ কোটি ডলারকর্মসংস্থানআট ইপিজেডে উৎপাদনে থাকা ৪১৯টি প্রতিষ্ঠানে পৌনে চার লাখ মানুষের কর্মসংস্থান হয়েছে। এর মধ্যে ৬৪% নারী১৪৩শিল্পপ্রতিষ্ঠান বিভিন্ন পর্যায়ে বাস্তবায়নাধীন আছে এখন৩৭দেশের প্রতিষ্ঠান আছে ইপিজেডগুলোতে, সবচেয়ে বেশি বাংলাদেশের ১২৫টি৯৩কমপ্লায়েন্স নিশ্চিত করেছে কারখানাগুলো১৮%অবদান দেশের মোট রপ্তানিতে
নাইকি, পলো, পুমা, ইন্টার স্পোর্টস, সিয়ার্সসহ বিশ্বখ্যাত কয়েকটি ব্র্যান্ডের প্রায় ৫০ শতাংশ পণ্যই তৈরি হয় ঢাকা ও চট্টগ্রাম ইপিজেডে
