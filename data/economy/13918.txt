
বেসরকারি খাতের সোস্যাল ইসলামী ব্যাংকের সাত পরিচালক পদত্যাগ করেছেন। এঁদের মধ্যে চারজন স্বতন্ত্র ও তিনজন শেয়ারধারী পরিচালক।গতকাল সোমবার ব্যাংকটির পরিচালনা পর্ষদের সভায় পদত্যাগ করেন তাঁরা। ওই সভায় নতুন করে আরও নয়জন পরিচালক নিয়োগ দেওয়া হয়। এরই মধ্যে সাতজন স্বতন্ত্র ও দুজন শেয়ারধারী পরিচালক।ব্যাংকটির চেয়ারম্যান আনোয়ারুল আজিম আরিফ প্রথম আলোকে বিষয়টি নিশ্চিত করে বলেছেন, ব্যক্তিগত কারণ দেখিয়ে তাঁরা পদত্যাগ করেছেন। নতুন নয় পরিচালককে নিয়োগ দেওয়া হয়েছে।গত ৩০ অক্টোবর ব্যাংকটির পরিচালনা ও ব্যবস্থাপনায় বড় পরিবর্তন আসে। ব্যাংকটির চেয়ারম্যান, নির্বাহী কমিটির চেয়ারম্যান ও ব্যবস্থাপনা পরিচালককে (এমডি) হঠাৎ পদত্যাগ করতে হয়। ওই দিন বিশেষ নিরাপত্তাব্যবস্থার মধ্যে এক সভায় এসব সিদ্ধান্ত হয়। নতুন চেয়ারম্যান হিসেবে দায়িত্ব পেয়েছেন চট্টগ্রাম বিশ্ববিদ্যালয়ের সাবেক উপাচার্য আনোয়ারুল আজিম আরিফ। নতুন এমডি হিসেবে নিয়োগ দেওয়া হয়েছে ফার্স্ট সিকিউরিটি ইসলামী ব্যাংকের অতিরিক্ত এমডি কাজী ওসমান আলীকে।
আরও পড়ুন:
সোস্যাল ইসলামী ব্যাংকে এবার বড় পরিবর্তন
