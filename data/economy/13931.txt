
আরেক দফা বাড়ল পেঁয়াজের দাম। রাজধানীর বিভিন্ন পাইকারি বাজারে আজ শুক্রবার প্রতি কেজি দেশি পেঁয়াজ ৯৫ থেকে ১০০ টাকায় বিক্রি হতে দেখা যায়। আর খুচরা বাজারে নিত্যপ্রয়োজনীয় এই পণ্যের দাম ১০০ টাকার ওপরে।ব্যবসায়ীরা বলছেন, মোকামে সরবরাহ কম থাকায় তাঁদের বেশি দামে কিনতে হচ্ছে পেঁয়াজ। তা ছাড়া পবিত্র ঈদুল আজহা সামনে রেখে ঢাকার বাইরে থেকে পেঁয়াজ আনতে ট্রাক পাওয়া যাচ্ছে না। তাই অতিরিক্ত খরচ হচ্ছে। এর প্রভাব পড়ছে পাইকারি ও খুচরা বাজারে।রাজধানীর কারওয়ান বাজারে ব্যবসায়ী মুক্তার হোসেন প্রথম আলো ডটকমকে বলেন, ‘বাজারে সরবরাহ কম থাকায় মোকাম থেকে বেশি দামে পেঁয়াজ কিনতে হচ্ছে। বেশি দাম দিয়েও প্রয়োজনীয় পেঁয়াজ পাওয়া যাচ্ছে না। তা ছাড়া ঢাকায় আনতে ট্রাকের ভাড়াও বেশি গুনতে হচ্ছে।’ তাই তাঁরা বেশি দামে বিক্রি করতে বাধ্য হচ্ছেন বলে জানান তিনি।আরেক ব্যবসায়ী মোহাম্মাদ আলী জানান, তিনি ফরিদপুর থেকে প্রতিদিন এক ট্রাক পেঁয়াজ আনেন। কিন্তু মোকামে সরবরাহ কম থাকায় তাঁরা তিনজন ব্যবসায়ী মিলে এক ট্রাক পেঁয়াজ আনছেন। সরবরাহ কম থাকায় বাজার চড়া।সরকারি সংস্থা ট্রেডিং করপোরেশন অব বাংলাদেশের (টিসিবি) সূত্রে জানা যায়, রাজধানীর বাজারে আজ প্রতি কেজি দেশি পেঁয়াজ ৯৫ থেকে ১০০ টাকা দরে বিক্রি হচ্ছে। আর আমদানি করা পেঁয়াজ বিক্রি হচ্ছে ৮০ থেকে ৯০ টাকা দরে।তবে টিসিবির পক্ষ থেকে খোলা বাজারে নির্ধারিত দামে অর্থাত্ ৫৫ টাকা কেজি দরে পেঁয়াজ বিক্রি করা হচ্ছে বলে জানিয়েছেন সংস্থাটির তথ্য কর্মকর্তা হুমায়ুন কবির। তিনি প্রথম আলো ডটকমকে বলেন, ‘বাজারে পেঁয়াজের দাম স্থিতিশীল রাখতে আমরা প্রাত্যহিক কার্যক্রম চালিয়ে যাচ্ছি। আজ থেকে রাজধানীতে পাঁচটি ট্রাক বাড়ানো হয়েছে। সব মিলিয়ে বিভিন্ন স্থানে মোট ৩০টি ট্রাকে করে পেঁয়াজ বিক্রি করা হচ্ছে টিসিবির পক্ষ থেকে।’ এ ছাড়া পেঁয়াজ আমদানিও স্বাভাবিক রয়েছে বলেও জানান তিনি।
এদিকে কেবল রাজধানী ঢাকাতেই নয়, রাজশাহীতেও পেঁয়াজের দাম বেড়েছে। রাজশাহীর বাজারে আজ প্রতি কেজি দেশি পেঁয়াজ ১১০ এবং ভারতীয় পেঁয়াজ ১০০ টাকা দরে বিক্রি হতে দেখা যায়।
