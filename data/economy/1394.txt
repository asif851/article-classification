
নয় দিনের টানা ছুটি শেষে আজ রোববার থেকে দেশের শেয়ারবাজার আবারও চালু হচ্ছে। সকাল সাড়ে ১০টা থেকে দুই স্টক এক্সচেঞ্জে লেনদেন শুরু হয়ে চলবে বেলা আড়াইটা পর্যন্ত। ঢাকা স্টক এক্সচেঞ্জ (ডিএসই) ও চট্টগ্রাম স্টক এক্সচেঞ্জ (সিএসই) কর্তৃপক্ষ এ তথ্য নিশ্চিত করেছে। সাপ্তাহিক, দুর্গাপূজা ও ঈদুল আজহার ছুটি উপলক্ষে গত ৩ অক্টোবর শেয়ারবাজার বন্ধ হয়। তার আগে গত ২ অক্টোবর সর্বশেষ কার্যদিবসে ডিএসইর প্রধান সূচক ডিএসইএক্স ১ দশমিক ৬৪ শতাংশ বা ৮৪ পয়েন্ট বেড়েছিল। আর ওই দিন ঢাকার বাজারে লেনদেনের পরিমাণ ছিল ৯৩৭ কোটি টাকা। একই দিন সিএসইর সার্বিক সূচক বাড়ে ২২৪ পয়েন্ট ও লেনদেনের পরিমাণ ছিল প্রায় ৬১ কোটি টাকা। অর্থাৎ সূচকের ঊর্ধ্বগতি দিয়েই দুই বাজারে ছুটির আগের লেনদেন শেষ হয়েছিল। 
