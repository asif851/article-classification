
রাষ্ট্রমালিকানাধীন বাণিজ্যিক ব্যাংক এবং রাষ্ট্রায়ত্ত বিশেষায়িত ব্যাংক ও আর্থিক প্রতিষ্ঠানগুলো যে যার মতো করে আর লোক নিয়োগ দিতে পারবে না। নিয়োগ হবে এখন একই নীতিমালা এবং একই পরীক্ষার মাধ্যমে। পুরো বিষয়টি দেখবে ব্যাংকারস সিলেকশন কমিটি (বিএসসি) নামক একটি কমিটি। এই কমিটি পরীক্ষা থেকে শুরু করে নিয়োগের পুরো বিষয়টি তত্ত্বাবধান করবে।সচিবালয়ে গত রোববার অর্থমন্ত্রী আবুল মাল আবদুল মুহিতের সভাপতিত্বে অনুষ্ঠিত এক সভায় এমন সিদ্ধান্ত নেওয়া হয়েছে। বৈঠকসূত্রে এ তথ্য জানা গেছে। বৈঠকে বাংলাদেশ ব্যাংকের গভর্নর ফজলে কবিরসহ সোনালী, জনতা, অগ্রণী, রূপালী ব্যাংকের চেয়ারম্যান ও ব্যবস্থাপনা পরিচালকেরা (এমডি) উপস্থিত ছিলেন। জানতে চাইলে একটি রাষ্ট্রমালিকানাধীন ব্যাংকের এমডি নাম না প্রকাশের শর্তে প্রথম আলোকে বলেন, রাষ্ট্র খাতের ব্যাংকগুলোতে নিয়োগপ্রক্রিয়ার অনিয়ম, দুর্নীতি ও স্বজনপ্রীতি রোধের জন্যই সরকার এমন সিদ্ধান্ত নিয়েছে।১৭ সদস্যের বিএসসির প্রধান বাংলাদেশ ব্যাংকের গভর্নর। অর্থ মন্ত্রণালয়ের ব্যাংক ও আর্থিক প্রতিষ্ঠান বিভাগ গত বছরের ২১ সেপ্টেম্বর ব্যাংকগুলোতে প্রথম ও দ্বিতীয় শ্রেণির কর্মকর্তা নিয়োগের জন্য এ কমিটি গঠন করে।জানা গেছে, কমিটির কাছে শূন্যপদের চাহিদা পাঠাবে ব্যাংক ও আর্থিক প্রতিষ্ঠানগুলো। পরীক্ষার পর একটি প্যানেল করা হবে। প্যানেল থেকে চাহিদা অনুযায়ী লোক নিয়োগ করা হবে। সোনালী ব্যাংকে ৭০১টি সিনিয়র অফিসার পদের বিপরীতে ২ লাখ ৬২ হাজার এবং অগ্রণী ব্যাংকে ৮২০টি অফিসার পদে ২ লাখ ৭৫ হাজার আবেদন জমা পড়েছে বলে ব্যাংক দুটির সূত্রে জানা গেছে।
