
চলমান টানা অবরোধ-হরতালে দেশের বিভিন্ন ব্যবসায়িক খাতে এ পর্যন্ত ৭৫ হাজার কোটি টাকার ক্ষতি হয়েছে বলে দাবি করেছে ব্যবসায়ীদের শীর্ষ সংগঠন এফবিসিসিআই। রাজধানীর মতিঝিলে এফবিসিসিআই ভবনের সামনে আজ রোববার দুপুর ১২টা থেকে সোয়া ১২টা পর্যন্ত ১৫ মিনিটের প্রতিবাদী অবস্থান কর্মসূচিতে এ দাবি করা হয়।
অবস্থান কর্মসূচিতে দেশের সব ব্যবসায়ীর পক্ষে স্মারকলিপি পড়েন সংগঠনটির সভাপতি কাজী আকরাম উদ্দিন আহমদ। কর্মসূচিতে দেশের বর্তমান হিংসাত্মক ও ধ্বংসাত্মক রাজনৈতিক কার্যক্রম বন্ধে সুষ্ঠু গণতান্ত্রিক রীতিনীতি অনুসরণ করতে রাজনৈতিক দলগুলোকে আহ্বান জানিয়েছেন ব্যবসায়ীরা।
কাজী আকরাম উদ্দিন আহমেদ বলেন, ‘বিদ্যমান পরিস্থিতি আর চলতে দেওয়া যায় না। ব্যবাসায়ীদের পিঠ দেয়ালে ঠেকে গেছে। এ পরিস্থিতি থেকে উত্তরণের জন্য অবিলম্বে উদ্যোগ গ্রহণ করুন।’ তিনি বলেন, এ অবস্থা চলতে থাকলে অবিলম্বে আইন করে হরতাল-অবরোধ সম্পূর্ণরূপে নিষিদ্ধ করতে হবে।
লিখিত বক্তব্যে ব্যবসায়ীদের পক্ষ থেকে এফবিসিসিআইয়ের সভাপতি বলেন, চলমান টানা হরতাল-অবরোধে দেশের বিভিন্ন ব্যবসায়িক খাতে এ পর্যন্ত ৭৫ হাজার কোটি টাকার ক্ষতি হয়েছে। খাতওয়ারি হিসাব তুলে ধরে তিনি বলেন, এর মধ্যে পোশাক খাতে ৩০ হাজার কোটি টাকা, খুচরা ও পাইকারি ব্যবসায়িক খাতে ১৫ হাজার কোটি টাকা, কৃষি ও পোলট্রি খাতে নয় হাজার ৫১৮ কোটি টাকা, পরিবহন খাতে নয় হাজার ৫০০ কোটি টাকা, আবাসন খাতে সাত হাজার ৭৫০ েকটি টাকা, পর্যটন খাতে ছয় হাজার ৫০০ কোটি টাকা, উৎপাদনশীল খাতে চার হাজার কোটি টাকা এবং হিমায়িত পণ্য খাতে ২৫০ কোটি টাকা। এভাবে চলতে থাকলে দেশের অর্থনীতি সম্পূর্ণভাবে বিপর্যস্ত হয়ে পড়বে।
এফবিসিসিআইয়ের আহ্বানে রাজধানী ঢাকাসহ গোটা দেশের ব্যবসায়ীরা এ কর্মসূচি পালন করেন।
এফবিসিসিআইয়ের সাবেক সভাপতি ইউসুফ আবদুল্লাহ হারুন, মীর নাছির হোসেন, সালমান এফ রহমান, এ কে আজাদ, বিজিএমইএর সভাপতি আতিকুল ইসলাম, ঢাকা চেম্বারের সভাপতি হোসেন খালেদ ও সাবেক সভাপতি আসিফ ইব্রাহিম, মেট্রো চেম্বারের সাবেক সভাপতি রোকেয়া আফজাল রহমানসহ ব্যবসায়ী নেতারা অবস্থান কর্মসূচিতে অংশ নেন।
