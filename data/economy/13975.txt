
দেশের প্রধান শেয়ারবাজার ঢাকা স্টক এক্সচেঞ্জের (ডিএসই) লেনদেন আবারও ৮০০ কোটি টাকা ছাড়িয়েছে।
গতকাল রোববার সপ্তাহের প্রথম কার্যদিবসে ডিএসইতে ৮৩৮ কোটি টাকার লেনদেন হয়েছে। প্রায় সাড়ে সাত মাসের ব্যবধানে এটিই ডিএসইতে সর্বোচ্চ লেনদেন। এর আগে সর্বশেষ চলতি বছরের ৩০ জানুয়ারি ঢাকার বাজারে ৮৫৭ কোটি টাকার লেনদেন হয়েছিল।
লেনদেনের পাশাপাশি ডিএসইর প্রধান সূচক ডিএসইএক্স প্রায় সাড়ে ছয় মাসের ব্যবধানে আবারও সর্বোচ্চ পর্যায়ে উঠেছে। গতকাল দিন শেষে ডিএসইএক্স ৩৮ পয়েন্ট বেড়ে দাঁড়িয়েছে চার হাজার ৭১৪ পয়েন্টে। গত সাড়ে ছয় মাসের ব্যবধানে এটিই ডিএসইএক্সের সর্বোচ্চ অবস্থান।
এর আগে সর্বশেষ গত ২৭ ফেব্রুয়ারি ডিএসইএক্স চার হাজার ৭৫০ পয়েন্টের সর্বোচ্চ অবস্থানে ছিল। গত আগস্ট মাস থেকে ডিএসইর লেনদেন ও সূচকে কিছুটা গতি ফিরেছে। এরই ধারাবাহিকতায় সূচক ও লেনদেনের উন্নতি ঘটেছে।
 
