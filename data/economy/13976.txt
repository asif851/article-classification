
মোবাইল ফোন সেবাদাতা প্রতিষ্ঠান বাংলালিংক বগুড়ায় বাণিজ্যিকভাবে থ্রিজি-সেবা চালু করেছে। আজ শনিবার বগুড়ার উডবার্ন পাবলিক লাইব্রেরির অডিটোরিয়ামে এক সংবাদ সম্মেলনে বাংলালিংকের থ্রিজি-সেবা চালুর এ ঘোষণা দেওয়া হয়।এ সময় উপস্থিত ছিলেন বগুড়ার মেয়র এ কে এম মাহাবুবুর রহমান, অতিরিক্ত পুলিশ সুপার আবদুর ওয়ারেস, বাংলালিংকের রিজিওনাল সেলস ম্যানেজার আহমেদ শামসুল হুদা, মো. মুশফিক সালেহীন ও পি আর অ্যান্ড কমিউনিকেশনের সিনিয়র কর্মকর্তা নাজিবুর রহমান প্রমুখ। সংবাদ সম্মেলন শেষে শহরে একটি র্যালি বের করা হয়। দেশের দ্বিতীয় বৃহত্তম এই টেলিকম অপারেটরটি আজ এক বিজ্ঞপ্তির মাধ্যমে এসব কথা জানায়।গত বছরের অক্টোবরে বাণিজ্যিকভাবে বাংলালিংক থ্রিজির যাত্রা শুরু করে। যাত্রা শুরুর খুব অল্প সময়ের মধ্যেই রাজধানী ঢাকা, শিল্পনগর খুলনা, বন্দরনগর চট্টগ্রাম, নারায়ণগঞ্জ, সিলেট, ময়মনসিংহ, টাঙ্গাইল এবং বরিশালের গুরত্বপূর্ণ এলাকাগুলোতে বাণিজ্যিকভাবে থ্রিজি-সেবা পৌঁছে দিয়েছে বাংলালিংক।সারা দেশে বাংলালিংকের প্রায় দুই কোটি ৯০ লাখের মতো গ্রাহক রয়েছে। বাংলালিংক হচ্ছে নেদারল্যান্ডসভিত্তিক ভিম্পেলকম লিমিটেডের সহযোগী প্রতিষ্ঠান।
