
আমদানি করা রিকন্ডিশন্ড গাড়ি (একবার ব্যবহৃত) ব্যবসায়ীদের উদ্দেশ্যে জাতীয় রাজস্ব বোর্ডের (এনবিআর) চেয়ারম্যান মো. মোশাররফ হোসেন ভূঁইয়া বলেছেন, ‘সব ক্ষেত্রে ট্যাক্স রিডাকশন (কর হ্রাস) চাইয়েন না। প্রতি বছর বাজেটের আকার বাড়ছে। গতবারের চেয়ে এবারের বাজেটে আকার কমপক্ষে ৫০ হাজার কোটি টাকা বাড়বে। সে জন্য রাজস্ব আয় ৩০-৪০ হাজার কোটি টাকা বৃদ্ধি করতে হবে। তবে রাজস্ব আয়ের উৎস সীমিত।’রাজধানীর সেগুনবাগিচায় এনবিআর কার্যালয়ে আজ রোববার ২০১৮-১৯ অর্থবছরের প্রাক-বাজেট আলোচনায় বিভিন্ন দাবিদাওয়া তুলে ধরেন বাংলাদেশ রিকন্ডিশন্ড ভেহিক্যালস ইমপোর্টার্স অ্যান্ড ডিলারস অ্যাসোসিয়েশনের (বারভিডা) নেতারা। সংগঠনটির সভাপতি মো. হাবিব উল্লাহ ডন রিকন্ডিশন্ড হাইব্রিড গাড়ির আমদানিতে সিসির স্তর পরিবর্তনের পাশাপাশি শুল্ক কমানোর দাবি করলে এনবিআর চেয়ারম্যান মোশাররফ হোসেন ভূঁইয়া সব বিষয়ে কর অবকাশ না চাওয়াসংক্রান্ত কথাগুলো বলেন।
রিকন্ডিশন্ড হাইব্রিড গাড়ি আমদানিতে সিলিন্ডার ক্যাপাসিটি ১৬০০ সিসি পর্যন্ত ২০ শতাংশ শুল্কের স্তরটি উঠিয়ে শূন্য থেকে ১৮০০ সিসি পর্যন্ত ১৫ শতাংশ শুল্ক করার দাবি করে বারভিডা। এ ছাড়া সিলিন্ডার ক্যাপাসিটি ১৬০১ থেকে ২০০০ সিসি পর্যন্ত ৪৫ শতাংশ শুল্ক স্তরটি উঠিয়ে ১৮০১ থেকে ২৫০০ সিসি পর্যন্ত ৩০ শতাংশ শুল্ক করার দাবি সংগঠনটির। এ বিষয়ে হাবিব উল্লাহ বলেন, হাইব্রিড গাড়ি আমদানিতে ১ থেকে ১৬০০ সিসির স্তরে যে শুল্ক প্রণোদনা দেওয়া হয়েছে, তার সুফল খুব একটা মিলছে না। কারণ, হাইব্রিড প্রযুক্তিতে তৈরি হওয়া গাড়িগুলো ১৮০০ সিসির নিচে হয় না। ফলে সিসি স্তরটি পরিবর্তন করা প্রয়োজন।
হাইব্রিড গাড়ির বিষয়ে খোঁজখবর নিয়ে সিসির স্তরটি বাস্তবসম্মত করতে কর্মকর্তাদের তাৎক্ষণিকভাবে নির্দেশনা দেন এনবিআর চেয়ারম্যান মোশাররফ হোসেন ভূঁইয়া।
বৈদ্যুতিক ব্যাটারিচালিত রিকন্ডিশন্ড গাড়ি আমদানিতে ২০ শতাংশ সম্পূরক শুল্কের পুরোটা প্রত্যাহারের দাবি জানিয়ে হাবিব উল্লাহ বলেন, বিদ্যুৎ-চালিত গাড়ি আট ঘণ্টা চার্জ দিলে ১৭০ কিলোমিটার পর্যন্ত যাওয়া যায়। এটি জনপ্রিয় করা গেলে জ্বালানি তেলের ওপর চাপ হ্রাসের পাশাপাশি পরিবেশের দূষণের কমানো সম্ভব।
এনবিআর চেয়ারম্যান বলেন, ‘ইউরোপ-আমেরিকায় বিদ্যুৎ-চালিত গাড়ি চালু হয়েছে। আপনারা চাইলে বিদ্যুৎ-চালিত গাড়ি আমদানি করতে পারেন। আমরা শুল্ক একেবারে শূন্য করার কথা বলছি না, তবে কিছুটা কমানো হতে পারে। তাতে যদি কিছু গাড়ি আসে।’
