
৫ হাজার ২২১ কোটি টাকার ১৬ প্রকল্প অনুমোদন দিয়েছে জাতীয় অর্থনৈতিক পরিষদের নির্বাহী কমিটি (একনেক)। এর মধ্যে সরকারি তহবিল থেকে পাওয়া যাবে ৪ হাজার ৭৪৪ কোটি ১২ লাখ টাকা। বৈদেশিক সহায়তা হিসেবে ৪৬২ কোটি ৮৮ লাখ টাকা এবং প্রকল্প বাস্তবায়নকারী সংস্থা থেকে পাওয়া যাবে ১৩ কোটি ৮৩ লাখ টাকা।
গতকাল মঙ্গলবার রাজধানীর শেরেবাংলা নগরের এনইসি সম্মেলনকক্ষে একনেক চেয়ারপারসন ও প্রধানমন্ত্রী শেখ হাসিনার সভাপতিত্বে এই সভা অনুষ্ঠিত হয়।
একনেকে অনুমোদিত প্রকল্পগুলো হলো ১০৫ কোটি টাকার বঙ্গোপসাগরে জেগে ওঠা নতুন চরসহ উপকূলীয় এলাকায় বনায়ন, ১ হাজার ৯৭ কোটি টাকার শরীয়তপুর জেলার জাজিরা ও নড়িয়া উপজেলায় পদ্মা নদীর ডান তীর রক্ষা, ৬২০ কোটি টাকার দুর্যোগ ঝুঁকি ব্যবস্থাপনা সম্প্রসারণ, ১৩৯ কোটি টাকার ময়মনসিংহ বিভাগ এবং ঢাকা বিভাগের টাঙ্গাইল ও কিশোরগঞ্জ জেলায় ক্ষুদ্র সেচ উন্নয়ন, ৬৩ কোটি টাকার মৃত্তিকা গবেষণা ও গবেষণা সুবিধা জোরদার করা, ১২৫ কোটি টাকার চট্টগ্রামের রাঙ্গুনিয়ায় শেখ রাসেল এভিয়ারি ও ইকোপার্ক স্থাপন (দ্বিতীয় পর্যায়), ৫৪০ কোটি টাকার চট্টগ্রাম শাহ আমানত আন্তর্জাতিক বিমানবন্দরের বিদ্যমান রানওয়ে ও ট্যাক্সিওয়ের শক্তি বৃদ্ধি করা, ৬২ কোটি টাকার চট্টগ্রামে পারকি ও পতেঙ্গায় পর্যটন সুবিধাদি প্রবর্তন, ২২৪ কোটি টাকার সালনা (রাজেন্দ্রপুর)-কাপাসিয়া-টোক-মঠখোলা মহাসড়ক (আর-৩১২) প্রশস্ত ও মজবুত করা, ১৪৬ কোটি টাকার মিরপুর ডিওএইচএস গেট-২ থেকে মিরপুর-১২ বাসস্ট্যান্ড পর্যন্ত মহাসড়ক প্রশস্ত করা ও উন্নয়ন, ১৪১ কোটি টাকার পাগলা-জগন্নাথপুর-রানীগঞ্জ-আউশাকান্দি সড়কের ক্ষতিগ্রস্ত বেইলি সেতুর স্থলে ৭টি সেতু এবং নিয়ামতপুর-তাহিরপুর সড়কের আবুয়া নদীর ওপর একটি সেতু নির্মাণ, ১৫৬ কোটি টাকার পুলিশ বিভাগের আধুনিকায়ন ও সক্ষমতা বৃদ্ধির জন্য এনকম ভবনের ঊর্ধ্বমুখী সম্প্রসারণ, ১ হাজার ৮২ কোটি টাকার বানৌজো শেরে-ই-বাংলা পটুয়াখালী স্থাপন, ১৮০ কোটি টাকার চট্টগ্রাম আর্টিলারি সেন্টার ও স্কুলে মুজিব ব্যাটারি কমপ্লেক্স নির্মাণ, ৪২৬ কোটি টাকার ওয়েস্ট জোন পাওয়ার ডিস্ট্রিবিউশন কোম্পানি লিমিটেড এলাকার জন্য স্মার্ট-প্রি-পেমেন্ট মিটারিং এবং ১১৩ কোটি টাকার গোপালগঞ্জ শেখ লুৎফর রহমান ডেন্টাল কলেজ ও হাসপাতাল স্থাপন প্রকল্প।
