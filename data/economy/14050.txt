
পর্যটনশিল্পের বিকাশে ভারতের সঙ্গে যাত্রী পরিবহন চুক্তি করতে চায় বাংলাদেশ। আজ বুধবার সচিবালয়ে পর্যটনবিষয়ক মন্ত্রিসভা কমিটির বৈঠকের পর অর্থমন্ত্রী আবুল মাল আবদুল মুহিত সাংবাদিকদের এ কথা জানান। বর্তমানে প্রতিবেশী দেশ ভারতের সঙ্গে নৌপথে পণ্য পরিবহন চুক্তি রয়েছে।অর্থমন্ত্রী বলেন, ‘আমরা সিদ্ধান্ত নিয়েছি। এখন প্রধানমন্ত্রী অনুমোদন দিলেই পরের পদক্ষেপ নেওয়া হবে।’ ২০১৬ সালে পর্যটন বর্ষ এবং ২০১৮-১৯ অর্থবছরে পর্যটন উত্সব পালন করা হবে বলেও জানান তিনি।নিরাপত্তাকে পর্যটনশিল্পের সবচেয়ে গুরুত্বপূর্ণ বিষয় উল্লেখ করে অর্থমন্ত্রী বলেন, ‘বিশেষ করে পার্বত্য এলাকার নিরাপত্তা বাড়ানো দরকার। আরও দরকার পর্যটনশিল্পের বিকাশের জন্য নৌপথে বিশেষ প্যাকেজ হাতে নেওয়া। এতে বাংলাদেশে পর্যটকের আগমন বাড়বে।’
