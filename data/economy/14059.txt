
নিরাপত্তার অজুহাতে বাংলাদেশসহ পাঁচটি দেশ থেকে বিমানে পণ্য পরিবহনে কড়াকড়ি আরোপ করেছে অস্ট্রেলিয়া সরকার। এতে বিপদে পড়েছেন দেশের ব্যবসায়ীরা, বিশেষ করে পোশাক খাতের উদ্যোক্তারা। অস্ট্রেলিয়ার ক্রেতাদের কাছে কুরিয়ার সার্ভিসের মাধ্যমে সরাসরি পোশাকের নমুনা কিংবা বিমানে পণ্য পাঠাতে পারছেন না তাঁরা।অস্ট্রেলিয়া সরকারের অবকাঠামো ও আঞ্চলিক উন্নয়ন মন্ত্রণালয়ের পরিবহন নিরাপত্তা বিভাগ ১৮ ডিসেম্বর একটি প্রজ্ঞাপন জারি করে। এতে বলা হয়, নিরাপত্তার কারণে দেশটিতে সিরিয়া, মিসর, বাংলাদেশ, ইয়েমেন ও সোমালিয়া থেকে বিমানে পণ্য পরিবহন নিয়ন্ত্রণের সিদ্ধান্ত নেওয়া হয়েছে। এর মধ্যে সিরিয়া, ইয়েমেন ও সোমালিয়া থেকে বিমানে কোনো পণ্য অস্ট্রেলিয়ায় ঢুকতে পারবে না। তবে বাংলাদেশ ও মিসর থেকে বিমানে শর্ত সাপেক্ষে স্বল্প পরিমাণে পণ্য পাঠানো যাবে। দেশটির উপপ্রধানমন্ত্রী এবং ওই মন্ত্রণালয়ের মন্ত্রী ওয়ারেন ট্রুজ ওই প্রজ্ঞাপনে স্বাক্ষর করেছেন। ১৯ ডিসেম্বর থেকে এটা কার্যকর হয়েছে।রপ্তানি উন্নয়ন ব্যুরোর (ইপিবি) হিসাব অনুযায়ী, বাংলাদেশ থেকে গত ২০১৪-১৫ অর্থবছরে অস্ট্রেলিয়ায় ৫৩ কোটি ৩৬ লাখ ২৬ হাজার মার্কিন ডলারের পোশাক রপ্তানি হয়েছে। অন্যান্য পণ্য মিলে দেশটিতে বাংলাদেশের মোট রপ্তানির পরিমাণ ছিল ৬০ কোটি ৬৮ লাখ ডলার।অস্ট্রেলিয়া সরকারের নির্দেশনা অনুযায়ী বাংলাদেশ থেকে কুরিয়ারে ৫০০ গ্রামের নিচে এবং বিমানে ২৫০ গ্রামের (এ ক্ষেত্রে পণ্যের প্যাকেটের আকার ৫ মিলিমিটারের কম হবে) নিচে পণ্য পাঠানো যাবে। তবে জীবন্ত প্রাণী, বায়োলজিক্যাল টিস্যু, বৈধভাবে প্রস্তুত বিপজ্জনক পণ্য, সরকারি কাগজপত্র এবং কূটনৈতিক ব্যাগ পাঠাতে কোনো বাধা নেই। অস্ট্রেলিয়াভিত্তিক লজিস্টিক অ্যান্ড সাপ্লাই চেইন ম্যানেজমেন্ট প্রতিষ্ঠান এসিএ ইন্টারন্যাশনাল তাদের ওয়েবসাইটে এ-সংক্রান্ত নোটিশ টাঙিয়ে রেখেছে।গতকাল মঙ্গলবার অন্তত চারজন তৈরি পোশাক ব্যবসায়ী প্রথম আলোকে জানান, অনুমোদন নিতে পোশাকের নমুনা পাঠাতে হয় ক্রেতাদের কাছে। নমুনা সাধারণত ৫-২০ কেজি ওজনের হয়ে থাকে। তা ছাড়া অনেক সময় জরুরি ভিত্তিতে বিমানে পুরো পণ্যই পাঠাতে হয়। এসব এখন বন্ধ আছে।অস্ট্রেলিয়ায় অনেক দিন ধরে পোশাক রপ্তানি করে আসছে ইমপ্রেস নিউটেক্স কম্পোজিট টেক্সটাইল। প্রতিষ্ঠানটির পরিচালক নাফিস-উদ-দৌলা গতকাল রাতে প্রথম আলোকে বলেন, ‘আজ মঙ্গলবার (গতকাল) আমাদের আট হাজার পোশাক এয়ার শিপমেন্ট হওয়ার কথা ছিল। কিন্তু নিষেধাজ্ঞার কারণে তা যায়নি।’ তিনি বলেন, ‘প্রত্যেক ক্রয়াদেশের ক্ষেত্রেই নমুনা ক্রেতার কাছে পাঠিয়ে অনুমোদন আনতে হয়। কিন্তু কুরিয়ারে এখন সর্বোচ্চ ৫০০ গ্রামের বেশি নমুনা পাঠানো যাবে না। আমাদের একটি পোশাকই তো ৫০০ গ্রামের বেশি হয়।’এর বিকল্প কী হতে পারে জানতে চাইলে নাফিস-উদ-দৌলা বলেন, এখন পোশাকের নমুনা অন্য দেশে পাঠিয়ে সেখান থেকে আবার প্যাকেট করে পাঠানো যাবে। তবে জরুরি প্রয়োজনে বিমানে পণ্য রপ্তানি করতে না পারলে তো মুশকিল। তিনি জানান, সমুদ্রপথে জাহাজে পণ্য পাঠানো আগের মতো স্বাভাবিক আছে।জানতে চাইলে তৈরি পোশাকশিল্প মালিকদের সংগঠন বিজিএমইএর সহসভাপতি মোহাম্মদ নাছির প্রথম আলোকে বলেন, ‘বিষয়টি নিয়ে আমরা পররাষ্ট্র ও বাণিজ্য মন্ত্রণালয় এবং ঢাকায় অস্ট্রেলিয়া দূতাবাসের সঙ্গে যোগাযোগ করব।’সংগঠনটির সাবেক সহসভাপতি শহিদউল্লাহ আজিম জানান, ‘আজ বিকেলে (গতকাল) বিষয়টি নিয়ে বাণিজ্যমন্ত্রী তোফায়েল আহমেদের সঙ্গে কথা বলেছি। মন্ত্রী সমস্যা সমাধানের আশ্বাস দিয়েছেন।’জানতে চাইলে বাণিজ্যমন্ত্রী প্রথম আলোকে বলেন, ‘অস্ট্রেলিয়া আমাদের একটি বড় বাজার, আমাদের ভালো বন্ধু। তারা কেন এমন সিদ্ধান্ত নিল, তা জানতে ঢাকায় অস্ট্রেলিয়া দূতাবাসের কাছে আমরা চিঠি লিখব।’ সিরিয়া, মিসর, ইয়েমেন ও সোমালিয়ার সঙ্গে বাংলাদেশকে মিলিয়ে দেখাটা সমীচীন হয়নি বলে মনে করেন বাণিজ্যমন্ত্রী।
