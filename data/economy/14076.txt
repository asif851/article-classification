
চলতি অর্থবছরে বার্ষিক মাথাপিছু আয় ১ হাজার ৬০২ ডলারে উন্নীত হবে বলে জানিয়েছেন পরিকল্পনামন্ত্রী আ হ ম মুস্তাফা কামাল। আজ রোববার জাতীয় অর্থনৈতিক কাউন্সিলের (এনইসি) সভায় পরিকল্পনামন্ত্রী মাথাপিছু আয়ের এই হিসাব সম্পর্কে অবহিত করেন।
গত অর্থবছরে (২০১৫-১৬) দেশের বার্ষিক মাথাপিছু আয়ের পরিমাণ ১ হাজার ৪৬৬ ডলার।
পরিকল্পনা কমিশনে এনইসি সম্মেলনকক্ষে সভাটি এখনো চলছে। সভায় জিডিপি প্রবৃদ্ধির সাময়িক হিসাব তুলে ধরেন পরিকল্পনামন্ত্রী। তিনি জানান, চলতি অর্থবছরে মোট দেশজ উৎপাদন (জিডিপি) প্রবৃদ্ধি ৭ দশমিক ২৪ শতাংশ হবে বলে সাময়িক হিসাব দিয়েছে বাংলাদেশ পরিসংখ্যান ব্যুরো (বিবিএস)। গত অর্থবছরে জিডিপি প্রবৃদ্ধির হার ছিল ৭ দশমিক ১১ শতাংশ।
আজ এনইসি সভায় চলতি অর্থবছরের বার্ষিক উন্নয়ন কর্মসূচি পাস হবে।
এদিকে চলতি ২০১৬-১৭ অর্থবছরে জিডিপি প্রবৃদ্ধি ৬ দশমিক ৮ শতাংশ হতে পারে বলে অভিমত দিয়েছে বিশ্বব্যাংক। আজ বাংলাদেশের অর্থনীতির হালনাগাদ তথ্য তুলে ধরে জিডিপির এই প্রাক্কলন করেছে সংস্থাটি।
