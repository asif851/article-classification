
আয়কর রিটার্ন ও আয়কর জমাদানের সুবিধার্থে আজ বুধবার (২৯ নভেম্বর) ও কাল বৃহস্পতিবার (৩০ নভেম্বর) সব তফসিলি ব্যাংক রাত আটটা পর্যন্ত খোলা থাকবে। জাতীয় রাজস্ব বোর্ডের (এনবিআর) আবেদনের পরিপ্রেক্ষিতে বাংলাদেশ ব্যাংক এ সিদ্ধান্ত নিয়েছে। গতকাল মঙ্গলবার বাংলাদেশ ব্যাংকের এ প্রজ্ঞাপনে এ তথ্য জানানো হয়।প্রজ্ঞাপনে বলা হয়, গ্রাহকদের পর্যাপ্ত নিরাপত্তা নিশ্চিত করে আজ ও কাল করদাতাদের আয়কর প্রদানের সুবিধার্থে সব ব্যাংক খোলা থাকবে। ব্যাংক থেকে আয়কর চালান জমা ও পে অর্ডার সুবিধা নিতে পারবেন গ্রাহকেরা।কাল শেষ হচ্ছে ব্যক্তিশ্রেণির আয়কর বিবরণী বা রিটার্ন জমা দেওয়ার সময়। ওই দিন রাত ১০টার মধ্যে যাঁরা রিটার্ন জমা দিতে ব্যর্থ হবেন, তাঁদের অধ্যাদেশ অনুযায়ী জরিমানা দিতে হবে। এর আগে রিটার্ন দাখিল আর করসেবা প্রদানে ১ থেকে ৭ নভেম্বর আয়কর মেলা হয়। মেলায় করদাতাদের ব্যাপক সাড়া পাওয়া যায়। করসেবা জনগণের দোরগোড়ায় পৌঁছে দিতে এনবিআর ১২ নভেম্বর থেকে কর অঞ্চলে বিকেন্দ্রীকরণ আয়কর মেলা করার নির্দেশ দেয়। ২৪ থেকে ৩০ নভেম্বর পর্যন্ত কর অঞ্চলে কর সপ্তাহ চলছে।
