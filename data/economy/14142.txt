
এক বছরে মোবাইল ফোন অপারেটর কোম্পানি রবির গ্রাহক বেড়েছে ২৯ লাখ। এর ফলে ২০১৪ সাল শেষে রবির গ্রাহকসংখ্যা ২ কোটি ৫৩ লাখ, যা মোট মোবাইল ফোন সেবার মার্কেট শেয়ারের ২১ শতাংশ।এ বছর ভয়েস ও ইন্টারনেট সেবার মান বাড়াতে ৩.৫ জি নেটওয়ার্কের বিস্তৃতি ও ২.৫ জি নেটওয়ার্কের উন্নয়নে বিনিয়োগ অব্যাহত রেখেছে রবি। মূলধনি ব্যয়ের মাধ্যমে এ খাতে মোট বিনিয়োগ করা হয়েছে ২ হাজার ১০০ কোটি টাকা। দেশের ৬৪টি জেলাতেই এখন রবির ৩.৫ জি নেটওয়ার্ক রয়েছে।আজ বুধবার রাজধানীতে রবির করপোরেট অফিসে ২০১৪ সালের চতুর্থ প্রান্তিক ও একই বছরের ব্যবসায়িক বিবরণ প্রকাশ অনুষ্ঠানে এসব তথ্য জানানো হয়।অনুষ্ঠানে বলা হয়, ইন্টারনেট থেকে পাওয়া রাজস্বের পরিমাণ ১২০ শতাংশ বেড়ে যাওয়ায় রাজস্ব বৃদ্ধিতে উল্লেখযোগ্য অগ্রগতি হয়েছে, গত বছরের তুলনায় যা ৯ দশমিক ৪ শতাংশ বেশি। মোবাইল ফোনশিল্পের বাজার বৃদ্ধির তুলনায় রবি তার রাজস্ব বৃদ্ধির ধারাবাহিকতা বজায় রেখে রাজস্বের দিক থেকে দেশের দ্বিতীয় বৃহত্তম মোবাইল ফোন অপারেটর হওয়ার মর্যাদা অটুট রেখেছে।কোম্পানিটি মনে করে, গ্রাহককেন্দ্রিক সেবা ও পণ্য এবং মানসম্মত ইন্টারনেট সেবা দেওয়ায় আগের বছরের তুলনায় ২০১৪ সালে গ্রাহকসংখ্যা ১৩ দশমিক ২ শতাংশ বেড়েছে।
অনুষ্ঠানে রবির ব্যবস্থাপনা পরিচালক ও প্রধান নির্বাহী কর্মকর্তা সুপুন বীরাসিংহে বলেন, ‘সবদিক থেকে আমাদের ব্যবসায়িক কার্যক্রমের উন্নয়ন স‌ন্তোষজনক। দেশজুড়ে ৩.৫ জি সেবা ছড়িয়ে দেওয়ায় বছরের শুরু থেকেই ইন্টারনেট থেকে আমরা উল্লেখযোগ্য পরিমাণ রাজস্ব অর্জন করেছি। সারা দেশে ৩.৫ জি নেটওয়ার্কের বিস্তৃতি ও ইন্টারনেট ব্যবহারের হার বৃদ্ধির লক্ষ্যে বিনিয়োগ করে চলেছে রবি। তবে বর্তমান রাজনৈতিক অস্থিতিশীলতা আমাদের জন্য একটি উদ্বেগের বিষয়, যা ২০১৫ সালের ব্যবসায়িক সাফল্যে নেতিবাচক প্রভাব ফেলতে পারে।’প্রতিষ্ঠানটির প্রধান পরিচলন কর্মকর্তা মাহতাব উদ্দিন আহমেদ বলেন, ‘দেশজুড়ে রবি সাশ্রয়ী মূল্যে উদ্ভাবনী ও গ্রাহককেন্দ্রিক ইন্টারনেট সেবা প্রদান করছে, যার ফলে ইন্টারনেট ব্যবহার সহজ ও ব্যয় সাশ্রয়ী হয়ে উঠেছে। ভয়েস সেবার ক্ষেত্রে রবি ফ্ল্যাট রেট টকটাইম অফার এবং টার্গেট বোনাস অফার ও বান্ডল প্রোডাক্টসহ আকর্ষণীয় রিচার্জ ক্যাম্পেইন চালু করেছে।’অনুষ্ঠানে জানানো হয়, ২০১৪ সালে রবি সরকারি কোষাগারে ২ হাজার ১৭০ কোটি টাকার বেশি জমা দিয়েছে, যা কোম্পানির রাজস্বের ৪৩ দশমিক ৮ শতাংশ এবং সেবা খাত থেকে প্রাপ্ত জিডিপির দশমিক ৪ শতাংশ। ১৯৯৭ সালে যাত্রা শুরুর পর থেকে রবি এ পর্যন্ত ১৪ হাজার ২০০ কোটি টাকার বেশি সরকারি কোষাগারে জমা দিয়েছে।
