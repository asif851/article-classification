
পাদুকাশিল্পের নগর না বললেও নিদেনপক্ষে একগুচ্ছ শিল্পাঞ্চল (ক্লাস্টার) বলতেই হবে ভৈরবকে। ভৈরব অবশ্য খ্যাত দেশের অন্যতম নদীবন্দর বা ব্যবসাকেন্দ্র হিসেবে। কিশোরগঞ্জের এ উপজেলা মিঠাপানির প্রধানতম মৎস্য আধার। ঢাকা থেকে ৮৩ কিলোমিটার দূরত্বের এ জনপদ নব্বইয়ের দশক থেকে পাদুকা তৈরির অঞ্চল হিসেবেও খ্যাতি কুড়াতে শুরু করে। শহর-গ্রাম মিলিয়ে ভৈরবে বর্তমানে পাদুকা তৈরির কারখানা আট হাজার।বাংলাদেশ ব্যাংক বছর তিনেক আগে আর্থিক অন্তর্ভুক্তি কার্যক্রমের আওতায় ক্ষুদ্র ও মাঝারি শিল্পের (এসএমই) বিকাশে যে ঋণ নীতিমালা তৈরি করে, তাতেও ভৈরবের এ পাদুকাশিল্প গুচ্ছ শিল্প হিসেবে গুরুত্ব পাওয়ার দাবি রাখে। কিন্তু পায়নি। অর্থ ধার করতে এখনো এ শিল্পের মালিকদের এনজিওগুলোর কাছেই হাত পাততে হয়। ছোট শিল্প বলে কম অর্থ ধার দিতে চায় না ব্যাংকগুলো। ফলে এনজিওগুলোকে সুদ দিতে দিতে নাভিশ্বাস ওঠে মালিকদের।সম্প্রতি দেশজুড়ে সহিংস রাজনৈতিক কর্মসূচিতে আটকে পড়েছে উৎপাদন ও সরবরাহ দুই-ই। অথচ রেল, সড়ক ও নৌপথে দেশের যেকোনো অঞ্চলের সঙ্গে সহজ যোগাযোগের কারণে এসব কারখানায় তৈরি পাদুকা সারা দেশেই যায়। দেশের সীমানা ছাড়িয়ে বিদেশেও বাজার তৈরি করে নিয়েছে ভৈরবের পাদুকা।কয়েক মাসের হরতাল-অবরোধে কেমন আছেন পাদুকা কারখানার মালিক ও শ্রমিকেরা? গত মঙ্গলবার সরেজমিনে এ প্রশ্নের উত্তর খুঁজতে গিয়ে জানা গেল, তিন মাসেই বন্ধ হয়ে গেছে প্রায় অর্ধেক কারখানা। অথচ প্রতিবছর গড়ে প্রায় ৩০০ কারখানা গড়ে উঠছিল। মালিক-শ্রমিকসহ এ শিল্পের সঙ্গে যুক্ত রয়েছেন প্রায় ৫০ হাজার মানুষ।বাংলাদেশের সব প্রান্তেই যায় ভৈরবের পাদুকা। তিন বছর ধরে সৌদি আরব, মালয়েশিয়া ও দুবাইয়ে যাচ্ছে ভৈরবের পাদুকা।ব্যবসায়ীরা জানান, এরশাদবিরোধী অসহযোগ আন্দোলন ও পরবর্তী সময়ে আওয়ামী লীগ-বিএনপির রাজনৈতিক অস্থিরতার কারণে ঢাকা থেকে ভৈরবে চলে আসে কারখানাগুলো। পুরান ঢাকার মালিটোলা, মোগলটুলী, সিক্কাটুলী, বংশাল, আলুবাজার, নাজিরাবাজার থেকে স্থানান্তরিত হয়ে ভৈরবে আসে এই শিল্প। একদিকে চাঁদাবাজি, অন্যদিকে টানা হরতাল। এসব কারণে মালিকেরা তখন ঢাকা ছাড়েন।এ প্রসঙ্গে কালিকাপ্রসাদ গ্রামের কারখানার মালিক হান্নান মিয়া প্রথম আলোকে বলেন, ‘পুরান ঢাকার চাঁদাবাজেরা হাতে হলুদ নিয়ে ঘরে ঢুকত। দেখিয়ে জিজ্ঞাসা করত—এটা কী? আমরা বলতাম অলদি (হলুদ)। চাঁদাবাজেরা বলত, চাঁদা দেও জলদি।’লেনদেন কমেছে দুই-তৃতীয়াংশ: সমিতির হিসাবমতে, প্রতিদিন গড়ে আট থেকে দশ কোটি টাকার লেনদেন হয়ে থাকে এ শিল্পে। মৌসুমে সে লেনদেন বেড়ে যায় কয়েক গুণ। কিন্তু বর্তমানে তা দুই থেকে তিন কোটি টাকায় নেমে এসেছে।ভৈরব উপজেলা পরিষদের সামনে মিজান মার্কেট নামে বহুতলবিশিষ্ট পাইকারি মার্কেটও হয়েছে। এ ছাড়া রয়েছে হাজী বশির মার্কেট। হরতাল-অবরোধের কারণে এ দুই মার্কেটও বন্ধের পথে।মুক্তা সুজের মালিক আল আমিন বলেন, ‘মার্কেটে ছয়টি কক্ষ নিয়ে কারখানা করেছি। গত ঈদের পর আর কারখানা চালু করতে পারিনি। হরতালের অজুহাত দেখিয়ে ক্রেতারা টাকা আটকে রেখেছে।’ আরেক মালিক দুলাল মিয়া বলেন, ‘অল্প পুঁজির ব্যবসা। হরতালে আমরা শেষ হয়ে গেছি।’ছড়িয়ে গেছে গ্রামে: শুধু পাদুকা কারখানার জন্য ভৈরবে গড়ে উঠেছে অনেক মার্কেট। ভৈরব পৌর শহরের কমলপুর এলাকার তিন কিলোমিটারের মধ্যেই রয়েছে তিন হাজার কারখানা। হাজী মার্কেটে ৮০০, ঢাকা-সিলেট মহাসড়ক ঘেঁষে জগন্নাথপুর গ্রামসংলগ্ন শহীদুল্লাহ কায়সার ও কাঞ্চন মিয়া মার্কেটে ৫০০, গোধূলি সিটি মার্কেটে ১০০ এবং হাজী লাল মিয়া, কালু মিয়া ও কালাম মার্কেট মিলিয়ে ১৫০টি কারখানা রয়েছে।তবে এ ছাড়া কালিকাপ্রসাদ, শিবপুর ও গজারিয়া ইউনিয়নের বাড়ি বাড়ি গড়ে উঠেছে পাদুকা কারখানা। শ্রমিকদের ‘কারিগর’ আর মালিকদের ‘মাহাজন’ সম্বোধন করা হয় শিল্পে।বাঁশগাড়ি গ্রামের মো. শাহ আলম বলেন, জুতার কারখানার জন্য বেশি পুঁজি লাগে না। ৫০ হাজার টাকা দিয়েই কারখানা চালু করা যায়। ছোট কারখানায় ৮-১০ জন, বড় কারখানায় ৩০-৫০ জন শ্রমিক কাজ করেন।মিজান মার্কেটের ফেমাস সুজের মালিক মো. সালাউদ্দিন জানান, রাজনৈতিক অস্থিরতায় এখন তাঁকে বিক্রিশূন্য দিন পার করতে হচ্ছে।সহায়ক ব্যবসাও বন্ধের পথে: একটি জুতা তৈরি হতে আপার, সোল্ড, ফিটিং, ফিনিশিং, স্ক্রিন প্রিন্ট এই পাঁচ ধরনের কারিগরের হাত লাগে। পরে প্যাকেট ভর্তি করে বাজারজাত করা হয়। এ কারণে পাদুকাশিল্পের সঙ্গে তাল মিলিয়ে সহায়ক ব্যবসারও প্রসার ঘটেছে ভৈরবে। হরতাল-অবরোধে সহায়ক ব্যবসায়ও পড়েছে বিপদে।ভৈরবে জুতার উপকরণের (ম্যাটারিয়াল) ৮০০ দোকান গড়ে উঠেছে। চামড়া, রেক্সিন, ফোম, হিল, কভার, পেস্টিং, সুতা, বোতাম, সলিউশন ইত্যাদি বিক্রি হয় দোকানে। কারখানার মালিকদের এখন আর ঢাকায় যেতে হয় না। এ ছাড়া রয়েছে ৫৫টির মতো প্যাকেট তৈরির কারখানা। ফরিদ বক্স হাউসের মালিক জাহাঙ্গীর সরকার বলেন, ‘ভৈরবের বাইরে জুতা পাঠানো যাচ্ছে না। বক্স বানিয়ে কী হবে।’ব্যাংকঋণ নেই, এনজিওনির্ভরতা: পাদুকাশিল্পের প্রসারে আলাদা কোনো ব্যাংকঋণের ব্যবস্থা নেই। ২০১১ সালের ২০ আগস্ট প্রথম আলোতে ‘ভৈরবে পাদুকা গৌরব’ শিরোনামে একটি বিশেষ প্রতিবেদন প্রকাশের পর বাংলাদেশ ব্যাংকের এসএমই শাখার কর্মকর্তা সুকোমল সিংহ চৌধুরীর নেতৃত্বে একটি দল ভৈরবে এসে কারখানার মালিকদের সঙ্গে বৈঠক করে আশ্বাস দেয়, সহজ শর্তে ঋণ দেওয়ার ব্যবস্থা করবে বাংলাদেশ ব্যাংক। কিন্তু, ওই পর্যন্তই।তৎকালীন শিল্পমন্ত্রী দিলীপ বড়ুয়াও ওই সময় ভৈরবে এসে একই আশ্বাস দিয়ে যান। কিন্তু, এখনো এনজিওগুলোর কাছ থেকে উচ্চ সুদে ঋণ নিয়েই কারখানা চালাতে হচ্ছে মালিকদের।সমিতির সাবেক সাধারণ সম্পাদক আবদুল লতিফ বলেন, দেশের মোট চাহিদার উল্লেখযোগ্য অংশ জুতা ভৈরবে তৈরি হচ্ছে। সে তুলনায় সরকারের কাছে তাঁদের কদর নেই। মন্দা সময়ে বাংলাদেশ ব্যাংকের হস্তক্ষেপে সহজ শর্তে ব্যাংকঋণের দাবি জানান তিনি।বাংলাদেশ ব্যাংকের নির্বাহী পরিচালক ম. মাহফুজুর রহমান প্রথম আলোকে বলেন, শিগগিরই ভৈরবের পাদুকাশিল্পের ব্যাপারে কার্যকর কিছু করার উদ্যোগ নেওয়া হবে।হরতাল-অবরোধে অর্ধেক কারখানা বন্ধ১০০ কোটি টাকা মোট বিনিয়োগ৫০ হাজার টাকা ন্যূনতম পুঁজি৮ হাজার ছোট-বড় কারখানা৮-১০ জন শ্রমিক ছোট কারখানায়৩০-৫০ জন শ্রমিক বড় কারখানায়৩০০ ছোট-বড় কারখানা প্রতিবছর নতুন করে গড়ে উঠছে ব্যাংকঋণ মিলছে না এনজিও থেকে উচ্চসুদে ঋণরেল, সড়ক ও নৌপথে সহজ যোগাযোগের কারণে এসব কারখানায় তৈরি পাদুকা সারা দেশেই যাচ্ছেরপ্তানি হচ্ছে সৌদি আরব, দুবাই ও মালয়েশিয়ায়
