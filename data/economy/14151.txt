
বাংলাদেশের বৃহত্তম মোবাইল ফোন অপারেটর গ্রামীণফোনের মূল বিনিয়োগকারী প্রতিষ্ঠান টেলিনরের গ্রুপ প্রেসিডেন্ট ও প্রধান নির্বাহী কর্মকর্তা (সিইও) হিসেবে নিয়োগ পেয়েছেন সিগভে ব্রেক্কে। নরওয়েভিত্তিক বহুজাতিক টেলিযোগাযোগ সেবাদাতা প্রতিষ্ঠান টেলিনরের প্রধান কার্যালয়ে গতকাল মঙ্গলবার অনুষ্ঠিত কোম্পানির বোর্ড সভায় সর্বসম্মতিক্রমে এ সিদ্ধান্ত নেওয়া হয়েছে। নরওয়ের রাজধানী অসলোতে এ সভা অনুষ্ঠিত হয়। সিগভে ব্রেক্কে চলতি বছরের ১৭ আগস্ট থেকে বর্তমান গ্রুপ প্রেসিডেন্ট ও সিইও জন ফ্রেডরিক বাকসাসের স্থলাভিষিক্ত হবেন। বর্তমানে তিনি টেলিনরের নির্বাহী ভাইস প্রেসিডেন্ট ও টেলিনর গ্রুপ এশিয়ার প্রধান হিসেবে দায়িত্ব পালন করছেন। তিনি ১৯৯৯ সালে টেলিনরে যোগ দেন। টেলিনর গতকাল এক সংবাদ বিজ্ঞপ্তিতে এসব তথ্য জানায়। এতে বলা হয়, এশিয়ার দেশগুলোতে টেলিনরের ব্যবসায়িক সাফল্য অর্জনে ব্রেক্কের ভূমিকা রয়েছে। টেলিনর গ্রুপের মোট গ্রাহকের ৪০ শতাংশই হলো এশীয় দেশগুলোর। এ ক্ষেত্রে গ্রামীণফোন বিশ্বে টেলিনর গ্রুপের সবচেয়ে বড় প্রতিষ্ঠান।বাণিজ্য ডেস্ক
