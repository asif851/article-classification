
নরেন্দ্র মোদিকে ভারতের প্রধানমন্ত্রী পদে প্রার্থী ঘোষণার পর থেকে ভারতের শেয়ারবাজারে বিদেশি বিনিয়োগ বেড়েছে। গত বছরের সেপ্টেম্বরের পর থেকে এ পর্যন্ত এক লাখ কোটি রুপি ছাড়িয়েছে বিদেশি বিনিয়োগ।এনডিটিভির খবরে জানানো হয়, শেয়ারবাজার নিয়ন্ত্রক সংস্থা সেবির সর্বশেষ তথ্য অনুযায়ী, বিজেপি মোদিকে প্রধানমন্ত্রী প্রার্থী ঘোষণার পর থেকে ভারতের সমমূলধনী বাজারে (ইকুইটি মার্কেট) বিদেশি বিনিয়োগ দাঁড়িয়েছে ৮৮ হাজার ৭৭২ কোটি রুপিতে। একই সময়ে ঋণ বাজারে (ডেট মার্কেট) বিদেশি বিনিয়োগ হয়েছে ১৩ হাজার ৩৯৯ কোটি রুপি। সব মিলিয়ে এই সময়ে দেশটির শেয়ারবাজারে বিদেশি বিনিয়োগ হয়েছে এক লাখ দুই হাজার ১৭১ কোটি রুপি। গত বছরের ১৩ সেপ্টেম্বর মোদিকে প্রধানমন্ত্রী প্রার্থী ঘোষণা করে বিজেপি।বাজার-সংশ্লিষ্ট ব্যক্তিদের মতে, মোদির নেতৃত্বে গঠিত সরকার স্থিতিশীল ও পুনর্গঠিত হবে—এমনটি আশা করে ভারতের বাজারে বিনিয়োগ বাড়াচ্ছেন বিদেশি বিনিয়োগকারীরা। ভবিষ্যতে বিদেশি বিনিয়োগ আরও বাড়বে বলে আশা করছেন তাঁরা।বিদেশি বিনিয়োগ আরও দ্রুত বাড়তে পারে বলে মনে করেন কারভি ক্যাপিটালের বিজনেস হেড স্বপ্নিল পাওয়ার। তিনি বলেন, বিজেপি একাই ২৮২টি আসন পাওয়ায় কারও সহযোগিতা ছাড়াই মোদি পরবর্তী সরকারে নেতৃত্ব দেবেন।সংশ্লিষ্ট ব্যক্তিদের মতে, সমমূলধনী বাজারের প্রধান চালিকা শক্তি বিদেশি বিনিয়োগ বেড়ে যাওয়ায় ১৩ সেপ্টেম্বরের পর বিএসই সেনসেক্স সূচক ২২ শতাংশের বেশি বেড়েছে।২০১৪ সালে কেবল বিদেশি বিনিয়োগকারীরাই ৭৪ হাজার কোটি রুপি স্থানীয় বাজারে পাঠিয়েছেন। এর মধ্যে ৪১ হাজার কোটি রুপি সমমূলধনী বাজারে এবং ৩৩ হাজার কোটি রুপি ঋণবাজারে পাঠিয়েছেন তাঁরা।
