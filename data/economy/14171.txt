
দ্বিতীয় দিনের মতো সূচকের নিম্নমুখী প্রবণতা লক্ষ করা যাচ্ছে দেশের দুই পুঁজিবাজার ঢাকা স্টক এক্সচেঞ্জ (ডিএসই) ও চট্টগ্রাম স্টক এক্সচেঞ্জে (সিএসই)। আজ সোমবার সপ্তাহের দ্বিতীয় কার্যদিবস প্রথম দুই ঘণ্টায় দৈনন্দিন লেনদেনের গতিও কিছুটা কম দুই পুঁজিবাজারে।
এ ছাড়া প্রথম দুই ঘণ্টায় বেশির ভাগ শেয়ার ও ইউনিটের দর কমেছে ডিএসই ও সিএসইতে।
ডিএসইতে আজ দুপুর সাড়ে ১২টা নাগাদ প্রধান সূচক ডিএসইএক্স ৮ পয়েন্ট কমে অবস্থান করছে ৪৮৫৩ পয়েন্টে। দুপুর সাড়ে ১২টা নাগাদ লেনদেনের পরিমাণ প্রায় ৩৪০ কোটি টাকা। গতকাল এই সময় পর্যন্ত লেনদেনের পরিমাণ ছিল ৪৬৮ কোটি ৫৬ লাখ টাকা। দুপুর সাড়ে ১২টা নাগাদ ডিএসইতে লেনদেনে অংশ নিয়েছে ৩২০টি কোম্পানি ও মিউচুয়াল ফান্ডের শেয়ার। এর মধ্যে দর বেড়েছে ৯৬টির, কমেছে ১৬৪টির। দর অপরিবর্তিত রয়েছে ৬০টি কোম্পানির।
সিএসইতে দুপুর সাড়ে ১২টা নাগাদ সার্বিক সূচক কমেছে ৪৫ দশমিক ৬৬ পয়েন্ট। মোট লেনদেন ছাড়িয়েছে ১৭ কোটি ৬০ লাখ টাকা। গতকাল এই সময় পর্যন্ত লেনদেনের পরিমাণ ছিল ২৩ কোটি টাকা। প্রথম দুই ঘণ্টায় লেনদেন হয়েছে ২০৯টি কোম্পানি ও মিউচুয়াল ফান্ডের শেয়ার। এর মধ্যে দর বেড়েছে ৫৬টির, কমেছে ১২৪টির। দর অপরিবর্তিত ২৯টির।
