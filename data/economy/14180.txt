
বাংলাদেশ ও চীনের মধ্যে ক্রমশ বাণিজ্য সম্প্রসারণ হচ্ছে। দুই দেশের আমদানি-রপ্তানি যেমন বেড়েছে, তেমনি বাণিজ্য ঘাটতিও বেড়েছে। চীনের মজুরি বেড়ে যাওয়ায় বাংলাদেশের সস্তা শ্রম কাজে লাগিয়ে বিনিয়োগ আকৃষ্ট করার বিশাল সুযোগ তৈরি হয়েছে। এ ছাড়া বাংলাদেশের বড় বড় অবকাঠামো নির্মাণেও চীনের আগ্রহ বাড়ছে। এমন অবস্থায় আজ শুক্রবার চীনের প্রেসিডেন্ট সি চিন পিং বাংলাদেশ সফরে আসছেন।
সাবেক তত্ত্বাবধায়ক সরকারের অর্থ ও বাণিজ্য উপদেষ্টা এ বি মির্জ্জা আজিজুল ইসলাম এ বিষয়ে প্রথম আলোকে বলেন, বিশ্বে সবচেয়ে বেশি বিদেশি মুদ্রার রিজার্ভ আছে চীনে। চীন এখন বিভিন্ন দেশে তা বিনিয়োগ করার চেষ্টা করছে। তিনি বলেন, চীনের চাহিদা অনুযায়ী বাংলাদেশের উদ্যোক্তাদের উৎপাদন সক্ষমতা নেই। তাই নিকট ভবিষ্যতে দুই দেশের বাণিজ্য ঘাটতি কমার সম্ভাবনা কম। তিনি মনে করেন, উৎপাদন সক্ষমতা বাড়িয়ে চীন থেকে বিপুল পরিমাণ কাঁচামাল আনলেও তা বাণিজ্য ঘাটতি কমাতে সহায়তা করবে না।
বাণিজ্য: সময়ের সঙ্গে পাল্লা দিয়ে গত এক দশকে বাংলাদেশ ও চীনের মধ্যে বাণিজ্য বেড়েছে। বাণিজ্য বাড়লেও তা ঘাটতিও বাড়িয়েছে। স্বাভাবিকভাবে চীনের অনুকূলেই ছিল বাণিজ্য। এক দশকে দুই দেশের বাণিজ্য ঘাটতি পাঁচ গুণের বেশি হয়েছে। ২০০৫-০৬ অর্থবছরে বাণিজ্য ঘাটতি ছিল ১৯৮ কোটি ডলার। গত অর্থবছরে এসে তা বেড়ে দাঁড়িয়েছে ৮৮৪ কোটি ডলার।
তবে সুখবর হলো, গত দশকে চীনে বাংলাদেশের রপ্তানি ১৩ গুণের বেশি এবং চীনের রপ্তানি প্রায় পাঁচ গুণ বেড়েছে।
ব্যবসায়ীদের শীর্ষ সংগঠন এফবিসিসিআই সূত্রে জানা গেছে, ২০০৫-০৬ অর্থবছরে চীনে মাত্র সাড়ে ছয় কোটি ডলারের বাংলাদেশি পণ্য রপ্তানি হয়েছে। গত অর্থবছরে তা বেড়ে দাঁড়িয়েছে প্রায় ৮১ কোটি ডলার। এর মানে হলো, চীনের বাজারে বাংলাদেশের পণ্যের চাহিদা বাড়ছে। রপ্তানি করা পণ্যের মধ্যে তৈরি পোশাকই প্রায় এক-তৃতীয়াংশ। গত অর্থবছরে প্রায় ৩১ কোটি ডলারের নিট ও ওভেন পোশাক রপ্তানি হয়েছে। এ ছাড়া ১৪ কোটি ডলারের চামড়াজাত পণ্য এবং ১১ কোটি ডলারের পাট ও পাটজাত পণ্য রপ্তানি করেছে বাংলাদেশ।
এদিকে ২০০৫-০৬ অর্থবছরে চীন থেকে ২০৪ কোটি ডলারের পণ্য বাংলাদেশে এসেছে; যা ০১৫-১৬ অর্থবছরে বেড়ে ৯৬৫ ডলার হয়েছে। 
বিনিয়োগ: ১৯৭৭ থেকে ২০১৫ সাল পর্যন্ত চীন থেকে বাংলাদেশে বিভিন্ন খাতে সাড়ে ৩৭ কোটি ডলারের বিনিয়োগ এসেছে। এর মধ্যে অন্যতম হলো তৈরি পোশাক; ২ ও ৩ চাকাবিশিষ্ট গাড়ির সংযোজন; পেপার মিল; মৎস্য প্রক্রিয়াকরণ; প্লাস্টিক; বস্ত্র খাতে আনুষঙ্গিক পণ্য; শিল্প রসায়ন ইত্যাদি।
চীনের জন্য বিশেষ অর্থনৈতিক অঞ্চল হচ্ছে, যেখানে চীনা উদ্যোক্তারা বিনিয়োগ করতে পারবেন। এ ছাড়া অবকাঠামো, বিদ্যুৎ ও জ্বালানি, জাহাজ নির্মাণ, ভারী শিল্প ও কৃষি প্রক্রিয়াকরণে বিনিয়োগের সুযোগ তৈরি করা হচ্ছে। বাংলাদেশের ১৬ কোটি জনগোষ্ঠীর বিশাল বাজার থাকায় চীনা বিনিয়োগ আকৃষ্ট করার সুযোগ তৈরি হয়েছে।
ঋণ সহায়তা: বিদেশি সহায়তার ক্ষেত্রে চীন বেশ পিছিয়ে। বাংলাদেশের মাত্র চারটি প্রকল্পে চীনের অর্থায়ন প্রক্রিয়াধীন আছে। এগুলো হলো ঢাকায় হাইব্রিড ধান ল্যাবরেটরি স্থাপন এবং সুপার হাইব্রিড ধান উৎপাদনে বীজ হস্তান্তর; ন্যাশনাল আইসিটি ইনফো নেটওয়ার্ক ফর বাংলাদেশ (দ্বিতীয় পর্যায়); রাজশাহীর ওয়াসার ভূগর্ভস্থ পানি পরিশোধনাগার এবং চট্টগ্রামে চীনের জন্য বিশেষ অর্থনৈতিক অঞ্চল। এ ছাড়া কর্ণফুলী নদীর তলদেশ দিয়ে টানেল নির্মাণে চীন সরকারের অর্থ সহায়তা দেওয়ার প্রতিশ্রুতি রয়েছে।
তবে স্বাধীনতার পর থেকে ২০১৪-১৫ অর্থবছর পর্যন্ত ঋণ ও অনুদান মিলিয়ে ১০৫ কোটি ডলার সহায়তা দিয়েছে চীন। এ ছাড়া পদ্মা সেতু নির্মাণ প্রকল্পে চীনের ঠিকাদারি প্রতিষ্ঠান কাজ করছে। ঢাকা-চট্টগ্রাম চার লেন সড়ক নির্মাণেও চীনের ঠিকাদারি প্রতিষ্ঠান কাজ করেছে।
 
