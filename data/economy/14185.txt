
কৃষিপণ্য উৎপাদন, প্রক্রিয়াজাতকরণ এবং সংরক্ষণে ব্যবহৃত নানা ধরনের যন্ত্রপাতি নিয়ে রাজধানীর বঙ্গবন্ধু আন্তর্জাতিক সম্মেলন কেন্দ্রে তিন দিনের একটি প্রদর্শনী গতকাল বৃহস্পতিবার থেকে শুরু হয়েছে। আয়োজন করেছে কৃষি মন্ত্রণালয়।প্রদর্শনীর উদ্বোধন উপলক্ষে আয়োজিত অনুষ্ঠানের প্রধান অতিথি বাণিজ্যমন্ত্রী তোফায়েল আহমেদ বলেন, সরকার খাদ্যনিরাপত্তা নিশ্চিত করে শ্রীলঙ্কায় ৫০ থেকে এক লাখ টন চাল রপ্তানির সিদ্ধান্ত নিয়েছে।অনুষ্ঠানের বিশেষ অতিথি কৃষিমন্ত্রী মতিয়া চৌধুরী বলেন, কৃষিযন্ত্র ব্যবহারে কৃষকদের উৎসাহী করতে সরকারের পক্ষ থেকে ২৫ শতাংশ ভর্তুকি দেওয়া হচ্ছে।আয়োজকেরা জানান, প্রদর্শনীতে বাংলাদেশসহ নয়টি দেশের বিভিন্ন প্রতিষ্ঠান অংশ নিচ্ছে। এতে স্টল রাখা হয়েছে ২২৫টি। এসব স্টলে বীজ, কীটনাশক, কৃষি যন্ত্রপাতি, প্রক্রিয়াজাতকরণ যন্ত্রপাতি, শস্য সংরক্ষণের প্রযুক্তি, প্যাকেজিং ও বিপণন এবং উন্নত চালকলের যন্ত্রপাতি প্রদর্শিত হচ্ছে।কৃষিসচিব এস এম নাজমুল ইসলামের সভাপতিত্বে অনুষ্ঠানে অতিরিক্ত কৃষিসচিব আনোয়ার ফারুক, বাংলাদেশ সিড অ্যাসোসিয়েশনের সভাপতি আনিস উদ-দৌলা, অটো মেজর ও হাসকিং মিল মালিক সমিতির সভাপতি আবদুর রশিদ বক্তব্য দেন।কৃষিযন্ত্র প্রদর্শনীর স্থানেই আরও দুটি প্রদর্শনীও শুরু হয়েছে, চলবে শনিবার পর্যন্ত। এ দুই প্রদর্শনী হলো খাদ্য প্রদর্শনী এবং ধান ও খাদ্যশস্য প্রযুক্তি প্রদর্শনী।
