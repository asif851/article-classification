
প্রতিযোগিতা সক্ষমতা ধরে রাখতে আগামী দুই বছর তৈরি পোশাকশিল্পকে উৎসে কর দেওয়া থেকে সম্পূর্ণভাবে মুক্ত রাখার দাবি জানিয়েছেন বিজিএমইএ নেতারা। এ ছাড়া দুই বছরের জন্য ৫ শতাংশ নগদ সহায়তা ও পাঁচ বছরের জন্য করপোরেট কর ১০ শতাংশ চান তাঁরা।
আজ শনিবার রাজধানীর কারওয়ান বাজারে তৈরি পোশাকশিল্প মালিকদের সংগঠন বিজিএমইএর কার্যালয়ে এক সংবাদ সম্মেলনে এসব দাবি জানান সংগঠনের সভাপতি মো. সিদ্দিকুর রহমান। এ সময় উপস্থিত ছিলেন বিজিএমইএর সহসভাপতি মোহাম্মদ নাছির, মাহমুদ হাসান খান প্রমুখ। বর্তমানে পোশাক রপ্তানিতে শূন্য দশমিক ৭০ শতাংশ উৎসে কর দিতে হয়। আর করপোরেট কর ২০ শতাংশ।
সংবাদ সম্মেলনে পোশাকশিল্পের বর্তমান অবস্থা তুলে ধরতে গিয়ে বিজিএমইএ সভাপতি বলেন, গত ১০ বছর পোশাক রপ্তানিতে গড় প্রবৃদ্ধি ছিল ১৩ শতাংশ। তবে চলতি অর্থবছরের জুলাই থেকে এপ্রিল পর্যন্ত ১০ মাসে প্রবৃদ্ধি হয়েছে মাত্র ২ দশমিক ২১ শতাংশ। বিশ্ববাজারে পোশাকের চাহিদা ও ক্রয় কমে যাওয়ার কারণে সাম্প্রতিক সময়ে রপ্তানি আয়ও কমে গেছে। তিনি আরও বলেন, ‘চলতি অর্থবছরের প্রথম ১০ মাসে আমাদের সবচেয়ে বড় বাজার যুক্তরাষ্ট্রে পোশাক রপ্তানি কমেছে ৬ দশমিক ৮০ শতাংশ এবং তৃতীয় বড় বাজার যুক্তরাজ্যে কমেছে ৫ দশমিক ৯১ শতাংশ।’
বিজিএমইএ সভাপতি বলেন, ‘বর্তমানে বিশ্ব অর্থনীতি ভালো নেই। আমরা যদি কোনোভাবে আর দুটি বছর নিজেদের টিকিয়ে রাখতে পারি, তবে আমরা ঘুরে দাঁড়াতে সক্ষম হব—এ দৃঢ় বিশ্বাস আমাদের আছে।’
