
দেশের পুঁজিবাজারের সঙ্গে সংশ্লিষ্ট মার্চেন্ট ব্যাংকগুলোর করপোরেট করহার কমানোর দাবি জানিয়েছে বাংলাদেশ মার্চেন্ট ব্যাংকার্স অ্যাসোসিয়েশন (বিএমবিএ)৷সংগঠনটির যুক্তি, যেহেতু মার্চেন্ট ব্যাংকগুলো পুঁজিবাজারে তালিকাভুক্ত নয়, তাই এসব প্রতিষ্ঠানের করপোরেট কর অতালিকাভুক্ত কোম্পানির মতো হওয়া উচিত।রাজধানীর একটি হোটেলে গতকাল মঙ্গলবার এক সংবাদ সম্মেলনে বিএমবিএর নেতারা এ দাবি জানান৷ ২০১৪-১৫ অর্থবছরের প্রস্তাবিত বাজেট নিয়ে আনুষ্ঠানিক প্রতিক্রিয়া জানাতে এ সংবাদ সম্মেলনের আয়োজন করা হয়। এতে লিখিত বক্তব্য দেন বিএমবিএর সহসভাপতি আকতার এইচ সান্নামাত।উল্লেখ্য, ২০১৪-১৫ অর্থবছরের প্রস্তাবিত বাজেটে অতালিকাভুক্ত (নন-লিস্টেড) কোম্পানির মুনাফার ওপর আরোপিত করহার আড়াই শতাংশ কমানো হয়েছে। এত দিন এসব কোম্পানিকে অর্জিত মুনাফার ওপর সাড়ে ৩৭ শতাংশ হারে কর দিতে হতো। এখন থেকে ৩৫ শতাংশ হারে কর দিতে হবে৷মার্চেন্ট ব্যাংকগুলোও বর্তমানে মুনাফার ওপর ৩৭ দশমিক ৫ শতাংশ হারে কর দিয়ে থাকে৷এ বিষয়ে জানতে চাইলে এনবিআরের একজন কর্মকর্তা প্রথম আলোকে জানান, বাণিজ্যিক ব্যাংকগুলোর মতো মার্চেন্ট ব্যাংকগুলো শুধু টাকা খাটিয়ে আয় করে; উৎপাদনশীলতার সঙ্গে সম্পৃক্ত নয়। কিন্তু শেয়ারবাজারে তালিকাভুক্ত ও অতালিকাভুক্ত কোম্পানিগুলো পণ্য বা সেবা উৎপাদনের সঙ্গে সম্পৃক্ত৷ এতে বিনিয়োগকারীর একধরনের ঝুঁকিও থাকে। তাই অতালিকাভুক্ত কোম্পানিগুলোকে কর ছাড় দিলেও মার্চেন্ট ব্যাংকগুলোকে আগের মতোই সাড়ে ৩৭ শতাংশ হার নির্ধারণ করা হয়েছে।অন্যদিকে মার্চেন্ট ব্যাংকগুলোর করপোরেট কর কমানোর দাবি যুক্তিসংগত বলে মনে করেন ঢাকা বিশ্ববিদ্যালয়ের অ্যাকাউন্টিং অ্যান্ড ইনফরমেশন সিস্টেমস বিভাগের সহযোগী অধ্যাপক মিজানুর রহমান৷ তিনি বলেন, মার্চেন্ট ব্যাংকগুলোকে অনেক বেশি স্বচ্ছতার মধ্যে চলতে হয়, যা অতালিকাভুক্ত কোম্পানির ক্ষেত্রে দেখা যায় না৷ এ হিসেবে মার্চেন্ট ব্যাংকের করপোরেট কর কমানো যেতে পারে৷বিএসইসির তথ্য অনুযায়ী, বর্তমানে দেশে মোট ৫১টি পূর্ণাঙ্গ মার্চেন্ট ব্যাংক রয়েছে। এগুলো মূলত শেয়ারবাজারে বিনিয়োগের ক্ষেত্রে প্রাতিষ্ঠানিক বিনিয়োগকারীদের পরামর্শসেবা দিয়ে থাকে৷ আবার বিভিন্ন কোম্পানি বাজারে শেয়ার ছাড়তে চাইলে পুরো প্রক্রিয়া সম্পন্ন করতে সহায়তা দিয়ে থাকে, যা ইস্যু ব্যবস্থাপনা হিসেবে পরিচিত। এ ছাড়া পোর্টফোলিও ব্যবস্থাপনার মাধ্যমে বিভিন্ন প্রতিষ্ঠানের শেয়ার বিনিয়োগ ও লেনদেনের কাজ করে থাকে৷মার্চেন্ট ব্যাংকগুলোর মধ্যে আইসিবি ক্যাপিটাল ম্যানেজমেন্ট লিমিটেড, আইডিএলসি ইনভেস্টমেন্ট লিমিটেড, প্রাইম ফাইন্যান্স ক্যাপিটাল ম্যানেজমেন্ট লিমিটেড, ইসি সিকিউরিটিজ লিমিটেড, লংকাবাংলা ইনভেস্টমেন্ট লিমিটেড উল্লেখযোগ্য।সংবাদ সম্মেলনে আকতার এইচ সান্নামাত বলেন, বর্তমানে বাজারের খারাপ পরিস্থিতিতে মার্চেন্ট ব্যাংকগুলো আর্থিক সংকটের মধ্যে রয়েছে৷ মার্চেন্ট ব্যাংকগুলো সব মিলিয়ে প্রায় এক হাজার ২০০ কোটি টাকা ক্ষতিতে রয়েছে। তাই এ অবস্থায় করপোরেট কর কমানো হলে মার্চেন্ট ব্যাংকগুলোর জন্য সুবিধা হবে।সান্নামাত আরও বলেন, বাজারের মন্দা অবস্থার কারণে অনেক মার্জিন ঋণগ্রহীতার সুদ মওকুফ করতে হয়েছে। মার্জিন ঋণগ্রহীতা মানে হলো, যে বিনিয়োগকারী বা কারবাির শেয়ারে বিনিয়োগের জন্য মার্চেন্ট ব্যাংক থেকে একটি নির্দিষ্ট পরিমাণ ঋণ গ্রহণ করে থাকে৷সান্নামাত বলেন, এখনো এ ধরনের অনেক ঋণগ্রহীতার সুদ মওকুফ করতে হচ্ছে, যা মার্চেন্ট ব্যাংকগুলোর লোকসান হিসাবে দেখানো হয়। অথচ জাতীয় রাজস্ব বোর্ড (এনবিআর) ওই লোকসানকে ব্যয় হিসাবে না ধরে তার ওপর কর আদায় করছে। ফলে সুদ মওকুফের কারণে একদিকে মার্চেন্ট ব্যাংকগুলোর লোকসান গুনতে হচ্ছে। অন্যদিকে এর ওপর কর দেওয়ায় লোকসানের পরিমাণ আরও বেড়ে যাচ্ছে।এ বিষয়ে বিএমবিএ সভাপতি তানজিল চৌধুরী বলেন, ‘মার্চেন্ট ব্যাংকগুলো শেয়ার কিনতে বিনিয়োগকারীদের মার্জিন ঋণ দিয়ে থাকে। অনেক সময় অনেক ঋণ অনাদািয় থেকে যায়। তখন এসব ঋণের বিপরীতে সঞ্চিতি রাখতে হয়। আবার এই ঋণ অবলোপন না হওয়া পর্যন্ত অব্যাহতভাবে কর দিয়ে যেতে হয়। এতে আমাদের ক্ষতি দিন দিন বাড়ছে। তাই করপোরেট কর কমালে আমাদের ওপর বোঝাও কিছুটা কমবে।’এক প্রশ্নের জবাবে আকতার এইচ সান্নামাত সংবাদ সম্মেলনে বলেন, ‘বাজেটে আমাদের প্রস্তাবগুলো আমলে নেওয়া হয়নি।সংবাদ সম্মেলনে বিএমবিএর সাধারণ সম্পাদক মশিউর রহমান, নির্বাহী সদস্য মনিরুজ্জামানসহ অন্য নেতারা উপস্থিত ছিলেন।
