
বাংলাদেশ ব্যাংকের রিজার্ভ চুরির সঙ্গে দুজন চীনা নাগরিকেরও জড়িত থাকা এবং গ্রেপ্তার হওয়ার তথ্য প্রকাশ করেছে আন্তর্জাতিক সংবাদমাধ্যম ব্লুমবার্গ। এ দুই ব্যক্তির নাম ডিং ঝিজে ও গাও শুহুয়া। ডিং ঝিজে এ বছরের মার্চে এবং গাও শুহুয়া ২০১৬ সালের আগস্টে চীনে গ্রেপ্তার হন। ব্লুমবার্গের একটি অনুসন্ধানী প্রতিবেদনে বলা হয়েছে, ২০১৬ সালের ফেব্রুয়ারির শেষ দিকে ফিলিপাইনের রাজধানী ম্যানিলায় সোলেইয়ার নামের একটি ক্যাসিনোর ভিআইপি কক্ষে ডিং ও শুহুয়া কয়েকজন সঙ্গীসহ বাজি খেলার ছলে বাংলাদেশ ব্যাংকের চুরি হওয়া অর্থ ভাগাভাগি করে অন্যত্র সরিয়ে নেন। বাংলাদেশ ব্যাংকের রিজার্ভ চুরির বিষয়ে গঠিত তদন্ত দলের সাবেক সদস্য সের্গিও ওসমেনা ইল ব্লুমবার্গকে জানান, ডিং ও শুহুয়া সম্ভবত বাংলাদেশের অর্থ উত্তর কোরিয়ায় সরিয়ে নেন। তাঁরা নিজেরাও বাংলাদেশ ব্যাংকের চুরি হওয়া রিজার্ভের অর্থের কোনো রকম সূত্র না রেখেই লাপাত্তা হয়ে যান। তাঁদের হাওয়া হয়ে যাওয়ার কোনো তথ্যসূত্র নেই ফিলিপাইনের সংশ্লিষ্ট বিভাগের কাছে। এই অবস্থায় ব্লুমবার্গ মনে করে, বাংলাদেশসহ ফিলিপাইন ও যুক্তরাষ্ট্র কারও পক্ষেই চুরি যাওয়া অর্থ উদ্ধারের সম্ভাবনা নেই।
 
