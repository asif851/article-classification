
জাতীয় অর্থনৈতিক পরিষদ (একনেক) গতকাল চার হাজার ৭৯৬ কোটি টাকার ১৫টি উন্নয়ন প্রকল্প অনুমোদন করেছে। মোট অর্থের মধ্যে তিন হাজার ৪১৭ কোটি টাকা জাতীয় কোষাগার থেকে এবং অবশিষ্ট এক হাজার ৩৭৯ কোটি টাকা প্রকল্প সহায়তা হিসেবে জোগান দেওয়া হবে।প্রধানমন্ত্রী ও একনেক সভাপতি শেখ হাসিনার সভাপতিত্বে গতকাল মঙ্গলবার রাজধানীর শেরেবাংলা নগরে এনইসি সমেঞ্চলনকক্ষে অনুষ্ঠিত বৈঠকে এ অনুমোদন দেওয়া হয়। খবর বাসসের।এসব প্রকল্পের মধ্যে অন্যতম হলো পল্লি অবকাঠামো উন্নয়নের মাধ্যমে রংপুর বিভাগের মানুষের আর্থসামাজিক অবস্থার উন্নয়নে ৭০০ কোটি টাকার একটি প্রকল্প। এতে ৭৪২ কিলোমিটার উপজেলা, ইউনিয়ন ও গ্রামীণ সড়ক উন্নয়ন, এক হাজার ৩০০ মিটার ব্রিজ ও কালভার্ট নির্মাণ, ৪৩০ কিলোমিটার সড়ক প্রশস্তকরণ ও রক্ষণাবেক্ষণ এবং ২০টি স্থানীয় বাজারের উন্নয়ন। এ প্রকল্পে ১০ হাজার ৮০০ কিলোমিটার সড়ক রক্ষণাবেক্ষণে পল্লির দরিদ্র নারীদের সম্পৃক্ত করা হবে। চলতি বছরের অক্টোবরে এই প্রকল্পের কাজ শুরু হয়েছে এবং ২০১৮ সালের জুনে তা শেষ হবে।বৈঠক শেষে পরিকল্পনা সচিব ভূঁইয়া শফিকুল ইসলাম একনেক সভার সিদ্ধান্ত সাংবাদিকদের জানান।বৈঠকে গাইবান্ধা ও কুড়িগ্রাম জেলার মধ্যে সংযোগ স্থাপনে তিস্তা নদীর ওপর দেড় কিলোমিটার দীর্ঘ একটি সেতু নির্মাণ প্রকল্প অনুমোদিত হয়। এই সেতুটি নির্মিত হলে ঢাকা ও কুড়িগ্রামের মধ্যে ৮০ কিলোমিটার দূরত্ব কমে যাবে। এতে চিলমারী, উলিপুর, রাজারহাট ও কুড়িগ্রাম সদর উপজেলার যাত্রীদের রংপুর বিভাগীয় শহর হয়ে ঢাকা যেতে হবে না। চার বছরের এই প্রকল্পের ৬৩০ কোটি টাকার মধ্যে ৫২৩ কোটি টাকার জোগান দেবে সৌদি ডেভেলপমেন্ট ফান্ড (এসএফডি)।এ ছাড়া একনেকে ৮৫০ কোটি টাকা ব্যয়ে দক্ষতা ও প্রশিক্ষণ সম্প্রসারণ প্রকল্প এবং এক হাজার ৬৩৮ কোটি টাকায় ‘রিভাইটালাইজেশন অব কমিউনিটি হেলথ কেয়ার ইনিশিয়েটিভ ইন বাংলাদেশ’ প্রকল্পও সংশোধিত হয়।শত কোটি টাকার ওপরে অনুমোদিত প্রকল্পের মধ্যে রয়েছে ১৬৫ কোটি টাকায় বাংলাদেশ মেরিন ফিশারিজ ক্যাপাসিটি বিল্ডিং (দ্বিতীয় সংশোধিত) এবং ১৭২ কোটি টাকায় এশিয়ান মহিলা বিশ্ববিদ্যালয়ের বহির্ভাগে লুপ রোডসহ ঢাকা ট্রাংক রোড থেকে বায়েজীদ বোস্তামী সড়ক পর্যন্ত সংযোগ সড়ক নির্মাণ।মন্ত্রী, প্রধানমন্ত্রীর উপদেষ্টা, পরিকল্পনা কমিশনের সদস্য, সংশ্লিষ্ট সচিব বৈঠকে উপস্থিত ছিলেন।
