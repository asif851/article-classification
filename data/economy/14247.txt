
আশুলিয়ার সব পোশাকশ্রমিককে ডিজিটাল তথ্যভান্ডার বা ডেটাবেইস করতে মালিকদের সময় বেঁধে দিল বিজিএমইএ। ৩০ আগস্টের মধ্যে তথ্যভান্ডারের কাজ শেষ করতে না পারলে সংশ্লিষ্ট কারখানাকে সব ধরনের সেবা বন্ধ করে দেবে সমিতি।
তথ্যভান্ডারের পাশাপাশি শ্রমিকদের সার্ভিস বুক করার পরামর্শ দিয়েছে বিজিএমইএ। পরে এটি বাস্তবায়নেও সময়সীমা বেঁধে দেওয়াসহ পর্যায়ক্রমে ঢাকা ও চট্টগ্রামের সব পোশাক কারখানায় এগুলো বাস্তবায়ন করা হবে বলেও জানিয়েছে সমিতি।
বিজিএমইএ ভবনে গতকাল সোমবার তথ্যভান্ডার ও সার্ভিস বুক বাস্তবায়ন করতে আশুলিয়ার ২৫০ কারখানার ৪৫০ জন মধ্যম পর্যায়ের কর্মকর্তাকে প্রশিক্ষণ দেওয়া হয়। প্রশিক্ষণের উদ্বোধনী অনুষ্ঠানে সমিতির সভাপতি আতিকুল ইসলাম সময়সীমা বেঁধে দেওয়ার কথা বলেন।
অনুষ্ঠানে শ্রম ও কর্মসংস্থানমন্ত্রী রাজিউদ্দিন আহমেদ বলেন, পোশাক খাতের ওপর বিরাট হামলা আসছে। দেশে-বিদেশে ষড়যন্ত্র হচ্ছে। জিএসপি টিকিয়ে রাখতে বারবার ওয়াশিংটনে দৌড়াতে হচ্ছে।
মন্ত্রী আরও বলেন, কারখানা বন্ধ হয়ে গেলে মালিকদের ক্ষতি হবে না। তাঁরা চলতে পারবেন। কিন্তু শ্রমিকেরা কই যাবে? পোশাকশিল্পে যে এত শ্রমিকের কর্মসংস্থান হয়েছে, সেটি ধরে রাখতে হলে সবাইকে একসঙ্গে কাজ করতে হবে।
