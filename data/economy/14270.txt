
গ্রামের গরিব মানুষকে আধুনিক নাগরিক সুবিধাসহ ফ্ল্যাট দেওয়ার উদ্যোগ নিয়েছে সরকার। শুধু ফ্ল্যাট নয়, থাকবে বাজার, বায়োগ্যাস প্লান্ট, নিরাপদ পানি, সৌরবিদ্যুত্, গবাদি পশু রাখার স্থান। মোটা দাগে একটি আবাসন কমপ্লেক্স নির্মাণ করা হবে, যা ‘পল্লী জনপদ’ নামে পরিচিত হবে। পরীক্ষামূলকভাবে ঢাকা, চট্টগ্রাম, সিলেট, রংপুর, খুলনা, বরিশাল ও রাজশাহী বিভাগের সাতটি উপজেলার সাতটি গ্রামে ‘পল্লী জনপদ’ গড়ে তোলা হবে।
আজ মঙ্গলবার জাতীয় অর্থনৈতিক পরিষদের নির্বাহী কমিটির (একনেক) সভায় এই প্রকল্পটি পাস করা হয়। এই প্রকল্পের ব্যয় ধরা হয়েছে ৪২৪ কোটি ৩৪ লাখ টাকা। বগুড়ার পল্লী উন্নয়ন একাডেমির সেন্টার ফর ইরিগেশন অ্যান্ড ওয়াটার ম্যানেজমেন্ট প্রকল্পটি বাস্তবায়ন করবে।
কোন কোন গ্রামে এই ‘পল্লী জনপদ’ হবে, তা চূড়ান্ত করা হয়নি। মূলত যেসব এলাকায় কৃষি জমি নষ্ট করে ঘরবাড়ি নির্মাণের প্রবণতা বেশি এবং প্রবাসী-আয় তুলনামূলক বেশি আসে, এমন গ্রামই নির্বাচন করা হবে। উল্লেখ্য, সারা দেশে প্রতিবছর গড়ে এক শতাংশ কৃষিজমি নষ্ট করে বাড়িঘর, কল-কারখানা নির্মাণ করা হচ্ছে।
একটি ‘পল্লী জনপদে’ একটি বহুতল ভবনে ২৭২ ফ্ল্যাট থাকবে, যেখানে একসঙ্গে ২৭২টি পরিবার থাকতে পারবে। ৩০ শতাংশ অর্থ অগ্রিম পরিশোধ করে ফ্ল্যাটের মালিক হতে পারবেন ওই এলাকার মানুষ।
আগামী ২০১৭ সালের জুন মাসের মধ্যে আধুনিক সুবিধা-সংবলিত এই সাতটি ‘পল্লী জনপদ’ নির্মাণ করা হবে। পরীক্ষামূলকভাবে এই জনপদ তৈরি করা হবে। সফল হলে তা সারা দেশে বিস্তৃত করা হবে।
পরিকল্পনা কমিশন সূত্রে জানা গেছে, ফ্ল্যাটগুলোর প্রতি বর্গফুটের মূল্য ধরা হয়েছে এক হাজার ৬০০ টাকা। ৯১৫, ৭১০, ৪৬০ ও ৩৬৫ বর্গফুট—এই ধরনের আয়তনের ফ্ল্যাট হবে। আর প্রাথমিকভাবে ৩০ শতাংশ অর্থ পরিশোধ করে ফ্ল্যাটে উঠতে পারবেন ক্রেতারা। ফ্ল্যাটে ওঠার পর পরবর্তী ১৫ বছরে বাকি অর্থ পরিশোধ করতে হবে। তবে সুবিধাভোগী বা ফ্ল্যাট কিনতে আগ্রহীদের কীভাবে নির্বাচন করা হবে, তা এখনো ঠিক করা হয়নি। এ জন্য একটি নীতিমালা তৈরি করা হবে। চলতি অর্থবছরে প্রকল্প বাস্তবায়নের জন্য ১৪৫ কোটি টাকা বরাদ্দ রাখা হয়েছে।
তবে কী পরিমাণ গরিব মানুষের এককালীন ৩০ শতাংশ অর্থ দিয়ে ফ্ল্যাট কেনার সক্ষমতা রয়েছে, তার কোনো তথ্য-উপাত্ত প্রকল্প প্রস্তাবনায় নেই। উদাহরণ দিয়ে বলা যেতে পারে, সবচেয়ে কম ৩৬৫ বর্গফুট আয়তনের একটি ফ্ল্যাটের দাম হবে ৫ লাখ ৮৩ হাজার টাকা। এমন একটি ফ্ল্যাট কিনতে আগ্রহীকে এককালীন ১ লাখ ৭৫ হাজার টাকা পরিশোধ করতে হবে। এই পরিশোধের সক্ষমতা গ্রামের কত শতাংশ মানুষের রয়েছে, তা নিয়ে প্রশ্ন রয়েছে।
বহুল অভিযোগ রয়েছে, এ ধরনের প্রকল্পের সুবিধাভোগী নির্বাচনের ক্ষেত্রে রাজনৈতিক বিবেচনায় স্থানীয় প্রভাবশালী কিংবা তাঁদের আত্মীয়স্বজন ও অনুগতদের নির্বাচন করা হয়। ফলে প্রকল্পের সুফল কাঙ্ক্ষিত জনগোষ্ঠীর কাছে পৌঁছায় না। এ প্রসঙ্গে জানতে চাইলে পরিকল্পনামন্ত্রী আ হ ম মুস্তফা কামাল সাংবাদিকদের বলেন, ‘দুর্নীতিমুক্ত বাংলাদেশে পেতে হলে আমাকে (পরিকল্পনামন্ত্রী) আরও ৫০ বছর বাঁচতে হবে। সবাই দুর্নীতি করে না, যারা করে তারা সংখ্যায় কম। তাদের নিরুত্সাহিত করতে হবে। আওয়ামী লীগ ক্ষমতায় থাকলেও সবাই ছাত্রলীগ হয়ে যায়। আমিও ছাত্রলীগ করতাম। কেউ বলতে পারবে না, আমি দুর্নীতি করেছি।’ তিনি জানান, এই প্রকল্পটি সফলভাবে বাস্তবায়নে দুর্নীতির বিষয়ে ন্যূনতম ছাড় দেওয়া হবে না।
এদিকে আজ একনেকে এই প্রকল্পটিসহ ৮২৯ কোটি ৮৫ লাখ টাকার মোট তিনটি প্রকল্প পাস হয়েছে। অন্য প্রকল্প দুটি হলো—সিদ্ধিরগঞ্জ-মানিকনগর ২৩০ কেভি সঞ্চালন লাইন নির্মাণ এবং সম্প্রসারিত তুলা চাষ প্রকল্প। পরিকল্পনা কমিশনের এনইসি সম্মেলনকক্ষে অনুষ্ঠিত সভায় একনেকের চেয়ারপারসন ও প্রধানমন্ত্রী শেখ হাসিনা সভাপতিত্ব করেন।
