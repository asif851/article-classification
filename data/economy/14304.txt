
ভারতের পুঁজিবাজারে মূল্যবৃদ্ধির ক্ষেত্রে পাবলিক সেক্টর আন্ডারটেকিংস (পিএসইউ) বা সরকারি খাতের শেয়ার এখন প্রথম সারিতে রয়েছে। চলতি মার্চ মাসে পিএসইউ শেয়ারের দাম ৩০ শতাংশ বেড়েছে।মূলত ব্যাংকগুলোর শেয়ারের মূল্যবৃদ্ধির সুবাদেই সার্বিকভাবে পিএসইউর ওপর ইতিবাচক প্রভাব পড়েছে। বিশ্লেষকেরা অবশ্য মনে করেন, এসব শেয়ার কেনার অনেক সুযোগ আছে বটে। তবে কেনার ক্ষেত্রে বিনিয়োগকারীদের সতর্ক থাকাও বাঞ্ছনীয়।সব মিলিয়ে চলতি মার্চে বোম্বে স্টক এক্সচেঞ্জের (বিএসই) এসঅ্যান্ডপি বিএসই পিএসইউ সূচক ৮ শতাংশ বেড়েছে। অন্যদিকে এসঅ্যান্ডপি বিএসই সেনসেক্স ও সিএনএক্স নিফতি সূচক ৪ দশমিক ৫ শতাংশ বেড়েছে। গত ফেব্রুয়ারি থেকে এ পর্যন্ত স্টেট ব্যাংক অব ইন্ডিয়া, পাঞ্জাব ন্যাশনাল ব্যাংক, ব্যাংক অব ইন্ডিয়া, ব্যাংক অব বরোদা ও ইন্ডিয়ান ব্যাংকের শেয়ারের দাম ১২ থেকে ২৫ শতাংশ পর্যন্ত বৃদ্ধি পেয়েছে। সূত্র: বিজনেস স্ট্যান্ডার্ড।
