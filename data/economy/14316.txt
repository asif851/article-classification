
সপ্তাহের শেষ কর্মদিবসে আজ বৃহস্পতিবার সূচকের ঊর্ধ্বমুখী প্রবণতায় লেনদেন চলছে ঢাকার শেয়ারবাজারে। দুপুর সাড়ে ১২টায় লেনদেনের দুই ঘণ্টা শেষে ডিএসইতে অধিকাংশ কোম্পানির শেয়ারের দাম বেড়েছে। ফলে সূচকের ঊর্ধ্বমুখী এই প্রবণতা। একই সঙ্গে লেনদেনেও গতি লক্ষ করা গেছে।
ঢাকা স্টক এক্সচেঞ্জ (ডিএসই) সূত্রে জানা যায়, দুপুর সাড়ে ১২টায় ডিএসইর ডিএসইএক্স সূচক ৩৪ পয়েন্ট বেড়ে দাঁড়িয়েছে ৪,৭৮৩ পয়েন্টে। সকাল সাড়ে ১০টায় সূচকের ঊর্ধ্বমুখী প্রবণতায় লেনদেন শুরু হয়, যা লেনদেনের শেষ পর্যন্ত অব্যাহত ছিল।
এই সময়ে ডিএসইতে ২৮৩ কোম্পানির শেয়ার ও মিউচুয়াল ফান্ডের লেনদেন হয়েছে। হাতবদল হওয়া কোম্পানিগুলোর মধ্যে ১৯১টির দাম বেড়েছে, কমেছে ৬৪টির এবং অপরিবর্তিত রয়েছে ২৮টি প্রতিষ্ঠানের শেয়ারের দাম।
এই সময় পর্যন্ত ডিএসইতে ৪০৩ কোটি টাকার শেয়ার ও মিউচুয়াল ফান্ডের লেনদেন হয়েছে।
আলোচ্য সময়ে ডিএসইতে লেনদেনে শীর্ষে থাকা প্রতিষ্ঠানগুলোর মধ্যে রয়েছে মেঘনা পেট্রোলিয়াম, তাল্লু স্পিনিং, পদ্মা অয়েল, আমরা টেকনোলজিস, অলিম্পিক ইন্ডাস্ট্রিজ, কনফিডেন্স সিমেন্ট, বিডি বিল্ডিং, বঙ্গজ, গ্রামীণফোন, কেয়া কসমেটিকস প্রভৃতি।
