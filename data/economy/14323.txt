
সপ্তাহের প্রথম কার্যদিবসে গতকাল রোববার বেক্সিমকো ও বেক্সিমকো ফার্মাসিউটিক্যালসের শেয়ারের দাম বেড়েছে। তবে অপরিবর্তিত ছিল বেক্সিমকো গ্রুপের তালিকাভুক্ত অপর কোম্পানি বেক্সিমকো সিনথেটিকসের শেয়ারের দাম।গতকাল দিন শেষে বেক্সিমকোর প্রতিটি শেয়ারের দাম প্রায় সাড়ে ৩ শতাংশ বা ১ টাকা ২০ পয়সা বেড়েছে। বেক্সিমকো ফার্মার প্রতিটি শেয়ারের দাম বেড়েছে ৩ টাকা বা ৩ শতাংশ।বাজারসংশ্লিষ্ট ব্যক্তিদের একটি অংশ মনে করছেন, বেক্সিমকো গ্রুপের তালিকাভুক্ত একাধিক প্রতিষ্ঠানের গতকালের দাম বাড়ার পেছনে বিশ্বের শীর্ষ ধনীর তালিকায় কোম্পানিটির কর্ণধার সালমান এফ রহমানের নাম ওঠার একটি মনস্তাত্ত্বিক সম্পর্ক থাকতে পারে। একমাত্র বাংলাদেশি হিসেবে বিশ্বের শীর্ষ ধনীদের একটি তালিকায় নাম ওঠে সালমান এফ রহমানের। এ খবরে গতকাল বিনিয়োগকারীদের মধ্যে বেক্সিমকো গ্রুপের একাধিক কোম্পানির শেয়ারের প্রতি বাড়তি আগ্রহ দেখা যায়।চীনভিত্তিক সংস্থা হুরুন ডট নেট গত মঙ্গলবার বিশ্বের সম্পদশালীদের নিয়ে একটি প্রতিবেদন প্রকাশ করে। ১০০ কোটি ডলারের বেশি সম্পদ রয়েছে—এমন ব্যক্তিদেরই প্রতিবেদনে অন্তর্ভুক্ত করা হয়। সেখানে ১০০ কোটি ডলারের বেশি সম্পদধারী ২ হাজার ২৫৭ জনের নাম রয়েছে। একমাত্র বাংলাদেশি হিসেবে ওই সম্পদশালীদের তালিকার ১ হাজার ৬৮৫তম অবস্থানে জায়গা করে নিয়েছেন সালমান এফ রহমান। তাঁর সম্পদের পরিমাণ দেখানো হয়েছে ১৩০ কোটি ডলারের। প্রতি ডলারের বিনিময় মূল্য ৮০ টাকা হিসাবে বাংলাদেশি মুদ্রায় এই সম্পদের পরিমাণ দাঁড়ায় ১০ হাজার ৪০০ কোটি টাকা।বিশ্বের শীর্ষ ধনীদের তালিকায় সালমানের নাম উঠে আসার বিষয়টি গত শুক্রবার দেশের বিভিন্ন সংবাদমাধ্যমে প্রকাশিত হয়। এরপর শেয়ারবাজারে গতকালই ছিল সপ্তাহের প্রথম কার্যদিবস। তাতে এদিন বেক্সিমকোর একাধিক কোম্পানির শেয়ারের দামে ইতিবাচক প্রভাব দেখা যায়। একদিকে দাম বেড়েছে, অন্যদিকে লেনদেনেও শীর্ষ পর্যায়ে উঠে এসেছে।দেশের শেয়ারবাজারে সালমান এফ রহমান বহুল আলোচিত এক নাম। ১৯৯৬ সালে শেয়ারবাজার কেলেঙ্কারির ঘটনায় তাঁর ও তাঁর মালিকানাধীন কোম্পানির নামে দুটি মামলা হয়। যদিও উচ্চ আদালত মামলা দুটি এরই মধ্যে বাতিল করেছেন। ২০১০ সালের শেয়ারবাজার কেলেঙ্কারির ঘটনায়ও সালমানের নামটি আলোচনায় উঠে আসে। ওই ঘটনায় ইব্রাহিম খালেদের নেতৃত্বে গঠিত তদন্ত কমিটির প্রতিবেদনে সালমানের বিষয়ে সতর্ক থাকার পরামর্শ দেওয়া হয়।দেশের প্রধান শেয়ারবাজার ঢাকা স্টক এক্সচেঞ্জে (ডিএসই) গতকাল দিন শেষে লেনদেনের দ্বিতীয় অবস্থানে ছিল বেক্সিমকো। এদিন ঢাকার বাজারে এককভাবে কোম্পানিটির ৬৫ কোটি টাকার শেয়ার লেনদেন হয়। প্রতিটি শেয়ারের দাম দিন শেষে ১ টাকা ২০ পয়সা বেড়ে দাঁড়ায় ৩৬ টাকা ৪০ পয়সায়।ঢাকার বাজারে এদিন বেক্সিমকো গ্রুপের তালিকাভুক্ত অপর কোম্পানি বেক্সিমকো ফার্মাসিউটিক্যালসের প্রতিটি শেয়ারের দাম ৩ টাকা বা প্রায় ৩ শতাংশ বেড়ে দাঁড়িয়েছে প্রায় ১০২ টাকায়। দিন শেষে কোম্পানিটি লেনদেনের শীর্ষ ১০ কোম্পানির মধ্যে চতুর্থ স্থানে উঠে আসে। লেনদেন হয়েছে ৩৪ কোটি ৫৩ লাখ টাকার শেয়ার। গ্রুপটির অপর কোম্পানি বেক্সিমকো সিনথেটিকসের দাম দিন শেষে আগের দিনের দামে (৮ টাকা) অপরিবর্তিত ছিল।
 
