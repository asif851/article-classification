
পদ্মা সেতু নিয়ে এই মুহূর্তে কোনো পরিকল্পনা নেই বিশ্বব্যাংকের। গতকাল সোমবার বিশ্বব্যাংকের কান্ট্রি ডিরেক্টর ইয়োহানেস জাট সাংবাদিকদের এ কথা জানান। তিনি বলেন, বাংলাদেশ সরকার নিজস্ব অর্থায়নে পদ্মা সেতু করছে।
অভিযুক্তদের বিষয়ে দুদকের রায় সম্পর্কে প্রতিক্রিয়া জানতে চাইলে কান্ট্রি ডিরেক্টর জানান, বাংলাদেশ একটি স্বাধীন রাষ্ট্র, এ দেশের বিচার বিভাগও স্বাধীন। সুতরাং তারা তদন্ত করে যা পেয়েছে, তাদের প্রতিবেদনে তাই উঠে এসেছে। এ নিয়ে বিশ্বব্যাংকের কোনো মন্তব্য থাকতে পারে না। কেননা, সরকার নিজস্ব পদ্ধতিতে তদন্ত করে রায় দিয়েছে। এটি বাংলাদেশের অভ্যন্তরীণ বিষয়।
বিশ্বব্যাংকের ঢাকা কার্যালয়ে সাংবাদিকদের সঙ্গে মতবিনিময় করেন কান্ট্রি ডিরেক্টর।
ইয়োহানেস মনে করেন, রাষ্ট্রীয় মালিকানাধীন ব্যাংকগুলোর সব ধরনের দায়দায়িত্ব কেন্দ্রীয় ব্যাংকের হাতে ছেড়ে দেওয়া উচিত।
বাংলাদেশের একটি মধ্যম আয়ের দেশে উন্নীত হওয়ার পথে চারটি চ্যালেঞ্জ রয়েছে মনে করে বিশ্বব্যাংক। এগুলো হচ্ছে: বিভেদপূর্ণ রাজনীতি, আমলাতান্ত্রিক জটিলতা, অতি মুনাফার প্রবণতা ও প্রাতিষ্ঠানিক দুর্বলতা।
অনুষ্ঠানে সিনিয়র অর্থনীতিবিদ জাহিদ হোসেনসহ বিভিন্ন গণমাধ্যমের কর্মীরা উপস্থিত ছিলেন। 
