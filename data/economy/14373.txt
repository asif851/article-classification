
অর্থনীতিতে অবদানের জন্য অনাবাসী ১০ বাংলাদেশিকে বাণিজ্যিক গুরুত্বপূর্ণ ব্যক্তির (সিআইপি) স্বীকৃতি দিয়েছে প্রবাসীকল্যাণ ও বৈদেশিক কর্মসংস্থান মন্ত্রণালয়। গতকাল মঙ্গলবার প্রবাসীকল্যাণ ও বৈদেশিক কর্মসংস্থানমন্ত্রী নুরুল ইসলাম এই ১০ জন প্রবাসী বাংলাদেশির হাতে সিআইপি কার্ড তুলে দেন।২০১৪ সালের জন্য সিআইপির মর্যাদা পাওয়া ১০ জন হলেন সংযুক্ত আরব আমিরাতের মাহতাবুর রহমান, ওলিউর রহমান ও আবুল কালাম, ওমানের কামাল পাশা, শাহজাহান মিয়া ও সাজেদা নুর বেগম, ইতালির মোহাম্মদ ইদ্রিছ, জাহাঙ্গীর মোহাম্মদ হোসেন ও ওহিদ মোল্লা এবং বাহরাইনের শফি উদ্দিন। এঁদের মধ্যে ইতালির মোহাম্মদ ইদ্রিছ ও জাহাঙ্গীর মোহাম্মদ হোসেন দুই ভাই। সংযুক্ত আরব আমিরাতের মোহাম্মদ মাহতাবুর রহমান ও ওলিউর রহমানও সম্পর্কে ভাই। আর ওমানের মোহাম্মদ শাহজাহান মিয়া ও সাজেদা নূর বেগম সম্পর্কে স্বামী-স্ত্রী এবং মোহাম্মদ কামাল পাশা হলেন মোহাম্মদ শাহজাহান মিয়ার ভাই।নিয়ম অনুযায়ী, সিআইপি মর্যাদাপ্রাপ্ত ব্যক্তিরা তাঁদের কার্ড ব্যবহার করে সচিবালয়ে ঢুকতে পারবেন। ব্যবসা-সংক্রান্ত ভ্রমণে বিমান, সড়ক, রেল ও নৌপথে অগ্রাধিকারভিত্তিতে আসন সংরক্ষণের সুযোগ পাবেন এবং বিমানবন্দরে ভিআইপি লাউঞ্জ-২ ব্যবহার করতে পারবেন।এ ছাড়া বাংলাদেশে বিনিয়োগ করতে চাইলে বিদেশি বিনিয়োগকারীদের সমান সুযোগ পাবেন। দেশ-বিদেশে উচ্চপদস্থ কর্মকর্তাদের সঙ্গে অগ্রাধিকার ভিত্তিতে বৈঠক করতে পারবেন। বিভিন্ন জাতীয় দিবসে বিদেশে বাংলাদেশ মিশনের অনুষ্ঠানে নিমন্ত্রণ পাবেন। পাশাপাশি স্ত্রী-পুত্র-কন্যা ও নিজের চিকিৎসার জন্য সরকারি হাসপাতালে কেবিন পাওয়ার ক্ষেত্রেও অগ্রাধিকার পাবেন তাঁরা।এদিকে সিআইপিপ্রাপ্ত ১০ জনকে কার্ড দেওয়া উপলক্ষে গতকাল প্রবাসীকল্যাণ মন্ত্রণালয়ে এক অনুষ্ঠানের আয়োজন করা হয়। তাতে মন্ত্রী নুরুল ইসলাম বলেন, প্রবাসী-আয় দেশের অর্থনীতিকে সচল রাখছে। ২০১৫ সালের প্রবাসী-আয় মোট দেশজ উৎপাদনের (জিডিপি) প্রায় ১৩ শতাংশ। প্রবাসী বাংলাদেশি এবং প্রবাসী কর্মীদের এ অসামান্য অবদানের বিষয়টি এখন সর্বজন স্বীকৃত।
