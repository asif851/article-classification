
বিশ্বব্যাংকের নমনীয় ঋণের সহযোগী প্রতিষ্ঠান ইন্টারন্যাশনাল ডেভেলপমেন্ট অ্যাসোসিয়েশন (আইডিএ) তার সদস্যদেশগুলোকে আগামী তিন বছরে সাড়ে সাত হাজার কোটি ডলার দেবে। ২০১৭ সালের জুলাই থেকে ২০২০ সালের জুন মাসের মধ্যে এ ঋণ দেওয়া হবে। ৭৫টি নিম্ন আয়ের দেশ আইডিএ থেকে সহজ শর্তে এ ঋণ নিতে পারবে। ইন্দোনেশিয়ায় সম্প্রতি অনুষ্ঠিত আইডিএর দাতা দেশগুলোর সভায় আগামী তিন বছরের এ পরিকল্পনা অনুমোদিত হয়। বাংলাদেশ নিম্ন-মধ্যম আয়ের দেশ হলেও আপাতত আইডিএ থেকে ঋণ পাবে। বাংলাদেশ আলোচ্য সময়ে আইডিএ থেকে ৫০০ থেকে ৫৫০ কোটি ডলার ঋণ পেতে পারে বলে অর্থনৈতিক সম্পর্ক বিভাগ (আইডিএ) সূত্রে জানা গেছে।বিশ্বব্যাংক ও আন্তর্জাতিক মুদ্রা তহবিলের (আইএমএফ) বসন্তকালীন যৌথ সভায় কোন দেশের জন্য কত পরিমাণ অর্থ বরাদ্দ থাকবে তা নির্ধারণ হবে। আগামী এপ্রিল মাসে সভা অনুষ্ঠিত হবে। আইডিএ হলো সহজ শর্তের ঋণ উৎস। এ ঋণে সুদের হার শূন্য বা ১ শতাংশের কম। ২৫ থেকে ৪০ বছরের মধ্যে ঋণ পরিশোধ করতে হয়। আর গ্রেস পিরিয়ড ৫ থেকে ১০ বছর।
