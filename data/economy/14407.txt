
ঈদুল ফিতরের টানা ছুটিতে গ্রাহকদের নগদ অর্থ উত্তোলনের সুবিধার্থে ব্যাংকের সব এটিএম (অটোমেটেড টেলার মেশিন) বুথে পর্যাপ্ত অর্থ রাখার নির্দেশ দিয়েছে বাংলাদেশ ব্যাংক। পাশাপাশি পয়েন্ট অব সেলস (পিওএস) নেটওয়ার্ক সার্বক্ষণিক চালু রাখারও নির্দেশ দেওয়া হয়েছে। বন্ধের মধ্যে গ্রাহকেরা যাতে কোনোভাবেই হয়রানির শিকার না হন, তা নিশ্চিত করারও নির্দেশ দেওয়া হয়েছে। বাংলাদেশ ব্যাংকের পেমেন্ট সিস্টেম বিভাগের এক প্রজ্ঞাপনে গতকাল সোমবার এসব নির্দেশনা দেওয়া হয়েছে। প্রজ্ঞাপনে বলা হয়েছে, সার্বক্ষণিক এটিএম ও পিওএস নেটওয়ার্ক চালু এবং নগদ টাকার সরবরাহ নিশ্চিত করতে হবে। সেই সঙ্গে এটিএম বুথের সার্বক্ষণিক নিরাপত্তাও নিশ্চিত করতে হবে। আর যেকোনো অঙ্কের লেনদেন মোবাইলের এসএমএস অ্যালার্টের মাধ্যমে গ্রাহকদের জানাতে হবে। কোনো কারণে পিওএস বন্ধ থাকলে আগেই তা গ্রাহকদের অবহিত করতে হবে। এ ছাড়া অনলাইন ই-পেমেন্ট গেটওয়েতে কার্ডভিত্তিক ও কার্ড ছাড়া লেনদেনের ক্ষেত্রে দুই স্তরবিশিষ্ট নিশ্চিতকরণ ব্যবস্থা চালু রাখার কথা বলা হয়েছে। পাশাপাশি সার্বক্ষণিক হেল্পলাইন সাপোর্ট দেওয়ার কথাও বলা হয়েছে নির্দেশনায়। সংশ্লিষ্ট বিভাগ সূত্রে জানা গেছে, প্রতিবছরই ঈদের সময় এটিএম বুথগুলোতে টাকা না পেয়ে হয়রানির শিকার হন গ্রাহকেরা। এ কারণে কেন্দ্রীয় ব্যাংক থেকে ব্যাংকগুলোকে আগাম সতর্কতামূলক নির্দেশনা দেওয়া হয়েছে।
