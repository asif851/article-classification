
ইসলামী ব্যাংকের চেয়ারম্যান, ভাইস চেয়ারম্যান ও ব্যবস্থাপনা পরিচালক পদে পরিবর্তন এসেছে। আজ বৃহস্পতিবার ব্যাংকের পরিচালনা পর্ষদের সভায় এ পরিবর্তন আনা হয়। সরকারের উচ্চপর্যায়ের সিদ্ধান্তেই এ পরিবর্তন এসেছে বলে জানা গেছে।ইসলামী ব্যাংকের চেয়ারম্যান মুস্তাফা আনোয়ারকে সরিয়ে পরিচালনা পর্ষদের প্রথম সভাতেই চেয়ারম্যান নির্বাচিত হয়েছেন আরাস্ত্ত খান। ভাইস চেয়ারম্যান আজিজুল হক পদত্যাগ করেছেন। এ ছাড়া ব্যবস্থাপনা পরিচালক (এমডি) মোহাম্মদ আবদুল মান্নানকে সরিয়ে নতুন এমডি হিসেবে ইউনিয়ন ব্যাংকের এমডি আবদুল হামিদ মিঞার নাম অনুমোদন করা হয়েছে।জামায়াত নেতাদের মালিকানাধীন প্রতিষ্ঠান ইবনে সিনার প্রতিনিধি হিসেবে ব্যাংকটির চেয়ারম্যান হিসেবে দায়িত্ব পালন করছিলেন মুস্তাফা আনোয়ার। তিনি ব্যাংকের পরিচালক পদ থেকেও পদত্যাগ করেছেন। পাশাপাশি ব্যাংকটির ফাউন্ডেশন পদ থেকেও পদত্যাগ করেছেন মুস্তাফা আনোয়ার। কমার্স ব্যাংকের চেয়ারম্যান পদ থেকে পদত্যাগ করে ইসলামী ব্যাংকের দায়িত্বে এসেছেন আরাস্ত্ত খান। আরমাডা স্পিনিং মিলস নামে একটি প্রতিষ্ঠানের পক্ষে ইসলামী ব্যাংকের পরিচালক হয়েছেন তিনি।যোগাযোগ করা হলে রাতে মুস্তাফা আনোয়ার প্রথম আলোকে বলেন, ‘পর্ষদের সভায় ব্যাংকের নতুন চেয়ারম্যান নির্বাচিত হয়েছেন। ভাইস চেয়ারম্যান আজিজুল হক ও এমডি আবদুল মান্নান পদত্যাগ করেছেন। সবকিছু শান্তিপূর্ণভাবে শেষ হয়েছে।’নতুন চেয়ারম্যান আরাস্ত্ত খান প্রথম আলোকে বলেন, ‘বৃহস্পতিবার আমি ইসলামী ব্যাংকের পরিচালনা পর্ষদের সভায় প্রথম অংশ নিয়েছি। এ সভাতেই আমাকে চেয়ারম্যান হিসেবে নির্বাচিত করা হয়েছে। কমার্স ব্যাংক থেকে আমি পদত্যাগ করেছি।’দেশি-বিদেশি যৌথ উদ্যোগে দেশে ১৯৮৩ সালে ইসলামী ব্যাংক বাংলাদেশ লিমিটেডের যাত্রা শুরু হয়। শুরুতে মধ্যপ্রাচ্যভিত্তিক ১৩টি প্রতিষ্ঠানের ৬৩ শতাংশের বেশি মালিকানা ছিল ইসলামী ব্যাংকের। তবে গত দুই বছর ধরেই মধ্যপ্রাচ্যভিত্তিক কয়েকটি প্রতিষ্ঠান ইসলামী ব্যাংকে তাদের মালিকানা ছেড়ে দেওয়ায় উদ্যোক্তা অংশের পরিমাণ কিছুটা কমেছে।
