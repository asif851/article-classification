
২০১৪-১৫ অর্থবছরের প্রস্তাবিত বাজেটে বাড়িওয়ালাদের ভাড়ার টাকা ব্যাংক হিসাবে জমা নেওয়ার প্রস্তাব করেছেন অর্থমন্ত্রী। তবে যেসব বাড়িওয়ালা মাসে ২৫ হাজার টাকার কম ভাড়া পান, তাঁদের ভাড়া ব্যাংক হিসাবে নিতে হবে না।একই সঙ্গে বাড়িওয়ালাদের ওপর নজরদারিও বাড়ানো হচ্ছে। কর ফাঁকি রোধে এই প্রস্তাব করা হয়েছে বলে জাতীয় রাজস্ব বোর্ড (এনবিআর) সূত্র জানাচ্ছে।অভিযোগ রয়েছে, রাজধানী ঢাকাসহ বড় শহরগুলোর বাড়িওয়ালারা করনথিতে বাড়িভাড়া থেকে পাওয়া প্রকৃত আয় দেখান না। প্রতিমাসে যত টাকা ভাড়া হিসেবে পান, বছর শেষে করনথিতে এর অর্ধেক দেখান। মূলত কর ফাঁকি দিতেই অনেক বাড়িওয়ালা বাড়িভাড়া থেকে আয় কম দেখান। কেননা, কোন ভাড়াটিয়া কত টাকা দিলেন, তার কোনো দলিলিক প্রমাণ নেই।ব্যাংক হিসাবে ভাড়ার টাকা জমা করে বার্ষিক আয়কর বিবরণী জমা দেওয়ার সময় সেই হিসাবের লেনদেনের বিবরণী ভাড়াটিয়া ও বাড়িওয়ালা উভয়কেই জমা দিতে হবে। সেই হিসাবের লেনদেন মিলিয়ে দেখবেন কর কর্মকর্তারা।

