
এশীয়-প্রশান্ত মহাসাগরীয় অঞ্চলের সেরা কেন্দ্রীয় ব্যাংকার নির্বাচিত হয়েছেন বাংলাদেশ ব্যাংকের গভর্নর আতিউর রহমান। প্রবৃদ্ধি ও সামষ্টিক অর্থনীতির স্থিতিশীলতার পাশাপাশি সামাজিক ও পরিবেশবান্ধব উদ্যোগে পুঁজির প্রবাহ বাড়ানোর স্বীকৃতিস্বরূপ তাঁকে এ সম্মাননা জানানো হয়।লন্ডনভিত্তিক ফাইন্যান্সিয়াল টাইমস গ্রুপের অর্থবিষয়ক ম্যাগাজিন দ্য ব্যাংকার গতকাল সোমবার এশীয়-প্রশান্ত মহাসাগরীয় অঞ্চল থেকে আতিউর রহমানকে ২০১৫ সালের ‘সেন্ট্রাল ব্যাংকার অব দ্য ইয়ার’ ঘোষণা করে।এতে বলা হয়, ‘প্রবৃদ্ধি বা সামষ্টিক অর্থনৈতিক স্থিতিশীলতার সঙ্গে কোনো আপস না করে পরিবেশবান্ধব ও সমাজসচেতন উন্নয়নে পুঁজি সরবরাহ করে দৃষ্টান্ত স্থাপন করেছেন কেন্দ্রীয় ব্যাংকের গভর্নর আতিউর রহমান।’এই স্বীকৃতি সম্পর্কে বিস্তারিত তুলে ধরতে আজ মঙ্গলবার বাংলাদেশ ব্যাংক এক সংবাদ সম্মেলনের আয়োজন করে। গভর্নর তাঁর অনুভূতি প্রকাশ করতে গিয়ে বলেন, ‘এই অর্জন আমার একার নয়। পুরো আর্থিক খাতের সম্মিলিত প্রয়াসে দেশের অর্থনীতিতে যে স্থিতিশীলতা তৈরি হয়েছে, এটি তারই স্বীকৃতি।’গভর্নর বলেন, অন্তর্ভুক্তিমূলক অর্থায়ন, আর্থিক প্রতিষ্ঠানগুলোর সিএসআর কর্মকাণ্ড ও সবুজ অর্থায়ন—এই ত্রিধারার নতুন উদ্যোগ মিলে অর্থনীতিতে যে স্থিতিশীলতা তৈরি হয়েছে, তা কেবল সম্মিলিত প্রয়াসের কারণে সম্ভব হয়েছে।
আতিউর বলেন, এই স্বীকৃতি প্রমাণ করে এশীয়-প্রশান্ত মহাসাগরীয় অঞ্চলে বাংলাদেশের অর্থনীতি এখন সবচেয়ে বেশি স্থিতিশীল।
দ্য ব্যাংকারের ওয়েবসাইটে আর্থিক সেবাবঞ্চিত ক্ষুদ্র কৃষকদের সহায়তাকে বাংলাদেশ ব্যাংকের গভর্নরের প্রধান পদক্ষেপ হিসেবে তুলে ধরা হয়েছে।বাংলাদেশ ব্যাংক ১০ লাখ ক্ষুদ্র কৃষককে ৫০০ কোটি টাকার ঋণ দিয়েছে, যাঁদের ৫৫ শতাংশই নারী। এই প্রকল্পের আদায়ের হার ৯৯ শতাংশ। ছিন্নমূল শিশুদের আর্থিক সেবার আওতায় নিয়ে আসাকেও তার অন্যতম পদক্ষেপ বলে বিবেচনা করা হয়েছে। এ জন্য বাংলাদেশ ব্যাংক ২০০ কোটি টাকার পুনঃঅর্থায়ন তহবিল গঠন করেছে, যার আওতায় ১ কোটি ৪০ লাখ ছিন্নমূল শিশুর সঞ্চয়ী হিসাব খোলা হয়েছে।
দ্য ব্যাংকার আরও বলেছে, ২০০৯ সালে আতিউর রহমান গভর্নর হিসেবে দায়িত্ব নেওয়ার পর থেকে বাংলাদেশের আর্থিক খাতে সামাজিক ও পরিবেশবান্ধব অর্থায়নের তাগিদ সৃষ্টির উদ্যোগ গ্রহণ করেন। তাঁর দায়িত্ব পালনকালে বৈদেশিক মুদ্রার রিজার্ভ তিনগুণ বেড়ে ২২ বিলিয়ন ডলার ছাড়িয়ে গেছে।
সেরা কেন্দ্রীয় ব্যাংকার নির্বাচিত হওয়ায় প্রধানমন্ত্রী শেখ হাসিনা আতিউর রহমানকে অভিনন্দন জানিয়েছেন। কৃষিবান্ধব এবং গ্রিন ব্যাংকিং ব্যবস্থা প্রবর্তনসহ আতিউর রহমানের নেওয়া অন্যান্য উদ্যোগেরও প্রশংসা করেন প্রধানমন্ত্রী। আতিউর রহমান ভারতের ইন্দিরা গান্ধী স্বর্ণ স্মারক, ফিলিপাইনের গুসি শা‌ন্তি পুরস্কারসহ বিভিন্ন পুরস্কার পেয়েছেন।
