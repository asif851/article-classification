
কর্মসংস্থান ও চাকরির বিভিন্ন সমস্যা নিয়ে ইন্দোনেশিয়ার বালিতে চার দিনের আলোচনা হতে যাচ্ছে। কাল মঙ্গলবার শুরু হওয়া এই সভায় এশিয়া, প্রশান্ত মহাসাগরীয় ও আরব অঞ্চলের ৩৫টি দেশের প্রতিনিধি অংশ নেবেন।জাতিসংঘের শ্রমবিষয়ক বিশেষায়িত সংস্থা আন্তর্জাতিক শ্রম সংস্থার (আইএলও) ১৬তম এশিয়া অ্যান্ড দ্য প্যাসিফিক রিজওনাল মিটিংয়ে (এপিআরএম) আলোচনাটি হবে। এ ধরনের আঞ্চলিক সভা চার বছরে একবার অনুষ্ঠিত হয়।ইন্দোনেশিয়ার প্রেসিডেন্ট জেকো উইদোদো ও আইএলওর মহাপরিচালক গাই রাইডার সভার আনুষ্ঠানিক উদ্বোধন করবেন। এতে অংশ নেবেন বিভিন্ন দেশের ২০ জনের বেশি মন্ত্রীসহ ৪০০ জন। বাংলাদেশ থেকে শ্রম ও কর্মসংস্থান প্রতিমন্ত্রী মুজিবুল হক, শ্রমসচিব মিকাইল শিপার, বাংলাদেশ এমপ্লয়ার্স ফেডারেশনের সভাপতি সালাউদ্দিন কাশেম খান ও বাংলাদেশ ট্রেড ইউনিয়ন সেন্টারের মহাসচিব ওয়াজেদ-উল ইসলাম খান থাকবেন।‘সামাজিক সুবিচারের জন্য অন্তর্ভুক্তিমূলক প্রবৃদ্ধি’ শীর্ষক বক্তৃতার মধ্য দিয়ে কাল আলোচনার সূচনা হবে। পূর্ণাঙ্গ অধিবেশনে উন্নত কর্মসংস্থান সৃষ্টি, অর্থনৈতিক উন্নয়নের জন্য শ্রমশক্তির দক্ষতা তৈরি ও অন্তর্ভুক্তিমূলক প্রবৃদ্ধি-সহায়ক সামাজিক সংলাপ শক্তিশালীকরণ এবং এ ক্ষেত্রে প্রতিবন্ধকতা ও প্রয়োজনীয় নীতিমালা বিষয়ে আলোকপাত করা হবে। বিজ্ঞপ্তি।
