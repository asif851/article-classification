
চলতি অর্থবছরের প্রথম ১১ মাসে (জুলাই-মে) সংশোধিত বার্ষিক উন্নয়ন কর্মসূচির (এডিপি) মাত্র ৬২ শতাংশ বাস্তবায়িত হয়েছে; যা বিগত পাঁচ বছরের মধ্যে সর্বনিম্ন।
পরিকল্পনা কমিশনের বাস্তবায়ন, পরিবীক্ষণ ও মূল্যায়ন বিভাগ (আইএমইডি) সূত্রে এ তথ্য জানা গেছে। আজ সোমবার এক সংবাদ সম্মেলনে পরিকল্পনামন্ত্রী আ হ ম মুস্তফা কামাল আইএমইডির এসব তথ্য দেন।
আইএমইডি সূত্রমতে, চলতি অর্থবছরের জুলাই-মে সময়ে খরচ হয়েছে ৫৮ হাজার ৭৬ কোটি টাকা। গত বছর একই সময়ে এর পরিমাণ ছিল ৫১ হাজার ৯৯৭ কোটি টাকা বা বরাদ্দের ৬৭ শতাংশ। এর আগের তিন বছরের একই সময়ে যথাক্রমে ৬৬ শতাংশ, ৬৭ শতাংশ ও ৭০ শতাংশ এডিপি বাস্তবায়ন হয়েছিল।
চলতি অর্থবছরে পরিকল্পনা কমিশনের আওতাধীন ৯৭ হাজার কোটি টাকা, যা মূল এডিপি হিসেবে পরিচিত। স্বায়ত্তশাসিত প্রতিষ্ঠানগুলোর উন্নয়ন ব্যয়ের ৩ হাজার ৯৯৭ কোটি টাকাসহ মোট এডিপির আকার ছিল ১ লাখ ৯৯৭ কোটি টাকা। গত মাসে এডিপি কাটছাঁট করে ৯৩ হাজার ৮৯৫ কোটি টাকায় নামিয়ে আনা হয়, যা সংশোধিত এডিপি নামে পরিচিত।
আইএমইডির হালনাগাদ তথ্যে জানা গেছে, জুলাই-মে মাসে সরকারের নিজস্ব তহবিল বা অভ্যন্তরীণ উৎসের ৩৭ হাজার ৫৮৩ কোটি টাকা খরচ হয়েছে। এ ছাড়া বিদেশি সহায়তার ১৭ হাজার ৭৩৪ কোটি টাকা খরচ করেছে মন্ত্রণালয়গুলো। প্রকল্প বাস্তবায়নকারী সংস্থার নিজস্ব তহবিল থেকে ২ হাজার ৭৫৯ কোটি টাকা খরচ হয়েছে।
