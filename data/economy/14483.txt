
ব্যবস্থাপনা থেকে মালিকানা পৃথককরণ বা ডিমিউচুয়ালাইজেশন-পরবর্তী নতুন পরিচালনা পর্ষদে স্বাধীন পরিচালক মনোনয়নের জন্য ১৪ জনের নাম বাংলাদেশ সিকিউরিটিজ অ্যান্ড এক্সচেঞ্জ কমিশনে (বিএসইসি) জমা দিয়েছে ঢাকা স্টক এক্সচেঞ্জ (ডিএসই)। আজ মঙ্গলবার দুপুরে ডিএসইর প্রধান নির্বাহী কর্মকর্তা স্বপন কুমার বালা বিএসইসিতে এই নাম জমা দেন। স্বপন কুমার বালা বিষয়টি নিশ্চিত করেছেন।
এর আগে গতকাল সোমবার ডিএসইর পর্ষদ সভায় ডিএসইর পরিচালনা পর্ষদের স্বতন্ত্র পরিচালক মনোনয়নের জন্য ১৪ জনের নাম অনুমোদন দেওয়া হয়। তবে তাঁদের নাম প্রকাশ করা হয়নি। এই ১৪ জনের মধ্য থেকে সাতজনকে চূড়ান্ত মনোনয়ন দেবে বিএসইসি।
ডিএসই সূত্রে জানা যায়, ডিমিউচুয়ালাইজেশন আইন অনুযায়ী ডিএসইর পরিচালনা পর্ষদে ১৩ জন পরিচালক থাকবেন। এর মধ্যে সাতজন হবেন স্বতন্ত্র পরিচালকদের মধ্য থেকে। বাকি ছয়জনের মধ্যে চারজন ট্রেক হোল্ডারদের মধ্য থেকে নির্বাচিত হয়ে আসবেন। এ ছাড়া একজন কৌশলগত বিনিয়োগকারী পরিচালক ও একজন প্রধান নির্বাহী কর্মকর্তা পরিচালক হিসেবে থাকবেন।
ডিএসই সূত্রে আরও জানা যায়, ১৩ ফেব্রুয়ারি ডিএসইর বার্ষিক সাধারণ সভা (এজিএম) অনুষ্ঠিত হবে। এর আগেই এই ১৪ জনের মধ্য থেকে সাতজনকে পরিচালক হিসেবে মনোনয়ন দেবে বিএসইসি। এই সাতজনের মধ্য থেকে একজনকে চেয়ারম্যান নির্বাচন করা হবে।
