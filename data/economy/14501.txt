
যুক্তরাজ্যে চলতি বছরের ছয় মাসে (জানুয়ারি-জুন) ১৩ লাখের বেশি নতুন প্রাইভেট কার বিক্রি হয়েছে। বিক্রির এই হার গত বছরের প্রথম ছয় মাসের চেয়ে ৭ শতাংশ বেশি। বিবিসি। যুক্তরাজ্যের মোটর গাড়িশিল্প নিয়ে দ্য সোসাইটি অব মোটরিং ম্যানুফেকচারার্স অ্যান্ড ট্রেডার্স (এসএমএমটি) পরিচালিত এক জরিপে এ তথ্য উঠে এসেছে। জরিপের তথ্য অনুযায়ী, শুধু জুনেই বিক্রি হয়েছে ১ লাখ ৫৭ হাজার ৮১৭ নতুন প্রাইভেট কার। গত বছরের জুনের চেয়ে তা ১২ দশমিক ৯ শতাংশ বেশি। ফোর্ড ফিয়েস্তা বেশি বিক্রি হওয়া প্রাইভেট কার। ছয় মাসে ৭১ হাজার ৯৯০ ও শুধু জুনে ১২ হাজার ৫৪৩ ইউনিট ফোর্ড ফিয়েস্তা কিনেছেন ক্রেতারা। দ্বিতীয় অবস্থানে আছে ভক্সহল কোরসা। এসএমএমটি বলছে, ক্রেতাদের মধ্যে ১৫ শতাংশ যুক্তরাজ্যের তৈরি গাড়ি কিনতে পছন্দ করেন। এই সংখ্যা গত পাঁচ বছরের মধ্যে সর্বোচ্চ। ব্যাংক ঋণের নিম্ন সুদহার, আকর্ষণীয় আর্থিক লেনদেন ও নিত্যনতুন মডেল ক্রেতাদের নতুন প্রাইভেট কার কিনতে উৎসাহিত করেছে।বাণিজ্য ডেস্ক
