
বাংলাদেশের মোট দেশজ উৎপাদন (জিডিপি) প্রবৃদ্ধির হার নিয়ে চিরদিনই কম প্রাক্কলন করে আন্তর্জাতিক মুদ্রা তহবিল বা আইএমএফ। এমন মন্তব্য করেছেন অর্থমন্ত্রী আবুল মাল আবদুল মুহিত।অর্থমন্ত্রী বলেছেন, বছর শেষে জিডিপি প্রবৃদ্ধির হার বাস্তবে যা হয়, তখন এর সঙ্গে সুর মেলায় আইএমএফ। গতকাল বৃহস্পতিবার রাজধানীর শেরেবাংলা নগরের জাতীয় অর্থনৈতিক পরিষদের (এনইসি-২) সম্মেলনকক্ষে আয়োজিত এক সেমিনার শেষে সাংবাদিকদের প্রশ্নের জবাবে অর্থমন্ত্রী এ কথা বলেন।অর্থমন্ত্রী বলেন, ‘জিডিপি প্রবৃদ্ধি নিয়ে আমাদের কাছাকাছি কথা বলে এডিবি। এরপরে বলে বিশ্বব্যাংক। বাজেটে আমরা ৭ শতাংশ জিডিপি প্রবৃদ্ধির যে লক্ষ্যমাত্রা ধরেছি, তা শতভাগ অর্জন করব।’ ‘বাংলাদেশ কান্ট্রি ডায়ালগ অন ইউজ অ্যান্ড স্ট্রেনদেনিং অব কান্ট্রি সিস্টেম’ শীর্ষক সেমিনারে অংশ নেন অর্থনৈতিক সম্পর্ক বিভাগের সিনিয়র সচিব মোহাম্মদ মেজবাহউদ্দিন, এশীয় উন্নয়ন ব্যাংকের (এডিবি) কান্ট্রি ডিরেক্টর কাজুহিকো হিগুচিসহ ঊর্ধ্বতন কর্মকর্তারা।
