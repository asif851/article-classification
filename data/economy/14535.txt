
পবিত্র রমজান মাসে বেশি আয়ের জন্য ব্যবসায়ীরা জিনিসপত্রের দামে একটু এদিক-ওদিক করেন বলে মনে করেন বাণিজ্যমন্ত্রী তোফায়েল আহমেদ। এ নিয়ে তিনি অসন্তোষ প্রকাশ করে বলেন, সারা বছর সুবিধা করতে না পেরেই রমজানের সময়কে এক শ্রেণির ব্যবসায়ী বেশি মুনাফা করার জন্য বেছে নেন।ঢাকায় নিযুক্ত ব্রুনাইয়ের হাইকমিশনার হাজাহ মাসুরাই বিনতি হাজি মাসরির সঙ্গে গতকাল মঙ্গলবার সচিবালয়ে অনুষ্ঠিত সৌজন্য সাক্ষাতের পর সাংবাদিকদের প্রশ্নের জবাবে বাণিজ্যমন্ত্রী এসব কথা বলেন। বাণিজ্য মন্ত্রণালয়ের অতিরিক্ত সচিব মুন্সী শফিউল হক এবং ডব্লিউটিও সেলের মহাপরিচালক মুনির চৌধুরী এ সময় উপস্থিত ছিলেন।বাণিজ্যমন্ত্রী বিশ্বের বিভিন্ন দেশ ভ্রমণ করেছেন, রোজার সময় সেসব দেশের পণ্যমূল্য পরিস্থিতি কেমন থাকে—এমন প্রশ্নের জবাবে তিনি সিঙ্গাপুরের মসজিদে ইফতার করার অভিজ্ঞতা তুলে ধরেন। বলেন, ‘সেখানে (সিঙ্গাপুর) দাম বাড়েও না, কমেও না। স্থিতিশীল থাকে। আমার ভুল হতে পারে বা শুদ্ধ হতে পারে। তবে আমি মনে করি, সারা বছর সুবিধা করতে না পেরেই রোজার মাসে বেশি আয় করার জন্য ব্যবসায়ীরা জিনিসপত্রের দামে একটু এদিক-ওদিক করেন। এটা আমার উপলব্ধি। একটা পণ্যের দাম বাড়তে পারে যখন ওই পণ্যের সরবরাহে ঘাটতি থাকে। বাজারে তো কোনো পণ্যের ঘাটতি নেই।’আন্তর্জাতিক বাজারে বর্তমানে চিনির দাম কম—এ কথা উল্লেখ করে তোফায়েল আহমেদ নিজেই বলেন, দেশে চিনির মূল্যবৃদ্ধির কোনো কারণ নেই। টিসিবির (ট্রেডিং করপোরেশন অব বাংলাদেশ) চেয়ারম্যানকে আরও চিনি কিনতে বলা হয়েছে। তবে টিসিবি ১৬ কোটি মানুষের চিনি সরবরাহ করতে পারবে না।চিনির মূল্যবৃদ্ধি প্রসঙ্গে বাণিজ্যমন্ত্রী আরও বলেন, অনেক ব্যবসায়ীর কাছ থেকে অভিযোগ পাওয়া গেছে যে সরবরাহ আদেশ (ডিও) কাটার পরও মেঘনা ও সিটি গ্রুপ ঠিকমতো চিনি সরবরাহ করছে না। এ জন্য গ্রুপ দুটিকে ডাকা হয়েছে। ডিওর সমস্যাটা দেখা হবে।পণ্যমূল্য বৃদ্ধির জন্য বাণিজ্যমন্ত্রী একপর্যায়ে প্রচারমাধ্যমকেও দায়ী করেন। বলেন, ‘কোনো দেশেই রোজার মাসে পণ্যমূল্য নিয়ে এত লেখালেখি হয় না। বাণিজ্য ও শিল্পমন্ত্রী থাকার সময় আমি একবার সংসদে বক্তব্য দিয়েছিলাম। বিরোধী দল বিএনপির এক সাংসদ তখন বাজারে যা দাম না তার থেকেও বাড়িয়ে বক্তব্য দিয়েছিলেন। আমি তখন বলেছিলাম, আজকেই দাম বাড়বে। কারণ, দোকানদাররা এটাই শুনবেন। লেখালেখিটা বাদ দিতে পারলে জিনিসপত্রের দাম একেবারে কমে যেত।’
বাজার স্থিতিশীল রাখতে সরকার ৬ লাখ টন চাল আমদানি করবে এবং আমদানিতে ২৫ শতাংশ শুল্ক বলবৎ থাকবে বলে জানান বাণিজ্যমন্ত্রী। দাম স্থিতিশীল রাখতে প্রয়োজনে আগেরবারের মতো লবণ আমদানির অনুমতিও দেওয়া হবে বলে জানান তিনি।
বাণিজ্যমন্ত্রী বলেন, ‘ভ্যাট দেবেন ভোক্তা। আমি নিশ্চয়তা দিতে চাই, নতুন ভ্যাট আইনে নিত্যপণ্যের দাম বাড়বে না এবং ভোক্তারাও ভোগান্তিতে পড়বেন না।’
ব্রুনাইকে বাংলাদেশের বন্ধু সম্বোধন করে বাণিজ্যমন্ত্রী বলেন, বিশ্বে উচ্চ মাথাপিছু আয়ের দেশগুলোর অন্যতম একটি ব্রুনাই। তেলসমৃদ্ধ দেশটিতে মাথাপিছু আয় ৮০ হাজার মার্কিন ডলার। তবে তাদের সঙ্গে বাংলাদেশের বাণিজ্য খুব বেশি নয়। বাংলাদেশ গত অর্থবছরে ব্রুনেইয়ে ১২ লাখ ৪০ হাজার ডলারের পণ্য রপ্তানি করেছে। আর সেই দেশ থেকে একই সময়ে আমদানি করেছে ৩১ লাখ ডলারের পণ্য।
১০ হাজারের বেশি বাংলাদেশি ডাক্তার ও প্রকৌশলী ব্রুনাইয়ে কর্মরত আছেন বলে জানান বাণিজ্যমন্ত্রী। বলেন, সুযোগ-সুবিধার তথ্য তুলে ধরে দেশটিকে বাংলাদেশের বিশেষ অর্থনৈতিক অঞ্চলে বিনিয়োগের জন্য আমন্ত্রণ জানানো হয়েছে। সুবিধাজনক সময়ে সে দেশের ব্যবসায়ীরা বাংলাদেশ, আর বাংলাদেশের ব্যবসায়ীরা ব্রুনাই সফর করবেন।
 
