
অক্টোবরে সেপ্টেম্বর মাসের তুলনায় কিছুটা কমেছে মূল্যস্ফীতি। অক্টোবরে মাসওয়ারি ভিত্তিতে মূল্যস্ফীতি হয়েছে ৬ দশমিক শূন্য ৪ শতাংশ। সেপ্টেম্বরে যা ছিল ৬ দশমিক ১২ শতাংশ।
আজ মঙ্গলবার জাতীয় অর্থনৈতিক পরিষদের নির্বাহী কমিটির (একনেক) সভাশেষে পরিকল্পনামন্ত্রী আ হ ম মুস্তফা কামাল সাংবাদিকদের মূল্যস্ফীতির হালনাগাদ তথ্য দেন। বাংলাদেশ পরিসংখ্যান ব্যুরো (বিবিএস) মূল্যস্ফীতির তথ্য হালনাগাদ করে থাকে।
খাদ্যপণ্যের দাম কমায় মাসওয়ারি ভিত্তিতে মূল্যস্ফীতি কিছুটা কমেছে বলে জানিয়ে পরিকল্পনামন্ত্রী বলেন, বাজারে খাদ্যপণ্যের দাম কমছে। এই নভেম্বর মাসে দাম আরও কমবে।
সম্প্রতি মূল্যস্ফীতি বৃদ্ধির কারণ হিসেবে পরিকল্পনামন্ত্রী বলেন, ব্যবস্থাপনা দুর্বলতার কারণে গত কয়েক মাস মূল্যস্ফীতি বাড়েনি। মূলত প্রাকৃতিক দুর্যোগের কারণেই হয়েছে। এবার বর্ষা অনেক আগেই এসেছে এবং একটু বেশি সময় ধরে ছিল।
তবে সংবাদ সম্মেলনে খাদ্য ও খাদ্যবহির্ভূত এবং শহর-গ্রামভিত্তিক মূল্যস্ফীতির পূর্ণাঙ্গ চিত্র তুলে ধরা হয়নি।
