
মূল্য সংযোজন কর বা মূসক আদায়ে ব্যবসায়ীদের হয়রানি না করার আহ্বান জানিয়েছেন ব্যবসায়ী নেতৃত্ব। নতুন মূসক আইন নিয়ে আলোচনা করতে গিয়ে গতকাল সোমবার ব্যবসায়ীদের শীর্ষ সংগঠন এফবিসিসিআইয়ের সভাপতি কাজী আকরাম উদ্দিন আহ্মদ এই আহ্বান জানান।কর কর্মকর্তাদের উদ্দেশে আকরাম উদ্দিন বলেন, ‘আমাদের সঙ্গে ভালো ব্যবহার করতে হবে। ভীতি সৃষ্টি করে নয়, মাথায় হাত বুলিয়ে মূসক নেন।’ তিনি সুপারিশ করেন, নতুন মূসক আইন অনুযায়ী, সব পর্যায়ে ১৫ শতাংশ হারে মূসক আরোপ না করে বিভিন্ন হার প্রণয়ন করতে হবে।ঢাকার পুলিশ স্টাফ কলেজ মিলনায়তনে মূল্য সংযোজন কর ও সম্পূরক শুল্ক আইন, ২০১২ করদাতা উদ্বুদ্ধকরণবিষয়ক আলোচনা সভা হয়। কাস্টমস এক্সাইজ, ভ্যাট ও মূসক (ঢাকা পশ্চিম অঞ্চল) এ সেমিনারের আয়োজন করে।কাজী আকরাম আরও বলেন, ১৯৯১ সাল থেকে ব্যবসায়ীরা পুরোনো আইনে মূসক দিয়ে অভ্যস্ত। হঠাৎ করে নতুন আইন দেখলে সবাই ভয় পায়, এটা স্বাভাবিক বিষয়। করদাতাদের সঙ্গে ভালো ব্যবহার করলে তাঁদের মূসক দিতে সমস্যা হবে না। জাতীয় রাজস্ব বোর্ডের (এনবিআর) সদস্য ফিরোজ শাহ আলম বলেন, ব্যবসায়ীরা যেন সহজে মূসক দিতে পারেন, এ জন্যই নতুন আইন করা হয়েছে। এই আইনে পুরোনো জটিলতা দূর হবে। তিনি বলেন, নতুন আইনে ছোট ব্যবসায়ীদের কথা মাথায় রেখে বার্ষিক ৩০ লাখ টাকা পর্যন্ত লেনদেন হলে টার্নওভার কর থেকে অব্যাহতি দেওয়া হয়েছে। এ ছাড়া নতুন আইনে রিটার্ন জমা দেওয়া, রিফান্ড পাওয়া, মূসক পরিশোধসহ সব কাজই অনলাইনে করা যাবে বলে জানান তিনি।কাস্টমস এক্সাইজ ও ভ্যাট কমিশনারেট ঢাকা পশ্চিম অঞ্চলের কমিশনার সাইফুল ইসলামের সভাপতিত্বে অনুষ্ঠানে মূল্য সংযোজন কর (মূসক) আইন, ২০১২-এর বিভিন্ন দিকগুলো সংক্ষেপে উপস্থাপন করেন যুগ্ম কমিশনার শামীম আরা বেগম।
