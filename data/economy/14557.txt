
প্রতিযোগিতা সক্ষমতায় সাত ধাপ এগিয়েছে বাংলাদেশ।
ওয়ার্ল্ড ইকোনমিক ফোরামের (ডব্লিউইএফ) বৈশ্বিক প্রতিযোগিতা সক্ষমতা সূচক বা গ্লোবাল কম্পিটিটিভ ইনডেক্সে (জিসিআই) ২০১৭-১৮ অর্থবছরে বাংলাদেশ বিশ্বের ১৩৭টি দেশের মধ্যে ৯৯তম অবস্থান পেয়েছে।
২০১৬-১৭ অর্থবছরে বিশ্বের ১৩৮টি দেশের মধ্যে বাংলাদেশের অবস্থান ছিল ১০৬তম। তার আগের অর্থবছরে বাংলাদেশের অবস্থান ছিল ১০৭তম।
ওয়ার্ল্ড ইকোনমিক ফোরামের বৈশ্বিক প্রতিযোগিতা সক্ষমতা প্রতিবেদনটি আজ বুধবার সংগঠনটির ওয়েবসাইটে প্রকাশ করা হয়।
বৈশ্বিক প্রতিযোগিতা সক্ষমতা সূচকে বরাবরের মতো এবারও প্রথম অবস্থান পেয়েছে সুইজারল্যান্ড। দ্বিতীয় অবস্থানে আছে যুক্তরাষ্ট্র। তৃতীয় অবস্থানে সিঙ্গাপুর। নেদারল্যান্ডসের অবস্থান চতুর্থ, জার্মানি পঞ্চম।
সূচকে ভারতের অবস্থান ৪০তম। এবার তারা এক ধাপ পিছিয়েছে। সূচকে এগিয়েছে পাকিস্তান। গতবার দেশটির অবস্থান ছিল ১২২তম, এবার ১১৫তম।
এবার মালয়েশিয়ার অবস্থান ২৩তম। গতবার ছিল ২৫তম। চীনের অবস্থান ২৭তম, গতবার ছিল ২৮তম। থাইল্যান্ডের অবস্থান ৩২তম, ইন্দোনেশিয়ার অবস্থান ৩৬তম।
১২টি বিষয়ের ওপর ভিত্তি করে প্রতিযোগিতা সক্ষমতা সূচক তৈরি করা হয়। বিষয়গুলোর মধ্যে রয়েছে প্রতিষ্ঠান, অবকাঠামো, উচ্চশিক্ষা ও প্রশিক্ষণ, পণ্যবাজারের দক্ষতা, শ্রমবাজারের দক্ষতা, প্রযুক্তি, বাজারের আকার, ব্যবসায় উন্নতি ও উদ্ভাবন প্রভৃতি।
