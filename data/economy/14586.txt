
ছুটির দিনে সপরিবার কিংবা বন্ধুবান্ধব নিয়ে ফাস্টফুড খেতে যাবেন। মনে রাখবেন, পকেট ভারী করে এখন ফাস্টফুডে যাবেন। পাস্তা, বার্গার, স্যান্ডউইচ, চিকেন ফ্রাই, ফ্রেঞ্চ ফ্রাই, হট ডগ, পিৎজাসহ প্রায় সব ধরনের ফাস্টফুডের ওপর ১০ শতাংশ হারে সম্পূরক শুল্ক বসানো হয়েছে। বাজেট ঘোষণার সময় নতুন ভ্যাট আইনের আওতায় ফাস্টফুডে সম্পূরক শুল্ক বসানো হয়েছিল। কিন্তু আইনটির বাস্তবায়ন দুই বছর পিছিয়ে দেওয়া হলেও ফাস্টফুডের ওপর সম্পূরক শুল্ক বহাল রাখা হয়েছে।
ধরা যাক, একটি বার্গারের দাম ১০০ টাকা। এখন ১০ শতাংশ হারে সম্পূরক শুল্ক বসবে। সম্পূরক শুল্কসহ বার্গারের দাম হবে ১১০ টাকা। এর ওপরে ১৫ শতাংশ মূল্য সংযোজন কর (মূসক) বসলে সব মিলিয়ে দাম হবে ১২৬ টাকা ৫০ পয়সা। আগে শুধু ভ্যাট নেওয়া হতো; তাই তখন খরচ পড়ত ১১৫ টাকা। এখন খরচ বাড়বে আরও সাড়ে ১১ টাকা। এর মানে, ফাস্টফুড খেতে গেলে সাড়ে ১১ শতাংশ খরচ বাড়বে। এর ওপর সার্ভিস চার্জ নিলে তো আরও খরচ আছেই।
 
