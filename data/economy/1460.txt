
প্রথম আলোর বাণিজ্য পাতায় গত বৃহস্পতিবার ‘বহুজাতিক কোম্পানির কর ফাঁকি ঠেকানোর কাজ শুরু হয়নি’ শিরোনামে প্রকাশিত প্রতিবেদনটির প্রতিবাদ করেছে বাংলাদেশে বিদেশি বিনিয়োগকারী প্রতিষ্ঠানগুলোর প্রতিনিধিত্বকারী সংগঠন ফরেন ইনভেস্টরস চেম্বার অব কমার্স অ্যান্ড ইন্ডাস্ট্রি (এফআইসিসিআই)। প্রতিবাদলিপিতে বিদেশি বিনিয়োগকারীদের এই সংগঠনটি বলেছে, ‘প্রতিবেদনে বাংলাদেশে বিনিয়োগকারী বহুজাতিক প্রতিষ্ঠানের বিরুদ্ধে ঢালাওভাবে কর ফাঁকির অভিযোগ করা হয়েছে, যা কোনোভাবেই কাম্য নয়। আমরা মনে করি, বিদেশি বিনিয়োগ আকৃষ্ট করতে সরকারের বহু উদ্যোগের বিপরীতে এ ধরনের ঢালাও নেতিবাচক প্রতিবেদন সার্বিক বিনিয়োগ পরিবেশকে ক্ষতিগ্রস্ত করবে।’সংগঠনটি বলেছে, এফআইসিসিআইয়ের ১৮৫টি সদস্য কোম্পানি সম্মিলিতভাবে জাতীয় রাজস্বে প্রায় ৩০ শতাংশ অবদান রাখে। করপোরেট সুশাসন, স্বচ্ছ আর্থিক প্রতিবেদন, উন্নত কর্মপরিবেশ এবং আইনের প্রতি শ্রদ্ধাশীল হওয়ার কারণে বাংলাদেশে এসব প্রতিষ্ঠান অত্যন্ত সুনামের সঙ্গে অর্ধ শতাব্দীর বেশি সময় ধরে ব্যবসা-বাণিজ্য পরিচালনা করে আসছে। জাতীয় রাজস্ব আহরণে বিশেষ অবদানের জন্য এসব প্রতিষ্ঠান এনবিআর কর্তৃক একাধিকবার পুরস্কৃত হয়েছে। প্রতিবাদলিপিতে আরও বলা হয়েছে, উন্নত বিশ্বের দেশগুলোর আয়কর আইনের সঙ্গে মিল রেখে বাংলাদেশের আয়কর আইনের আধুনিকীকরণের উদ্দেশ্যে সরকার ২০১২-১৩ অর্থবছরে ‘ট্রান্সফার প্রাইসিং’ সংক্রান্ত আইন প্রণয়ন করেছে। এ আইন প্রণয়ন ও বাস্তবায়নে সরকারের সঙ্গে এফআইসিসিআই ঘনিষ্ঠভাবে সহযোগিতা করে আসছে। নতুন এ আইনটির প্রায়োগিক দিকগুলো করদাতা ও কর কর্তৃপক্ষ উভয়ের কাছে আরও স্পষ্ট করার জন্য জাতীয় রাজস্ব বোর্ড (এনবিআর) সচেষ্ট। এ অবস্থায় কোনো নির্দিষ্ট কোম্পানি ট্রান্সফার প্রাইসিংয়ের মাধ্যমে কর ফাঁকি দিয়ে থাকলে তা যথাযথ প্রক্রিয়ায় প্রমাণ হওয়ার আগে সাধারণভাবে বহুজাতিক কোম্পানিগুলোকে কর ফাঁকির জন্য অভিযুক্ত করা মোটেই সমীচীন নয়।
