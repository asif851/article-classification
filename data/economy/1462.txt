
ব্রডব্যান্ড ইন্টারনেটের সর্বনিম্ন গতি ৫ এমবিপিএস (মেগা বিট প্রতি সেকেন্ড) নির্ধারণ করার সিদ্ধান্ত নিয়েছে সরকার। এত দিন পর্যন্ত বাংলাদেশে ব্রডব্যান্ড ইন্টারনেটের সর্বনিম্ন গতি ছিল ১ এমবিপিএস। ডাক ও টেলিযোগাযোগ বিভাগ সূত্রে এ তথ্য জানা গেছে। ব্রডব্যান্ড হলো ইন্টারনেটের ডেটা আদান-প্রদানের দ্রুততর মাধ্যম। সরকারের এ সিদ্ধান্তের ফলে ৫ এমবিপিএসের তুলনায় কম গতির যেকোনো ইন্টারনেট সংযোগকে এখন থেকে ‘ন্যারোব্যান্ড’ বা ধীরগতির ইন্টারনেট হিসেবে বিবেচনা করা হবে। ডাক ও টেলিযোগাযোগ বিভাগের এক কর্মকর্তা জানান, গ্রাহক পর্যায়ে দ্রুতগতির ইন্টারনেট ব্যবহার নিশ্চিত করতেই ব্রডব্যান্ডের সর্বনিম্ন গতি পরিবর্তনের পদক্ষেপ নেওয়া হয়েছে। বাংলাদেশ টেলিযোগাযোগ নিয়ন্ত্রণ কমিশনের (বিটিআরসি) সর্বশেষ পরিসংখ্যান অনুযায়ী, বর্তমানে দেশে ব্রডব্যান্ড ইন্টারনেট ব্যবহারকারীর সংখ্যা ২৫ লাখ ৯৪ হাজার। ২০১৫ সালে ব্রডব্যান্ড ইন্টারনেট ব্যবহারকারীর সংখ্যা বৃদ্ধি পেয়েছে ১২ লাখ ৮৩ হাজার।
