
চলতি অর্থবছরের (২০১৬-১৭) প্রথম ৯ মাসে (জুলাই-মার্চ) বার্ষিক উন্নয়ন কর্মসূচির (এডিপি) ৪৫ শতাংশ বাস্তবায়িত হয়েছে। টাকার অঙ্কে এর পরিমাণ ৫৩ হাজার ৮৬৪ কোটি টাকা। গত অর্থবছরের (২০১৫-১৬) একই সময়ে ৪৪ শতাংশ বাস্তবায়িত হয়েছিল। খরচ হয়েছিল ৪১ হাজার ৯৭৫ কোটি টাকা।গতকাল মঙ্গলবার জাতীয় অর্থনৈতিক পরিষদের নির্বাহী কমিটির (একনেক) সভা শেষে পরিকল্পনামন্ত্রী আ হ ম মুস্তফা কামাল সাংবাদিকদের এ কথা বলেন।পরিকল্পনামন্ত্রী আরও জানান, যথাসময়ে প্রকল্প বাস্তবায়নকারী মন্ত্রণালয়গুলোকে বেশ কিছু নির্দেশনা দেওয়া হয়েছিল। সেই নির্দেশনার আলোকে ওই সব মন্ত্রণালয় নিজেদের কাজে সংস্কার এনেছে। এতে এডিপি বাস্তবায়ন ভালো হয়েছে।সংশোধনের পরও চলতি অর্থবছরে মূল এডিপির আকার ১ লাখ ১০ হাজার ৭০০ কোটি টাকার। স্বায়ত্তশাসিত প্রতিষ্ঠানগুলোর উন্নয়ন ব্যয়সহ সংশোধিত এডিপির আকার দাঁড়িয়েছে ১ লাখ ১৯ হাজার ২৯৬ কোটি টাকা। মূল এডিপি থেকে টাকা কমেছে ৪ হাজার কোটি।
