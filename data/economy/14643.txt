
সাভারে রানা প্লাজা ধসে হতাহতদের ৯৪ শতাংশ এখনো ক্ষতিপূরণের অপেক্ষায় রয়েছে। অথচ, আহত শ্রমিকদের একটি বড় অংশই এমন গুরুতর আহত যে তাঁদের পক্ষে আর কাজ করে খাওয়া সম্ভব নয়। খবর বিবিসির।আবার ক্ষতিগ্রস্ত পরিবারগুলো চরম আর্থিক সংকটের মধ্যে রয়েছে। হতাহতদের ৫০ শতাংশের বেশি এখন ঋণগ্রস্ত। হতাহতদের ৯০ শতাংশের বেশির ভাগেরই কোনো সঞ্চয় নেই।রানা প্লাজা ধসে নিহতের পরিবার ও জীবিতদের ওপর জরিপ চালিয়ে আন্তর্জাতিক সংস্থা অ্যাকশনএইড এ তথ্য পেয়েছে। প্রায় দুই-তৃতীয়াংশ আহত ও নিহতের পরিবারের সদস্যের ওপর জরিপটি চালানো হয়েছে।অ্যাকশনএইডের জরিপ অনুযায়ী, হতাহতদের ৯৪ শতাংশই নিয়োগদাতা কারখানা মালিকের কাছ থেকে কোনো অসুস্থতা ভাতা কিংবা ক্ষতিপূরণসহ আইনি কোনো সহায়তা পাননি।জরিপ থেকে আরও জানা যায়, আহত শ্রমিকদের ৯২ শতাংশই এখনো কাজে ফিরতে পারেননি। এর মধ্যে ৬৩ শতাংশই স্থায়ী পঙ্গুত্ব বরণসহ গুরুতর শারীরিক সমস্যায় আক্রান্ত।
