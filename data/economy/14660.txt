
শেয়ারবাজারে তালিকাভুক্ত ওষুধ খাতের কোম্পানি সেন্ট্রাল ফার্মাসিউটিক্যালসের কর্তৃত্ব নিচ্ছে আলিফ গ্রুপ। গতকাল বুধবার প্রধান শেয়ারবাজার ঢাকা স্টক এক্সচেঞ্জের (ডিএসই) ওয়েবসাইটে কোম্পানিটির পক্ষ থেকে এ তথ্য প্রকাশ করা হয়েছে।বেশ কিছুদিন ধরে সেন্ট্রাল ফার্মার মালিকানার হাতবদল নিয়ে শেয়ারবাজারে গুঞ্জন চলছিল। তবে কোম্পানির পক্ষ থেকে তা এত দিন নিশ্চিত করা হয়নি। এর আগে আলিফ গ্রুপ শেয়ারবাজারে তালিকাভুক্ত বস্ত্র খাতের কোম্পানি সিএমসি কামাল টেক্সটাইল মিলসেরও মালিকানা বর্তমান পরিকল্পনামন্ত্রী আ হ ম মুস্তফা কামালের পরিবারের সদস্যদের কাছ থেকে কিনে নিয়েছিল। এবার তারা কর্তৃত্ব নিচ্ছে তালিকাভুক্ত এক ওষুধ কোম্পানির।আলিফ গ্রুপ শেয়ারবাজারে তালিকাভুক্ত না হওয়ায় তাদের দিক থেকে নতুন কোম্পানির মালিকানা গ্রহণের বিষয়টি শেয়ারধারীদের অবগত করার কোনো আইনগত বাধ্যবাধকতা নেই। কিন্তু সেন্ট্রাল ফার্মা শেয়ারবাজারে তালিকাভুক্ত হওয়ায় তাদের মালিকানায় পরিবর্তনের বিষয়টি মূল্য সংবেদনশীল তথ্য হিসেবে শেয়ারধারীদের জানানোর আইনগত বাধ্যবাধকতা ছিল। তারই অংশ হিসেবে গতকাল মালিকানায় পরিবর্তন-বিষয়ক তথ্য প্রকাশ করা হয়।সেন্ট্রাল ফার্মা জানিয়েছে, কোম্পানির পরিচালনা পর্ষদ আলিফ গ্রুপের সঙ্গে একটি সমঝোতা চুক্তি করার সিদ্ধান্ত নিয়েছে। ওই চুক্তির আওতায় সেন্ট্রাল ফার্মার পাঁচ পরিচালকের সবার আলাদা আলাদাভাবে হাতে থাকা শেয়ার ধীরে ধীরে ব্লক মার্কেটের মাধ্যমে আলিফ গ্রুপের পরিচালক ও অংশীজনদের কাছে বিক্রি করবে। শেয়ারের এই বিক্রিপ্রক্রিয়া শেষে আলিফ গ্রুপ নতুনভাবে সেন্ট্রাল ফার্মার পরিচালনা পর্ষদ গঠন করবে। পাশাপাশি নতুন চেয়ারম্যান ও ব্যবস্থাপনা পরিচালক নিয়োগ করবে।মালিকানার হাতবদলের অপ্রকাশিত খবরটি ঘিরে বেশ কিছুদিন ধরেই সেন্ট্রাল ফার্মার শেয়ারের দাম একটু একটু করে বাড়ছিল। ডিএসইর তথ্য অনুযায়ী, গত তিন মাসে কোম্পানিটির শেয়ারের বাজারমূল্য দ্বিগুণেরও বেশি বেড়েছে। গত ২৩ নভেম্বর ডিএসইতে সেন্ট্রাল ফার্মার প্রতিটি শেয়ারের দাম ছিল ১৪ টাকা ২০ পয়সা। গতকাল দিন শেষে তা বেড়ে দাঁড়িয়েছে ৩৩ টাকায়।একটানা দরবৃদ্ধির প্রেক্ষাপটে কোম্পানিটির কাছে বারবার চিঠি দিয়ে কারণ জানতে চায় ডিএসই কর্তৃপক্ষ। সর্বশেষ ১৯ ফেব্রুয়ারিও ডিএসইর চিঠির জবাবে কোম্পানিটি জানিয়েছে, তাদের হাতে অপ্রকাশিত মূল্য সংবেদনশীল কোনো তথ্য নেই। তারই দুই দিন পর ঘোষণা এল মালিকানার হাতবদলের।মালিকানার হাতবদলের খবরটি অবশেষে গতকাল প্রকাশিত হলেও এদিন বাজারে কোম্পানিটির শেয়ারের দামে নেতিবাচক প্রভাব দেখা গেছে। দিন শেষে কোম্পানিটির প্রতিটি শেয়ারের বাজারমূল্য আগের দিনের চেয়ে ৪ পয়সা কমে দাঁড়িয়েছে ৩৩ টাকায়।এদিকে দেশের দুই স্টক এক্সচেঞ্জে সূচক ও লেনদেনের ঊর্ধ্বগতি ছিল গতকাল। দিন শেষে ঢাকার বাজারের প্রধান সূচক ডিএসইএক্স ২১ পয়েন্ট বেড়ে দাঁড়িয়েছে ৫ হাজার ৬২৬ পয়েন্টে। এদিন ডিএসইতে লেনদেনের পরিমাণ ছিল ১ হাজার ৩০৯ কোটি টাকা, যা আগের দিনের চেয়ে ১১ কোটি টাকা বেশি। গত ২৫ জানুয়ারির পর গতকালই ডিএসইতে সর্বোচ্চ লেনদেন হয়েছে।মার্চেন্ট ব্যাংক আইডিএলসি ইনভেস্টমেন্টসের প্রতিবেদন অনুযায়ী, ঢাকার বাজারের গতকালের লেনদেনে আধিপত্য ছিল বিদ্যুৎ ও জ্বালানি খাতের। ডিএসইর মোট লেনদেনের ১৯ শতাংশই ছিল এই খাতের। এর মধ্যে বারাকা পাওয়ার, পদ্মা অয়েল ও তিতাস গ্যাসের লেনদেন ছিল উল্লেখযোগ্য।অপর শেয়ারবাজার চট্টগ্রাম স্টক এক্সচেঞ্জের (সিএসই) সার্বিক সূচকটি গতকাল ৪৫ পয়েন্ট কমে দাঁড়িয়েছে ১৭ হাজার ৪২৯ পয়েন্টে। আর সেখানকার বাজারে লেনদেনের পরিমাণ ছিল ৮০ কোটি টাকা, যা আগের দিনের চেয়ে ১৭ কোটি টাকা বেশি।
 
