
ব্রিটেনের শ্রমিক সংগঠনগুলোর প্রধান জোট ট্রেড ইউনিয়ন কংগ্রেসের (টিইউসি) বার্ষিক সম্মেলনে এবার বাংলাদেশের পোশাকশ্রমিকদের নিরাপত্তার জন্য পাশ্চাত্যের কোম্পানিগুলোকে বৈশ্বিক চুক্তিতে সই করার পাশাপাশি শ্রমিকদের ‘বাঁচার উপযোগী মজুরি’ দেওয়ার দাবি জানিয়ে একটি প্রস্তাব গৃহীত হয়েছে।প্রস্তাবে বলা হয় যে বাংলাদেশের পোশাকশ্রমিকদের মজুরি দ্বিগুণ করা হলেও বাজারে পোশাকের দামে এর তেমন কোনো প্রভাব যে পড়বে না, সেটা হিসাব-নিকাশে প্রমাণিত হয়েছে।সমসাময়িক বিশ্বে পোশাকশিল্পের সবচেয়ে প্রাণঘাতী দুর্ঘটনা বাংলাদেশের সাভারে রানা প্লাজা ধসের পর ব্রিটেনের প্রথম ট্রেড ইউনিয়ন কংগ্রেসে এবার আন্তর্জাতিক বিষয়গুলোর শীর্ষে রয়েছে বাংলাদেশের পোশাকশ্রমিকদের অধিকার প্রতিষ্ঠার আন্দোলনের সঙ্গে সংহতি প্রকাশ।ব্রিটেনের সৈকত শহর বোর্নমাউথের ইন্টারন্যাশনাল কনফারেন্স সেন্টারে কংগ্রেসের প্রথম দিন গত রোববার সন্ধ্যায় অধিবেশনে আমন্ত্রিত অতিথি হিসেবে বক্তব্য দেন বাংলাদেশের জাতীয় গার্মেন্টস শ্রমিক ফেডারেশনের সভাপতি আমিরুল হক আমিন।সপ্তাহব্যাপী এই কংগ্রেসে ব্রিটেনের বিভিন্ন শ্রমিক সংগঠনের তিন হাজারেরও বেশি প্রতিনিধি অংশ নিচ্ছেন।উল্লেখ্য টিইউসি ব্রিটেনের প্রায় ৬২ লাখ শ্রমিক-কর্মচারীর প্রতিনিধিত্ব করে।
 
