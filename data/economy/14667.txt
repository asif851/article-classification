
শেয়ারের দাম অস্বাভাবিক বৃদ্ধির পেছনে কোনো মূল্য সংবেদনশীল তথ্য নেই বলে জানিয়েছে পুঁজিবাজারে তালিকাভুক্ত কোম্পানি আল-হাজ টেক্সটাইল ও রেনউইক যজ্ঞেশ্বর অ্যান্ড কোম্পানি। আজ বৃহস্পতিবার ঢাকা স্টক এক্সচেঞ্জের (ডিএসই) ওয়েবসাইটে এ তথ্য প্রকাশ করা হয়েছে।ডিএসই সূত্রে জানা যায়, সম্প্রতি আল-হাজ টেক্সটাইল ও রেনউইক যজ্ঞেশ্বর অ্যান্ড কোম্পানির শেয়ারের দাম অস্বাভাবিক বেড়ে যায়। এর পরিপ্রেক্ষিতে বিষয়টি অনুসন্ধান করে ডিএসই কর্তৃপক্ষ। ডিএসইর ওই অনুসন্ধানের জবাবে আজ প্রতিষ্ঠান দুটি জানিয়েছে, শেয়ারের দাম অস্বাভাবিক বাড়ার পেছনে কোনো অপ্রকাশিত মূল্য সংবেদনশীল তথ্য তাদের কাছে নেই।ডিএসই সূত্রে জানা যায়, ৪ কর্মদিবসে রেনউইকের শেয়ারের দাম ৮০ টাকা বেড়েছে। ৩ আগস্ট প্রতিষ্ঠানটির শেয়ারের দাম ছিল ২০১ টাকা ৯০ পয়সা, আজ তা দাঁড়িয়েছে ২৮২ টাকা ২০ পয়সায়।অন্যদিকে, ২০ জুলাই আল-হাজ টেক্সটাইলের শেয়ারের দাম ছিল ১৫১ টাকা, যা আজ লেনদেন শেষে ১৭৭ টাকায় দাঁড়িয়েছে।
