
দেশের ব্যাংক খাতে জালিয়াতির ঘটনা কেন্দ্রীয় ব্যাংকের জালিয়াতি প্রতিরোধ কার্যক্রমের চেয়ে দ্রুত হারে বাড়ছে।ইন্টারন্যাশনাল চেম্বার অব কমার্স অ্যান্ড ইন্ডাস্ট্রি, বাংলাদেশের (আইসিসিবি) সহসভাপতি লতিফুর রহমান ‘ব্যাংক কার্যক্রমে আন্তর্জাতিকমানের চর্চা-২০১৩’ (আইএসবিপি) ও ‘ব্যাংকের দেনা পরিশোধের বাধ্যবাধকতায় অভিন্ন নিয়ম’ শীর্ষক এক কর্মশালায় এ কথা বলেন। তাঁর মতে, ‘দেশে সাম্প্রতিক সময়ের ব্যাংকিং প্রতারণা আর কিছুই নয়, এটা কিছু ব্যাংক কর্মকর্তা ও প্রভাবশালী গোষ্ঠীর যোগসাজশে সংঘটিত তথাকথিত কোম্পানির জালিয়াতি।’আইসিসিবি আয়োজিত এই কর্মশালা পরিচালনা করেন ভিনসেন্ট ও’ব্রায়ান ও ডিগবি বেনেট। এতে আরও বক্তব্য দেন আইসিসিবির মহাসচিব আতাউর রহমান। কর্মশালাটিতে বিভিন্ন ব্যাংক, আর্থিক প্রতিষ্ঠান ও রপ্তানিমুখী শিল্প প্রতিষ্ঠানসমূহের ১৬৬ জন কর্মকর্তা অংশ নেন।আইসিসিবির সহসভাপতি বলেন, জালিয়াতি রোধে বাংলাদেশ ব্যাংককে সরকারি ব্যাংকগুলোর তদারকির জন্য পূর্ণ স্বাধীনতা দিতে হবে, যেমনটা বেসরকারি বাণিজ্যিক ব্যাংকগুলোর ক্ষেত্রে দেওয়া হয়ে থাকে। এ ছাড়া ব্যাংকিং খাতসহ ব্যবসা-বাণিজ্য ও অর্থনীতির উন্নয়নে সরকারি ব্যাংকগুলোর পরিচালনায় অর্থ মন্ত্রণালয়ের ব্যাংকিং বিভাগের কোনো হস্তক্ষেপ থাকা ঠিক নয়।লতিফুর রহমান বলেন, আন্তর্জাতিক বাণিজ্যের সঙ্গে সম্পৃক্ত কোম্পানিগুলো প্রতারণা ও প্রতারকের ঝুঁকির মধ্যে পড়ছে। তিনি মনে করেন, সাম্প্রতিক সময়ের রাষ্ট্রায়ত্ত ব্যাংকগুলোর প্রতারণার ঘটনা গোটা ব্যাংক খাতকে ঝাঁকি দিয়েছে এবং প্রকৃত কোম্পানিগুলোর ব্যাংক থেকে অর্থ সহায়তা পাওয়া ঝুঁকির মধ্যে পড়ে গেছে। এ ছাড়া বাণিজ্যিক ব্যাংকগুলো এলসি আ ঋণপত্র খোলার ক্ষেত্রে অতিরিক্ত সতর্কতা অবলম্বন করায় নিকটতম অতীতে আমদানি কমেছে। এ ধরনের চ্যালেঞ্জ মোকবিলায় সংশ্লিষ্ট কর্মকর্তা ও কর্তৃপক্ষের দক্ষতা বৃদ্ধির কোনো বিকল্প নেই।জনাব রহমান আরও বলেন, ‘আইসিসি বাংলাদেশ মাঝেমধ্যে স্থানীয় আমদানি-রপ্তানিকারক প্রতিষ্ঠান ও তাদের ব্যবসায়িক অংশীদারদের কাছ থেকে জালিয়াতিমূলক কর্মকাণ্ডের তথ্য পেয়ে থাকে। এতে আমরা লক্ষ্য করেছি, অধিকাংশ ক্ষেত্রেই এ ধরনের সমস্যাসমূহের সমাধান কঠিন হয়ে পড়ে। অথচ প্রতিকারের ব্যবস্থা জানা থাকলে সহজেই সমস্যা থেকে মুক্ত থাকা যায়।’
