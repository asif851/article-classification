
সবাই তরুণ উদ্যোক্তা। অন্যদের চাকরি না করে নিজেই কিছু করতে চেয়েছিলেন। তাঁদের কেউ তথ্যপ্রযুক্তি, কেউ পণ্য বা সেবা, কেউবা পর্যটনসহ নানা ব্যবসা শুরু করেছিলেন। সফলতার মুখ দেখতে অনেক কাঠখড়ও পুড়িয়েছেন কেউ কেউ। অনেক বাধা এসেছে সামনে, তবু হার মানেননি। তাঁরা এখন অনেকটাই সফল। নিজের প্রতিষ্ঠানকে দাঁড় করানোর পাশাপাশি তাঁদের প্রতিষ্ঠানে এখন আরও অনেককে চাকরিও দিয়েছেন।সারা দেশের এমন ২৩ তরুণ উদ্যোক্তাকে সম্মাননা দিয়েছে ফেসবুকভিত্তিক গ্রুপ ‘চাকরি খুঁজব না চাকরি দেব’। গত শুক্রবার বিকেলে বিশ্বসাহিত্য কেন্দ্র মিলনায়তনে ‘চাকরি খুঁজব না চাকরি দেব’ গ্রুপের চতুর্থ প্রতিষ্ঠাবার্ষিকীতে তরুণদের এ সম্মাননা জানানো হয়। ‘চাকরি খুঁজব না চাকরি দেব’ গ্রুপটি ২০১১ সালের ১৩ এপ্রিল বাংলাদেশ ওপেন সোর্স নেটওয়ার্কের (বিডিওএসএন) উদ্যোগে প্রতিষ্ঠিত হয়। এই ২৩ উদ্যোক্তা সম্মাননার মধ্যে ১৩টি ছিল নবীন উদ্যোক্তা স্মারক। এ সম্মাননা পেয়েছেন ইমরাজিনা খান (ক্রিয়েটিভ কিটেন), লিটন দেবনাথ (কক্সবাজারশপডটকম), ফারজানা হাসিন (সাফান ট্রেডস ইন্টারন্যাশনাল), খালেদ (বন্ধুডটকম), দেওয়ান সায়েদুর রহমান (স্কিলড হোম সফট), আসফিয়া আহমেদ ও মাহমিদ হাসান (সুগার পাফ), কায়সার হামিদ (নিউ মুন ক্লদিং ডিজাইন হাউস), মো. শামসুদ্দিন জাফর (বিডিঅ্যাগ্রোমার্কেট), সালেহিন সাগর (টেককেয়ারবাংলাদেশ), মুনাফ অর্ণব (গ্রিনআইটি), সৈয়দ রেজওয়ানুল ইসলাম রুবেল (টেকনেক্সট), আবু আশরাফ মাসনুন (ট্রানসেনডিও), ইরা নায়েরা (দ্য পপ আপ ফ্যাক্টরি)। এ ছাড়া উদ্যোক্তা স্মারক পেয়েছেন নয়জন। এঁরা হলেন মাহমুদুল হাসান (ফ্রিল্যান্স আইটি ল্যাব), শফিউল আলম (অ্যাডভান্স অ্যাপ বাংলাদেশ), সীমা হালদার (রংধনু জামদানি), এস এম বায়েজিদ (ভাইপারডটকমবিডি), আশিকুর আলম খান (প্রিয়শপডটকম), বিপ্লব ঘোষ (ই-কুরিয়ার), নাহিদা পারভীন (আইটিসলিউশনদিনাজপুর), সাইফুল ইসলাম (আমারগেজেট), আরাফাত রহমান (বাইনারি ইমেজ)। অনুষ্ঠানে বাংলাদেশের পর্যটন খাতে নতুন সম্ভাবনার জন্য মাহমুদ হাসান খানকে মুক্তিযোদ্ধা নুরুল কাদের সম্মাননা দেওয়া হয়। উদ্যোক্তাবান্ধব গণমাধ্যম, ২০১৪ পুরস্কার পায় যমুনা টেলিভিশন। অনুষ্ঠানে বাংলাদেশ ব্যাংকের ডেপুটি গভর্নর নাজনীন সুলতানা উদ্যোক্তাদের আরও এগিয়ে যাওয়ার আহ্বান জানিয়ে বলেন, উদ্যোক্তাদের সামনে এগিয়ে যাওয়ার জন্য কেন্দ্রীয় ব্যাংক নানা রকম কর্মসূচি নিচ্ছে। অনুষ্ঠানে আরও উপস্থিত ছিলেন ডিসিসিআইয়ের সাবেক সভাপতি সবুর খান, বিডিভেঞ্চারের ব্যবস্থাপনা পরিচালক শওকত হোসেন, বেসিসের সাবেক সভাপতি ফাহিম মাশরুর, বিশ্বের উদ্যোক্তাবিষয়ক প্রতিযোগিতা স্টার্টআপ কাপের প্রতিষ্ঠাতা সিন গ্রিফিন ও ভাইস প্রেসিডেন্ট অ্যারাকসিয়া মার্টিরোসিয়ান প্রমুখ। অনুষ্ঠান সঞ্চালনা করেন বাংলাদেশ ওপেন সোর্স নেটওয়ার্ক ও গণিত অলিম্পিয়াডের সাধারণ সম্পাদক মুনির হাসান।
