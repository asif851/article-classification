
গত জানুয়ারি মাসে ১২৫ কোটি মার্কিন ডলার রেমিট্যান্স পাঠিয়েছেন প্রবাসী বাংলাদেশিরা। এক বছরের মধ্যে এটি এক মাসের সর্বোচ্চ রেমিট্যান্স। বাংলাদেশ ব্যাংক সূত্রে এ তথ্য জানা গেছে।
বাংলাদেশ ব্যাংকের গভর্নর সচিবালয়ের মহাব্যবস্থাপক এ এফ এম আসাদুজ্জামান জানান, গত বছরের নভেম্বরের চেয়ে ডিসেম্বরে ১৪.০১ শতাংশ বেশি রেমিট্যান্স এসেছে বাংলাদেশে। আর ডিসেম্বরের চেয়ে জানুয়ারিতে এসেছে ৩.২৯ শতাংশ বেশি।
বাংলাদেশ ব্যাংকের তথ্য অনুযায়ী নভেম্বরে রেমিট্যান্স আসার পরিমাণ ছিল ১০৬ কোটি মার্কিন ডলার আর ডিসেম্বরে এর পরিমাণ দাঁড়ায় ১২১ কোটি মার্কিন ডলারে।
অন্যদিকে ২০১৩-১৪ অর্থবছরের প্রথম সাত মাসে প্রবাসীদের রেমিট্যান্সের অন্তঃপ্রবাহের পরিমাণ দাঁড়িয়েছে ৮০২ কোটি মার্কিন ডলার।
জনশক্তি রপ্তানি বৃদ্ধির পাশাপাশি রাজনৈতিক স্থিতিশীলতা নিশ্চিত করা সম্ভব হলে আগামী দিনে রেমিট্যান্সের প্রবাহ আরও বৃদ্ধি পাবে বলে কেন্দ্রীয় ব্যাংকের পক্ষ থেকে আশাবাদ ব্যক্ত করা হয়।
