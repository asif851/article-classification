
বাংলাদেশ শ্রম আইন ২০০৬-এর ১৩ (১) ধারার অধীনে গাজীপুরের কালিয়াকৈরে নাফা অ্যাপারেল লিমিটেড নামের একটি সোয়েটার কারখানা বন্ধ ঘোষণা করা হয়েছে। আজ শনিবার কারখানার পরিচালক শ্রম মন্ত্রণালয়ে এক চিঠির মাধ্যমে এ ঘোষণার নোটিশ পাঠিয়েছেন।
নোটিশে বলা হয়েছে, আগামীকাল রোববার থেকে এ পোশাক কারখানা বন্ধ থাকবে এবং বিজ্ঞপ্তি না দেওয়া পর্যন্ত সিদ্ধান্ত বলবত্ থাকবে।
নোটিশে আরও বলা হয়, কারখানার শ্রমিকেরা ৫ ও ৬ নভেম্বর বিভিন্ন অযৌক্তিক দাবি-দাওয়া উত্থাপন করে কাজ বন্ধ রাখেন। এরপর ৯ নভেম্বর আবার কাজ বন্ধ রেখে বেআইনিভাবে ধর্মঘট শুরু করেন। ১১ নভেম্বর কারখানায় ব্যাপকভাবে দাঙ্গা-হাঙ্গামা, ভাঙচুর ও মারামারি করে কারখানার অভ্যন্তরে ভীতিকর পরিবেশ সৃষ্টি করেন শ্রমিকেরা। সামগ্রিক পরিস্থিতি বিবেচনায় কর্তৃপক্ষ কারখানা বন্ধের সিদ্ধান্ত নিয়েছে।
