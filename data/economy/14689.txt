
কোনো কারণ ছাড়াই বাড়ছে সরকারি কোম্পানি রেনউইক যজ্ঞেশ্বরের শেয়ারের দাম। গত দুই কার্যদিবসে কোম্পানিটির প্রতিটি শেয়ারের দাম ৪৩ থেকে ৫০ পয়সা বেড়েছে। এর মধ্যে গতকাল বৃহস্পতিবার দেশের প্রধান শেয়ারবাজার ঢাকা স্টক এক্সচেঞ্জের (ডিএসই) মূল্যবৃদ্ধির শীর্ষে ছিল কোম্পানিটি। এদিন কোম্পানিটির প্রতিটি শেয়ারের দাম সাড়ে ৭ শতাংশ বা প্রায় ৪১ টাকা বেড়েছে।
১৯৮৯ সালে শেয়ারবাজারে তালিকাভুক্ত রেনউইক মাত্র ২ কোটি টাকার মূলধনের কোম্পানি। এটির মোট ২০ লাখ শেয়ারের মধ্যে সিংহভাগ বা ৫১ শতাংশ শেয়ারের মালিকানা রয়েছে সরকারের হাতে। সাধারণ বিনিয়োগকারীর হাতে রয়েছে ৩১ শতাংশ শেয়ার। আর বাকি ১৮ শতাংশ শেয়ারের মালিকানা রয়েছে প্রাতিষ্ঠানিক বিনিয়োগকারীর হাতে।
কম মূলধনি কোম্পানি হওয়ায় এবং সরকারের হাতে থাকা কোম্পানিটির শেয়ার খুব বেশি লেনদেন হয় না। ফলে অল্প কিছু শেয়ার লেনদেনের মাধ্যমে কৃত্রিমভাবে এটির মূল্যবৃদ্ধি ঘটানো সহজ বলে মনে করেন বাজারসংশ্লিষ্ট ব্যক্তিরা। তাই কৃত্রিমভাবে দাম বাড়িয়ে মুনাফার জন্য অল্প মূলধনি কোম্পানিকে বেছে নেন কারসাজিকারকেরা।
সপ্তাহের শেষ কার্যদিবসে সর্বোচ্চ মূল্যবৃদ্ধির ফলে গতকাল রেনউইক যজ্ঞেশ্বরের প্রতিটি শেয়ারের দাম বেড়ে দাঁড়িয়েছে প্রায় ৫৯১ টাকায়। কোম্পানিটির সর্বশেষ প্রকাশিত আর্থিক প্রতিবেদনে যে শেয়ারপ্রতি আয় বা ইপিএস দেখানো হয়েছে, তার ভিত্তিতে বৃহস্পতিবার এটির মূল্য আয় অনুপাত (পিই রেশিও) বেড়ে দাঁড়িয়েছে ২১৪-তে। নিয়ম অনুযায়ী, এ শেয়ার কেনাবেচায় ঋণসুবিধা বন্ধ রয়েছে। কারণ, পুঁজিবাজার বিশ্লেষকেরা বলেন, যে শেয়ারের মূল্য আয় অনুপাতে যত বেশি, সে শেয়ার বিনিয়োগের জন্য তত বেশি ঝুঁকিপূর্ণ। সেই বিবেচনায় রেনউইক যজ্ঞেশ্বর বিনিয়োগের ক্ষেত্রে ঝুঁকিপূর্ণ শেয়ার হিসেবে বিবেচিত।
এদিকে বড় ধরনের দরপতন দিয়ে শুরু হলেও গতকাল সপ্তাহের শেষ দিনে শেয়ারবাজারে সূচক বেড়েছে। প্রধান শেয়ারবাজার ডিএসইর প্রধান সূচক ডিএসইএক্স এদিন ২৪ পয়েন্ট বেড়েছে। অপর শেয়ারবাজার চট্টগ্রাম স্টক এক্সচেঞ্জের (সিএসই) সার্বিক সূচকটি ৩৮ পয়েন্ট বেড়েছে। সূচক বাড়লেও দুই বাজারে গতকাল লেনদেন কমেছে।
আগামী মাসে যুক্তরাজ্যের বাজারে ওষুধ রপ্তানির অনুমোদন পেয়েছে শেয়ারবাজারে তালিকাভুক্ত কোম্পানি রেনেটা। কোম্পানিটি গতকাল শেয়ারধারীদের জানিয়েছে, আগামী ফেব্রুয়ারি থেকে যুক্তরাজ্যের বাজারে ওষুধ রপ্তানি শুরু করবে কোম্পানিটি। এরই মধ্যে রেনেটার মিরপুর ও রাজেন্দ্রপুরের দুটি কারখানা যুক্তরাজ্যের ওষুধ প্রশাসন মেডিকেল অ্যান্ড হেলথ কেয়ার প্রডাক্টস এজেন্সির অনুমোদন পেয়েছে। যুক্তরাজ্যের পাশাপাশি এ বছর থেকে যুক্তরাষ্ট্রের বাজারেও রপ্তানির কথা জানিয়েছে রেনেটা কর্তৃপক্ষ। যুক্তরাজ্যের বাজারে ওষুধ রপ্তানির খবরে গতকাল ডিএসইতে রেনেটার প্রতিটি শেয়ারের দাম ২১ টাকা বা প্রায় পৌনে ২ শতাংশ বেড়ে দাঁড়িয়েছে ১ হাজার ২২৩ টাকায়।
ঢাকার বাজারে গতকাল লেনদেনের শীর্ষে ছিল স্কয়ার ফার্মা। ওষুধ খাতের এ কোম্পানিটিও আফ্রিকার বাজার ধরতে কেনিয়ায় কারখানা স্থাপনের কাজ শুরু করেছে। গতকাল ঢাকার বাজারে স্কয়ার ফার্মার প্রায় ৪৫ কোটি টাকার শেয়ারের হাতবদল হয়। দিন শেষে প্রতিটি শেয়ারের দাম ৭ টাকা বা প্রায় সোয়া ২ শতাংশ বেড়ে দাঁড়িয়েছে ৩২৩ টাকায়।
মার্চেন্ট ব্যাংক আইডিএলসি ইনভেস্টমেন্টসের প্রতিবেদনে বলা হয়েছে, গতকালের বাজারে মূল্যবৃদ্ধিতে এগিয়ে ছিল ওষুধ ও রসায়ন খাত। এদিন এ খাতের প্রতিটি তালিকাভুক্ত কোম্পানির শেয়ারের দাম গড়ে ১ দশমিক ৪ শতাংশ বেড়েছে।
ঢাকার বাজারে বৃহস্পতিবার লেনদেনের পরিমাণ ছিল ৩৫৯ কোটি টাকা, যা আগের দিনের চেয়ে ৮ শতাংশ বা ৩৩ কোটি টাকা কম। চট্টগ্রামের বাজারে গতকাল দিন শেষে লেনদেনের পরিমাণ ছিল প্রায় ২৪ কোটি টাকা, যা আগের দিনের চেয়ে ৩ কোটি টাকা কম।
