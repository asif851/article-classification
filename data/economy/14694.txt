
সপ্তাহ ধরেই ঝিম মেরে আছে শেয়ারবাজার। লেনদেন, সূচক প্রায় একই জায়গায় ঘোরাফেরা করছে। সপ্তাহের প্রথম কার্যদিবস গতকাল রোববার ঢাকা স্টক এক্সচেঞ্জে (ডিএসই) সার্বিক সূচক আগের দিনের তুলনায় সামান্য কমেছে। তবে লেনদেন প্রায় একই রয়েছে। অপর বাজার চট্টগ্রাম স্টক এক্সচেঞ্জে (সিএসই) অবশ্য সূচক ও লেনদেন দুই-ই একটু বেড়েছে।ডিএসইতে গতকাল ৩৬৭ কোটি ৮২ লাখ টাকার শেয়ার লেনদেন হয়েছে। এ নিয়ে টানা ৭ দিন ৩০০ কোটি টাকার ঘরেই লেনদেন হলো ডিএসইতে। আগের দিন এ বাজারে লেনদেন হয়েছিল ৩৮৩ কোটি টাকার শেয়ার। সে হিসাবে আগের দিনের তুলনায় গতকাল ডিএসইতে শেয়ার লেনদেন কম হয়েছে ১৫ কোটি ৫৭ লাখ টাকা।যোগাযোগ করা হলে ঢাকা বিশ্ববিদ্যালয়ের অর্থনীতি বিভাগের শিক্ষক মো. হেলাল প্রথম আলোকে বলেন, অনেক দিন থেকেই বাজার ঝিম মেরে আছে। কারণ, বাজারের প্রতি বিনিয়োগকারীদের ভরসা কম। উচিত হবে এই সময়ে সরকারের পক্ষ থেকে দীর্ঘমেয়াদে বাজারকে সহযোগিতা দেওয়া।ডিএসইর প্রধান মূল্যসূচক ডিএসইএক্স গতকাল ৪ দশমিক ৩৪ পয়েন্ট কমে দাঁড়িয়েছে ৪ হাজার ৪৮০ দশমিক ১৮ পয়েন্টে। ডিএসইএক্স কমলেও ডিএসইর শরিয়াহ সূচক ও ডিএস-৩০ সূচক সামান্য বেড়েছে। ১ দশমিক ৪৮ পয়েন্ট বেড়ে শরিয়াহ সূচক ১০৮৭ দশমিক শূন্য ৪ পয়েন্টে এবং শূন্য দশমিক ৪৬ পয়েন্ট বেড়ে ডিএস-৩০ সূচক ১ হাজার ৭২১ দশমিক ৫২ পয়েন্টে গিয়ে দাঁড়িয়েছে।গতকাল ডিএসইতে লেনদেনে অংশ নেয় ৩১৬টি কোম্পানি ও মিউচুয়াল ফান্ড। এর মধ্যে দর বেড়েছে ১১৯টির, কমেছে ১৫১টির এবং অপরিবর্তিত রয়েছে ৪৬টির।টাকার পরিমাণে গতকাল ডিএসইতে লেনদেনের শীর্ষে থাকা ১০ কোম্পানি হচ্ছে আমান ফিড, লংকাবাংলা ফিন্যান্স, ওরিয়ন ফার্মা, সিএমসি কামাল, বেক্সিমকো ফার্মা, বিএসসিসিএল, আইটিসি, বাংলাদেশ স্টিল রি-রোলিং মিলস, কেডিএস এক্সেসরিজ লিমিটেড এবং এমারেল্ড অয়েল ইন্ডাস্ট্রিজ লিমিটেড।আমান ফিডের ২৫ কোটি ৭৪ লাখ ১০ হাজার টাকার শেয়ার লেনদেন হয়েছে। দ্বিতীয় স্থানে থাকা লংকাবাংলা ফিন্যান্সের লেনদেন হয়েছে ১৬ কোটি ৭৩ লাখ ৮৮ হাজার টাকা। ১৪ কোটি ২৪ লাখ ৭৭ হাজার টাকার শেয়ার লেনদেনে তৃতীয় স্থানে রয়েছে ওরিয়ন ফার্মা।এদিকে সিএসই সার্বিক সূচক সিএএসপিআই ২০ পয়েন্ট বেড়ে দাঁড়িয়েছে ১৩ হাজার ৮১৮ দশমিক ৭৮ পয়েন্টে। আর সিএসইর প্রধান মূল্যসূচক সিএসসিএক্স গতকাল ১৩ দশমিক ৩৮ পয়েন্ট বেড়ে দাঁড়িয়েছে ৮ হাজার ৩৯৬ দশমিক ৯১ পয়েন্টে।সিএসইতে গতকাল মোট লেনদেন হয়েছে ২৩৫টি কোম্পানি ও মিউচুয়াল ফান্ডের শেয়ার, পরিমাণ ২৬ কোটি টাকা। এর মধ্যে দর বেড়েছে ৯৫টির, কমেছে ১০৯টির এবং অপরিবর্তিত রয়েছে ৩১টির।বাজার পর্যালোচনায় দেখা যায়, গতকাল দিনের শুরুতে ডিএসইতে সূচকের ঊর্ধ্বমুখী প্রবণতা ছিল। কিন্তু বেশিক্ষণ তা বজায় থাকেনি। ৩০ মিনিটের মতো টানা দরপতন হয়। তারপর আবার কিছুটা ঊর্ধ্বমুখী হয় বাজার। কিন্তু শেয়ার বিক্রির চাপে সবশেষে সূচকের পতনই হয় ডিএসইতে।ডিএসইর পরিচালক শাকিল রিজভী অবশ্য বাজার পরিস্থিতিকে মো. হেলালের চেয়ে একটু ভিন্নভাবে দেখেন। প্রথম আলোকে তিনি বলেন, অনেক মিউচুয়াল ফান্ড সম্প্রতি শেয়ার বিক্রি করেছে। তা ছাড়া অ্যাকমি ল্যাবরেটরিজের (বুকবিল্ডিংয়ের মাধ্যমে আইপিও) শেয়ারের জন্য প্রাতিষ্ঠানিক বিনিয়োগকারীরা প্রায় ২০০ কোটি বিনিয়োগ করেছেন। বাজারের সাম্প্রতিক পরিস্থিতির জন্য এগুলো কারণ বলে তিন মনে করেন।
