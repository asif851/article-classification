
সরকারের আয় আকাঙ্ক্ষার চেয়ে কম হচ্ছে। এটা দুশ্চিন্তার বিষয়। কিন্তু মন্দের ভালো, সরকারের ব্যয়ও কম হচ্ছে। বিশেষজ্ঞরা মনে করেন, চলতি অর্থবছরের বাজেট ব্যবস্থাপনায় খুব বেশি সমস্যায় পড়বে না সরকার। বাজেট ঘাটতি নিয়ন্ত্রণেই থাকতে পারে। সবচেয়ে বড় রাজস্ব আদায়কারী প্রতিষ্ঠান হলো জাতীয় রাজস্ব বোর্ড (এনবিআর)। চলতি অর্থবছরের প্রথম ছয় মাসে এনবিআরের রাজস্ব আদায়ে ঘাটতি প্রায় নয় হাজার কোটি টাকা। অন্যদিকে সরকারের অন্যতম বড় খরচের জায়গা হলো বার্ষিক উন্নয়ন কর্মসূচি (এডিপি)। সাত মাস (জুলাই-জানুয়ারি) শেষে বাস্তবায়ন মাত্র ২৮ শতাংশ। টাকার অঙ্কে যার পরিমাণ ২৮ হাজার ৭৫০ কোটি টাকা। বাজেট ব্যবস্থাপনা সম্পর্কে সাবেক তত্ত্বাবধায়ক সরকারের অর্থ উপদেষ্টা এবি মির্জ্জা মো.¯ আজিজুল ইসলাম প্রথম আলোকে বলেন, কৃতিত্ব নয়, আয়-ব্যয় পরিস্থিতির কারণে বাজেট ব্যবস্থাপনা সুসংহত আছে। তাই বাজেট ঘাটতি নিয়ন্ত্রণে থাকবে। তাঁর মতে, রাজস্ব আদায়ের লক্ষ্য অর্জন প্রায় অসম্ভব। আবার এডিপি বাস্তবায়নও গতানুগতিক। চলতি অর্থবছরের বাজেটে ২ লাখ ৯৫ হাজার ১০০ কোটি টাকা খরচের পরিকল্পনা করা হয়েছে। এর মধ্যে ৫৯ দশমিক ৮ শতাংশের জোগান দেবে এনবিআর। এনবিআরবহির্ভূত কর ও কর ব্যতীত রাজস্ব থেকে আসবে আরও প্রায় ১১ শতাংশ। অভ্যন্তরীণ ঋণ ও বিদেশি সহায়তা দিয়ে বাজেট ঘাটতি মেটানো হবে। অন্যদিকে সরকার বিভিন্ন ধরনের প্রকল্প বা এডিপি বাস্তবায়নের মাধ্যমেই উন্নয়ন ব্যয় করে। এবার মোট বাজেটের এক-তৃতীয়াংশের সমান এডিপি। বাকি অর্থ খরচ করে সরকারি কর্মকর্তা ও কর্মচারীদের বেতন ভাতা, দেশি-বিদেশি ঋণ পরিশোধে। আয় না করলেও সরকারকে এ অনুন্নয়ন ব্যয় করতেই হয়। রাজস্ব: এবার এনবিআরকে ১ লাখ ৭৬ হাজার ৩৭১ কোটি টাকা আদায়ের লক্ষ্য দেওয়া হয়েছে। লক্ষ্য অর্জনের পথে বছরের শুরু থেকেই পিছিয়ে রয়েছে এনবিআর। কোনো মাসেই লক্ষ্য অর্জন সম্ভব হয়নি, রাজস্ব ঘাটতি ক্রমশ বেড়েছে। ছয় মাস শেষে (জুলাই-ডিসেম্বর) রাজস্ব আদায়ে ঘাটতি দাঁড়িয়েছে নয় হাজার কোটি টাকা। এ সময়ে জাতীয় রাজস্ব বোর্ড (এনবিআর) ৬৮ হাজার ৮৩ কোটি টাকার রাজস্ব আদায় করেছে। এ সময়ে আদায় লক্ষ্য ছিল ৭৭ হাজার ৯৮ কোটি টাকা। তবে রাজস্ব আদায়ে গত অর্থবছরের একই সময়ের চেয়ে ১৫ দশমিক ২১ শতাংশ প্রবৃদ্ধি হয়েছে। গতবার একই সময়ে ৫৯ হাজার ৯৫ কোটি টাকা আদায় হয়েছিল। গতকাল বুধবার এনবিআর থেকে পাঠানো এক সংবাদ বিজ্ঞপ্তি থেকে এ তথ্য পাওয়া গেছে। সংবাদ বিজ্ঞপ্তিতে এনবিআর চেয়ারম্যান মুজিবুর রহমান রাজস্ব লক্ষ্য অর্জন হবে বলে আশা করেন। তিনি বলেন, ‘রাজস্ব লক্ষ্যমাত্রা অর্জনে সব অংশীজনকে সঙ্গে নিয়ে কাজ করছি। প্রতিবছরই প্রথম ছয় মাসে ৩৫-৪০ শতাংশ রাজস্ব লক্ষ্য অর্জিত হয়। এ বছর ৩৯ শতাংশ হয়েছে।’ এডিপি: স্বায়ত্তশাসিত প্রতিষ্ঠানের ব্যয়সহ চলতি অর্থবছরে ১ লাখ ৯৯৭ কোটি টাকার এডিপি নিয়েছে সরকার। অর্থবছরের প্রথম সাত মাসে (জুলাই-জানুয়ারি) মাত্র ২৮ শতাংশ খরচ করেছে, যা বিগত ছয় অর্থবছরের মধ্যে সর্বনিম্ন। এবার জুলাই-জানুয়ারি সময়ে টাকার অঙ্কে ২৮ হাজার ৭৫০ কোটি টাকা খরচ করেছে বিভিন্ন মন্ত্রণালয় ও বিভাগ। অর্থবছরের অর্ধেকের বেশি পেরিয়ে গেলেও ১৭টি মন্ত্রণালয় ও বিভাগ বরাদ্দের ২০ শতাংশ বা এর কম অর্থ খরচ করেছে। এগুলো হলো রেলপথ মন্ত্রণালয়, স্বাস্থ্য ও পরিবার কল্যাণ মন্ত্রণালয়, পানিসম্পদ মন্ত্রণালয়, বিজ্ঞান ও প্রযুক্তি মন্ত্রণালয়, শিল্প মন্ত্রণালয়, নির্বাচন কমিশন সচিবালয়, খাদ্য মন্ত্রণালয়, অভ্যন্তরীণ সম্পদ বিভাগ, বেসামরিক বিমান পরিবহন ও পর্যটন মন্ত্রণালয়, প্রতিরক্ষা মন্ত্রণালয়, অর্থ বিভাগ, যুব ও ক্রীড়া মন্ত্রণালয়, পরিসংখ্যান ও তথ্য ব্যবস্থাপনা বিভাগ, ভূমি মন্ত্রণালয়, জনপ্রশাসন মন্ত্রণালয়, জাতীয় সংসদ সচিবালয় এবং লেজিসলেটিভ ও সংসদবিষয়ক বিভাগ।
