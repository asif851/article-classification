
দেশ থেেক প্রচুর অর্থ পাচার হয়ে যাচ্ছে, এমন ধারণার সঙ্গে কিছুটা দ্বিমত পোষণ করেছেন বাংলাদেশ ব্যাংকের গভর্নর আতিউর রহমান৷ যেসব সূচক দিয়ে টাকা পাচারের প্রবণতা বোঝা যায়, সেসব সূচকে এর প্রতিফলন সীমিত বলেও উল্লেখ করেছেন তিনি৷আতিউর রহমান বলেন, টাকা-ডলারের ব্যাংকের বিনিময় হার ও খোলাবাজারের হারের মধ্যে গত দুই-আড়াই বছর ধরে যে পার্থক্য, তা গড়ে দেড় শতাংশ৷ দুই শতাংশের বেশি পার্থক্য হলে মনে করা যেত যে বেশ টাকা পাচার হচ্ছে৷বর্তমানে ব্যাংকে গড়ে প্রতি ডলার ৭৭ থেকে ৭৮ টাকায় কেনাবেচা হচ্ছে৷ আর কার্ব বা খোলা বাজারে প্রতি ডলার গড়ে ৮০–৮১ টাকায় লেনদেন হচ্ছে৷ ফলে দুই ধরনের বিনিময় হারের মধ্যে পার্থক্য সামান্য৷ যদি ব্যাংকে ডলারের দর অপরিবর্তিত থেকে খোলাবাজারে ডলারের দাম কখনো অনেক বেড়ে যায়, তাহলে টাকা ডলারে রূপান্তর করে অবৈধ পথে বাইরে যাচ্ছে বলে মনে করা হয়৷ গভর্নর আরও বলেন, আবার বৈদেশিক মুদ্রার রিজার্ভ এই সময়কালে ক্রমেই বাড়ছে৷ ২০১৩ সালের জানুয়ারিতে এক হাজার ৩০০ কোটি ডলারের রিজার্ভ এ বছর এপ্রিল মাসে দুই হাজার কোটি ডলার ছাড়িয়ে গেছে৷ তার মানে দেশে অর্থ আসছে৷ গভর্নরের মতে, টাকা যে পাচার হচ্ছে না, এমন নয়৷ তবে ওই দুই সূচক দেশ থেকে বিপুল পরিমাণ অর্থ পাচার হওয়ার ধারণাকে পুরোপরি সমর্থন করে না৷আমেরিকান চেম্বার অব কমার্স (অ্যামচেম) ইন বাংলাদেশ আয়োজিত মধ্যাহ্নভোজ সভায় গতকাল দুপুরে একটি হোটেলে বাংলাদেশের সামষ্টিক অর্থনীতি ও বিনিয়োগের ওপর বক্তব্য দেওয়ার পর এক প্রশ্নের উত্তর দিতে গিয়ে গভর্নর এসব কথা বলেন৷ এ সময় আতিউর রহমান আরও বলেন, পাচার হওয়া টাকার পরিমাণ নির্ধারণ করা বেশ কঠিন কাজ৷ উল্লেখ্য, ওয়াশিংটনভিত্তিক প্রতিষ্ঠান গ্লোবাল ফাইনান্সিয়াল ইনটেলিজেন্স ইনটেগ্রিটি (জিএফআই) সর্বশেষ হিসাব অনুসারে, ২০০২ থেকে ২০১১ সালের মধ্যে বাংলাদেশ থেকে অন্তত এক হাজার ৬০০ কোটি বা ১৬ বিলিয়ন ডলার পাচার হয়ে গেছে৷সে হিসাবে গড়ে প্রতিবছর ১৬০ কোটি ডলার বা প্রায় ১২ হাজার ৫০০ কোটি টাকা পাচার হয়ে যাচ্ছে৷ এই অর্থ বাংলাদেশের মোট সামাজিক নিরাপত্তা ও কল্যাণের জন্য বরাদ্দকৃত বার্ষিক বাজেটের প্রায় সমান৷অস্বচ্ছ ব্যবসায়িক লেনদেন, দুর্নীতি ও কর ফাঁকির মাধ্যমে এই অর্থ স্থানান্তর করা হয়েছে বলে জিএফআইয়ের প্রতিবেদনে উল্লেখ করা হয়েছে। প্রতিষ্ঠানটি লেনদেনের ভারসাম্যে বিচ্যুতি, বিদেশি ঋণে পরিবর্তনসহ কয়েকটি পদ্ধতি প্রয়োগ করে অর্থ পাচারের হিসাব নির্ণয় করে৷ অ্যামচেমের সভায় গভর্নর আরও বলেন, ‘আমাদের মানি-লন্ডারিংবিরোধী আইন আছে৷ আছে ফাইনান্সিয়াল ইনটেলিজেন্স ইউনিট৷ ফলে বাংলাদেশ থেকে টাকা পাচার করা খুব সহজ কাজ নয়৷’ সভায় সাবেক প্রধান নির্বাচন কমিশনার এ টি এম শামসুল হুদা বলেন, ভারতে নতুন প্রধানমন্ত্রী হিসেবে নরেন্দ্র মোদি দায়িত্ব গ্রহণের পরই ভারতীয় মিন্ত্রসভা ভারতীয়দের কালোটাকা ও টাকা পাচার বিষয়ে একটি বিশেষ তদন্ত কমিটি গঠন করেছে৷ তিনি বাংলাদেশ ব্যাংক গভর্নরের কাছে জানতে চান যে বাংলাদেশে এ রকম কিছু করা হবে কি না৷ এর জবাব দিতে গিয়ে গভর্নর এসব কথা বলেন৷ আতিউর আরও বলেন, যেভাবে কালো অর্থনীতি ও কালোটাকার কথা বলা হয়, বাস্তবে বিষয়টি হয়তো পুরোপুরি সে রকম নয়৷ বরং অনানুষ্ঠানিক বা ধূসর অর্থনীতি বলা অধিক যুক্তিসংগত৷ আর কালোটাকার বিষয়ে বাংলাদেশ ব্যাংকের করণীয় সীমিত বলেও উল্লেখ করেন তিনি৷মূল আলোচনায় আতিউর রহমান বলেন, ২০ বিলিয়ন ডলারের বেশি রিজার্ভ গড়ে তোলা হয়েছে বলে অনেকে বলছেন যে এখান থেকে অর্থ বিনিয়োগ করতে দিতে হবে৷ কিন্তু মনে রাখতে হবে, রিজার্ভ হলো ‘বর্ষাকালের’ অর্থাৎ আপৎকালীন সময়ের জন্য৷ ভালো রিজার্ভ বিদেশি বিনিয়োগকারীদের আশ্বস্ত করে৷ তারা এ দেশে বিনিয়োগ করতে স্বাচ্ছন্দ্য বোধ করে৷ গভর্নর এক দশকের বেশি সময় ধরে বাংলাদেশের মোট দেশজ উৎপাদনের প্রবৃদ্ধি ৬ শতাংশের ওপরে থাকাকে একটি বড় অর্জন হিসেবে উল্লেখ করেন৷ অ্যামচেমের সভাপতি আফতাব-উল ইসলামের সভাপতিত্বে সভায় আরও বক্তব্য দেন বাংলাদেশে যুক্তরাষ্ট্রের বিদায়ী রাষ্ট্রদূত ড্যান ডব্লিউ মজীনা, পররাষ্ট্র মন্ত্রণালয়ের মহাপরিচালক মুনা তাসনিম, অ্যামচেমের নির্বাহী পরিচালক এ গফুর প্রমুখ৷
