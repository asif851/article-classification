
তুলা আমদানিতে প্রতিবন্ধকতা দূর ও উৎপাদক দেশের সঙ্গে দূরত্ব ঘোচাতে ঢাকায় দুই দিনের গ্লোবাল কটন সামিট শুরু হচ্ছে শুক্রবার। তৃতীয়বারের মতো বাংলাদেশ কটন অ্যাসোসিয়েশন (বিসিএ) ও বাংলাদেশ টেক্সটাইল মিলস অ্যাসোসিয়েশন (বিটিএমএ) যৌথভাবে এই সম্মেলনের আয়োজন করছে। 
রাজধানীর র‍্যাডিসন ওয়াটার গার্ডেন হোটেলে আগামী শুক্রবার সকালে পররাষ্ট্রমন্ত্রী আবুল হাসান মাহমুদ আলী সম্মেলনের উদ্বোধন করবেন। সম্মেলনে বাংলাদেশ ছাড়াও ভারত, সুদান, যুক্তরাজ্য, সিঙ্গাপুর, সুইজারল্যান্ড, মালি, বুরকিনা ফাসো, চাদ, তুরস্ক, ইরান ও যুক্তরাষ্ট্রের তুলা ব্যবসার সঙ্গে সংশ্লিষ্ট ব্যবসায়ীরা উপস্থিত থাকবেন। রাজধানীর বিটিএমএ কার্যালয়ে আজ বুধবার আয়োজিত এক সংবাদ সম্মেলনে এসব তথ্য জানান সংগঠনের সহসভাপতি মোহাম্মদ আলী খোকন। এ সময় উপস্থিত ছিলেন বিটিএমএর পরিচালক মোশাররফ হোসেন ও ইলিয়াস সিরাজী, বিসিএর মহাসচিব মেহেদী আলী ও যুগ্ম মহাসচিব মতিন সরকার। বিটিএমএর সহসভাপতি মোহাম্মদ আলী খোকন বলেন, ‘বাংলাদেশ বর্তমানে বিশ্বের সর্বোচ্চ তুলা আমদানিকারক দেশ। ২০১৫ সালের চেয়ে গত বছর তুলা আমদানির পরিমাণ ৩০ লাখ বেল বৃদ্ধি পেয়ে ৬১ লাখ বেল হয়েছে। স্পিনিং মিলগুলোর সক্ষমতা বৃদ্ধি পাওয়ায় অতিরিক্ত ১৫ লাখ বেল তুলার প্রয়োজন হবে।’ মোহাম্মদ আলী খোকন বলেন, ‘তুলা কৃষিজাত পণ্য হওয়ায় আন্তর্জাতিক বাজারে তুলার মূল্য ওঠা-নামা করে। তা ছাড়া বিদেশি তুলা ব্যবসায়ীদের বিভিন্ন অনৈতিক কার্যকলাপের কারণে আমরা কখনো কখনো ক্ষতিগ্রস্ত হই। তাই তুলার নিরবচ্ছিন্ন সরবরাহ নিশ্চিত করতে উৎপাদক দেশের ব্যবসায়ীদের সঙ্গে ভালো সম্পর্ক রাখতে হয়। এ ক্ষেত্রে কটন সামিট ভালো ভূমিকা রাখতে পারে।’
