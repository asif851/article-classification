
দিনের শুরু থেকে সূচকের ঊর্ধ্বমুখী প্রবণতায় আজ মঙ্গলবার লেনদেন চলছে ঢাকার শেয়ারবাজারে। দুপুর ১২টায় লেনদেনের দেড় ঘণ্টা শেষে ডিএসইতে অধিকাংশ কোম্পানির শেয়ারের দাম বেড়েছে। এর ফলে সূচকও বেড়েছে। সেই সঙ্গে লেনদেনেও গতি লক্ষ করা যাচ্ছে।
 
ঢাকা স্টক এক্সচেঞ্জ (ডিএসই) সূত্রে জানা যায়, দুপুর ১২টায় ডিএসইর ডিএসইএক্স সূচক ৯৩ পয়েন্ট বেড়ে দাঁড়িয়েছে ৪,৩৭২ পয়েন্টে। এর আগে সকাল সাড়ে ১০টায় সূচকের ঊর্ধ্বমুখী প্রবণতায় ডিএসইতে লেনদেন শুরু হয়, যা এখনো অব্যাহত রয়েছে। এ সময়ে ডিএসইতে ২৬৯টি কোম্পানির শেয়ার ও মিউচুয়াল ফান্ডের লেনদেন হয়েছে। হাতবদল হওয়া কোম্পানিগুলোর মধ্যে ১৮৭টির দাম বেড়েছে; কমেছে ৬৫টির এবং অপরিবর্তিত রয়েছে ১৭টি প্রতিষ্ঠানের শেয়ারের দাম। দেড় ঘণ্টা শেষে ডিএসইতে লেনদেনের পরিমাণ দাঁড়িয়েছে ৩৫৩ কোটি টাকা।
 
আলোচ্য সময়ে ডিএসইতে লেনদেনে শীর্ষে থাকা প্রতিষ্ঠানগুলোর মধ্যে রয়েছে প্যারামাউন্ট টেক্সটাইল, মেঘনা পেট্রোলিয়াম, জেনারেশন নেক্সট ফ্যাশন, স্কয়ার ফার্মা, পদ্মা অয়েল, ইউসিবিএল, গ্রামীণফোন, অ্যাকটিভ ফাইন, মালেক স্পিনিং, আল আরাফাহ ইসলামী ব্যাংক প্রভৃতি।
