
আখাউড়া থেকে লাকসাম পর্যন্ত দ্বৈত রেলপথ হবে। প্রতিটি লাইনই হবে ডুয়েল গেজ এবং তাতে মিটারগেজ ও ব্রডগেজ দুটোই থাকবে।দ্বৈত রেলপথ হলো আসা–যাওয়ার জন্য পৃথক দুটি পথ।মোট ৬ হাজার ৫০৪ কোটি টাকার এই প্রকল্পে সরকার জোগান দেবে ১ হাজার ২৬ কোটি টাকা। বাকি ৫ হাজার ৪৭৭ কোটি টাকা ঋণ হিসেবে পাওয়া যাবে এশীয় উন্নয়ন ব্যাংক (এডিবি) ও ইউরোপীয় বিনিয়োগ ব্যাংকের (ইআইবি) কাছ থেকে। বাংলাদেশ রেলওয়ে ২০২০ সালের জুনের মধ্যে এর নির্মাণকাজ শেষ করবে।জাতীয় অর্থনৈতিক পর্ষদের নির্বাহী কমিটির (একনেক) সভায় গতকাল মঙ্গলবার এই প্রকল্প অনুমোদন করা হয়। প্রধানমন্ত্রী ও একনেক চেয়ারপারসন শেখ হাসিনার সভাপতিত্বে অনুষ্ঠিত এই সভায় ১০ হাজার ৬২৫ কোটি টাকার প্রাক্কলিত ব্যয়ে আটটি প্রকল্পের (ছয়টি নতুন ও দুটি সংশোধিত) অনুমোদন দেওয়া হয়। মোট ব্যয়ের মধ্যে সরকার ২ হাজার ৫০২ কোটি টাকা ও বাস্তবায়নকারী সংস্থা নিজস্ব তহবিল থেকে ২ হাজার ৬১৮ কোটি টাকা দেবে। আর প্রকল্প সাহায্য বাবদ আসবে ৫ হাজার ৪৭৮ কোটি টাকা।আখাউড়া থেকে লাকসাম পর্যন্ত ৭২ কিলোমিটার দূরত্বে পাশাপাশি যে দুটি ডুয়েল গেজ রেললাইন নির্মাণ করা হবে তার মোট দৈর্ঘ্য ১৪৪ কিলোমিটার। এ ছাড়া লুপ ও সাইডিংস লাইনের জন্য আরও ৪০ কিলোমিটার ডুয়েল গেজ রেললাইন তৈরি করা হবে। মোট ১৮৪ কিলোমিটার দৈর্ঘ্যের ডুয়েল গেজ লাইন নির্মিত হবে।একনেক সভাশেষে এক সংবাদ সম্মেলনে প্রকল্পটি সম্পর্কে পরিকল্পনামন্ত্রী আ হ ম মুস্তফা কামাল বলেন, ঢাকা-চট্টগ্রাম রেলওয়ে অচিরেই ট্রান্স-এশিয়ান রেলওয়ের একটি প্রধান করিডরে পরিণত হবে। সে ক্ষেত্রে বাংলাদেশ প্রতিবেশী দেশগুলোকে চট্টগ্রাম বন্দরের মাধ্যমে মালামাল পরিবহনের সুবিধা দিতে পারবে। এতে করে দেশি-বিদেশি উদ্যোক্তারা আকৃষ্ট হবেন। তিনি আরও বলেন, টঙ্গী-ভৈরব বাজার ও লাকসাম-চিনকি আস্তানা ডাবল লাইন নির্মাণকাজ ২০১৫ সালে শেষ হবে। সেই সঙ্গে আখাউড়া-লাকসাম ডাবল ডুয়েল গেজ হলে পুরো ঢাকা-চট্টগ্রাম রেললাইন ডাবল ডুয়েল গেজ হয়ে যাবে। ফলে যাত্রী ও মালামাল পরিবহনের চাহিদা মেটানো সহজ হবে।একনেকে ‘প্রি-পেমেন্ট মিটারিং প্রজেক্ট ফর ফাইভ এনওসিএস ডিভিশন আন্ডার ডিপিডিসি’ শীর্ষক ২২৪ কোটি টাকা ব্যয়ের একটি প্রকল্প অনুমোদন করা হয়। এর মধ্যে সরকার ১৮৯ কোটি টাকা ও বাস্তবায়নকারী সংস্থা ৩৫ কোটি টাকার জোগান দেবে। ২০১৫ সালের জানুয়ারিতে শুরু হয়ে ২০১৭ সালের জুনে শেষ হবে প্রকল্পটির কাজ। এর আওতায় ঢাকা পাওয়ার অ্যান্ড ডিস্ট্রিবিউশন কোম্পানি (ডিপিডিসি) ঢাকা ও নারায়ণগঞ্জের পাঁচটি এলাকায় প্রি-পেমেন্ট মিটারিং চালু করবে। এর ফলে খিলগাঁও, তেজগাঁও, কাজলা, কামরাঙ্গীরচর ও স্বামীবাগ এলাকার বাসিন্দারা মোবাইল কার্ডের মতো টাকা দিয়ে অগ্রিম বিদ্যুৎ মিটার কিনে নিজের প্রয়োজনমতো বিদ্যুৎ ব্যবহার করতে পারবেন।সভায় সম্পূর্ণ সরকারি অর্থায়নে ২৯৯ কোটি টাকা ব্যয়সাপেক্ষ ‘৬৪ জেলার শিক্ষাপ্রতিষ্ঠানে কম্পিউটার ও ভাষা প্রশিক্ষণ ল্যাব স্থাপন’ নামে একটি প্রকল্প অনুমোদন দেওয়া হয়, যেটির কাজ শেষ হবে ২০১৬ সালের ডিসেম্বরে।এ ছাড়া একনেক সভায় মহেশখালী ৯৮১ কোটি টাকা ব্যয়ে আনোয়ারা গ্যাস সঞ্চালন পাইপলাইন নির্মাণ ও ১ হাজার ৭০০ কোটি টাকার বিবিয়ানা-ধনুয়া গ্যাস সঞ্চালন পাইপলাইন (দ্বিতীয় সংশোধিত) প্রকল্প অনুমোদন করা হয়। অন্য প্রকল্পগুলো হচ্ছে গুরুত্বপূর্ণ নয়টি ব্রিজ নির্মাণ, মন্দিরভিত্তিক শিশু ও গণশিক্ষা কার্যক্রম (চতুর্থ পর্যায়), স্নাতক (পাস) ও সমমান পর্যায়ের শিক্ষার্থীদের উপবৃত্তি প্রদান (প্রথম সংশোধিত)।
