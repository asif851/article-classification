
চলতি ২০১৩-১৪ অর্থবছরে বাংলাদেশের মোট দেশজ উৎপাদনের (জিডিপি) প্রবৃদ্ধি ৫ দশমিক ৬ শতাংশ হবে বলে পূর্বাভাস দিয়েছে এশীয় উন্নয়ন ব্যাংক। জাতীয় নির্বাচন-পূর্ববর্তী রাজনৈতিক অস্থিরতা এবং প্রবাসী-আয় ও রপ্তানি আয় কমে যাওয়াকেই এর অন্যতম কারণ বলে জানায় দাতা সংস্থাটি। সংস্থাটি বলছে, উচ্চ মূল্যস্ফীতিও অর্থনীতিতে নেতিবাচক প্রভাব পড়ছে।
গতকাল মঙ্গলবার প্রকাশিত এশিয়ান ডেভেলপমেন্ট আউটলুক ২০১৪ প্রতিবেদনে এসব তথ্য দেওয়া হয়েছে। এ উপলক্ষে আগারগাঁওয়ে এডিবির কার্যালয়ে সংবাদ সম্মেলনের আয়োজন করা হয়। অনুষ্ঠানে এডিবির প্রধান অর্থনীতিবিদ মোহাম্মদ জাহিদ হোসেন প্রতিবেদনের বিস্তারিত তুলে ধরেন। এ সময় উপস্থিত ছিলেন এডিবির উপ-আবাসিক পরিচালক ওলেগ তনকনোজেনকভ। এশিয়ার বিভিন্ন দেশে গতকাল একযোগে এই প্রতিবেদন প্রকাশ করা হয়।
চলতি অর্থবছরের জন্য সরকার জিডিপি প্রবৃদ্ধি ৭ দশমিক ২ শতাংশ হবে বলে প্রাক্কলন করেছিল। কিন্তু সম্প্রতি এই প্রাক্কলন কমিয়ে সাড়ে ৬ শতাংশ করা হয়েছে।
এডিবি তাদের প্রতিবেদনে আশার কথাও শুনিয়েছে। সংস্থাটি বলছে, ২০১৪-১৫ অর্থবছরের জিডিপি প্রবৃদ্ধি কিছুটা বেড়ে ৬ দশমিক ২ শতাংশ হবে। শিল্প, কৃষি ও সেবা—মূল তিনটি খাতেই চলতি অর্থবছরের চেয়ে প্রবৃদ্ধি বাড়বে। এ জন্য অবকাঠামো খাতে আরও বিনিয়োগ প্রয়োজন হবে।
এ ছাড়া দেশের তৈরি পোশাকশিল্প খাতটি কঠোর কমপ্লায়েন্স ও নিরাপত্তা মান নিয়ে চ্যালেঞ্জ মোকাবিলা করছে বলে এডিবি মনে করে।
এডিবি বলছে, ২০১২-১৩ অর্থবছরেও আগের বছরের চেয়ে জিডিপি প্রবৃদ্ধি কমেছে। কিন্তু চলতি অর্থবছরের আমদানি-প্রবণতা কমে যাওয়া ও ক্রমাগত হরতালের কারণে খুচরা ও পাইকারি ব্যবসা-বাণিজ্যে সরবরাহব্যবস্থা বিঘ্নিত হয়েছে।
প্রতিবেদনে বলা হয়েছে, রাজনৈতিক অস্থিরতার কারণে চলতি অর্থবছরের শিল্প ও সেবা খাতে প্রবৃদ্ধি তুলনামূলকভাবে কম হবে। চলতি অর্থবছরে এই দুটি খাতে যথাক্রমে ৮ শতাংশ ও ৫ দশমিক ৪ শতাংশ প্রবৃদ্ধি হতে পারে। তবে অনুকূল আবহাওয়ার কারণে কৃষি খাতে প্রবৃদ্ধি বেড়ে ৩ শতাংশ হতে পারে।
মূল্যস্ফীতি সম্পর্কে পূর্বাভাস দিয়ে এডিবি বলছে, পণ্যের সরবরাহব্যবস্থা বিঘ্নিত হওয়া, জ্বালানি তেলের মূল্যবৃদ্ধি ও শ্রমিকের মজুরি বাড়ানোসহ বিভিন্ন কারণে চলতি অর্থবছরে গড় মূল্যস্ফীতি সাড়ে ৭ শতাংশে থাকবে। তবে স্বাভাবিক পণ্য সরবরাহব্যবস্থা, গতিশীল মুদ্রানীতি ও ফলন ভালো হলে আগামী অর্থবছরে গড় মূল্যস্ফীতি কমে সাড়ে ৬ শতাংশে নেমে আসতে পারে।
তৈরি পোশাক খাত সম্পর্কে এডিবির প্রতিবেদনে বলা হয়েছে, এই খাতটি একটি উত্তরণের পর্যায়ে রয়েছে। অর্থনীতির মূল শক্তির এই খাতে বিগত দুই অর্থবছরে শিল্প খাতের বড় দুর্ঘটনাগুলো ঘটেছে। তাই বিদেশি ক্রেতা ও উন্নয়ন-সহযোগীদের সহায়তায় আন্তর্জাতিক মানের নিরাপত্তা ও কমপ্লায়েন্স নিয়ে সরকার কাজ করছে।
ওলেগ তনকনোজেনকভ বলেন, দেশের সার্বিক বিনিয়োগ বেড়েছে সামান্যই, যা উন্নয়নে তেমন ভূমিকা রাখতে পারছে না। বেসরকারি বিনিয়োগ পিছিয়ে পড়ার মূল কারণ হলো রাজনৈতিক অনিশ্চয়তা। এর সঙ্গে গ্যাস-বিদ্যুৎ সংকট রয়েছে।
এডিবির প্রতিবেদন অনুযায়ী, ২০১৪ সালে দক্ষিণ এশিয়ার দেশগুলোর গড় প্রবৃদ্ধি ৫ দশমিক ৩ শতাংশে উন্নীত হবে। এর মধ্যে ভারত সাড়ে ৫ শতাংশ এবং শ্রীলঙ্কায় সাড়ে ৭ শতাংশ হারে প্রবৃদ্ধি অর্জিত হতে পারে।
