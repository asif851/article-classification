
বিএনপির নেতৃত্বাধীন ২০-দলীয় জোটের টানা অবরোধ এবং রাজনৈতিক অস্থিরতার কারণে মৌসুমের শুরুতেই হোঁচট খেলেন ঈশ্বরদীর পেয়ারা চাষিরা। পরিবহন-সংকটে পড়ে তাঁরা এখন লোকসান দিয়েও এখান থেকে দেশের বিভিন্ন জেলায় পেয়ারা পাঠাতে পারছেন না। এতে হতাশ হয়ে পড়েছেন চাষিরা।মাঠপর্যায়ে খোঁজখবর নিয়ে জানা যায়, মৌসুমের শুরুতে চাষিরা যেখানে প্রতি মণ পেয়ারা ৪ হাজার ৮০০ টাকায় বিক্রি করতেন, সেখানে অবরোধের কারণে তা কমতে কমতে গতকাল রোববার ১ হাজার ৬০০ টাকায় নেমে এসেছে। অন্যদিকে পেয়ারা পরিবহনের কার্টনপ্রতি (৬০ কেজি) ভাড়া ১৫০ থেকে বেড়ে ৩৫০ থেকে ৪০০ টাকায় গিয়ে ঠেকেছে। তা-ও আবার পরিবহন-সংকটের মুখে পড়তে হচ্ছে তাঁদের।ঈশ্বরদী উপজেলা কৃষি কর্মকর্তা খুরশীদ আলম প্রথম আলোকে জানান, ঈশ্বরদী উপজেলায় ৫০০ বিঘা জমিতে বাণিজ্যিকভাবে পেয়ারার আবাদ হয়। বসতভিটাতেও পেয়ারার চাষ বাড়ছে। গত বছর ঈশ্বরদীতে আট কোটি টাকার পেয়ারা বিক্রি হয়েছে।অন্যদিকে চাষিদের সঙ্গে আলাপ করে জানা যায়, ঈশ্বরদীতে এবার প্রায় এক হাজার বিঘা জমিতে বাণিজ্যিকভাবে পেয়ারার চাষ হয়েছে। চাষিরা গতবারও রাজনৈতিক অস্থিরতা ও সহিংসতার কারণে পেয়ারা বেচে লাভ করতে পারেননি। উৎপাদন ভালো হওয়ায় এবার সেই ক্ষতি পুষিয়ে তাঁরা লাভের স্বপ্ন দেখেন। বিক্রি শুরুর সপ্তাহ খানেক ভালো দামও পাচ্ছিলেন। কিন্তু অবরোধের কারণে দাম যেমন পড়ে গেছে, তেমনি অতিরিক্ত পরিবহন খরচ দিয়েও পেয়ারা পাঠাতে পারছেন না।উপজেলার ছলিমপুর ইউনিয়নের ভাড়ইমারি গ্রামের চাষি সিদ্দিকুর রহমান জানান, তিনি ১২০ বিঘা জমিতে পেয়ারার বাগান করেছেন। কিন্তু দাম কমে যাওয়ায় হতাশ হয়ে পড়েছেন।
