
আগের দিনের ধারাবাহিকতায় দেশের শেয়ারবাজারে গতকাল মঙ্গলবারও সূচক বেড়েছে। তবে দুই শেয়ারবাজারে এদিন লেনদেনের পরিমাণ কমে গেছে।এদিন ঢাকা স্টক এক্সচেঞ্জের (ডিএসই) প্রধান সূচক ডিএসইএক্স ২৩ পয়েন্ট বেড়ে দাঁড়িয়েছে প্রায় ৪ হাজার ৬৪৯ পয়েন্টে। তবে লেনদেন আগের দিনের চেয়ে ২৫ কোটি টাকা কমে গেছে। দিন শেষে ডিএসইতে লেনদেনের পরিমাণ ছিল ২৫৫ কোটি টাকা।ঢাকার বাজারে গতকাল ৩০৪ কোম্পানির শেয়ার ও মিউচুয়াল ফান্ডের লেনদেন হয়। এর মধ্যে ১৩৭টির দাম বেড়েছে, কমেছে ১১০টির আর অপরিবর্তিত ছিল ৫৭টির দাম।অন্য শেয়ারবাজার চট্টগ্রাম স্টক এক্সচেঞ্জের (সিএসই) সার্বিক মূল্যসূচক ৫৭ পয়েন্ট বেড়ে দাঁড়িয়েছে ১৪ হাজার ২০৫ পয়েন্টে। এদিন সিএসইতে ২২১ কোম্পানির শেয়ার ও মিউচুয়াল ফান্ডের লেনদেন হয়। এর মধ্যে ১০৬টির দাম কমেছে, বেড়েছে ৮৮টির আর অপরিবর্তিত ছিল ২৭টির দাম। দিন শেষে লেনদেনের পরিমাণ আগের দিনের চেয়ে কিছুটা কমে দাঁড়িয়েছে সাড়ে ২৫ কোটি টাকা।এদিকে গতকাল দুই বাজারে লাফার্জ সুরমা সিমেন্টের শেয়ারের সর্বোচ্চ দরবৃদ্ধি ঘটেছে। ডিএসইতে এক দিনেই কোম্পানিটির প্রতিটি শেয়ারের দাম প্রায় ৮ শতাংশ বা ৯ টাকা ৩০ পয়সা বেড়ে হয়েছে ১২২ টাকা।গত বৃহস্পতিবার কোম্পানিটির পরিচালনা পর্ষদের সভা শেষে লভ্যাংশ ঘোষণার পর গতকাল এটির সর্বোচ্চ দরবৃদ্ধি ঘটে। তা সত্ত্বেও দুর্বল বা জেড শ্রেণিভুক্ত হওয়ায় এটি ডিএসইর দরবৃদ্ধির শীর্ষ দশ কোম্পানির তালিকার বাইরে ছিল। নিয়ম অনুযায়ী, জেড শ্রেণিভুক্ত কোম্পানিকে ডিএসই শীর্ষ তালিকায় রাখে না। ফলে এদিন দরবৃদ্ধির শীর্ষে জায়গা করে নেয় গত ৫ ফেব্রুয়ারি লেনদেন শুরু হওয়া নতুন কোম্পানি ইফাদ অটোস।সম্প্রতি পর্ষদ সভায় লাফার্জ সুরমা শেয়ারধারীদের জন্য নতুন করে ৫ শতাংশ নগদ লভ্যাংশ ঘোষণা করা হয়। এর আগে ৫ শতাংশ অন্তর্বর্তীকালীন লভ্যাংশও দেওয়া হয়।ডিএসইতে গতকাল দরবৃদ্ধির শীর্ষে থাকা ইফাদ অটোসের প্রতিটি শেয়ারের দাম প্রায় ৫ শতাংশ বা তিন টাকা বেড়ে হয়েছে ৬৫ টাকা ৫০ পয়সা। গত পাঁচ দিন ধরে কোম্পানিটির শেয়ারের দাম একটানা বাড়ছে। ৩ মার্চ কোম্পানিটির প্রতিটি শেয়ারের দাম ছিল ৫২ টাকা। অর্থাৎ পাঁচ কার্যদিবসে প্রতিটি শেয়ারের দাম সাড়ে ১৩ টাকা বেড়েছে। এ দরবৃদ্ধিকে অস্বাভাবিক মনে হওয়ায় এরই মধ্যে কোম্পানিটির কাছে চিঠি দিয়ে দরবৃদ্ধির কারণ জানতে চেয়েছে সিএসই কর্তৃপক্ষ। তাতে জানতে চাওয়া হয়, অস্বাভাবিক দরবৃদ্ধি পাওয়ার মতো কোনো অপ্রকাশিত মূল্য সংবেদনশীল তথ্য রয়েছে কি না। জবাবে কোম্পানির পক্ষ থেকে জানানো হয়, তাদের কাছে এ ধরনের অপ্রকাশিত কোনো তথ্য নেই।
