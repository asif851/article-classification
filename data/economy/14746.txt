
জানুয়ারি থেকে মার্চ মাসের মাঝামাঝি পর্যন্ত টানা অবরোধ ও হরতালের প্রভাব পড়েছে পণ্যের দামে। গত মার্চ মাসে খাদ্য মূল্যস্ফীতি বেড়েছে। ফলে ফেব্রুয়ারি ও মার্চ মাসে টানা মূল্যস্ফীতি বাড়ল।বাংলাদেশ পরিসংখ্যান ব্যুরোর (বিবিএস) সর্বশেষ হিসাবে দেখা গেছে, গত মার্চ মাসে মাসওয়ারি মূল্যস্ফীতি হয়েছে ৬ দশমিক ২৭ শতাংশ। গত ফেব্রুয়ারি মাসে এ হার ছিল ৬ দশমিক ১৪ শতাংশ।গতকাল মঙ্গলবার জাতীয় অর্থনৈতিক পরিষদের (এনইসি) সভা শেষে বিবিএসের এ তথ্য সাংবাদিকদের জানান পরিকল্পনামন্ত্রী আ হ ম মুস্তফা কামাল। তিনি জানান, হরতাল-অবরোধে পণ্যের সরবরাহ ব্যবস্থা বিঘ্নিত হয়েছে। পণ্য পরিবহনের খরচও বেড়েছে। এসব কারণে কিছুটা বেড়েছে মূল্যস্ফীতি।বিবিএসের হিসাবে দেখা গেছে, মাছ, মাংস, শাকসবজি, ফল, দুধ, দুগ্ধজাতীয় ও তামাক দ্রব্যের দাম গত ফেব্রুয়ারি মাসের তুলনায় মার্চ মাসে দশমিক ৩৮ শতাংশ বেড়েছে। আর পরিধেয় বস্ত্র, বাড়িভাড়া, আসবাবপত্র ও গৃহস্থালি, চিকিৎসাসেবা, পরিবহন, শিক্ষা উপকরণসহ বিভিন্ন পণ্য ও সেবার দাম একই সময়ে বেড়েছে দশমিক ২৮ শতাংশ।বিবিএসের হিসাবে, গত মার্চ মাসে খাদ্যপণ্যে মূল্যস্ফীতি হয়েছে ৬ দশমিক ৩৭ শতাংশ। ফেব্রুয়ারি মাসে এর হার ছিল ৬ দশমিক ১১ শতাংশ। আর মার্চ মাসে খাদ্যবহির্ভূত পণ্যে মূল্যস্ফীতি কিছুটা কমে ৬ দশমিক ১২ শতাংশ হয়েছে। ফেব্রুয়ারি মাসে এর হার ছিল ৬ দশমিক ২০ শতাংশ।বিবিএসের প্রকাশিত তথ্য-উপাত্ত বিশ্লেষণ করলে দেখা যায়, গ্রাম ও শহরের মানুষের ওপর আগের চেয়ে বেশি মূল্যস্ফীতির চাপ সৃষ্টি হয়েছে। তবে গ্রামের চেয়ে শহরের মানুষের ওপর মূল্যস্ফীতির চাপ বেশি। গত মার্চ মাসে শহরে সার্বিক মূল্যস্ফীতি ছিল ৬ দশমিক ৭৭ শতাংশ, আর গ্রামে ছিল এ হার ৬ শতাংশ।আবার মানুষের আয় কতটা বাড়ল কিংবা কমল, তা জাতীয় মজুরি হার সূচক দিয়ে বোঝানো হয়। বিবিএসের দেওয়া তথ্য অনুযায়ী, গত মার্চ মাসে জাতীয় মজুরি হার সূচক ছিল ৯০৮৫, যা ২০১৪ সালের মার্চ মাসের তুলনায় ৯ শতাংশ বেড়েছে। এর মানে হলো যে হারে মূল্যস্ফীতি হয়েছে, তার চেয়ে বেশি হারে মজুরি বেড়েছে।
