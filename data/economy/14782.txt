
চট্টগ্রাম থেকে এখন সরাসরি মালয়েশিয়ার কুয়ালালামপুর যেতে পারবেন যাত্রীরা। চট্টগ্রাম-কুয়ালালামপুর রুটে যাত্রা শুরু করেছে মালিন্দো এয়ার। গতকাল বৃহস্পতিবার প্রথম ফ্লাইটে ৮২ যাত্রী নিয়ে চট্টগ্রাম ছেড়েছে বিমান সংস্থাটি।গতকাল নগরের আগ্রাবাদে একটি রেস্তোঁরায় এক অনুষ্ঠানে এ তথ্য জানান মালিন্দো এয়ারের কর্মকর্তারা।২০১৪ সালের ১৬ জানুয়ারিতে চট্টগ্রাম বিমানবন্দর থেকে সরাসরি কুয়ালালামপুর ফ্লাইট চালু করেছিল মালিন্দো। এ রুটে যাত্রী থাকলেও নানা কারণে ২০১৫ সালের এপ্রিলে এই রুটে যাত্রী পরিবহনসেবা বন্ধ করে দেয় সংস্থাটি। প্রায় দুই বছরের মাথায় নতুন করে আবার যাত্রী পরিবহন শুরু করল সংস্থাটি।অনুষ্ঠানে জানানো হয়, সপ্তাহে তিন দিন রবি, মঙ্গল ও বৃহস্পতিবার চট্টগ্রাম থেকে রাত ১০টা ৫০ মিনিটে যাত্রা করে ৩ ঘণ্টা ২০ মিনিটে কুয়ালালামপুর পৌঁছাবে মালিন্দো। আসা-যাওয়ার প্রমোশনাল ভাড়া নির্ধারণ করা হয়েছে ২৩ হাজার টাকা।অনুষ্ঠানে মালিন্দো এয়ারের এরিয়া ম্যানেজার (বাংলাদেশ ও নেপাল) এম গুনা শেখর বলেন, ‘চট্টগ্রামের যাত্রীরা এখন কম খরচে সরাসরি মালয়েশিয়া যেতে পারবেন।অনুষ্ঠানে জানানো হয়, ২০১৬ সালে ঢাকা থেকে ৮০ হাজার যাত্রী পরিবহন করেছে সংস্থাটি। এ বছর চট্টগ্রাম ও ঢাকা মিলিয়ে ১ লাখ ৩০ হাজার যাত্রী পরিবহনের লক্ষ্য ঠিক করেছে সংস্থাটি।মালয়েশিয়া ও ইন্দোনেশিয়ার যৌথ বিনিয়োগে প্রতিষ্ঠিত মালয়েশিয়াভিত্তিক মালিন্দো এয়ার ২০১৩ সালে ঢাকা থেকে আনুষ্ঠানিকভাবে যাত্রা শুরু করে।
 
