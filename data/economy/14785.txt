
জামানতের বিকল্প হিসেবে ক্রেডিট গ্যারান্টি স্কিম সুবিধা চালু করতে যাচ্ছে বাংলাদেশ ব্যাংক। এর ফলে যেসব নারী উদ্যোক্তা জামানতের অভাবে ঋণ সুবিধা থেকে বঞ্চিত হচ্ছেন, তাঁরা সুবিধা পাবেন।
ব্যাংকগুলো এ স্কিমের অধীনে সহজেই ঋণ বিতরণ করতে পারবে। এ জন্য বিশ্বব্যাংকের প্রতিষ্ঠান ইন্টারন্যাশনাল ফিন্যান্স করপোরেশনের (আইএফসি) সঙ্গে চুক্তিবদ্ধ হয়েছে বাংলাদেশ ব্যাংক। এ প্রকল্পের আওতায় নারী উদ্যোক্তাদের অর্থনৈতিক অন্তর্ভুক্তির জন্য আইএফসি বাংলাদেশ ব্যাংকের এসএমই অ্যান্ড স্পেশাল প্রোগ্রামস বিভাগের কর্মকর্তাদের একটি ক্রেডিট গ্যারান্টি মডেল তৈরিতে কারিগরি সহায়তা প্রদান করবে। পাশাপাশি বিভাগের কর্মকর্তাদের দক্ষতা উন্নয়নে প্রশিক্ষণ প্রদান ও নারী উদ্যোক্তাদের ক্রেডিট গ্যারান্টিবিষয়ক সচেতনতামূলক কর্মকাণ্ড পরিচালনায় সহায়তা দেবে।
আজ বুধবার বাংলাদেশ ব্যাংকে এ চুক্তি স্বাক্ষর অনুষ্ঠানে প্রধান অতিথি ছিলেন ডেপুটি গভর্নর এস কে সুর চৌধুরী। বিশেষ অতিথি ছিলেন বিশ্বব্যাংকের প্র্যাকটিস ম্যানেজার নিরাজ ভার্মা ও ডগলাস পিয়ার্স, আইএফসির কান্ট্রি ম্যানেজার ওয়েন্ডি জে ওয়ার্নারসহ উভয় প্রতিষ্ঠানের জ্যেষ্ঠ কর্মকর্তারা।
এসএমই অ্যান্ড স্পেশাল প্রোগ্রামস বিভাগের যুগ্ম পরিচালক নওশাদ মোস্তাফা প্রকল্পটির সমন্বয়ক হিসেবে দায়িত্ব পালন করবেন। আইএফসির পক্ষে কান্ট্রি ম্যানেজার ওয়েন্ডি জে ওয়ার্নার এবং বাংলাদেশ ব্যাংকের পক্ষে নওশাদ মোস্তাফা চুক্তিতে স্বাক্ষর করেন।
অনুষ্ঠানের শুরুতে এসএমই অ্যান্ড প্রোগ্রামস বিভাগের মহাব্যবস্থাপক শেখ মো. সেলিম স্বাগত বক্তব্যে বলেন, বাংলাদেশ ব্যাংকের নানামুখী উদ্যোগের ফলে জাতীয় অর্থনীতিতে এসএমই খাতের অবদান ক্রমবর্ধমান। তিনি নারী উদ্যোক্তাদের উন্নয়নে বাংলাদেশ ব্যাংকের গৃহীত বিভিন্ন পদক্ষেপের পাশাপাশি আইএফসির সঙ্গে ওই বিভাগের বিগত সময়ের বিভিন্ন উদ্যোগের কথা তুলে ধরেন।
