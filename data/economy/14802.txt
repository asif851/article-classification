
গৃহায়ণ ও গণপূর্ত মন্ত্রী ইঞ্জিনিয়ার মোশাররফ হোসেন বলেছেন, প্রতিবছর ১ শতাংশ হারে কৃষিজমি কমছে। এভাবে চলতে থাকলে একসময় খাদ্য নিরাপত্তা হুমকির মধ্যে পড়বে। এ জন্য কৃষিজমি নষ্ট না করে বহুতল ভবনের দিকে যেতে হবে। পল্লি এলাকায় ভবন নির্মাণে কীভাবে সহায়তা করা যায়, সেদিকে মনোযোগ দিতে হবে।
বাংলাদেশ হাউস বিল্ডিং ফাইনান্স করপোরেশনের (বিএইচবিএফসি) উদ্যোগে রাজধানীতে শুরু হয়েছে তিন দিনব্যাপী ‘গৃহায়ণ অর্থায়ন মেলা-২০১৭’। প্রথমবারের মতো আয়োজিত মেলাটি চলছে সোনারগাঁও হোটেলে। আজ বৃহস্পতিবার সকালে মোশাররফ হোসেন প্রধান অতিথি হিসেবে মেলার উদ্বোধন করেন।
মেলায় ৩১টি আবাসন, ৭টি ব্যাংক ও আর্থিকসহ আবাসন সম্পর্কিত ৪৭টি প্রতিষ্ঠান অংশ নিয়েছে। মেলা উপলক্ষে প্লট ও ফ্ল্যাট কিনতে ছাড় দিচ্ছে অনেকেই। এ ছাড়া ঋণেও কিছুটা ছাড় পাওয়া যাচ্ছে। মেলা প্রতিদিন সবার জন্য সকাল ১০টা থেকে রাত ৯টা পর্যন্ত উন্মুক্ত থাকবে।
সকালের উদ্বোধনী অনুষ্ঠানে বিএইচবিএফসি ব্যবস্থাপনা পরিচালক দেবাশীষ চক্রবর্তীর সভাপতিত্বে বিশেষ অতিথি ছিলেন আর্থিক প্রতিষ্ঠান বিভাগের সচিব ইউনুসুর রহমান, আবাসন ব্যবসায়ীদের সংগঠন রিহ্যাবের সভাপতি আলমগীর শামসুল আলামিন, বিএইচবিএফসির চেয়ারম্যান শেখ আমিনউদ্দিন আহমেদসহ অন্যরা।
