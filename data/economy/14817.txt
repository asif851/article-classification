
শিল্পের দিক দিয়ে ‘পিছিয়ে থাকা’ বরিশালে প্রস্তাবিত অর্থনৈতিক অঞ্চলটিও আপাতত হচ্ছে না। জেলায় অর্থনৈতিক অঞ্চল প্রতিষ্ঠার জন্য যে জমির প্রস্তাব করা হয়েছিল, তা বিনিয়োগের জন্য উপযোগী মনে করছে না বাংলাদেশ অর্থনৈতিক অঞ্চল কর্তৃপক্ষ (বেজা)। ফলে বরিশালে সরকারিভাবে অর্থনৈতিক অঞ্চল প্রতিষ্ঠার উদ্যোগ ঝুলে গেছে।
সরকার ২০৩০ সালের মধ্যে যে ১০০টি অর্থনৈতিক অঞ্চল প্রতিষ্ঠার উদ্যোগ নিয়েছে, তার মধ্যে একটি হওয়ার কথা ছিল বরিশাল জেলায়। এ জন্য জেলার আগৈলঝাড়া উপজেলায় আগৈলঝাড়া-গোপালগঞ্জ সড়কের পাশে প্রায় ৩০০ একর জমি নির্বাচন করেছিল জেলা প্রশাসন। এ জমি জাতীয় সংসদের সাবেক চিফ হুইপ আবুল হাসানাত আবদুল্লাহর নির্বাচনী এলাকার মধ্যে পড়েছে।
অবশ্য এ জমিতে অর্থনৈতিক অঞ্চল প্রতিষ্ঠার বিষয়টি বাতিল করা হলেও নতুন জমি ঠিক করতে চিঠি দেওয়া হয়েছে বরিশাল জেলা প্রশাসনকে। জানতে চাইলে বেজার নির্বাহী চেয়ারম্যান পবন চৌধুরী সম্প্রতি প্রথম আলোকে বলেন, বরিশালে অর্থনৈতিক অঞ্চল প্রতিষ্ঠার বিষয়টি আপাতত বেজার অগ্রাধিকারে নেই। প্রথম পর্যায়ে কিছু অর্থনৈতিক অঞ্চল প্রতিষ্ঠার কার্যক্রম চলছে। দ্বিতীয় পর্যায়ে আরও কিছু অর্থনৈতিক অঞ্চল প্রতিষ্ঠা করা হবে। তখন বরিশালের বিষয়টি বিবেচনা করা হবে।
বেজা ও বরিশাল জেলা প্রশাসন সূত্রে জানা গেছে, বেশ কয়েকটি কারণে আগৈলঝাড়ায় অর্থনৈতিক অঞ্চল প্রতিষ্ঠার প্রস্তাবটি বাতিল করা হয়েছে। প্রথমত, বরিশালে অর্থনৈতিক অঞ্চলের জন্য এমন জায়গা বাছাই করা হয়েছে, যেখানে বিনিয়োগ আকর্ষণ করা কঠিন হবে। কারণ ওই জমি অনেক নিচু। মাটি ভরাট করতে সেখানে প্রচুর অর্থ ব্যয় করতে হবে। যোগাযোগব্যবস্থাও অর্থনৈতিক অঞ্চল প্রতিষ্ঠার জন্য অনুকূল নয়।
আগৈলঝাড়া ঢাকা-বরিশাল মহাসড়কের গৌরনদী উপজেলার পশ্চিম পাশে অবস্থিত। অর্থনৈতিক অঞ্চলের জন্য বাছাইকৃত জমি মহাসড়ক থেকে প্রায় ১৫ কিলোমিটার দূরে পয়সারহাট ইউনিয়নে। সেখান থেকে পটুয়াখালীর পায়রা বন্দরের দূরত্ব প্রায় দেড় শ কিলোমিটার।
২৯ নভেম্বর পয়সার হাটে গিয়ে দেখা যায়, অর্থনৈতিক অঞ্চলের জন্য নির্বাচিত জমিতে পানি জমে আছে। আঞ্চলিক সড়কের চেয়ে তা প্রায় ১৫ থেকে ২০ ফুট নিচু। স্থানীয় ব্যক্তিরা জানান, ওই অঞ্চলের জমি পুরো বর্ষায় কোমর থেকে বুকসমান পানিতে ডুবে থাকে। শীতে সেখানে বোরো ধান আবাদ হয়।
স্থানীয় বাসিন্দা ও প্রস্তাবিত অর্থনৈতিক অঞ্চলের জমির মালিক আবদুস সালাম বখতিয়ার প্রথম আলোকে বলেন, অর্থনৈতিক অঞ্চল প্রতিষ্ঠার বিষয়টি তাঁরা শুনেছেন। তবে সরকারি ও রাজনৈতিকভাবে কখনো তাঁদের সঙ্গে কেউ আলাপ করেনি।
শিল্পায়নের দিক দিয়ে পিছিয়ে থাকা বরিশালে অর্থনৈতিক অঞ্চল প্রতিষ্ঠার উদ্যোগ মানুষের মনে আশা জাগিয়েছিল। বরিশালের ব্যবসায়ীরাও আশা করেছিলেন, অর্থনৈতিক অঞ্চল হলে বরিশালে গ্যাস যাবে এবং শিল্পকারখানায় বিনিয়োগ হবে।
অবশ্য জেলা প্রশাসন জানিয়েছে, তারা মাস দেড়েক আগে নতুন একটি জায়গা ঠিক করে প্রকল্প প্রস্তাব পাঠিয়েছে। নতুন জায়গা ঠিক করা হয়েছে উজিরপুর উপজেলার জয়শ্রী এলাকায়। এটি ঢাকা-বরিশাল মহাসড়কের পাশে।
এ বিষয়ে জানতে চাইলে বরিশালের জেলা প্রশাসক মো. হাবিবুর রহমান প্রথম আলোকে বলেন, ওখানে প্রায় ২০০ একর জমি আছে। জেলা প্রশাসনের পক্ষ থেকে দ্রুত সেখানে কাজ শুরুর অনুরোধও জানানো হয়েছে। আগৈলঝাড়ায় অর্থনৈতিক অঞ্চল প্রকল্প বাতিলের বিষয়টি স্বীকার করে তিনি বলেন, এ ব্যাপারে একটি চিঠি দিয়ে জেলা প্রশাসনকে জানানো হয়েছে।
