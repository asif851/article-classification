
২০১৭-১৮ অর্থবছরের প্রস্তাবিত বাজেটে শেয়ারবাজারের জন্য কোনো প্রণোদনা দেননি অর্থমন্ত্রী আবুল মাল আবদুল মুহিত। আবার বাজারে নেতিবাচক প্রভাব ফেলতে পারে—এমন কোনো ঘোষণাও ছিল না অর্থমন্ত্রীর বাজেট বক্তব্যে। তবে পুঁজিবাজারসংশ্লিষ্ট বিভিন্ন ধরনের সেবাকে আগামী অর্থবছরে ভ্যাটের আওতামুক্ত রাখা হয়েছে।
বাজেটে শেয়ারবাজারের জন্য ইতিবাচক ও নেতিবাচক কিছু না থাকায় বাজারেও মিশ্র প্রভাব ছিল গতকাল রোববার। বাজেট-পরবর্তী প্রথম কার্যদিবসে গতকাল দুই স্টক এক্সচেঞ্জেই লেনদেন কমে গেছে। তবে দিনভর বেশ কয়েক দফা উত্থান-পতনের পর দিন শেষে সূচক সামান্য বেড়েছে।
প্রধান শেয়ারবাজার ঢাকা স্টক এক্সচেঞ্জের (ডিএসই) প্রধান সূচক ডিএসইএক্স ৫ পয়েন্ট বেড়ে দাঁড়িয়েছে ৫ হাজার ৪৪৪ পয়েন্টে। অপর শেয়ারবাজার চট্টগ্রাম স্টক এক্সচেঞ্জের (সিএসই) সার্বিক সূচকটি ১৪ পয়েন্ট বেড়ে দাঁড়িয়েছে ১৬ হাজার ৮৫২ পয়েন্টে।
বাজারসংশ্লিষ্ট ব্যক্তিরা বলছেন, এবারের বাজেটে পুঁজিবাজারের জন্য কোনো প্রণোদনা ছিল না, এটা যেমন ঠিক; তেমনি বাজারের দিক থেকে খুব বেশি দাবিও ছিল না বাজেটকে ঘিরে। তা সত্ত্বেও বাজেট সামনে রেখে একধরনের মনস্তাত্ত্বিক প্রভাব তৈরি হয়েছিল। সে কারণে বিনিয়োগকারীদের একটি অংশ বাজারে নিষ্ক্রিয় হয়ে পড়েন। যার প্রভাব পড়েছে লেনদেনে।
বাজেট-পরবর্তী গতকাল প্রথম কার্যদিবসেও দুই বাজারে লেনদেন পরিস্থিতির উন্নতি হয়নি। ডিএসইতে দিন শেষে লেনদেনের পরিমাণ ছিল ৪৬০ কোটি টাকা, যা আগের কার্যদিবসের চেয়ে ৬৬ কোটি টাকা কম। চট্টগ্রামের বাজারে গতকাল দিন শেষে লেনদেনের পরিমাণ ছিল ২৫ কোটি টাকা, যা আগের কার্যদিবসের চেয়ে ১৭ কোটি টাকা কম।
বাজেট-পরবর্তী শেয়ারবাজারের প্রতিক্রিয়ার বিষয়ে জানতে চাইলে বেসরকারি ইউনাইটেড ইন্টারন্যাশনাল বিশ্ববিদ্যালয়ের বাণিজ্য অনুষদের শিক্ষক মোহাম্মদ মুসা প্রথম আলোকে বলেন, বাজেটকে কেন্দ্র করে শেয়ারবাজারের জন্য বাড়তি কোনো দাবিদাওয়া ছিল না। বাজেটেও শেয়ারবাজারের জন্য কিছু রাখা হয়নি। তবে তালিকাভুক্ত কোম্পানির করপোরেট কর হার কমতে পারে—এমন প্রত্যাশা ও আলোচনা ছিল বিনিয়োগকারীদের মধ্যে। কিন্তু শেষ পর্যন্ত বাজেটে করপোরেট কর হারের কোনো পরিবর্তন করা হয়নি। তাতে বিনিয়োগকারীদের একটি অংশ হয়তো কিছুটা হতাশ হয়েছেন। তার তাৎক্ষণিক প্রভাব গতকাল লেনদেনের শুরুতে সূচকে দেখা গেছে।
মোহাম্মদ মুসা আরও বলেন, তাৎক্ষণিকভাবে গতকাল বাজারে নেতিবাচক প্রভাব আরও বেশি পড়বে বলে ধারণা ছিল। কিন্তু দিন শেষে ততটা নেতিবাচক প্রভাব পড়েনি। ব্যাংকে লাখ টাকার বেশি আমানতের ওপর শুল্কহার বাড়ানো ও সঞ্চয়পত্রের মুনাফার হার কমানোর আভাসে শেয়ারবাজারে অর্থ সরবরাহ বাড়তে পারে—এমন প্রত্যাশাও রয়েছে বাজারে।
ঢাকার বাজারে গতকাল লেনদেনের শীর্ষে উঠে আসে ইউনাইটেড পাওয়ার জেনারেশন কোম্পানি। এদিন এককভাবে কোম্পানিটির প্রায় ২৭ কোটি টাকার লেনদেন হয়। কোম্পানিটির প্রতিটি শেয়ারের দাম সাড়ে ৪ টাকা বা প্রায় আড়াই শতাংশ বেড়ে দাঁড়িয়েছে ১৮৭ টাকায়। লেনদেনে দ্বিতীয় অবস্থানে ছিল মবিল যমুনা লুব্রিকেন্টস। এদিন ডিএসইতে কোম্পানিটির প্রায় ২৫ কোটি টাকার শেয়ার লেনদেন হয়। প্রতিটি শেয়ারের দাম ১ টাকা বেড়ে দাঁড়িয়েছে ১২১ টাকা ৩০ পয়সায়।
মার্চেন্ট ব্যাংক আইডিএলসি ইনভেস্টমেন্টসের গতকালের বাজার প্রতিবেদনে বলা হয়েছে, এদিন ঢাকার বাজারে লেনদেনে আধিপত্য বিস্তার করেছে বিদ্যুৎ-জ্বালানি এবং বস্ত্র খাত। ডিএসইর মোট লেনদেনের ৪১ শতাংশই ছিল এই দুই খাতের। এর মধ্যে বিদ্যুৎ-জ্বালানি খাত ২১ শতাংশ এবং বস্ত্র খাত ২০ শতাংশ লেনদেন দখল করে রাখে ডিএসইতে।
লেনদেনে বিদ্যুৎ-জ্বালানি এবং বস্ত্র খাত এগিয়ে থাকলেও মূল্যবৃদ্ধিতে গতকাল ঢাকার বাজারে শীর্ষে ছিল বিমা খাতের কোম্পানি প্রাইম ইনস্যুরেন্স। কোম্পানিটির প্রতিটি শেয়ারের দাম এদিন ৮০ পয়সা বা প্রায় সাড়ে ৪ শতাংশ বেড়ে দাঁড়িয়েছে ১৯ টাকায়।  
