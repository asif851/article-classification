
রাশিয়া থেকে ২ লাখ টন গম আমদানি করতে যাচ্ছে সরকার। এতে ৪১৮ কোটি ৩২ লাখ টাকা ব্যয় হবে।
সচিবালয়ে গতকাল বৃহস্পতিবার অর্থমন্ত্রী আবুল মাল আবদুল মুহিতের সভাপতিত্বে অনুষ্ঠিত সরকারি ক্রয়সংক্রান্ত মন্ত্রিসভা কমিটির বৈঠকে এ বিষয়ক একটি প্রস্তাব অনুমোদিত হয়।
বৈঠক শেষে মন্ত্রিপরিষদ বিভাগের অতিরিক্ত সচিব মোস্তাফিজুর রহমান সাংবাদিকদের এ তথ্য জানান। তিনি জানান, সরকার থেকে সরকার (জি টু জি) পর্যায়ে প্রতি টন ২৫২ মার্কিন ডলার হিসাবে ২ লাখ টন গম আমদানিতে খরচ পড়বে ৪১৮ কোটি ৩২ লাখ টাকা।
গম আমদানি বিষয়ে খাদ্য মন্ত্রণালয়ের এ প্রস্তাব ক্রয় কমিটির বৈঠকে অনুমোদনের আগে অর্থনৈতিক বিষয়সংক্রান্ত মন্ত্রিসভা কমিটির বৈঠকে নীতিগত অনুমোদন পায় বলে জানান মোস্তাফিজুর রহমান।
আগামী মাসে (অক্টোবর) রাশিয়া গম সরবরাহ করবে এবং চট্টগ্রাম ও মোংলা বন্দর দিয়ে এ গম আমদানি করা হবে বলে জানা গেছে।
খাদ্য মন্ত্রণালয়ের সারসংক্ষেপে বলা হয়, চলতি বছর উত্তর-পূর্বাঞ্চলে বন্যার কারণে ফসলি জমি ব্যাপক ক্ষতির মুখে পড়েছে। উৎপাদন লক্ষ্যমাত্রা ব্যাহত হওয়ায় ব্যর্থ হয় সরকারের ধান, চাল ও গম সংগ্রহ। একই সঙ্গে বন্যাকবলিত মানুষের ত্রাণসহায়তার কারণে খাদ্যঘাটতি বেড়ে যায়।
খাদ্যঘাটতি মেটাতে সরকার এর আগে বহির্বিশ্ব থেকে ২০ লাখ টন খাদ্যশস্য আমদানির সিদ্ধান্ত নেয়। এর মধ্যে ১৫ লাখ টন চাল এবং ৫ লাখ টন গম।
রাশিয়ার আগে ইউক্রেনের কাছ থেকেও সরকার ২ লাখ টন গম আমদানি করে। উভয় দেশের সঙ্গেই জি টু জি পদ্ধতিতে গম আমদানিতে বাংলাদেশের সমঝোতা স্মারক (এমওইউ) চুক্তি রয়েছে।
বৈঠকে অনুমোদিত অন্য প্রস্তাবগুলোর মধ্যে উল্লেখযোগ্য হচ্ছে ৯৫ মেগাওয়াট গ্যাসভিত্তিক বিদ্যুৎকেন্দ্রের স্থান আশুগঞ্জ থেকে পরিবর্তন করে ভোলায় স্থাপনসহ রূপকল্প-২০২১ বাস্তবায়নের বিভিন্ন প্রকল্প।
 
