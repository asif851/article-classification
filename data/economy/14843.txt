
প্রস্তাবিত বাজেটে জুয়েলারি খাতের বিক্রির ওপর যে ৫ শতাংশ মূল্য সংযোজন কর (মূসক) আরোপের প্রস্তাব করা হয়েছে, তার কড়া সমালোচনা করেছে বাংলাদেশ জুয়েলার্স সমিতি (বাজুস)। সংগঠনটি এ ক্ষেত্রে সর্বোচ্চ ১ দশমিক ৫ শতাংশ মূসক আরোপের দাবি জানিয়েছে।ঢাকায় জাতীয় প্রেসক্লাবে গতকাল শনিবার সংবাদ সম্মেলন করে এ দাবি জানিয়েছে বাজুস।বাজুসের সাধারণ সম্পাদক এনামুল হক খান বলেছেন, ৭২ ঘণ্টার মধ্যে এ দাবি মানা না হলে এক দিনের জন্য দেশের সব জুয়েলারি ব্যবসা বন্ধ রাখা হবে। এরপরও দাবি আদায় না হলে অনির্দিষ্টকালের জন্য ব্যবসা বন্ধ রাখা হবে।সংবাদ সম্মেলনে বিশ্ববাজার থেকে রাষ্ট্রীয়ভাবে সোনা আমদানি এবং তা গয়না ব্যবসায়ীদের কাছে বিক্রির জন্য পদক্ষেপ নেওয়ার দাবি জানানো হয়। সংবাদ সম্মেলনে বাজুসের সভাপতি কাজী সিরাজুল ইসলাম, সহসভাপতি বাদল চন্দ্র রায়, গঙ্গাচরণ মালাকার প্রমুখ উপস্থিত ছিলেন।
