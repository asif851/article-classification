
বাণিজ্যিক মামলা নিষ্পত্তির জন্য ঢাকা, চট্টগ্রাম, খুলনা, সিলেট ও রাজশাহী বিভাগে আলাদা আরবিট্রেশন কোর্ট স্থাপন করা হবে বলে জানিয়েছেন আইন, বিচার ও সংসদবিষয়ক মন্ত্রী আনিসুল হক। ব্যবসায় পরিবেশ উন্নত করতে বাংলাদেশ বিনিয়োগ উন্নয়ন কর্তৃপক্ষ (বিডা) প্রস্তাব দিলে মন্ত্রী এ বিষয়ে একমত পোষণ করেন এবং তা বাস্তবায়নে নীতিগত সিদ্ধান্ত নেন।বিডার এক বিজ্ঞপ্তিতে জানানো হয়, গতকাল মঙ্গলবার আইন মন্ত্রণালয়ের সঙ্গে সংস্থাটির একটি দ্বিপক্ষীয় বৈঠক অনুষ্ঠিত হয়। এতে বিডার নির্বাহী চেয়ারম্যান কাজী এম আমিনুল ইসলাম উপস্থিত ছিলেন। সভার শুরুতে ব্যবসায় পরিবেশের দিক দিয়ে বাংলাদেশের বর্তমান অবস্থান নিয়ে আলোচনা হয়। এরপর বিনিয়োগবান্ধব পরিবেশ তৈরির জন্য ভূমি নিবন্ধন সহজ করতে ই-নিবন্ধন পদ্ধতি চালু, অনলাইন পদ্ধতিতে মিউটেশন কার্যক্রম গ্রহণ করা এবং ক্ষুদ্র বিনিয়োগকারীদের রক্ষা ও দেউলিয়াত্ব সমাধানের বিষয়ে সংশ্লিষ্ট কোম্পানি আইন, অর্থঋণ আদালত আইন ও দেউলিয়াত্ব আইন সংশোধনের কার্যক্রম গ্রহণের সিদ্ধান্ত হয়। বৈঠকে কোম্পানি আইনের দুর্বলতা দূর করা এবং বিনিয়োগকারীদের সেবা সহজ করতে বিডার পক্ষ থেকে কয়েকটি সুনির্দিষ্ট প্রস্তাব উপস্থাপন করা হয়। আইনমন্ত্রী প্রতিটি বিষয়ের ওপর গুরুত্বারোপ করে বলেন, সংশ্লিষ্ট সব প্রতিষ্ঠানের প্রধানদের নিয়ে আগামী জুন মাসের মধ্যে বিনিয়োগ-সংক্রান্ত প্রতিবন্ধকতা দূর করতে একটি আন্তবিভাগীয় সভা আহ্বান করা হবে।
