
পোশাক খাত আধুনিক ও টেকসই করে গড়ে তুলতে বাংলাদেশকে সহযোগিতা করবে নেদারল্যান্ডস। দেশটির ঢাকায় নিযুক্ত রাষ্ট্রদূত লিওনি কুয়েলেনায়ার এমন আশ্বাস দিয়েছেন বলে সাংবাদিকদের জানান বাণিজ্যমন্ত্রী তোফায়েল আহমেদ।সচিবালয়ে গতকাল বুধবার রাষ্ট্রদূতের সঙ্গে অনুষ্ঠিত সৌজন্য বৈঠকের পর বাণিজ্যমন্ত্রী আরও বলেন, নেদারল্যান্ডস বাংলাদেশের বিশ্বস্ত বন্ধু এবং বড় ব্যবসায়িক অংশীদার। দেশটিতে বছরে ১০০ ডলারের মতো বাংলাদেশি পণ্য রপ্তানি হয়। দিন দিন রপ্তানির পরিমাণ বাড়ছে।বাণিজ্যসচিব হেদায়েতুল্লাহ আল মামুন, ব্রাসেলসে নিযুক্ত বাংলাদেশের রাষ্ট্রদূত শাহাদাত হোসেন এবং বাণিজ্য মন্ত্রণালয়ের অতিরিক্ত সচিব জহির উদ্দিন আহমেদ বৈঠকে উপস্থিত ছিলেন।রাষ্ট্রদূত লিউনি কুয়েলেনায়ার বলেন, বাংলাদেশের পোশাক খাতকে সহায়তার অংশ হিসেবে আগামী সেপ্টেম্বর মাসে ঢাকায় ‘সাসটেইনেবল সোর্সিং ইন দ্য গার্মেন্টস সেক্টর’ শিরোনামে একটি সেমিনারের আয়োজন করবে নেদারল্যান্ডস। শিগগিরই নেদারল্যান্ডসের বৈদেশিক বাণিজ্য ও উন্নয়ন সহযোগিতাবিষয়ক মন্ত্রী বাংলাদেশ সফর করবেন বলেও জানান তিনি।
