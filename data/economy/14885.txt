
পুঁজিবাজারে তালিকাভুক্ত মুঠোফোন অপারেটর গ্রামীণফোন ১০৫ শতাংশ অন্তর্বর্তীকালীন নগদ লভ্যাংশ ঘোষণা করেছে। ঘোষিত অন্তর্বর্তীকালীন লভ্যাংশের জন্য রেকর্ড তারিখ নির্ধারণ করা হয়েছে আগামী ২ আগস্ট। রাজধানীর একটি হোটেলে গতকাল বৃহস্পতিবার গ্রামীণফোন আয়োজিত বছরের দ্বিতীয় প্রান্তিকের (এপ্রিল-জুন) আর্থিক ফলাফল প্রকাশ উপলক্ষে আয়োজিত সংবাদ সম্মেলনে এসব তথ্য জানানো হয়। একই সময়ে ঢাকা স্টক এক্সচেঞ্জের ওয়েবসাইটেও অন্তর্বর্তীকালীন মুনাফার এ তথ্য প্রকাশ করেছে গ্রামীণফোন।
ঘোষিত লভ্যাংশ অনুযায়ী, গ্রামীণফোনের ১০ টাকা অভিহিত মূল্যের (ফেসভ্যালু) প্রতিটি শেয়ারের বিপরীতে ১০ টাকা ৫০ পয়সা লভ্যাংশ পাবেন শেয়ারধারীরা। প্রকাশিত প্রতিবেদন অনুযায়ী, অর্ধবার্ষিক হিসাবে কোম্পানিটির শেয়ারপ্রতি আয় (ইপিএস) দেখানো হয়েছে ১০ টাকা ৭২ পয়সা, যা গত বছরের একই সময়ে ছিল ৭ টাকা ৯২ পয়সা।
চলতি বছরের দ্বিতীয় প্রান্তিকে গ্রামীণফোন আয় করেছে ৩ হাজার ২৪০ কোটি টাকা, যা বছরের প্রথম প্রান্তিকে ছিল ৩ হাজার ৭৮ কোটি টাকা। আলোচ্য প্রান্তিকে প্রতিষ্ঠানটি কর–পরবর্তী মুনাফা করেছে ৭৯০ কোটি টাকা। আর ইপিএস দেখানো হয়েছে ৫ টাকা ৮৭ পয়সা।
গ্রামীণফোনের প্রধান নির্বাহী কর্মকর্তা (সিইও) মাইকেল ফোলি বলেন, এই প্রান্তিক খুবই প্রতিযোগিতামূলক ছিল, বিশেষ করে গ্রাহক যোগ করার দিক থেকে। এরপরও ডেটা এবং ভয়েস—দুই খাতেই প্রবৃদ্ধি অর্জিত হয়েছে।
চলতি বছরের জুন পর্যন্ত গ্রামীণফোনের গ্রাহকসংখ্যা দাঁড়িয়েছে ৬ কোটি ১৬ লাখ। একই সময়ে ইন্টারনেট ব্যবহারকারীর সংখ্যা দাঁড়িয়েছে ২ কোটি ৭০ লাখ, যা অপারেটরটির মোট সংযোগের ৪৩ দশমিক ৯ শতাংশ।
