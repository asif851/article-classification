
বাংলাদেশের অর্থনীতিতে ২০১৫ থেকে ২০৩০ সাল পর্যন্ত গড়ে সাড়ে ৫ শতাংশ প্রবৃদ্ধি হবে। বহুজাতিক ব্যাংক দ্য হংকং অ্যান্ড সাংহাই ব্যাংকিং করপোরেশন (এইচএসবিসি) বাংলাদেশের অর্থনৈতিক প্রবৃদ্ধি নিয়ে এ ভবিষ্যদ্বাণী করেছে।ব্যাংকটি বলছে, গত এক দশকে বাংলাদেশের অর্জিত গড় ৬ শতাংশ প্রবৃদ্ধি আগামী এক দশকেও অব্যাহত থাকবে। একই সময়ে এ দেশের বস্ত্র ও তৈরি পোশাক খাতের প্রতিযোগিতা সক্ষমতা আরও বাড়বে বলে মনে করে এইচএসবিসি। ক্রেতাদের জোট অ্যাকর্ডের উদ্যোগের কারণে তৈরি পোশাক খাতে বিদেশি বিনিয়োগকারীদের আস্থা বাড়বে। ফলে ২০১৫ থেকে ২০৩০ সাল পর্যন্ত দেশটির মোট রপ্তানি প্রবৃদ্ধির প্রায় ৮০ শতাংশই আসবে এই খাত থেকে।আলোচ্য সময়ে প্রতিবেশী দেশগুলোর সঙ্গে বাণিজ্যিক সম্পর্ক আরও বাড়বে; যা বাংলাদেশ থেকে নতুন পণ্য রপ্তানির সম্ভাবনা খুলে দেবে। তবে এ জন্য বড় আকারের অবকাঠামো উন্নয়নে বাংলাদেশকে জোর দিতে হবে বলে মনে করে এইচএসবিসি। শিল্প খাতের যন্ত্রপাতি ও পরিবহন কাজের পণ্য আমদানির প্রবৃদ্ধি মোট আমদানি প্রবৃদ্ধির ২৫ শতাংশ হবে বলে মনে করে এইচএসবিসি। একই সময়ে ইলেকট্রনিকস পণ্যের সংযোজনের মতো বড় আকারের শিল্প স্থাপনেও বাংলাদেশ আরও উন্নতি করবে।তবে বিদেশি বিনিয়োগ আকর্ষণে বাংলাদেশ কাঙ্ক্ষিত উন্নতি এখনো অর্জন করতে পারেনি বলে মনে করে এইচএসবিসি। দেশের মোট দেশজ উৎপাদনে (জিডিপি) প্রত্যক্ষ বিদেশি বিনিয়োগের (এফডিআই) পরিমাণ ১ শতাংশের কম থাকাকে যথেষ্ট মনে করে না বহুজাতিক ব্যাংকটি। সামষ্টিক অর্থনীতিতে ভারসাম্য থাকলেও বৃহৎ অবকাঠামো উন্নয়নে বিদেশি বিনিয়োগ বাড়ানোর প্রয়োজনীয়তার কথাও বলছে ব্যাংকটি।এ ছাড়া ২০৩০ সাল পর্যন্ত কৃষি বাংলাদেশের দ্বিতীয় সর্বোচ্চ রপ্তানি খাত হিসেবে থাকবে বলে এইচএসবিসির প্রতিবেদনে উল্লেখ করা হয়েছে।
