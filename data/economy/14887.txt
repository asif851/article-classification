
সূচকের নিম্নমুখী প্রবণতায় আজ সোমবার শেষ হয়েছে দেশের শেয়ারবাজারের লেনদেন। দিনের লেনদেন শেষে দুই বাজারেই অধিকাংশ কোম্পানির শেয়ারের দাম কমেছে। ফলে সূচকও কমেছে। গতকাল রোববারও নিম্নমুখী প্রবণতায় শেষ হয়েছিল লেনদেন।
প্রধান শেয়ারবাজার ঢাকা স্টক এক্সচেঞ্জ (ডিএসই) সূত্রে জানা যায়, দিনের লেনদেন শেষে ডিএসইর ডিএসইএক্স সূচক ২২ পয়েন্ট কমে দাঁড়ায় চার হাজার ৭৬৮ পয়েন্টে। ডিএসইর পাশাপাশি সিএসইতেও সূচক কমেছে। লেনদেন শেষে সিএসইর সার্বিক মূল্যসূচক ৮৪ পয়েন্ট কমে অবস্থান করছে ১৪ হাজার ৫৮৪ পয়েন্টে।
ডিএসইতে আজ ৩১৬টি প্রতিষ্ঠানের শেয়ার ও মিউচুয়াল ফান্ড হাতবদল হয়েছে। এর মধ্যে ৭২টির দাম বেড়েছে, কমেছে ২০৫টির আর অপরিবর্তিত রয়েছে ৩৯টি প্রতিষ্ঠানের শেয়ার দর। অন্যদিকে সিএসইতে হাতবদল হওয়া ২৪২টি প্রতিষ্ঠানের মধ্যে ৩৭টির দাম বেড়েছে; কমেছে ১৭০টির আর অপরিবর্তিত রয়েছে ৩৫টি প্রতিষ্ঠানের শেয়ারের দাম।
ডিএসইতে আজ ৩৫১ কোটি টাকার শেয়ার লেনদেন হয়েছে, যা গতকালের চেয়ে এক কোটি টাকা বেশি। গতকাল এই বাজারে ৩৫০ কোটি টাকার শেয়ার লেনদেন হয়েছিল। সিএসইতে ২৩ কোটি টাকার লেনদেন হয়েছে যা গতকালও ২৩ কোটি টাকা ছিল।
ডিএসইতে আজ লেনদেনে শীর্ষে ছিল স্কয়ার ফার্মা। আজ এই প্রতিষ্ঠানের ২৮ কোটি টাকার শেয়ার লেনদেন হয়। এ ছাড়া লেনদেনে শীর্ষে থাকা প্রতিষ্ঠানগুলোর মধ্যে রয়েছে ইসলামী ব্যাংক, লাফার্জ সুরমা সিমেন্ট, তিতাস গ্যাস, ফার কেমিক্যাল ও শাহজিবাজার পাওয়ার কোম্পানি প্রভৃতি।
