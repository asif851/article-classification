
তালিকাভুক্ত কোম্পানিগুলোকে যেকোনো ধরনের ‘মূল্য সংবেদনশীল’ বিষয়ে সিদ্ধান্ত গ্রহণের ৩০ মিনিটের মধ্যে তা নিয়ন্ত্রক সংস্থা ও স্টক এক্সচেঞ্জকে জানাতে হবে। সেই সঙ্গে এ ধরনের মূল্য সংবেদনশীল তথ্য এখন থেকে পত্রিকার পাশাপাশি অনলাইনে প্রকাশ করতে হবে।পুঁজিবাজার নিয়ন্ত্রক সংস্থা বাংলাদেশ সিকিউরিটিজ অ্যান্ড এক্সচেঞ্জ কমিশন (বিএসইসি) এই আদেশ জারি করেছে। ১৫ ফেব্রুয়ারি এ-সংক্রান্ত বিধান গেজেট আকারে প্রকাশ করা হয়। বিএসইসি বলছে, এই আদেশ অমান্য করা হলে তা সিকিউরিটিজ আইনে শাস্তিযোগ্য অপরাধ।সিকিউরিটিজ আইনের ধারা অনুযায়ী, মূল্য সংবেদনশীল তথ্য বলতে সেসব তথ্যকে বোঝানো হয়েছে, যেসব তথ্য প্রকাশিত হলে সংশ্লিষ্ট সিকিউরিটির বাজারমূল্য প্রভাবিত হয়। এ ধরনের সংবেদনশীল তথ্যের মধ্যে রয়েছে কোম্পানির আর্থিক অবস্থার প্রতিবেদন বা এ-সংক্রান্ত তথ্য, লভ্যাংশের তথ্য, অধিকারমূলক বা রাইট শেয়ার, বোনাস শেয়ার বা অনুরূপ সুবিধা প্রদানের সিদ্ধান্ত, কোম্পানির স্থায়ী সম্পত্তি ক্রয়-বিক্রয়ের তথ্য, কোম্পানির আধুনিকায়ন, সম্প্রসারণ বা নতুন ইউনিট স্থাপন-সংক্রান্ত তথ্য, কোম্পানির কার্যাবলির ক্ষেত্রে মৌলিক পরিবর্তন-বিষয়ক তথ্য এবং বিএসইসি নির্ধারিত অন্য কোনো তথ্য।সাধারণত এ ধরনের তথ্যকে কেন্দ্র করে নানা কারসাজির ঘটনাও ঘটে। মূল্য সংবেদনশীল তথ্য আগে জানা গেলে সেটিকে ব্যবহার করে আর্থিকভাবে লাভবান হওয়ার সুযোগ থাকে। তাই এ ধরনের তথ্য যাতে দ্রুত সবাই জানতে পারে, সে জন্য বিএসইসির পক্ষ থেকে তা দ্রুত প্রকাশের স্বার্থে অনলাইন পত্রিকায় প্রকাশেরও উদ্যোগ নেওয়া হয়েছে।বিএসইসি জানিয়েছে, স্টক এক্সচেঞ্জে তালিকাভুক্ত প্রতিটি সিকিউরিটি ইস্যুকারী প্রতিষ্ঠান কোনো মূল্য সংবেদনশীল তথ্য সংশ্লিষ্ট বিষয়ে সিদ্ধান্ত গ্রহণের ৩০ মিনিটের মধ্যে প্রতিষ্ঠানের চেয়ারম্যান, প্রধান নির্বাহী কর্মকর্তা (সিইও) বা কোম্পানি সচিবের স্বাক্ষরে লিখিতভাবে বিএসইসি ও স্টক এক্সচেঞ্জকে (যে স্টক এক্সচেঞ্জে তালিকাভুক্ত) ফ্যাক্স ও বিশেষ বার্তাবাহকের মাধ্যমে জানাতে হবে। ক্ষেত্রবিশেষে কুরিয়ার সার্ভিস যোগেও এ ধরনের তথ্য প্রেরণের কথা বলেছে বিএসইসি। এ ধরনের তথ্য দুটি দৈনিক পত্রিকার (একটি বাংলা ও একটি ইংরেজি) পাশাপাশি একটি অনলাইন পত্রিকায় প্রকাশ করতে হবে।আগে কোনো কোম্পানি যদি লেনদেন শেষে সন্ধ্যায় বা বিকেলে মূল্য সংবেদনশীল বিষয়ে কোনো সিদ্ধান্ত গ্রহণ করত, তাহলে তা পরদিন শেয়ারধারীরা জানতে পারতেন। কারণ, সন্ধ্যার পর বিএসইসি ও স্টক এক্সচেঞ্জকে এ ধরনের তথ্য জানানো হলেও অফিস সময়সূচির কারণে তা তাৎক্ষণিকভাবে প্রকাশ করা সম্ভব ছিল না। বাজার-সংশ্লিষ্ট ব্যক্তিরা বলছেন, অনলাইনে সংবাদমাধ্যমে মূল্য সংবেদনশীল তথ্য প্রকাশ বাধ্যতামূলক করার ফলে শেয়ারধারীদের পক্ষে এখন থেকে তাৎক্ষণিকভাবে এ ধরনের তথ্য জানার সুযোগ হবে।গেজেটে আরও বলা হয়েছে, মূল্য সংবেদনশীল তথ্যে ইস্যুকারী প্রতিষ্ঠানের পরিচালনা পর্ষদের সিদ্ধান্ত গ্রহণের তারিখ ও সময় এবং ক্ষেত্রবিশেষে তথ্যটি গোচরে আসার তারিখ উল্লেখ করতে হবে। আর স্টক এক্সচেঞ্জ কর্তৃপক্ষ তথ্য পাওয়ামাত্রই তা শেয়ারধারীদের অবগতির জন্য ওয়েবসাইটের নিউজ মনিটরে প্রকাশ করবে।
