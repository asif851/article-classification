
ঢাকার অদূরে কেরানীগঞ্জের পানগাঁও নৌ-টার্মিনালের উদ্দেশে চট্টগ্রাম বন্দর ছেড়ে গেছে কনটেইনার পণ্যভর্তি আরও দুটি জাহাজ।গতকাল শনিবার বন্দরের এনসিটি জেটি থেকে ১৫০ একক কনটেইনার নিয়ে দুটি জাহাজ ছেড়ে যায়।বন্দরের বোর্ড সদস্য (হারবার ও মেরিন) কমোডর এম শাহজাহান গতকাল শনিবার প্রথম আলোকে বলেন, এসব পণ্যভর্তি কনটেইনারের শুল্কায়ন হবে পানগাঁও শুল্ক বিভাগে। পণ্য আমদানির সময় ঋণপত্রে এসব পণ্যের গন্তব্যস্থল হিসেবে পানগাঁও নৌ-টার্মিনালের কথা উল্লেখ করা হয়। এর আগে চট্টগ্রাম কাস্টম হাউসে শুল্কায়নের পর পানগাঁও টার্মিনালে নেওয়া হতো।গতকাল পানগাঁও নৌ-টার্মিনালের উদ্দেশে বন্দর ছেড়ে যাওয়া জাহাজ দুটি হলো এমভি পানগাঁও এক্সপ্রেস ও পানগাঁও সাকসেস।জানা গেছে, গত ৯ ডিসেম্বর এ নৌপথে আমদানি পণ্যভর্তি কনটেইনার পরিবহন শুরু হয়। গতকালের আগ পর্যন্ত এর আগে মাত্র দুবার দুটি জাহাজ পণ্যভর্তি কনটেইনার পরিবহন করে। তবে রপ্তানি পণ্যভর্তি কনটেইনার না পেয়ে জাহাজ দুটি ফেরত আসে বন্দরে।
