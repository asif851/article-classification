
শুধু এয়ারবাস নয়, নিজেদের বহরে আরও আধুনিক বোয়িং বিমান যুক্ত করছে সিঙ্গাপুর এয়ারলাইনস। নতুন ৪৯টি বোয়িং ৭৮৭-১০ যুক্ত হবে সিঙ্গাপুর এয়ারলাইনসে। এর প্রথম বিমানটি এরই মধ্যে এসে পৌঁছেছে বিমান সংস্থাটির কাছে। আগামী মে থেকে বাণিজ্যিক যাত্রা শুরু করবে নতুন এই বিমান। কোনো বিমান সংস্থায় এ ধরনের বোয়িং প্রথম যুক্ত হলো।
২৫ মার্চ যুক্তরাষ্ট্রের নর্থ ক্যারোলাইনায় আনুষ্ঠানিকভাবে সিঙ্গাপুর এয়ারলাইনসের কাছে বিমানটি তুলে দেওয়া হয়। এ উপলক্ষে আয়োজিত অনুষ্ঠানে উপস্থিত ছিলেন সিঙ্গাপুর এয়ার লাইনসের প্রধান নির্বাহী গো চুন পং, বোয়িং কমার্শিয়াল এয়ারপ্লেনসের প্রেসিডেন্ট ও প্রধান নির্বাহী কেভিন ম্যাকঅ্যালিস্টার, রোলস-রয়েসের ক্রেতা ও সেবাবিষয়ক পরিচালক ডমিনিক হারউড। ছিলেন বোয়িংয়ের তিন হাজার কর্মী ও আমন্ত্রিত অতিথিরা।
গো চুন পং বলেন, ‘বিশ্বের প্রথম এই মনোমুগ্ধকর বিমানটি আমরাই সবার আগে পেলাম, এটা আমাদের জন্য সম্মানের। ৭৮৭-১০ সত্যিই প্রকৌশল আর শিল্পের এক সেরা উদাহরণ। আমাদের বিমান সংস্থার পরিসর আরও বড় করার যে পরিকল্পনা আমরা নিয়েছি, তাতে এই বিমান গুরুত্বপূর্ণ বলে বিবেচিত হবে। এটি আমাদের পরিধি ও সেবাকে আরও বাড়াবে, শক্তিশালী করবে।’
এই বোয়িংটি আট ঘণ্টার মতো দীর্ঘ যাত্রার কাজে ব্যবহার করবে সিঙ্গাপুর এয়ারলাইন। প্রথম গন্তব্য হিসেবে ঠিক করা হয়েছে ওসাকা থেকে পার্থ। সেটি মে মাসের আগে হচ্ছে না। তবে এর আগে ব্যাংকক ও কুয়ালালামপুরে ক্রুদের প্রশিক্ষণের কাজে বিমানটি ব্যবহার করা হবে।
এই বিমানে মোট ৩৩৭টি আসন থাকবে। এর মধ্যে ৩৬টি বিজনেস ক্লাস ও ৩০১টি ইকোনমি ক্লাসের আসন। সিঙ্গাপুর এয়ারলাইনসের মালিকানাধীন স্বল্প খরচের বিমান সেবা স্কুট এয়ারলাইনস এরই মধ্যে বোয়িংয়ের ৭৮৭-৮এস ও ৭৮৭-৯এস ব্যবহার করে সুফল পেয়েছে। জ্বালানি খরচ তুলনামূলক অনেক কম হওয়ায় এ ধরনের বিমানগুলোয় যাত্রীদের কম মূল্যে সেবা দেওয়া সম্ভব হয়। এই সফলতায় সিঙ্গাপুর এয়ারলাইনস এবার তাদের বহরে আরও আধুনিক ৭৮৭-১০ যুক্ত করল। এখন পর্যন্ত আর কোনো বিমান সংস্থায় এ ধরনের বোয়িং নেই।
৪৯টি বোয়িং ৭৮৭-১০-এর পাশাপাশি সিঙ্গাপুর এয়ারলাইনস ২০টি ৭৭৭-৯এসেরও অর্ডার করেছে। এগুলো ২০২১-২২ অর্থবছরে ডেলিভারি করা হবে।
