
টানা দ্বিতীয় বছরের মতো ১০ হাজার কোটি টাকার বেশি আয় করেছে মুঠোফোন অপারেটর গ্রামীণফোন। এ সময়ে প্রতিষ্ঠানটি কর-পরবর্তী মুনাফা করেছে ১ হাজার ৯৭০ কোটি টাকা। বিনিয়োগকারীদের জন্য এ সময়ে মোট ১৪০ শতাংশ লভ্যাংশ ঘোষণা করেছে গ্রামীণফোন। রাজধানীর একটি হোটেলে গতকাল সোমবার ২০১৫ সালের আর্থিক ফলাফল প্রকাশ উপলক্ষে আয়োজিত এক সংবাদ সম্মেলনে এসব তথ্য জানায় প্রতিষ্ঠানটি।এ সংবাদ সম্মেলনে প্রতিষ্ঠানটির প্রধান নির্বাহী কর্মকর্তা (সিইও) রাজীব শেঠি, প্রধান আর্থিক কর্মকর্তা (সিএফও) দিলীপ পালসহ ঊর্ধ্বতন কর্মকর্তারা উপস্থিত ছিলেন।অনুষ্ঠানে জানানো হয়, ২০১৫ সালে গ্রামীণফোনের বার্ষিক আয় ২ শতাংশ বৃদ্ধি পেয়ে ১০ হাজার ৪৮০ কোটি টাকা হয়েছে। ২০১৪ সালে প্রতিষ্ঠানটির আয় ছিল ১০ হাজার ২৭০ কোটি টাকা। এই এক বছরে প্রতিষ্ঠানটির কর-পরবর্তী মুনাফা হয়েছে ১ হাজার ৯৭০ কোটি টাকা, যা আগের বছর ছিল ১ হাজার ৯৮০ কোটি টাকা। ২০১৫ সালে গ্রামীণফোনের নতুন গ্রাহক বেড়েছে ৫২ লাখ, বর্তমানে তাদের গ্রাহকসংখ্যা ৫ কোটি ৬৭ লাখ।২০১৫ সালে বিনিয়োগকারীদের জন্য ১৪০ শতাংশ লভ্যাংশ ঘোষণা করেছে দেশের শীর্ষ মোবাইল অপারেটর গ্রামীণফোন। এ সম্পর্কে সংবাদ সম্মেলনে জানানো হয়, গত রোববার গ্রামীণফোনের পরিচালনা পর্ষদের সভায় বছরের দ্বিতীয়ার্ধের জন্য ৬০ শতাংশ নগদ লভ্যাংশের সুপারিশ করা হয়। এর আগে একই বছরের প্রথম অংশে অর্থাৎ জুন পর্যন্ত ৮০ শতাংশ অন্তর্বর্তীকালীন নগদ লভ্যাংশ ঘোষণা করায় মোট লভ্যাংশ বেড়ে ১৪০ শতাংশ হলো।গ্রামীণফোনের সিএফও দিলীপ পাল বলেন, ২০১৫ সালে কর-পরবর্তী আয়ের ৯৬ শতাংশই নগদ লভ্যাংশ হিসেবে ঘোষণা করা হয়েছে।২০১৫ সালে গ্রামীণফোনের শেয়ারপ্রতি আয় (ইপিএস) হয়েছে ১৪ টাকা ৫৯ পয়সা আর শেয়ারপ্রতি সম্পদমূল্য দাঁড়িয়েছে ২২ টাকা ৬৮ পয়সা। ২০১৪ সালে কোম্পানিটি ১৬০ শতাংশ নগদ লভ্যাংশ দিয়েছিল। এটিই দেশের পুঁজিবাজারে তালিকাভুক্ত একমাত্র মোবাইল অপারেটর।গ্রামীণফোনের প্রধান নির্বাহী কর্মকর্তা বলেন, বছরের শুরুটা কঠিন হলেও গ্রামীণফোন ব্যবসায়িক সাফল্য অব্যাহত রাখতে সক্ষম হয়েছে। এ ক্ষেত্রে ডেটা ছিল প্রবৃদ্ধির মূল চালিকাশক্তি।বিদায়ী বছরে নেটওয়ার্ক ও অবকাঠামো উন্নয়নে প্রতিষ্ঠানটি খরচ করেছে ১ হাজার ৯৩০ কোটি টাকা। সরকারি কোষাগারে গ্রামীণফোন ২০১৫ সালে ৫ হাজার ১১০ কোটি টাকা দিয়েছে।
