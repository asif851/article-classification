
ঢাকা থেকে কুয়ালালামপুর ও সিঙ্গাপুর পথে ফ্লাইট বা উড্ডয়ন কার্যক্রম শুরু করতে যাচ্ছে ইউএস-বাংলা এয়ারলাইনস। এর মধ্যে আগামী ১ মার্চ কুয়ালালামপুর ও ৯ মার্চ সিঙ্গাপুর পথে উড়তে শুরু করবে বেসরকারি এ সংস্থাটির উড়োজাহাজ।রাজধানীর একটি হোটেলে গতকাল রোববার সকালে এক সংবাদ সম্মেলনে প্রতিষ্ঠানটি এই ঘোষণা দেয়। এতে বলা হয়, শুক্র ও শনিবার ছাড়া প্রতিদিন রাত আটটায় ইউএস-বাংলা এয়ারলাইনসের উড়োজাহাজ কুয়ালালামপুরের উদ্দেশে ঢাকা ছেড়ে যাবে এবং কুয়ালালামপুরের স্থানীয় সময় রাত দুইটায় সেখানে পৌঁছাবে। আর শনি ও রোববার ছাড়া প্রতিদিন রাত তিনটায় কুয়ালালামপুর থেকে ঢাকার উদ্দেশে ছেড়ে আসবে এবং ভোর পাঁচটায় ঢাকার হজরত শাহজালাল আন্তর্জাতিক বিমানবন্দরে অবতরণ করবে।অন্যদিকে প্রতি রবি, মঙ্গল, বৃহস্পতি ও শুক্রবার রাত ১১টায় ঢাকা থেকে সিঙ্গাপুরের উদ্দেশে ইউএস-বাংলা এয়ারলাইনসের ফ্লাইট ছেড়ে যাবে এবং সিঙ্গাপুর পৌঁছাবে সেখানকার সময় ভোর ৫টা ১৫ মিনিটে। আর প্রতি সোম, বুধ, শুক্র ও শনিবার সকাল ৬টা ১৫ মিনিটে সিঙ্গাপুর থেকে ঢাকার উদ্দেশে ছেড়ে আসবে এবং সকাল ৮টা ৩০ মিনিটে ঢাকায় শাহজালাল আন্তর্জাতিক বিমানবন্দরে অবতরণ করবে।এ দুটি পথে ফ্লাইট বা উড্ডয়ন কার্যক্রম উদ্বোধন উপলক্ষে ঢাকা থেকে কুয়ালালামপুরে সব ধরনের কর ও সারচার্জসহ একমুখী ভাড়া ন্যূনতম ২০ হাজার ৪৯৯ টাকা এবং দ্বিমুখী ভাড়া ২৭ হাজার ৯৯৯ টাকা নির্ধারণ করা হয়েছে। আর ঢাকা থেকে সিঙ্গাপুরের একমুখী ভাড়া ১৯ হাজার ৯৯৯ টাকা ও দ্বিমুখী ভাড়া ৩১ হাজার ৯৯৯ টাকা নির্ধারণ করা হয়েছে।সংবাদ সম্মেলনে ইউএস-বাংলা এয়ারলাইনসের প্রধান নির্বাহী কর্মকর্তা (সিইও) ইমরান আসিফ, বিক্রয় ও বিপণন পরিচালক গাজী সালাউদ্দিন এবং উপপরিচালক সোহেল মজিদ উপস্থিত ছিলেন।সংবাদ সম্মেলনে আরও জানানো হয়, শিগগির থাইল্যান্ডের ব্যাংকক, চীনের গুয়াংজু ও কাতারের দোহাসহ কয়েকটি নতুন গন্তব্যে ফ্লাইট পরিচালনার পরিকল্পনা রয়েছে ইউএস-বাংলা এয়ারলাইনসের। এ ছাড়া চলতি বছরের শেষ নাগাদ সৌদি আরবের বিভিন্ন গন্তব্যে ফ্লাইট পরিচালনার পরিকল্পনা করছে এই সংস্থা।২০১৪ সালের ১৭ জুলাই দুটি ড্যাশ৮-কিউ ৪০০ এয়ারক্র্যাফট দিয়ে ফ্লাইট পরিচালনা শুরু করে ইউএস-বাংলা এয়ার।
