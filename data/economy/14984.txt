
ভারত, ফিলিপাইন, রাশিয়া, ব্রাজিল ও মেক্সিকো—এই পাঁচ দেশে যুগ যুগ ধরে ব্যাপকভাবে অর্থের অবৈধ প্রবাহ চলছে। যেভাবে দেশ থেকে প্রচুর অর্থ পাচার হচ্ছে, সেভাবে আসছেও।
যেমন ভারতে ১৯৪৮ সাল থেকে ২০১২ সাল পর্যন্ত মোট ৬৮ হাজার কোটি মার্কিন ডলারের সমপরিমাণ অর্থ অবৈধভাবে পাচার হয়েছে। একই সময়ে অবশ্য বিদেশ থেকে এ ধরনের অর্থ এসেছে আরও বেশি, ৮৪ হাজার কোটি ডলার।   
গ্লোবাল ফিন্যান্সিয়াল ইনটিগ্রিটির (জিএফআই) সদ্য প্রকাশিত অবৈধ উপায়ে অর্থ স্থানান্তর শীর্ষক বইয়ে এসব তথ্য উঠে এসেছে। ফোর্ড ফাউন্ডেশনের সহযোগিতায় বইটি প্রকাশ করা হয়।
বইটির প্রধান লেখক ড. দেব কর বলেন, পাঁচটি দেশেই প্রধানত মিথ্যা ঘোষণা দিয়ে পণ্য আমদানি-রপ্তানি ও চালানে দাম কমবেশি দেখানো।
রাশিয়া থেকে ১৯৯৪-২০১২ সালে অবৈধভাবে পাচার হয়েছে ১ লাখ ৩৪ হাজার কোটি ডলার। একই সময়ে রাশিয়া থেকে বিদেশে পাচার হয়েছে ১ লাখ ৯২ হাজার কোটি ডলার। 
ব্রাজিল থেকে ১৯৬০-২০১২ সালে পাচার হয়েছে ৫৬ হাজার ডলার এবং অবৈধ উপায়ে এসেছে ৫২ হাজার কোটি ডলার।
ফিলিপাইনে ১৯৬০-২০১২ সালে অবৈধভাবে ২২ হাজার ২৬০ কোটি ডলার বা জিডিপির ৪ দশমিক ৫ শতাংশের সমান অর্থ এসেছে। আর পাচার হয়ে অন্যান্য দেশে গেছে ৪১ হাজার ৫৮০ কোটি ডলার বা জিডিপির ৭ দশমিক ৪ শতাংশের সমান অর্থ।
মেক্সিকো থেকে ১৯৭০-২০১২ সাল পর্যন্ত অবৈধভাবে পাচার হয়েছে প্রায় ১ লাখ ১৬ হাজার কোটি ডলার এবং বিদেশ থেকে এসেছে ১ লাখ কোটি ডলার।   
 তথ্যসূত্র: জিএফআই।
 
