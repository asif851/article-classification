
নতুন নেতৃত্ব নির্বাচনের মধ্য দিয়ে বাংলাদেশ অর্থনীতি সমিতির ১৯তম দ্বিবার্ষিক সম্মেলন শেষ হয়েছে। সম্মেলনের শেষ দিন গতকাল শনিবার সকাল থেকে বিকেল পর্যন্ত ভোট গ্রহণ অনুষ্ঠিত হয়। রাত আটটায় এ প্রতিবেদন লেখা পর্যন্ত ভোট গণনা চলছিল।ঢাকার ইঞ্জিনিয়ার্স ইনস্টিটিউশনে গত বৃহস্পতিবার অর্থনীতি সমিতির তিন দিনের এই সম্মেলনের উদ্বোধন করেন প্রধানমন্ত্রী। এবারের সম্মেলনে একটি বিশেষ প্ল্যানারি অধিবেশন ও ১২টি কর্ম-অধিবেশনে ১১২টি প্রবন্ধ উপস্থাপন করা হয়।গতকাল সকাল নয়টা থেকে সমিতির নতুন নেতৃত্ব নির্বাচনে আজীবন ও সাধারণ সদস্যরা ভোট দেন। সমিতির ২০১৫-১৬ কার্যবছরের কার্যনির্বাহী কমিটির এই নির্বাচনে ২৮ পদের জন্য প্রার্থী হন ৪৯ জন। সভাপতি পদে প্রতিদ্বন্দ্বিতা করেন আশরাফ উদ্দীন চৌধুরী ও মো. সাফাত উল্লাহ্। সাধারণ সম্পাদক পদে জামাল উদ্দিন আহমেদ বিনা প্রতিদ্বন্দ্বিতায় নির্বাচিত হন।গতকাল বিকেলে অনুষ্ঠিত হয় সমিতির দ্বিবার্ষিক সাধারণ সভা। তার আগে চারটি কর্ম-অধিবেশন অনুষ্ঠিত হয়।
