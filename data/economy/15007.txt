

কার্ড জালিয়াতিবেসরকারি ইউনাইটেড কমার্শিয়াল ব্যাংক (ইউসিবি), ইস্টার্ন ব্যাংক ও দি সিটি ব্যাংকের রাজধানীর চারটি এটিএম বুথে বিশেষ যন্ত্র স্কিমিং ডিভাইস বসিয়ে কার্ড জালিয়াতি করে সম্প্রতি গ্রাহকের অজান্তে টাকা তুলে নেওয়ার ঘটনা ঘটেছে। এতে ব্যাংকিং সুরক্ষা, গ্রাহকের স্বার্থ ও অর্থের নিরাপত্তার বিষয়টিও সামনে চলে এসেছে। এসব নিয়ে প্রথম আলোর সঙ্গে কথা বলেছেন সিটি ব্যাংকের ব্যবস্থাপনা পরিচালক ও প্রধান নির্বাহী কর্মকর্তা (সিইও) সোহেল আর কে হুসেইন। সাক্ষাৎকার দুটি নিয়েছেন সুজয় মহাজন

প্রথম আলো: সম্প্রতি এটিএম বুথে কার্ড জালিয়াতির যে ঘটনা ঘটেছে, সেটিকে সেবাদাতা প্রতিষ্ঠান হিসেবে কীভাবে দেখছেন?সোহেল আর কে হুসেইন: দেখুন, বিশ্বের অন্য দেশগুলোতে কার্ড জালিয়াতির ঘটনা নিত্যনৈমিত্তিক ব্যাপার। সেখানে কোনো গ্রাহক যদি জালিয়াতির শিকার হন, ব্যাংকই তাঁর দায় বা ক্ষতিপূরণ পরিশোধ করে থাকে। আমাদের এখানেও যে ঘটনা ঘটেছে তাতে ক্ষতিগ্রস্তদের ক্ষতিপূরণ ব্যাংকগুলো দিয়েছে। সেদিক থেকে চিন্তা করলে এ ধরনের ঘটনায় ব্যাংক ক্ষতিগ্রস্ত হলেও গ্রাহকের স্বার্থ পুরোপুরি সুরক্ষিত। তারপরও এ ধরনের ঘটনা আমাদের ব্যাংক খাতের জন্য শিক্ষণীয় ও সতর্ক হওয়ার একটি বার্তা। বিদেশিদের সংশ্লিষ্টতায় এ ধরনের জালিয়াতির ঘটনা এখানে এটাই প্রথম। দীর্ঘদিন ধরে আমাদের এখানে এটিএম ও কার্ড সেবা চলে আসলেও বিদেশি প্রতারক বা জালিয়াতি চক্রের খুব বেশি নজর ছিল না বাংলাদেশের ওপর। এখন বিদেশিদের নজর পড়েছে। তাই ভবিষ্যতে এ ধরনের ঘটনা প্রতিরোধে প্রয়োজনীয় সব ধরনের প্রস্তুতির গ্রহণের সময় এসেছে।
প্রথম আলো: আপনি বলছেন, এত দিন বাংলাদেশের ওপর বিদেশি জালিয়াত চক্রের তেমন নজর ছিল না, এখন নজর পড়েছে। হঠাৎ করে কেন বিদেশিদের নজরে পড়ল বাংলাদেশ?সোহেল আর কে হুসেইন: আমাদের দেশের যে মুদ্রা বা টাকা, তা রূপান্তরযোগ্য নয়। এ কারণে বিদেশি প্রতারকদের কাছে এত দিন বাংলাদেশ খুব একটা আকর্ষণীয় ছিল না। এ ছাড়া আমাদের দেশে কার্ডে লেনদেনের ক্ষেত্রে একটি সীমা নির্ধারিত আছে। কিন্তু বিদেশি যারা জালিয়াতকারী, তাদের লক্ষ্য থাকে সাধারণত মিলিয়ন মিলিয়ন ডলারের প্রতি। এ কারণে হয়তো এত দিন তাদের কাছে বাংলাদেশ বড় টার্গেট ছিল না।প্রথম আলো: এ অবস্থায় তাহলে ভবিষ্যতে এ ধরনের জালিয়াতি প্রতিরোধে কী ব্যবস্থা নিচ্ছেন?সোহেল আর কে হুসেইন: প্রযুক্তির বিপরীতে প্রযুক্তির ব্যবহার করেই এ ধরনের জালিয়াতি ঘটানো হয়েছে। তাই জালিয়াতি প্রতিরোধে এখন পর্যন্ত বিশ্বে প্রতিরোধক যেসব ব্যবস্থা বা প্রযুক্তি রয়েছে, আমরাও সেগুলোর ব্যবহার বাড়াচ্ছি। আমাদের ব্যাংকের মোট ২৮০টি এটিএমের মধ্যে ৩০টিতে আগে থেকেই জালিয়াতি প্রতিরোধক যন্ত্র বা অ্যান্টি স্কিমিং ডিভাইস বসানো ছিল। সেগুলো আপডেট করার পাশাপাশি এখন বাকিগুলোতেও সর্বাধুনিক জালিয়াতি প্রতিরোধক যন্ত্র বসানোর উদ্যোগ নেওয়া হয়েছে। এরই মধ্যে ম্যাগনেটিভ কার্ডের পরিবর্তে চিপসংবলিত কার্ড চালুর উদ্যোগ নেওয়া হয়েছে। গ্রাহকের তথ্যের অধিকতর সুরক্ষা নিশ্চিত করতে নতুন সফটওয়্যার বসানো হচ্ছে। এ ছাড়া গ্রাহকসচেতনতা তৈরি, এটিএম বুথে দায়িত্ব পালনকারী নিরাপত্তাকর্মীদের জন্য নিয়মিত প্রশিক্ষণের উদ্যোগ নেওয়া হয়েছে।প্রথম আলো: নানা ব্যবস্থা থাকার পরও জালিয়াতির ঘটনাটি ঘটেছে। এখন নতুন করে আপনারা আরও কিছু ব্যবস্থা গ্রহণ করছেন। কিন্তু শেষ পর্যন্ত গ্রাহকের স্বার্থ কতটুকু সুরক্ষিত হবে?সোহেল আর কে হুসেইন: গ্রাহকের সুরক্ষা বা স্বার্থ আমাদের কাছে সবচেয়ে বেশি গুরুত্বপূর্ণ। তবে এ কথাও মনে রাখতে হবে, জালিয়াতি প্রতিরোধে প্রযুক্তির যত ব্যবহারই করা হোক না কেন, তারপরও জালিয়াতির সম্ভাবনা থেকেই যাবে। জালিয়াতি প্রতিরোধে আমরা যেমন সক্রিয়, ঠিক তেমনি বিশ্বজুড়ে জালিয়াতকারীরাও সক্রিয়। এক প্রযুক্তির বিপরীতে তারা অন্য প্রযুক্তি ব্যবহার করে। তাই প্রযুক্তির ব্যবহার বাড়িয়ে জালিয়াতি একেবারে বন্ধ করে দেওয়া যাবে এমন নিশ্চয়তা বিশ্বের কোথাও কেউ দিতে পারবে না। আমরা গ্রাহককে এ নিশ্চয়তা দিতে পারি, গ্রাহকের গাফিলতি বা সংশ্লিষ্টতা ছাড়া যদি তিনি জালিয়াতির শিকার হন, তাহলে তার পরিপূর্ণ ক্ষতিপূরণ ব্যাংকই বহন করবে।প্রথম আলো: এবারের জালিয়াতির সঙ্গে জড়িত সন্দেহে আপনাদের ব্যাংকের তিনজন কর্মকর্তাকে পুলিশ গ্রেপ্তার করেছে। তাদের বিরুদ্ধে কী ব্যবস্থা নিয়েছেন?সোহেল আর কে হুসেইন: হ্যাঁ, জালিয়াতির সঙ্গে জড়িত সন্দেহে আমাদের তিনজন কর্মকর্তাকে পুলিশ গ্রেপ্তার করেছে। কিন্তু তাদের বিরুদ্ধে সুনির্দিষ্ট কী অভিযোগ, তা এখনো আমরা জানি না। তা সত্ত্বেও পুরো ঘটনাটি আমাদের ব্যাংকের পক্ষ থেকেও অভ্যন্তরীণভাবে তদন্ত করা হচ্ছে। নিজস্ব তদন্তে ও পুলিশের কাছ থেকে সুনির্দিষ্ট তথ্য-প্রমাণ পাওয়া গেলে জড়িত ব্যক্তিদের বিরুদ্ধে প্রয়োজনীয় সব ব্যবস্থা গ্রহণ করা হবে। সে লক্ষ্যেই কাজ চলছে। ব্যাংকার হোক আর যেই হোক, আমরা চাই এ ধরনের ঘটনার সঙ্গে জড়িতদের যথাযথ শাস্তির আওতায় আনা হোক। সে জন্যই আমাদের পক্ষ থেকে মামলা করা হয়েছে। আইনশৃঙ্খলা বাহিনীর সদস্যদের প্রয়োজনীয় সব ধরনের সহায়তা দেওয়া হচ্ছে।
