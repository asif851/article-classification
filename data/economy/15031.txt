
জাতীয় রাজস্ব বোর্ড (এনবিআর) সহকারী কর কমিশনার জাহিদুল ইসলামকে সাময়িক বরখাস্ত করেছে। করদাতার সম্পদ বিবরণীতে প্রকৃত সম্পদ ও আয় না দেখিয়ে কর ফাঁকিতে সহায়তা করার অভিযোগে তাঁকে বরখাস্ত করা হয়।সরকারের অভ্যন্তরীণ সম্পদ বিভাগের (আইআরডি) সচিব ও এনবিআর চেয়ারম্যান নজিবুর রহমান গত রোববার এ বরখাস্তের আদেশ দেন। বরখাস্ত হওয়া জাহিদুল ইসলাম কর অঞ্চল-৫-এর ১০৩ সার্কেলের সহকারী কমিশনার হিসেবে দায়িত্ব পালন করছিলেন।জানা গেছে, গোপন সংবাদের ভিত্তিতে গত রোববার এনবিআরের কেন্দ্রীয় গোয়েন্দা সেলের (সিআইসি) কর্মকর্তারা ওই সার্কেল কার্যালয়ে হানা দেন। কোনো সরকারি দপ্তরে এটাই সিআইসির প্রথম অভিযান। অভিযানকালে তাঁরা জাহিদুল ইসলামের অধীনে থাকা করদাতাদের কর নথিগুলো তাৎক্ষণিকভাবে পরীক্ষা-নিরীক্ষা করে দেখেন। এতে তাঁরা দেখতে পান, শতাধিক করদাতার কর নথিতে সম্পদ ও আয় কম বা বেশি দেখানোয় সহায়তা করেছেন জাহিদুল ইসলাম।এই কর্মকর্তার কারণে যথাযথ কর পাওয়া থেকে বঞ্চিত হয় এনবিআর। এ জন্য সরকারি কর্মচারী (শৃঙ্খলা ও আপিল) বিধিমালা ১৯৮৫-এর বিধি ১১ অনুযায়ী বিভাগীয় ব্যবস্থা হিসেবে তাঁকে চাকরি থেকে সাময়িক বরখাস্ত করা হয়েছে।এ প্রসঙ্গে জানতে চাইলে এনবিআরের সদস্য (কর প্রশাসন ও মানবসম্পদ ব্যবস্থাপনা) আ. রাজ্জাক প্রথম আলোকে বলেন, প্রাথমিক তদন্তে অনিয়ম প্রমাণিত হওয়ায় তাঁকে সাময়িক বরখাস্ত করা হয়েছে। তদন্ত এখনো চলছে। তদন্ত শেষ হলে চূড়ান্ত ব্যবস্থা নেওয়া হবে।
