
আগামী ১৯ থেকে ২১ এপ্রিল পর্যন্ত বঙ্গবন্ধু আন্তর্জাতিক কনফারেন্স সেন্টারে বিমান বাংলাদেশ ট্রাভেল অ্যান্ড ট্যুরিজম ফেয়ার অনুষ্ঠিত হবে। ট্যুর অপারেটরস অ্যাসোসিয়েশন অব বাংলাদেশ (টোয়াব) আয়োজিত পর্যটন মেলার টাইটেল স্পনসর বিমান বাংলাদেশ এয়ারলাইনস।
আজ মঙ্গলবার বিমানের প্রধান কার্যালয় বলাকায় বিমান ও টোয়াবের মধ্যে স্পনসরশিপের একটি সমঝোতা স্মারক স্বাক্ষরিত হয়। বিমানের পরিচালক (বিপণন ও বিক্রয়) আলী আহসান ও টোয়াবের পরিচালক (মেলা ও বাণিজ্য) মো. তাসলিম আমিন সমঝোতা স্মারক স্বাক্ষর করেন। অনুষ্ঠানে বিমানের মহাব্যবস্থাপক (জনসংযোগ) শাকিল মেরাজ, মহাব্যবস্থাপক (বিপণন ও বিক্রয়) আতিক রহমান চিশতী, টোয়াবের সহসভাপতি মো. ইফতেখার আলম ভূইয়া, পরিচালক মোহাম্মদ ইকবাল হোসেইন উপস্থিত ছিলেন।
আলী আহসান বলেন, এই পর্যটন মেলা উপলক্ষে বিমান পর্যটকদের জন্য বিমানের জনপ্রিয় পর্যটন গন্তব্যগুলোতে বিশেষ ছাড় দেওয়ার পাশাপাশি মেলায় দর্শনার্থীদের জন্য র‍্যাফল ড্রতে সৌজন্য টিকিটও দেওয়া হবে।
মো. তাসলিম আমিন বলেন, এই মেলা চলাকালে অংশগ্রহণকারী সব সংস্থা দর্শনার্থীদের জন্য বিভিন্ন আকর্ষণীয় ট্যুর প্যাকেজ ও হ্রাসকৃত মূল্যে টিকিট কেনার সুযোগ দেবে। প্রধান অতিথি হিসেবে মেলার উদ্বোধন করবেন বাণিজ্যমন্ত্রী তোফায়েল আহমেদ। বিশেষ অতিথি হিসেবে উপস্থিত থাকবেন বেসামরিক বিমান পরিবহন ও পর্যটনমন্ত্রী এ কে এম শাহজাহান কামাল। বিজ্ঞপ্তি।
