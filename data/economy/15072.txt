
প্রায় আড়াই মাস পর ব্রাহ্মণবাড়িয়ার আখাউড়া স্থলবন্দর দিয়ে আবারও ভারতের ত্রিপুরা রাজ্যের রাজধানীর আগরতলায় মাছ রপ্তানি শুরু হয়েছে। গতকাল সোমবার দুপুরে প্রায় ৩ হাজার ২০০ কেজি মাছ রপ্তানি হয়। এর আগে মাছে ফরমালিন পাওয়ার ঘটনাকে কেন্দ্র করে আগরতলায় আড়াই মাস মাছ রপ্তানি বন্ধ ছিল। আখাউড়া স্থলবন্দরের ব্যবসায়ীরা জানান, প্রতিদিন বাংলাদেশের রপ্তানি করা মাছ থেকে নমুনা নিয়ে ফরমালিন পরীক্ষার জন্য কলকাতায় পাঠানো হবে। মাছে ফরমালিনের অস্তিত্ব পাওয়া গেলে আবার আমদানি বন্ধ করে দেওয়া হবে—এমন শর্তে রপ্তানি শুরু হয়েছে। স্থলবন্দরটির ব্যবসায়ী আব্বাস উদ্দিন ভূঁইয়া প্রথম আলোকে বলেন, ত্রিপুরায় কোনো যন্ত্র না থাকায় কলকাতায় ফরমালিনের পরীক্ষা হবে। নতুন করে কোড-সংক্রান্ত জটিলতা না তৈরি হলে সপ্তাহখানেক আগেই মাছ রপ্তানি শুরু হতো। এখন রপ্তানি শুরু হওয়ায় ব্যবসায়ীরা খুশি। তবে আড়াই মাস মাছ রপ্তানি বন্ধ থাকায় তাঁরা কোটি কোটি টাকা লোকসান গুনেছেন বলে জানান। জানা যায়, গত মার্চে ভারতের ত্রিপুরা রাজ্যের আগরতলার বিভিন্ন বাজার থেকে মাছের ৪০টি নমুনা সংগ্রহ করা হয়। এসব মাছ পরীক্ষা করে ১১টিতে ফরমালিন পায় ওই দেশের সংশ্লিষ্ট কর্তৃপক্ষ। ফরমালিন পাওয়ার অভিযোগে আগরতলার কাস্টমস কর্তৃপক্ষ আখাউড়া স্থলবন্দর দিয়ে মাছ আমদানির ব্যাপারে আপত্তি তোলে। ফলে ৬ মার্চ থেকে মাছ রপ্তানি বন্ধ হয়ে যায়। তবে ফরমালিন পাওয়া মাছগুলো বাংলাদেশের কি না, সেটি সম্পর্কে নিশ্চিত করে আখাউড়া স্থলবন্দরের ব্যবসায়ীদের পক্ষ থেকে কিছু বলা হয়নি। কারণ, ভারতের অন্য রাজ্য থেকেও ত্রিপুরায় মাছ যায়। মাছ রপ্তানি চালু করতে উভয় দেশের ব্যবসায়ীনেতারা সংশ্লিষ্ট কর্তৃপক্ষের সঙ্গে বেশ কয়েকবার বৈঠক করেন। গতকাল মাছ রপ্তানি শুরু হওয়ায় আখাউড়া স্থলবন্দরে ব্যবসায়ী ও শ্রমিকদের মাঝে কর্মচাঞ্চল্য ফিরে এসেছে। আখাউড়া স্থলবন্দর সূত্র জানা যায়, মানসহ বিভিন্ন ধরনের পরীক্ষার পরই বাংলাদেশি চাষের মাছ বরফ দিয়ে প্যাকেট করে ত্রিপুরা রাজ্যের আগরতলায় রপ্তানি করা হয়। আখাউড়া স্থলবন্দরে ব্যাংকিংসহ যাবতীয় কার্যক্রম শেষে প্রতিদিন বেলা ১১টা থেকে ১২টার মধ্যে মাছ ওই দেশে পাঠানো হয়ে থাকে। প্রতিদিন গড়ে ৫০ থেকে ৬০ টন মাছ রপ্তানি হয়। এসব মাছের বাজারমূল্য প্রায় ১ কোটি টাকা। আখাউড়া স্থলবন্দরের শুল্ক কর্মকর্তা শফিকুল ইসলাম প্রথম আলোকে বলেন, ‘রপ্তানি বিষয়ে আমরা সব সময় ইতিবাচক অবস্থানে ছিলাম। সোমবার দুপুরে আখাউড়া স্থলবন্দর দিয়ে প্রায় ৩ হাজার ২০০ কেজি মাছ আগরতলায় পাঠানো হয়েছে।’
