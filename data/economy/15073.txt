
কথা রেখেছে বাংলাদেশ জুয়েলার্স সমিতি। সোনাপ্রেমীদের সুখবরও দিয়েছে তারা। আন্তর্জাতিক বাজারে দরপতন অব্যাহত থাকায় দেশের বাজারে এক সপ্তাহের ব্যবধানে আবার সোনার দর ভরিপ্রতি সর্বোচ্চ ৯৯১ টাকা পর্যন্ত কমিয়েছে সমিতি। নতুন দর আজ সোমবার থেকে কার্যকর হবে।
আন্তর্জাতিক বাজারে দর পড়ে যাওয়ার পরও দীর্ঘদিন সোনার দাম কমানোর উদ্যোগ নেয়নি সমিতি। বিষয়টি নিয়ে ক্রেতাসহ বিভিন্ন পক্ষের সমালোচনার মুখে পড়ার পর গত সপ্তাহে সোনার ভরিতে সর্বোচ্চ ১ হাজার ৫১৭ টাকা পর্যন্ত কমায়। তখন সমিতি ঘোষণা দেয়, তাদের একটি কমিটি আন্তর্জাতিক বাজার ও দেশের বুলিয়ন মার্কেটের সোনার দর নিয়মিতভাবে পর্যবেক্ষণ করবে। সেটির ওপর ভিত্তি করে প্রতি সপ্তাহে দেশের বাজারে সোনার দাম হ্রাস বা বৃদ্ধি করে সমন্বয় করা হবে।
ভরিতে ৯৯১ টাকা পর্যন্ত সোনার দাম কমানোর সিদ্ধান্তটি গতকাল রোববার বিকেলে জানিয়েছে জুয়েলার্স সমিতি। নতুন দর অনুযায়ী, প্রতি ভরি (১১ দশমিক ৬৬৪ গ্রাম) ভালো মানের অর্থাৎ ২২ ক্যারেট সোনা ৪৫ হাজার ৮৯৮ টাকা, ২১ ক্যারেট ৪৩ হাজার ৮৫৭ টাকা এবং ১৮ ক্যারেটের দাম হবে ৩৭ হাজার ৯০৮ টাকা। আর সনাতন পদ্ধতির সোনার ভরি দাঁড়াবে ২৫ হাজার ২০ টাকা।
সারা দেশে গতকাল পর্যন্ত প্রতি ভরি ২২ ক্যারেট সোনা ৪৬ হাজার ৮৮৯ টাকা, ২১ ক্যারেট ৪৪ হাজার ৬৭৩ টাকা, ১৮ ক্যারেট ৩৮ হাজার ৪৯১ টাকা এবং সনাতন পদ্ধতির সোনার ভরি ২৬ হাজার ১০ টাকায় বিক্রি হয়েছে। দাম সমন্বয়ের কারণে আজ থেকে ২২ ক্যারেট সোনার ভরিতে ৯৯১ টাকা, ২১ ক্যারেটে ৮১৬ টাকা, ১৮ ক্যারেটে ৫৮৩ টাকা এবং সনাতন পদ্ধতির সোনার ভরিতে ৯৯০ টাকা কমছে।
এদিকে, সোনার দাম কমলেও বাড়ছে রুপার দর। রুপার ভরি ৯৩৩ টাকা থেকে বৃদ্ধি পেয়ে ১ হাজার ৫০ টাকা হচ্ছে আজ।
আন্তর্জাতিক বাজারে চলতি মাসের শুরুর দিকে প্রতি আউন্স (৩১.১০৩৪৭৬৮ গ্রাম) সোনার দর ১ হাজার ৩০৬ ডলার পর্যন্ত উঠেছিল। যুক্তরাষ্ট্রের প্রেসিডেন্ট নির্বাচনের পর সোনার দর কমতে থাকে। গত ১১ নভেম্বর প্রতি আউন্স সোনার দর ছিল প্রায় ১ হাজার ২২৩ ডলার। পরদিন দেশের বাজারে সোনার দর ভরিতে দেড় হাজার টাকার মতো কমায় সমিতি, কার্যকর হয় ১৪ নভেম্বর। অবশ্য গত এক সপ্তাহে আন্তর্জাতিক বাজারে সোনার দর আরেকটু কমে। সর্বশেষ ১৮ নভেম্বর প্রতি আউন্স সোনার দর ছিল ১ হাজার ২০৮ ডলার।
জুয়েলার্স সমিতির সাধারণ সম্পাদক দিলীপ কুমার আগরওয়ালা গতকাল প্রথম আলোকে বলেন, ‘আন্তর্জাতিক বাজারে দাম খুব একটা না কমলেও স্থানীয় বুলিয়ন মার্কেটে সোনার দর কিছুটা সংশোধিত হয়েছে। সে জন্য আবার সোনার দাম কমানো সম্ভব হয়েছে।’ তিনি বলেন, সোনার আন্তর্জাতিক দর কমলে বা বাড়লে বুলিয়ন মার্কেটে তার প্রভাব পড়তে একটু সময় লাগে।
অপর এক প্রশ্নের জবাবে সমিতির সাধারণ সম্পাদক বলেন, ‘দেশে শীতের মৌসুমে প্রচুর বিয়েশাদির অনুষ্ঠান হয়। এই সময়ে সোনার দর কমায় জুয়েলার্সগুলোর ব্যবসা অবশ্যই বাড়বে।’ তিনি বলেন, ‘আমরা চাই না, দেশের মানুষ সোনার অলংকার কিনতে অন্য দেশে যান। সে জন্য আমরা উদ্যোগী হয়েছি। যতটা সম্ভব দ্রুত দাম সংশোধন করছি।’
 
