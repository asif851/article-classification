
পুঁজিবাজার থেকে অর্থ সংগ্রহের অনুমোদন পেয়েছে দ্য পেনিনসুলা চিটাগং লিমিটেড। প্রতিষ্ঠানটি প্রাথমিক গণপ্রস্তাবের (আইপিও) মাধ্যমে সাড়ে পাঁচ কোটি শেয়ার ছেড়ে বাজার থেকে ১৬৫ কোটি টাকা উত্তোলন করবে।
আজ মঙ্গলবার বাংলাদেশ সিকিউরিটিজ অ্যান্ড এক্সচেঞ্জ কমিশনের (বিএসইসি) নিয়মিত সভায় এই অনুমোদন দেওয়া হয়।
বিএসইসির এক বিজ্ঞপ্তিতে জানানো হয়, দ্য পেনিনসুলা চিটাগংয়ের প্রতিটি শেয়ারের দাম ৩০ টাকা নির্ধারণ করা হয়েছে। এ ক্ষেত্রে ১০ টাকা অভিহিত মূল্যের প্রতিটি শেয়ারের সঙ্গে ২০ টাকা প্রিমিয়াম নেওয়া হচ্ছে। শেয়ারবাজার থেকে উত্তলিত অর্থ বিদ্যমান হোটেল সম্প্রসারণ, চট্টগ্রাম বিমানবন্দরের কাছে আরও একটি নতুন হোটেল নির্মাণ এবং ব্যাংক ঋণ পরিশোধ খাতে ব্যয় করা হবে।
গত বছরের ৩০ জুন শেষ হওয়া অর্থবছরের আর্থিক প্রতিবেদন অনুযায়ী পেনিনসুলা চিটাগং লিমিটেডের শেয়ারপ্রতি আয় (ইপিএস) ২.৪৯ টাকা এবং  শেয়ারপ্রতি প্রকৃত সম্পদমূল্য (এনএভি) ৩২.৭৩ টাকা।
দ্য পেনিনসুলা চিটাগংয়ের ইস্যু ব্যবস্থাপনার দায়িত্বে রয়েছে লংকাবাংলা ইনভেস্টমেন্টস লিমিটেড।
এদিকে আজকের সভায় ইউনাইটেড পাওয়ার জেনারেশন অ্যান্ড ডিস্ট্রিবিউশন কোম্পানি লিমিটেডকে বুক বিল্ডিং পদ্ধতিতে তিন কোটি ৩০ লাখ সাধারণ শেয়ার বিডিংয়ের জন্য অনুমোদন দেওয়া হয়েছে।
