
বাংলাদেশের সঙ্গে সদ্য সংযুক্ত ছিটমহলের বাসিন্দাদের জীবনযাত্রার মানোন্নয়নে অগ্রাধিকারমূলক সামাজিক দায়বদ্ধতা বা সিএসআর কার্যক্রম গ্রহণের জন্য সব ব্যাংক ও আর্থিক প্রতিষ্ঠানকে নির্দেশ দেওয়া হয়েছে। গতকাল রোববার বাংলাদেশ ব্যাংক এ নির্দেশ জারি করেছে। তাতে বলা হয়েছে, দীর্ঘ ৬৮ বছর পর দহগ্রাম ও আঙ্গরপোতাসহ ১১১টি ছিটমহল বাংলাদেশের অন্তর্ভুক্ত হয়েছে। এসব এলাকায় বসবাসরত ভাগ্যহত ও সুবিধাবঞ্চিত জনগণের মানোন্নয়নে বিভিন্ন কার্যক্রম গ্রহণ করা দরকার। এ জন্য ব্যাংক ও আর্থিক প্রতিষ্ঠানগুলোকে এসব এলাকার মানুষের জন্য অগ্রাধিকারমূলক সিএসআর কার্যক্রম গ্রহণের পরামর্শ দিয়েছে কেন্দ্রীয় ব্যাংক। গতকালই এ সংক্রান্ত নির্দেশনার চিঠি সব ব্যাংক ও আর্থিক প্রতিষ্ঠানে পাঠানো হয়েছে। 
