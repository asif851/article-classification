
গরু-মহিষের নাড়িভুঁড়ি, শিং ও রগ রপ্তানির বিপরীতে ভর্তুকি দেওয়ার সিদ্ধান্ত হয়েছে। এ ছাড়া শস্য ও শাকসবজির বীজ রপ্তানি করলেও পাওয়া যাবে এ সুবিধা। পাটকাঠি থেকে উৎপাদিত কার্বন রপ্তানির বিপরীতেও এ ভর্তুকি-সুবিধা মিলবে।সাভারের চামড়া শিল্পনগরীতে উৎপাদিত ‘ক্রাস্ট’ ও ‘ফিনিশড’ লেদার রপ্তানির বিপরীতে রপ্তানি ভর্তুকি পাওয়া যাবে। এ ছাড়া চামড়াজাত দ্রব্য ও জাহাজ রপ্তানিতে নগদ সহায়তা ও ভর্তুকি বাড়ানো হয়েছে।গতকাল মঙ্গলবার বাংলাদেশ ব্যাংকের এক প্রজ্ঞাপনে চলতি বছরের ১ জুলাই থেকে আগামী বছরের ৩০ জুন পর্যন্ত এ সহায়তা পাওয়া যাবে বলে জানানো হয়।এতে বলা হয়েছে, বস্ত্র খাতে শুল্ক বন্ড ও ডিউটি ড্র-ব্যাকের পরিবর্তে বিকল্প নগদ সহায়তা এবং এ খাতের ক্ষুদ্র ও মাঝারি শিল্পের অতিরিক্ত সুবিধা আগের মতো ৪ শতাংশ থাকবে। এ ছাড়া বস্ত্র খাতে নতুন বাজার সম্প্রসারণে (আমেরিকা/কানাডা/ইইউ ছাড়া) ৩ শতাংশ সহায়তা পাওয়া যাবে। ইউরোর দাম কমায় এই অঞ্চলে বস্ত্র খাতের রপ্তানিকারকদের জন্য বিদ্যমান ৪ শতাংশের সঙ্গে অতিরিক্ত আরও ২ শতাংশ বিশেষ সহায়তা নতুন করে যুক্ত করা হয়েছে।প্রজ্ঞাপনে হোগলা, খড়, আখের ছোবড়া দিয়ে হাতে তৈরি পণ্য রপ্তানিতে ১৫ শতাংশ এবং কৃষিপণ্য ও হালাল মাংস রপ্তানিতে ভর্তুকি ২০ শতাংশ বহাল রাখা হয়েছে। এ ছাড়া হিমায়িত চিংড়ি রপ্তানিতে বরফ আচ্ছাদনের হার ৭ থেকে ১০ শতাংশ এবং অন্যান্য মাছের ক্ষেত্রে বরফ আচ্ছাদনের হার ২ থেকে ৫ শতাংশ রাখা হয়েছে। বিভিন্ন ধরনের পাটপণ্য রপ্তানিতে নগদ ভর্তুকি পণ্যভেদে ৫ থেকে ২০ শতাংশ করা হয়েছে; আগে যা ছিল ৫ থেকে ১০ শতাংশ।এ ছাড়া চামড়াজাত দ্রব্যাদি রপ্তানি খাতে নগদ সহায়তার হার সাড়ে ১২ শতাংশ থেকে বাড়িয়ে ১৫ শতাংশ এবং জাহাজ রপ্তানির বিপরীতে রপ্তানি ভর্তুকির হার ৫ শতাংশ থেকে বাড়িয়ে ১০ শতাংশ করা হয়েছে। আলু রপ্তানি খাতে ভর্তুকির হার ২০ শতাংশ থেকে কমিয়ে ১০ শতাংশ নির্ধারণ করা হয়েছে। এ ছাড়া ফার্নিচার রপ্তানির বিপরীতে ভর্তুকি ১৫ শতাংশ, প্লাস্টিক দ্রব্য রপ্তানিতে ভর্তুকি ১০ শতাংশ আগের মতোই বহাল রাখা হয়েছে।চলতি অর্থবছরে নতুন করে সাভারের চামড়া শিল্পনগরীতে উৎপাদিত ক্রাস্ট ও ফিনিশড লেদার রপ্তানির বিপরীতে রপ্তানি ৫ শতাংশ ভর্তুকির সিদ্ধান্ত জানানো হয়েছে। তা ছাড়া গরু-মহিষের নাড়িভুঁড়ি, শিং ও রগ রপ্তানির বিপরীতে ১০ শতাংশ রপ্তানি ভর্তুকি দেওয়ার সিদ্ধান্ত হয়েছে। শস্য ও শাকসবজির বীজ রপ্তানি এবং পাটকাঠি থেকে উৎপাদিত কার্বন রপ্তানির বিপরীতে ২০ শতাংশ ভর্তুকি দেওয়ার সিদ্ধান্ত হয়েছে। তবে কেন্দ্রীয় ব্যাংক এ-সংক্রান্ত প্রজ্ঞাপন জারির পরই এই সুবিধা পাওয়া যাবে।
