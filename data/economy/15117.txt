
দেশ এখন সাধারণ চাল রপ্তানিরও উপযোগী। তাই দেশের উদ্বৃত্ত চাল রপ্তানি করা হবে। বাণিজ্যমন্ত্রী তোফায়েল আহমেদ আজ সচিবালয়ে নিত্যপ্রয়োজনীয় পণ্যের সরবরাহ ও মূল্য পরিস্থিতি পর্যালোচনা সভায় এ কথা জানিয়েছেন।বাণিজ্যমন্ত্রী বলেছেন, ৩০ থাকে ৪০ লাখ টন চাল উদ্বৃত্ত রয়েছে। আমরা এগুলো রপ্তানির বাজার খুঁজছি। আফ্রিকার দেশগুলোতে রপ্তানি করা যেতে পারে।তোফায়েল আহমেদ বলেন, ইতিমধ্যে শ্রীলঙ্কায় ৫০ হাজার টন চাল রপ্তানি হয়েছে। বর্তমানে সুগন্ধি চাল রপ্তানি হয়। এখন সাধারণ চালও রপ্তানি করা হবে। গুদামে চাল রাখার জায়গা পাওয়া যাচ্ছে না বলেও উল্লেখ করেন তিনি।২০১৪-১৫ অর্থবছরে দেশে ৩ কোটি ৪৭ লাখ ১১ হাজার টন চাল উৎপাদন হয়েছে। দেশের বার্ষিক চালের চাহিদা ৩ কোটি ২৮ লাখ ৫০ হাজার টন। খাদ্য মন্ত্রণালয়ের পক্ষ থেকে বৈঠকে এ তথ্য উপস্থাপন করা হয়েছে।
