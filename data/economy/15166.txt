
চলতি ২০১৫-১৬ অর্থবছরে বাংলাদেশকে ১৭৫ কোটি ডলার দেওয়ার প্রতিশ্রুতি দিয়েছে বিশ্বব্যাংক। ১১টি উন্নয়ন প্রকল্পে ঋণ ও অনুদান হিসেবে এ অর্থ দেবে দাতা সংস্থাটি।
বিশ্বব্যাংকের সফররত দক্ষিণ এশীয় অঞ্চলের প্রধান অর্থনীতিবিদ মার্টিন রামার সঙ্গে গতকাল মঙ্গলবার এক বৈঠকের পর পরিকল্পনামন্ত্রী আ হ ম মুস্তফা কামাল গতকাল সাংবাদিকদের এ তথ্য দেন। সাক্ষাৎ শেষে পরিকল্পনামন্ত্রী সাংবাদিকদের সভা সম্পর্কে অবহিত করেন।
বিশ্বব্যাংক যেসব প্রকল্পে অর্থ প্রদানের প্রতিশ্রুতি দিয়েছে সেগুলো হলো জাতীয় কৃষিপ্রযুক্তি প্রকল্প, ন্যাশনাল এগ্রিকালচারাল টেকনিক্যাল প্রোগ্রাম, নদীতীর উন্নয়ন কর্মসূচি, ঘোড়াশালের ৪ নম্বর বিদ্যুৎ ইউনিটে পুনর্বিদ্যুতায়ন প্রকল্প, অতিদরিদ্রদের বাসস্থান, আঞ্চলিক আবহাওয়া ও জলবায়ু সেবা, আঞ্চলিক যোগাযোগ, কলেজ শিক্ষা উন্নয়ন, তৃতীয় প্রাথমিক শিক্ষা কর্মসূচি, দক্ষতা উন্নয়ন এবং সিদ্ধিরগঞ্জ বিদ্যুৎকেন্দ্র প্রকল্প।
পদ্মা সেতুর অর্থায়ন সম্পর্কে প্রশ্ন করলে  মার্টিন রামা বলেন, পদ্মা সেতুর মতো অন্য প্রকল্পে বিশ্বব্যাংক অর্থায়ন করতে পারে। বাংলাদেশ নিজস্ব অর্থায়নে পদ্মা সেতু বাস্তবায়ন করছে, এটা খুবই আশাব্যঞ্জক।
তবে পরিকল্পনামন্ত্রী বলেন, পদ্মা সেতুর মতো অন্য বড় প্রকল্পে বিশ্বব্যাংক অর্থ দিতে পারে।
 
