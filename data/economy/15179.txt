
রোহিঙ্গা শিশু শরণার্থীদের জন্য ত্রাণ কার্যক্রম ঘোষণা করেছে বেসরকারি বিমান পরিবহন সংস্থা ইউএস-বাংলা এয়ারলাইনস। আজ রোববার এক সংবাদ বিজ্ঞপ্তিতে এ খবর জানিয়েছে এয়ারলাইনস সংস্থাটির কর্তৃপক্ষ। আগামী তিন মাস প্রতিটি টিকিট বিক্রির আয় থেকে ১০০ টাকা করে রোহিঙ্গা শিশু শরণার্থীদের জন্য দেওয়া হবে। ওই টাকা দিয়ে শিশুখাদ্য, পোশাক ও ওষুধ কিনে দেওয়া হবে।
ইউএস-বাংলা এয়ারলাইনসের মার্কেটিং সাপোর্ট অ্যান্ড পাবলিক রিলেশনস বিভাগের উপমহাব্যবস্থাপক মো. কামরুল ইসলাম স্বাক্ষরিত সংবাদ বিজ্ঞপ্তিতে বলা হয়েছে, জাতিসংঘের হিসাব অনুযায়ী এরই মধ্যে প্রায় ৩ লাখ ৭০ হাজার শরণার্থী মিয়ানমার থেকে বিভিন্ন সীমান্ত পয়েন্ট দিয়ে বাংলাদেশে আশ্রয় নিয়েছে। চরম মানবিক সংকট দেখা দিয়েছে আশ্রয়শিবিরগুলোতে। রোহিঙ্গা শরণার্থীরা সীমাহীন কষ্টে দিন কাটাচ্ছেন। সারা দেশ থেকে সাধারণ জনগণসহ বিভিন্ন সংগঠন রোহিঙ্গাদের নানাভাবে সহযোগিতা করছেন। ইউএস-বাংলা এয়ারলাইনস সামাজিক দায়বদ্ধতার অংশ হিসেবে শিশু শরণার্থীদের শিশুখাদ্য, ওষুধ ও পোশাক দেওয়ার সিদ্ধান্ত নিয়েছে।
বর্তমান রোহিঙ্গা সংকটে সার্বিকভাবে পাশে থাকার প্রত্যয় ঘোষণা করেছে এয়ারলাইনস সংস্থাটি।
