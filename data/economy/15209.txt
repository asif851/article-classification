
চলতি অর্থবছর বাংলাদেশের মোট দেশজ উৎপাদনের (জিডিপি) প্রবৃদ্ধির হার ৬ দশমিক ৫ শতাংশ হবে বলে পূর্বাভাস দিয়েছে জাতিসংঘের এশিয়া ও প্রশান্ত মহাসাগরীয় অঞ্চলের অর্থনৈতিক ও সামাজিক কমিশন (ইউএন-এসকাপ।সংস্থাটি এশিয়া ও প্রশান্ত মহাসাগরীয় অঞ্চলের দেশগুলোর আর্থসামাজিক পরিস্থিতির গত বছরের পরিস্থিতি পর্যালোচনা করে ২০১৫ সাল সম্পর্কে কিছু পর্যবেক্ষণ ও পূর্বাভাস দিয়েছে। এ-সংক্রান্ত প্রতিবেদনটি গতকাল মঙ্গলবার ব্যাংকক থেকে আনুষ্ঠানিকভাবে প্রকাশ করা হয়েছে।এতে বলা হয়েছে, এই অঞ্চলের সার্বিক অর্থনৈতিক প্রবৃদ্ধির হার ২০১৪ সালের ৫ দশমিক ৬ শতাংশ থেকে ২০১৫ সালে ৫ দশমিক ৮ শতাংশে উন্নীত হবে। আর তা চালিত হবে কয়েকটি প্রধান উন্নয়নশীল অর্থনীতির উন্নততর পরিস্থিতির কারণে। একই সময়ে মূলস্ফীতির হার ৩ দশমিক ৯ শতাংশ থেকে কমে ৩ দশমিক ৫ শতাংশ হতে পারে।এসকাপ যে কয়টি প্রধান উন্নয়নশীল অর্থনীতির কথা উল্লেখ করেছে, সেগুলো হলো বাংলাদেশ, ভারত, ইন্দোনেশিয়া, দক্ষিণ কোরিয়া ও থাইল্যান্ড। এই দেশগুলো নতুন বছরে সবচেয়ে বেশি প্রবৃদ্ধি অর্জন করবে বলে এসকাপ মনে করে। আর তা বহুলাংশে সম্ভব হবে এসব দেশের কাঠামোগত সংস্কার অব্যাহত রাখার ফলে।সংস্থাটি আরও বলেছে, আন্তর্জাতিক অর্থনৈতিক নিষেধাজ্ঞার কারণে রাশিয়ার অর্থনীতি সবচেয়ে বেশি চ্যালেঞ্জের মুখে পড়বে, যেখানে নিষেধাজ্ঞা কিছুটা শিথিল হওয়ায় ইরানের অর্থনীতি খানিকটা লাভবান হবে।বাংলাদেশের প্রবৃদ্ধির হার বিগত অর্থবছরে ৬ দশমিক ১ শতাংশ ছিল উল্লেখ করে প্রতিবেদনে চলতি বছরে তা ৬ দশমিক ৫ শতাংশে উন্নীত হবে বলে উল্লেখ করা হয়েছে। একই সময়ে গড় মূল্যস্ফীতির হার নেমে আগের বছরের ৭ দশমিক ৫ শতাংশ থেকে ৬ দশমিক ৫ শতাংশে নেমে আসবে বলেও পূর্বাভাস দেওয়া হয়েছে।এসকাপ বাংলাদেশের প্রবৃদ্ধির চালিকা হিসেবে প্রবাসী-আয়ের গতিময়তা, মার্কিন যুক্তরাষ্ট্রের অর্থনীতি চাঙা হওয়ার পরিপ্রেক্ষিতে রপ্তানি জোরদার হওয়া, মূল্যস্ফীতির চাপ সহনীয় হওয়া এবং সংকুলানমুখী রাজস্ব নীতিকে উল্লেখ করেছে।প্রতিবেদনে অবশ্য এ-ও বলা হয়েছে যে জ্বালানি তেলের দাম কমায় মধ্যপ্রাচ্যের তেল রপ্তানিকারক দেশগুলো থেকে প্রবাসী-আয় প্রবাহ কমতে পারে। তাতে বাংলাদেশ, ভারত, পাকিস্তান ও শ্রীলঙ্কার ওপর কিছুটা প্রভাব পড়বে।বিশ্ববাজারে জ্বালানি তেলের অব্যাহত দরপতনে রাশিয়া ব্যাপকভাবে ক্ষতিগ্রস্ত হলেও দক্ষিণ কোরিয়া, ফিলিপাইন, সিঙ্গাপুর, থাইল্যান্ড, তুরস্ক, ভারত ও চীনের প্রবৃদ্ধির জন্য তা বিশেষভাবে সহায়ক হবে।
