
সূচকের দরপতন অব্যাহত আছে দেশের দুই পুঁজিবাজার ঢাকা স্টক এক্সচেঞ্জ (ডিএসই) ও চট্টগ্রাম স্টক এক্সচেঞ্জে (সিএসই)। আজ সোমবার সপ্তাহের দ্বিতীয় কার্যদিবস লেনদেনের গতিও কম দুই পুঁজিবাজারে।
এ ছাড়া বেশির ভাগ প্রতিষ্ঠানের শেয়ারের দর কমেছে।
ডিএসইতে আজ দুপুর সাড়ে ১২টা নাগাদ ডিএসইএক্স সূচক ২৩ দশমিক ১৫ পয়েন্ট কমে অবস্থান করছে ৫৪৭৭ পয়েন্টে। দুপুর সাড়ে ১২টা পর্যন্ত লেনদেন হয়েছে প্রায় ৫৭৬ কোটি ২৪ লাখ টাকা। গত কার্যদিবস এ সময় পর্যন্ত লেনদেনের পরিমাণ ছিল প্রায় ৬১১ কোটি ৯৫ লাখ টাকা। আজ দুপুর সাড়ে ১২টা নাগাদ ডিএসইতে লেনদেনে অংশ নিয়েছে ৩২৪টি কোম্পানি ও মিউচুয়াল ফান্ডের শেয়ার। এর মধ্যে দর বেড়েছে ১০৪ টির, কমেছে ১৯৮ টির। দর অপরিবর্তিত রয়েছে ২২টি কোম্পানির।
অন্যদিকে, সিএসইতে আজ দুপুর ১২টা নাগাদ সার্বিক সূচক কমেছে ৯ দশমিক ২১ পয়েন্ট। মোট লেনদেনের পরিমাণ প্রায় ৩১ কোটি ৮৯ লাখ টাকা। গত কার্যদিবস দুপুর সাড়ে ১২টা পর্যন্ত লেনদেনের পরিমাণ ছিল প্রায় ৩৩ কোটি ৮০ লাখ টাকা। আজ দুপুর সাড়ে ১২টা নাগাদ সিএসইতে লেনদেনে অংশ নিয়েছে ২২৮টি কোম্পানি ও মিউচুয়াল ফান্ডের শেয়ার। এর মধ্যে দর বেড়েছে ৮৩ টির, কমেছে ১২৭ টির। দর অপরিবর্তিত রয়েছে ১৮টি কোম্পানির।
গতকাল চলতি অর্ধবছরের শেষার্ধের মুদ্রানীতি ঘোষণা করে বাংলাদেশ ব্যাংক। মুদ্রানীতি ঘোষণার পরপরই সপ্তাহের প্রথম কার্যদিবসে গতকাল রোববার দেশের শেয়ারবাজারে বড় ধরনের দরপতন ঘটে। লেনদেন শেষে ডিএসইএক্স ২ শতাংশের বেশি বা ১১৮ পয়েন্ট কমে। অপরদিকে সিএসইতে সার্বিক সূচকটিও এদিন ২ দশমিক ৩৬ শতাংশ বা ৪১১ পয়েন্ট কমেছে।
