
তৈরি পোশাকশিল্পের কর্মপরিবেশ উন্নয়নে গঠিত ক্রেতাদের দুই জোট অ্যাকর্ড ও অ্যালায়েন্সের ৪৮ সদস্য পোশাক কারখানা ভবনের কাঠামোগত, বৈদ্যুতিক ও অগ্নিবিষয়ক সব ধরনের ত্রুটির সংস্কারকাজ শেষ করেছে। এই কারখানাগুলোকে স্বীকৃতিস্বরূপ সনদ দিয়েছে দুই জোট।সংস্কারকাজ শেষ করা ৪৮ কারখানার মধ্যে ইউরোপীয় ক্রেতাদের জোট অ্যাকর্ডের ১৭টি ও উত্তর আমেরিকার ক্রেতাদের জোট অ্যালায়েন্সের ২৯টি। বাকি দুটি কারখানা উভয় জোটেরই সদস্য।সর্বশেষ গত রোববার অ্যালায়েন্সের সদস্য পোশাক কারখানা ওলিও অ্যাপারেলস ও ফাউন্টেন গার্মেন্টস ম্যানুফ্যাকচারিং সব ধরনের ত্রুটির সংস্কারকাজ শেষ করায় সনদ পেয়েছে। তার আগে গত ২৮ জুলাই প্রাণ-আরএফএল গ্রুপের চরকা টেক্সটাইল সব ধরনের ত্রুটির সংস্কারকাজ শেষ করে অ্যাকর্ডের সনদ পেয়েছে। ২০১৩ সালে নরসিংদীর চরকা টেক্সটাইলের উৎপাদন শুরু হয়। গতকাল বুধবার গ্রুপটির পাঠানো সংবাদ বিজ্ঞপ্তিতে বিষয়টি জানা হয়।২০১৩ সালের ২৪ এপ্রিল সাভারের রানা প্লাজা ধসের পর তৈরি পোশাকশিল্পের কর্মপরিবেশ উন্নয়নে ইউরোপীয় ইউনিয়নের ব্র্যান্ড ও ক্রেতাপ্রতিষ্ঠান, দুটি বৈশ্বিক শ্রম সংগঠন, আট বাংলাদেশি শ্রম সংগঠন ও চারটি বেসরকারি সংস্থার সমন্বয়ে অ্যাকর্ড গঠিত হয়। জোটটি ১ হাজার ৬৪৬ পোশাক কারখানার পরিদর্শন শেষ করেছে অ্যাকর্ড।এদিকে সংস্কারকাজ সম্পন্ন করায় কারখানাগুলো যেমন স্বীকৃতিস্বরূপ সনদ পাচ্ছে, তেমনি নির্দিষ্ট সময়ে কর্মপরিবেশ উন্নয়নকাজে অগ্রগতি অর্জনে ব্যর্থ কারখানার সঙ্গে ব্যবসায়িক সম্পর্ক ছিন্ন করছে জোটগুলো।ত্রুটি সংস্কারকাজে সন্তোষজনক অগ্রগতি না হওয়ায় এখন পর্যন্ত ৪৯ কারখানার সঙ্গে সম্পর্ক ছিন্ন করেছে অ্যাকর্ড। এই কারখানাগুলো জোটটির সঙ্গে চুক্তিবদ্ধ ১৯০-এর বেশি ব্র্যান্ড ও ক্রেতাপ্রতিষ্ঠানের পোশাক তৈরির কাজ পাবে না। একই কারণে অ্যালায়েন্স তার সদস্য ৮৭ কারখানার সঙ্গে ব্যবসায়িক সম্পর্ক ছিন্ন করেছে। জোটটির সঙ্গে চুক্তিবদ্ধ আছে ২৮টি ব্র্যান্ড ও ক্রেতাপ্রতিষ্ঠানের।
