
শেয়ারবাজারে তালিকাভুক্ত দেশের একমাত্র মুঠোফোন অপারেটর গ্রামীণফোন ৮৫ শতাংশ অন্তর্বর্তীকালীন নগদ লভ্যাংশ ঘোষণা করেছে। গত ৩০ জুন সমাপ্ত অর্ধবার্ষিক আর্থিক প্রতিবেদনের ভিত্তিতে কোম্পানিটির পরিচালনা পর্ষদ এ লভ্যাংশ ঘোষণা করেছে।রাজধানীর বসুন্ধরায় আজ সোমবার বছরের দ্বিতীয় প্রান্তিকের (এপ্রিল-জুন) আর্থিক ফলাফল প্রকাশ উপলক্ষে আয়োজিত সংবাদ সম্মেলনে এসব তথ্য জানিয়েছে প্রতিষ্ঠানটি। একই সময়ে ঢাকা স্টক এক্সচেঞ্জের ওয়েবসাইটেও অন্তর্বর্তীকালীন মুনাফার এ তথ্য প্রকাশ করেছে গ্রামীণফোন।ঘোষিত লভ্যাংশ অনুযায়ী, গ্রামীণফোনের ১০ টাকা অভিহিত মূল্যের (ফেসভ্যালু) প্রতিটি শেয়ারের বিপরীতে ৮ টাকা ৫০ পয়সা লভ্যাংশ পাবেন শেয়ারধারীরা। প্রকাশিত প্রতিবেদন অনুযায়ী, অর্ধবার্ষিক হিসাবে কোম্পানিটির শেয়ারপ্রতি আয় (ইপিএস) দেখানো হয়েছে ৭ টাকা ৯২ পয়সা। ঘোষিত অন্তর্বর্তীকালীন লভ্যাংশের জন্য রেকর্ড তারিখ নির্ধারণ করা হয়েছে আগামী ৮ আগস্ট।সংবাদ সম্মেলনে জানানো হয়, ২০১৬ সালের প্রথম ছয় মাসে গ্রামীণফোনের আয় হয়েছে ৫ হাজার ৫৬০ কোটি টাকা, যা ২০১৫ সালের একই সময়ের তুলনায় ৮ দশমিক ১ শতাংশ বেশি। ইন্টারনেট ডেটা থেকে বছরের প্রথম ছয় মাসে গ্রামীণফোনের আয় বেড়েছে প্রায় ৬৫ শতাংশ। চলতি বছরের জুন পর্যন্ত প্রতিষ্ঠানটির ইন্টারনেট ব্যবহারকারীর সংখ্যা দাঁড়িয়েছে ২ কোটি ১৮ লাখ।
গ্রামীণফোনের প্রধান নির্বাহী কর্মকর্তা রাজীব শেঠি বলেন, ‘গ্রামীণফোন খুব সফলভাবে ২০১৬ সালের প্রথম ছয় মাস পার করেছে। এ সময়ে ডেটা গ্রাহক ও এর ব্যবহার—দুটিই বেড়েছে। একই সঙ্গে ভয়েস কল থেকেও আমাদের আয় বেড়েছে।’সংবাদ সম্মেলনে আরও বক্তব্য দেন গ্রামীণফোনের প্রধান অর্থ কর্মকর্তা (সিএফও) দিলীপ পাল। এ সময় প্রতিষ্ঠানটির ঊর্ধ্বতন কর্মকর্তারা উপস্থিত ছিলেন।
