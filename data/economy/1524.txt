
তরুণদের পাঁচটি দল। তারা এসেছে নতুন পাঁচটি উদ্যোগ নিয়ে। তরুণদের পক্ষ থেকে দলনেতা নিজেদের উদ্ভাবনী ব্যবসায়িক ধারণা উপস্থাপন করলেন। উদ্দেশ্য বাজার ও বিনিয়োগকারী খুঁজে বের করা। উপস্থিত শতাধিক দেশি ও বিদেশি বিনিয়োগকারী, বিশেষজ্ঞ ধারণাগুলো শুনলেন, নানা প্রশ্ন করলেন, নানা পরামর্শও দিলেন।অনুষ্ঠানটি হয়েছে গ্রামীণফোনের করপোরেট কার্যালয় রাজধানীর বসুন্ধরার জিপি হাউসে। এর নাম তাঁরা দিয়েছেন ‘জিপি অ্যাকসেলারেটর’-এর দ্বিতীয় ব্যাচের ডেমো ডে। এর আয়োজক গ্রামীণফোন ও এসডি এশিয়া। আর পাঁচ ‘স্টার্টআপ’ হলো বাজঅ্যালি, সোশিয়ান, ক্র্যামস্ট্যাক, ঘুরি ও সিএমইডি। অনুষ্ঠানে প্রধান অতিথি ছিলেন তথ্য ও যোগাযোগপ্রযুক্তি প্রতিমন্ত্রী জুনাইদ আহমেদ।অনুষ্ঠানে আরও বক্তব্য দেন গ্রামীণফোনের প্রধান নির্বাহী কর্মকর্তা পিটার বি. ফারবার্গ, গ্রামীণফোনের হেড অব ট্রান্সফরমেশন কাজী মাহবুব হোসেন, হেড অব জিপি অ্যাকসেলারেটর মিনহাজ আনোয়ার এবং এসডি এশিয়ার প্রধান নির্বাহী কর্মকর্তা মুস্তাফিজুর রহমান।নতুন উদ্যোগগুলোর মধ্যে বিপণন ও সম্পৃক্ততা সেবাদানকারী প্ল্যাটফর্ম বাজঅ্যালি। তারা একটি মিসড কলের মাধ্যমে ব্র্যান্ডগুলোকে এর ভোক্তাদের সঙ্গে সংযুক্ত হতে সহায়তা করবে। গ্রাহকদের সঙ্গে ব্র্যান্ডের যোগাযোগ স্থাপনে সম্পূর্ণ নতুন একই পদ্ধতি এটি।সোশিয়ান আর্টিফিশিয়াল ইন্টেলিজেন্সকেন্দ্রিক সামাজিক যোগাযোগমাধ্যম বিশ্লেষণের একটা প্ল্যাটফর্ম সোশিয়ান। সোশিয়ান সামাজিক যোগাযোগমাধ্যমে ভোক্তাদের পোস্টগুলো বিশ্লেষণ করে জানতে পারবে যে বাজারে প্রতিযোগীদের তুলনায় তারা কোন অবস্থানে আছে।ক্র্যামস্ট্যাক ব্যবসায়িক প্রতিষ্ঠানগুলোকে ব্যবসাসংক্রান্ত তথ্যের উৎসের সঙ্গে সংযুক্ত থাকার সুযোগ করে দেবে।দেশের ভেতরে কিংবা বাইরে ঘুরতে যাওয়ার ক্ষেত্রে মার্কেটপ্লেস হিসেবে কাজ করবে ঘুরি। এটা গ্রাহকদের হোটেল রুম, বিমান টিকিট, ট্যুর প্যাকেজ, পরিবহনব্যবস্থা ও অন্যান্য আকর্ষণীয় অফারের ওপর ভিত্তি করে ভ্রমণ পরিকল্পনা করতে সহায়তা করবে।সবশেষে বাংলাদেশিদের জন্য ক্লাউডভিত্তিক ‘স্মার্ট হেলথ মনিটরিং’ ব্যবস্থা হচ্ছে সিএমইডি। এটি রোগীর তথ্য ও চিকিৎসাব্যবস্থা-সংক্রান্ত যাবতীয় তথ্য সংরক্ষণ এবং স্বয়ংক্রিয়ভাবে পৃথক পৃথক রোগের সাধারণ চিকিৎসা দিতে সিদ্ধান্ত গ্রহণে সহায়তা করবে। প্রত্যন্ত অঞ্চল যেখানে স্বাস্থ্যসেবা পাওয়া যায় না, সেখানেও ব্যক্তিকেন্দ্রিকভাবে স্বাস্থ্যের অবস্থা পর্যবেক্ষণ করতে পারবে সিএমইডি।অনুষ্ঠানে জানানো হয়, গত চার মাসে বিপুল সময় ব্যয় করে উদ্যোক্তাদের ব্যবসাকে গড়ে তুলতে সহায়তা করা হয়েছে। এর মধ্যেই একটি কোম্পানি এত দূর এগিয়ে গেছে যে ২০১৬-এর শেষে তার রাজস্ব হবে প্রায় ১ লাখ ডলার।উল্লেখ্য, ২০১৫ সালের অক্টোবর মাসে বাংলাদেশের সেরা প্রযুক্তি স্টার্টআপগুলো খুঁজে বের করার উদ্দেশ্যে এসডি এশিয়ার যৌথ সহযোগিতায় জিপি অ্যাকসেলারেটরের উদ্বোধন করে গ্রামীণফোন। এ কর্মসূচির প্রথম ব্যাচ শেষ হওয়ার পর এ বছর আগস্টে দ্বিতীয় ব্যাচের যাত্রা শুরু হয়।শতাধিক আবেদনপত্রের ভেতর থেকে এই পাঁচ উদ্যোগকে বাছাই করা হয়েছে। দেওয়া হয়েছে চার মাসের প্রশিক্ষণ। ব্যবসা শুরু করার জন্য প্রাথমিক বিনিয়োগ হিসেবে দেওয়া হয়েছে ১১ লাখ টাকার আর্থিক সহায়তা। জিপি হাউসের ভেতর কাজ করেছে তরুণদের এই পাঁচটি দল।
