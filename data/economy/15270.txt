
আগামী পয়লা ডিসেম্বর থেকে মিয়ানমারে আন্তর্জাতিক ফ্লাইট শুরু করতে যাচ্ছে বেসরকারি বিমান সংস্থা নভোএয়ার। রাজধানীর একটি হোটেলে গতকাল বুধবার আয়োজিত এক সংবাদ সম্মেলনে এ তথ্য জানান প্রতিষ্ঠানটির ব্যবস্থাপনা পরিচালক মফিজুর রহমান। সংবাদ সম্মেলনে জানানো হয়, নভোএয়ারের প্রথম আন্তর্জাতিক ফ্লাইটটি মিয়ানমারের ইয়াঙ্গুনে চালু হচ্ছে। ঢাকা-ইয়াঙ্গুন-ঢাকা আকাশপথে সপ্তাহে তিনটি ফ্লাইট পরিচালনা করা হবে। প্রতি সপ্তাহের শুক্র, রবি ও মঙ্গলবার এই ফ্লাইট চলাচল করবে। যাত্রা শুরু উপলক্ষে এ পথে ভ্রমণে সব ধরনের করসহ সর্বনিম্ন ভাড়া নির্ধারণ করা হয়েছে ২৫ হাজার ২২০ টাকা। ফ্লাইট পরিচালনায় এমব্রেয়ার উড়োজাহাজ ব্যবহার করা হবে বলে জানানো হয়।মফিজুর রহমান বলেন, ‘তিন বছর ধরে অভ্যন্তরীণ রুটে ফ্লাইট পরিচালনা করছে। সঠিক সময়ে ফ্লাইট পরিচালনা ও যাত্রীসেবার সর্বোচ্চ মান নিশ্চিত করে দেশের সেরা এয়ারলাইনের পুরস্কার পেয়েছে নভোএয়ার। সেই সফলতার ধারাবাহিকতায় আন্তর্জাতিক ফ্লাইট শুরু করতে যাচ্ছি আমরা।’ সংবাদ সম্মেলনে নভোএয়ারের প্রধান বিপণন কর্মকর্তা সোহেল মজিদ বলেন, ২০১০ সালে মিয়ানমারে বিদেশি বিনিয়োগ শুরু হওয়ার পর থেকেই বিশ্বের বড় প্রতিষ্ঠানগুলো সেখানে তাদের ব্যবসা বাড়াতে মনোযোগ দেয়। বিশেষ করে তেল, গ্যাস, কয়লা, মূল্যবান পাথর, টেলিযোগাযোগসহ বিভিন্ন খাতে বিনিয়োগ দিন দিন বাড়ছে। মিয়ানমার পর্যটকদের জন্য আকর্ষণীয় স্থান। দেশটিতে প্রাকৃতিক সৌন্দর্যের পাশাপাশি ঐতিহ্যবাহী ধর্মীয় উপাসনালয় ও পুরোনো ঐতিহাসিক স্থাপনা রয়েছে। দেশটিতে পর্যটক সংখ্যা গত তিন বছরে গড়ে ১০ লাখ করে বাড়ছে। বাংলাদেশের পর্যটকদের সুবিধার জন্য নভোএয়ার যাত্রীদের জন্য ভিসা সুবিধা, হোটেল বুকিংসহ আলাদা ভ্রমণ প্যাকেজ তৈরি করেছে। দুই রাত তিন দিনের এ প্যাকেজ জনপ্রতি ৩২ হাজার ৩০০ টাকা থেকে শুরু হবে। বর্তমানে সংস্থাটি অভ্যন্তরীণ রুটে ঢাকার সঙ্গে চট্টগ্রাম, কক্সবাজার, সিলেট ও যশোরে ফ্লাইট পরিচালনা করছে।
