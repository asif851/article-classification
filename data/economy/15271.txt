
কিছুতেই থামছে না ইস্টার্ন কেব্‌লসের অস্বাভাবিক মূল্যবৃদ্ধি। গতকাল মঙ্গলবার কোম্পানিটি ঢাকা স্টক এক্সচেঞ্জে (ডিএসই) মূল্যবৃদ্ধির শীর্ষে ছিল। এদিন কোম্পানিটির প্রতিটি শেয়ারের দাম ১৪ টাকা ২০ পয়সা বা প্রায় সাড়ে ৬ শতাংশ বেড়ে দাঁড়িয়েছে ২৩৪ টাকায়।ডিএসইর ওয়েবসাইটের তথ্য অনুযায়ী, গত ১৬ কার্যদিবসে সরকারি মালিকানাধীন ইস্টার্ন কেব্‌লসের প্রতিটি শেয়ারের দাম প্রায় ১০০ টাকা বেড়েছে। গত ১৩ নভেম্বর কোম্পানিটির প্রতিটি শেয়ারের বাজারমূল্য ছিল ১৪০ টাকা ৫০ পয়সা। এরপর প্রায় একটানা বেড়েছে এই শেয়ারের দাম।বাজারসংশ্লিষ্ট বিভিন্ন সূত্রে জানা গেছে, কেব্‌লস ব্যবসার সঙ্গে জড়িত বেসরকারি খাতের বড় একটি শিল্প গ্রুপ সরকারি মালিকানাধীন এ কোম্পানির বিপুল পরিমাণ শেয়ার কিনেছে। এ খবরে অস্বাভাবিক মূল্যবৃদ্ধি ঘটেছে কোম্পানিটির শেয়ারের।
 অস্বাভাবিক মূল্যবৃদ্ধির কারণে ইস্টার্নের শেয়ার বর্তমানে বাজারে সবচেয়ে বেশি ঝুঁকিপূর্ণ হয়ে উঠেছে। সর্বশেষ অনিরীক্ষিত আর্থিক প্রতিবেদনের ভিত্তিতে কোম্পানিটির শেয়ারের মূল্য আয় অনুপাত (পিই রেশিও) গতকাল দিন শেষে বেড়ে দাঁড়িয়েছে ১ হাজার ৯৩৬-এ। পুঁজিবাজার বিশ্লেষকেরা বলেন, তালিকাভুক্ত যে কোম্পানির পিই রেশিও যত বেশি, ওই কোম্পানি বিনিয়োগের জন্য ততই ঝুঁকিপূর্ণ। সেই হিসাবে বর্তমানে ইস্টার্ন কেব্‌লস সবচেয়ে ঝুঁকিপূর্ণ শেয়ার। কারণ ঢাকার বাজারে এটির পিই রেশিও সর্বাধিক।
এদিকে দেশের দুই শেয়ারবাজারে মূল্যসূচক বেড়েছে। ঢাকার বাজারের প্রধান সূচক ডিএসইএক্স প্রায় ২৪ পয়েন্ট বেড়ে দাঁড়িয়েছে ৬ হাজার ২৮৭ পয়েন্টে। দিন শেষে ডিএসইতে লেনদেনের পরিমাণ ছিল প্রায় ৬৪৯ কোটি টাকা, যা আগের দিনের চেয়ে ৩৮ কোটি টাকা কম। ঢাকার বাজারে এদিন লেনদেনের শীর্ষে উঠে আসে বহুজাতিক কোম্পানি ব্রিটিশ আমেরিকান টোব্যাকো। বহুদিন পর দেশের প্রধান শেয়ারবাজারে বহুজাতিক কোনো কোম্পানি লেনদেনের শীর্ষে উঠে এসেছে। গতকাল ডিএসইতে এককভাবে ব্রিটিশ আমেরিকান টোব্যাকো প্রায় ৪৫ কোটি টাকার শেয়ারের হাতবদল হয়। দিন শেষে কোম্পানিটির প্রতিটি শেয়ারের দাম ১৬৬ টাকা বা প্রায় ৫ শতাংশ বেড়েছে।
অপর শেয়ারবাজার চট্টগ্রাম স্টক এক্সচেঞ্জের (সিএসই) সার্বিক সূচকটি গতকাল দিন শেষে প্রায় ৭১ পয়েন্ট বেড়েছে। সেখানকার বাজারে গতকাল লেনদেনের পরিমাণ ছিল ৩২ কোটি টাকা, যা আগের দিনের চেয়ে প্রায় ১ কোটি টাকা বেশি।
মার্চেন্ট ব্যাংক আইডিএলসি ইনভেস্টমেন্টসের গতকালের প্রতিবেদনে বলা হয়েছে, খাতভিত্তিক মূল্যবৃদ্ধিতে এদিন শীর্ষে ছিল খাদ্য খাতের কোম্পানিগুলো। গতকাল এ খাতের প্রতিটি কোম্পানির শেয়ারের দাম গড়ে ৪ শতাংশ করে বেড়েছে।
দুই প্রতিষ্ঠান ও এক ব্যক্তিকে জরিমানা 
পুঁজিবাজারসংশ্লিষ্ট আইন ভঙ্গের দায়ে দুই ব্রোকারেজ হাউস ও এক ব্রোকারেজ হাউসের প্রধান নির্বাহীকে জরিমানা করা হয়েছে। গতকাল পুঁজিবাজার নিয়ন্ত্রক সংস্থা বাংলাদেশ সিকিউরিটিজ অ্যান্ড এক্সচেঞ্জ কমিশনের (বিএসইসি) সভায় এ জরিমানা করা হয়। সভা শেষে বিএসইসির এক সংবাদ বিজ্ঞপ্তিতে এ তথ্য জানানো হয়েছে।
বিএসইসি জানিয়েছে, ঢাকা স্টক এক্সচেঞ্জের (ডিএসই) সদস্যভুক্ত প্রতিষ্ঠান মিরর ফাইন্যান্সিয়াল ম্যানেজমেন্টকে ১০ লাখ টাকা জরিমানা করা হয়েছে। প্রতিষ্ঠানটি কিছু গ্রাহকের পত্রকোষ বা পোর্টফোলিও হিসাবে গরমিল করেছে। এ ছাড়া প্রতিষ্ঠানটির প্রধান নির্বাহী কর্মকর্তা বা সিইও রেজাউল আলম তাঁর স্ত্রীর নামে পরিচালিত বিও (বেনিফিশারি ওনার্স) হিসাবে ঋণসুবিধা প্রদান করে আইন ভঙ্গ করেছেন। এ জন্য রেজাউল আলমকে ৩ লাখ টাকা জরিমানা করেছে বিএসইসি। এর বাইরে চট্টগ্রাম স্টক এক্সচেঞ্জের (সিএসই) সদস্যভুক্ত প্রতিষ্ঠান সোহেল সিকিউরিটিজকে আইন ভঙ্গের দায়ে ৫ লাখ টাকা জরিমানা করা হয়েছে।
