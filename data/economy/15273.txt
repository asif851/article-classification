
মুন্সিগঞ্জের বাউশিয়ায় পোশাকশিল্প পার্ক নির্মাণের জন্য ৫৩১ একর জমি বরাদ্দ করেছে সরকার। তবে পার্কের ভূমি উন্নয়ন, ভৌত অবকাঠামো নির্মাণ, গ্যাস-বিদ্যুৎসহ অন্যান্য সেবার জন্য বাজেটে বরাদ্দ রাখা প্রয়োজন।
রপ্তানি বাড়াতে ২০১৩-১৪ অর্থবছরের বাজেটে এই রকম বেশ কয়েকটি বরাদ্দ চেয়েছে এক্সপোর্টার্স অ্যাসোসিয়েশন অব বাংলাদেশ (ইএবি)। ইতিমধ্যে সমিতির পক্ষ থেকে অর্থমন্ত্রী আবুল মাল আবদুল মুহিতের কাছে অনুরোধসহ এ সংক্রান্ত একটি সুপারিশ পাঠানো হয়েছে।
ইএবি মনে করে, পোশাকশিল্পে নিরাপদ, ঝুঁকিমুক্ত ও ভালো কর্মপরিবেশ নিশ্চিত করতে সরকারের নীতি সহায়তার পাশাপাশি আর্থিক সহায়তার বিশেষ দরকার। সে জন্য বাজেটে ৫ শতাংশ সুদে ঋণ প্রদানের জন্য ন্যূনতম এক হাজার কোটি টাকার বিশেষ তহবিলের বরাদ্দ রাখার অনুরোধ করেছে সমিতি।
একই সঙ্গে রপ্তানিমুখী হিমায়িত খাদ্য, জাহাজ নির্মাণশিল্প, পাদুকাসহ চামড়াজাত খাত, ইলেকট্রিক কেব্ল ও রেশম শিল্প খাত নিয়ে বেশ কিছু সুপারিশ জানিয়েছে ইএবি।
