
ইউএস-বাংলা এয়ারলাইনস ১ ডিসেম্বর থেকে ঢাকা-কলকাতা পথে ফ্লাইট বা উড্ডয়ন কার্যক্রম শুরু করবে। এ পথে ইউএস-বাংলার এয়ারক্র্যাফট ঢাকার হজরত শাহজালাল আন্তর্জাতিক বিমানবন্দর থেকে প্রতিদিন বেলা ১১টা ৪০ মিনিটে ছেড়ে যাবে এবং কলকাতায় পৌঁছাবে সেখানকার সময় দুপুর ১২টায়। কলকাতার স্থানীয় সময় দুপুর ১২টা ৫০ মিনিটে ছেড়ে ঢাকায় এসে অবতরণ করবে স্থানীয় সময় বেলা ২টায়। এটি হবে ইউএস-বাংলার তৃতীয় আন্তর্জাতিক গন্তব্য।
ইউএস-বাংলা এয়ার ঢাকা-কলকাতা পথে কর, সারচার্জসহ ইকোনমি শ্রেণিতে সর্বনিম্ন একমুখী ভাড়া ৫ হাজার ৯৯৯ টাকা ও দ্বিমুখী ভাড়া ৯ হাজার ৯৯৯ টাকা এবং বিজনেস শ্রেণিতে একমুখী ভাড়া ১৫ হাজার ৫৩৫ টাকা ও দ্বিমুখী ভাড়া ২৫ হাজার ৫৩৪ টাকা নির্ধারণ করেছে।
এ পথে ইউএস-বাংলা এয়ার নতুন ১৫৮ আসনের বোয়িং ৭৩৭-৮০০ এয়ারক্র্যাফট দিয়ে উড্ডয়ন কার্যক্রম পরিচালনা করবে। এতে বিজনেস শ্রেণিতে ৮টি এবং প্রিমিয়াম ইকোনমি ও ইকোনমি শ্রেণিতে ১৫০টি আসন রয়েছে।
শিগগিরই চট্টগ্রাম থেকেও কলকাতায় উড্ডয়ন কার্যক্রম শুরু করার পরিকল্পনা রয়েছে এ বিমান সংস্থার।
বর্তমানে ইউএস-বাংলা এয়ারলাইনসের বহরে দুটি বোয়িং ৭৩৭-৮০০, তিনটি ড্যাশ ৮-কিউ ৪০০ এয়ারক্র্যাফটসহ পাঁচটি এয়ারক্র্যাফট রয়েছে। বিজ্ঞপ্তি।
