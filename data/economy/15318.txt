
দেশে একটা রাজস্ববান্ধব সংস্কৃতি গড়ে তোলার চেষ্টা চলছে বলে জানিয়েছেন জাতীয় রাজস্ব বোর্ডের চেয়ারম্যান (এনবিআর) মো. নজিবুর রহমান।সুনামগঞ্জ জেলা শিল্পকলা একাডেমি মিলনায়তনে গত শুক্রবার রাতে স্থানীয় প্রশাসন, ব্যবসায়ী, জনপ্রতিনিধি, মিডিয়া ব্যক্তিত্ব ও সেবাগ্রহীতাদের নিয়ে অনুষ্ঠিত এনবিআরের রাজস্ব সংলাপে প্রধান অতিথির বক্তব্যে এনবিআরের চেয়ারম্যান এ কথা বলেন। সুনামগঞ্জ শিল্প ও বণিক সমিতি এই সংলাপের আয়োজন করে। সুনামগঞ্জ শিল্প ও বণিক সমিতির সভাপতি খায়রুল হুদার সভাপতিত্বে সংলাপে বিভিন্ন শ্রেণি-পেশার মানুষ অংশ নেন। স্বাধীনতার পর প্রথম অর্থবছরে ১৬৬ কোটি টাকা এবং সর্বশেষ অর্থবছরে ১ লাখ ৫৫ হাজার কোটি টাকা রাজস্ব আদায়ের তথ্য উল্লেখ করে নজিবুর রহমান বলেন, ‘রাজস্ব হচ্ছে উন্নয়নের অক্সিজেন এবং উপযুক্ত পরিবেশ তৈরি করতে পারলে যে জনগণ রাজস্ব দেয়, তা প্রমাণিত হয়েছে। আর করদাতার কর যাতে ঠিকভাবে ব্যবহৃত হয়, তা দেখভাল করার জন্য সংশ্লিষ্ট ব্যক্তিরা কাজ করছেন।’সঞ্চয়পত্রের উৎসে কর প্রত্যাহারের দাবির পরিপ্রেক্ষিতে নজিবুর রহমান বলেন, আগামী বাজেট নিয়ে আলোচনা শুরু হয়েছে। এই ব্যাপারে মতামত বিশ্লেষণ করে গ্রহণযোগ্য একটি সিদ্ধান্ত নেওয়া হবে।রাজস্ব সংলাপ অনুষ্ঠানে অন্যান্যের মধ্যে বক্তব্য দেন সুনামগঞ্জ-৪ (সুনামগঞ্জ সদর ও বিশ্বম্ভরপুর) আসনের সাংসদ পীর ফজলুর রহমান, সাবেক সাংসদ ও জেলা আওয়ামী লীগের সভাপতি মতিউর রহমান, বাংলাদেশ স্থলবন্দর কর্তৃপক্ষের চেয়ারম্যান তপন কুমার চক্রবর্তী, এনবিআরের সদস্য পারভেজ ইকবাল, শুল্ক গোয়েন্দা বিভাগের মহাপরিচালক বেলাল উদ্দিন, সুনামগঞ্জের জেলা প্রশাসক শেখ রফিকুল ইসলাম, সুনামগঞ্জ জেলা পরিষদের চেয়ারম্যান নুরুল হুদা, বর্ডার গার্ড বাংলাদেশের সুনামগঞ্জ ২৮ ব্যাটালিয়নের অধিনায়ক লে. কর্নেল নাসির উদ্দিন আহমেদ, সুনামগঞ্জ পৌরসভার মেয়র আয়ুব বখত জগলুল, সুনামগঞ্জ সরকারি কলেজের সাবেক অধ্যক্ষ পরিমল কান্তি দে, তাহিরপুর কয়লা আমদানিকারক গ্রুপের সভাপতি আলকাছ উদ্দিন খন্দকার, ব্যবসায়ী মোজাম্মেল হক, আনিসুল হক, নুরুল ইসলাম প্রমুখ।এদিকে গতকাল শনিবার এনবিআরের চেয়ারম্যান হবিগঞ্জের চুনারুঘাট উপজেলার বাল্লা সীমান্তে সম্ভাব্য নতুন স্থলবন্দরের জায়গা পরিদর্শন করেন। এ সময় তিনি সাংবাদিকদের বলেন, বাংলাদেশ-ভারতের ব্যবসা-বাণিজ্য প্রসারে সরকার কাজ করে যাচ্ছে। এর ধারাবাহিকতায় খুব শিগগির হবিগঞ্জের চুনারুঘাট উপজেলার বাল্লা সীমান্তে স্থলবন্দর চালু হবে। এতে দুই দেশের মধ্যে আমদানি-রপ্তানি প্রসারের পাশাপাশি সম্পর্ক আরও উন্নত হবে।হবিগঞ্জের ভারপ্রাপ্ত জেলা প্রশাসক সফিউল আলম, চুনারুঘাট উপজেলা চেয়ারম্যান মো. আবু তাহের, উপজেলা নির্বাহী অফিসার সিরাজাম মুনিরা এবং ভারতের কাস্টম বিভাগের কর্মকর্তা বিবি চক্রবর্তী এ সময় উপস্থিত ছিলেন।
