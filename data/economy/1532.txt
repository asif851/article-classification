
চলতি অর্থবছরে বাংলাদেশের মোট দেশজ উৎপাদনের (জিডিপি) প্রবৃদ্ধির হার ৬ দশমিক ২৫ শতাংশ হবে বলে মনে করছে আন্তর্জাতিক মুদ্রা তহবিল (আইএমএফ)। রাজনৈতিক পরিস্থিতি শান্ত হয়ে আসায় অর্থনৈতিক কর্মকাণ্ডে গতিময়তা ও অভ্যন্তরীণ চাহিদা শক্তিশালী হওয়ার কারণে প্রবৃদ্ধি এমনটি হবে বলে মনে করা হচ্ছে।আইএমএফের একটি মিশন গত ১৭ থেকে ৩০ সেপ্টেম্বর রডরিগো কুবেরার নেতৃত্বে বাংলাদেশ সফর শেষে যে বিবৃতি প্রকাশ করেছে, তাতে এ পূর্বাভাস দেওয়া হয়েছে।বাংলাদেশের জিডিপি প্রবৃদ্ধির হার গত অর্থবছরে (২০১৩-১৪) ছিল ৬ দশমিক ১২ শতাংশ আর তার আগের বছর ছিল ৬ দশমিক শূন্য ৩ শতাংশ। সরকার চলতি অর্থবছর ৭ দশমিক ৩ শতাংশ হারে প্রবৃদ্ধি অর্জনের লক্ষ্যমাত্রা নির্ধারণ করেছে।ইতিমধ্যে এশীয় উন্নয়ন ব্যাংক (এডিবি) এক পূর্বাভাসে জানিয়েছে, এ বছর প্রবৃদ্ধির হার হবে ৬ দশমিক ৪ শতাংশ।এতে বলা হয়েছে, সম্প্রসারিত ঋণসুবিধা (ইসিএফ) কর্মসূচির আওতায় সামষ্টিক অর্থনীতির স্থিতিশীলতা জোরদারে যথেষ্ট অগ্রগতি হয়েছে। রপ্তানির গতি শ্লথ হলেও বৈদেশিক মুদ্রার রিজার্ভ ক্রমাগত বেড়ে পর্যাপ্ত পর্যায়ে উন্নীত হয়েছে, মূল্যস্ফীতি নিম্নমুখীহয়েছে, রাজস্ব ঘাটতিতে রাশ টেনে ধরা গেছে এবং সরকারি ঋণও কমতির দিকে গেছে।আইএমএফ অবশ্য বলেছে, নতুন মূল্য সংযোজন কর (মূসক) আইন বাস্তবায়ন বিলম্বিত হচ্ছে। অথচ এটি সরকারের রাজস্ব সংস্কারের গুরুত্বপূর্ণ অংশ। তাই নতুন মূসক আইন বাস্তবায়ন সরকারের সর্বাগ্রের অগ্রাধিকার। কেননা, এটি বাস্তবায়িত হলে বাড়তি সম্পদ আহরণ সম্ভব হবে এবং প্রবৃদ্ধি চাঙা হবে।
