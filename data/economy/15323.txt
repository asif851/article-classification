
টানা দুদিন সূচক কমেছে দেশের দুই পুঁজিবাজার ঢাকা স্টক এক্সচেঞ্জ (ডিএসই) ও চট্টগ্রাম স্টক এক্সচেঞ্জে (সিএসই)। আগের দিনের তুলনায় ডিএসইতে লেনদেনের পরিমাণ কমলেও সিএসইতে বেড়েছে।
আজ বৃহস্পতিবার সপ্তাহের শেষ কার্যদিবস লেনদেন শেষে ডিএসইএক্স সূচক ১০ দশমিক ০৭ পয়েন্ট কমে নেমে এসেছে ৪৬৯২ পয়েন্টে। গতকাল লেনদেন শেষে ডিএসইএক্স সূচক ৯ দশমিক ৩৪ পয়েন্ট কমে হয় ৪৭০২ পয়েন্ট।
ডিএসইতে আজ মোট লেনদেন ছাড়িয়েছে ৫০০ কোটি টাকা, যা গতদিনের চেয়ে প্রায় ৬০ কোটি টাকা কম। গত কার্যদিবসে লেনদেনের পরিমাণ ছিল ৫৬০ কোটি ২৬ লাখ টাকা।আজ সবচেয়ে বেশি লেনদেন হওয়া ১০টি কোম্পানি হলো ফরচুন সুজ, ডরিন পাওয়ার, ন্যাশনাল ব্যাংক লিমিটেড, তিতাস গ্যাস লিমিটেড, সিঙ্গার বিডি, প্যারামাউন্ট টেক্সটাইল লিমিটেড, স্কয়ার ফার্মা, জিএসপি ফাইন্যান্স, লাফার্জ সুরমা সিমেন্ট ও ন্যাশনাল টিউবস লিমিটেড। ডিএসইতে আজ ৩২৫টি কোম্পানি ও মিউচুয়াল ফান্ডের শেয়ারের লেনদেন হয়। এর মধ্যে ১১০টির শেয়ারের দর বেড়েছে, কমেছে ১৫৬টির। অপরিবর্তিত ৫৯টির দাম।
এদিকে চলতি সপ্তাহে ডিএসইতে গেল সপ্তাহের চেয়ে ডিএসইএক্স সূচক কমেছে ৯ পয়েন্ট। মোট লেনদেন হয়েছে ২৫৭৩ কোটি ১৪ লাখ টাকার।
অপরদিকে চট্টগ্রাম স্টক এক্সচেঞ্জেও আজ সার্বিক সূচক কমেছে ৪০ দশমিক ৬২ পয়েন্ট। মোট লেনদেন হয়েছে ৩৯ কোটি টাকা, যা গতকালের চেয়ে প্রায় ৮ কোটি টাকা বেশি। গত কার্যদিবসে মোট লেনদেনের পরিমাণ ছিল ৩১ কোটি ১৫ লাখ টাকা। আজ হাতবদল হওয়া ২৫৪টি কোম্পানি ও মিউচুয়াল ফান্ডের শেয়ারের মধ্যে দর বেড়েছে ৯৪টির, কমেছে ১২৯টির, অপরিবর্তিত ৩১টির।
