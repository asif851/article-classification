
রাজশাহীর ব্যাগিং করা আম ইউরোপে রপ্তানি শুরু হয়েছে। এ উদ্দেশ্যে গতকাল রোববার দুই মেট্রিক টন আম রাজশাহী থেকে ঢাকায় পাঠানো হয়েছে। তবে ‘কোয়ারেন্টাইন’ নিরীক্ষার নামে আমচাষিদের হয়রানি করা হচ্ছে বলে অভিযোগ পাওয়া গেছে। এই পরিপ্রেক্ষিতে চাষিরা আজ সোমবার থেকে আম দেওয়া বন্ধের সিদ্ধান্ত নিয়েছেন।
ইউরোপের বিভিন্ন দেশে ২৮ মে থেকে রপ্তানির জন্য আম নেওয়ার কথা ছিল। কৃষিজাত যেকোনো পণ্য এক দেশ থেকে অন্য দেশে পাঠানোর আগে রোগজীবাণু, ভাইরাস, পোকামাকড়ের আক্রমণ ইত্যাদি পরীক্ষা করা হয়। একে কোয়ারেন্টাইন পরীক্ষা বলা হয়।
রাজশাহীতে আমচাষিদের সংগঠন রাজশাহী অ্যাগ্রো ফুড প্রডিউসার সোসাইটি সূত্রে জানা গেছে, এবার রাজশাহীতে প্রায় ১০০ চাষি ফ্রুট ব্যাগিং পদ্ধতিতে আম চাষ করেছেন। এই আমের পরিমাণ হবে এক থেকে দেড় হাজার মেট্রিক টন। জেলার পবা, বাঘা, চারঘাট ও পুঠিয়া উপজেলায় এই পদ্ধতিতে আম চাষ করা হয়েছে। বিশেষ পদ্ধতিতে চাষ করা এই আমের গায়ে কোনো দাগ থাকে না। তা ছাড়া এ আমে কোনো রাসায়নিক ব্যবহার করা হয় না। এই আম ইউরোপের বিভিন্ন দেশে রপ্তানির জন্য একটি সমিতি রয়েছে। এই সমিতির উপদেষ্টার সঙ্গে গত অক্টোবর মাসে রাজশাহী অ্যাগ্রো ফুড প্রডিউসার সোসাইটির চুক্তি হয়। চুক্তি অনুযায়ী ২৮ মে থেকে ক্ষীরসাপাত আম নেওয়ার কথা ছিল। কিন্তু সময়মতো আম নেওয়া হয়নি।
সোসাইটির সভাপতি আনোয়ারুল হক বলেন, নির্ধারিত সময়ের অনেক পর আম নেওয়া শুরু হয়েছে। কিন্তু এই কয় দিনে ব্যাগিং করা আম বেশি পেকে গেছে। এবার কোয়ারেন্টাইন পরীক্ষার সময় একটু দাগ থাকলেই সেই আম আর নেওয়া হচ্ছে না। অথচ গতবারও সামান্য দাগ লাগা আম নেওয়া হয়েছিল। ফ্রুট ব্যাগিং করা আমে কোনো পোকা থাকে না, কোনো জীবাণুও থাকে না। তবে ঝড়ের সময় একটু-আধটু বাড়ি লেগে আমে দাগ পড়তে পারে। সেই দাগ নিয়ে রপ্তানিকারকদের খুব একটা আপত্তি না থাকলেও কোয়ারেন্টাইনের লোকজন অতিরিক্ত কড়াকড়ি আরোপ করছেন। তা ছাড়া এবার আমের দামও কম দেওয়া হচ্ছে। তিনি আরও জানান, গত বছর রপ্তানির জন্য প্রতি কেজি আম ৮৫ টাকা করে দেওয়া হলেও এবার সেই আমের জন্য দেওয়া হচ্ছে ৮০ টাকা। চাষিরা গতকাল রপ্তানির জন্য পাঁচ মেট্রিক টন আম নিয়ে আসেন। কিন্তু এর মধ্য থেকে বেছে বেছে মাত্র দুই মেট্রিক টন আম নেওয়া হয়েছে। এখন বাকি আম নিয়ে চাষিরা কী করবেন? তাই তাঁরা ক্ষুব্ধ। চাষিরা সিদ্ধান্ত নিয়েছেন, তাঁরা আর এভাবে আগামীকাল (আজ) সোমবার থেকে কোনো আম দেবেন না। কোয়ারেন্টাইনের হয়রানির বিষয়ে সরকার ব্যবস্থা না নেওয়া পর্যন্ত তাঁরা আম দেওয়া বন্ধ রাখবেন।
রাজশাহী কৃষি সম্প্রসারণ অধিদপ্তরের উপপরিচালক দেবদুলাল ঢালী বলেন, এবার বিদেশিদের পক্ষ থেকে কড়াকড়ি শর্ত দেওয়া হয়েছে। পোকামাকড় ও জীবাণু তো থাকবেই না, আমে ক্ষুদ্র দাগও থাকা যাবে না। যদি এমন দাগ থাকে, তবে আম ফেরত পাঠিয়ে দেবে। এ জন্য এবার অনেক বেছে আম নেওয়া হচ্ছে। তিনি আরও বলেন, ‘দাগযুক্ত আম পাঠালে এতে বিদেশিরা অসন্তুষ্ট হয়ে নিষেধাজ্ঞা দিয়ে দিতে পারে। তখন অন্য দেশ বাজার দখল করবে। আমরা সেটা কোনোভাবেই চাই না।’ কৃষকেরা ক্ষতিগ্রস্ত হবেন না উল্লেখ করে তিনি বলেন, ছোটখাটো দাগযুক্ত আম চাষিরা স্থানীয় বাজারেই বিক্রি করতে পারবেন। মান ভালো হওয়ায় স্থানীয় বাজারেও তাঁরা ভালো দাম পাবেন।
