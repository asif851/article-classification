
শেয়ারবাজারে তালিকাভুক্ত আট কোম্পানির বার্ষিক সাধারণ সভা বা এজিএম আজ বৃহস্পতিবার। দেশের প্রধান শেয়ারবাজার ঢাকা স্টক এক্সচেঞ্জের (ডিএসই) ওয়েবসাইট সূত্রে এ তথ্য পাওয়া গেছে।জানা গেছে, আর্থিক বছর শেষে কোম্পানিগুলোর পরিচালনা পর্ষদ ঘোষিত লভ্যাংশের অনুমোদনসহ গুরুত্বপূর্ণ বিষয়ে শেয়ারধারীদের সম্মতি নেওয়া হতে পারে বার্ষিক সভায়। রাজধানী ঢাকার বিভিন্ন স্থানে কোম্পানিগুলোর এ এজিএম অনুষ্ঠিত হবে। কোম্পানিগুলো হচ্ছে গ্রিন ডেলটা ইনস্যুরেন্স, লঙ্কাবাংলা ফিন্যান্স, প্রাইম ফাইন্যান্স, মার্কেন্টাইল ব্যাংক, প্রাইম ইনস্যুরেন্স, আইডিএলসি ফিন্যান্স, সোস্যাল ইসলামী ব্যাংক, ডাচ্-বাংলা ব্যাংক। কোম্পানিগুলোর প্রতিটির আর্থিক বছর শেষ হয়েছে গত ৩১ ডিসেম্বর।২০১৬ সালের ডিসেম্বরে সমাপ্ত আর্থিক বছরের জন্য গ্রিন ডেলটা ২০ শতাংশ নগদ, লঙ্কাবাংলা ১৫ শতাংশ নগদ ও ১৫ শতাংশ বোনাস, মার্কেন্টাইল ১৫ শতাংশ নগদ ও ৫ শতাংশ বোনাস, প্রাইম ইনস্যুরেন্স ১৩ শতাংশ নগদ, আইডিএলসি ৩০ শতাংশ নগদ, সোস্যাল ইসলামী ২০ শতাংশ ও ডাচ্-বাংলা ব্যাংক ৩০ শতাংশ নগদ লভ্যাংশ ঘোষণা করে। তবে প্রাইম ফিন্যান্স শেয়ারধারীদের কোনো লভ্যাংশ দিতে পারেনি।নিয়ম অনুযায়ী, পরিচালনা পর্ষদ ঘোষিত লভ্যাংশ বার্ষিক সাধারণ সভার চূড়ান্ত অনুমোদনের পর শেয়ারধারীদের মধ্যে বিতরণ করা হয়।এদিকে বেসরকারি খাতের দেশীয় সিটি ব্যাংকের মালিকানার কিছু অংশ বিশ্বব্যাংকের সহযোগী সংস্থা ইন্টারন্যাশনাল ফিন্যান্স করপোরেশনের (আইএফসি) কাছে বিক্রির খবরে গতকাল বুধবার লেনদেনের শীর্ষে ছিল সিটি ব্যাংকের শেয়ার। ঢাকার বাজারে গতকাল দিন শেষে সিটি ব্যাংকের ৭৩ কোটি ৫২ লাখ টাকার শেয়ার লেনদেন হয়। তবে এদিন ব্যাংকটির প্রতিটি শেয়ারের দাম প্রায় দেড় শতাংশ বা ৬০ পয়সা কমে দাঁড়িয়েছে ৪০ টাকা ৮০ পয়সা।জানা গেছে, ১৩১ কোটি টাকায় সিটি ব্যাংক তাদের মালিকানার ৫ শতাংশ শেয়ার আইএফসির কাছে বিক্রি করছে। গত বছরের ফেব্রুয়ারি মাসে এ বিষয়ে দুই প্রতিষ্ঠানের মধ্যে চুক্তি হয়। তবে দেশীয় ব্যাংকের মালিকানায় বিদেশি প্রতিষ্ঠানের সম্পৃক্ততার বিষয়ে বাংলাদেশ ব্যাংক গত মঙ্গলবার অনুমোদন দিয়েছে। বাংলাদেশ ব্যাংকের চূড়ান্ত অনুমোদনের ফলে আগামী এক মাসের মধ্যে শেয়ার হস্তান্তর ও সিটি ব্যাংকের পর্ষদে আইএফসির প্রতিনিধিকে পরিচালক নিয়োগের বিষয়টি সম্পন্ন করা হবে বলে সংশ্লিষ্ট সূত্রে জানা গেছে।ব্যাংক খাতের শেয়ারের ওপর ভর করে গতকাল শেয়ারবাজারে লেনদেন বেড়েছে। ডিএসইতে লেনদেন আবারও ১ হাজার ১০০ কোটি টাকা ছাড়িয়েছে। গতকাল দিন শেষে প্রধান শেয়ারবাজারে লেনদেনের পরিমাণ ছিল প্রায় ১ হাজার ১৩৫ কোটি টাকা, যা আগের দিনের চেয়ে ১৩৯ কোটি টাকা বেশি।অপর শেয়ারবাজার চট্টগ্রাম স্টক এক্সচেঞ্জে (সিএসই) এদিন লেনদেনের পরিমাণ ছিল প্রায় ৮৩ কোটি টাকা, যা আগের দিনের চেয়ে প্রায় সাড়ে ১৬ কোটি টাকা বেশি। লেনদেন বাড়লেও গতকাল দিন শেষে দুই বাজারেই সূচক কমেছে। যদিও দিনের প্রথম ভাগে সূচক ছিল ঊর্ধ্বমুখী। দুপুরের পর বিক্রির চাপে সূচক কমতে শুরু করে।ডিএসইর প্রধান সূচক ডিএসইএক্স এদিন ৪ পয়েন্ট কমে দাঁড়িয়েছে ৫ হাজার ৭৩৩ পয়েন্টে। আর চট্টগ্রামের বাজারের সার্বিক সূচকটি ২৬ পয়েন্ট কমে দাঁড়িয়েছে ১৭ হাজার ৭৭৫ পয়েন্টে।মার্চেন্ট ব্যাংক আইডিএলসি ইনভেস্টমেন্টসের বাজার প্রতিবেদনে বলা হয়েছে, গতকাল ঢাকার বাজারের লেনদেনের ৩০ শতাংশের বেশি ছিল ব্যাংক খাতের। ডিএসইর লেনদেনের শীর্ষ তিন কোম্পানির দুটিই ছিল ব্যাংক। যদিও লেনদেন হওয়া বেশির ভাগ ব্যাংকের শেয়ারের দামই কমেছে। লেনদেন হওয়া ৩০ ব্যাংকের মধ্যে ১৪টিরই দাম কমেছে, অপরিবর্তিত ছিল ৪টির দাম আর বেড়েছে ১২টির দাম।
 
