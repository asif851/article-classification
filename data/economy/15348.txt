
লেখালেখি করে বিশ্বের অনেক লেখক-লেখিকাই আয় করছেন কোটি কোটি ডলার। আর এ ক্ষেত্রে কোন কোন লেখক এগিয়ে আছেন তার একটি তালিকা প্রকাশ করেছে ব্যবসা-বাণিজ্যসংক্রান্ত প্রভাবশালী সাময়িকী ফোর্বস। সাময়িকীটি বলছে, বিশ্বের নামকরা লেখক জেমস পিটারসন ও জর্জ আর আর মার্টিন দুজন মিলে ২০১৪ সালের জুন থেকে ২০১৫ সালের জুন পর্যন্ত করপূর্ব আয় করেছেন ৩৫৫ মিলিয়ন মার্কিন ডলার বা ২ হাজার ৭৬০ কোটি টাকা (প্রতি ডলার ৭৭.৭৪ টাকা ধরে)। লেখকদের এই আয়ের হিসাব হচ্ছে, তাঁদের প্রিন্ট করা বই, ই-বই, অডিও বইয়ের হিসাব করে। টাকার অঙ্কের এই হিসাব বের করেছে গবেষণাপ্রতিষ্ঠান নেলসন। টেলিভিশন ও চলচ্চিত্রে লেখকদের ব্যবহৃত লেখার হিসাব ও লেখক, এজেন্ট, প্রকাশকদের সঙ্গে কথা বলে ও তাঁদের কর হিসাব থেকে এই টাকার অঙ্ক বের করা হয়। তালিকার শীর্ষ পাঁচ হচ্ছেন:জেমস পিটারসন: ফোর্বস-এর তালিকায় প্রথম স্থানে আছেন আমেরিকান বিখ্যাত লেখক জেমস পিটারসন। প্রকাশনার দিক থেকে তিনি বিশ্বের সব লেখককে ছাড়িয়ে গেছেন। তাঁর আয় ৮৯ মিলিয়ন মার্কিন ডলার বা ৬৯২ কোটি টাকা প্রায়। ব্যস্ত এই লেখক এক বছরে সহলেখকের সহায়তায় ১৬টি বই প্রকাশ করেছেন। নিউইয়র্ক টাইমস-এর বেশি বিক্রি হওয়ার হিসাব বলছে জীবিত লেখকদের মধ্যে পিটারসনের সবচেয়ে বেশি শিশুতোষ বই বিক্রি হয়েছে। এ ছাড়া কিশোর উপন্যাস বিক্রি হয়েছে তিন কোটির বেশি।জন গ্রিন: সেরা আয়ের লেখক হিসেবে নাম এসেছে মার্কিন তরুণ লেখক জন গ্রিনের। তিনি আয় করেছেন ২৬ মিলিয়ন মার্কিন ডলার বা ২০২ কোটি টাকা। তাঁর লেখা উপন্যাস দ্য ফল্ট ইন আওয়ার স্টারস ৩৫ লাখ কপি বিক্রি হয়েছে। এ ছাড়া তাঁর তৃতীয় উপন্যাস পেপার টাউনস থেকে তৈরি চলচ্চিত্র সারা বিশ্বে আয় করেছে ৩০৭ মিলিয়ন মার্কিন ডলার বা ২ হাজার ৩০০ কোটি টাকা।ভেরোনিকা রথ: মার্কিন এই লেখিকার বয়স কত জানেন? মাত্র ২৬ বছর! ফোর্বস-এর শীর্ষ তালিকায় তিনিই সবার ছোট! অল্প সময়ে জনপ্রিয়তার তুঙ্গে থাকা এই লেখিকার আয় ২৫ মিলিয়ন মার্কিন ডলার বা ১৯৪ কোটি টাকা প্রায়। শুধু গত বছরে তাঁর লেখা জনপ্রিয় ট্রিলোজি ডাইভারজেন্ট থেকে আয় হয়েছে ৩ দশমিক ৯ মিলিয়ন মার্কিন ডলার বা ৩০ কোটি ৩২ লাখ টাকা। আর তাঁর লেখা থেকে তৈরি ইনসারজেন্ট চলচ্চিত্র তো সারা বিশ্ব থেকে আয় করেছে ২৯৫ মিলিয়ন ডলার বা ২ হাজার ২৯৩ কোটি টাকা।ড্যানিয়েল স্টিল: মার্কিন এই লেখিকাও জনপ্রিয়তার কোনো অংশে কম নন। তাঁর আয় ২৫ মিলিয়ন মার্কিন ডলার, যা ১৯৪ কোটি টাকা প্রায়। তিনি ১৯৭৩ সালে লেখক হিসেবে পেশা শুরুর পর থেকে প্রকাশ করেছেন ৯৪টি উপন্যাস। তাঁর বই মিলবে বিশ্বের ৪৭টি দেশে আর ২৮টি ভাষায় তাঁর লেখা অনূদিত হয়েছে।জেফ কিনি: বিশ্বের তুমুল জনপ্রিয় শিশুতোষ বই ডায়েরি অব এ উইমপি কিড বইয়ের লেখক জেফ কিনি আয় করেছেন ২৩ মিলিয়ন মার্কিন ডলার বা ১৭৮ কোটি টাকা প্রায়। তাঁর ওই বই থেকে নির্মিত হয়েছে চলচ্চিত্রও। সেটিও নন্দিত হয়েছে। সেই বই ও চলচ্চিত্র থেকে তিনি আয় করেই যাচ্ছেন। তাঁর সর্বশেষ লেখা শিশুদের বই দ্য লং হাউল গত বছরে দেড় মিলিয়ন মার্কিন ডলার আয় করেছে। বিশ্বের ৪৫টি ভাষায় অনূদিত হয়েছে এই লেখকের বই।এর বাইরে ৬ নম্বরে আছেন জেনেট ইভানোভিচ (২১ মিলিয়ন বা ১৬৩ কোটি টাকা), সপ্তম তালিকায় হ্যারি পটার বইয়ের লেখিকা জে কে রাওলিং (১৯ মিলিয়ন বা ১৪৭ কোটি টাকা), অষ্টম স্টিফেন কিং (১৯ মিলিয়ন বা ১৪৭ কোটি টাকা), নবম স্থানে নোরা রবার্টস (১৮ মিলিয়ন বা ১৪০ কোটি) এবং দশম স্থানে আছেন জন গ্রিসাম (১৪ মিলিয়ন বা ১১০ কোটি টাকা প্রায়)।
