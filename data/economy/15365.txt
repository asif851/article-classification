
আন্তর্জাতিক মুদ্রা তহবিলের (আইএমএফ) রিজার্ভ মুদ্রা হিসেবে যাত্রা শুরু করেছে চীনের ইউয়ান। মার্কিন ডলার, ইউরো জোনের একক মুদ্রা ইউরো, জাপানি ইয়েন ও ব্রিটিশ পাউন্ড স্টার্লিংয়ের পর ইউয়ানই হলো আইএমএফের পঞ্চম রিজার্ভ মুদ্রা।
গত বছরের ডিসেম্বরে ইউয়ানকে রিজার্ভ মুদ্রা হিসেবে গ্রহণের সিদ্ধান্ত নেয় আইএমএফের নির্বাহী পর্ষদ; যা ২০১৬ সালের ১ অক্টোবরে কার্যকর করার সিদ্ধান্ত নেওয়া হয়। সিদ্ধান্ত অনুযায়ী, গতকাল শনিবার আনুষ্ঠানিকভাবে আইএমএফের পঞ্চম রিজার্ভ মুদ্রা হিসেবে ইউয়ানের যাত্রা শুরু হয়। আর এর ফলে জরুরি অর্থনৈতিক পরিস্থিতিতে আইএমএফের ঋণদান কর্মসূচিতে ইউয়ান ব্যবহার করা যাবে। গত শুক্রবার পাঁচটি রিজার্ভ মুদ্রার নির্দিষ্ট পরিমাণ নিজেদের তহবিলে জমা করে আইএমএফ।
এর ফলে এখন থেকে ইউয়ানও আইএমএফের সম্পূরক আন্তর্জাতিক রিজার্ভ বা মজুত সম্পদ, যা এসডিআর (স্পেশাল ড্রয়িং রাইটস) নামে পরিচিত। সদস্যদেশগুলোর সরকারের বৈদেশিক মুদ্রার রিজার্ভ বা মজুতের সম্পূরক আন্তর্জাতিক মুদ্রা হিসেবে ১৯৬৯ সালে এসডিআর চালু করা হয়। প্রতি পাঁচ বছর পরপর আইএমএফ বিশ্বের অন্য কয়েকটি প্রধান মুদ্রার বিনিময় হারের ভিত্তিতে এসডিআর মুদ্রাগুলোর মূল্যমান নির্ধারণ করে থাকে।
এসডিআর বাস্কেট বা ঝুড়িতে সর্বোচ্চ ৪১ দশমিক ৭৩ শতাংশ জুড়ে রয়েছে মার্কিন ডলার। অন্য মুদ্রাগুলোর হিস্যা বা অংশ হচ্ছে—ইউরো জোনের মুদ্রা ইউরো ৩০ দশমিক ৯৩ শতাংশ, ব্রিটিশ পাউন্ড ৮ দশমিক শূন্য ৯ শতাংশ, জাপানি ইয়েন ৮ দশমিক ৩৩ শতাংশ এবং নবীনতম সদস্য চীনা ইউয়ান ১০ দশমিক ৯২ শতাংশ।
আইএমএফের সঙ্গে সদস্যদেশগুলোর কেন্দ্রীয় ব্যাংকের লেনদেনের ক্ষেত্রে এসডিআর মুদ্রা ব্যবহৃত হয়। বিশেষ করে আইএমএফ যখন কোনো দেশকে আর্থিক সহায়তা দেয়, তখনই মূলত এটি ব্যবহৃত হয়ে থাকে।
সূত্র: ব্লুমবার্গ
