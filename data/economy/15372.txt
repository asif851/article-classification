
বাণিজ্যমন্ত্রী তোফায়েল আহমেদ বলেছেন, যুক্তরাষ্ট্রের বাজারে বাংলাদেশি পণ্য রপ্তানিতে অগ্রাধিকারমূলক বাজারসুবিধা জিএসপি ফিরে পেতে মার্কিন সরকারের দেওয়া ১৬টি শর্তই পূরণ করা হয়েছে। এখন বাংলাদেশের জিএসপি ফিরে পেতে আর কোনো বাধা নেই।
বাণিজ্যমন্ত্রী আরও বলেন, ‘শিগগিরই মার্কিন যুক্তরাষ্ট্রের বাণিজ্য প্রতিনিধির (ইউএসটিআর) একটি দল বাংলাদেশ সফরে আসবে। তারা পোশাক কারখানাগুলোর অভূতপূর্ব উন্নতিতে প্রতিনিধিদলের সদস্যরা সন্তুষ্ট হবেন।’
বাংলাদেশে যুক্তরাষ্ট্রের সাবেক রাষ্ট্রদূত জেমস এফ মরিয়ার্টির সঙ্গে গতকাল বৃহস্পতিবার সচিবালয়ে নিজ কার্যালয়ে আলাপকালে বাণিজ্যমন্ত্রী তোফায়েল আহমেদ কথাগুলো বলেন। বর্তমানে উত্তর আমেরিকার ক্রেতাদের জোট অ্যালায়েন্স ফর বাংলাদেশ ওয়ার্কার সেফটির নির্বাহী পরিচালক হিসেবে দায়িত্ব পালন করছেন মরিয়ার্টি। তাঁর নেতৃত্বে একটি প্রতিনিধিদল  বাণিজ্যমন্ত্রীর সঙ্গে মতবিনিময় করে। বাণিজ্য মন্ত্রণালয়ের এক সংবাদ বিজ্ঞপ্তিতে এসব তথ্য জানানো হয়।
জেমস মরিয়ার্টি সাংবাদিকদের বলেন, বাংলাদেশ অর্থনৈতিকভাবে দ্রুত এগিয়ে যাচ্ছে। তৈরি পোশাক কারখানার কাজের পরিবেশ, নিরাপত্তা এবং শ্রমিকদের অধিকার প্রতিষ্ঠায় অনেক অগ্রগতি করেছে। বিশ্ববাজারে বাংলাদেশের পোশাকের বাজার সম্প্রসারিত হচ্ছে।
এ সময়ে আরও উপস্থিত ছিলেন বাণিজ্যসচিব হেদায়েতুল্লাহ আল মামুন, অতিরিক্ত বাণিজ্যসচিব শওকত আলী ওয়ারেছি, অমিতাভ চক্রবর্তী ও মনোজ কুমার রায়।
