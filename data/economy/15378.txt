
চলতি ২০১৩-১৪ অর্থবছরের প্রথম প্রান্তিকে (জুলাই-সেপ্টেম্বর) বার্ষিক উন্নয়ন কর্মসূচির (এডিপি) মাত্র ১১ শতাংশ বাস্তবায়ন করা সম্ভব হয়েছে। এই হার আগের অর্থবছরের তুলনায় ২ শতাংশ কম। গত অর্থবছরের একই সময়ে এডিপির ১৩ শতাংশ বাস্তবায়িত হয়েছিল।বিগত জুলাই-সেপ্টেম্বর সময়ে চলতি এডিপির ছয় হাজার ৯৯৪ কোটি টাকা ব্যয় করতে সমর্থ হয়েছে মন্ত্রণালয় ও বিভাগগুলো। পরিকল্পনা মন্ত্রণালয়ের বাস্তবায়ন, পরিবীক্ষণ ও মূল্যায়ন বিভাগ (আইএমইডি) সূত্রে এসব তথ্য জানা গেছে।এ অর্থবছরে পরিকল্পনা কমিশনের আওতাধীন ৬৫ হাজার ৮৭২ কোটি টাকার এডিপি গ্রহণ করা হয়েছে। এ ছাড়া প্রথমবারের মতো স্বায়ত্তশাশিত প্রতিষ্ঠানগুলোর উন্নয়ন ব্যয়ের আট হাজার ১১২ কোটি টাকার প্রকল্পও এডিপিতে অন্তর্ভুক্ত করা হয়েছে। সব মিলিয়ে ৭৩ হাজার ৯৮৪ কোটি টাকার এডিপি বাস্তবায়ন হচ্ছে।তবে আবার এডিপিতে বিদেশি সহায়তার ব্যবহার কমে গেছে। চলতি অর্থবছরের আলোচ্য সময়ে বরাদ্দের মাত্র ৮ শতাংশ বা এক হাজার ৯৬১ কোটি টাকা খরচ হয়েছে। গত অর্থবছরের এডিপিতে একই সময়ে ১০ শতাংশ বা দুই হাজার ২৩২ কোটি টাকা খরচ হয়েছিল। এবারের এডিপিতে বিদেশি সহায়তার পরিমাণ ২৪ হাজার ৫৬৩ কোটি টাকা।এ ছাড়া স্থানীয় উৎস থেকে দেওয়া বরাদ্দের ৪১ হাজার ৩০৯ কোটি টাকার মধ্যে আলোচ্য সময়ে পাঁচ হাজার ৩৩ কোটি টাকা বা ১২ শতাংশ খরচ হয়েছে।প্রথম প্রান্তিকে পররাষ্ট্র মন্ত্রণালয় ও দুর্নীতি দমন কমিশন (দুদক) কোনো টাকা খরচ করতে পারেনি। আর বরাদ্দের ১ শতাংশ বা তার চেয়ে কম খরচ করেছে চারটি মন্ত্রণালয় ও বিভাগ। মন্ত্রণালয় ও বিভাগগুলো হলো—ডাক ও টেলিযোগাযোগ মন্ত্রণালয়, শিল্প মন্ত্রণালয় সেতু বিভাগ ও অভ্যন্তরীণ সম্পদ বিভাগ।এদিকে বরাদ্দপ্রাপ্ত শীর্ষ ১০টি মন্ত্রণালয় ও বিভাগের অনুকূলে চলতি এডিপির ৫৪ হাজার ৪৮৯ কোটি টাকা ২৮ লাখ টাকা রয়েছে, যা মূল এডিপির ৭৪ শতাংশ। জুলাই-সেপ্টেম্বর মাসে এসব মন্ত্রণালয় মাত্র পাঁচ হাজার ৮৪০ কোটি টাকা খরচ করেছে, যা বরাদ্দের ১১ শতাংশ।
