
এবি ব্যাংক লিমিটেড ওয়ার্ল্ড মাস্টারকার্ড ক্রেডিট কার্ড চালু করেছে। এটি মাস্টারকার্ডের সর্বোচ্চ মানের পণ্য; যেটিতে বিশেষ করে প্রিমিয়াম ট্রাভেলার বা আরাম-আয়েশে ভ্রমণকারীদের জন্য বিশেষায়িত কিছু সুবিধা রয়েছে।এই কার্ডধারীরা বিশ্বের বিভিন্ন দেশে সবচেয়ে ভালো ও দামি হোটেল-রিসোর্টগুলোতে অগ্রাধিকার পাবেন। সেই সঙ্গে রুমে সৌজন্যমূলক সুযোগ, দ্রুত চেক-ইন ও চেক-আউটসহ বিশেষায়িত কিছু সুবিধা পাবেন। এ ছাড়া নিউইয়র্ক, লস অ্যাঞ্জেলেস, শিকাগো, মিয়ামি, লন্ডন, প্যারিস, বুয়েনস এইরেস, রিও ডি জেনিরো, সিঙ্গাপুর, লিমা, মস্কো, মাদ্রিদ, ইস্তান্বুলসহ বিশ্বের বিভিন্ন মেগাসিটিতে কেনাকাটা, খাওয়া-দাওয়া ও ক্রীড়ানুষ্ঠানের ক্ষেত্রেও এই কার্ডধারীদের জন্য কিছু সুবিধা থাকবে। ঢাকার একটি হোটেলে গত বৃহস্পতিবার আয়োজিত কার্ডটির মোড়ক উন্মোচন অনুষ্ঠানে এসব তথ্য জানানো হয়।অনুষ্ঠানে বিদ্যুৎ, জ্বালানি ও খণিজসম্পদ প্রতিমন্ত্রী নসরুল হামিদ; মাস্টারকার্ডের দক্ষিণ এশীয় প্রধান ভিকাস ভার্মা; বাংলাদেশে কান্ট্রি ম্যানেজার সৈয়দ মোহাম্মদ কামাল; ফরেন ইনভেস্টরস চেম্বারের প্রেসিডেন্ট রুপালি চৌধুরী; বিশিষ্ট আইনজীবী রফিক-উল-হক এবং এবি ব্যাংকের প্রথম উদ্যোক্তা চেয়ারম্যান এম মোরশেদ খান, বর্তমান চেয়ারম্যান এম ওয়াহিদুল হক, ভাইস চেয়ারম্যান সেলিম আহমেদ, তথ্যপ্রযুক্তি ও ইবিজ প্রধান রিয়াজুল ইসলাম উপস্থিত ছিলেন।মাস্টারকার্ডের দক্ষিণ এশিয়ার এরিয়া হেড ভিকাস ভার্মা বলেন, ‘গ্রাহকদের জন্য প্রতিনিয়ত পণ্য-সেবার সম্ভার সমৃদ্ধ করার ধারাবাহিকতায় আমরা এবি ব্যাংকের মাধ্যমে নতুন এই পণ্য নিয়ে এসেছি।’এবি ব্যাংকের প্রেসিডেন্ট ও ব্যবস্থাপনা পরিচালক শামিম আহমেদ চৌধুরী বলেন, ‘আমরা দেশে আমাদের প্রথম ক্রেডিট কার্ড ওয়ার্ল্ড মাস্টারকার্ডের প্রচলন করতে পেরে খুবই আনন্দিত। এই কার্ডধারীদের জন্য আমরা সর্বোচ্চ মানসম্পন্ন সুযোগ-সুবিধা নিশ্চিত করতে চাই।’
