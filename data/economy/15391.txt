
পরিকল্পনামন্ত্রী আ হ ম মুস্তফা কামাল বলেছেন, দেশে দারিদ্র্যের হার ২৩ শতাংশে নেমে আসবে। মোট দেশজ উৎপাদনের (জিডিপি) প্রবৃদ্ধি ৭ দশমিক শূন্য ৫ শতাংশ হিসাব করার পর এ দারিদ্র্যের হার হবে।গতকাল মঙ্গলবার জাতীয় অর্থনৈতিক পরিষদের নির্বাহী কমিটির (একনেক) বৈঠক শেষে সাংবাদিকদের এক প্রশ্নের জবাবে পরিকল্পনামন্ত্রী এ কথা বলেন। সর্বশেষ ২০১০ সালের খানা আয় ও ব্যয় জরিপ অনুযায়ী দেশে দারিদ্র্য হার ছিল ৩১ দশমিক ৩৫ শতাংশ। আর পরিকল্পনামন্ত্রী গতকাল পরিকল্পনা মন্ত্রণালয়ে বললেন, জুন মাসে দেশের দারিদ্র্য হার ২৩ শতাংশে নেমে আসবে।পরিকল্পনামন্ত্রী আরও বলেন, দেশে প্রতিবছর যে প্রবৃদ্ধি হয়, এর দুই-তৃতীয়াংশই দারিদ্র্য বিমোচনে কাজে লাগে। তবে প্রথম দিকে যে গতিতে দারিদ্র্য বিমোচন হয়, শেষের দিকে সেই গতিতে হয় না।পরিকল্পনামন্ত্রী আরও বলেন, একনেক সভায় প্রধানমন্ত্রী শেখ হাসিনা ভোলা জেলায় একটি বেসরকারি বিশ্ববিদ্যালয় স্থাপনের জন্য বাণিজ্যমন্ত্রী তোফায়েল আহমেদকে নির্দেশনা দেন। বাণিজ্যমন্ত্রী শেখ হাসিনার নামে ভোলায় একটি বেসরকারি বিশ্ববিদ্যালয় স্থাপনের আশ্বাস দেন।
