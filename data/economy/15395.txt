
টানা ১৫ মাস ব্যবহার না করলে মুঠোফোনের সিমের মালিকানা আর থাকবে না সংশ্লিষ্ট গ্রাহকের। এত দিন একটি সিম টানা ২ বছর বা ২৪ মাস ব্যবহার না করলে সেটির মালিকানা হারাতেন গ্রাহক।বাংলাদেশ টেলিযোগাযোগ নিয়ন্ত্রণ কমিশনের (বিটিআরসি) সর্বশেষ কমিশন বৈঠকে অব্যবহৃত সিমের মালিকানার মেয়াদ কমানোর এ সিদ্ধান্ত নেওয়া হয়েছে। কমিশনের এক ঊর্ধ্বতন কর্মকর্তা নাম প্রকাশ না করার শর্তে প্রথম আলোকে বলেন, উন্নত দেশগুলোতে একটি সিম তিন মাস টানা ব্যবহার না করলেই সেটির মালিকানা বাতিল হয়। বাংলাদেশে এ সময়টা এখনো অনেক বেশি।কমিশন সূত্রে জানা গেছে, বর্তমানে ১১ সংখ্যাবিশিষ্ট যেসব মুঠোফোনের সিম গ্রাহকেরা ব্যবহার করেন, তাতে একটি অপারেটর সর্বোচ্চ ১০ কোটি নম্বর বরাদ্দ দিতে পারে। অনেক ব্যবহারকারীই একটি সংযোগ কেনার পর অনেক দিন ফেলে রাখেন, আবার অনেকে সিম কিনে কিছুদিন ব্যবহারের পর বিদেশে চলে যান। দেশের বৃহত্তম মুঠোফোন অপারেটর গ্রামীণফোনের বর্তমানে চালু সিমের সংখ্যা ৫ কোটি ৫০ লাখ। তবে অপারেটরটি এ পর্যন্ত গ্রাহকের কাছে ৯ কোটির বেশি সংযোগ বিক্রি করেছে। আগামী কয়েক মাসের মধ্যে অপারেটরটির ১০ কোটি সিম বিক্রির কোটা পূরণ হয়ে যাবে। তাই এক বছরের বেশি সময় অব্যবহৃত আছে এমন সিম পুনরায় বিক্রি করতে বিটিআরসির কাছে আবেদন করে গ্রামীণফোন। এতে সিমের মালিকানার মেয়াদ কমিয়ে এক বছর করার প্রস্তাব করে অপারেটরটি। গ্রামীণফোনের বহিঃযোগাযোগ বিভাগের প্রধান সৈয়দ তালাত কামাল গতকাল প্রথম আলোকে বলেন, ‘অব্যবহৃত সিমের মালিকানার মেয়াদ ১২ মাস নির্ধারণের জন্য আমরা নিয়ন্ত্রক সংস্থার কাছে আবেদন করেছি।’ এ বছরের মার্চে অব্যবহৃত সিমের মালিকানার মেয়াদ ২ বছর নির্ধারণ করে বিটিআরসি।
