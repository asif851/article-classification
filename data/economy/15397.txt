
দেশের বেসরকারি বিমান পরিবহন সংস্থা রিজেন্ট এয়ারওয়েজ আজ বুধবার থেকে ঢাকা-কাঠমান্ডু-ঢাকা গন্তব্যে আন্তর্জাতিক ফ্লাইট চালু করেছে। বেলা তিনটায় ১২৬ জন যাত্রী নিয়ে উদ্বোধনী ফ্লাইটটি ঢাকা থেকে নেপালের কাঠমান্ডুর উদ্দেশে যাত্রা করেছে। ফিরতি ফ্লাইট ৬৫ জন যাত্রী নিয়ে সন্ধ্যা সাতটা নাগাদ ঢাকায় পৌঁছাবে।
আজ বিমান উড্ডয়নের উদ্বোধন করেন বেসামরিক বিমান চলাচল কর্তৃপক্ষের (বেবিচক) চেয়ারম্যান এয়ার ভাইস মার্শাল এহসানুল গণি চৌধুরী।
উদ্বোধনী অনুষ্ঠানে উপস্থিত ছিলেন বাংলাদেশে নিযুক্ত নেপালের চার্জ দ্য অ্যাফেয়ার্স দিলি প্রসাদ আচার্য, রিজেন্ট এয়ারওয়েজের প্রধান নির্বাহী কর্মকর্তা (সিইও) লে. জেনারেল (অব.) এম ফজলে আকবর, উপব্যবস্থাপনা পরিচালক সালমান হাবিব প্রমুখ।
সপ্তাহের তিন দিন—শনি, সোম ও বুধবার ঢাকা-কাঠমান্ডু-ঢাকা ফ্লাইট পরিচালনা করবে রিজেন্ট এয়ারওয়েজ।
আগামী এক বছরের মধ্যে বেসরকারি বিমান সংস্থা রিজেন্ট এয়ারের বহরে যুক্ত হতে যাচ্ছে অত্যাধুনিক আরও চারটি বিমান। সেই সঙ্গে আন্তর্জাতিক পর্যায়ে চালু করা হবে নতুন ছয়টি যাত্রাপথ (রুট)। গত মাসে এই ঘোষণা দেয় বিমান সংস্থাটি। যাত্রাপথগুলো হলো নেপালের কাঠমান্ডু, কাতারের দোহা, চীনের গুয়াংজু, ইন্দোনেশিয়ার জাকার্তা, শ্রীলঙ্কার কলম্বো ও মালদ্বীপের মালে। এ জন্য বিনিয়োগ করা হবে প্রায় ৮০০ কোটি টাকা। আজ শুরু হলো তাদের ঢাকা-কাঠমান্ডু-ঢাকা রুটে যাত্রা।
