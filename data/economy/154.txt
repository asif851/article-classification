
কেন্দ্রীয় ব্যাংকের বৈদেশিক মুদ্রার রিজার্ভ ২ হাজার ১০০ কোটি (২১ বিলিয়ন) মার্কিন ডলার ছাড়িয়েছে। আজ সোমবার দিন শেষে রিজার্ভের পরিমাণ ২১ দশমিক ০৩৮ বিলিয়ন ডলারে দাঁড়িয়েছে, যা এ যাবত্কালের মধ্যে সর্বোচ্চ। বাংলাদেশ ব্যাংকের ফরেক্স রিজার্ভ ও ট্রেজারি ব্যবস্থাপনা বিভাগের মহাব্যবস্থাপক কাজী ছাইদুর রহমান প্রথম আলোকে এ তথ্য জানান।
কেন্দ্রীয় ব্যাংকের একটি সূত্র জানায়, রেমিটেন্স প্রবাহ এবং রপ্তানি আয় বৃদ্ধি পাওয়ায় রিজার্ভের ওপর বড় ধরনের প্রভাব ফেলে। গত ১০ এপ্রিল বাংলাদেশের ইতিহাসে প্রথমবারের মতো রিজার্ভ ২০ বিলিয়ন বা দুই হাজার কোটি ডলারের মাইলফলক অতিক্রম করেছিল। দুই মাসের ব্যবধানে আবার তা নতুন মাইলফলক অতিক্রম করল।
