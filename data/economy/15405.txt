
প্রাক্-প্রাথমিক গণপ্রস্তাব বা প্রি-আইপিও শেয়ারধারীদের জন্য ঘোষিত লভ্যাংশ বিতরণ না করেই আইপিওর অনুমোদন পেয়েছে সাইফ পাওয়ারটেক।চট্টগ্রাম বন্দরের কনটেইনার জেটি পরিচালনা ও জেনারেটরসহ ইলেকট্রনিকস বিভিন্ন সামগ্রী বাজারজাতকারী এই প্রতিষ্ঠানটিকে আইপিওর মাধ্যমে ৩৬ কোটি টাকা সংগ্রহের অনুমোদন দেওয়া হয়। ১০ টাকা অভিহিত মূল্যের সঙ্গে ২০ টাকা অধিমূল্য বা প্রিমিয়াম যোগ করে আইপিওতে প্রতিটি শেয়ারের বিক্রয়মূল্য ছিল ৩০ টাকা। এর আগে ২০১০ থেকে ২০১২ সাল পর্যন্ত কোম্পানিটি ৩৫ টাকা দরে প্রাক্-আইপিওতে শেয়ার বিক্রি করে ৬৫ কোটি টাকা সংগ্রহ করেছিল।গত ৬ থেকে ১৯ জুলাই প্রতিষ্ঠানটি আইপিওর চাঁদা সংগ্রহ করে। পুঁজিবাজার নিয়ন্ত্রক সংস্থা বাংলাদেশ সিকিউরিটিজ অ্যান্ড এক্সচেঞ্জ কমিশনের (বিএসইসি) অনুমোদনের পর এই চাঁদা সংগ্রহ করা হয়। কিন্তু প্রতিষ্ঠানটি শেয়ারধারীদের আগের পাওনা পরিশোধ করেনি।কোম্পানিটি ২০১১ ও ২০১২ সালে যথাক্রমে ১০ ও ২০ শতাংশ নগদ লভ্যাংশ ঘোষণা করলেও সব শেয়ারধারী সেই পাওনা বুঝে পাননি। অথচ এক বছরের ব্যবধানে কোম্পানিটির চেয়ারম্যানের বেতন-ভাতা ২০৮ শতাংশ বেড়েছে। আর দুই পরিচালকের বেতন-ভাতা বেড়েছে যথাক্রমে ২৬৫ ও ২৭১ শতাংশ।আইপিও প্রসপেক্টাস বা বিবরণীপত্রের তথ্য অনুযায়ী, কোম্পানিটির পরিচালনা পর্ষদ স্বামী, স্ত্রী, পুত্র, কন্যা নিয়ে গঠিত একটি ‘পারিবারিক’ পর্ষদ।কোম্পানির ব্যবস্থাপনা পরিচালক হিসেবে রয়েছেন তরফদার মো. রুহুল আমিন এবং তাঁর স্ত্রী তরফদার নিগার সুলতানা চেয়ারম্যান। আর অপর দুই পরিচালক হলেন পুত্র তরফদার মো. রুহুল সাইফ (২২) ও কন্যা রুবাইয়া চৌধুরী (২৪)। পরিচালক হিসেবে কোম্পানি থেকে রুহুল সাইফ বছরে ২৪ লাখ ও রুবাইয়া ৩০ লাখ টাকা বেতন-ভাতা পান। ব্যবস্থাপনা পরিচালকের বেতন-ভাতা ১৮ লাখ টাকা। আর চেয়ারম্যান পান ৩০ লাখ টাকা।কোম্পানির একাধিক প্লেসমেন্ট শেয়ারধারী বলেন, বছরের পর বছর কোম্পানিতে তাঁদের বিনিয়োগের টাকা পড়ে থাকলেও তার বিপরীতে তেমন কোনো সুবিধা মেলেনি। এমনকি ঘোষিত লভ্যাংশের টাকার জন্য বারবার কোম্পানির সঙ্গে যোগাযোগ করা হলেও ‘আজ দেব, কাল দেব’ বলে সময়ক্ষেপণ করা হচ্ছে।যোগাযোগ করা হলে প্লেসমেন্ট শেয়ারধারী সৈয়দ জালাল আহমেদ বলেন, ‘আমরা কয়েকজন মিলে কোম্পানিটির শেয়ারে বিনিয়োগ করেছিলাম। এরপর বেশ কয়েক বছর পেরিয়ে গেছে। কোম্পানির পক্ষ থেকে দুই দফা লভ্যাংশ ঘোষণা করা হয়। কিন্তু লভ্যাংশের সব পাওনা আমরা এখনো বুঝে পাইনি। যদিও দীর্ঘদিন ধরে আমাদের বিনিয়োগের টাকায় কোম্পানি ব্যবসা করেছে।’জানতে চাইলে সাইফ পাওয়ারটেকের ব্যবস্থাপনা পরিচালক জানান, প্লেসমেন্টে শেয়ার বিক্রির পর দুই দফায় লভ্যাংশ ঘোষণা করা হয়। নানা জটিলতায় কিছু কিছু লভ্যাংশ বিতরণ এখনো বাকি রয়েছে। সেগুলো দ্রুত বিতরণের জন্য এরই মধ্যে নির্দেশ দেওয়া হয়েছে।কোম্পানির মূলধন বাড়াতেই প্রধানত প্লেসমেন্টে শেয়ার বিক্রি করা হয়। বাংলাদেশে নিবন্ধিত ১০ কোটি টাকার বেশি মূলধনের কোনো কোম্পানি হলে বিএসইসির অনুমোদন ছাড়া কোনো কোম্পানি এটি করতে পারে না। বিএসইসির অনুমোদনের পর প্লেসমেন্টের শেয়ার বিক্রি হয়, আর তার ভিত্তিতে সেই শেয়ার কেনেন সাধারণ বিনিয়োগকারী। নিয়ম অনুযায়ী, আইপিওর বিবরণীপত্র প্রকাশের পরবর্তী তিন বছর প্লেসমেন্ট শেয়ার বিক্রির ওপর নিষেধাজ্ঞা (লক-ইন) থাকে।এ বিষয়ে বিএসইসির মুখপাত্র সাইফুর রহমান প্রথম আলোকে বলেন, প্লেসমেন্টের শেয়ারধারীদের লভ্যাংশের টাকা বিতরণ না করলে কোনো কোম্পানিকে আইপিও অনুমোদন দেওয়া যাবে না—এ রকম আইনি কোনো বিধিনিষেধ নেই।এ প্রসঙ্গে পুঁজিবাজার বিশেষজ্ঞ অধ্যাপক আবু আহমেদ প্রথম আলোকে বলেন, ‘যখন কোনো কোম্পানি বিএসইসির অনুমোদন নিয়ে প্লেসমেন্টে শেয়ার বিক্রি করে, তখন ওই সব শেয়ারধারীর স্বার্থ সুরক্ষার দায়িত্বও বিএসইসির ওপর বর্তায়। কিন্তু দুঃখজনক হলেও সত্য, এসব ক্ষেত্রে সুনির্দিষ্ট কোনো নীতিমালা নেই। যার কারণে প্লেসমেন্টের নামে নানা অনিয়ম আমরা দেখেছি।’এদিকে প্রাতিষ্ঠানিক সুশাসন নির্দেশনা পরিপালনে আইপিও অনুমোদনের পর কোম্পানিটিতে স্বাধীন পরিচালক হিসেবে নিয়োগ দেওয়া
