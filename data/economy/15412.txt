
যুক্তরাষ্ট্র বাংলাদেশকে জিএসপি দেয়নি, অন্যদের দিয়েছে—ব্যাপারটি মোটেও সে রকম নয়। আসলে ২০১৩ সালে জিএসপি কর্মসূচিই বাতিল হয়ে গিয়েছিল। ফলে ১২২টি দেশের কেউই এরপর থেকে জিএসপি পায়নি। এখন কর্মসূচি চালু হয়েছে, তাই সবাই পাবে। আর আমাদেরটি ছিল মেয়াদ শেষ হওয়ার আগেই স্থগিত হয়ে যাওয়া। রাশিয়ারও তাই। সেন্টার ফর পলিসি ডায়ালগের (সিপিডি) নির্বাহী পরিচালক মোস্তাফিজুর রহমান প্রথম আলোকে এসব কথা বলেন।মোস্তাফিজুর রহমান বলেন, গত ২৯ জুলাই যে নতুন জিএসপি কর্মসূচি চালুর ঘোষণা এল তাতে বাংলাদেশের নাম আসারই কথা না। কারণ, স্থগিতের পর আমাদের যে শর্তগুলো দেওয়া হয়েছিল, তা মোটামুটি পূরণ হলেও তাতে যুক্তরাষ্ট্র পুরোপুরি সন্তুষ্ট নয়। এর মধ্যে জিএসপি পুনর্বিবেচনার জন্য আবেদন করেও ফল পাওয়া যায়নি। তিনি বলেন, পুনর্বিবেচনা-প্রক্রিয়ায় আমরা উত্তীর্ণ বলে যুক্তরাষ্ট্র মনে করছে না। সুতরাং আমাদের আবারও উদ্যোগ নিতে হবে, পুনর্বিবেচনা-প্রক্রিয়ায় যেতে হবে। এর বিকল্প নেই। কারণ জিএসপির বাইরে থাকলে অনেকেই সুযোগ নেয়। যুক্তরাষ্ট্রের কংগ্রেসেই দেখা গেল কেউ বিল তুলে ফেলল, বাংলাদেশ তো জিএসপি পাওয়ারই যোগ্য না। তখন বিষয়টি বাংলাদেশের জন্য নেতিবাচক হবে।
