
যেসব বাধার কারণে আন্তঃআঞ্চলিক বাণিজ্য কম হয় তা কোনো একক দেশের পক্ষে দূর করা সম্ভব নয়। এই অঞ্চলের ভারত সবচেয়ে বড় দেশ, দক্ষিণ এশিয়ার মোট অর্থনীতির ৮০ শতাংশই হচ্ছে ভারতের অর্থনীতি। কাজেই এখানে ভারতের নীতি যতটা গুরুত্বপূর্ণ, অন্য দেশগুলোর গুরুত্ব বা ভূমিকা ততটা না। অর্থাৎ ভারত একটা উদ্যোগ নিলে যতটা সফল হওয়ার সম্ভাবনা থাকে, অন্যরা নিলে তার কাছাকাছি সফল হওয়ারও সম্ভাবনা নাই। কাজেই ভারত যদি একটু উদার নেতৃত্ব দেয়, তাদের স্বল্পমেয়াদি স্বার্থগুলো বিসর্জন দিয়ে তাদেরই দীর্ঘমেয়াদি স্বার্থে যদি কাজ করে—তাহলে প্রতিবন্ধকতাগুলো দূর হবে।অনেকেই বলেন, এখানে পারস্পরিক বিশ্বাসের অভাব আছে, রাজনৈতিক অনেক সমস্যা আছে। তাহলে ইউরোপ নিয়েও তো বলা যায়। জার্মানি, ফ্রান্স, ইতালি, গ্রিস—এরা তো শত শত বছর ধরে নিজেদের মধ্যে যুদ্ধ করেছে। তারপরও তারা আঞ্চলিক সংযোগের ক্ষেত্রে স্বল্প মেয়াদেই সফল হয়েছে। এ ক্ষেত্রে জার্মানি বা ফ্রান্সের একটি উজ্জ্বল ও ইতিবাচক ভূমিকা ছিল। কিন্তু সেই ধরনের নেতৃত্ব আমরা ভারত থেকে পাচ্ছি না। বরং তারা শুল্কমুক্ত সুবিধা দিলেও নানা ধরনের অশুল্ক বাধার কারণে সেগুলোর সুবিধাও পাচ্ছি না।
