
ঢাকায় দক্ষিণ কোরিয়ার পণ্যের এক প্রদর্শনী আগামী শুক্র ও শনিবার অনুষ্ঠিত হবে। এতে দেশটির ইলেকট্রনিক পণ্য নির্মাতা প্রতিষ্ঠান এলজি, স্যামসাং, গাড়ি নির্মাতা প্রতিষ্ঠান কিয়া মটরসসহ ৬০ থেকে ৭০টি কোরীয় কোম্পানি অংশ নেবে। রাজধানীর কুড়িলে ইন্টারন্যাশনাল কনভেনশন সিটি বসুন্ধরায় (আইসিসিবি) এই প্রদর্শনী অনুষ্ঠিত হবে।
কোরিয়া-বাংলাদেশ চেম্বার অব কমার্স অ্যান্ড ইন্ডাস্ট্রি (কেবিসিসিআই) এ প্রদর্শনীর আয়োজন করছে। এতে সহযোগিতা করছে বাংলাদেশে কোরিয়া দূতাবাস ও কোরিয়া ট্রেড ইনভেস্টমেন্ট এজেন্সি (কোট্রা)। এটি সন্ধ্যা ৭টা পর্যন্ত চলবে। এই মেলায় কোনো প্রবেশমূল্য দিতে হবে না।
রাজধানীর সোনারগাঁও হোটেলে আজ বুধবার এক সংবাদ সম্মেলনে মেলার বিস্তারিত তথ্য জানান কোরিয়া-বাংলাদেশ চেম্বার অব কমার্স অ্যান্ড ইন্ডাস্ট্রির (কেবিসিসিআই) জ্যেষ্ঠ সহসভাপতি ও প্রদর্শনী আয়োজক কমিটির চেয়ারম্যান শাহাব উদ্দিন খান। এ সময় কোট্রার মহাপরিচালক কিম জং উন, কোরীয় দূতাবাসের ফার্স্ট সেক্রেটারি দং জুন লি, কেবিসিসিআইয়ের কোষাধ্যক্ষ ঝোং হো চোই, পরিচালক দো-ইউই পার্ক, এলজি ইলেকট্রনিকসের ব্যবস্থাপনা পরিচালক এডওয়ার্ড কিম, কেবিসিসিআইয়ের প্রধান নির্বাহী কর্মকর্তা দো কি হ্যারি প্রমুখ উপস্থিত ছিলেন।
এ প্রদর্শনীর প্রধান পৃষ্ঠপোষক এলজি। সহপৃষ্ঠপোষক হিসেবে থাকছে ইয়াংওয়ান করপোরেশন। ইলেকট্রনিক পণ্য ও গাড়ি ছাড়াও এতে বস্ত্র খাতের যন্ত্রপাতি, অন্যান্য খাতের যন্ত্রপাতি, বৈদ্যুতিক পণ্য, প্রসাধনী, রাসায়নিক, লিফট, খাদ্য ও পানীয়সহ বিভিন্ন পণ্য প্রদর্শিত হবে।
