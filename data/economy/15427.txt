
দেশি, বিদেশি ও সরকারি প্রতিষ্ঠানগুলো মিরসরাই অর্থনৈতিক অঞ্চলে ইতিমধ্যে সাড়ে ১০ হাজার একর জমি চেয়েছে, এ অর্থনৈতিক অঞ্চলের আকার হবে ৩০ হাজার একরবিএসআরএম ৬০০ একরপিএইচপি ৫০০ একরএসিআই ৫০০ একরবেঙ্গল গ্রুপ ১০০০ একরডিবিএল গ্রুপ ৮০০ একরআমান গ্রুপ ৫০০ একরচট্টগ্রামের মিরসরাই অর্থনৈতিক অঞ্চলে (ইজেড) শিল্পকারখানা করার জন্য জমি চায় দেশের বড় শিল্পগোষ্ঠীগুলো। ইতিমধ্যে তারা বাংলাদেশ অর্থনৈতিক অঞ্চল কর্তৃপক্ষের (বেজা) কাছে জমি চেয়ে আবেদন করেছে। জমি পাওয়ার আশ্বাস পেতে এসব গোষ্ঠীর প্রধানেরা সশরীরে বেজার নির্বাহী চেয়ারম্যানের সঙ্গে দেখাও করেছেন।
শুধু বড় শিল্পগোষ্ঠীগুলো নয়, বিদেশি বিনিয়োগকারী এবং দেশীয় কয়েকটি সংস্থার নজরও মিরসরাই অর্থনৈতিক অঞ্চলের দিকে। তারাও বড় আকারের শিল্প প্রতিষ্ঠা ও রপ্তানি প্রক্রিয়াকরণ অঞ্চল করার জন্য মিরসরাইতে জমি চেয়েছে। সব মিলিয়ে মিরসরাই হয়ে উঠছে দেশি-বিদেশি বিনিয়োগকারীদের আকর্ষণের কেন্দ্রবিন্দু।সরকার ২০৩০ সাল নাগাদ যে ১০০টি অর্থনৈতিক অঞ্চল প্রতিষ্ঠায় কাজ করছে, তার মধ্যে সবচেয়ে বড় অর্থনৈতিক অঞ্চলটি হবে মিরসরাইতে। এর আকার হবে ৩০ হাজার একর। তবে একসঙ্গে নয়, এটি ৩০ হাজার একরে উন্নীত হবে ধাপে ধাপে। এখন সেখানে মাটি ভরাট, রাস্তাঘাট নির্মাণ ও অন্যান্য অবকাঠামো তৈরির কাজ চলছে।বেজার নির্বাহী চেয়ারম্যান পবন চৌধুরী প্রথম আলোকে বলেন, সব মিলিয়ে মিরসরাইতে আগামী বছর চারটি ব্লক বিনিয়োগের জন্য প্রস্তুত হবে। শিগগিরই সেখানে ১ হাজার ৩০০ একর জমি বরাদ্দের বিবরণপত্র প্রকাশ করা হবে। কিছু শিল্পগোষ্ঠী সেখানে অনুন্নত জমি চেয়েছে উল্লেখ করে তিনি বলেন, বেজা তাদের আবেদন বিবেচনা করছে।মিরসরাই অর্থনৈতিক অঞ্চলটিতে বিনিয়োগকারীদের আকর্ষণের কারণ সেখানে গ্যাস ও বিদ্যুৎ পাওয়া সহজ হবে। পাশাপাশি বন্দর সুবিধার দিক দিয়ে সেটি হবে সেরা অর্থনৈতিক অঞ্চল। সেখানে জমি নিতে এককালীন ৫০ বছরের ভাড়া পরিশোধের ক্ষেত্রে প্রতি বর্গমিটার অনুন্নত জমির ইজারামূল্য ধরা হয়েছে শূন্য দশমিক ৩০ ডলার এবং উন্নত জমির মূল্য ধরা হয়েছে দশমিক ৬০ ডলার।দেশের বেসরকারি খাতের প্রতিষ্ঠানগুলোর মধ্যে ৫০০ একর বা তার চেয়ে বেশি আয়তনের জমি চেয়েছে সাতটি শিল্পগোষ্ঠী। এর মধ্যে আছে বিএসআরএম। তারা ৬০০ একর জমি চেয়েছে ৩০০ মেগাওয়াটের একটি বিদ্যুৎকেন্দ্র ও একটি ইস্পাত কারখানা করার জন্য। অন্যদিকে পিএইচপি গ্রুপও সেখানে ইস্পাত কারখানা করার জন্য ৫০০ একর জমি চেয়েছে। মেঘনা গ্রুপের ইউনাইটেড সুগার মিলস মিরসরাইয়ে ১ হাজার ২০০ মেগাওয়াট উৎপাদন ক্ষমতার কয়লাভিত্তিক বিদ্যুৎকেন্দ্র ও তরলীকৃত প্রাকৃতিক গ্যাস (এলএনজি) প্ল্যান্ট করতে ৫০০ একর জমি চেয়ে আবেদন করেছে। এসিআই মিরসরাইয়ে ৫০০ একর জমিতে চেয়েছে পশু স্বাস্থ্য পণ্য, প্লাস্টিক, হালকা প্রকৌশল ও সংযোজন শিল্প করতে। বেঙ্গল গ্রুপ চেয়েছে ১ হাজার একর জমি, সেখানে তারা বিভিন্ন ধরনের শিল্পকারখানা করবে বলে বেজাকে জানিয়েছে।পোশাক খাতের দুটি শিল্পগোষ্ঠী মিরসরাইতে বড় আকারের জমি চেয়েছে। এর মধ্যে ডিবিএল গ্রুপ বস্ত্র ও পোশাক কারখানা, সিরামিক, মোড়কজাতের কারখানা ও তথ্যপ্রযুক্তি পণ্য উৎপাদনে বিনিয়োগের জন্য ৮০০ একর জমি চেয়েছে। ডার্ড গ্রুপ চেয়েছে ৫০০ একর জমি। দেশের চামড়া খাতের প্রতিষ্ঠান বে গ্রুপ মিরসরাই অর্থনৈতিক অঞ্চলে চীনের একটি প্রতিষ্ঠানের সঙ্গে যৌথ উদ্যোগে বিনিয়োগ করবে। এ জন্য তারা ২০০ একর জমি চেয়েছে। জনতা স্টিল ২০০ একর জমি চেয়েছে জাহাজভাঙা শিল্প করতে।বেশ কিছু প্রতিষ্ঠান কিছুটা ছোট আকারের জমি চেয়েছে। এর মধ্যে রয়েছে রানার গ্রুপ, তারা চেয়েছে ১২৫ একর। মিরসরাইয়ে তারা গাড়ি সংযোজনের কারখানা করবে। সামিট করপোরেশন চেয়েছে ১০০ একর। তারা বিদ্যুৎকেন্দ্র ও এলএনজি টার্মিনাল করতে চায়। এনার্জি প্যাক ও ইউনিক হোটেল অ্যান্ড রিসোর্টের যৌথ কোম্পানি ৫০০ মেগাওয়াটের বিদ্যুৎকেন্দ্র করতে ৩০ একর জমি চেয়েছে। যমুনা স্পেসটেক জয়েন্ট ভেঞ্চার চেয়েছে ৩০ একর। ফার্স্ট অ্যাপারেল ২৫ একরের জমি চেয়েছে পোশাক কারখানা ও জুতা কারখানা করার জন্য।এ ছাড়া কর্ণফুলী শিপ বিল্ডার্স ৬০ একর, রাশাদ ইন্ডাস্ট্রিজ ৫০ একর, প্রাণ-আরএফএল গ্রুপ ৩০ একর, স্টার কনসালট্যান্টস অ্যান্ড ইঞ্জিনিয়ার্স লিমিডেট ৫০ একর, কনসেপ্ট মাসকো গ্রুপ ২৫ একর, সানজি স্টেইনলেস স্টিল ২৫ একর, নিটিং ১০ একর, আলম গ্রুপ ১০ একর ও তানিশা ফেব্রিকস ১০ একর জমি চেয়েছে মিরসরাইয়ে।সরকারি সংস্থার মধ্যে মিরসরাইয়ে বাংলাদেশ রপ্তানি প্রক্রিয়াকরণ অঞ্চল কর্তৃপক্ষকে (বেপজা) প্রায় ১ হাজার ২০০ একর জমি দেবে বেজা। বিদ্যুৎ বিভাগ সেখানে ১ হাজার একর জমিতে সোলার পার্ক ও নবায়নযোগ্য জ্বালানি প্ল্যান্ট করতে চায়।ভারত মিরসরাইয়ে ১ হাজার ৫৫ একর জমি চেয়েছে, যা দেওয়ার নীতিগত সিদ্ধান্ত হয়েছে। চীনের ঝেজিয়াং জিনদুন হোল্ডিং গ্রুপ ২ হাজার ৩০০ মেগাওয়াটের কয়লাভিত্তিক বিদ্যুৎকেন্দ্র করতে মিরসরাইতে জমি চেয়েছে। নেক্সন এনার্জিস এশিয়া সৌরবিদ্যুৎকেন্দ্র করতে চেয়েচে ৪০০ একর জমি। ওমেরা পেট্রোলিয়ামকে এলএনজি টার্মিনাল করতে ২০০ একর জমি দিতে সমঝোতা চুক্তি করেছে বেজা। গ্যাসওয়ান পেট্রোলিয়াম জ্বালানি খাতে বিনিয়োগের জন্য ১৭ একর জমি চেয়েছে। হংকং সাংহাই মানজালা পাওয়ার ৩০ একর জমি চেয়েছে তরলীকৃত পেট্রোলিয়াম গ্যাস প্ল্যান্ট করতে।সব মিলিয়ে মিরসরাই অর্থনৈতিক অঞ্চলে ইতিমধ্যে সাড়ে ১০ হাজার একর জমির চাহিদা তৈরি হয়েছে।
 
