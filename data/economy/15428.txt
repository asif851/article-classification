
পাঁচ মাস পর কাঁচা পাট রপ্তানির বন্ধ দুয়ার খুলছে। সব ধরনের কাঁচা পাট রপ্তানির ওপর নিষেধাজ্ঞা তুলে নেওয়ার সিদ্ধান্ত নিয়েছে বস্ত্র ও পাট মন্ত্রণালয়। ফলে আগামী ৩ এপ্রিল থেকে আবার কাঁচা পাট রপ্তানি করতে পারবেন ব্যবসায়ীরা।মন্ত্রণালয় গতকাল সোমবার এ বিষয়ে একটি প্রজ্ঞাপন জারি করেছে।পণ্যে পাটজাত মোড়কের বাধ্যতামূলক ব্যবহার আইন, ২০১০ বাস্তবায়নে গত বছরের ৩ নভেম্বর এক মাসের জন্য সব ধরনের কাঁচা পাট রপ্তানির ওপর নিষেধাজ্ঞা জারি করা হয়। পরের মাসেই নিষেধাজ্ঞাটি পরবর্তী নির্দেশ না দেওয়া পর্যন্ত কার্যকর থাকবে বলে জানিয়ে দেয় বস্ত্র ও পাট মন্ত্রণালয়। তবে চলতি মাসের ৫ জানুয়ারি নিষেধাজ্ঞা জারির আগে ইস্যু করা ৪১টি প্রতিষ্ঠানের ২৫১টি ঋণপত্রের বিপরীতে ২ লাখ ৭৭ হাজার বেল কাঁচা পাট রপ্তানিতে অনুমোদন দেওয়া হয়।রপ্তানি উন্নয়ন ব্যুরোর (ইপিবি) তথ্যানুযায়ী, গত ২০১৪-১৫ অর্থবছরে ১১ কোটি ১৫ লাখ মার্কিন ডলারের কাঁচা পাট রপ্তানি হয়। চলতি ২০১৫-১৬ অর্থবছরের জুলাই থেকে ফেব্রুয়ারি পর্যন্ত ৮ মাসে রপ্তানি হয়েছে ৯ কোটি ১৩ লাখ ডলারের কাঁচা পাট।
