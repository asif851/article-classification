
আগামী ১ জুলাই থেকে নতুন মূল্য সংযোজন কর (মূসক) আইন বাস্তবায়িত হবে। এটি ব্যত্যয়ের কোনো সুযোগ নেই। এ জন্য অর্থমন্ত্রী আবুল মাল আবদুল মুহিত জাতীয় রাজস্ব বোর্ডকে (এনবিআর) সব ধরনের প্রস্তুতি নেওয়ার নির্দেশ দিয়েছেন।গতকাল মঙ্গলবার এনবিআরের সংবাদ বিজ্ঞপ্তিতে এ কথা জানানো হয়েছে। এর পরিপ্রেক্ষিতে গতকাল অনুষ্ঠিত বাজেট বাস্তবায়ন ফোরামে এনবিআরের চেয়ারম্যান নজিবুর রহমান সব কমিশনার ও মহাপরিচালককে সাতটি জরুরি নির্দেশনা দিয়েছেন। নজিবুর রহমান বলেন, গত সোমবার সরকারের উচ্চপর্যায়ের একটি সভায় ব্যবসায়ী ও কর্মকর্তাদের উদ্দেশে অর্থমন্ত্রী সুস্পষ্টভাবে ঘোষণা করেন যে আগামী ১ জুলাই ২০১৭ নতুন মূসক আইন বাস্তবায়ন হবে। এ বিষয়ে কোনো সংশয় নেই। অর্থমন্ত্রী এনবিআর ও এর মাঠপর্যায়ের সব কার্যালয়কে এই বিষয়ে বিশেষভাবে সক্রিয় থাকার সদয় নির্দেশ দিয়েছেন।উল্লেখ্য, ওই উচ্চপর্যায়ের সভায় নতুন মূসক আইনে মূসক হার, মূসক অব্যাহতির সীমাসহ বিভিন্ন বিষয় নিয়ে ব্যবসায়ীদের দাবিদাওয়া নিয়ে কোনো চূড়ান্ত সিদ্ধান্ত হয়নি। আবার সভা অনুষ্ঠিত হবে। ব্যবসায়ীদের মূল দাবি, ১৫ শতাংশ হার কমানো। এনবিআরের সংবাদ বিজ্ঞপ্তি অনুযায়ী, নতুন মূসক বাস্তবায়নে প্রস্তুতি হিসেবে এনবিআরের চেয়ারম্যান সব কমিশনার ও মহাপরিচালককে সাতটি নির্দেশনা দিয়েছেন। এগুলো হলো নতুন আইনের বিষয়ে ব্যবসায়ীদের অধিকতর সচেতন করা এবং পর্যায়ক্রমে সব জেলা ও উপজেলায় প্রশিক্ষক তৈরি করা; সব কর্মকর্তা-কর্মচারীর জন্য অব্যাহতভাবে প্রশিক্ষণ কর্মসূচির আয়োজন; ভ্যাট অনলাইন প্রকল্পের অনলাইন নিবন্ধন সম্পন্ন করা; ব্যবসায়ী ও সব অংশীজনকে বিশেষভাবে সেবা প্রদান নিশ্চিত করা; বিভাগীয় জেলা ও উপজেলা পর্যায়ের মাসিক উন্নয়ন সমন্বয় সভায় নিয়মিতভাবে নতুন আইন বিষয়ে উপস্থাপনা প্রদান; আয়কর, মূসক ও শুল্ক বিভাগের সব কর্মকর্তা-কর্মচারীকে নতুন মূসক আইন বাস্তবায়নের ব্যাপারে সমন্বিত উদ্যোগ গ্রহণ করা এবং মাঠপর্যায়ে মূসক বিষয়ে কার্যক্রম সম্পর্কে চেয়ারম্যানকে অবহিত করা ও সুপারিশ দেওয়া।
