
হজ ফ্লাইট বাতিল হওয়ায় গত ১৭ দিনে ৪০ কোটি টাকার রাজস্ব আয় থেকে বিমান বাংলাদেশ এয়ারলাইনস বঞ্চিত হয়েছে।
আজ বুধবার বেলা ১টায় বিমান বাংলাদেশ এয়ারলাইনসের প্রধান কার্যালয়ের সম্মেলন কক্ষে সংবাদ সম্মেলনে এয়ারলাইনসের ব্যবস্থাপনা পরিচালক (এমডি) মোসাদ্দেক আহমেদ এই তথ্য জানান। ২০১৭ সালের হজযাত্রার পরিস্থিতি তুলে ধরতে এই সংবাদ সম্মেলনের আয়োজন করা হয়।
গত ২৪ জুলাই থেকে বাংলাদেশের হজযাত্রীদের পরিবহন শুরু হয়েছে। আজ দুটি ফ্লাইট বাতিল করেছে বাংলাদেশ বিমান কর্তৃপক্ষ। ফ্লাইটগুলো হলো ভোর পাঁচটার বিজি ৫০৪৫ ও বিকেল চারটা ৩৫ মিনিটের বিজি ৩০৫৩।
সংবাদ সম্মেলনে বলা হয়, হজযাত্রা শুরুর দিন থেকে গত ১৭ দিনে ১৯টি ফ্লাইট বাতিল করা হয়েছে। এতে ৯ হাজার ৮৮৭ যাত্রীকে হজে নেওয়া যেত, যা সম্ভব হয়নি। বাতিল হওয়া ফ্লাইটের কারণে বিমান বাংলাদেশ এয়ারলাইনস কর্তৃপক্ষ ৪০ কোটি টাকার রাজস্ব থেকে বঞ্চিত হয়েছে।
মোসাদ্দেক আহমেদ বলেন, এটাকে লস বলা যায় না। এটা রাজস্ব বঞ্চিত হওয়া। এখন পর্যন্ত ৪ হাজার ৬৮৭ জনের জন্য ফ্লাইটের কোনো জায়গা নেই (সিস্টেম শর্টফল)। তবে অতিরিক্ত ১৪টি স্লটে হজযাত্রীদের জন্য ব্যবস্থা করা হচ্ছে। এর মধ্যে সাতটি স্লট ব্যবহার করা যাবে বলে তিনি আশাবাদী।
চলতি বছর বাংলাদেশ থেকে হজ পালন করতে সৌদি আরবে যাবেন ১ লাখ ২৭ হাজার ১৯৮ জন। প্রতিবছরের মতো এবারও বিমান বাংলাদেশ এয়ারলাইনস ও সৌদি এয়ারলাইনস হজযাত্রী পরিবহন করছে।
মোসাদ্দেক আহমেদ বলেন, পরিস্থিতি বেশ কঠিন। তবে এখনো তা নিয়ন্ত্রণের বাইরে যায়নি। তবে হজযাত্রী সবাই যেতে পারবেন না- এ কথা এখনো বলা যাবে না।
ভিসা জটিলতা, মোয়াল্লেম ফিসহ নানাবিধ কারণে যাত্রীরা সমস্যার মুখোমুখি হচ্ছেন। হজযাত্রী-সংকটের কারণে আজ দুপুর পর্যন্ত ২৩টি ফ্লাইট বাতিল করেছে বাংলাদেশ বিমান ও সৌদি এয়ারলাইনস।
সংবাদ সম্মেলনে বিমান বাংলাদেশের পরিচালক (ফ্লাইট অফিসার) ফারহাদ হাসান জামিল, পরিচালক (মার্কেটিং অ্যান্ড সেলস) মো. আলী আহসানসহ জনসংযোগ বিভাগের কর্মকর্তারা উপস্থিত ছিলেন।
