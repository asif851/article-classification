
ব্যাংকিং-সংক্রান্ত আন্তর্জাতিক ব্যাসেল কমিটির ব্যাসেল-৩ বাস্তবায়নে পাঁচ বছরের পরিকল্পনা তৈরি করেছে বাংলাদেশ ব্যাংক। আগামী ২০১৯ সালের মধ্যেই ব্যাংকগুলোকে মূলধন সংরক্ষণ করতে হবে ঝুঁকিনির্ভর সম্পদের সাড়ে ১২ শতাংশ হারে। অর্থাৎ বর্তমানের চেয়ে ২ দশমিক ৫০ শতাংশ মূলধন বাড়াতে হবে।এর আবার সাড়ে ৪ শতাংশ মূলধন জোগাতে হবে উদ্যোক্তা শেয়ারহোল্ডারদের অর্থ থেকে।বর্তমানে ব্যাংকের ঝুঁকিভিত্তিক সম্পদের ১০ শতাংশ হারে মূলধন সংরক্ষণ করতে হয় ব্যাংকগুলোকে।বাংলাদেশ ব্যাংক গত রোববার ব্যাসেল-৩ সংক্রান্ত পরিকল্পনাটি নীতিমালা হিসেবে ব্যাংকগুলোর শীর্ষ নির্বাহীদের কাছে পাঠিয়েছে।যোগাযোগ করা হলে ব্যাংকগুলোতে শীর্ষ নির্বাহীদের সংগঠন এবিবির সাবেক সভাপতি ও মেঘনা ব্যাংকের ব্যবস্থাপনা পরিচালক (এমডি) মোহাম্মদ নূরুল আমিন প্রথম আলোকে বলেন, ব্যাসেল-৩তে ব্যাংকের আর্থিক অবস্থা শক্তিশালী করতে মূলধনের ওপর জোর দেওয়া হয়েছে। সে ক্ষেত্রে টায়ার-১ মূলধনকে বেশি গুরুত্ব দেওয়া হয়েছে।আগামী বছর ব্যাংকগুলোকে মোট ঝুঁকিভিত্তিক সম্পদের ১০ শতাংশ হারেই মূলধন রাখতে হবে। যার অন্তত সাড়ে ৪ শতাংশ হবে উদ্যোক্তা মূলধন। পরের বছর অর্থাৎ ২০১৬ সাল থেকে আপৎকালীন সুরক্ষা (কনজারভেশন বাফার) হিসেবে মূলধন বাড়িয়ে যেতে হবে; যা ২০১৯ সালে ঝুঁকিভিত্তিক সম্পদের সাড়ে ১২ শতাংশে উন্নীত হবে।এই সাড়ে ১২ শতাংশে পৌঁছাতে ২০১৬ সালে অতিরিক্ত শূন্য দশমিক ৬২৫ শতাংশ, ’১৭ সালে ১ দশমিক ২৫ শতাংশ, পরের বছর অর্থাৎ ’১৮ সালে ১ দশমিক ৮৭ শতাংশ এবং ২০১৯ সালে ২ দশমিক ৫০ শতাংশে উন্নীত করতে হবে।বাংলাদেশ ব্যাংকের ব্যাংকিং প্রবিধি ও নীতি বিভাগের মহাব্যবস্থাপক চৌধুরী মো. ফিরোজ বিন আলম এ প্রতিবেদককে বলেন, তাঁরা এ বিষয়ে অনেকগুলো সমীক্ষা করেছেন। তিনি বলেন, ‘ব্যাংক খাতের প্রায় সব কটি ব্যাংক ইতিমধ্যেই এ মূলধনের (টায়ার-১) সাড়ে ৪ শতাংশের বেশি সংরক্ষণ করছে।’সুইজারল্যান্ডের ‘ব্যাসেল’ এলাকায় ব্যাংক ফর ইন্টারন্যাশনাল সেটেলমেন্টের (বিআইএস) সদর দপ্তর অবস্থিত। এলাকার নামানুযায়ী ব্যাংক খাতের আন্তর্জাতিক বিধানকে ব্যাসেল নামে অভিহিত করা হয়। প্রথম পর্যায়ে প্রণীত বিধান ব্যাসেল-১, দ্বিতীয় পর্যায়ে ব্যাসেল-২ এবং তৃতীয় পর্যায়ে প্রণীত বিধান ব্যাসেল-৩ নামে পরিচিত। বাংলাদেশে ২০০৯ সালের জানুয়ারি থেকে ব্যাসেল-২ নীতিমালা বাস্তবায়ন শুরু হয়। তবে বাংলাদেশ ব্যাংকের সর্বশেষ হিসাব অনুযায়ী, ব্যাসেল-২ নীতিমালার আলোকে গত সেপ্টেম্বর ভিত্তিতে আটটি ব্যাংক প্রয়োজনীয় মূলধন সংরক্ষণ করতে পারেনি। এ ব্যাংকগুলোর ঘাটতি ১২ হাজার ৬০৭ কোটি টাকা। আর সামগ্রিক ব্যাংক খাতে এর প্রভাবে ঘাটতি এক হাজার ৯৬ কোটি টাকা হয়েছে।
