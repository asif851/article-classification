
১ কোটি ১৬ লাখ ৫০ হাজার ডলার বা প্রায় ৯০ কোটি টাকা অনুদান দেবে কোরিয়া। গতকাল সোমবার এ সংক্রান্ত দুটি চুক্তি হয়েছে। ইআরডিতে এ চুক্তি স্বাক্ষর অনুষ্ঠান হয়।বাংলাদেশে চক্ষু স্বাস্থ্য উন্নয়ন ও নির্বাচিত এলাকায় অন্ধত্ব দূরীকরণ প্রকল্পে দেওয়া হবে সাড়ে ৮৪ লাখ ডলার। এ অর্থ দিয়ে চক্ষু স্বাস্থ্যকর্মীদের সক্ষমতা বৃদ্ধিতে সহায়তা করা, প্রকল্প এলাকায় জনসাধারণের চক্ষু স্বাস্থ্যের মান উন্নত করা, সাভার ও ধামরাই উপজেলা স্বাস্থ্য কমপ্লেক্স ও ডিইপিজেড এলাকায় ভিশন সেন্টার নির্মাণ করা হবে।অনুষ্ঠানে অর্থনৈতিক সম্পর্ক বিভাগের (ইআরডি) অতিরিক্ত সচিব আসিফ উজ জামান এবং স্বাস্থ্য ও পরিবারকল্যাণ মন্ত্রণালয়ের যুগ্মসচিব নিরু শামসুন নাহার বাংলাদেশ সরকারের পক্ষে এবং কোরিয়ার দাতা সংস্থা কইকার আবাসিক প্রতিনিধি কিম বক হি দক্ষিণ কোরিয়ার পক্ষে এ চুক্তিতে স্বাক্ষর করেন।অন্যদিকে এস্টাবলিস্টমেন্ট অব দি ই-গভর্নমেন্ট মাস্টারপ্ল্যান ফর ডিজিটাল বাংলাদেশ শীর্ষক প্রকল্পে ৩২ লাখ ডলার দেবে কোরিয়া।এ প্রকল্পের মাধ্যমে ই-গভর্নমেন্ট মহাপরিকল্পনা প্রণয়ন করে আগামী ২০২১ সালের মধ্যে ডিজিটাল বাংলাদেশ গড়ার কার্যক্রম ত্বরান্বিত করা হবে।এ চুক্তিতে বাংলাদেশ সরকারের পক্ষে সই করেন ইআরডির অতিরিক্ত সচিব আসিফ উজ জামান, তথ্য ও যোগাযোগ প্রযুক্তি বিভাগের যুগ্ম সচিব শ্যামা প্রসাদ বেপারী এবং দক্ষিণ কোরিয়ার পক্ষে কইকার আবাসিক প্রতিনিধি কিম বক হি।
