
চলতি অর্থবছরে (২০১৬-১৭) দেশে ২৭ লাখ কর্মসংস্থান তৈরি হবে। প্রতি অর্থবছরে ২০ লাখ নতুন মুখ শ্রমবাজারে প্রবেশ করে। তবে এবার ৭ লাখ বেশি কর্মসংস্থান তৈরি হবে অর্থনীতিতে। আজ রোববার পরিকল্পনা মন্ত্রণালয়ে এক সংবাদ সম্মেলনে এসব কথা বলেন পরিকল্পনামন্ত্রী আ হ ম মুস্তফা কামাল।পরিকল্পনামন্ত্রী বলেন, এবার সাড়ে ৬ থেকে ৭ লাখ কর্মসংস্থান তৈরি হবে বিদেশে। অর্থাৎ এই কর্মীরা বিদেশে যাবেন। বাকি কর্মসংস্থান তৈরি হবে দেশের অভ্যন্তরে।সংবাদ সম্মেলনে পরিকল্পনামন্ত্রী আরও বলেন, ‘বিশ্বব্যাংকের হিসাবে ২০১৭ সালে বৈশ্বিক অর্থনৈতিক প্রবৃদ্ধি হবে প্রায় ৩ শতাংশ। অর্থাৎ দীর্ঘ মন্দা কাটিয়ে উঠতে পারবে উন্নত দেশগুলো। ফলে আমাদের দেশের অবস্থাও ভালো যাবে। আমরা এ অর্থবছরে সাড়ে ৭ শতাংশ প্রবৃদ্ধির কাছাকাছি যেতে পারব বলে আশা করছি।’
এই সাড়ে ৭ শতাংশ কীভাবে হবে—সাংবাদিকদের এমন প্রশ্নের জবাবে পরিকল্পনামন্ত্রী বলেন, বেসরকারি খাতে ঋণ প্রবাহের প্রবৃদ্ধি এ বছর ভালো হবে। শিল্প খাতে উৎপাদন পরিস্থিতি ও রাজস্ব আদায়ের প্রবৃদ্ধিও ভালো হবে।
সম্প্রতি প্রকাশিত বিশ্বব্যাংকের বৈশ্বিক অর্থনৈতিক সম্ভাবনা-২০১৭ প্রতিবেদনে চলতি বছরে বিশ্ব অর্থনৈতিক প্রবৃদ্ধি ২ দশমিক ৭ শতাংশ হবে বলে পূর্বাভাস দেওয়া হয়েছে। চলতি ২০১৬-১৭ অর্থবছরে বাংলাদেশে মোট দেশজ উৎপাদনের (জিডিপি) প্রবৃদ্ধি ৬ দশমিক ৮ শতাংশ হবে বলে পূর্বাভাস দিয়েছে সংস্থাটি।
এক প্রশ্নের জবাবে আ হ ম মুস্তফা কামাল বলেন, প্রবাসী আয় প্রবাহ কমলেও এর প্রভাব জিডিপির ওপর পড়বে না। কারণ জিডিপি হিসাব করতে প্রবাসী আয় ধরা হয় না।
চলতি বছর সরকারি স্বায়ত্তশাসিত গবেষণা সংস্থা বাংলাদেশ উন্নয়ন গবেষণা প্রতিষ্ঠান (বিআইডিএস), বাংলাদেশ পরিসংখ্যান ব্যুরো (বিবিএস), পরিকল্পনা মন্ত্রণালয়ের বাস্তবায়ন পরিবীক্ষণ ও মূল্যায়ন বিভাগ (আইএমইডি) এসব সংস্থাকে সরকার শক্তিশালী করবে বলেও জানান পরিকল্পনামন্ত্রী।
