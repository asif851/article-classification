
শেয়ারবাজারে তালিকাভুক্ত দুটি কোম্পানির অস্বাভাবিক মূল্যবৃদ্ধির কারণ ও শেয়ার লেনদেন-সংক্রান্ত তথ্য অনুসন্ধানে দুটি তদন্ত কমিটি গঠন করা হয়েছে। পুঁজিবাজার নিয়ন্ত্রক সংস্থা বাংলাদেশ সিকিউরিটিজ অ্যান্ড এক্সচেঞ্জ কমিশনের (বিএসইসি) গতকাল মঙ্গলবারের সভায় এ দুটি কমিটি গঠন করা হয়। ১৫ কার্যদিবসের মধ্যে কমিটি দুটিকে তদন্ত প্রতিবেদন জমা দিতে বলা হয়েছে।বিএসইসি জানিয়েছে, নর্দান জুটের ঘটনা তদন্তের দায়িত্ব দেওয়া হয়েছে কমিশনের উপপরিচালক ফখরুল ইসলাম মজুমদার ও সহকারী পরিচালক ইকবাল হোসেনের সমন্বয়ে গঠিত কমিটিকে। আর অলটেক্স ইন্ডাস্ট্রিজের ঘটনা তদন্তের দায়িত্ব দেওয়া হয়েছে উপপরিচালক মোল্লা মিরাজ উজ সুন্নাহ ও সহকারী পরিচালক মোহাম্মদ রাকিবুর রহমানের সমন্বয়ে গঠিত কমিটিকে।ঢাকা স্টক এক্সচেঞ্জের (ডিএসই) তথ্য অনুযায়ী, গত তিন কার্যদিবসে নর্দান জুটের প্রতিটি শেয়ারের দাম ১০৮ টাকা বেড়ে গতকাল দাঁড়িয়েছে ৩৪০ টাকা। আর অলটেক্সের প্রতিটি শেয়ারের দাম পাঁচ কার্যদিবসে প্রায় ১০ টাকা বেড়ে গতকাল দিন শেষে দাঁড়িয়েছে প্রায় ৩৬ টাকায়।
