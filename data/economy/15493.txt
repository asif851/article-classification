
জাল রোধের লক্ষ্যে যুক্তরাজ্য ৩০ বছর পর আবার বাজারে এক পাউন্ডের নতুন মুদ্রা ছাড়ার ঘোষণা দিয়েছে।যুক্তরাজ্যের এইচএম ট্রেজারি (হার ম্যাজেস্ট্রিস ট্রেজারি) খ্যাত সরকারের বাজেট নীতি ও অর্থনৈতিক নীতিমালা বিভাগের মালিকানাধীন মুদ্রা প্রস্তুতকারক প্রতিষ্ঠান দ্য রয়্যাল মিন্ট এ ঘোষণা দেয়।রয়্যাল মিন্টের মতে, যুক্তরাজ্যের বাজারে প্রচলিত এক পাউন্ডের মুদ্রাটি অব্যাহতভাবে জাল হওয়ার ঝুঁকিতে রয়েছে। বর্তমানে এ ধরনের প্রায় সাড়ে চার কোটি জাল মুদ্রা রয়েছে, যা বাজারে প্রচলিত মোট মুদ্রার ৩ শতাংশ। সে জন্য প্রতিষ্ঠানটি আগামী ২০১৭ সাল নাগাদ নতুন মুদ্রা ছাড়ার পরিকল্পনা নিয়ে এগোচ্ছে।ইতিমধ্যে মুদ্রাটির ডিজাইন বা নকশাও চূড়ান্ত করা হয়েছে। যুক্তরাজ্যে ১৯৩৭ থেকে ১৯৭১ সাল পর্যন্ত প্রচলিত থ্রি পেনি বা তিন পেনির মুদ্রাটির আলোকেই ডিজাইন করা হয়েছে নতুন মুদ্রাটির। ১২ কোণবিশিষ্ট এ মুদ্রাই বিশ্বের সবচেয়ে নিরাপদ এবং জনগণের আস্থার মুদ্রা হবে বলে দাবি করেন রয়্যাল মিন্ট। একই কথা বলেন ব্রিটিশ অর্থমন্ত্রী জর্জ অসবর্নও। মুদ্রাটির সম্মুখভাবে রানি দ্বিতীয় এলিজাবেথের ছবি থাকবে। আর পেছন ভাগে কোন ছবি দেওয়া হবে, সেটি একটি প্রতিযোগিতার মাধ্যমে নির্ধারণ করা হবে।যুক্তরাজ্য ১৯৮৩ সালে এক পাউন্ডের নোটের পরিবর্তে বর্তমান এক পাউন্ডের মুদ্রাটি চালু করে।ধারণা করা হচ্ছে, নতুন এক পাউন্ডের প্রায় ১৫০ কোটি মুদ্রা বাজারে ছাড়া হবে। সেই সঙ্গে বাজার থেকে প্রতিবছর ২০ লাখ করে জাল মুদ্রা উঠে যাবে। সূত্র: বিবিসি ও এপি
