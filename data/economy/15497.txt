
নতুন মূল্য সংযোজন কর (মূসক) আইন কার্যকর করে ইস্পাত পণ্যের প্রস্তুতকরণ বা উৎপাদন ও সরবরাহ পর্যায়ে ১৫ শতাংশ মূসক আরোপ করা হলে আন্দোলনের ঘোষণা দিয়েছে ইস্পাত খাতের ব্যবসায়ীদের চারটি সংগঠন। এসব সংগঠন মূসকের বর্তমান পদ্ধতি বহাল রাখার দাবি জানিয়েছে।এ দাবিতে বাংলাদেশ অটো রি-রোলিং অ্যান্ড স্টিল মিলস অ্যাসোসিয়েশন, বাংলাদেশ রি-রোলিং মিলস অ্যাসোসিয়েশন, বাংলাদেশ স্টিল মিল ওনার্স অ্যাসোসিয়েশন ও বাংলাদেশ শিপব্রেকার্স অ্যাসোসিয়েশন গতকাল মঙ্গলবার এক যৌথ সংবাদ সম্মেলন করে। ঢাকা রিপোর্টার্স ইউনিটি (ডিআরইউ) মিলনায়তনে ওই সংবাদ সম্মেলন অনুষ্ঠিত হয়।লিখিত বক্তব্যে বাংলাদেশ অটো রি-রোলিং অ্যান্ড স্টিল মিলস অ্যাসোসিয়েশনের সাধারণ সম্পাদক আবুল কাসেম মজুমদার বলেন, সরকার মূসকের হার ১৫ শতাংশ করতে চাচ্ছে। বর্তমানে রডে টনপ্রতি ৮২৫ টাকা মূসক পরিশোধ করা হয়। নতুন আইনে কার্যকর হলে টনপ্রতি ৭ হাজার ৫০০ টাকা মূসক দিতে হবে।সরকার ২০১৬-১৭ অর্থবছর থেকে মূসক আইন বাস্তবায়ন করতে চাচ্ছে। ওই আইনে সব ক্ষেত্রে মূসকের অভিন্ন হার ১৫ শতাংশ কার্যকর করার কথা বলা হয়েছে। সংবাদ সম্মেলনে আবুল কাসেম মজুমদার সরকার মূসকের হার ১৫ শতাংশে অনড় থাকলে দাবি আদায়ে রাজপথে আন্দোলনে সবাইকে অংশ নেওয়ার আহ্বান জানান।আবুল কাসেম মজুমদার বলেন, আন্তর্জাতিক বাজারে ইস্পাত পণ্যের কাঁচামালের দাম বাড়ছে। এরপরে আবার মূসক বাড়লে রডের দাম অনেক বেড়ে যাবে, যা সরকারের উন্নয়নকাজকে মারাত্মকভাবে বাধাগ্রস্ত করবে।সংবাদ সম্মেলনে অটো রি-রোলিং অ্যান্ড স্টিল মিলস অ্যাসোসিয়েশনের চেয়ারম্যান শেখ মাসাদুল আলম, স্টিল মিল ওনার্স অ্যাসোসিয়েশনের চেয়ারম্যান শেখ ফজলুর রহমান, মো. শহিদউল্লাহ্ প্রমুখ উপস্থিত ছিলেন।
