
ঝাঁ চকচকে প্যাভিলিয়নে ঢুকতেই খাট, সোফা সেট, ডাইনিং বা খাবার টেবিল, আরাম কেদারার মতো নানা ধরনের দৃষ্টিনন্দন আসবাব নজর কাড়বে। সবকিছুই পরিপাটি করে সাজানো-গোছানো। এসব পণ্য কেনায় ক্রেতাদের আকৃষ্ট করতে ৫ থেকে ২৭ শতাংশ পর্যন্ত মূল্যছাড় দেওয়া হচ্ছে।রাজধানীর শেরেবাংলা নগরে মাসব্যাপী ঢাকা আন্তর্জাতিক বাণিজ্য মেলায় (ডিআইটিএফ) হাতিলের প্যাভিলিয়নে পাওয়া চিত্র এটি। আবার পিছিয়ে নেই আকতার, নাভানা, রিগাল, পারটেক্স, ব্রাদার্স, নাদিয়া, হাই-টেক, লিগ্যাসি ফার্নিচার প্রভৃতি ব্র্যান্ডও। মেলায় সব প্রতিষ্ঠানই আকর্ষণীয় প্যাভিলিয়ন তৈরি করেছে। নিয়ে এসেছে নতুন নতুন পণ্য। পাশাপাশি পুরোনো পণ্যও প্রদর্শন করছে। ক্রেতাদের জন্য আছে মূল্যছাড়। এই সুবিধা মেলার বাইরে দেশের যে প্রান্তে প্রতিষ্ঠানগুলোর নিজস্ব বিক্রয়কেন্দ্র কিংবা ডিলার আছে, সেখান থেকেও দেওয়া হচ্ছে।বাণিজ্য মেলার তৃতীয় দিন গতকাল রোববার দুপুরে গিয়ে দেখা গেল, ক্রেতা-দর্শনার্থীর আনাগোনা কম। আসবাব প্রতিষ্ঠানের কয়েকটি প্যাভিলিয়ন মেলার মূল ফটকের সামনে ও বাকিগুলো একটু ভেতরে। তবে সব কটি প্যাভিলিয়নই বৈচিত্র্যময় ও দৃষ্টিনন্দন হওয়ায় সবার চোখে পড়ছে। ফলে ক্রেতাদের অধিকাংশই ঢুঁ মারছেন। খোঁজখবর নিচ্ছেন বিভিন্ন আসবাবের। কম-বেশি বিক্রিবাট্টাও হচ্ছে।হাতিল এবারের মেলায় নতুন নকশার ১৩টি বেডরুম সেট, ৬টি সোফা ও ৬টি ডাইনিং সেট নিয়ে এসেছে। এসব আসবাব কানাডা থেকে আমদানি করা ওক ও বিচ কাঠের তৈরি। টেবিল, চেয়ার, ক্যাবিনেটসহ বিভিন্ন ধরনের অফিস ফার্নিচার ও জার্মানির ব্র্যান্ড নলতের কিচেন ক্যাবিনেট, বেডরুম সেট ও ওয়ার্ডরোব এনেছে প্রতিষ্ঠানটি।হাতিলের খাট ২৫ হাজার থেকে ৪৭ হাজার, সোফা সেট ৬৫ হাজার থেকে ১ লাখ ৬০ হাজার, খাবার টেবিলের সেট ৫৬ হাজার থেকে ১ লাখ ১০ হাজার টাকায় মিলবে। খাট, ওয়ার্ডরোব ও ড্রেসিং টেবিল নিয়ে কম্বো প্যাকেজ বিক্রি হচ্ছে ১ লাখ থেকে ১ লাখ ৮০ হাজার টাকায়। মেলা উপলক্ষে তারা ৫-২০ শতাংশ মূল্যছাড় দিচ্ছে। তবে কম্বো প্যাকেজ কিনলে বাড়তি ৭ শতাংশ মূল্যছাড় রয়েছে। মেলার বাইরে প্রতিষ্ঠানটির ৬৩টি বিক্রয়কেন্দ্রেও মূল্যছাড়ের সুবিধাটি মিলবে।এসব তথ্য দিলেন হাতিলের কর্মকর্তা অরুণ মজুমদার। বললেন, ‘বছরের অধিকাংশ নতুন পণ্যই আমরা বাণিজ্য মেলাকে কেন্দ্র করে নিয়ে আসি।’ তাঁর প্রত্যাশা, গতবারের মতো এবার রাজনৈতিক অস্থিরতা না থাকায় ক্রেতাদের কাছ থেকে আশানুরূপ সাড়া পাওয়া যাবে।এদিকে নাভানা ফার্নিচারে ২০-৬০ হাজার টাকায় খাট, ৩০ হাজার থেকে ১ লাখ ৭০ হাজার টাকায় সোফা সেট, ৩০-৮০ হাজার টাকায় খাবার টেবিলের সেট এবং ২৯-৫০ হাজার টাকায় আলমারি পাওয়া যাচ্ছে। মেলা উপলক্ষে প্রতিষ্ঠানটি সাতটি নতুন নকশার বেডরুম সেট এনেছে। এতে খাট, ড্রেসিং টেবিল, আলমারি ও ক্যাবিনেট থাকছে। দাম ৮০ হাজার থেকে ১ লাখ ৭০ হাজার টাকা। এ ছাড়া নতুন নকশার ৫টি সোফাসেট ও ৫টি খাবারের টেবিল সেট নিয়ে এসেছে তারা। প্রতিষ্ঠানটির অধিকাংশ পণ্যই মেহগনি কাঠের তৈরি।নাভানার জ্যেষ্ঠ সহকারী ব্যবস্থাপক সীমা রায় জানালেন, মেলায় তাঁরা আসবাব ভেদে ৭ থেকে ১৫ শতাংশ মূল্যছাড় দিচ্ছেন। মেলার বাইরে নাভানার ৫টি নিজস্ব বিক্রয়কেন্দ্র ও ৬৪টি ডিলার প্রতিষ্ঠানেও পুরো মাসজুড়ে একই হারে মূল্যছাড় মিলবে।১৯৭৬ সাল থেকে আসবাব ব্যবসায় আছে আকতার ফার্নিশার্স। মূলত সেগুন ও মেহগনি কাঠ দিয়ে আসবাব তৈরি করে প্রতিষ্ঠানটি। তারা ২১-৭৬ হাজার টাকায় খাট, ৫৯ হাজার থেকে ২ লাখ টাকায় সোফাসেট এবং ৩৫ হাজার থেকে ১ লাখ ৬৬ হাজার টাকায় খাবার টেবিল সেট বিক্রি করছে। মেলায় নতুন নকশার ৪টি বেডরুম সেট, ২টি খাবার টেবিল সেট, ৩টি সোফাসেটসহ অফিসে ব্যবহারযোগ্য টেবিল, চেয়ার, সোফা, ক্যাবিনেট ও র্যা ক নিয়ে এসেছে।মেলা উপলক্ষে হোম ফার্নিচারে ১৫ শতাংশ ও অফিস ফার্নিচারে ১০ শতাংশ মূল্যছাড় দিচ্ছে আকতার ফার্নিশার্স। ঢাকাসহ বিভিন্ন জেলায় আকতারের ২৫টি বিক্রয়কেন্দ্র থেকেও ক্রেতারা মেলা চলাকালে এই সুবিধা পাবেন। আকতারের প্যাভিলিয়নের ইনচার্জ দুলাল রায় এসব তথ্যই জানান।দুলাল রায় বলেন, ‘মেলার দ্বিতীয় দিন থেকে ক্রেতাদের কাছ থেকে ভালো সাড়া পাচ্ছি। আমরা মূলত প্রচারের জন্যই বাণিজ্য মেলায় আসি। তারপরও যে খরচ হয় সেটি বিক্রির মাধ্যমে ওঠানোর একটি চেষ্টা থাকে। দেশে এখন ব্যবসাবান্ধব পরিবেশ বিরাজ করছে। তাই আশা করছি, শেষ পর্যন্ত ভালোই হবে।’আসবাবের জগতে প্রাণ-আরএফএল গ্রুপের বয়স প্রায় তিন বছর। গ্রুপের প্রতিষ্ঠান রিগাল ফার্নিচার মেলায় নতুন নকশার খাট, সোফা, ডাইনিং টেবিল, ওয়ার্ডরোব ইত্যাদি নিয়ে এসেছে। রিগালের খাট ১০-২৯ হাজার, ডাইনিং টেবিল ৯ হাজার থেকে সাড়ে ৪৭ হাজার ও আলমারি ১০ হাজার ৭০০ থেকে ২৬ হাজার টাকায় বিক্রি হচ্ছে। মেলায় ১৫ শতাংশ মূল্যছাড় দিচ্ছে প্রতিষ্ঠানটি। মেলার বাইরে রিগালের ১৫টি বিক্রয়কেন্দ্র থেকেও এই সুবিধা পাওয়া যাবে।রিগালের প্যাভিলিয়ন ইনচার্জ ফয়েজুল ইসলাম বলেন, ‘গতবার মেলার শুরুতে যে সাড়া পাওয়া গিয়েছিল এবার তার চেয়ে বেশি পাচ্ছি। আশা করছি, এবারের বাণিজ্য মেলা সব ব্যবসায়ীর জন্যই ভালো সংবাদ নিয়ে আসবে।’এ ছাড়া মেলা উপলক্ষে পারটেক্স ফার্নিচার ২০ শতাংশ, ব্রাদার্স ফার্নিচার ৫ থেকে ১৫ শতাংশ ও লিগ্যাসি ২৫ শতাংশ মূল্যছাড় দিচ্ছে।মাসব্যাপী বাণিজ্য মেলা প্রতিদিন সকাল ১০টা থেকে রাত ১০টা পর্যন্ত খোলা। মেলায় প্রবেশের টিকিটের মূল্য প্রাপ্তবয়স্কদের জন্য ৩০ টাকা ও শিশুদের জন্য ২০ টাকা।
