
পুঁজিবাজারে তালিকাভুক্ত সিভিও পেট্রোকেমিক্যাল রিফাইনারি লিমিটেডের শেয়ার লেনদেন আজ মঙ্গলবার স্থগিত করেছে ঢাকা স্টক এক্সচেঞ্জ (ডিএসই) ও চট্টগ্রাম স্টক এক্সচেঞ্জ (সিএসই) কর্তৃপক্ষ। প্রতিষ্ঠানটির শেয়ারের দাম অস্বাভাবিক বেড়ে যাওয়ায় এই সিদ্ধান্ত নিয়েছে দুই স্টক এক্সচেঞ্জ। উভয় স্টক এক্সচেঞ্জ সূত্রে এ তথ্য জানা গেছে।
আজ সকালে ডিএসই ও সিএসইর ওয়েবসাইটে প্রকাশিত সংবাদে বলা হয়, সিভিও পেট্রোকেমিক্যাল রিফাইনারি লিমিটেডের শেয়ারের দাম অস্বাভাবিক বৃদ্ধিসংশ্লিষ্ট তদন্ত প্রক্রিয়াধীন থাকায় আজ প্রতিষ্ঠানটির শেয়ার লেনদেন স্থগিত করা হয়েছে।
প্রসঙ্গত, সম্প্রতি সিভিও পেট্রোকেমিক্যাল রিফাইনারির শেয়ারের দাম অস্বাভাবিক বেড়ে যায়। গত এক মাসে এই প্রতিষ্ঠানের শেয়ারের দাম ৩০২ টাকা বেড়েছে। গত ২৩ আগস্ট প্রতিষ্ঠানটির শেয়ারের দাম ছিল ৫৭৪.৬০ টাকা। গতকাল সোমবার তা দাঁড়িয়েছে ৮৭৬.৬০ টাকায়। এদিকে দাম বাড়ার বিষয়টি ডিএসইর নজরে এলে বিষয়টি নিয়ে তদন্তে নামে কর্তৃপক্ষ। এরই অংশ হিসেবে আজ প্রতিষ্ঠানটির শেয়ার লেনদেন স্থগিত করা হয়।
