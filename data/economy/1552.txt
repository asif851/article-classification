
দক্ষিণ কোরিয়ার সঙ্গে যুক্তরাষ্ট্রের মুক্ত বাণিজ্য চুক্তি একচেটিয়া বলেই মনে করছে ট্রাম্প প্রশাসন। তাই এই বাণিজ্যিক চুক্তির পুনর্বিবেচনা করতে চান মার্কিন প্রেসিডেন্ট ডোনাল্ড ট্রাম্প। গতকাল বুধবার দক্ষিণ কোরিয়াকে এ বিষয়ে চিঠি দিয়েছে ট্রাম্প প্রশাসন।
দক্ষিণ কোরিয়াকে সব সময় গুরুত্বপূর্ণ সহযোগী ও অন্যতম বাণিজ্যিক অংশীদার বলে বলে মনে করে যুক্তরাষ্ট্র, চিঠিতেও তা উল্লেখ করা হয়। তবে সম্প্রতি দুই দেশের মধ্য বাণিজ্যে ভারসাম্য নেই বলে উদ্বিগ্ন যুক্তরাষ্ট্র।
পরিসংখ্যান বলছে, গত বছর প্রায় ১৪৪ দশমিক ৬ বিলিয়ন ডলারের বাণিজ্য করে দুই দেশ। তবে এ সময়ে দক্ষিণ কোরিয়ায় যুক্তরাষ্ট্রের রপ্তানি কমেছে ৩ শতাংশ এবং আমদানি বেড়েছে ২৩ শতাংশ। এ দেশে যুক্তরাষ্ট্রের বাণিজ্য-ঘাটতির পরিমাণ ১৭ বিলিয়ন ডলার। কেবল সার্ভিস রপ্তানিতে উদ্বৃত্ত ছিল যুক্তরাষ্ট্রের। আর এই অবস্থাকে একচেটিয়া বাণিজ্য বলেই মনে করছেন প্রেসিডেন্ট ট্রাম্প। তাই এই চুক্তির পুনর্বিবেচনা করবেন তিনি।
তবে গত এপ্রিলেই এই মনোভাবের বিষয়ে জানান ট্রাম্প। বিভিন্ন দেশের সঙ্গে মুক্ত বাণিজ্য চুক্তি নিয়ে এক বক্তব্যে ট্রাম্প বলেন, ‘এগুলো ভয়াবহ যুক্তি, একমুখী রাস্তার মতো।’
ট্রাম্প নির্বাচনী প্রচারের সময় থেকে রক্ষণশীল বাণিজ্য বিশ্বাসের কথা বলে আসছেন। দেশের কর্মসংস্থান বৃদ্ধিতে রক্ষণশীল হওয়ায় প্রয়োজন বলে মনে করেন তিনি। প্রতিশ্রুতি অনুযায়ী চলতি বছরের জানুয়ারিতে দায়িত্ব নেওয়ার পরপরই এশীয় ও প্রশান্ত মহাসাগরীয় অঞ্চলের ১২টি দেশের অংশীদারত্বের চুক্তি ট্রান্স-প্যাসিফিক পার্টনারশিপ (টিপিপি) থেকে যুক্তরাষ্ট্রকে প্রত্যাহার করে নেন ডোনাল্ড ট্রাম্প।
