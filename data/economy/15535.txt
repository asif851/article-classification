
বাংলাদেশ পাটকল করপোরেশনের (বিজেএমসি) শ্রমিকেরা ঈদের আগে মজুরির সঙ্গে মহার্ঘ্য ভাতাও পাবেন। একই সঙ্গে উৎসব ভাতাও দেওয়া হবে।বস্ত্র ও পাট মন্ত্রণালয়ে গতকাল বৃহস্পতিবার অনুষ্ঠিত এক বৈঠকে এ বিষয়ে সিদ্ধান্ত হয়। বস্ত্র ও পাটমন্ত্রী ইমাজ উদ্দিন প্রামাণিকের সভাপতিত্বে বৈঠকে বস্ত্র ও পাট প্রতিমন্ত্রী মির্জা আজম, বিজেএমসির চেয়ারম্যান হুমায়ুন খালেদ, পাটকল শ্রমিক লীগের সভাপতি সরদার মোতাহার হোসেন ও সাধারণ সম্পাদক এস এম কামরুজ্জামান চুন্নুসহ বিভিন্ন পাটকলের শ্রমিকনেতারা উপস্থিত ছিলেন।ইমাজ উদ্দিন প্রামাণিক বলেন, পাটকল শ্রমিকদের কল্যাণ তহবিল (পিএফ), গ্র্যাচুইটি ও বকেয়া বেতন পরিশোধসহ বিভিন্ন সমস্যা সমাধানের চেষ্টা চলছে।
