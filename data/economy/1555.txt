
বাংলাদেশ স্টিলস রি-রোলিং মিলস লিমিটেড (বিএসআরএম) শেয়ারধারীদের জন্য ১০ শতাংশ নগদ লভ্যাংশ অনুমোদন করেছে।কোম্পানির ৫৩তম বার্ষিক সাধারণ সভায় এই লভ্যাংশ অনুমোদন করা হয়। ইনস্টিটিউশন অব ইঞ্জিনিয়ার্সের চট্টগ্রাম শাখায় সম্প্রতি এই সভা অনুষ্ঠিত হয়। সভায় কোম্পানির ব্যবস্থাপনা পরিচালক আলী হোসাইন আকবর আলীসহ পরিচালক পর্ষদের সদস্যরা, স্বতন্ত্র পরিচালক, কোম্পানি সচিব ও নিরীক্ষক উপস্থিত ছিলেন।ব্যবস্থাপনা পরিচালক জানান, কোম্পানির কারখানার বিএমআরই বা উন্নয়ন ও সম্প্রসারণ কার্যক্রম এখন প্রায় শেষের পর্যায়ে রয়েছে এবং এ বছরের জুলাই মাসের মধ্যে উৎপাদন শুরু করা যাবে। কারখানাটি বছরে ৪ লাখ ৫০ হাজার মেট্রিক টনের মতো ইস্পাতপণ্য যেমন: এমএস রড, চ্যানেল, অ্যাংগেল, আই-বিম ইত্যাদি উৎপাদন করতে পারবে।আলী হোসাইন আকবর আলী জানান, বিএসআরএম গ্রুপের সর্ববৃহৎ বিলেট উৎপাদনকারী প্রতিষ্ঠান বিএসআরএম স্টিলস মিলস আগামী সেপ্টেম্বর থেকে উৎপাদন কার্যক্রম শুরু করবে। এ প্রতিষ্ঠানটি কোম্পানির জন্য নিরবচ্ছিন্নভাবে কাঁচামাল সরবরাহ নিশ্চিত করবে। বিজ্ঞপ্তি।
