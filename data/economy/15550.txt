
১৮-দলীয় জোটের ডাকা অবরোধের প্রথম দিন আজ মঙ্গলবার সূচকের নিম্নমুখী প্রবণতায় শেষ হয়েছে দেশের শেয়ারবাজারের লেনদেন। দিনের লেনদেন শেষে দুই স্টক এক্সচেঞ্জে সূচক কমেছে। তবে লেনদেন বেড়েছে দুই বাজারে। শুরুতে ঊর্ধ্বমুখী প্রবণতায় লেনদেন চলে দুই স্টক এক্সচেঞ্জে।
ডিএসইতে সূচক কমেছে ১০ পয়েন্ট
প্রধান শেয়ারবাজার ঢাকা স্টক এক্সচেঞ্জের (ডিএসই) ডিএসইএক্স সূচক আজ ১০ পয়েন্ট কমে দাঁড়িয়েছে ৪,২৭০ পয়েন্টে।
এর আগে সকাল সাড়ে ১০টায় নির্ধারিত সময়ে ডিএসইতে লেনদেন শুরু হয়। শুরুতে ঊর্ধ্বমুখী থাকে সূচক। বেলা দুইটা পর্যন্ত এভাবে লেনদেন চলে। শেষ মুহূর্তে নিম্নমুখী প্রবণতায় যায় সূচক।
ডিএসইতে আজ ২৮৯টি প্রতিষ্ঠানের শেয়ার ও মিউচুয়াল ফান্ড লেনদেন হয়েছে। এর মধ্যে ১৫০টির দাম বেড়েছে। কমেছে ১১৮টির আর অপরিবর্তিত রয়েছে ২১টি প্রতিষ্ঠানের শেয়ারের দাম।
ডিএসইতে আজ ৫৯৩ কোটি টাকা লেনদেন হয়েছে, যা গত রোববারের চেয়ে ৯৬ কোটি টাকা বেশি। রোববার এই বাজারে ৪৯৭ কোটি টাকা লেনদেন হয়।
সিএসইতে সূচক কমেছে ৬ পয়েন্ট
ডিএসইর পাশাপাশি চট্টগ্রাম স্টক এক্সচেঞ্জেও (সিএসই) সূচক কমেছে। দিনের লেনদেন শেষে সিএসইর সার্বিক মূল্যসূচক ৬ পয়েন্ট কমে অবস্থান করছে ১৩,২৯৯ পয়েন্টে।
সিএসইতে আজ ২২৩টি প্রতিষ্ঠানের শেয়ার ও মিউচুয়াল ফান্ড হাত বদল হয়েছে। এর মধ্যে ১০৪টিরই দাম বেড়েছে। কমেছে ১০৬টির আর অপরিবর্তিত রয়েছে ১৩টি প্রতিষ্ঠানের শেয়ারের দাম।
সিএসইতে আজ ৭৩ কোটি টাকার শেয়ার লেনদেন হয়েছে, যা রোববারের চেয়ে ১৬ কোটি টাকা বেশি। রোববার এই বাজারে ৫৭ কোটি টাকার শেয়ার লেনদেন হয়।
লেনদেনে শীর্ষ ১০ কোম্পানি
ডিএসইতে আজ লেনদেনে শীর্ষে ছিল বস্ত্র খাতের কোম্পানি জেনারেশন নেক্সট ফ্যাশন। আজ এই প্রতিষ্ঠানের ২৬ কোটি টাকার লেনদেন হয়। এ ছাড়া প্যারামউন্ট টেক্সটাইল, সিভিও পেট্রোকেমিক্যাল, লঙ্কাবাংলা ফিন্যান্স, ডেল্টা লাইফ ইনস্যুরেন্স, গোল্ডেন সন, এনভয় টেক্সটাইল, আমরা টেকনোলজিস, কেয়া কসমেটিকস, আরগন ডেনিমস প্রভৃতি লেনদেনের শীর্ষে উঠে আসে।
