
চলতি মাসেই আন্তর্জাতিক গন্তব্যে ডানা মেলছে রিজেন্ট এয়ারওয়েজ। আগামী ১৫ জুলাই ঢাকা থেকে মালয়েশিয়ার কুয়ালালামপুরে উড্ডয়নের মধ্য দিয়ে শুরু হবে এই কার্যক্রম।রিজেন্ট এয়ার কর্তৃপক্ষ জানিয়েছে, নতুন প্রজন্মের বোয়িং ৭৩৭-৭০০ উড়োজাহাজের মাধ্যমে আন্তর্জাতিক রুট বা পথে তাদের উড্ডয়ন কার্যক্রম শুরু হবে। ১২৬টি আসনের উড়োজাহাজটি গত বৃহস্পতিবার ঢাকায় এসে পৌঁছেছে। যুক্তরাষ্ট্রের ইন্টারন্যাশনাল লিজ ফাইন্যান্স করপোরেশনের (আইএলএফসি) কাছ থেকে ছয় বছরের জন্য ভাড়া করে আনা হয়েছে।রিজেন্ট এয়ারওয়েজের প্রধান নির্বাহী কর্মকর্তা ইমরান আসিফ প্রথম আলোকে জানান, তাঁদের বিমানবহরে শিগগির আরও একটি বোয়িং ৭৩৭-৭০০ উড়োজাহাজ যুক্ত হচ্ছে। সেটি দিয়ে ঢাকা থেকে সিঙ্গাপুর, ব্যাংকক ও হংকং গন্তব্যে চলবে।
