
টানা দরপতন অব্যাহত আছে দেশের দুই পুঁজিবাজার ঢাকা স্টক এক্সচেঞ্জ (ডিএসই) ও চট্টগ্রাম স্টক এক্সচেঞ্জে (সিএসই)। আজ মঙ্গলবার সপ্তাহের তৃতীয় কার্যদিবস সূচক কমলেও বেড়েছে লেনদেনের পরিমাণ।
আজ লেনদেন শেষে ডিএসইতে প্রধান সূচক ডিএসইএক্স ১ দশমিক ৯৭ পয়েন্ট কমে অবস্থান করছে ৬১০৪ পয়েন্টে। এই নিয়ে গত পাঁচ কার্যদিবসে ডিএসইএক্স সূচক কমেছে ১৩২ পয়েন্ট। আজ মোট লেনদেন হয়েছে ৭১৫ কোটি ২২ লাখ টাকা। গতকাল সোমবার লেনদেনের পরিমাণ ছিল ৬৬৬ কোটি ১৭ লাখ টাকা।
ডিএসইতে আজ শুরুতে সূচক কিছুটা কমলেও একটা পর্যায়ে বাড়তে দেখা যায়। তবে দিন শেষে সূচক কমে ডিএসইতে। পুঁজিবাজার বিশ্লেষকেরা বলছেন, বর্তমানে বাজার স্বাভাবিক আছে। কয়েক দিন ধরে টানা একটি ঊর্ধ্বমুখী প্রবণতা ছিল, তাই কিছুটা মূল্য সংশোধন দেখা যাচ্ছে বাজারে।
ডিএসইতে সবচেয়ে বেশি লেনদেন হওয়া ১০টি কোম্পানি হলো শাহজালাল ইসলামি ব্যাংক লিমিটেড, আল আরাফাহ ব্যাংক লিমিটেড, লঙ্কা বাংলা ফাইন্যান্স, সামিট পাওয়ার, বিবিএস ক্যাবলস, ন্যাশনাল ব্যাংক লিমিটেড, উত্তরা ব্যাংক লিমিটেড, ইফাদ অটোজ, এক্সিম ব্যাংক লিমিটেড ও রূপালী ব্যাংক লিমিটেড।
আজ ডিএসইতে ৩৩০টি কোম্পানি ও মিউচুয়াল ফান্ডের শেয়ারের লেনদেন হয়। এর মধ্যে ১১৩টির শেয়ারের দর বেড়েছে, কমেছে ১৮০টির। অপরিবর্তিত আছে ৩৭টির।
চট্টগ্রাম স্টক এক্সচেঞ্জে আজ সার্বিক সূচক কমেছে ৪ পয়েন্টের মতো।
