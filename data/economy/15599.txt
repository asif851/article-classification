
বেসরকারি এবি ব্যাংকের চেয়ারম্যান এম ওয়াহিদুল হকসহ পরিচালনা পর্ষদের তিন সদস্য পদত্যাগ করেছেন। আজ বৃহস্পতিবার মালিকানা পরিবর্তনের গুঞ্জনের মধ্যে তাঁরা পদত্যাগ করলেন। রাজধানীর লা মেরিডিয়ানে বার্ষিক সাধারণ সভায় (এজিএম) তাঁদের পদত্যাগপত্র অনুমোদিত হয়।
পদত্যাগকারী অন্য দুই সদস্য হলেন ভাইস চেয়ারম্যান সেলিম আহমেদ ও ফাহিমুল হক। তাঁদের স্থলে নতুন তিনজন পরিচালক নির্বাচিত হয়েছেন। তাঁরা হলেন মোশতাক আহমেদ চৌধুরী, নাজির আহমেদ ও শেখ শিরীন।
এম ওয়াহিদুল হক, সেলিম আহমেদ ও ফাহিমুল হকের মেয়াদ শেষ হয়ে যাওয়ায় তাঁরা পদত্যাগ করেন। এখন পর্যন্ত নতুন কাউকে চেয়ারম্যান নির্বাচিত করা হয়নি। লা মেরিডিয়ানে এজিএম অনুষ্ঠানে বিএনপি সরকারের সাবেক পররাষ্ট্রমন্ত্রী এম মোরশেদ খান, তাঁর ছেলে ফয়সাল মোরশেদ খানসহ উদ্যোক্তা ও শেয়ারহোল্ডাররা উপস্থিত ছিলেন।
নতুন নির্বাচিত পরিচালক নাজির আহমেদ হলেন পদত্যাগকারী ভাইস চেয়ারম্যান সেলিম আহমেদের ছেলে। শেখ শিরীন ও মোশতাক আহমেদ হলেন এম মোরশেদ খানের প্রতিনিধি।
ব্যাংক খাতে এবি ব্যাংকের মালিকানা পরিবর্তন নিয়ে নানা ‘গুঞ্জন’ ভেসে বেড়াচ্ছে কয়েক দিন ধরেই। ব্যাংকটির প্রায় ২৫ শতাংশ শেয়ারের মালিকানা রয়েছে এম মোরশেদ খানের হাতে। সূত্র জানায়, প্রথম দফায় গত ১৭ আগস্ট ইন্টারন্যাশনাল কনভেনশন সিটি বসুন্ধরাতে ব্যাংকটির এজিএম অনুষ্ঠানের কথা ছিল। কিন্তু ১৪ আগস্টের পর্ষদ সভায় তা বাতিল করা হয়। এরপর সিদ্ধান্ত হয় ২১ ডিসেম্বর কুর্মিটোলা গলফ ক্লাবে এ দুটি সভা হবে। কিন্তু শেষে এসে আবার স্থান পরিবর্তন করা হয়। সর্বশেষ গত রোববার এজিএমের স্থান পরিবর্তন করে আজ লা মেরিডিয়ানে ঠিক করা হয়।
ব্যাংক সূত্রে জানা গেছে, গত ছয় মাসে ব্যাংকটির উল্লেখযোগ্য শেয়ার কিনেছে চট্টগ্রামভিত্তিক একটি শিল্প গ্রুপ। তারা এখন ব্যাংকটির নিয়ন্ত্রণ নেওয়ার পরিকল্পনা করছে। একই প্রক্রিয়ায় এর আগে ইসলামী ব্যাংক ও সোস্যাল ইসলামী ব্যাংকেও পরিবর্তন আসে। এ দুটি পরিবর্তনই ঘটে রাজধানীর দুটি পাঁচ তারকা হোটেলে আয়োজিত সভায়।
