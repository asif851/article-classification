
প্রস্তাবিত বাজেটে বেশ কিছু পণ্যের শুল্ক বাড়ানোর প্রস্তাব করা হয়েছে। একই সঙ্গে সম্পূরক শুল্ক আরোপ, মূল্য সংযোজন কর (মূসক) আরোপ, সারচার্জ আরোপ, ট্যারিফ বৃদ্ধিসহ রেয়াতি সুবিধা প্রত্যাহার করা হয়েছে। ফলে ওইসব পণ্যের দাম বাড়তে পারে। যে সব পণ্যের দাম বাড়তে পারে—মোবাইল ফোন: বাজেটে মোবাইল ফোন আমদানিতে মূল্য সংযোজন কর (মূসক) ১০ থেকে বাড়িয়ে ১৫ শতাংশে নির্ধারণের প্রস্তাব করা হয়েছে। মোবাইল ফোন সংযোজনকারী দেশীয় কোম্পানিগুলোর ওপরও অবশ্য উত্পাদন পর্যায়ে ১৫ শতাংশ মূসক প্রযোজ্য আছে।সিগারেট: মানভেদে সিগারেটের ওপর প্রায় ১০ থেকে ১৯ শতাংশ পর্যন্ত কর বাড়ানো হয়েছে। একই সঙ্গে বিড়ি, জর্দা ও গুলের ওপর কর ও শুল্ক বাড়ানোর প্রস্তাব আছে বাজেটে।বাসের টায়ার: ১৫-১৬ ইঞ্চি রিম সাইজের বাসের টায়ার আমদানিতে বিদ্যমান শুল্ক ও করের সঙ্গে অতিরিক্ত ৫ শতাংশ হারে নিয়ন্ত্রণমূলক শুল্ক আরোপের প্রস্তাব করা হয়েছে।এলপিজি সিলিন্ডার: দেশীয় শিল্পের রক্ষায় বিদেশি এলপিজি সিলিন্ডারের ওপর আরোপিত আমদানি শুল্ক ৫ থেকে বাড়িয়ে ২৫ শতাংশে প্রস্তাব করা হয়েছে।বাইসাইকেলের টিউব: বাইসাইকেলের টিউব আমদানিতে শুল্ক ১০ শতাংশ থেকে বাড়িয়ে ২৫ শতাংশ নির্ধারণ করতে বলা হয়েছে।মোটর গাড়ি: বিভিন্ন হারে সম্পূরক শুল্কহার বাড়ানোর প্রস্তাব থাকায় ১৫০১-২০০০ সিসি পর্যন্ত মোটরগাড়ি, ১৫০০-২৫০০ সিসি পর্যন্ত হাইব্রিড গাড়ি, ২০০০ সিসির ঊর্ধ্বে সিকেডি জিপ, ১৫০১-১৮০০ সিসির মাইক্রোবাস, ১৫ আসনবিশিষ্ট গাড়ি এবং ১৫০০ সিসি ও ১৫০১-২৭৫০ সিসির ডবল কেবিন পিকআপের দাম বাড়বে।
সিম কার্ড প্রতিস্থাপন: মোবাইল ফোনের সিম কার্ড হারিয়ে বা খোয়া গেলে কিংবা একই নম্বরের সিম কার্ড পুনরায় প্রতিস্থাপন করতে বা নিতে গেলে ক্রেতাদের ১০০ টাকা হারে শুল্ক/কর দিতে হবে।

