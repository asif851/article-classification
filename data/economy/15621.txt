
রাজধানী ঢাকাসহ সব বিভাগীয় শহরে সাত দিনের আয়কর মেলা শুরু হচ্ছে আজ মঙ্গলবার। প্রতিদিন সকাল ১০টা থেকে বিকেল ৫টা পর্যন্ত চলবে এ মেলা।রাজধানীর মেলা হবে আগারগাঁওয়ে নির্মাণাধীন জাতীয় রাজস্ব বোর্ড (এনবিআর) ভবনে। সেখানে মেলার উদ্বোধন করবেন অর্থমন্ত্রী আবুল মাল আবদুল মুহিত।এ ছাড়া সব জেলা শহরে ৪ দিন এবং ২৯টি উপজেলায় দুই দিন মেলা হবে। ৫৭টি উপজেলায় একদিন ভ্রাম্যমাণ মেলা অনুষ্ঠিত হবে।ঢাকায় গতকাল সোমবার এনবিআর আয়োজিত এক সংবাদ সম্মেলনে এ তথ্য জানানো হয়। এতে এনবিআর চেয়ারম্যান নজিবুর রহমান বক্তব্য দেন। এ সময় উপস্থিত ছিলেন এনবিআরের সদস্য আবদুর রাজ্জাক।মেলায় করদাতারা আয়কর বিবরণীর ফরম থেকে শুরু করে কর পরিশোধের জন্য ব্যাংক বুথও পাবেন। অর্থাৎ একই ছাদের নিচে সব সেবা মিলবে। মোট ১০৯টি বুথ থেকে সেবা দেবে এনবিআর। করদাতা শুধু প্রয়োজনীয় কাগজপত্র সঙ্গে আনলেই হবে। মেলায় নারী, প্রতিবন্ধী, মুক্তিযোদ্ধা ও প্রবীণ করদাতাদের জন্য আলাদা বুথ থাকবে। করদাতাদের সহায়তা করতে মেলায় সহায়তাকেন্দ্র খুলবে এনবিআর।এ ছাড়া প্রথমবারের মতো এবারই অনলাইনে করদাতাদের আয়কর রিটার্ন জমা বা ই-ফাইলিংয়ের সেবা সীমিত পরিসরে চালু করা হবে। এ কার্যক্রমেরও উদ্বোধন করবেন অর্থমন্ত্রী। প্রাথমিকভাবে ঢাকা কর অঞ্চল-৪ এবং টাঙ্গাইল কর অঞ্চলের করদাতারা ই-ফাইলিংয়ের সুযোগ পাবেন।দেশে ২০১০ সালে প্রথমবারের মতো ঢাকা ও চট্টগ্রামে আয়কর মেলার আয়োজন করা হয়। এরপর প্রতিবছরই মেলার পরিধি বেড়েছে। সেই সঙ্গে মেলারও জনপ্রিয়তা বেড়েছে।করমেলায় নতুন করদাতারা ইলেকট্রনিক কর শনাক্তকরণ নম্বর (ই-টিআইএন) নিতে পারবেন। আবার পুনর্নিবন্ধন করেও ই-টিআইএন নিতে পারবেন পুরোনো করদাতারা। ই-পেমেন্টের জন্য পৃথক বুথ থাকবে।সংবাদ সম্মেলনে এনবিআরের চেয়ারম্যান বলেন, একই ছাদের নিচে কোনো ধরনের হয়রানি ছাড়াই করদাতারা মেলায় রিটার্ন জমা দিতে পারবেন। বাংলাদেশের কর মেলা সারা বিশ্বে এখন অনুকরণীয় দৃষ্টান্ত হয়ে উঠেছে বলে তিনি উল্লেখ করেন।নজিবুর রহমান আরও বলেন, এনবিআর ‘দুষ্টের দমন, শিষ্টের পালন’—এ নীতি অনুসরণ করছে। সে অনুযায়ী কর ফাঁকিবাজদের ধরতে কর গোয়েন্দারা এখন অনেক বেশি সক্রিয়।
