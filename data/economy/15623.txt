
চীনের বর্তমান পোশাক রপ্তানির যদি ২০ ভাগ বাংলাদেশ দখল করতে পারে, তাহলে দেশের রপ্তানি দ্বিগুণ হবে। এমনটি করতে পারলে বাংলাদেশে ৫৪ লাখ নতুন চাকরির সুযোগ তৈরি হবে। এ ছাড়াও এক কোটি ৩৫ লাখ পরোক্ষ নতুন চাকরির সুযোগ হবে। 
আজ বুধবার বিশ্বব্যাংকের ‘ডায়াগনস্টিক ট্রেড ইন্টিগ্রেশন স্টাডি’ শীর্ষক এক প্রতিবেদনে এমনটাই উল্লেখ করা হচ্ছে। ওই প্রতিবেদনে বলা হয়েছে, বাংলাদেশ থেকে প্রতিবছর ২০ লাখ তরুণ চাকরির বাজারে প্রবেশ করছে। কিন্তু আঞ্চলিক ও বৈশ্বিক বাণিজ্যের প্রতিকূলতার কারণে বাংলাদেশে অধিক ও ভালো চাকরির সুযোগ তৈরি করা যাচ্ছে না। এই তরুণদের রপ্তানিনির্ভর প্রতিষ্ঠানগুলোতে চাকরির উপযোগী করে তুলতে হবে। এ জন্য যথাযথ শিক্ষাগত ভিত্তি ও কারিগরি শিক্ষার ব্যবস্থা করতে ওই প্রতিবেদনে পরামর্শ দেওয়া হয়েছে। এ ছাড়াও বৈশ্বিক প্রতিযোগিতার বাজারে বাংলাদেশের রপ্তানিকে ফলপ্রসূ করতে আন্তমন্ত্রণালয় কমিটি গঠনের করতে বলা হয়েছে। বিশ্বব্যাংকের এদেশীয় প্রতিনিধি জোহানেস জুট্ট বলেন, ‘জিডিপি উৎপাদন বাড়াতে বাংলাদেশের উন্নত বাজারগুলোতে রপ্তানি বাড়াতে হবে।’ ১৯৯৫ থেকে ২০১২ এ সময়ের মধ্যে বিশ্ববাজারে বাংলাদেশের রপ্তানি দ্বিগুণ হয়েছে। পোশাকশিল্পের রপ্তানি বাড়ার কারণেই এমনটা সম্ভব হয়েছে। চীনের পরই বাংলাদেশ দ্বিতীয় বৃহৎ তৈরি পোশাক রপ্তানিকারক দেশ। নতুন বাজার সৃষ্টি করতে ও সরাসরি বৈদেশিক বিনিয়োগ আকর্ষণ করতে চীন, ভারত, জাপান ও দক্ষিণ কোরিয়াসহ এশিয়ার অন্যান্য দেশের সঙ্গে সম্পর্ক বাড়ানো উচিত বলে ওই প্রতিদেবনে পরামর্শ দেওয়া হয়েছে।
