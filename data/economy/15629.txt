
এখন থেকে ওয়েজ আর্নার ডেভেলপমেন্ট বন্ড, ইউএস ডলার ইনভেস্টমেন্ট বন্ড এবং ইউএস ডলার প্রিমিয়াম বন্ড লিয়েন বা জামানত রেখে বাণিজ্যিক ব্যাংক থেকে ঋণ নেওয়া যাবে। এ ক্ষেত্রে ক্রয়কৃত বন্ডের অভিহিত মূল্যের (ফেস ভ্যালু) সর্বোচ্চ ৭৫ শতাংশ ঋণ দিতে পারবে ব্যাংকগুলো।গত বুধবার বাংলাদেশ ব্যাংকের ডেট ম্যানেজমেন্ট বিভাগ থেকে জারি করা এক প্রজ্ঞাপনে ডলার বন্ড জামানত রেখে ঋণ মঞ্জুরির বিষয়টি জানানো হয়। এতে বলা হয়েছে, বন্ডের গ্রাহক তার নিজ নামে ঋণ নেওয়ার ক্ষেত্রেই কেবল এই বন্ড জামানত রাখতে পারবে। তৃতীয় কোনো পক্ষের জামানত হিসেবে এই বন্ড জামানত রাখা যাবে না। তা ছাড়া ডলার বন্ড জামানত রেখে ব্যাংক থেকে নেওয়া ঋণের অর্থ দেশের মধ্যেই বিনিয়োগ করতে হবে। কোনোভাবেই বিদেশে স্থানান্তর করা যাবে না।প্রজ্ঞাপনে আরও বলা হয়েছে, বাংলাদেশের বাইরের কোনো ব্যাংকের শাখা বন্ড জমা রেখে কোনো ঋণ দিতে পারবে না। তবে বাংলাদেশের বাইরের ব্যাংক শাখা থেকে কেনা বন্ডের বিপরীতে দেশীয় ব্যাংক শাখা ঋণ সুবিধা দিতে পারবে।জানা গেছে, প্রবাসে অবস্থানরত বাংলাদেশিদের সঞ্চয় ও নিরাপদ বিনিয়োগে উৎসাহিত করতে এই তিন ধরনের প্রবাসী বন্ড চালু করে বাংলাদেশ ব্যাংক। এর মধ্যে ওয়েজ আর্নার ডেভেলপমেন্ট বন্ড বাংলাদেশি টাকায় বিনিয়োগ করা যায়। ইউএস ডলার ইনভেস্টমেন্ট বন্ড এবং ইউএস ডলার প্রিমিয়াম বন্ডে বিনিয়োগ করতে হলে বিদেশি মুদ্রায় বিনিয়োগ করতে হয়। বাংলাদেশে স্থায়ীভাবে বসবাসকারী কোনো নাগরিক এই বন্ডে বিনিয়োগ করতে পারেন না। কেবল প্রবাসীরাই এই বন্ডে বিনিয়োগ করতে পারেন। তা ছাড়া প্রবাস থেকে ফিরে আসা কোনো বাংলাদেশি সঙ্গে করে আনা বিদেশি মুদ্রায় এই বন্ড কিনতে পারেন।
