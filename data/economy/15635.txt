
এক দিন দর বাড়ার পর আবার সূচক কমছে ঢাকা স্টক এক্সচেঞ্জে (ডিএসই)। আজ মঙ্গলবার সপ্তাহের তৃতীয় কার্যদিবসে সূচক কমছে চট্টগ্রাম স্টক এক্সচেঞ্জেও (সিএসই)।
দৈনন্দিন লেনদেনের গতিও গতকাল সোমবারের চেয়ে কম আজ ডিএসই ও সিএসইতে। সেই সঙ্গে দুই পুঁজিবাজারেই কমেছে বেশির ভাগ প্রতিষ্ঠানের শেয়ারের দর।
আট কার্যদিবস কমার পর গতকাল দেশের প্রধান শেয়ারবাজার ডিএসইর প্রধান সূচক ডিএসইএক্স লেনদেন শেষে সামান্য বাড়ে, ৩ দশমিক ২৯ পয়েন্ট। গতকালের আগে টানা আট কার্যদিবসে ডিএসইতে সূচক কমে ১৮৫ পয়েন্ট।
এদিকে আজ লেনদেনের শুরুতে বাড়লেও, দুপুর সাড়ে ১২টা নাগাদ ডিএসইএক্স সূচক ২০ দশমিক ৪৪ পয়েন্ট কমে অবস্থান করছে ৫৫৭৬ পয়েন্টে। দুপুর সাড়ে ১২টা পর্যন্ত লেনদেন হয়েছে প্রায় ৩৩২ কোটি ৭৯ লাখ টাকা। গতকাল এ সময় পর্যন্ত লেনদেনের পরিমাণ ছিল ৪১৬ কোটি ৯৩ লাখ টাকা। লেনদেনে অংশ নিয়েছে ৩১৩টি কোম্পানি ও মিউচুয়াল ফান্ডের শেয়ার। এর মধ্যে দর বেড়েছে ৯২টির, কমেছে ১৭৪টির। দর অপরিবর্তিত রয়েছে ৪৭টি কোম্পানির।
অন্যদিকে, সিএসইতে আজ দুপুর ১২টা নাগাদ সার্বিক সূচক কমেছে ৩৩ পয়েন্ট। মোট লেনদেনের পরিমাণ এখন পর্যন্ত ১৮ কোটি টাকা। গতকাল এ সময় পর্যন্ত লেনদেনর পরিমাণ ছিল ১৯ কোটি টাকা। আজ দুপুর সাড়ে ১২টা নাগাদ সিএসইতে লেনদেনে অংশ নিয়েছে ১৯৬টি কোম্পানি ও মিউচুয়াল ফান্ডের শেয়ার। এর মধ্যে দর বেড়েছে ৬১টির, কমেছে ১০৬টির। দর অপরিবর্তিত রয়েছে ২৯টি কোম্পানির।
