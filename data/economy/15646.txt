
বিশ্বব্যাপী যুদ্ধবিগ্রহের কারণে বছরে ১৪ দশমিক ৩ ট্রিলিয়ন বা ১৪ লাখ ৩০ হাজার কোটি মার্কিন ডলার ব্যয় হয়। এ অর্থ বিশ্ব জিডিপির (মোট দেশজ উৎপাদন) ১৩ দশমিক ৪ শতাংশ।অস্ট্রেলিয়াভিত্তিক বহুজাতিক গবেষণা প্রতিষ্ঠান ইনস্টিটিউট অব ইকোনমিকস অ্যান্ড পিসের (আইইপি) বার্ষিক গবেষণা প্রতিবেদনে এ তথ্য উঠে এসেছে।যুদ্ধের পেছনে খরচ হওয়া এ অর্থ ব্রাজিল, কানাডা, ফ্রান্স, জার্মানি, স্পেন ও যুক্তরাজ্যের সম্মিলিত অর্থনীতির সমান। প্রকাশিত এ প্রতিবেদনে বিশ্বের সবচেয়ে অশান্ত ও সর্বাধিক শান্তিপূর্ণ দেশের মধ্যে পার্থক্যও দিন দিন বাড়ছে বলে উল্লেখ করা হয়েছে।আইইপির প্রতিবেদন অনুযায়ী, বর্তমানে বিশ্বের সবচেয়ে শান্তিপূর্ণ দেশ হলো আইসল্যান্ড। আর সবচেয়ে বেশি অশান্তির দেশ সিরিয়া।প্রতিবেদন তৈরিতে ২০১৪ সালকে ভিত্তিবছর ধরা হয়েছে। এ সময়ে সবচেয়ে খারাপ পরিস্থিতিতে পড়া দেশ হচ্ছে লিবিয়া।মহাদেশের ভিত্তিতে মধ্যপ্রাচ্য ও উত্তর আফ্রিকা বিশ্বের সবচেয়ে অশান্ত মহাদেশ হিসেবে চিহ্নিত হয়েছে।যুদ্ধের কারণে ২০১৪ সালে বিশ্বব্যাপী নিহত মানুষের সংখ্যাও বেড়েছে। আইইপির প্রতিবেদন বলছে, ২০১০ সালে যেখানে প্রাণ হারিয়েছে ৪৯ হাজার মানুষ, সেখানে ২০১৪ সালে এ সংখ্যা বেড়ে হয়েছে ১ লাখ ৮০ হাজার।সন্ত্রাসের শিকার হয়ে প্রাণ হারানো মানুষের সংখ্যা ২০১৩ সালের তুলনায় ২০১৪ সালে বেড়েছে ৬১ শতাংশ। এই সময়ে ইরাক, আফগানিস্তান, পাকিস্তান, নাইজেরিয়া ও সিরিয়া—এ পাঁচ দেশে সন্ত্রাস বা জঙ্গিবাদের শিকার হয়ে প্রাণ হারিয়েছেন ১৮ হাজার মানুষ।বিভিন্ন দেশের শান্তির পার্থক্যকে এ প্রতিবেদনের সবচেয়ে বিস্ময়কর দিক বলে মনে করেন আইইপির প্রধান নির্বাহী স্টিভ কিলেলিয়া। তিনি বলেন, পশ্চিম ইউরোপের কিছু দেশ এখন তাদের ইতিহাসের সবেচেয়ে শান্তিপূর্ণ সময় পার করছে। খুনের হার ও নিরাপত্তার পেছনে এসব দেশের খরচ এখন সবচেয়ে কম পর্যায়ে রয়েছে। কিন্তু একই সময়ে ইরাক, সিরিয়া, নাইজেরিয়া, দক্ষিণ সুদান ও মধ্য আফ্রিকান প্রজাতন্ত্রের পরিস্থিতির চরম অবনতি ঘটেছে।প্রতিবেদনে আরও বলা হয়েছে, গৃহযুদ্ধের কারণে বিভিন্ন দেশের ব্যয় ২০১৪ সালে আগের যেকোনো সময়ের চেয়ে বেড়েছে। বিভিন্ন দেশে আশ্রয় নেওয়া প্রায় পাঁচ কোটি শরণার্থীর পেছনে ২০০৮ সাল-পরবর্তী সময়ে খরচ বেড়েছে ২৬৭ শতাংশ।আইইপির প্রতিবেদনের পর্যবেক্ষণে বলা হয়েছে, বিশ্বব্যাপী চলমান যুদ্ধের ১০ শতাংশ কমলে বিশ্ব জিডিপিতে তা যোগ করবে ১ দশমিক ৪৩ ট্রিলিয়ন বা ১ লাখ ৪৩ হাজার কোটি ডলার। এ অর্থ গ্রিসের বর্তমান দেনা পরিশোধে প্রয়োজনীয় অর্থের ছয় গুণ, আর বিশ্বের দারিদ্র্যসীমার নিচে থাকা ১১০ কোটি মানুষের আয়ের সমান।
