
বাংলাদেশের তৈরি পোশাকশিল্পের প্রতিযোগী দেশগুলোর মজুরি কাঠামো পর্যবেক্ষণ করতে কম্বোডিয়া, ভিয়েতনাম ও থাইল্যান্ড সফরে গেলেন নিম্নতম মজুরি বোর্ডের সদস্যরা।
জানা যায়, থাই এয়ারওয়েজের একটি ফ্লাইটে গতকাল রোববার দুপুরে ঢাকা ত্যাগ করেন বোর্ডের ছয় সদস্যসহ আন্তর্জাতিক শ্রম সংস্থা (আইএলও) ও শ্রম মন্ত্রণালয়ের দুই প্রতিনিধি।
মজুরি বোর্ডের চেয়ারম্যান এ কে রায়ের নেতৃত্বে প্রতিনিধিদলটি প্রথমে যাবে কম্বোডিয়া। পরে ভিয়েতনাম ও থাইল্যান্ড হয়ে ৪ অক্টোবর দেশে ফিরবে তারা।
১৭ সেপ্টেম্বর বোর্ডের পঞ্চম সভা শেষে এ কে রায় সাংবাদিকদের বলেছিলেন, ‘বোর্ডের সদস্যরা থাইল্যান্ড, ভিয়েতনাম ও কম্বোডিয়ার পোশাক কারখানা পরিদর্শনের জন্য যাবেন। এতে সহযোগিতা করবে আইএলও। সেখানে বোর্ডের সদস্যরা পোশাকশ্রমিকদের মজুরি কীভাবে দেওয়া হয়, মজুরি বোর্ড কীভাবে কাজ করে, সেগুলো পর্যবেক্ষণ করবেন।’
গতকাল বিমানে ওঠার আগ মুহূর্তে বোর্ডের শ্রমিক প্রতিনিধি ও জাতীয় গার্মেন্ট শ্রমিক কর্মচারী লীগের সভাপতি সিরাজুল ইসলাম রনির সঙ্গে এই প্রতিবেদকের কথা হয়। তিনি জানান, তিন দেশে গিয়ে বোর্ডের সদস্যরা কারখানার কর্মপরিবেশ, পোশাকশ্রমিকদের জীবনমান, মজুরি কাঠামো, মজুরি বাস্তবায়নের প্রক্রিয়া ইত্যাদি পর্যবেক্ষণ করবেন।
মজুরি বোর্ডের সদস্যদের সঙ্গে শ্রম মন্ত্রণালয়ের উপসচিব বিজয় রঞ্জন সাহা ও আইএলওর প্রোগ্রাম অফিসার সাইদুল ইসলাম সফরে যাচ্ছেন। বোর্ডের অন্য সদস্যরা হচ্ছেন—নিরপেক্ষ সদস্য ও ঢাকা বিশ্ববিদ্যালয়ের অধ্যাপক মো. কামাল উদ্দিন, মালিক প্রতিনিধি ও বিজিএমইএর পরিচালক আরশাদ জামাল, শ্রমিক পক্ষের স্থায়ী প্রতিনিধি ও জাতীয় শ্রমিক লীগের কার্যকরী সভাপতি ফজলুল হক ও বোর্ডের সচিব মো. আবু হাসানাত।
 
