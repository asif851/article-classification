
প্রতি প্রান্তিকে প্রকল্পে বরাদ্দের কমপক্ষে ২৫ শতাংশ অর্থ খরচের বাধ্যবাধকতা আরোপ করা হচ্ছে। বছরের শেষ দিকে এসে টাকা খরচের হিড়িক ঠেকাতে এ উদ্যোগ নেওয়া হচ্ছে।বিভিন্ন মন্ত্রণালয় ও বিভাগের সচিবদের সঙ্গে সভা শেষে গতকাল রোববার পরিকল্পনামন্ত্রী আ হ ম মুস্তফা কামাল এ তথ্য সাংবাদিকদের জানান। তাঁর মতে, বছরের শেষ দিকে তাড়াহুড়ো করে অর্থ খরচ করলে প্রকল্পের গুণগত মান নিয়ে প্রশ্ন দেখা দেয়।পরিকল্পনা কমিশনের এনইসি সম্মেলন কক্ষে এ সভা অনুষ্ঠিত হয়।পরিকল্পনামন্ত্রী বলেন, সাধারণত দেখা যায়, একটি প্রকল্প পুরো বাস্তবায়ন হতে যে সময় লাগার কথা, তার চেয়ে অনেক বেশি সময় লাগে। এখন থেকে কোনো প্রকল্প বাস্তবায়নে যে সময় দেওয়া হবে, তার মধ্যেই শেষ করতে হবে। প্রকল্পের মেয়াদ শেষ হওয়ার পর মূল্যায়ন প্রতিবেদন জমা দিতে হবে। যে প্রকল্প পরিচালকেরা ভালো করবেন, তাদের পরে বড় প্রকল্পের দায়িত্ব দেওয়া হবে।মুস্তফা কামাল আরও জানান, কোনো প্রকল্পই দুবারের বেশি সংশোধন করা হবে না। তিনি বলেন, ‘কোনো কোনো ক্ষেত্রে দেখা যায়, একটি প্রকল্পের ৯৫ শতাংশ কাজ শেষ হয়ে গেছে। প্রকল্পটি আরও বেশি দিন জিইয়ে রাখতে প্রকল্প পরিচালক প্রকল্পের সঙ্গে আরও কিছু কাজ জুড়ে দিয়ে বাস্তবায়ন প্রক্রিয়া বিলম্বিত করেন। এ ধরনের প্রকল্পকে সংশোধিত আকারে অনুমোদন দেওয়া হবে না। প্রয়োজনে নতুন প্রকল্প নেওয়া হবে। জাতীয় অর্থনৈতিক পরিষদের নির্বাহী কমিটিতে (একনেক) যেভাবে অনুমোদন হবে, ঠিক সেভাবেই প্রকল্প বাস্তবায়ন করতে হবে।বড় প্রকল্পের বিষয়ে পরিকল্পনামন্ত্রী বলেন, দেশব্যাপী বাস্তবায়ন হয়, এমন অনেক প্রকল্প আছে। এসব প্রকল্পে জাতীয়ভাবে একজন প্রকল্প পরিচালক থাকবেন। প্রকল্পের কাজে গতি আনতে প্রতি বিভাগে একজন করে প্রকল্প সমন্বয়ক নিয়োগ করা হবে। এর পাশাপাশি বড় প্রকল্পের দরপত্র কোনো একক প্রতিষ্ঠানকে না দিয়ে একাধিক প্রতিষ্ঠানকে দেওয়া হবে, যাতে প্রকল্পটি গুণগতভাবে সঠিক সময়ে শেষ হয়।
