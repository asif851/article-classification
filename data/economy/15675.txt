
সূচকের দরপতন অব্যাহত আছে দেশের দুই পুঁজিবাজার ঢাকা স্টক এক্সচেঞ্জ (ডিএসই) ও চট্টগ্রাম স্টক এক্সচেঞ্জে (সিএসই)। আজ বৃহস্পতিবার সপ্তাহের শেষ কার্যদিবস সূচকের পাশাপাশি লেনদেনের গতিও কম দুই পুঁজিবাজারে।
এ ছাড়া বেশির ভাগ প্রতিষ্ঠানের শেয়ারের দর কমেছে দুই পুঁজিবাজারে।
গেল কয়েক কার্যদিবস ধরে সূচক ঊর্ধ্বমুখী ছিল ডিএসইতে। গত ৯ জানুয়ারি থেকে ১৭ জানুয়ারি সাত কার্যদিবসে ডিএসইতে ডিএসইএক্স সূচক বাড়ে ৪১৭ পয়েন্ট। টানা বৃদ্ধির পর গতকাল বুধবার লেনদেন শেষে সূচক কিছুটা কমতে শুরু করে। ডিএসইএক্স সূচক গতকাল ৪১ দশমিক ৯৭ পয়েন্ট কমে অবস্থান করে ৫৫৩৩ পয়েন্টে।
ডিএসইতে আজ দুপুর সাড়ে ১২টা নাগাদ ডিএসইএক্স সূচক ৫২ দশমিক ১২ পয়েন্ট কমে হয়েছে ৫৪৮১ পয়েন্ট। এ সময় পর্যন্ত লেনদেন হয়েছে প্রায় ৬৮৮ কোটি ৯৫ লাখ টাকা। গত কার্যদিবস এ সময় পর্যন্ত লেনদেনের পরিমাণ ছিল প্রায় ১০৭৬ কোটি ১৪ লাখ টাকা। আজ দুপুর সাড়ে ১২টা নাগাদ ডিএসইতে লেনদেনে অংশ নিয়েছে ৩১৮টি কোম্পানি ও মিউচুয়াল ফান্ডের শেয়ার। এর মধ্যে দর বেড়েছে ৬১টির, কমেছে ২৩৭টির। দর অপরিবর্তিত রয়েছে ২০টি কোম্পানির।
অন্যদিকে, সিএসইতে আজ দুপুর ১২টা নাগাদ সার্বিক সূচক কমেছে ১৫০ পয়েন্ট। মোট লেনদেনের পরিমাণ প্রায় ৩৪ কোটি ৮৯ লাখ টাকা। গত কার্যদিবসে এই সময় পর্যন্ত লেনদেনের পরিমাণ ছিল ৬২ কোটি ৬৪ লাখ টাকা। আজ দুপুর সাড়ে ১২টা নাগাদ সিএসইতে লেনদেনে অংশ নিয়েছে ২২৩টি কোম্পানি ও মিউচুয়াল ফান্ডের শেয়ার। এর মধ্যে দর বেড়েছে ৪০টির, কমেছে ১৭২টির। দর অপরিবর্তিত রয়েছে ৭১টি কোম্পানির।
