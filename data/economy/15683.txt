
কৃষি সম্প্রসারণ অধিদপ্তর (ডিএই) চলতি ২০১৪-১৫ রবি মৌসুমে দেশের ৪৪ হাজার হেক্টর জমিতে সাত লাখ ৩৩ হাজার টন মিষ্টি আলু উৎপাদনের লক্ষ্যমাত্রা নির্ধারণ করেছে।সংশ্লিষ্ট সরকারি সূত্রে এ তথ্য জানা গেছে। এই কর্মসূচির আওতায় উত্তরাঞ্চলের কৃষকেরা ছয় হাজার ৩৩৩ হেক্টর জমিতে ১ দশমিক শূন্য ৫ লাখ টন মিষ্টি আলু উৎপাদন করবে। খবর বাসস’র।ডিএই সূত্র জানিয়েছে, মিষ্টি আলু চাষ কর্মসূচি সফল করতে নানা পদক্ষেপ গ্রহণ করা হয়েছে। ভাতের বিকল্প সুস্বাদু খাদ্য মিষ্টি আলু ভিটামিন এ, বি ও সি, খনিজ, প্রোটিন, কার্বোহাইড্রেট, ক্যালসিয়াম, লৌহ ও ক্যারোটিনের মতো নানা পুষ্টিতে সমৃদ্ধ।ডিএইর উদ্যানবিদ্যা বিশেষজ্ঞ খোন্দকার মো. মেসবাহুল ইসলাম বলেন, মূল ভূখণ্ডের চাষিদের পাশাপাশি চরাঞ্চলের মানুষও বিশেষভাবে বালুচরে ব্যাপকভাবে মিষ্টি আলুর চাষ শুরু করেছে।
