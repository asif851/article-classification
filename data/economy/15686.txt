
উচ্চ করের কারণে দেশের টেলিযোগাযোগ খাতের অগ্রগতি ব্যাহত হচ্ছে বলে দাবি করেছে অ্যাসোসিয়েশন অব মোবাইল টেলিকম অপারেটরস অব বাংলাদেশ—অ্যামটব।রাজধানীর একটি হোটেলে গতকাল বুধবার আয়োজিত এক সংবাদ সম্মেলনে অ্যামটব জানায়, মোবাইলফোন অপারেটরগুলোর ওপর উচ্চহারে চাপিয়ে দেওয়া করের কারণে গ্রাহকসেবা ও তৃণমূল পর্যায়ের গ্রাহকদের ওপর এর প্রভাব পড়ছে। সিম বা রিম কার্ডের ওপর বর্তমান যে সম্পূরক শুল্ক ও ভ্যাট রয়েছে, তা তুলে নেওয়ার বিষয়টিও সরকারের কার্যকর বিবেচনায় আনার আহ্বান জানায় অ্যামটব৷সংবাদ সম্মেলনে বলা হয়, বর্তমানে পুঁজিবাজারে তালিকাভুক্ত মোবাইল ফোন অপারেটরের ওপর ৪০ শতাংশ এবং তালিকাভুক্ত নয়, এমন মোবাইল ফোন কোম্পানিগুলোর ওপর ৪৫ শতাংশ করপোরেট ট্যাক্স রয়েছে।অন্যদিকে পুঁজিবাজারের সাধারণ তালিকাভুক্ত কোম্পানিগুলোর ওপর ২৭ দশমিক ৫ শতাংশ এবং তালিকাভুক্ত নয়, এমন কোম্পানির ওপর ৩৭ দশমিক ৫ শতাংশ করারোপ রয়েছে।অ্যামটবের পক্ষ থেকে টেলিযোগাযোগ যন্ত্রপাতির আমদানির ওপর সামঞ্জস্যপূর্ণ শুল্ক কর আরোপ, করপোরেট ট্যাক্স কমানো ও টার্নওভার ট্যাক্স বাতিল, ইন্টারনেট মডেম ও মোবাইল ফিন্যান্সিয়াল সার্ভিসের (এমএফএস) ওপর ভ্যাট প্রত্যাহারের দাবি জানায়৷সংবাদ সম্মেলনে লিখিত বক্তব্য পড়ে শোনান অ্যামটবের সভাপতি নুরুল কবীর৷এ সময় বাংলালিংকের প্রধান আর্থিক কর্মকর্তা আহমেদ ওয়াই হালিম,টেলিটকের অর্থ ও হিসাব শাখার মহাব্যবস্থাপক ফারুকী আহমেদ, এয়ারটেলের রেগুলেটরি অ্যাফেয়ার্সের প্রধান আশরাফুল হক চৌধুরী, রবির প্রধান পরিচালন কর্মকর্তা (সিওও) মাহাতাব উদ্দিন আহমেদ, গ্রামীণফোনের কর্মকর্তা মাইনুর রহমান ভুঁইয়া ও সিটিসেলের নিশাত আলী খান প্রমুখ উপস্থিত ছিলেন৷
