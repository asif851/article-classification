
সপ্তাহের প্রথম দিন আজ রোববার সূচকের বড় পতন দেখল শেয়ারবাজারের বিনিয়োগকারীরা। লেনদেন শেষে দেশের দুই স্টক এক্সচেঞ্জে অধিকাংশ কোম্পানির শেয়ারের দরপতন হয়েছে। এতে প্রধান শেয়ারবাজার ঢাকা স্টক এক্সচেঞ্জের (ডিএসই) প্রধান সূচক পাঁচ হাজার পয়েন্টের নিচে নেমে এসেছে। কমেছে চট্টগ্রাম স্টক এক্সচেঞ্জের (সার্বিক) মূল্যসূচকও। তবে আগের দিনের চেয়ে লেনদেন বেড়েছে দুই বাজারে।
ডিএসইতে ৮৫৭ কোটি টাকার লেনদেনদিনের লেনদেন শেষে ডিএসইর ডিএসইএক্স সূচক ৮৬ পয়েন্ট কমে অবস্থান করছে চার হাজার ৯৩৮ পয়েন্টে। প্রায় দেড় মাসের ব্যবধানে ডিএসইএক্স সূচক পাঁচ হাজার পয়েন্টের নিচে নেমে এল। এর আগে গত ২৫ সেপ্টেম্বর এই সূচক পাঁচ হাজার পয়েন্টের ওপরে উঠে যায়।এর আগে আজ সকালে সূচকের ঊর্ধ্বগতিতে ডিএসইতে লেনদেন শুরু হয়। শুরুতে সূচক পাঁচ পয়েন্ট বাড়ে। তবে সূচক বৃদ্ধি বেশিক্ষণ স্থায়ী হয়নি। এর পর থেকেই নিম্নমুখী প্রবণতায় যায় সূচক, যা লেনদেনের শেষ পর্যন্ত অব্যাহত থাকে।
আজ ডিএসইতে ৩০৬টি প্রতিষ্ঠানের শেয়ার ও মিউচুয়াল ফান্ড লেনদেন হয়েছে। এর মধ্যে ১১২টির দাম বেড়েছে, কমেছে ১৫৬টির এবং অপরিবর্তিত রয়েছে ৩৮টি প্রতিষ্ঠানের শেয়ারের দাম।
ডিএসইতে আজ ৮৫৭ কোটি টাকার শেয়ার লেনদেন হয়েছে, যা আগের দিন বৃহস্পতিবারের চেয়ে ২৩৭ কোটি টাকা বেশি। আগের দিন এ বাজারে ৬২০ কোটি টাকার শেয়ার লেনদেন হয়।
সিএসইতে ৬৭ কোটি টাকার লেনদেনডিএসইর পাশাপাশি সিএসইতেও সূচকের পতন হয়েছে। দিনের লেনদেন শেষে সিএসইর সার্বিক মূল্যসূচক আগের দিনের চেয়ে ৬৭ পয়েন্ট কমে অবস্থান করছে ১৫ হাজার ২৫৮ পয়েন্টে।
সিএসইতে আজ ২২৫টি প্রতিষ্ঠানের শেয়ার ও মিউচুয়াল ফান্ড লেনদেন হয়েছে। এর মধ্যে ৭২টির দাম বেড়েছে, কমেছে ১৩০টির আর অপরিবর্তিত রয়েছে ২৩টি প্রতিষ্ঠানের শেয়ারের দাম।আজ সিএসইতে ৬৭ কোটি টাকার শেয়ার লেনদেন হয়েছে, যা আগের দিনের চেয়ে ১৯ কোটি টাকা বেশি। বৃহস্পতিবার এ বাজারে ৪৮ কোটি টাকার শেয়ার লেনদেন হয়।
ডিএসইতে লেনদেনে শীর্ষে ওয়েস্টার্ন মেরিন শিপইয়ার্ডআজ ডিএসইতে লেনদেনে শীর্ষে রয়েছে ওয়েস্টার্ন মেরিন শিপইয়ার্ড। আজ প্রতিষ্ঠানটির ৬৩ কোটি টাকার শেয়ার লেনদেন হয়েছে। এ ছাড়া লেনদেনে শীর্ষে থাকা অন্য প্রতিষ্ঠানগুলোর মধ্যে রয়েছে কেয়া কসমেটিকস, অ্যাপোলো ইস্পাত, ডেসকো, লাফার্জ সুরমা সিমেন্ট, আরএসআরএম স্টিল, সাইফ পাওয়ারটেক, কেপিপিএল, শাহজিবাজার পাওয়ার কোম্পানি, বাংলাদেশ বিল্ডিং সিস্টেমস প্রভৃতি।
