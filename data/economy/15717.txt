
ঢাকা স্টক এক্সচেঞ্জের (ডিএসই) নতুন চেয়ারম্যান হলেন অধ্যাপক আবুল হাশেম। আজ মঙ্গলবার ঢাকা স্টক এক্সচেঞ্জ লিমিটেডের বোর্ড সভায় সর্বসম্মতিক্রমে তাঁকে ডিএসইর নতুন চেয়ারম্যান নির্বাচিত করা হয়। ডিএসইর এক বিজ্ঞপ্তিতে এসব কথা জানানো হয়েছে।বিজ্ঞপ্তিতে বলা হয়, আবুল হাশেম ২০১০ সাল থেকে ঢাকা স্টক এক্সচেঞ্জের পরিচালক হিসেবে দায়িত্ব পালন করে আসছেন। তিনি ঢাকা বিশ্ববিদ্যালয়ের অ্যাকাউন্টিং অ্যান্ড ইনফরমেশন সিস্টেমস বিভাগের অনারারি অধ্যাপক হিসেবে কর্মরত আছেন। সম্প্রতি তিনি ইন্টারন্যাশনাল ইউনিভার্সিটি অব স্কলার্সের উপাচার্য হিসেবে নিয়োগ পেয়েছেন।এ ছাড়া আবুল হাশেম বিভিন্ন সময়ে বাংলাদেশ বিশ্ববিদ্যালয় মঞ্জুরি কমিশনের সদস্য, ঢাকা বিশ্ববিদ্যালয়ের কোষাধ্যক্ষ, সিনেট সদস্য, ফ্যাকাল্টি অব বিজনেস স্টাডিজ অনুষদের ডিন এবং অ্যাকাউন্টিং অ্যান্ড ইনফরমেশন সিস্টেমস বিভাগের চেয়ারম্যান, হাজী মোহাম্মদ মুহসিন হলের প্রাধ্যক্ষ, বাংলাদেশ শিল্প ব্যাংকের পরিচালক, কুমিল্লা বিশ্ববিদ্যালয় এবং জাতীয় বিশ্ববিদ্যালয়ের সিন্ডিকেট সদস্য এবং বেগম রোকেয়া বিশ্ববিদ্যালয়সহ বিভিন্ন প্রতিষ্ঠানে দায়িত্ব পালন করেছেন।
অধ্যাপক আবুল হাশেম চট্টগ্রাম বিশ্ববিদ্যালয় থেকে হিসাববিজ্ঞান বিষয়ে এমকম ডিগ্রি অর্জন করেন এবং একই বিষয়ে সাবেক সোভিয়েত রাশিয়ার মস্কো ইনস্টিটিউট অব ন্যাশনাল ইকোনমি থেকে পিএইচডি ডিগ্রি অর্জন করেন। এ ছাড়া তিনি যুক্তরাষ্ট্রের বোস্টনে সাফোক বিশ্ববিদ্যালয় থেকে সিনিয়র ফুলব্রাইট স্কলার হিসেবে ফরেন ডাইরেক্ট ইনভেস্টমেন্টের ওপর গবেষণাকাজ সম্পন্ন করেন।
