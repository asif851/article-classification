
সূচকের ঊর্ধ্বমুখী প্রবণতায় আজ সোমবার শেষ হয়েছে দেশের শেয়ারবাজারের লেনদেন। দিনের লেনদেন শেষে দুই বাজারেই অধিকাংশ কোম্পানির শেয়ারের দাম বেড়েছে। ফলে সূচকও বেড়েছে। তবে গতকাল রোববারের চেয়ে লেনদেন সামান্য কমেছে দুই স্টক এক্সচেঞ্জে।প্রধান শেয়ারবাজার ঢাকা স্টক এক্সচেঞ্জ (ডিএসই) সূত্রে জানা যায়, দিনের লেনদেন শেষে ডিএসইর ডিএসইএক্স সূচক ১৪ পয়েন্ট বেড়ে দাঁড়ায় ৪১৩৭ পয়েন্টে।এর আগে সকাল সাড়ে ১০টায় সূচকের ঊর্ধ্বমুখী প্রবণতায় ডিএসইতে লেনদেন শুরু হয়। একপর্যায়ে সূচক ৫০ পয়েন্ট বেড়ে যায়। এরপর সূচক বাড়ার হার কমতে শুরু করে। তবে শেষ পর্যন্ত ঊর্ধ্বমুখী থাকে সূচক।ডিএসইতে আজ ২৯৩টি প্রতিষ্ঠানের শেয়ার ও মিউচুয়াল ফান্ড হাতবদল হয়েছে। এর মধ্যে ১৪৩টির দাম বেড়েছে; কমেছে ১৩১টির আর অপরিবর্তিত রয়েছে ১৯টি প্রতিষ্ঠানের শেয়ার দর।ডিএসইতে আজ ৫২২ কোটি টাকার শেয়ার লেনদেন হয়েছে, যা গতকালের চেয়ে ৬৮ কোটি টাকা কম। গতকাল এই বাজারে ৫৯০ কোটি টাকার লেনদেন হয়েছিল।ডিএসইর পাশাপাশি সিএসইতেও সূচক বেড়েছে। লেনদেন শেষে সিএসইর সার্বিক মূল্যসূচক ৫৬ পয়েন্ট বেড়ে অবস্থান করছে ১২ হাজার ৭৮৬ পয়েন্টে।
আজ সিএসইতে হাতবদল হওয়া ২২৮টি প্রতিষ্ঠানের মধ্যে ১০৭টির দাম বেড়েছে; কমেছে ১০৬টির আর অপরিবর্তিত রয়েছে ১৫টি প্রতিষ্ঠানের শেয়ারের দাম।
সিএসইর লেনদেন আজ ৪৪ কোটি টাকায় দাঁড়িয়েছে, যা গতকালের চেয়ে চার কোটি টাকা কম। গতকাল এই বাজারে ৪৭ কোটি টাকার শেয়ার ও মিউচুয়াল ফান্ডের লেনদেন হয়।
ডিএসইতে আজ লেনদেনে শীর্ষে ছিল টেলিযোগাযোগ খাতের কোম্পানি বিএসসিসিএল। আজ এই প্রতিষ্ঠানের ২০ কোটি টাকার শেয়ার লেনদেন হয়। এ ছাড়া লেনদেনে শীর্ষে থাকা প্রতিষ্ঠানগুলোর মধ্যে রয়েছে হেইডেলবার্গ সিমেন্ট, ইউনাইটেড এয়ার, গ্রামীণফোন, জেএমআই সিরিঞ্জ, এএমসিএল (প্রাণ), অ্যাকটিভ ফাইন, সিভিও পেট্রোকেমিক্যাল, তাল্লু স্পিনিং, মেঘনা পেট্রোলিয়াম প্রভৃতি।
