
দক্ষিণ-পূর্ব এশিয়ার দেশগুলোর মধ্যে বাংলাদেশকে অন্যতম সম্ভাবনাময় পর্যটন দেশ হিসেবে পরিচয় করিয়ে দেওয়ার লক্ষ্যে ২৩ নভেম্বর অস্ট্রেলিয়ার সিডনিতে আয়োজন করা হচ্ছে ‘বাংলাদেশ ট্যুরিজম নাইট’।স্থানীয় সময় সন্ধ্যা সাতটায় বাংলাদেশ হাইকমিশন অস্ট্রেলিয়া ও অস্ট্রেলিয়া-বাংলাদেশ ট্যুরিজম লিমিটেড যৌথভাবে সিডনির পেটারশাম টাউন হলে এ অনুষ্ঠানের আয়োজন করছে।অনুষ্ঠান উদ্বোধন করবেন অস্ট্রেলিয়ায় নিযুক্ত বাংলাদেশের হাইকমিশনার লেফটেন্যান্ট জেনারেল মাসুদউদ্দীন চৌধুরী। বাংলাদেশের প্রাকৃতিক সৌন্দর্যের ওপর নির্মিত প্রামাণ্যচিত্রসহ বাংলাদেশের ইতিবাচক বিষয়গুলো তুলে ধরা হবে এ অনুষ্ঠানে। অনুষ্ঠানে বিশিষ্ট ব্যক্তিরা উপস্থিত থাকবেন।অস্ট্রেলিয়া-বাংলাদেশ ট্যুরিজম লিমিটেডের পরিচালক ফুয়াদ আহমেদ জানান, বাংলাদেশ ট্যুরিজম নাইটে আগত অতিথিরা বাংলাদেশের প্রাকৃতিক সৌন্দর্য ও সংস্কৃতিকে গভীরভাবে অনুধাবন করার সুযোগ পাবেন।
