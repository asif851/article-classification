
২০১৬ সালে ১৭৮ কোটি টাকা নিট মুনাফা করেছে আর্থিক প্রতিষ্ঠান আইডিএলসি ফিন্যান্স লিমিটেড। সেই মুনাফা থেকে ওই বছরে শেয়ারধারীদের জন্য ৩০ শতাংশ নগদ লভ্যাংশ ঘোষণা করেছে প্রতিষ্ঠানটি। মুনাফা বাড়ায় কোম্পানিটির শেয়ার প্রতি আয় বা ইপিএস বেড়ে হয়েছে ৭ টাকা ৮ পয়সা। গত বছর শেষে আইডিএলসির গ্রাহক বেড়ে হয়েছে ৪৫ হাজার। শুধু ২০১৬ সালে নতুন গ্রাহক যুক্ত হয়েছে ৯ হাজার ৫৭৫ জন।গতকাল বুধবার রাজধানীর পল্টনে আইডিএলসির কার্যালয়ে এক অনুষ্ঠানে ২০১৬ সালের আর্থিক প্রতিবেদনের এসব তথ্য তুলে ধরেন প্রতিষ্ঠানটির ব্যবস্থাপনা পরিচালক আরিফ খান। তিনি বলেন, ‘স্বচ্ছতা ও জবাবদিহি আমাদের মূলমন্ত্র। এ কারণে আমরা দেশের শীর্ষ অর্থ ব্যবস্থাপক প্রতিষ্ঠানের একটি।’অনুষ্ঠানে জানানো হয়, ২০১৫ সালের তুলনায় গত বছর শেষে কোম্পানিটির কর-পরবর্তী মুনাফা ২২ শতাংশ বেড়ে হয়েছে ১৭৮ কোটি টাকা। এ সময়ে পরিচালনগত আয়ও ১৩ শতাংশ বেড়ে ৫১৭ কোটি টাকায় দাঁড়িয়েছে। ২০ ফেব্রুয়ারি পরিচালনা পর্ষদের সভায় শেয়ারধারীদের জন্য ৩০ শতাংশ নগদ লভ্যাংশের প্রস্তাব করা হয়। মোট গ্রাহক সম্পদ ১৩ শতাংশ বেড়ে হয়েছে ৬ হাজার ২২৬ কোটি টাকা। কোম্পানির মোট গ্রাহক সম্পদের প্রবৃদ্ধিতে মূল ভূমিকা পালন করেছে ক্ষুদ্র ও মাঝারি শিল্প (এসএমই) ঋণ, যা ২০১৬ সালে বেড়ে হয়েছে ৩৬৯ কোটি টাকা। বছর শেষে এ খাতের ঋণ বিতরণ দাঁড়িয়েছে ২ হাজার ৬০৫ কোটি টাকা। ২০১৬ সালের শেষে কোম্পানির শ্রেণীকৃত ঋণের পরিমাণ কমে দাঁড়িয়েছে ২ দশমিক ৯৮ শতাংশ, যা আগের বছরে ছিল ৩ দশমিক শূন্য ৬ শতাংশ। আইডিএলসির সম্পদ ও কর-পরবর্তী মুনাফা অর্জনে বড় ভূমিকা রেখেছে কোম্পানির সহযোগী প্রতিষ্ঠান আইডিএলসি ইনভেস্টমেন্ট এবং আইডিএলসি সিকিউরিটিজ।আইডিএলসির ২৪ দশমিক ২১ শতাংশ শেয়ারের মালিক দ্য সিটি ব্যাংক। এ ছাড়া ট্রান্সকম গ্রুপ ১৩ দশমিক ৩৩ শতাংশ, সাধারণ বীমা করপোরেশন ৭ দশমিক ৬২ শতাংশ, মার্কেন্টাইল ব্যাংক সাড়ে ৭ শতাংশ এবং রিলায়েন্স ইনস্যুরেন্স ৭ শতাংশ শেয়ারের মালিক।
 
