
দেশের প্রধান শেয়ারবাজার ঢাকা স্টক এক্সচেঞ্জের (ডিএসই) সাধারণ মূল্যসূচক আগামীকাল বৃহস্পতিবার থেকে বন্ধ হচ্ছে। গত ২২ জুলাই ডিএসইর পর্ষদ সভায় এই সিদ্ধান্ত নেওয়া হয়।ডিএসই সূত্রে জানা যায়, গত ২৭ জানুয়ারি ডিএসইতে নতুন সূচক ডিএসইএক্স চালু হয়। ওই দিন জানানো হয়েছিল, বিনিয়োগকারীসহ সূচক ব্যবহারকারীদের সুবিধার্থে নতুন সূচকের পাশাপাশি তিন মাস পুরোনো সূচকটিও ডিএসইর ওয়েবসাইটে প্রদর্শিত হবে। এদিকে সম্প্রতি ব্যাপক দরপতনে ডিএসইএক্স ও সাধারণ সূচকের বড় ব্যবধান লক্ষ করা যায়।এমনকি আজ বুধবারও ডিএসইএক্স ও সাধারণ মূল্যসূচকের মধ্যে ব্যবধান লক্ষ করা যায়। আজ দিনের লেনদেন শেষে ডিএসইর প্রধান সূচক ডিএসইএক্স সূচক কমলেও সাধারণ মূল্যসূচক বাড়ে। আজ ডিএসইএক্স সূচক কমে ১৬ পয়েন্ট। তবে সাধারণ মূল্যসূচক বাড়ে ৩১ পয়েন্টের কিছু বেশি।বাজার-সংশ্লিষ্টদের মতে, দীর্ঘদিন ধরে ভুল পদ্ধতিতে সাধারণ মূল্যসূচক গণনা হয়ে আসছিল। এ নিয়ে বিভ্রান্তিতে পড়েন বিনিয়োগকারীসহ সংশ্লিষ্টরা। এরই পরিপ্রেক্ষিতে সাধারণ মূল্যসূচক সরিয়ে ফেলার সিদ্ধান্ত নেওয়া হয়। সেখানে চালু করা হয় ডিএসইএক্স সূচক।
