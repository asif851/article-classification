
সাভারের আশুলিয়া এলাকার সব পোশাক কারখানা কাল বুধবার ‘নিরাপত্তাজনিত কারণে’ বন্ধ রাখার সিদ্ধান্ত নিয়েছে মালিকপক্ষ। আজ মঙ্গলবার আশুলিয়া এলাকার পোশাক কারখানার মালিকেরা এই সিদ্ধান্তের কথা জানিয়েছেন। সাভারের আশুলিয়া এলাকার ২৫৭টি পোশাক কারখানা আছে।
এর আগে বিকেলে বিজিএমইএর সম্মেলনকক্ষে আশুলিয়ার পোশাক কারখানা মালিকদের এক জরুরি সভা অনুষ্ঠিত হয়। সভায় শতাধিক কারখানার মালিকেরা উপস্থিত ছিলেন। সভায় সভাপতিত্ব করেন বিজিএমইএর সাবেক সভাপতি এবং পোশাক কারখানা মালিকদের আশুলিয়া অঞ্চলের আহ্বায়ক আব্দুস সালাম মুর্শেদী।
সভা শেষে আব্দুস সালাম মুর্শেদী প্রথম আলো ডটকমককে বলেন, ‘নিরাপত্তাজনিত কারণে আগামীকাল বুধবার আশুলিয়া জোনের সব পোশাক কারখানা বন্ধ রাখার সিদ্ধান্ত নেওয়া হয়েছে। কাল বিকেলে আবার এ ব্যাপারে বৈঠক হবে।’
