
রানা প্লাজা ধসের ঘটনায় তিন বছর পূর্ণ হচ্ছে আগামী রোববার। তবে এখনো ঘটনার জন্য দোষীদের শাস্তি না হওয়ায় ক্ষোভ প্রকাশ করেছে বাংলাদেশ গার্মেন্ট শ্রমিক সংহতি। সংগঠনটি মনে করে, দোষীরা শাস্তি পেলে অন্য কারখানার মালিক, সরকারি কর্মকর্তা ও বিদেশি ক্রেতারা সতর্ক হতেন।রাজধানীর হাতিরপুলে নিজস্ব কার্যালয়ে গতকাল বুধবার আয়োজিত এক সংবাদ সম্মেলন করে বাংলাদেশ গার্মেন্ট শ্রমিক সংহতি। এতে লিখিত বক্তব্য পাঠ করেন সংগঠনের সাধারণ সম্পাদক জুলহাসনাইন বাবু। এ সময় উপস্থিত ছিলেন সংগঠনের সভাপ্রধান তাসলিমা আখ্তার, কেন্দ্রীয় সহসাধারণ সম্পাদক অঞ্জন দাস, প্রচার প্রকাশনা সম্পাদক দীপক রায় ও দপ্তর সম্পাদক মুসা কলিমুল্লাহ।ভবন ধসের ঘটনায় দোষীদের অবিলম্বে আইনের আওতায় এনে বিচারের দাবি জানান জুলহাসনাইন। তিনি বলেন, হাজার প্রাণ হত্যার বিচার আজ পর্যন্ত হয়নি। দায়সারা অভিযোগপত্র দেওয়া হয়েছে। ৪১ আসামির মধ্যে ১৮ জন জামিনে আছেন। ১২ জন পলাতক। ভবনের মালিক সোহেল রানাসহ ১১ জন কারাগারে আছেন।সংবাদ সম্মেলনে ২৪ এপ্রিলকে শোক ও শ্রমিক নিরাপত্তা দিবস হিসেবে পালন করার দাবি জানায় সংগঠনটি। একই সঙ্গে ওই দিন সব পোশাক কারখানায় ছুটি ঘোষণা, ধসে যাওয়া রানা প্লাজা ভবনের জায়গায় স্মৃতিস্তম্ভ নির্মাণ ও ক্ষতিপূরণ আইন পরিবর্তনের দাবির কথা বলেন সংগঠনটির নেতারা।কাল শুক্রবার সাভারে আলোকচিত্র প্রদর্শনী ও শ্রমিক সমাবেশ করবেন সংগঠনটির নেতা-কর্মীরা। এ ছাড়া সংবাদ সম্মেলনে আগামী শনিবার ঢাকার জুরাইন কবরস্থানে শ্রদ্ধা নিবেদন ও রোববার সাভারে প্রতিবাদী মিছিল করার কর্মসূচি ঘোষণা করা হয়।
