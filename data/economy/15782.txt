
জাতীয় সংসদে আজ বৃহস্পতিবার ২০১৬-১৭ সালের প্রস্তাবিত বাজেট উপস্থাপন করেন অর্থমন্ত্রী আবুল মাল আবদুল মুহিত। অর্থমন্ত্রী এ অর্থবছরের জন্য ৩ লাখ ৪০ হাজার ৬০৫ কোটি টাকার প্রস্তাবিত বাজেট ঘোষণা করেন। 
প্রস্তাবিত বাজেটে আমদানি শুল্ক, সম্পূরক শুল্ক, নিয়ন্ত্রণমূলক শুল্ক ও মূল্য সংযোজন কর (মূসক) বাড়ানোর প্রস্তাবে মোবাইল ব্যবহারে, হাতে তৈরি বিড়ি, সিগারেট, তামাকজাত পণ্য, ওয়াশিং মেশিন, এসি, মাধ্যমিক উচ্চমাধ্যমিকের আমদানি করা বই, হোটেল নির্মাণ যন্ত্রাংশ, আমদানি করা চাল, মশা মারার ব্যাটসহ কিছু পণ্যের দাম বাড়তে পারে। আমদানি শুল্ক, সম্পূরক শুল্ক, নিয়ন্ত্রণমূলক শুল্ক ও মূসক কমানোর প্রস্তাবে দেশি মোটরসাইকেল তৈরির যন্ত্রাংশ, এলপিজি সিলিন্ডার, ওষুধশিল্পের কাঁচামাল, ভিডিও কনফারেন্স ডিভাইস, সাইবার সিকিউরিটির যন্ত্রাংশ, কফি মেট, পেট্রোলিয়াম জেলি, এলইডি ল্যাম্পের যন্ত্রাংশসহ কিছু পণ্যের দাম কমতে পারে।
দাম বাড়তে পারেরুটি ও বিস্কুট: ১০০ টাকা পর্যন্ত মূল্যমানের পাউরুটি, বানরুটি, হাতে তৈরি কেক, বিস্কুটের ওপর মূসক অব্যাহতি সুবিধা তুলে নেওয়া হচ্ছে। এতে এসব কেনার খরচ বাড়বে। পাদুকা: ১২০ টাকা মূল্য পর্যন্ত প্লাস্টিক ও রাবারের তৈরি হাওয়াই চপ্পল এবং প্লাস্টিকের পাদুকার ওপর থেকে মূসক অব্যাহতি সুবিধা তুলে নেওয়া হয়েছে। এতে এগুলো কেনার খরচ বাড়বে। বিদেশি বই: শিশুদের ছবির বই, ড্রয়িং বই আমদানিতে শুল্ক ৫ শতাংশ বাড়িয়ে ১০ শতাংশ এবং প্রাথমিক ও মাধ্যমিক স্তরের পাঠ্যপুস্তক আমদানিতে অর্থমন্ত্রী শুল্ক ১০ শতাংশ থেকে বাড়িয়ে ২৫ শতাংশ নির্ধারণের প্রস্তাব করেছেন। এতে বিদেশি বই আমদানির খরচ বেড়ে বাজারে দাম বাড়বে। সিগারেট ও বিড়ি: প্রস্তাবিত বাজেটে সিগারেট ও বিড়ির ওপর আরোপিত কর হারে বিভিন্ন ধরনের পরিবর্তন আনা হয়েছে। এতে সিগারেট ও বিড়ির দাম বাড়বে। যদিও ইতিমধ্যেই বাজারে পণ্য দুটির দাম বেড়েছে। রড: রড তৈরির কাঁচামাল বিলেট আমদানিতে কর ভার বাড়ানো হয়েছে। তবে বিলেট তৈরির কাঁচামাল ফেরো অ্যালয় আমদানিতে কিছুটা কমানো হয়েছে। তৈরি রড ও ইস্পাতপণ্য আমদানিতেও কর ভার বাড়ানো হয়েছে। এতে সার্বিকভাবে রডের দাম কিছুটা বাড়তে পারে। জর্দা ও গুল: জর্দা ও গুলের ওপর সম্পূরক শুল্ক ৬০ শতাংশ থেকে বাড়িয়ে ১০০ শতাংশ করা হয়েছে। এতে দুটি পণ্যেরই দাম বাড়তে পারে। ওয়াশিং মেশিন: গৃহস্থালিতে ব্যবহার্য ১২ কেজির কম ক্ষমতার ওয়াশিং মেশিন আমদানিতে শুল্কহার ১ শতাংশ থেকে বাড়িয়ে ২৫ শতাংশ নির্ধারণের প্রস্তাব করা হয়েছে। ফলে এটির দাম বাড়তে পারে। অন্যান্য পণ্য: বাজেটে আমদানি শুল্ক, সম্পূরক শুল্ক, নিয়ন্ত্রণমূলক শুল্ক ও মূল্য সংযোজন কর (মূসক) বাড়ানোর প্রস্তাবে আরও কিছু পণ্যের দাম বাড়তে পারে। এগুলো হলো ইউপিএস ও আইপিএস, ট্রাভেল এজেন্সি ও মেডিটেশন সেবা, বায়োমেট্রিক স্ক্যানার, মোটরগাড়ি মেরামত, স্থান ও স্থাপনা ভাড়া, বিদেশি চাল, কর্নফ্লাওয়ার, দেশি মোটরসাইকেল, বিদেশি ট্যালকম পাউডার, সাগু, সয়া কেক ও সরিষার খৈল, ল্যাম্পহোল্ডার ও কানেকটর, ইসিজি ও আল্ট্রাসনোগ্রাম রেকর্ডিং পেপার, টিউব ও পাইপ, পরিশোধিত কপারওয়্যার ও কপার কয়েল, অ্যালুমিনিয়াম ফয়েল, বিদেশি অপটিক্যাল ফাইবার কেব্ল, হাসপাতালে ব্যবহৃত কয়েকটি যন্ত্র ইত্যাদি।
দাম কমতে পারেবিদেশি মোটরসাইকেল: দেশে সংযোজনের জন্য আমদানি করা সিকেডি মোটরসাইকেলের সম্পূরক শুল্ক ৪৫ শতাংশ থেকে কমিয়ে ২০ শতাংশ করা হয়েছে। এতে আমদানি করা মোটরসাইকেলের দাম কমতে পারে। এলপি গ্যাস সিলিন্ডার: ৫ হাজার লিটারের কম ধারণক্ষমতার এলপি গ্যাস সিলিন্ডারের আমদানি শুল্ক ২৫ থেকে কমিয়ে ১৫ শতাংশ করা হয়েছে। এতে দাম কমতে পারে পণ্যটির। এলইডি বাতি: মূসক নিবন্ধিত কোম্পানির ক্ষেত্রে এলইডি বাতির যন্ত্রাংশ আমদানিতে আরোপিত ২৫ শতাংশ সম্পূরক শুল্ক তুলে নেওয়ার ফলে পণ্যটির উৎপাদন খরচ কমবে। এতে বাজারে দাম কমতে পারে। পোলট্রি ও গবাদিপশুর খাবার: পোলট্রি ও গবাদিপশুর খাবার তৈরির কয়েকটি কাঁচামাল আমদানির ক্ষেত্রে ৫-১০ শতাংশ শুল্ক তুলে নেওয়া হয়েছে। এতে হাঁস-মুরগি ও গবাদিপশুর খাবার তৈরির খরচ কমে দামও কমতে পারে। নতুন হাইব্রিড গাড়ি: হাইব্রিড গাড়ি আমদানির সম্পূরক শুল্ক হার ৪৫ থেকে কমিয়ে ৩০ শতাংশ প্রস্তাব করা হয়েছে। এতে এ ধরনের গাড়ির দাম কমতে পারে। শিল্পের অগ্নিনির্বাপণ যন্ত্র: অগ্নিনির্বাপণ যন্ত্রপাতি ও প্রি-ফেব্রিকেটেড ভবন নির্মাণের উপকরণ আমদানিতে পোশাক খাতের পাশাপাশি অন্যান্য রপ্তানি খাতকেও শুল্ক ছাড় দেওয়া হয়েছে। এতে এ ধরনের পণ্যের দাম কমবে। রাবার: রাবারের উৎপাদন পর্যায়ে ১৫ শতাংশ ও রাবারের তৈরি রিবড স্মোকড শিটের ওপর থেকে ১৫ শতাংশ মূসক তুলে নেওয়া হয়েছে। এতে দেশি রাবার কিনতে খরচ কমবে। অন্যান্য পণ্য: আমদানি শুল্ক, সম্পূরক শুল্ক, নিয়ন্ত্রণমূলক শুল্ক ও মূল্য সংযোজন কর (মূসক) কমানোর ফলে আরও কিছু পণ্যের দাম কমতে পারে। এগুলো হলো হিউম্যান হলার, এলপিজি রোড ট্যাংকার, গ্রিজ, মূসক নিবন্ধিত প্রতিষ্ঠানের কফি মেট, পেট্রোলিয়াম জেলি, বৈদ্যুতিক শিল্পের কাঁচামাল ফাইবার গ্লাস, টেপ ও ইউরিয়া রেসিন, স্টোভ, প্লাস্টিক ও গ্লাস ফাইবারের এলপিজি সিলিন্ডার, কয়লা, গাম, দেশি পাথর, কৃষি যন্ত্রাংশ, সিমেন্টের কাঁচামাল ফ্লাই অ্যাশ, বায়োগ্যাস ডাইজেস্টার, বাতাস প্রতিরোধী স্টোরেজ ব্যাগ, সৌরবিদ্যুতের অ্যালুমিনিয়ামের কাঠামো, তথ্যপ্রযুক্তি খাতের বিভিন্ন উপকরণ, মূসক নিবন্ধিত এলপিজি প্ল্যান্টের উপকরণ, পোশাক শিল্পের কাটিং টেবিল ইত্যাদি।
