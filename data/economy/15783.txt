
অর্থমন্ত্রী আবুল মাল আবদুল মুহিত আগামী ৫ জুন জাতীয় সংসদে ২০১৪-২০১৫ অর্থবছরের বাজেট পেশ করবেন। অর্থ মন্ত্রণালয়ের একটি সূত্র আজ সোমবার বার্তা সংস্থা বাসসকে এ কথা জানিয়েছে।
অর্থমন্ত্রী ইতিমধ্যে আভাস দিয়েছেন, নতুন অর্থবছরের বাজেটের মোট অর্থের পরিমাণ হবে দুই লাখ ৫০ হাজার কোটি টাকা।অর্থ মন্ত্রণালয়ের এক কর্মকর্তা বাসসকে বলেন, আগামী অর্থবছরের বাজেট পেশের তারিখ মোটামুটি চূড়ান্ত হয়েছে। তবে এ ব্যাপারে এখনো কোনো আনুষ্ঠানিক নির্দেশনা দেওয়া হয়নি।এটি হবে দেশের ৪৩তম বাজেট এবং আওয়ামী লীগ সরকার উত্থাপিত ১৫তম বাজেট।চলতি ২০১৩-২০১৪ অর্থবছরের বাজেট পেশ হয় গত বছরের ৬ জুন। সেটি ছিল পাঁচ বছর মেয়াদে আওয়ামী লীগের নেতৃত্বাধীন বিগত মহাজোট সরকারের শেষ বাজেট। অর্থমন্ত্রী আগামী মাসের প্রথম দিকে পর পর দ্বিতীয় মেয়াদে গঠিত বর্তমান মহাজোট সরকারের প্রথম বাজেট উত্থাপন করবেন।অর্থমন্ত্রী ইতিমধ্যে আভাস দিয়েছেন, নতুন অর্থবছরের বাজেটের মোট অর্থের পরিমাণ হবে দুই লাখ ৫০ হাজার কোটি টাকা। চলতি অর্থবছরে এর পরিমাণ হচ্ছে দুই লাখ ২২ হাজার ৪৯১ কোটি টাকা। সংশোধিত বাজেটে যা দুই লাখ ১১ হাজার ২২০ কোটি টাকায় নির্ধারিত হয়েছে।বাজেট নিরীক্ষণ ও সংস্থান কমিটি গত ২ এপ্রিল দুই লাখ ৫০ হাজার কোটি থেকে দুই লাখ ৫৫ হাজার কোটি টাকার বাজেটের সুপারিশ করে।এতে বার্ষিক উন্নয়ন কর্মসূচিতে (এডিবি) ৮০ হাজার কোটি টাকার সুপারিশ রয়েছে। এর প্রবৃদ্ধি চলতি অর্থবছরের সংশোধিত ৬০ হাজার কোটি টাকার এডিবির চেয়ে ৩২ শতাংশের বেশি নির্ধারণ করা হয়েছে। চলতি অর্থবছরের মূল এডিবির পরিমাণ ছিল ৬৫ হাজার ৮৭০ কোটি টাকা।
