
আর্থিক সংকট মোকাবিলায় আবারও বন্ধ হয়ে গেল খুলনার হার্ডবোর্ড মিলটি। ২৫ নভেম্বর রাতে মিলটির উৎপাদন সাময়িকভাবে বন্ধ করে দেয় কর্তৃপক্ষ।মূলত রাজনৈতিক উদ্দেশ্যে বন্ধ মিল চালু করার ঘোষণা বাস্তবায়নে চলতি বছরের আগস্ট মাসে মিলটি চালু করা হয়েছিল।মিলের ব্যবস্থাপনা পরিচালক প্রকৌশলী কাজী রুহুল আমীন প্রথম আলোকে বলেন, উৎপাদন অব্যাহত রাখার কারণে মিলের অবিক্রীত পণ্যের পরিমাণ ক্রমেই বেড়ে চলছিল। এ ছাড়া মিলটি চালু রাখতে যে অর্থের প্রয়োজন, সেটিরও ঘাটতি তৈরি হয়েছে। এর ফলে বাধ্য হয়ে উৎপাদন বন্ধ করতে হয়েছে।মিলের সংশ্লিষ্ট কর্মকর্তারা জানান, এরই মধ্যে মিলে প্রায় চার কোটি টাকার উৎপাদিত পণ্য অবিক্রীত অবস্থায় পড়ে আছে। এসব পণ্য বিক্রি না হওয়ায় চলতি মূলধনেরও ঘাটতি তৈরি হয়েছে।রাজনৈতিক ঘোষণা বাস্তবায়ন করতে গিয়ে মিলটি চালু করা হলেও এটির পণ্য বিক্রির সংকট নিয়ে গত ২৬ নভেম্বর প্রথম আলোয় সরেজমিন একটি প্রতিবেদন প্রকাশ হয়। ওই প্রতিবেদনে যেকোনো সময় মিলটি বন্ধ হয়ে যাওয়ার আশঙ্কা তুলে ধরা হয়েছিল।এদিকে নির্ধারিত ডিলাররা মিলটির উৎপাদিত পণ্য বিক্রিতে রাজি না হওয়ায় উন্মুক্ত পদ্ধতিতে তা বিক্রির উদ্যোগ নেয় কর্তৃপক্ষ। এ জন্য পত্রিকায় বিজ্ঞপ্তি প্রকাশ করেও তাতে কাঙ্ক্ষিত সাড়া মেলেনি।
