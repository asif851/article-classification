
প্রধানমন্ত্রী শেখ হাসিনা বাংলাদেশি কোম্পানিগুলোকে বিদেশে বিনিয়োগের সুযোগ দেওয়ার পক্ষে বলে জানিয়েছেন বাংলাদেশ শিল্প ও বণিক সমিতি ফেডারেশনের (এফবিসিসিআই) সভাপতি মো. সফিউল ইসলাম মহিউদ্দিন। তিনি বলেছেন, ‘আমরা শুধু রপ্তানি খাতের জন্য নয়, সব খাতের জন্য নির্দিষ্ট কিছু শর্তে এ সুযোগ চাই।’
আজ মঙ্গলবার বিদেশে বিনিয়োগের সুযোগ নিয়ে ইন্টারন্যাশনাল বিজনেস ফোরাম অব বাংলাদেশ (আইবিএফবি) আয়োজিত এক সেমিনারে এফবিসিসিআই সভাপতি এসব কথা বলেন। রাজধানীর তেজগাঁওয়ে আইবিএফবির কার্যালয়ে এ সেমিনার অনুষ্ঠিত হয়।
এতে বাংলাদেশ বিনিয়োগ উন্নয়ন কর্তৃপক্ষের (বিডা) নির্বাহী সদস্য অজিত কুমার পাল, আইবিএফবির সভাপতি হাফিজুর রহমান খান, সহসভাপতি হুমায়ুন রশিদ, সাবেক সেনাপ্রধান হারুনুর রশিদ, সেন্টার ফর পলিসি ডায়ালগের (সিপিডি) গবেষণা পরিচালক খন্দকার গোলাম মোয়াজ্জেম প্রমুখ বক্তব্য দেন।
অনুষ্ঠানটি সঞ্চালনা করেন আইবিএফবির পরিচালক মো. মজিবুর রহমান। মূল প্রবন্ধ উপস্থাপন করেন সংগঠনটির আরেক পরিচালক এম এস সিদ্দিকী।
অনুষ্ঠানে বক্তাদের প্রায় সবাই বিদেশে বিনিয়োগের সুযোগ দেওয়ার পক্ষে মত দেন। এফবিসিসিআইয়ের সভাপতি সফিউল ইসলাম বলেন, ‘ভারতের প্রধানমন্ত্রী নরেন্দ্র মোদির সঙ্গে সাক্ষাতে আমরা তাঁর কাছে ওয়্যারহাউস ও বিতরণকেন্দ্র করার জন্য জমি চাইলাম। তিনি বলেন, কেন আমরা ভারতেই পণ্য উৎপাদন করি না।’
ঢাকায় নিযুক্ত যুক্তরাষ্ট্রের রাষ্ট্রদূত মার্শা বার্নিকাটের সঙ্গে সাক্ষাতের প্রসঙ্গ তুলে ধরে সফিউল ইসলাম বলেন, ‘আমরা তাঁকে বললাম, তাঁর দেশে স্পিনিং মিল তৈরি করে সুতা উৎপাদন করার পর সেই সুতা বাংলাদেশে এনে পোশাক তৈরি করা হবে। সেই পোশাক যুক্তরাষ্ট্রে রপ্তানি করলে শুল্কমুক্ত সুবিধা চাওয়া হয়েছে। তিনি এটিকে একটি ভালো প্রস্তাব বলেছেন।’
সফিউল ইসলাম আরও বলেন, বৈদেশিক মুদ্রার মজুত ব্যবহার না করে ব্যাংকে রেখে দিলে মূল্য কমবে। আর তা চুরিও হতে পারে। সে ঘটনা ঘটেছে।
