
বাংলাদেশি ব্যবসায়ীরা ভুটানে ১৫ দিনের ভিসাই পাবেন। বাংলাদেশের চাওয়া ছিল ৩০ দিন, কিন্তু ভুটান রাজি হয়নি এতে। তবে নবায়নের সুযোগ রাখছে ভুটান, যা আগেও ছিল।বাংলাদেশ-ভুটান বাণিজ্যসচিব পর্যায়ের বৈঠক সূত্রে এ তথ্য জানা গেছে। গতকাল মঙ্গলবার রাজধানীর কারওয়ান বাজারের ফরেন ট্রেড ইনস্টিটিউটে (বিএফটিআই) দুই দিনব্যাপী এ বৈঠক শুরু হয়। বৈঠকের আগে উদ্বোধনী অনুষ্ঠানে স্বাগত বক্তব্য দেন বাণিজ্যসচিব হেদায়েতুল্লাহ আল মামুন।বৈঠকে বাণিজ্যসচিব ১৭ সদস্যের বাংলাদেশ দলের নেতৃত্ব দেন। আর সফররত ভুটানের ১০ সদস্যের দলের নেতৃত্ব দেন দেশটির অর্থনৈতিক-বিষয়ক সচিব দাশো ইয়াশি ইয়াংদি।জানতে চাইলে বাণিজ্য মন্ত্রণালয়ের অতিরিক্ত সচিব মনোজ কুমার রায় প্রথম আলোকে বলেন, ১৫ দিনের ভিসা বজায় থাকলেও ভুটান বলেছে সহজেই তা নবায়ন করবে তারা। আর ভিসা দেবে মাল্টিপল (একাধিকবার যাওয়া-আসার সুযোগ)।বৈঠকে ভুটানকে নৌপথে ট্রানজিট দেওয়া, ভুটান থেকে জলবিদ্যুৎ আমদানি, উভয় দেশের অভ্যন্তরীণ নৌপথ ব্যবহার, বন্দরের অবকাঠামোগত উন্নয়ন, আমদানি-রপ্তানিতে ঋণপত্র (এলসি) প্রক্রিয়া সহজ করা, শুল্ক ও অশুল্ক বাধা দূর করা ইত্যাদি বিষয় নিয়ে আলোচনা হয়েছে।ভুটান থেকে জলবিদ্যুৎ আমদানির বিষয়ে বাংলাদেশ-ভুটান-ভারতের মধ্যে ত্রিপক্ষীয় চুক্তি করার পক্ষে মত এসেছে বলে জানা গেছে।বাংলাদেশকে ৯০টি পণ্যে শুল্কমুক্ত প্রবেশাধিকার দেয় ভুটান। প্রধান পণ্য হচ্ছে: তৈরি পোশাক, মেলামাইনসামগ্রী, লিচু ও আমের জুস, ওষুধ ও প্রসাধনসামগ্রী। আর ভুটানকে ১৮টি পণ্যে শুল্কমুক্ত প্রবেশাধিকার দেয় বাংলাদেশ। উল্লেখযোগ্য পণ্য তাজা ফল, নির্মাণসামগ্রী, সিমেন্টের কাঁচামাল, মসলা, বড় পাথর।বৈঠকসূত্র জানায়, বৈঠকে ভুটান আরও ১৫টি পণ্যে শুল্কমুক্ত প্রবেশাধিকার চাইলে বাংলাদেশের পক্ষ থেকে জানানো হয়, মুক্ত বাণিজ্য চুক্তি (এফটিএ) ছাড়া তা সম্ভব না। এমনকি অগ্রাধিকারমূলক বাণিজ্য চুক্তি (পিটিএ) হলেও করতে হবে। ভুটানকে ট্রানজিট দেওয়ার ক্ষেত্রে দুটি পথ চিহ্নিত করা হয়। একটি চট্টগ্রাম-চাঁদপুর-মাওয়া-আরিচা-সিরাজগঞ্জ-দৈখাওয়া। অন্যটি মংলা-কাওখালী-বরিশাল-চাঁদপুর-মাওয়া-আরিচা-চিলমারী-দৈখাওয়া। এ ছাড়া বাংলাবান্ধা ও নুন খাওয়া শুল্ক স্টেশনকে অতিরিক্ত এক্সিট পয়েন্ট ও এন্ট্রি পয়েন্ট চায় ভুটান। সূত্র জানায়, এই দুই বিষয়ে কোনো সমাধান হয়নি।বাণিজ্য মন্ত্রণালয় জানায়, উভয় দেশের মধ্যে কিছু বিষয়ে সমঝোতা স্মারক (এমওইউ) সই হবে আজ দুপুরে। একই সময়ে হবে যৌথ সংবাদ সম্মেলন। বিকেলে বাণিজ্যমন্ত্রী তোফায়েল আহমেদের সঙ্গে সচিবালয়ে মতবিনিময় করবে ভুটানের প্রতিনিধিদল। এরপর বাণিজ্যমন্ত্রী দুই দিনের বৈঠকের ফলাফল সাংবাদিকদের কাছে তুলে ধরবেন।
