
আন্তর্জাতিক মুদ্রা তহবিলের (আইএমএফ) উপব্যবস্থাপনা পরিচালক মিৎসুহিরো ফুরুসাওয়া এশিয়ার দেশগুলোর নিম্ন কর হারের কথা বলছিলেন। মিৎসুহিরো তাগিদ দেন এত কম কর দিয়ে বেশি দূর এগোনো তো দূরের কথা, এগোনোই যাবে না। একই সুরে পরে কথা বলেন আরও পাঁচটি দেশের মন্ত্রী। সবারই মত, করব্যবস্থায় সংস্কার আনা জরুরি।
ইন্দোনেশিয়ার রাজধানী জাকার্তার হোটেল মুলিয়ায় গতকাল বুধবার শুরু দুই দিনব্যাপী আন্তর্জাতিক কর সম্মেলনের উদ্বোধনী অনুষ্ঠানে স্বাগত বক্তব্যে মিৎসুহিরু বলেন, মোট দেশজ উৎপাদনের (জিডিপি) তুলনায় এশিয়ার দেশগুলোর কর আদায়ের হার বিশ্বের অন্য যেকোনো অঞ্চলের তুলনায় কম। কম থাকা যেন এশিয়ার একটা প্রথা এবং কর-জিডিপি হারটা গড়ে ১৫ শতাংশের নিচে।
মিৎসুহিরো ফুরুসাওয়া বলেন, কর এখন অনেক দেশেরই নীতি প্রণয়নের মূল জায়গায় থাকে। কারণ, করের বিষয়টা উন্নয়নের সঙ্গেই সম্পর্কিত নয়, সামষ্টিক অর্থনীতির স্থিতিশীলতা বজায় রাখার জন্যও জরুরি।
ইন্দোনেশিয়ার অর্থমন্ত্রী শ্রী মুলিয়ানি ইন্দ্রবতীও তাঁর বক্তব্যে অভ্যন্তরীণ করব্যবস্থা শক্তিশালী করার তাগিদ দেন। নইলে টেকসই উন্নয়ন অভীষ্ট (এসডিজি) অর্জন কোনোভাবেই সম্ভব হবে না। আর এ জন্য তথ্য হবে প্রযুক্তিকে কাজে লাগাতে হবে বলে মনে করেন মুলিয়ানি।
উদ্বোধনী অনুষ্ঠানের পর ২০৩০ সালের মধ্যে এসডিজি অর্জনে আসিয়ান (+৩) দেশগুলোর করব্যবস্থার ওপর প্রবন্ধ উপস্থাপন করেন আইএমএফের রাজস্ব নীতি (ফিসক্যাল অ্যাফেয়ার্স) বিভাগের পরিচালক ভিটর গাসপার। প্রবন্ধে ১৯৯০ থেকে এখন পর্যন্ত এশিয়ার দেশগুলোর কর-জিডিপি অনুপাত ১০ থেকে ১৩ শতাংশ, দক্ষিণ আমেরিকা ও আফ্রিকার ১৫ থেকে ১৮ শতাংশ এবং ইউরোপের দেশগুলোর কর-জিডিপি ২৪ থেকে ২৬ শতাংশের মধ্যে ঘোরাফেরা করছে বলে তথ্য তুলে ধরা হয়। ভিটর গাসপার করব্যবস্থায় সংস্কার আনতে আন্তর্জাতিক সংস্থাগুলোর সহযোগিতা চান।
ইন্দোনেশিয়ার অর্থমন্ত্রীর পাশাপাশি প্রবন্ধের ওপর আলোচনায় অংশ নেন কোরিয়ার উপপ্রধানমন্ত্রী এবং স্ট্র্যাটেজি ফাইন্যান্সবিষয়ক মন্ত্রী ইয়ো ইল-হো, মালয়েশিয়ার অর্থমন্ত্রী-২ জোহারি বিন আবদুল ঘানি, সিঙ্গাপুরের আইন ও অর্থমন্ত্রী ইন্দ্রাণী রাজাহ এবং অস্ট্রেলিয়ার সাবেক উপপ্রধানমন্ত্রী ওয়েন সোয়ান।
মন্ত্রীদের সবাই করব্যবস্থায় সংস্কারের পক্ষে মত দেন। তবে কর আদায়প্রক্রিয়া যে একটা চ্যালেঞ্জের বিষয় তা-ও উল্লেখ করেন।
আজ বৃহস্পতিবার সম্মেলনের শেষ দিন তিনটি অধিবেশন অনুষ্ঠিত হবে।
 
