
১ হাজার ৫৫৭ কিলোমিটার জেলা সড়কের উন্নয়ন করবে সরকার। এ জন্য ৯৯৭ কোটি টাকার জেলা সড়ক উন্নয়ন প্রকল্প অনুমোদন দেওয়া হয়েছে।গতকাল জাতীয় অর্থনৈতিক পরিষদের নির্বাহী কমিটির (একনেক) সভায় এ প্রকল্পটি অনুমোদন হয়। পরিকল্পনা কমিশনের এনইসি সম্মেলনকক্ষে অনুষ্ঠিত সভায় সভাপতিত্ব করেন প্রধানমন্ত্রী ও একনেক চেয়ারপারসন শেখ হাসিনা।এ প্রকল্পের আওতায় ঢাকার ১৬, ময়মনসিংহের ১৭, চট্টগ্রামের ১৪, কুমিল্লার ২৬, সিলেটের ১০, খুলনার ২৬, বরিশালের ২১, গোপালগঞ্জের ৫, রাজশাহীর ১৪ ও রংপুরের ১৮টি সড়ক উন্নয়ন করা হবে। সড়ক ও জনপথ অধিদপ্তর ২০১৭ সালের জুনের মধ্যে এসব সম্পন্ন করবে।এ প্রকল্পসহ একনেক সভায় ১ হাজার ৫৭৬ কোটি টাকার আটটি প্রকল্প অনুমোদন দেওয়া হয়। অন্য প্রকল্পগুলো হলো ৬২ কোটি টাকার তেজগাঁওয়ে বিসিকের বহুতল ভবন নির্মাণ, সাড়ে ৭৩ কোটি টাকার রাজশাহী কারা প্রশিক্ষণ একাডেমি নির্মাণ, ৩৮ কোটি টাকার পুলিশ বিভাগের ৫০টি সার্কেল এএসপির কার্যালয় ও বাসভবন নির্মাণ, ৫০ কোটি টাকার চট্টগ্রামের পারকি ও পতেঙ্গায় পর্যটন সুবিধা প্রবর্তন, ১৩১ কোটি টাকার উপজেলা প্রাণিসম্পদ উন্নয়ন কেন্দ্র (ইউএলডিসি) স্থাপন (৩য় পর্যায়), সাড়ে ৪৪ কোটি টাকার সার পরীক্ষাগার ও গবেষণা কেন্দ্র স্থাপন এবং ১৮০ কোটি টাকার বিশ্বকবি রবীন্দ্রনাথ ঠাকুরের কুঠিবাড়ি ও পার্শ্ববর্তী এলাকা সংরক্ষণের লক্ষ্যে পদ্মা নদীর ডান তীর সংরক্ষণ প্রকল্প।৪৪তম অর্থনীতির দেশ: বাংলাদেশের অর্থনীতি এখন বিশ্বের ৪৪তম অর্থনীতি। এ হিসাবে চলতি মূল্যের ভিত্তিতে এ বছর প্রকাশিত বিশ্বব্যাংক ও আন্তর্জাতিক মুদ্রা তহবিলের উদ্ধৃতি দিয়ে পরিকল্পনামন্ত্রী একনেক সভায় এ বিষয়টি উপস্থাপন করেন। সভা সূত্রে এ তথ্য জানা গেছে।প্রধানমন্ত্রী শেখ হাসিনা এ সময় এই প্রতিবেদন নিয়ে বলেন, গত ৬ বছর ধরে ক্রমাগতভাবে মোট দেশজ উৎপাদন (জিডিপি) প্রবৃদ্ধির হার ৬ শতাংশের ঘরে রয়েছে। এটা সত্যিকার অর্থেই অসাধারণ অর্জন। যা সম্পদ আছে, তার সুষ্ঠু ব্যবস্থাপনা দিয়ে কাঠামোগত পরিবর্তন ঘটিয়ে দেশের অর্থনীতিকে এগিয়ে নিতে হবে।
