
কম খরচে দ্রুত লেনদেন করতে পারায় মোবাইল ব্যাংকিংয়ের প্রতি মানুষের আগ্রহ বাড়ছে। ফলে গত এক বছরের ব্যবধানে দেশে মোবাইল ব্যাংকের গ্রাহক বেড়েছে প্রায় ২১৭ শতাংশ। খবর বাসসের।বাংলাদেশ ব্যাংকের পরিসংখ্যান থেকে দেখা যায়, ২০১৩ সালের জানুয়ারি মাসে দেশে মোট মোবাইল ব্যাংকের গ্রাহক ছিলেন ৫৯ হাজার ৫৫৯ জন। আর বছর শেষে ১৯টি ব্যাংকের মোট মোবাইলে গ্রাহকের সংখ্যা দাঁড়িয়েছে এক লাখ ৮৮ হাজার ৬৪৭।সেই হিসাবে দেশে এক বছরে মোবাইল ব্যাংকের গ্রাহকসংখ্যা বেড়েছে এক লাখ ২৯ হাজার ৮৮।বাংলাদেশ ব্যাংকের প্রতিবেদন থেকে জানা যায়, ২০১৩ সালের এপ্রিল মাসে দেশে মোবাইল ব্যাংকের গ্রাহকের সংখ্যা ছিল ৫০ লাখ। নভেম্বরে এটা এক কোটি ছাড়িয়ে যায়। ডিসেম্বর শেষে এর সংখ্যা দাঁড়ায় এক কোটি ৩১ লাখ ৮০ হাজার।এতে আরও দেখা যায়, ২০১৩ সালের জানুয়ারি মাসে ৯৫ লাখ ৭৪ হাজার ৩৮২টি লেনদেনের মাধ্যমে দুই হাজার ৩২০ কোটি দুই লাখ টাকার লেনদেন সম্পন্ন হয়। ডিসেম্বর শেষে লেনদেন হয়েছে ছয় হাজার ৬৪২ কোটি ৬১ লাখ টাকা, যা সম্পন্ন হয়েছে তিন কোটি ১৩ লাখ ৬২ হাজার ৮৯৫টি লেনদেনের মাধ্যমে। ফলে ২০১২ সালের তুলনায় ২০১৩ সালে মোবাইল ব্যাংকের লেনদেন বেড়েছে ১৮৬ শতাংশ।উল্লেখ্য, বাংলাদেশে মোবাইল ফিন্যানশিয়াল সার্ভিসেস বা মোবাইল ব্যাংকিং কার্যক্রম শুরু হয় ২০১০ সালে। এ পর্যন্ত ২৮টি ব্যাংককে এই সেবা প্রদানের অনুমোদন দিয়েছে বাংলাদেশ ব্যাংক। এর মধ্যে ১৯টি ব্যাংক এই সেবা চালু করতে সক্ষম হয়েছে। সেবা দেওয়ার ক্ষেত্রে নেতৃত্বের ভূমিকায় রয়েছে ব্র্যাক ব্যাংকের সহযোগী প্রতিষ্ঠান বিকাশ ও ডাচ্-বাংলা ব্যাংক।
 
