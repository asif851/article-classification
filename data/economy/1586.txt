
সূচক ও লেনদেনে ইতিবাচক প্রবণতায় আজ সোমবার শেষ হয়েছে দেশের শেয়ারবাজারের লেনদেন। দিনের লেনদেন শেষে প্রধান শেয়ারবাজার ঢাকা স্টক এক্সচেঞ্জে (ডিএসই) নতুন বছরের সর্বোচ্চ লেনদেন হয়েছে। লেনদেন বেড়েছে চট্টগ্রাম স্টক এক্সচেঞ্জে (সিএসই)। এর পাশাপাশি সূচকও বেড়েছে দুই বাজারে।বাজারে লেনদেনে ইতিবাচক প্রবণতাকে স্বাভাবিক হিসেবে দেখছেন বাজার-সংশ্লিষ্ট ব্যক্তিরা। তাঁরা বলছেন, গতকাল রোববার নতুন মন্ত্রিসভা গঠন হয়েছে। দেশের পরিস্থিতিও স্বাভাবিক হচ্ছে। এ অবস্থায় বাজারেও ইতিবাচক প্রবণতা দেখা যাবে, এমনটি মনে করছেন তাঁরা।এ বিষয়ে সিএসইর সাবেক সভাপতি ফখর উদ্দিন আলী আহমেদ বলেন, একদিকে গতকাল নতুন মন্ত্রিসভা গঠন করা হয়েছে। অন্যদিকে দেশের সার্বিক রাজনৈতিক অস্থিরতাও কমে এসেছে। এ অবস্থা অব্যাহত থাকলে মানুষ নতুন করে বিনিয়োগে উত্সাহিত হবেন। বাজারেও এর ইতিবাচক প্রবণতা লক্ষ করা যাচ্ছে বলে মনে করেন তিনি।
ডিএসইতে ৬৫০ কোটি টাকার লেনদেনপ্রধান শেয়ারবাজার ডিএসইতে আজ ৬৫০ কোটি টাকার লেনদেন হয়েছে, যা গতকালের চেয়ে ৩১ কোটি টাকা বেশি। গতকাল এই বাজারে ৬১৯ কোটি টাকার লেনদেন হয়। এদিকে আজকের লেনদেন চলতি বছরের লেনদেনের মধ্যে সর্বোচ্চ।লেনদেন বাড়ার পাশাপাশি সূচকের ঊর্ধ্বমুখী প্রবণতা বিরাজ করছে ডিএসইতে। দিনের লেনদেন শেষে ডিএসইর ডিএসইএক্স সূচক গতকালের চেয়ে ১৭ পয়েন্ট বেড়ে অবস্থান করছে চার হাজার ৪৫৪ পয়েন্টে।এর আগে সকাল সাড়ে ১০টায় সূচকের বাড়তি প্রবণতায় ডিএসইতে লেনদেন শুরু হয়। সূচকের ঊর্ধ্বমুখী এই প্রবণতা লেনদেনের শেষ পর্যন্ত অব্যাহত ছিল।ডিএসইতে আজ ২৯১টি প্রতিষ্ঠানের শেয়ার ও মিউচুয়াল ফান্ড লেনদেন হয়েছে। এর মধ্যে ১৫৯টির দাম বেড়েছে। কমেছে ১০৩টির আর অপরিবর্তিত রয়েছে ২৯টি প্রতিষ্ঠানের শেয়ারের দাম।
ডিএসইতে লেনদেনে শীর্ষ ১০ কোম্পানিডিএসইতে আজ লেনদেনে শীর্ষে ছিল বেঙ্গল উইন্ডসর। আজ এই প্রতিষ্ঠানের ২৮ কোটি টাকার শেয়ার লেনদেন হয়। এ ছাড়া অ্যাপোলো ইস্পাত, গোল্ডেন সন, ওরিয়ন ফার্মা, অলিম্পিক ইন্ডাস্ট্রিজ, বিডি বিল্ডিং, লংকাবাংলা ফিন্যান্স, সামিট পূর্বাঞ্চল পাওয়ার কোম্পানি, ইউসিবিএল, স্কয়ার ফার্মা প্রভৃতি লেনদেনের শীর্ষে উঠে আসে।
সিএসইতে ৬১ কোটি টাকার লেনদেনডিএসইর পাশাপাশি সিএসইতেও সূচক ও লেনদেন বেড়েছে। দিনের লেনদেন শেষে সিএসইর সার্বিক মূল্যসূচক ৫৪ পয়েন্ট বেড়ে অবস্থান করছে ১৩ হাজার ৮১৬ পয়েন্টে।সিএসইতে আজ ২৩০টি প্রতিষ্ঠানের শেয়ার ও মিউচুয়াল ফান্ড লেনদেন হয়েছে। এর মধ্যে ১২০টির দাম বেড়েছে। কমেছে ৯০টির আর অপরিবর্তিত রয়েছে ২০টি প্রতিষ্ঠানের শেয়ারের দাম। সিএসইতে আজ ৬১ কোটি টাকার লেনদেন হয়েছে, যা গতকালের চেয়ে এক কোটি টাকা বেশি। গতকাল এই বাজারে ৬০ কোটি টাকার লেনদেন হয়।
