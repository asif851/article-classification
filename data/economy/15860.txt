
বাংলাদেশের সাভারে রানা প্লাজা ধসে সহস্রাধিক শ্রমিক নিহত হওয়ার পর ক্ষতিগ্রস্ত ব্যক্তিদের ক্ষতিপূরণের জন্য যে তহবিল গঠন করা হয়েছিল, তাতে এখন পর্যন্ত মাত্র সাত প্রতিষ্ঠান অর্থ দিয়েছে।
আন্তর্জাতিক শ্রম সংস্থার (আইএলও) উদ্যোগে গঠিত এই তহবিলে অর্থ প্রদানের জন্য ২৮টি বৈশ্বিক ক্রেতাপ্রতিষ্ঠান বা রিটেইলার সম্মত হয়েছিল।
তবে এই ট্র্যাজেডির বর্ষপূর্তি হতে যখন মাত্র ছয় সপ্তাহ বাকি, তখন এই চিত্র পাওয়া গেছে।
যে সাতটি প্রতিষ্ঠান দুই কোটি ৪০ লাখ পাউন্ড বা প্রায় চার কোটি ডলারের প্রস্তাবিত তহবিলে অর্থ প্রদান করেছে, সেগুলো হলো: বনমার্শে, এল কারতো ইঙ্গেলস, ইন্ডিটেক্স, ম্যাঙ্গো, মাসকট, প্রিমিয়ার ক্লদিং এবং লোবলো।
খ্যাত ব্রিটিশ ব্র্যান্ড প্রাইমার্ক এখনো অর্থ প্রদান করেনি। কেননা, অর্থ প্রদানের প্রক্রিয়া নিয়ে আইএলওর সঙ্গে তাদের মতবিরোধ রয়েছে।
প্রাইমার্ক চায় রানা প্লাজায় অবস্থিত নিউ ওয়েভের কারখানার ৫৮১ জন শ্রমিককে ক্ষতিপূরণ দিতে। কিন্তু এই সংখ্যা ক্ষতিপূরণ প্রাপ্য শ্রমিকের সংখ্যার ১৭ শতাংশ।
আশঙ্কা করা হচ্ছে, যদি প্রাইমার্ক শেষ পর্যন্ত আইএলওর তহবিলে যোগদান না করে, তাহলে আরও অনেকেই পিছিয়ে যাবে। সূত্র: গার্ডিয়ান
