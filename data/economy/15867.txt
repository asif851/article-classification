
পুঁজিবাজারের শীর্ষ ২০ জন ব্রোকার এবং শীর্ষ ২০টি ইস্যুয়ার কোম্পানিকে সম্মাননা দেবে ঢাকা স্টক এক্সচেঞ্জ ব্রোকারেজ অ্যাসোসিয়েশন (ডিবিএ)। আজ বুধবার সচিবালয়ে অর্থমন্ত্রী আবুল মাল আবদুল মুহিতের সঙ্গে সাক্ষাৎ করে এ বিষয়ে জানায় ডিবিএর নবনির্বাচিত কমিটি।
ডিবিএর সভাপতি আহমেদ রশিদ লালীর নেতৃত্বে ১৫ সদস্যের একটি প্রতিনিধিদল অর্থমন্ত্রীর সঙ্গে সৌজন্য সাক্ষাৎ করেন।
এ সময় অর্থমন্ত্রী বলেন, ‘সম্মাননা জানানো হলে মানুষ খুশি হয়। জনগণের অভিব্যক্তিও ভালো পাওয়া যায়।’
বৈঠকে কমিটির নেতারা একটি নেগেটিভ ইক্যুইটি ফান্ড গঠনের দাবি জানিয়ে বলেন, পুঁজিবাজারে ছয় হাজার কোটি টাকার নেগেটিভ ইক্যুইটি আছে। এ কারণে পুঁজিবাজারের অবস্থা একটু খারাপ হয়েছে। তাঁরা ছয় হাজার কোটি টাকার তহবিল গঠন অথবা পুঁজিবাজারে বন্ড ছেড়ে টাকা সংগ্রহের প্রস্তাব দেন অর্থমন্ত্রীর কাছে।
জবাবে অর্থমন্ত্রী বলেন, ‘টাকা দেওয়া যাবে না, বন্ড ছাড়ার বিষয়ে যাচাই-বাছাই করে দেখা যেতে পারে।’
সচিবালয়ে এই সৌজন্য সাক্ষাৎকারে আরও উপস্থিত ছিলেন ডিবিএর সাবেক সিনিয়র ভাইস প্রেসিডেন্ট মোস্তাক আহমেদ, ভাইস প্রেসিডেন্ট খুজিস্তা নূর-ই-নাহরিন, পরিচালক শাহেদ আবদুল খালেক, সাজেদুল ইসলাম, শরীফ আনোয়ার হোসেন, মোহাম্মদ আলী, আবদুল হক, রিচার্ড ডি রোজারিও, দেলোয়ার হোসেন, জহিরুল ইসলাম, মাহবুবুর রহমান প্রমুখ।
