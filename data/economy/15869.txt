
আসছে কোরবানি ঈদে ঘরমুখী যাত্রীদের অধিকতর সেবা দিতে সৈয়দপুর রেলওয়ে কারখানা ৫৬টি রেলওয়ে ক্যারেজ বা যাত্রীবাহী কোচ মেরামতের উদ্যোগ নিয়েছে। এর মধ্যে ৩৭টি ব্রডগেজ (বড়) ও ১৯টি মিটারগেজ (ছোট) লাইনের কোচ।এসব কোচ ঈদের সময় বিশেষ ট্রেনসহ ঢাকা থেকে বিভিন্ন গন্তব্যের নিয়মিত ট্রেনগুলোতে জুড়ে দেওয়া হবে।গত ঈদুল ফিতরের আগেও সৈয়দপুর রেলওয়ে কারখানা ৬১টি কোচ মেরামত করে সরবরাহ করেছিল।সংশ্লিষ্ট সূত্রমতে, সৈয়দপুর রেলওয়ে কারখানার ক্যারেজ জেনারেল ওভারহোলিং ও ক্যারেজ হেভি রিপেয়ারিং উপ-কারখানায় গত ১ সেপ্টেম্বর থেকে ওই ৫৬টি কোচ মেরামতের কাজ শুরু হয়েছে; যা ৪০ কার্যদিবসে অর্থাৎ ১০ অক্টোবরের মধ্যে শেষ হওয়ার কথা রয়েছে। কারখানার দৈনন্দিন কার্যক্রমের অতিরিক্ত হিসাবে কোচগুলো মেরামত করা হচ্ছে। এ জন্য শ্রমিকেরা দৈনিক অতিরিক্ত এক ঘণ্টা কাজ করছেন।এই কারখানার ইউনিয়ন নেতা মোখছেদুল মোমিন প্রথম আলোকে জানান, ‘ঈদের জন্য আমরা অতিরিক্ত কোচ মেরামত করছি, এটা আনন্দের ব্যাপার। শ্রমিকরা স্বতঃস্ফূর্তভাবে রেলওয়ে যাত্রীদের সেবার কথা মাথায় রেখে অতিরিক্ত কাজে অংশ নিচ্ছেন।’কারখানার কার্যব্যবস্থাপক (ডব্লিউএম) কাজী ওমর ফারুক বলেন, ইতিমধ্যে মেরামতের ৭০ ভাগ কাজ হয়েছে। বাকিটা সম্পন্ন হলে কোচগুলো পশ্চিমাঞ্চল রেলওয়ের ট্রাফিক বিভাগকে হস্তান্তর করা হবে।প্রতিষ্ঠানটির বিভাগীয় তত্ত্বাবধায়ক (ডিএস) মঞ্জুর-উল-আলম চৌধুরী গতকাল মঙ্গলবার বলেন, ‘কারখানার শ্রমিক ও প্রকৌশলীদের অক্লান্ত পরিশ্রমে এ কাজটি আমরা করতে পারছি।’
