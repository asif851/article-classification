
দেশের সব বাণিজ্যিক এলাকা, জেলা শহর এবং বড় বড় শপিং মল এলাকায় ব্যাংক শাখা আগামীকাল শনিবার খোলা রাখার নির্দেশ দিয়েছে বাংলাদেশ ব্যাংক। ঈদে ব্যবসায়ী ও ক্রেতাদের কেনাকাটার সুবিধায় এসব ব্যাংক শাখা খোলা রাখার নির্দেশ দেওয়া হয়েছে। পর্যাপ্ত নিরাপত্তা নিশ্চিত করে শাখাগুলো খোলা রাখতে বলা হয়েছে। এ ছাড়া আজ শুক্রবার রাজধানী ঢাকা ও আশপাশের এলাকা এবং নারায়ণগঞ্জ ও চট্টগ্রামে তৈরি পোশাকশিল্প এলাকায় সব ব্যাংকের শাখা আধা বেলা (সকাল সাড়ে ৯টা থেকে বেলা ১২টা পর্যন্ত) এবং শনিবার পূর্ণ দিবস (সকাল সাড়ে ৯টা থেকে বিকেল ৪টা পর্যন্ত) খোলা থাকবে। এ ছাড়া প্রবাসীদের পাঠানো টাকা তুলতে শনিবার সংশ্লিষ্ট ব্যাংক শাখা খোলা রাখার নির্দেশনা রয়েছে।
নিজস্ব প্রতিবেদক 
