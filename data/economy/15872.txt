
ভারতের সবচেয়ে নবীন বিমান সংস্থা ভিস্তারা অভ্যন্তরীণ গন্তব্যে উড্ডয়নের অনুমতি পেয়েছে। সে অনুযায়ী শিগগিরই গন্তব্যের নাম, ফ্লাইট শিডিউল বা উড্ডয়নসূচি ও টিকিট বিক্রির ঘোষণা দেওয়া হবে। সংস্থাটি গতকাল মঙ্গলবার এসব তথ্য জানিয়েছে।সিঙ্গাপুর এয়ারলাইনস ও ভারতের শীর্ষস্থানীয় শিল্পগোষ্ঠী টাটা যৌথভাবে এ বিমান সংস্থার উদ্যোক্তা।দুই প্রতিষ্ঠানের মধ্যে সিঙ্গাপুর এয়ারলাইনস ৪৯ শতাংশ ও টাটা ৫১ শতাংশ শেয়ারের মালিক। আগের সরকার জানিয়েছিল, বিদেশি বিমান সংস্থা ভারতভিত্তিক বিমানে সর্বোচ্চ ৪৯ শতাংশ পর্যন্ত শেয়ার কিনতে পারবে।ভিস্তারা নামটি নেওয়া হয়েছে সংস্কৃত ভাষা থেকে; যার অর্থ হলো ‘সীমাহীন বিস্তার’। এর সদর দপ্তর হবে নয়াদিল্লিতে।এর আগে সংস্থাটি চলতি বছরের অক্টোবর থেকে উড্ডয়ন কার্যক্রম শুরু করার কথা ভেবেছিল।এর মুখপাত্র ভক্তি অরোরা এক ই-মেইলে বলেন, নিয়ন্ত্রণ কর্তৃপক্ষের কাছ থেকে এয়ার অপারেটর পারমিট (এওপি) পেয়েছে ভিস্তারা।সূত্র: এএফপি
