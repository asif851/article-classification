
শেয়ারবাজার-সংশ্লিষ্ট মামলা নিষ্পত্তিতে গঠিত ট্রাইব্যুনালে বিচারক হিসেবে যোগ দিয়েছেন হুমায়ুন কবির। আজ রোববার আনুষ্ঠানিকভাবে দায়িত্ব গ্রহণ করেন তিনি।
বাংলাদেশ সিকিউরিটিজ অ্যান্ড এক্সচেঞ্জ কমিশনের (বিএসইসি) নির্বাহী পরিচালক ও মুখপাত্র সাইফুর রহমান এ তথ্য জানিয়েছেন।
ট্রাইব্যুনালের বিচারক হিসেবে জেলা ও দায়রা জজের পদমর্যাদা পাবেন হুমায়ুন কবির। এর আগে তিনি ময়মনসিংহের জেলা জজ হিসেবে দায়িত্ব পালন করেন।
হুমায়ুন কবির আজ আইন মন্ত্রণালয়, সুপ্রিম কোর্ট ও বিএসইসিতে যোগদানপত্র জমা দেন বলে জানান বিএসইসির নির্বাহী পরিচালক। একই সঙ্গে তিনি বিএসইসির সঙ্গেও সৌজন্য সাক্ষাত্ করেছেন।
বিএসইসি সূত্রে জানা যায়, ১৯৯৬ ও ২০১০-১১ সালের শেয়ারবাজার কেলেঙ্কারির মামলা এবং পুঁজিবাজার-সংশ্লিষ্ট মামলাগুলো নিষ্পত্তির জন্য বিশেষ ট্রাইব্যুনালের উদ্যোগ নেয় সরকার।ইতিমধ্যে ট্রাইব্যুনালের জনবল কাঠামো তৈরি করা হয়েছে।এর অংশ হিসেবে হুমায়ুন কবিরকে ট্রাইব্যুনালের বিচারক নিয়োগ দেওয়া হয়।
অর্থ মন্ত্রণালয় ও আইন মন্ত্রণালয় সূত্রে জানা যায়, গত ৭ জানুয়ারি আইন, বিচার ও সংসদবিষয়ক মন্ত্রণালয় বিচার শাখা-৪ এ-সংক্রান্ত একটি প্রজ্ঞাপন জারি করে।
বিএসইসির ২০১২-১৩ সালের বার্ষিক প্রতিবেদন অনুযায়ী বর্তমানে বিএসইসি-সংশ্লিষ্ট ৪২৯টি মামলা রয়েছে।এর মধ্যে সুপ্রিম কোর্টের আপিল বিভাগে ১৫টি, হাইকোর্ট বিভাগে ১৭৮টি এবং বিশেষ জজ আদালত ও পরিবেশ আপিল আদালতে একটি মামলা রয়েছে।এ ছাড়া ২০৫টি মামলা সাধারণ সার্টিফিকেট আদালতে বিচারাধীন।বাকিগুলো বিভিন্ন আদালতে বিচারাধীন বলে ওই প্রতিবেদন উল্লেখ করা হয়।১৯৯৬-এর শেয়ার কেলেঙ্কারির ১৫টি এবং ২০১০-১১ সালের শেয়ার কারসাজির ছয়টি মামলাও রয়েছে এর মধ্যে।
