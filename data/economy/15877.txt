
অর্থমন্ত্রী আবুল মাল আবদুল মুহিত বলেছেন, ‘দেড় দশক ধরে অর্থনৈতিক প্রবৃদ্ধি ৬ শতাংশের নিচে নামেনি, গত বছর আমরা তা ৭ শতাংশের বৃত্তে নিয়ে গেছি। পরিকল্পনামন্ত্রী বড় ধরনের উল্লম্ফনের কথা বলেছেন। তাঁর মুখে ফুলচন্দন পড়ুক।’
বঙ্গবন্ধু ফাউন্ডেশন বাংলাদেশ ব্যাংক শাখার উদ্যোগে বর্তমান সরকারের উন্নত বাংলাদেশ গড়ার স্বপ্ন ও সম্ভাবনা শীর্ষক আলোচনা সভায় প্রধান অতিথির বক্তব্যে মঙ্গলবার সন্ধ্যায় অর্থমন্ত্রী এসব কথা বলেন। এতে মূল প্রবন্ধ উপস্থাপন করেন বঙ্গবন্ধু ফাউন্ডেশন কেন্দ্রীয় কমিটির সভাপতি এ কে আবদুল মোমেন।
অর্থমন্ত্রী বলেন, বাংলাদেশের অনেক সমস্যা গেছে, তবে উন্নয়নকাজ বন্ধ হয়নি। বেশি মানুষ বেশি সময় কাজ করলে তো উন্নয়ন হবেই। তিনি বলেন, ‘২০০৯ সালে যখন আমরা ক্ষমতা নিই, সে সময় বৈশ্বিক অর্থনীতিও ভালো ছিল না। তবে আমরা বৈশ্বিক বাজারের ওপর পুরোপুরি নির্ভর না করে দেশীয় বাজার তৈরি করতে পেরেছি। রপ্তানিতে কোনো অসুবিধা হলে দেশে কিন্তু চাহিদা আছে। আগামী দুই বছর বাংলাদেশের জন্য খুবই ভালো সময়। আমি উন্নয়নের ব্যাপারে প্রচণ্ড আশাবাদী।’
বিশেষ অতিথির বক্তব্যে বাংলাদেশ ব্যাংকের গভর্নর ফজলে কবির বলেন, ‘কর্মসংস্থান সৃষ্টি একটি বড় চ্যালেঞ্জ। প্রতিবছর ২০ লাখ কর্মসংস্থান খুঁজছে, তবে চার লাখের বেশি সৃষ্টি করতে পারেনি।’ আলোচনায় পরিকল্পনা কমিশনের সদস্য শামসুল আলম বলেন, ২০১৬ সালে যে অর্থনৈতিক প্রবৃদ্ধি হয়েছে, তার মধ্যে সর্বোচ্চ প্রবৃদ্ধি অর্জনকারী দেশের একটি হবে বাংলাদেশ।
অনুষ্ঠানে সভাপতিত্ব করেন বঙ্গবন্ধু ফাউন্ডেশন বাংলাদেশ ব্যাংক শাখার সভাপতি হাবিবুর রহমান তালুকদার।
