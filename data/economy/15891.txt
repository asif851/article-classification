
ইউনিলিভার বাংলাদেশ লিমিটেড পঞ্চমবারের মতো দেশের এক নম্বর ‘এমপ্লয়ার অব চয়েস’ নির্বাচিত হলো। দেশের শীর্ষস্থানীয় বিশ্ববিদ্যালয়ের ২০১৬ সালের শেষ বর্ষের শিক্ষার্থীদের মধ্যে একটি স্বাধীন জরিপের মাধ্যমে প্রতিষ্ঠানটি নির্বাচিত হয়। ইউনিলিভার শুধু এমপ্লয়ার অব চয়েসই নয়, শিক্ষার্থীদের ‘ড্রিম এমপ্লয়ার’ হিসেবেও নির্বাচিত হয়েছে।
ইউনিলিভার বাংলাদেশের এক সংবাদ বিজ্ঞপ্তিতে এ তথ্য জানানো হয়।
বিজ্ঞপ্তিতে বলা হয়েছে, বিশ্ববিদ্যালয়ের শেষ বর্ষের শিক্ষার্থীরা বিভিন্ন মানের ভিত্তিতে ৩৯টিরও বেশি দেশি ও বহুজাতিক কোম্পানিকে নম্বর দেন। ইউনিলিভার প্রতিটি ক্ষেত্রেই সবার প্রথম পছন্দ হিসেবে নির্বাচিত হয়েছে। বিশেষ করে ছাত্রীরা তাঁদের পছন্দের এমপ্লয়ার হিসেবে বেছে নিয়েছেন ইউনিলিভারকে। বছরের পর বছর ধরে ধারাবাহিকভাবে শিক্ষাপ্রতিষ্ঠানভিত্তিক বিভিন্ন কমিউনিটি এবং শিক্ষার্থীদের সঙ্গে পারস্পরিক সম্পর্ক, সম্পৃক্ততা ও বিভিন্ন ধরনের কার্যক্রমই ইউনিলিভারকে এই অর্জন এনে দিয়েছে।
বিজ্ঞপ্তিতে আরও বলা হয়, ইউনিলিভারের ‘স্কুল অব লিডারস’ চিন্তাধারা এমপ্লয়ার হিসেবে তার মূল্যবোধকে পরিচালিত করে, যা ক্যারিয়ারের প্রথম দিকেই বিভিন্ন চ্যালেঞ্জিং ও শিক্ষণীয় কাজের মাধ্যমে এমপ্লয়ারদের মধ্যে ব্যবসায়িক ও কার্যকর নেতৃত্ববোধ গড়ে তোলে। ইউনিলিভার প্রতিবছর শিক্ষার্থীদের জন্য বিভিন্ন ধরনের প্রোগ্রাম পরিচালনা করে। ‘বিজমায়েস্ত্র’ ও ‘ইউনিলিভার ফিউচার লিডার প্রোগ্রাম’ সেগুলোর মধ্যে অন্যতম। এর মাধ্যমে শিক্ষার্থীরা আগামী দিনের চাকরিজীবনের জন্য তৈরি হতে পারেন। ‘বিজমায়েস্ত্র’ ও ‘ইউনিলিভার ফিউচার লিডার প্রোগ্রাম’-এর পাশাপাশি ইউনিলিভার শিক্ষার্থীদের ইন্টার্নশিপ সুবিধা দিয়ে থাকে; যেখানে ইন্টার্নশিপ করা ছেলেমেয়েরা শিক্ষণীয় অভিজ্ঞতা এবং সরাসরি বিভিন্ন প্রোজেক্টে কাজ করার সুযোগ পান।
ইউনিলিভার এমন একটি প্রতিষ্ঠান, যা সেরা ব্র্যান্ডগুলো নিয়ে কাজ করার সেরা সুযোগ দেয় উল্লেখ করে বিজ্ঞপ্তিতে বলা হয়, শীর্ষস্থানে থাকার এ প্রয়াস ইউনিলিভার ভবিষ্যতেও অব্যাহত রাখবে।
