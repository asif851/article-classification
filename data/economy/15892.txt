
অর্থমন্ত্রী আবুল মাল আবদুল মুহিত বলেছেন, আগামী অর্থবছরের বাজেটের আকার ৩ লাখ ৯০ হাজার কোটি টাকা হতে পারে। তবে এখনো সিদ্ধান্ত চূড়ান্ত হয়নি। চলতি অর্থবছরের দ্বিতীয় প্রান্তিকের পুনর্মূল্যায়নের সময় আগামী অর্থবছরের বাজেটের আকার ঠিক করা হবে।আজ সোমবার সচিবালয়ে সম্পদ কমিটির এক বৈঠকের পর অর্থমন্ত্রী সাংবাদিকদের এসব কথা বলেন।এ সময় অর্থমন্ত্রী আরও বলেন, অবৈধ পথে বা হুন্ডির মাধ্যমে টাকা আসাই প্রবাসী আয় কমে যাওয়ার অন্যতম কারণ। তিনি বলেন, ‘হ্যাঁ, রেমিট্যান্স কমছে। তবে প্রবাসীকল্যাণ মন্ত্রণালয় বলেছে, প্রবাসী আয় বাড়ানোর বিষয়ে তারা কিছু পদক্ষেপ নিচ্ছে। আমিও মনে করি, ডলারের মূল্যমান ৮০ টাকা হয়ে যাওয়ায় এ সমস্যা মিটে যাবে এবং প্রবাসীয় আয় বাড়বে।’চলমান বৃহৎ প্রকল্পগুলোর মধ্যে পদ্মা সেতু প্রকল্পের অগ্রগতি খুবই ভালো বলে জানান অর্থমন্ত্রী। তিনি বলেন, ‘পদ্মা সেতু প্রকল্পের ৪৯ শতাংশ বাস্তবায়ন হয়েছে।’
এ সময় বিদ্যুতের দাম নির্ধারণের বিষয়ে একটা নীতি সিদ্ধান্ত নেওয়া হতে পারে জানিয়ে মন্ত্রী বলেন, ‘বিদ্যুৎ ও কৃষিতে যেভাবে প্রণোদনা দেওয়া হয়, ঠিক সে রকম সাধারণ মানুষের জন্য প্রণোদনা দেওয়ার বিষয়ে ভাবা হচ্ছে। এখনো প্রণোদনা দেওয়া হচ্ছে। তবে আরও নতুন করে একটু-আধটু সমন্বয়ের কথা ভাবা হচ্ছে।’
