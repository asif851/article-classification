
অবশেষে বিবিএস কেব্‌লসের অস্বাভাবিক মূল্যবৃদ্ধির কারণ অনুসন্ধানের উদ্যোগ নিয়েছে পুঁজিবাজার নিয়ন্ত্রক সংস্থা বাংলাদেশ সিকিউরিটিজ অ্যান্ড এক্সচেঞ্জ কমিশন (বিএসইসি)। এ জন্য গতকাল মঙ্গলবার তিন সদস্যের তদন্ত দল গঠন করা হয়েছে। 
বিএসইসির উপপরিচালক শামসুর রহমান, সহকারী পরিচালক রাকিবুর রহমান ও প্রধান শেয়ারবাজার ঢাকা স্টক এক্সচেঞ্জের (ডিএসই) ব্যবস্থাপক আরিফুর রহমান চৌধুরীর সমন্বয়ে গঠিত কমিটিকে সাত কার্যদিবসের মধ্যে তদন্ত প্রতিবেদন দাখিল করতে বলা হয়েছে। বিএসইসির নির্বাহী পরিচালক ও মুখপাত্র সাইফুর রহমান এসব তথ্য নিশ্চিত করেছেন।
গত ৩১ জুলাই থেকে শেয়ারবাজারে লেনদেন শুরু হয় বিবিএস কেব্‌লসের। কোম্পানিটি প্রাথমিক গণপ্রস্তাব বা আইপিওতে ১০ টাকা অভিহিত মূল্যে ২ কোটি শেয়ার ছেড়ে বাজার থেকে ২০ কোটি টাকা সংগ্রহ করে। ১০ টাকা মূল্যের প্রতিটি আইপিও শেয়ারের দাম লেনদেন শুরুর ১৫ কার্যদিবসে বেড়ে দাঁড়ায় প্রায় ১৪৭ টাকায়। সেই হিসাবে ১৫ কার্যদিবসে কোম্পানিটির প্রতিটি শেয়ারের দাম প্রায় ১৫ গুণ বেড়েছে। নিশ্চুপ ছিল নিয়ন্ত্রক সংস্থা।
এ মূল্যবৃদ্ধিকে অস্বাভাবিক বলে অভিহিত করেছেন বাজারসংশ্লিষ্ট ব্যক্তিরা। তাঁদের মতে, আইপিওতে কম শেয়ার ছাড়ায় কৃত্রিমভাবে বাজারে সংকট তৈরি করে কোম্পানিটির দাম বাড়ানো হয়েছে। এ অবস্থায় গতকাল বিএসইসির পক্ষ থেকে তদন্তের উদ্যোগ নেওয়া হয়। অস্বাভাবিক মূল্যবৃদ্ধির এত দিন পর এসে বিএসইসির এ তদন্তের উদ্যোগে সাধারণ বিনিয়োগকারীদের কেউ কেউ প্রশ্ন তুলেছেন। কেন আরও আগে তদন্তের উদ্যোগ নেওয়া হলো না, তা নিয়ে ক্ষোভ প্রকাশ করা হয়েছে সামাজিক যোগাযোগমাধ্যমে।
তদন্তের উদ্যোগ গ্রহণ করার খবরে গতকাল বাজারে বিবিএস কেব্‌লসের শেয়ারের দাম কিছুটা কমেছে। ঢাকার বাজারে এদিন কোম্পানিটির প্রতিটি শেয়ারের দাম ৫ টাকা ৭০ পয়সা বা প্রায় ৪ শতাংশ কমেছে। দাম কমলেও লেনদেনে শক্ত অবস্থান ছিল কোম্পানিটির। গতকালও ঢাকার বাজারে লেনদেনের দিক থেকে দ্বিতীয় অবস্থানে ছিল কোম্পানিটি। এদিন ডিএসইতে এককভাবে বিবিএস কেব্‌লসের প্রায় ৪৬ কোটি টাকার লেনদেন হয়।
গতকাল ডিএসইর প্রধান সূচক ডিএসইএক্স এদিন ১৮ পয়েন্ট বেড়ে দাঁড়িয়েছে ৫ হাজার ৮৬২ পয়েন্টে। অপর শেয়ারবাজার চট্টগ্রাম স্টক এক্সচেঞ্জের (সিএসই) সার্বিক সূচকটি বেড়েছে ৫৫ পয়েন্ট। ডিএসইতে ৯৭৮ কোটি টাকার এবং সিএসইতে ৭২ কোটি টাকার লেনদেন হয়েছে; যা আগের দিনের চেয়ে বেশি।
ঢাকার বাজারে গতকাল লেনদেনের শীর্ষে উঠে এসেছে বাংলাদেশ বিল্ডিং সিস্টেমস (বিবিএস)। এদিন এককভাবে কোম্পানিটির প্রায় ৬৭ কোটি টাকার শেয়ারের হাতবদল হয়। দিন শেষে কোম্পানিটির প্রতিটি শেয়ারের দাম প্রায় ৫ টাকা বা ১০ শতাংশ বেড়ে দাঁড়িয়েছে ৫৪ টাকা ৩০ পয়সায়।
