
সপ্তাহের শেষ দিনেও আজ বৃহস্পতিবার ইতিবাচক প্রবণতা অব্যাহত ছিল দেশের শেয়ারবাজারে। আগের কয়েক দিনের ধারাবাহিকতায় আজও সূচক বেড়েছে দুই স্টক এক্সচেঞ্জে। সেই সঙ্গে বেড়েছে লেনদেনও। আজ প্রধান শেয়ারবাজার ঢাকা স্টক এক্সচেঞ্জের (ডিএসই) লেনদেন ছাড়িয়েছে ৮০০ কোটি টাকা।আজ দিন শেষে ডিএসইতে লেনদেনের পরিমাণ দাঁড়িয়েছে ৮১৩ কোটি টাকা, যা গতকাল বুধবারের চেয়ে ৯৮ কোটি টাকা বেশি। ডিএসইর আজকের লেনদেন প্রায় দেড় মাসের মধ্যে সর্বোচ্চ। এর আগে গত ১ জুন ডিএসইতে ১ হাজার ২৩ কোটি টাকার লেনদেন হয়। ডিএসইর পাশাপাশি সিএসইতেও আজ লেনদেন বেড়েছে গতকালের চেয়ে এক কোটি টাকা বেশি।বাজার বিশ্লেষণে দেখা যায়, আজ ডিএসইর প্রধান সূচক ডিএসইএক্স গতকালের চেয়ে ৬৬ পয়েন্ট বেড়ে দাঁড়িয়েছে ৪ হাজার ৮০৮ পয়েন্টে। আর সিএসইর সার্বিক মূল্যসূচক ১৮৯ পয়েন্ট বেড়ে অবস্থান করছে ১৪ হাজার ৭১৯ পয়েন্টে।দুই স্টক এক্সচেঞ্জেই সকাল থেকে সূচক ও লেনদেনে ছিল ঊর্ধ্বগতি। ডিএসইতে আজ ৩১৬টি প্রতিষ্ঠানের শেয়ার ও মিউচুয়াল ফান্ড লেনদেন হয়েছে। এর মধ্যে ১৭৭ টির দাম বেড়েছে। কমেছে ১০০ টির আর অপরিবর্তিত ছিল ৩৯টি প্রতিষ্ঠানের শেয়ারের দাম।অন্যদিকে সিএসইতে ২৬৫টি প্রতিষ্ঠানের শেয়ার ও মিউচুয়াল ফান্ড লেনদেন হয়েছে। এর মধ্যে ১৫৫ টির দাম বেড়েছে। কমেছে ৭৭ টির আর অপরিবর্তিত ছিল ৩৮টি প্রতিষ্ঠানের শেয়ারের দাম।ডিএসইতে এদিন লেনদেনে শীর্ষ অবস্থানে ছিল লাফার্জ সুরমা সিমেন্ট। আজ এ প্রতিষ্ঠানটির ৬৭ কোটি টাকার শেয়ার লেনদেন হয়েছে। এ ছাড়া লেনদেনে শীর্ষে থাকা অন্য প্রতিষ্ঠানগুলোর মধ্যে রয়েছে স্কয়ার ফার্মা, আরএকে সিরামিকস, এসিআই, খুলনা পাওয়ার কোম্পানি, গ্রামীণফোন, শাহজিবাজার পাওয়ার কোম্পানি, রেনাটা, বিএসআরএম স্টিল, ইসলামী ব্যাংক প্রভৃতি।
