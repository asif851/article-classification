
২২ হাজার পয়েন্টের মাইলফলক ছুঁয়েছে ওয়াল স্ট্রিটের (যুক্তরাষ্ট্রের পুঁজিবাজার) ডাও জোন্স সূচক। গতকাল বুধবার প্রযুক্তি জায়ান্ট অ্যাপলের শেয়ারের দাম বাড়ায় ইতিবাচক হয়ে ওঠে পুঁজিবাজার। ডাও জোন্স সূচক প্রথমবারের মতো উঠেছে ২২ হাজার পয়েন্টের ওপরে।
লেনদেন শেষে এই সূচক শূন্য দশমিক ২৪ শতাংশ বেড়ে অবস্থান নেয় ২২ হাজার ১৬ পয়েন্টে। এ ছাড়া ঊর্ধ্বমুখী ছিল এসঅ্যান্ডপি-৫০০ ও নাসডাক সূচকও।
চলতি বছরের শুরু থেকেই বেশ চাঙাভাব লক্ষ করা যাচ্ছে যুক্তরাষ্ট্রের পুঁজিবাজারে। গত সাত মাসে ডাও জোন্স সূচক বেড়েছে প্রায় ১১ শতাংশ। পাশাপাশি এসঅ্যান্ডপি-৫০০ ১০ শতাংশ ও নাসডাক বেড়েছে ১৭ শতাংশ।
বিশেষজ্ঞরা প্রথমে বলছিলেন, প্রেসিডেন্ট ডোনাল্ড ট্রাম্পের বন্ধুত্বপূর্ণ ব্যবসায়িক নীতি ও করপোরেট করে সংস্কার আনার জন্য বাড়ছে দর। তবে এখন বলছেন, করপোরেট খাতে আয় বৃদ্ধির কারণেই ঊর্ধ্বমুখী পুঁজিবাজার।
গতকাল পুঁজিবাজারে অ্যাপলের শেয়ারের দর বাড়ে ৪ দশমিক ৭ শতাংশ। আইফোন, আইপ্যাডসহ বিভিন্ন পণ্যের বিক্রি ব্যাপক বৃদ্ধি পাওয়ায় অ্যাপলের শেয়ারের দর বাড়ে।
