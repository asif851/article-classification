
বাংলাদেশ ব্যাংকের রিজার্ভ চুরির পর লেনদেনে চালু করা বাড়তি ব্যবস্থা তুলে নিতে বলছে ফেডারেল রিজার্ভ ব্যাংক (ফেড) অব নিউইয়র্ক। লেনদেন বিলম্বিত হওয়ায় তারা আগের প্রক্রিয়ায় ফিরে যেতে চাইছে। ফেডের সঙ্গে বাংলাদেশ ব্যাংকের সভায় এ প্রস্তাব দেওয়া হয়েছে।
 নিউইয়র্কে অনুষ্ঠিত এ সভায় সিদ্ধান্ত হয়েছে যে ফেডের সঙ্গে বাংলাদেশ ব্যাংকের লেনদেন স্বাভাবিক ব্যবস্থায় ফিরতে সুইফট ব্যবস্থার উন্নতি করতে হবে। যাতে সুইফট ব্যবস্থা সুসংগত ও প্রযুক্তিগতভাবে নিরাপদ হবে। এরপরই ফেডে থাকা বাংলাদেশ ব্যাংকের হিসাব স্বাভাবিক লেনদেন ব্যবস্থায় ফিরবে।
সোসাইটি ফর ওয়ার্ল্ডওয়াইড ইন্টার ব্যাংক ফিন্যান্সিয়াল টেলিকমিউনিকেশন (সুইফট), ফেড ও বাংলাদেশ ব্যাংকের ত্রিপক্ষীয় সভায় এ সিদ্ধান্ত হয়েছে। সভায় বাংলাদেশ ব্যাংকের পক্ষে ডেপুটি গভর্নর আবু হেনা মোহা. রাজী হাসান ও আইনজীবী আজমালুল হোসেন কিউসি প্রতিনিধিত্ব করেন। যুক্তরাষ্ট্রে অবস্থান করা বাংলাদেশ ব্যাংকের প্রতিনিধিদল প্রথম আলোকে বিষয়টি নিশ্চিত করেছে।
বাংলাদেশ ব্যাংকের রিজার্ভের চুরি হওয়া অর্থ উদ্ধারে তৎপরতা চালাতে যুক্তরাষ্ট্রে অবস্থান করছে পাঁচ সদস্যের একটি প্রতিনিধিদল। তারা যুক্তরাষ্ট্রের ফেড, সুইফট, ফিন্যান্সিয়াল ক্রাইম এনফোর্সমেন্ট নেটওয়ার্ক, ডিপার্টমেন্ট অব জাস্টিস, ফেডারেল ব্যুরো অব ইনভেস্টিগেশনের (এফবিআই) সঙ্গে সভা করছে।
এদিকে রিজার্ভ চুরির ঘটনায় আইনি পদক্ষেপে যাওয়া থেকেও সরে এসেছে বাংলাদেশ ব্যাংক। এর পরিবর্তে ফেড ও সুইফটের কাছে অর্থ আদায়ে সহযোগিতা আশা করছে। যদিও ফেড নিউইয়র্কের বিরুদ্ধে আইনি ব্যবস্থা নেওয়ার ঘোষণা দিয়েছিলেন অর্থমন্ত্রী আবুল মাল আবদুল মুহিত। এ ছাড়া সরকার গঠিত তদন্ত কমিটির প্রতিবেদনেও সুইফটের ব্যর্থতার কথা বলা হয়েছে।
এদিকে আন্তর্জাতিক সংবাদ সংস্থা রয়টার্সের এক খবরে বলা হয়েছে, বাংলাদেশ ব্যাংকের ৮ কোটি ১০ লাখ ডলার হাতিয়ে নেওয়ার পর লেনদেনের ক্ষেত্রে বাড়তি যে নিরাপত্তাব্যবস্থা নেওয়া হয়েছিল, তা তুলে নিতে ফেড ও বাংলাদেশ ব্যাংক একমত হয়েছে। তবে কবে নাগাদ স্বাভাবিক লেনদেন চালু হবে, সে বিষয়ে সুনির্দিষ্ট ও বিস্তারিত জানতে পারেনি রয়টার্স। ওই চুরির ঘটনার পর বাংলাদেশ ব্যাংক নতুন এক পদ্ধতি চালু করে, যাতে মৌখিক সত্যায়ন ছাড়া সুইফটের মাধ্যমে পাওয়া মাধ্যমে ঢাকার কোনো পরিশোধের আদেশ ছাড় করায় বিধিনিষেধ আরোপ করা হয়। এরপর থেকে ফেডারেল ব্যাংকের কর্মকর্তাদের বাংলাদেশ ব্যাংকের দুই বা তিন কর্মকর্তার একজনকে কল করে তাঁদের কাছে সংরক্ষিত কণ্ঠের নমুনার সঙ্গে মিলিয়ে দেখতে হচ্ছে।
নিউইয়র্ক ফেডে রাখা বাংলাদেশ ব্যাংকের রিজার্ভ থেকে  গত ৪ ফেব্রুয়ারি  ফিলিপাইনে ৮ কোটি ১০ লাখ ডলার ও শ্রীলঙ্কায় দুই কোটি ডলার স্থানান্তর হয়। বাংলাদেশ ব্যাংক জানিয়েছে, শ্রীলঙ্কায় যাওয়া রিজার্ভের দুই কোটি ডলার ফেরত পাওয়া গেছে। আর ফিলিপাইনে যাওয়া অর্থ উদ্ধারের চেষ্টা চলছে।
