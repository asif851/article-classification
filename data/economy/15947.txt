
ঈদুল আজহার টানা ৯ দিনের ছুটির পর প্রথম কার্যদিবসে গতকাল রোববার দেশের শেয়ারবাজারে সূচক ছিল ঊর্ধ্বমুখী। এদিন প্রধান শেয়ারবাজার ঢাকা স্টক এক্সচেঞ্জের (ডিএসই) প্রধান সূচক ডিএসইএক্স প্রায় ২৩ পয়েন্ট বেড়েছে। অপর শেয়ারবাজার চট্টগ্রাম স্টক এক্সচেঞ্জের (সিএসই) সার্বিক সূচকটি বেড়েছে ৫৭ পয়েন্ট।সাপ্তাহিক ও ঈদুল আজহার ছুটি মিলিয়ে ৯ থেকে ১৭ সেপ্টেম্বর পর্যন্ত টানা ৯ দিন শেয়ারবাজারে লেনদেন বন্ধ ছিল।ছুটির পর প্রথম কার্যদিবসে উভয় বাজারে সূচক বাড়লেও লেনদেনে ছিল ভিন্ন ভিন্ন অবস্থা। ঢাকার বাজারে লেনদেন আগের কার্যদিবসের চেয়ে কমলেও চট্টগ্রামের বাজারে বেড়েছে।বাজার-সংশ্লিষ্ট ব্যক্তিরা বলছেন, লম্বা ছুটির পর প্রথম কার্যদিবসে বাজারে বিনিয়োগকারীদের অংশগ্রহণ কম ছিল। এ কারণে লেনদেনের খুব বেশি গতি ছিল না।জানতে চাইলে মার্চেন্ট ব্যাংক আইডিএলসি ইনভেস্টমেন্টসের ব্যবস্থাপনা পরিচালক মোহাম্মদ মনিরুজ্জামান প্রথম আলোকে বলেন, গতকালের বাজারে সূচকের ঊর্ধ্বমুখী প্রবণতার পেছনে বড় ভূমিকা রেখেছে ব্যাংক খাত ও বহুজাতিক কোম্পানির শেয়ারের মূল্যবৃদ্ধি। যদিও এসব মূল্যবৃদ্ধির পেছনে সুনির্দিষ্ট কোনো কারণ নেই।ঢাকার বাজারে লেনদেনের ধীরগতি প্রসঙ্গে মনিরুজ্জামান বলেন, ঈদের ছুটি শেষ হলেও বিনিয়োগকারীদের অংশগ্রহণ এখনো স্বাভাবিক হয়নি। প্রথম দিনে খুব বেশি বিনিয়োগকারী লেনদেনে অংশ নেননি। ঢাকার বাজারে গতকাল লেনদেনের শীর্ষে ছিল বহুজাতিক কোম্পানি লাফার্জ সুরমা সিমেন্ট। এদিন প্রতিষ্ঠানটি প্রতিটি শেয়ারের দাম ২ টাকা বা প্রায় আড়াই শতাংশ বেড়ে দাঁড়িয়েছে ৮২ টাকা ৪০ পয়সায়। গতকাল ঢাকার বাজারে এককভাবে লাফার্জ সুরমা সিমেন্টের লেনদেনের পরিমাণ ছিল প্রায় ২৫ কোটি টাকা। সেই হিসাবে ডিএসইর মোট লেনদেনের প্রায় ৮ শতাংশই ছিল লাফার্জ সুরমার দখলে। বাজার-সংশ্লিষ্ট একাধিক প্রতিষ্ঠান ও ব্যক্তির সঙ্গে কথা বলে জানা গেছে, লাফার্জ সুরমা সিমেন্টের সঙ্গে একই খাতের বহুজাতিক অপর কোম্পানি হোলসিমের একীভূত হওয়ার বিষয়ে অগ্রগতি হয়েছে বলে বাজারে খবর ছড়িয়েছে। তবে এ বিষয়ে তালিকাভুক্ত কোম্পানি লাফার্জ সুরমার পক্ষ থেকে কিছুই জানানো হয়নি। প্রসঙ্গত, আন্তর্জাতিকভাবে লাফার্জ ও হোলসিম একীভূত হয়েছে। এরই ধারাবাহিকতায় বাংলাদেশেও প্রতিষ্ঠান দুটির একীভূত হওয়ার বিষয়টি দীর্ঘদিন ধরে প্রক্রিয়াধীন রয়েছে।লাফার্জের পাশাপাশি ডিএসইতে ব্যাংক খাতের লেনদেন হওয়া ৩০ কোম্পানির মধ্যে ২৮টিরই দাম বেড়েছে।
