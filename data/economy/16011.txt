
আন্তর্জাতিক বাজারে মূল্যবৃদ্ধির কারণে দেশের বাজারে সোনার দাম বাড়ানোর সিদ্ধান্ত নিয়েছে বাংলাদেশ জুয়েলার্স সমিতি (বাজুস)। ফলে প্রতি ভরি সোনার দাম সর্বোচ্চ ৯৩৪ টাকা পর্যন্ত বাড়ছে।আজ শুক্রবার থেকে মূল্যবৃদ্ধির সিদ্ধান্তটি কার্যকর হবে। বাজুসের কার্যনির্বাহী কমিটির সদস্যদের সম্মতিক্রমে গতকাল বৃহস্পতিবার সোনার মূল্যবৃদ্ধির এ সিদ্ধান্ত নেওয়া হয়।আন্তর্জাতিক বাজারে অব্যাহতভাবে দরপতনের কারণে গত এপ্রিল ও মে মাসে এক দফা করে এবং জুন মাসে দুই দফা সোনার দাম কমায় বাজুস। সেই হিসাবে কয়েক মাস পর দেশে সোনার দাম বাড়াল সমিতি।নতুন দর অনুযায়ী, প্রতি ভরি (১১.৬৬৪ গ্রাম) ভালো মানের অর্থাৎ ২২ ক্যারেট সোনা ৪৯ হাজার ৫৭২ টাকা, ২১ ক্যারেট ৪৭ হাজার ৩৫৫ টাকা এবং ১৮ ক্যারেটের দাম পড়বে ৪০ হাজার ৫৯০ টাকা। এ ছাড়া সনাতন পদ্ধতির সোনার দাম বেড়ে হবে ২৮ হাজার ৩৪৩ টাকা ভরি। পাশাপাশি প্রতি ভরি ২১ ক্যারেট (ক্যাডমিয়াম) রুপার দাম হবে আগের মতোই থাকছে, অর্থাৎ এক হাজার ৩৯৯ টাকা।এদিকে গতকাল পর্যন্ত ২২ ক্যারেট সোনা ৪৮ হাজার ৬৩৮ টাকা, ২১ ক্যারেট ৪৬ হাজার ৪৮১ টাকা এবং ১৮ ক্যারেটের দাম ছিল ৩৯ হাজার ৮৩২ টাকা। এ ছাড়া সনাতন পদ্ধতির সোনার দাম ছিল ২৭ হাজার ৬৪৩ টাকা ভরি।
নতুন দরে ভরিপ্রতি ২২ ক্যারেট সোনার দাম আগের দরের চেয়ে ৯৩৪ টাকা, ২১ ক্যারেটে ৮৭৪ টাকা, ১৮ ক্যারেটে ৭৫৮ টাকা এবং সনাতন পদ্ধতির সোনার দাম ৭০০ টাকা বৃদ্ধি পাবে।
