
‘০১৭’ সিরিজের প্রায় ১০ কোটি নম্বর শেষ হয়ে আসছে মুঠোফোন অপারেটর গ্রামীণফোনের। এ জন্য বিদ্যমান সিরিজের সঙ্গে নতুন আরেকটি নম্বর সিরিজ চেয়ে বাংলাদেশ টেলিযোগাযোগ নিয়ন্ত্রণ কমিশনের (বিটিআরসি) কাছে আবেদন করেছে অপারেটরটি। 
বিটিআরসি সূত্রে জানা গেছে, নতুন নম্বর সিরিজ ব্যবহারের জন্য গ্রামীণফোনকে অনুমতি দেওয়ার বিষয়টি এখন কমিশনের বিবেচনায় আছে। বর্তমানে বাজারে ০১৭ সিরিজের ৫ কোটি ৬২ লাখ সিম চালু রয়েছে। তবে ১৯৯৭ সাল থেকে বাংলাদেশে ব্যবসা শুরুর পর থেকে গ্রামীণফোন এই সিরিজের সংযোগ বিক্রি প্রায় ১০ কোটির কাছাকাছি চলে গেছে। একেকটি সিরিজ দিয়ে ১১ অঙ্কবিশিষ্ট ১০ কোটি নম্বর মুঠোফোন অপারেটররা বিক্রি করতে পারে। জাতীয় নম্বর পরিকল্পনা অনুযায়ী, বাংলাদেশে মুঠোফোন অপারেটরদের নম্বর সিরিজ ০১ দিয়ে শুরু হয়। এর মধ্যে সিটিসেল ০১১, টেলিটক ০১৫, এয়ারটেল ০১৬, রবি ০১৮ ও বাংলালিংক ০১৯ নম্বর সিরিজ ব্যবহার করে। গ্রামীণফোনের ০১৭ সিরিজের বাইরে বর্তমানে ০১০, ০১২, ০১৩ ও ০১৪ নম্বর সিরিজ অব্যবহৃত আছে। এ বিষয়ে বিটিআরসির এক ঊর্ধ্বতন কর্মকর্তা প্রথম আলোকে বলেন, গ্রামীণফোনকে নতুন একটি সিরিজ বরাদ্দ দেওয়া হবে, না তাদের বর্তমান নম্বর সিরিজের সঙ্গে একটি বাড়তি সংখ্যা যোগ করা হবে—দুটি বিকল্প নিয়ে বিটিআরসি এখন কাজ করছে। সবদিক বিবেচনা করে এ বিষয়ে সিদ্ধান্ত নেওয়া হবে।জানতে চাইলে গ্রামীণফোনের প্রধান করপোরেট অ্যাফেয়ার্স কর্মকর্তা মাহমুদ হোসেন প্রথম আলোকে বলেন, ‘আমাদের বর্তমান নম্বর সিরিজ শিগগিরই শেষ হয়ে যাবে। নতুন গ্রাহকদের মুঠোফোনসেবা দেওয়ার জন্য জরুরি ভিত্তিতে নতুন নম্বর সিরিজ প্রয়োজন। আমরা আশা করি, বিটিআরসি খুব অল্প সময়ের মধ্যে এ বিষয়ে অনুমোদন দেবে।’ একই বিষয়ে ২০১৫ সালে বিটিআরসির কাছে প্রথম আবেদন করার কথাও জানান গ্রামীণফোনের এ কর্মকর্তা।
