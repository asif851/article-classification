
সিলেটভিত্তিক বেসরকারি বিদ্যুৎ কোম্পানি বারাকা পাওয়ার লিমিটেড ৩০০ মেগাওয়াট উৎপাদন ক্ষমতাসম্পন্ন আরেকটি বিদ্যুৎকেন্দ্র স্থাপনের পরিকল্পনা হাতে নিয়েছে। কোম্পানির অষ্টম বার্ষিক সাধারণ সভায় গত বৃহস্পতিবার এ পরিকল্পনার কথা জানানো হয়।সিলেট নগরের একটি হোটেলে গত বৃহস্পতিবার অনুষ্ঠিত এ সভায় সভাপতিত্ব করেন বারাকা পাওয়ারের চেয়ারম্যান ফয়সাল আহমদ চৌধুরী। এতে কোম্পানির ব্যবস্থাপনা পরিচালক গোলাম রব্বানী চৌধুরীসহ পরিচালকেরা উপস্থিত ছিলেন।সিলেটের ফেঞ্চুগঞ্জে ২০০৭ সালে ৫১ মেগাওয়াট বিদ্যুৎ উৎপাদন ক্ষমতাসম্পন্ন বিদ্যুৎকেন্দ্র স্থাপনের মধ্য দিয়ে যাত্রা শুরু হয় বারাকা পাওয়ারের। এরপর কোম্পানিটি চট্টগ্রামের পতেঙ্গায় একটি ৫০ মেগাওয়াট বিদ্যুৎ উৎপাদন কেন্দ্র স্থাপন করে।বার্ষিক সাধারণ সভায় জানানো হয়, বারাকা পাওয়ার লিমিটেড বিদ্যমান দুটি কেন্দ্রের ধারাবাহিকতায় ভবিষ্যতে ৩০০ মেগাওয়াট বিদ্যুৎ উৎপাদন কেন্দ্র স্থাপনের পরিকল্পনা গ্রহণ করেছে এবং আগামী ১০ বছরে মোট ১ হাজার মেগাওয়াট বিদ্যুৎ উৎপাদনের দিকে অগ্রসর হচ্ছে।
