
আন্তর্জাতিক রিটেইলার প্রতিষ্ঠান দ্য গ্যাপ ও ওল্ড নেভিতে পোশাক সরবরাহ করে এমন বাংলাদেশি একটি কারখানা শ্রমিকদের মাত্রাতিরিক্ত কাজ করানোর তথ্য গোপন করেছে।এই কারখানার শ্রমিকেরা সপ্তাহে প্রতিদিন ১৭ ঘণ্টা করে কাজ করেছেন বলে এক প্রতিবেদনে উঠে এসেছে। খবর দ্য গ্লোব অ্যান্ড মেইলের।এতে বলা হয়েছে, স্থানীয় সুবৃহৎ শিল্পগোষ্ঠী হা-মীম গ্রুপের মালিকানাধীন নেক্সট কালেকশনস লিমিটেড শ্রমিকদের বেতন-ভাতা দেওয়ার নকল কাগজ দিয়েছে। শ্রমিকদের কাজের জন্য নগদ অর্থ প্রদান করা হলেও সকাল থেকে রাত ১০টা-১১টা পর্যন্ত এমনকি কখনো রাত তিনটা পর্যন্ত কাজ করানো হয়েছে।ইনস্টিটিউট ফর গ্লোবাল লেবার অ্যান্ড হিউম্যান রাইটসের প্রতিবেদনে বলা হয়েছে, ‘এসব শ্রমিককে ক্লান্ত-বিধ্বস্ত, শীর্ণ দেখাচ্ছিল। তাঁদের চোখের নিচে গভীরভাবে কালি বসে গেছে। গত ৩০ বছরে গোটা উন্নয়নশীল বিশ্বজুড়ে হাজার হাজার শ্রমিকের সঙ্গে কথা বললেও আমরা কখনো এত বিধ্বস্ত-শীর্ণ শ্রমিক দেখিনি।’এসব শ্রমিককে নির্যাতন করা হয়, এমনকি অন্তঃসত্ত্বা নারী শ্রমিকদের তাঁদের পাওনা না দিয়ে বিদায় করে দেওয়া হয় বলেও প্রতিবেদনে অভিযোগ আনা হয়।এ প্রসঙ্গে গ্যাপের মুখপাত্র লরা উইলকিনসন বলেছেন, তাঁরা মাত্র প্রতিবেদনটি পেয়েছেন এবং তা পর্যালোচনা করে দেখছেন। যদি এসব অভিযোগ সত্যি হয়, তাহলে তা হবে গ্যাপের সঙ্গে চুক্তির লঙ্ঘন।
 
