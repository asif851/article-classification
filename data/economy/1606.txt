
দেশের বাজারে বিভিন্ন ধরনের সোনার দাম ভরিপ্রতি ১ হাজার ৪৫৮ টাকা পর্যন্ত কমানোর সিদ্ধান্ত নিয়েছে বাংলাদেশ জুয়েলার্স সমিতি (বাজুস)। কাল মঙ্গলবার থেকে নতুন দর কার্যকর হবে। বাজুসের সাধারণ সম্পাদক এনামুল হক খান স্বাক্ষরিত এক সংবাদ বিজ্ঞপ্তিতে আজ সোমবার বিষয়টি জানানো হয়। এর আগে গত ২৪ আগস্ট এক দফা দাম কমানো হয়।নতুন দর অনুযায়ী প্রতি ভরি (১১.৬৬৪ গ্রাম) ভালো মানের অর্থাৎ ২২ ক্যারেট সোনা ৪৫ হাজার ৭২৩ টাকা, ২১ ক্যারেট ৪৩ হাজার ৬২৩ টাকা এবং ১৮ ক্যারেটের দাম ৩৬ হাজার ৯৭৫ টাকা। এ ছাড়া সনাতন পদ্ধতির সোনার দর ২৫ হাজার ৭৭ টাকা ভরি।আজ পর্যন্ত প্রতি ভরি ২২ ক্যারেট সোনা ৪৭ হাজার ১৮০ টাকা, ২১ ক্যারেট ৪৫ হাজার ৪৬ টাকা এবং ১৮ ক্যারেটের দাম ৩৮ হাজার ৪৫৬ টাকায় বিক্রি হয়। সনাতন পদ্ধতির সোনার ভরি ছিল ২৬ হাজার ২৪৪ টাকা।
নতুন দর কার্যকর হওয়ায় প্রতি ভরি ২২ ক্যারেটের দাম কমেছে ১ হাজার ৪৫৮ টাকা। এ ছাড়া ২১ ক্যারেটের দাম কমেছে ১ হাজার ৪২৩ টাকা, ১৮ ক্যারেটের দাম কমেছে ১ হাজার ৪৮১ টাকা। আর সনাতন পদ্ধতির সোনার দাম ভরিতে ১ হাজার ১৬৭ টাকা কমছে। একই সঙ্গে ২১ ক্যারেট (ক্যাডমিয়াম) রুপার দাম ভরিতে ৫৮ টাকা কমিয়ে ১ হাজার ১০৮ টাকা নির্ধারণ করা হয়েছে।
সোনার দাম বৃদ্ধি-হ্রাসের সিদ্ধান্তটি বরাবরে মতো কার্যকর করে আসছে বাংলাদেশ জুয়েলার্স সমিতি। সমিতির কার্যনির্বাহী কমিটির সদস্যদের মতামতের ভিত্তিতে সোনার দাম কমানোর এই সিদ্ধান্ত নেওয়া হয় বলে বিজ্ঞপ্তিতে বলা হয়।
