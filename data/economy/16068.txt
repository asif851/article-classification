
অবসরে যাওয়া সরকারি চাকরিজীবীকেও চলতি বছর থেকে নববর্ষ ভাতা দেওয়া হবে। অর্থ মন্ত্রণালয়ের অর্থ বিভাগ গতকাল বুধবার একটি প্রজ্ঞাপন জারি করেছে।প্রজ্ঞাপনে বলা হয়েছে, সরকার জাতীয় বেতনকাঠামোর আওতাভুক্ত অবসরে যাওয়া সব সরকারি সামরিক ও বেসামরিক কর্মচারীদের বাংলা নববর্ষ ভাতা দেওয়ার সিদ্ধান্ত নিয়েছে।এতে আরও বলা হয়েছে, শতভাগ পেনশন সমর্পণকারী কর্মচারীরা পেনশন সমর্পণ না করলে যে পরিমাণ নিট পেনশন পেতেন, তার ২০ শতাংশ হারে ১৪২৪ বাংলা সন থেকে বাংলা নববর্ষ ভাতা পাবেন। অর্থ বিভাগ সূত্রে জানা গেছে, অবসরভোগীদের জন্য বাংলা নববর্ষ ভাতা দিতে সরকারের ১৩ কোটি টাকার দরকার পড়বে।জানা গেছে, বাংলা নববর্ষের আগে সিদ্ধান্ত হলেও প্রক্রিয়াগত কারণে প্রজ্ঞাপন জারি করতে সময় লেগেছে। ১৪ এপ্রিল নববর্ষ অনুষ্ঠান পার হয়ে গেলেও অবসরে যাওয়া সরকারি চাকরিজীবীরা এ ভাতা পাবেন।বর্তমানে অবসরে যাওয়া চাকরিজীবীরা বছরে দুটি করে উৎসব ভাতা এবং চিকিৎসা ভাতা পান। গত বছর থেকে নববর্ষ ভাতা চালু হলেও শতভাগ পেনশন সমর্পণকারীদের দেওয়া হয়নি। এ বছর থেকে তাঁরা বাংলা নববর্ষ ভাতার আওতায় এলেন।
