
আন্তর্জাতিক বাজারে দর বৃদ্ধির কারণে দেশের বাজারেও বিভিন্ন ধরনের সোনার দাম ভরিপ্রতি ১ হাজার ৪৯৩ টাকা পর্যন্ত বাড়ানোর সিদ্ধান্ত নিয়েছে বাংলাদেশ জুয়েলার্স সমিতি (বাজুস)। পাশাপাশি রূপার দামও বাড়ছে। নতুন দর আগামীকাল বৃহস্পতিবার থেকে সারাদেশে কার্যকর হবে।নতুন দর অনুযায়ী, প্রতি ভরি (১১.৬৬৪ গ্রাম) ভালো মানের অর্থাৎ ২২ ক্যারেট সোনার দাম পড়বে ৪৬ হাজার ১৪ টাকা। এ ছাড়া ২১ ক্যারেট ৪৩ হাজার ৯১৪ টাকা ও ১৮ ক্যারেটের দাম ৩৭ হাজার ২৬৬ টাকা নির্ধারণ করা হয়েছে। এ ছাড়া সনাতন পদ্ধতির সোনার দর ২৫ হাজার ৫৪৪ টাকা ভরি। আর প্রতি ভরি ২১ ক্যারেট (ক্যাডমিয়াম) রূপার দাম ১ হাজার ১০৮ টাকা।আজ বুধবার পর্যন্ত প্রতি ভরি ২২ ক্যারেট সোনা ৪৪ হাজার ৫২১, ২১ ক্যারেট ৪২ হাজার ৪২১ ও ১৮ ক্যারেট ৩৫ হাজার ৭৭৩ টাকায় বিক্রি হয়। সনাতন পদ্ধতির সোনার ভরি ছিল ২৪ হাজার ৮৬ টাকা। আর রূপার ভরি এক হাজার ৪৯ টাকা।নতুন দর কার্যকর হওয়ায় প্রতি ভরি ২২, ২১ ও ১৮ ক্যারেটে এক হাজার ৪৯৩ টাকা এবং সনাতন পদ্ধতির সোনার দরে ভরিতে ১ হাজার ৫৮ টাকা বাড়ছে। রূপার দাম বাড়ছে ভরিতে ৫৯ টাকা।আজ এক সংবাদ বিজ্ঞপ্তিতে সোনা-রূপার দাম বৃদ্ধির বিষয়টি জানিয়েছে বাজুস। এতে বলা হয়েছে, সমিতির সোনা ও রূপার মূল্য নির্ধারণ উপকমিটির সদস্যদের সম্মতিতে নতুন দর ঘোষণা করা হচ্ছে। এর আগে গত বছরের ৭ নভেম্বর ভরিপ্রতি ১ হাজার ২০১ টাকা পর্যন্ত সোনার দাম কমিয়েছিল বাজুস।
এ বিষয়ে বাজুসের ধারণ সম্পাদক এনামুল হক খান বলেন, আন্তর্জাতিক বাজারে সোনার দাম গত ৬ নভেম্বর থেকে এ পর্যন্ত প্রতি আউন্সে (২.৪৩ ভরি) ১৬৯ ডলার বেড়েছে। বিশ্ববাজারে এখন সোনার দর এক হাজার ৩০৫ ডলার প্রতি আউন্স। এ কারণে দেশের বাজারেও সোনার দাম বাড়ানোর সিদ্ধান্ত নেওয়া হয়েছে।
