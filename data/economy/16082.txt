
সূচক ও লেনদেনে চাঙাভাবের মধ্যে আজ বুধবার শেষ হয়েছে দেশের শেয়ারবাজারের লেনদেন। দিনের লেনদেন শেষে দুই স্টক এক্সচেঞ্জে অধিকাংশ কোম্পানির শেয়ারের দাম বেড়েছে। পাশাপাশি সূচকের উল্লম্ফন লক্ষ করা গেছে। আজ ঢাকা স্টক এক্সচেঞ্জে (ডিএসই) প্রায় ৯০০ কোটি টাকার লেনদেন হয়েছে। বেড়েছে চট্টগ্রাম স্টক এক্সচেঞ্জের লেনদেনও।
 
ডিএসইতে ৮৮৯ কোটি টাকা লেনদেন
দেশের প্রধান শেয়ারবাজার ডিএসইতে আজ ৮৮৯ কোটি টাকা লেনদেন হয়েছে, যা গতকালের চেয়ে ১০১ কোটি টাকা বেশি। গতকাল এই বাজারে ৭৮৮ কোটি টাকা লেনদেন হয়। এদিকে ডিএসইর আজকের লেনদেন প্রায় চার মাসের মধ্যে সর্বোচ্চ। এর আগে গত ১৭ জুলাই ডিএসইতে ৯৮৬ কোটি টাকার শেয়ার লেনদেন হয়।
লেনদেনের পাশাপাশি সূচকও বেড়েছে ডিএসইতে। দিনের লেনদেন শেষে ডিএসইর ডিএসইএক্স সূচক এক দশমিক ৩৩ শতাংশ বা ৫৮ পয়েন্ট বেড়ে দাঁড়িয়েছে ৪ হাজার ৪৩৯ পয়েন্টে। এর আগে সকাল সাড়ে ১০টায় সূচকের ঊর্ধ্বমুখী প্রবণতায় ডিএসইতে লেনদেন শুরু হয়, যা লেনদেনের শেষ পর্যন্ত অব্যাহত ছিল। ডিএসইতে আজ ২৮৭টি প্রতিষ্ঠানের শেয়ার লেনদেন হয়েছে। এর মধ্যে ২১৫টিরই দাম বেড়েছে, কমেছে ৫৪টির আর অপরিবর্তিত রয়েছে ১৮টি প্রতিষ্ঠানের শেয়ারের দাম।
 
সিএসইর লেনদেন ৮৯ কোটি টাকা
ডিএসইর পাশাপাশি সিএসইতেও সূচক ও লেনদেনে বাড়তি প্রবণতা লক্ষ করা গেছে। দিনের লেনদেন শেষে সিএসইর সার্বিক মূল্যসূচক ২০৯ পয়েন্ট বেড়ে অবস্থান করছে ১৩ হাজার ৭৭২ পয়েন্টে।
সিএসইতে আজ ২২৫টি প্রতিষ্ঠানের শেয়ার ও মিউচুয়াল ফান্ড হাতবদল হয়েছে। এর মধ্যে ১৬৫টিরই দাম বেড়েছে, কমেছে ৪৫টির আর অপরিবর্তিত রয়েছে ১৫টি প্রতিষ্ঠানের শেয়ারের দাম।
সিএসইতে আজ ৮৯ কোটি টাকার শেয়ার লেনদেন হয়েছে, যা গতকালের চেয়ে ১৩ কোটি টাকা বেশি। গতকাল ৭৬ কোটি টাকার শেয়ার লেনদেন হয়।
 
লেনদেনে শীর্ষ ১০ কোম্পানি
এদিকে আজ ডিএসইতে লেনদেনে শীর্ষে ছিল টেলিযোগাযোগ খাতের কোম্পানি গ্রামীণফোন। আজ এই প্রতিষ্ঠানের ৪১ কোটি টাকার শেয়ার লেনদেন হয়। এ ছাড়া ইউসিবিএল, জেনারেশন নেক্সট ফ্যাশন, ইউনাইটেড এয়ার, আরএন স্পিনিং, মেঘনা পেট্রোলিয়াম, অলিম্পিক ইন্ডাস্ট্রিজ, যমুনা অয়েল, বেক্সিমকো, গোল্ডেনসন প্রভৃতি লেনদেনের শীর্ষে উঠে আসে।
