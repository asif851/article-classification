
ভারত সরকারের ৫০০ ও ১০০০ রুপির নোট বাতিলের সিদ্ধান্তের কারণে নগদ অর্থসংকটে পড়া নিয়ে ক্ষোভ প্রকাশ করেছেন দেশটিতে নিযুক্ত রাশিয়ার রাষ্ট্রদূত আলেকজান্ডার কাদাকিন। বিষয়টি নিয়ে রাষ্ট্রদূত রাশিয়ার পররাষ্ট্রমন্ত্রীকে একটি চিঠি লিখেছেন। চিঠিতে বলা হয়েছে, এক দিনে নতুন রুপি উত্তোলনে ভারত সরকার যে সীমারেখা বেঁধে দিয়েছে, তা এক বেলার খাবারের বিল মেটানোর জন্য যথেষ্ট নয়। নগদ অর্থ ছাড়া দিল্লির এত বড় দূতাবাস কীভাবে চলতে পারে?
রাশিয়ার সরকারও বিষয়টিকে গুরুত্বের সঙ্গে নিয়েছে। মস্কো মনে করছে, ভারতে নগদ রুপির সংকটের কারণে তাদের দূতাবাসের এমন ভোগান্তি আন্তর্জাতিক আইন লঙ্ঘনের শামিল। বর্তমানে দিল্লির রাশিয়ান দূতাবাসে ২০০ জন কর্মরত। তাঁদের দৈনন্দিন খরচ চালাতে দূতাবাসকে কঠিন সময় পার করতে হচ্ছে।
কালোটাকার বিস্তার রোধে গত নভেম্বরের ৮ তারিখে ৫০০ ও ১০০০ রুপির নোট বাতিল ঘোষণা করে ভারত সরকার। এরপর থেকেই দেশটিতে চলছে নগদ অর্থের হাহাকার।
রাশিয়ার রাষ্ট্রদূতের চিঠির বিষয়ে ভারতের পররাষ্ট্র মন্ত্রণালয় এখনো কোনো মন্তব্য করেনি।
