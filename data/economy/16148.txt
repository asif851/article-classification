

• কদিন আগে গেছে বসন্ত ও ভালোবাসা দিবস। 
• আজ আন্তর্জাতিক মাতৃভাষা দিবস। • বিশেষ দিবস উপলক্ষে জমজমাট ছিল গদখালীর ফুলের হাটের বেচাকেনা।

আন্তর্জাতিক মাতৃভাষা দিবস উপলক্ষে দেশের সবচেয়ে বড় ফুলের পাইকারি হাট যশোরের ঝিকরগাছা উপজেলার গদখালীতে গত তিন দিনে ১৮ কোটি টাকার ফুল বিক্রি হয়েছে। চাহিদা বেশি থাকায় আগের চেয়ে কয়েক গুণ বেশি দাম পেয়েছেন ফুলচাষিরা।
যশোর শহর থেকে প্রায় ১৯ কিলোমিটার পশ্চিমে যশোর-বেনাপোল মহাসড়কের পাশের এই হাটে প্রতিদিনই সকাল ছয়টায় শুরু হয়ে নয়টার মধ্যে বেচাকেনা শেষ হয়ে যায়। বিশেষ দিবসের ফুল বেচাকেনার সময় বাড়ে। এসব ফুল ঢাকাসহ দেশের বিভিন্ন জেলায় যায়। আশপাশের এলাকা থেকেও আসেন ক্রেতারা।
ফুলচাষি ও ব্যবসায়ীরা জানালেন, স্বাভাবিক সময়ে গদখালী ফুলের হাটে দিনে ২৫ থেকে ৩০ লাখ টাকার ফুল বেচাকেনা হয়। তবে বসন্তবরণ উৎসব, বিশ্ব ভালোবাসা দিবস এবং একুশে ফেব্রুয়ারি আন্তর্জাতিক মাতৃভাষা দিবসে বেচাকেনা কয়েক গুণ বাড়ে। ফুলের দামও বেড়ে যায়। এবারের আন্তর্জাতিক মাতৃভাষা দিবস সামনে রেখে গত তিন দিনে গড়ে প্রায় ৬ কোটি করে মোট ১৮ কোটি টাকার ফুল বিক্রি হয়েছে। এর মধ্যে গোলাপ ৯ কোটি টাকার, গ্লাডিওলাস ২ কোটি ৬০ লাখ টাকার, রজনীগন্ধা আড়াই কোটি টাকার, গাঁদা প্রায় দেড় কোটি টাকার এবং জারবেরা বিক্রি হয়েছে প্রায় দেড় কোটি টাকার।
ভাষাশহীদদের প্রতি শ্রদ্ধা জানাতে গতকাল সকালে গদখালীর হাটে ফুল কিনতে এসেছিল যশোরের শার্শা উপজেলা বেনাপোল মাধ্যমিক বিদ্যালয়ের ছাত্র জুবায়ের হোসেন ও আসিফ হোসেন। দুই ছাত্র জানায়, ২২ কিলোমিটার পথ বাইসাইকেল চালিয়ে ফুল কিনতে এসেছে তারা। ১৪০ টাকার ফুল কিনেছে। এই ফুল দিয়েই ভাষাশহীদদের শ্রদ্ধা জানানো হবে।
কয়েকজন ব্যবসায়ী জানান, কয়েক দিন আগে রজনীগন্ধার প্রতি স্টিকের দাম ছিল ২-৩ টাকা। গত তিন দিনে তা সাড়ে ৭ থেকে ৮ টাকায় বিক্রি হয়েছে। ৭-৮ টাকার গ্লাডিওলাস বিক্রি হয়েছে ১৪-১৫ টাকায়। এ ছাড়া ৬-৭ টাকার জারবেরা ১২-১৫ টাকা, ৭-৮ টাকার গোলাপ বিক্রি হয়েছে ১৫ টাকা এবং ২-৩ টাকার চন্দ্রমল্লিকা বিক্রি হয়েছে ৪-৫ টাকায়। ফুল বাঁধাইয়ের জন্য ১০ টাকার কামিনী পাতার আঁটি বিক্রি হয়েছে ১৫ টাকায়।
গদখালী ফুলচাষি ও ফুল ব্যবসায়ী কল্যাণ সমিতির সাবেক সভাপতি আবদুর রহিম জানান, ঝিকরগাছা উপজেলার গদখালী এলাকার ১ হাজার ৬০০ হেক্টর জমিতে বাণিজ্যিকভাবে পাঁচটি ও পরীক্ষামূলকভাবে আরও ছয়-সাতটি জাতের ফুল চাষ হচ্ছে। এবারের বসন্তবরণ উৎসব, বিশ্ব ভালোবাসা দিবস এবং আন্তর্জাতিক মাতৃভাষা দিবস উপলক্ষে গদখালীতে প্রায় ৬০ কোটি টাকার ফুল বিক্রি হয়েছে।
