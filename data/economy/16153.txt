
বর্তমান বৈশ্বিক পরিস্থিতিকে পোশাকশিল্পের জন্য ‘সংকটময়’ অভিহিত করে আগামী দুই বছরের জন্য উৎসে কর প্রত্যাহার দাবি করেছিলেন তৈরি পোশাকমালিকেরা। ঘোষিত বাজেটে দাবিটি বাস্তবায়িত না হলেও শেষ পর্যন্ত ক্ষতিগ্রস্ত হননি তাঁরা। চলতি ২০১৭-১৮ অর্থবছর পোশাক রপ্তানিতে ১ শতাংশের পরিবর্তে দশমিক ৭০ শতাংশ উৎসে কর দিতে হবে।
জাতীয় রাজস্ব বোর্ড (এনবিআর) সম্প্রতি এ-সংক্রান্ত প্রজ্ঞাপন জারি করেছে। এতে বলা হয়, পাটজাত দ্রব্য ছাড়া সব রপ্তানি পণ্যে দশমিক ৭০ শতাংশ উৎসে কর কর্তন করা হবে। এটি গত ১ জুলাই থেকে কার্যকর হয়েছে। আগামী ৩০ জুন পর্যন্ত সুযোগটি পাবেন রপ্তানিকারকেরা।
এনবিআর পৃথক একটি প্রজ্ঞাপনে তৈরি পোশাকশিল্পের নিট এবং ওভেন পোশাক কারখানার জন্য করপোরেট করহার হ্রাস করে ১২ শতাংশ নির্ধারণ করেছে। একই সঙ্গে আন্তর্জাতিক স্বীকৃতি পাওয়া পরিবেশবান্ধব পোশাক কারখানার জন্য করপোরেট কর হবে ১০ শতাংশ। উভয় সুবিধাই চলতি ২০১৭-১৮ করবর্ষের জন্য প্রযোজ্য হবে।
অবশ্য গত অর্থবছর পোশাক রপ্তানিকারকেরা দশমিক ৭০ শতাংশ উৎসে কর দিতেন। তবে ৩০ জুন সুযোগটি শেষ হওয়ায় চলতি অর্থবছরের শুরু থেকে ১ শতাংশ হারে উৎসে কর কার্যকর হতো। তবে তৈরি পোশাকশিল্প মালিকদের সংগঠন বিজিএমইএর নেতাদের তীব্র বিরোধিতার মুখে বাজেট পাসের আগে অর্থমন্ত্রী আবুল মাল আবদুল মুহিত উৎসে কর কমানোর ইঙ্গিত দেন।
গত ২৭ মে সংবাদ সম্মেলন করে বিজিএমইএর সভাপতি সিদ্দিকুর রহমান তৈরি পোশাক খাতের প্রতিযোগিতা সক্ষমতা ধরে রাখতে দুই বছরের জন্য উৎসে কর অব্যাহতি ও ৫ শতাংশ নগদ সহায়তা এবং পাঁচ বছরের জন্য করপোরেট কর ১০ শতাংশ করার দাবি জানান। তিনি বলেন, ‘আমরা যদি কোনোভাবে দুই বছর নিজেদের টিকিয়ে রাখতে পারি, তবে আমরা ঘুরে দাঁড়াব।’
অর্থমন্ত্রী, বাণিজ্যমন্ত্রী ও এনবিআর চেয়ারম্যানকে উদ্দেশ করে বিজিএমইএর সভাপতি সেদিন বলেন, তৈরি পোশাকশিল্পের ওপর প্রত্যক্ষ করের বোঝা না চাপিয়ে পরোক্ষভাবে এই শিল্প সামগ্রিক অর্থনীতিতে কি অবদান রাখছে সেটি বিবেচনায় নিন।’
পোশাকশিল্পকে বিভিন্ন প্রতিকূলতা মোকাবিলা করে এগোতে হচ্ছে বলে মন্তব্য করেন বিজিএমইএর সভাপতি। তিনি বলেন, ‘ইউরোর দরপতন, ব্রেক্সিট ও যুক্তরাষ্ট্রের নির্বাচনের প্রভাবে পণ্যমূল্য কমে গেছে। অন্যদিকে গত দুই বছরে গ্যাস-সংকটসহ নানা কারণে উৎপাদন খরচ বেড়েছে ১৮ শতাংশ।’
