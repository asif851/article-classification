
বাছাই করা ৩০ কোম্পানি নিয়ে গঠিত দেশের প্রধান শেয়ারবাজার ঢাকা স্টক এক্সচেঞ্জের (ডিএসই) ডিএস-৩০ সূচক থেকে তিনটি কোম্পানি বাদ পড়ছে। অর্ধবার্ষিক পুনর্মূল্যায়ন শেষে নির্ধারিত মানদণ্ড পূরণ করতে না পারায় এ তিনটি কোম্পানিকে সূচক গণনা থেকে বাদ দেওয়ার সিদ্ধান্ত নেওয়া হয়। ২৩ জুলাই থেকে এ সিদ্ধান্ত কার্যকর হবে। ডিএসইর সূচকবিষয়ক কমিটি এ সিদ্ধান্ত নিয়েছে। 
ডিএস-৩০ সূচক গণনা থেকে যে তিনটি কোম্পানি বাদ পড়ছে সেগুলো হলো বাটা শু, ইউনাইটেড কমার্শিয়াল ব্যাংক বা ইউসিবি ও মেঘনা পেট্রোলিয়াম। এ তিন কোম্পানির স্থলে নতুন করে ডিএস-৩০ সূচকে অন্তর্ভুক্ত হবে পূবালী ব্যাংক, পদ্মা অয়েল ও ইফাদ অটোস। ভালো মৌলভিত্তির ও বিভিন্ন মানদণ্ডের ভিত্তিতে বাছাই করা কোম্পানি নিয়ে ডিএস-৩০ সূচকটি গঠিত। 
ডিএস-৩০ সূচকের পাশাপাশি ডিএসইর প্রধান সূচক ডিএসইএক্স সূচকটিও পুনর্মূল্যায়ন করা হয়। ওই সূচকে অন্তর্ভুক্তির জন্য নির্ধারিত মানদণ্ডের ভিত্তিতে নতুন কোম্পানি যাচাই-বাছাই করে সূচকবিষয়ক কমিটি। কিন্তু শেষ পর্যন্ত কোনো কোম্পানি মানদণ্ডে উন্নীত না হওয়ায় ডিএসইএক্স সূচকে কোনো পরিবর্তন হয়নি।  
এদিকে সপ্তাহের প্রথম কার্যদিবসে গতকাল রোববার শেয়ারবাজারে সূচক ও লেনদেন বেড়েছে। ডিএসইর প্রধান সূচক ডিএসইএক্স এদিন ১০ পয়েন্ট বেড়ে দাঁড়িয়েছে ৫ হাজার ৮৪৫ পয়েন্টে। ২০১৩ সালের ২৭ জানুয়ারি চালু হওয়ার পর এটিই ডিএসইএক্সের সর্বোচ্চ অবস্থান।
ডিএসইএক্সের মতো নতুন রেকর্ড উচ্চতায় উঠেছে ডিএসইর শরিয়াহ সূচক ডিএসইএস। গতকাল দিন শেষে এ সূচকটি ১ হাজার ৩২৭ পয়েন্টের রেকর্ড উচ্চতায় ওঠে। নতুন রেকর্ড হয়েছে ডিএসইর বাজার মূলধনেও। এদিন লেনদেন শেষে ডিএসইর বাজার মূলধন বেড়ে দাঁড়িয়েছে প্রায় ৩ লাখ ৯৩ হাজার কোটি টাকায়। অর্থাৎ গতকাল দিন শেষে ডিএসইতে সূচক ও বাজার মূলধন মিলিয়ে তিনটি রেকর্ড হয়েছে।
দিন শেষে ঢাকার বাজারে লেনদেনের পরিমাণ ছিল ১ হাজার ২৬৩ কোটি টাকা, যা আগের দিনের চেয়ে ২৫৪ কোটি টাকা বেশি।
অপর শেয়ারবাজার চট্টগ্রাম স্টক এক্সচেঞ্জের (সিএসই) সার্বিক সূচকটি গতকাল প্রায় ৩৬ পয়েন্ট বেড়ে দাঁড়িয়েছে ১৮ হাজার ১২৬ পয়েন্টে। দিন শেষে লেনদেনের পরিমাণ ছিল ৭৪ কোটি টাকা, যা আগের দিনের চেয়ে ২০ কোটি টাকা বেশি।
