
টানা পাঁচ কার্যদিবস দরপতনের পর সূচকের বড় ধরনের ঊর্ধ্বমুখী প্রবণতা লক্ষ করা যাচ্ছে আজ ঢাকা স্টক এক্সচেঞ্জে (ডিএসই)। সূচক বাড়ছে চট্টগ্রাম স্টক এক্সচেঞ্জেও (সিএসই)।
আজ মঙ্গলবার সপ্তাহের তৃতীয় কার্যদিবস সূচক বাড়লেও লেনদেনের গতি বেশ কম দুই পুঁজিবাজারে। তবে বেড়েছে বেশির ভাগ প্রতিষ্ঠানের শেয়ারের দর।
গত পাঁচ কার্যদিবসে ডিএসইতে সূচক কমেছে প্রায় ১৬১ পয়েন্ট। গতকাল সোমবার লেনদেন শেষে ডিএসইতে সূচক ২ দশমিক ৬ পয়েন্ট কমে অবস্থান করে ৫৪৩৫ পয়েন্টে।
ডিএসইতে আজ দুপুর সাড়ে ১২টা নাগাদ ডিএসইএক্স সূচক ৪৫ দশমিক ৯৬ পয়েন্ট বেড়ে অবস্থান করছে ৫৪৮১ পয়েন্টে। দুপুর সাড়ে ১২টা পর্যন্ত লেনদেন হয়েছে প্রায় ২৩৯ কোটি ৫৫ লাখ টাকা। লেনদেনে অংশ নিয়েছে ৩০২টি কোম্পানি ও মিউচুয়াল ফান্ডের শেয়ার। এর মধ্যে দর বেড়েছে ১৯৬টির, কমেছে ৭০টির। দর অপরিবর্তিত রয়েছে ৩৬টি কোম্পানির।
অন্যদিকে, সিএসইতে আজ দুপুর ১২টা নাগাদ সার্বিক সূচক বেড়েছে ১৬৪ দশমিক ৪৩ পয়েন্ট। মোট লেনদেনের পরিমাণ এখন পর্যন্ত ১৬ কোটি টাকা। আজ দুপুর সাড়ে ১২টা নাগাদ সিএসইতে লেনদেনে অংশ নিয়েছে ১৭৫টি কোম্পানি ও মিউচুয়াল ফান্ডের শেয়ার। এর মধ্যে দর বেড়েছে ১২২টির, কমেছে ৩৭টির। দর অপরিবর্তিত রয়েছে ১৬টি কোম্পানির।
