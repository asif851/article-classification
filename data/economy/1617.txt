
কর্মকর্তা-কর্মচারীদের স্বপ্রণোদিত অবসর স্কিমের (ভিআরএস) তথ্য চেয়ে মোবাইল অপারেটর রবি ও এয়ারটেলকে চিঠি দিয়েছে বাংলাদেশ টেলিযোগাযোগ নিয়ন্ত্রণ কমিশন (বিটিআরসি)। একীভূত (মার্জার) হতে রবি ও এয়ারটেলের গত সেপ্টেম্বরে জমা দেওয়া আবেদনের পরিপ্রেক্ষিতেই এ তথ্য চেয়েছে কমিশন।ভিআরএস হলো একীভূত কোম্পানিতে যোগ দিতে অনিচ্ছুক কর্মীদের জন্য আর্থিক সুবিধার প্যাকেজ।বিটিআরসির এক ঊর্ধ্বতন কর্মকর্তা নাম প্রকাশ না করার শর্তে প্রথম আলোকে বলেন, একীভূত হওয়ার আবেদন পরীক্ষা-নিরীক্ষা করে ভিআরএস সম্পর্কিত তথ্য পাওয়া যায়নি। যেসব কর্মী নতুন গঠিত কোম্পানিতে যোগ দিতে চান না, তাঁদের জন্য ভিআরএস গুরুত্বপূর্ণ, তাই এ-সম্পর্কিত তথ্য চেয়ে চিঠি দেওয়া হয়েছে।রবি-এয়ারটেলের একীভূত হওয়ার আবেদনে বিটিআরসি প্রাথমিক সম্মতি দিলেও যে কয়েকটি শর্ত জুড়ে দেয় তার একটি হলো রবি ও এয়ারটেলে কর্মরত কোনো ব্যক্তিকেই চাকরিচ্যুত করা যাবে না। একইভাবে রবি ও এয়ারটেলের তালিকাভুক্ত পরিবেশকদের লাইসেন্সও বাতিল না করার শর্তও দেওয়া হয়। বর্তমানে রবি ও এয়ারটেলে স্থায়ী লোকবল আছে ২ হাজার ১০০। এর আগে ১৩ অক্টোবর অপারেটর দুটির বোর্ড পরিচালকদের সভার পূর্ণাঙ্গ কার্যবিবরণী, তরঙ্গ একীভূত করার নিয়ম, বর্তমান ও ভবিষ্যৎ শেয়ার মূলধন কাঠামো, সর্বশেষ নিরীক্ষা প্রতিবেদনের তথ্য চেয়ে আরেকটি চিঠি দিয়েছিল বিটিআরসি।
