
সরকারি মুঠোফোন অপারেটর টেলিটকের নেটওয়ার্ক সম্প্রসারণে নকিয়া ও অ্যালকাটেল-লুসেন্ট-সাংহাই বেলের সঙ্গে দুটি আলাদা চুক্তি হয়েছে। এ চুক্তির আওতায় প্রতিষ্ঠান দুটি টেলিটকের ১ হাজার ২৩০টি দ্বিতীয় প্রজন্মের (টুজি) টাওয়ার এবং ৯৪২টি তৃতীয় প্রজন্মের (থ্রিজি) টাওয়ার নতুন করে তৈরি ও প্রতিস্থাপন করবে। এ জন্য সচিবালয়ে গতকাল বুধবার টেলিটকের সঙ্গে নকিয়া ও অ্যালকাটেলের চুক্তি সই হয়। টেলিটকের ব্যবস্থাপনা পরিচালক (এমডি) গিয়াস উদ্দিন আহমেদ এবং নকিয়ার পক্ষে নিকোলাস বোভার্ট ও অ্যালকাটেলের পক্ষে রোলান্ড রেনিয়ার চুক্তিতে সই করেন। ডাক ও টেলিযোগাযোগ প্রতিমন্ত্রী তারানা হালিম এ সময় উপস্থিত ছিলেন।অনুষ্ঠানে বলা হয়, ‘পল্লি এলাকা পর্যন্ত টেলিটকের টুজি-থ্রিজি নেটওয়ার্ক উন্নতকরণ ও সম্প্রসারণ’ শীর্ষক প্রকল্পের আওতায় এ চুক্তি হয়েছে। এসব কাজ তিনটি প্যাকেজে বাস্তবায়ন করা হচ্ছে। এর মধ্যে দ্বিতীয় প্যাকেজের আওতায় নকিয়া ১ কোটি ৮৪ লাখ ডলারে এবং তৃতীয় প্যাকেজের আওতায় অ্যালকাটেল ১ কোটি ৪৭ ডলারে নেটওয়ার্ক উন্নয়নের কাজ করবে।টেলিটকের এমডি গিয়াস উদ্দিন আহমেদ বলেন, নকিয়ার সঙ্গে প্যাকেজ-২–এর আওতায় বরিশাল, খুলনা ও সিলেট বিভাগের বিভিন্ন এলাকায় ৫৯০টি টুজি টাওয়ার তৈরি এবং ৩০৫টি পুরোনো টাওয়ারে সর্বশেষ প্রযুক্তি বসানো হবে।প্যাকেজ-৩–এর আওতায় ঢাকার উত্তরা, গাজীপুর, সাভার, মানিকগঞ্জ, ময়মনসিংহ, বগুড়া, রাজশাহী বিভাগের বিভিন্ন এলাকায় ৪২৫টি টাওয়ার তৈরি এবং ৩৯০টি টাওয়ারে সর্বশেষ প্রযুক্তির থ্রিজি নেটওয়ার্ক স্থাপন করা হবে।
