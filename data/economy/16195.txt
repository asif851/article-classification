
অর্থসচিবের স্বাক্ষর করা ৫ (পাঁচ) টাকার নোট বাজারে আসছে ৫ জুন, আগামী রোববার। প্রথমবারের মতো সরকারি নোট হিসেবে পাঁচ টাকার নোট আসছে বাজারে। পাঁচ টাকা আগে ছিল ব্যাংক নোট। অর্থ মন্ত্রণালয়ের অর্থ বিভাগ আজ সোমবার এক বিজ্ঞপ্তিতে এ তথ্য জানিয়েছে।বিজ্ঞপ্তিতে বলা হয়, রাষ্ট্রপতি মো. আবদুল হামিদ পাঁচ টাকাকে ব্যাংক নোট থেকে সরকারি নোটে রূপান্তর করার প্রস্তাবে ২০১৫ সালের ২১ নভেম্বর সম্মতি দেন। এর পরই অর্থসচিব মাহবুব আহমেদের স্বাক্ষরে নতুন পাঁচ টাকার নোট ছাপার কাজে হাত দেয় সরকার।আগামী রোববার বাংলাদেশ ব্যাংকের মতিঝিল শাখা থেকে নতুন পাঁচ টাকার নোট ছাড় করা হবে। পরে বাংলাদেশ ব্যাংকের অন্য শাখা থেকেও ছাড় করা হবে এই নোট।
ব্যাংক নোটে ‘বাংলাদেশ ব্যাংক’ লেখা থাকে তিন জায়গায়। সামনের অংশে বাংলায় একবার, পেছনের অংশে একবার বাংলায় ও একবার ইংরেজিতে। এ ছাড়া সামনের অংশে টাকার অঙ্ক উল্লেখসহ লেখা থাকে ‘চাহিবামাত্র ইহার বাহককে দিতে বাধ্য থাকবে’। বাজারে প্রচলিত ৫ টাকা থেকে ১ হাজার টাকার নোটে এগুলো আছে।কিন্তু সরকারি নোট হয়ে যাওয়ায় অর্থসচিব স্বাক্ষরিত নতুন পাঁচ টাকার নোটে এই কথাগুলো থাকবে না। লেখা থাকবে ‘গণপ্রজাতন্ত্রী বাংলাদেশ সরকার।’বিজ্ঞপ্তিতে বলা হয়, নতুন নোটের সামনের অংশে জাতির পিতা বঙ্গবন্ধু শেখ মুজিবুর রহমানের প্রতিকৃতি ও জাতীয় স্মৃতিসৌধ এবং পেছনের অংশে নওগাঁর কুসুম্বা মসজিদের ছবি থাকবে।নতুন নোটের রং, মাপ, জলছাপ, আকার ও অন্যান্য নিরাপত্তাবৈশিষ্ট্য প্রচলিত নোটের মতোই থাকবে। নতুন নোটের পাশাপাশি গভর্নরের স্বাক্ষর করা প্রচলিত পাঁচ টাকার নোট ও ধাতব মুদ্রাও চালু থাকবে।
আরও পড়ুন:
পাঁচ টাকা এখন সরকারি মুদ্রা
