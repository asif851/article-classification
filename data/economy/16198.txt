
বাংলাদেশের গণমাধ্যমের ওপর বাংলাদেশ’স চেঞ্জিং মিডিয়াস্কেপ: ফ্রম স্টেট কন্ট্রোল টু মার্কেট ফোর্সেস শীর্ষক বইয়ের প্রকাশনা উৎসবের আয়োজন করেছে ইউনিভার্সিটি অব লিবারেল আর্টস (ইউল্যাব)। তথ্যমন্ত্রী হাসানুল হক ইনু বইটির মোড়ক উন্মোচন করেন।বইটি যৌথভাবে সম্পাদনা করেন ব্রায়ান শুস্মিথ ও জুড উইলিয়াম জেনিলো। বইটিতে লিখেছেন বাংলাদেশ, অস্ট্রেলিয়া, ফিলিপাইন ও যুক্তরাষ্ট্রের স্বনামধন্য গণমাধ্যম বিশেষজ্ঞরা। তাঁদের লেখায় উঠে এসেছে গণমাধ্যমের সমসাময়িক বিভিন্ন দিক যেমন গণমাধ্যমের মালিকানা, নীতি, সেন্সরশিপ ও জাতীয়তাবাদ। রয়েছে টেলিভিশন, রেডিও ও ফিল্মের ওপর নির্ধারিত কিছু রচনা।অনুষ্ঠানে অতিথি হিসেবে উপস্থিত ছিলেন সাংস্কৃতিক ব্যক্তিত্ব সারা যাকের, ইউল্যাবের ভাইস চ্যান্সেলর ইমরান রহমান, প্রো-ভাইস চ্যান্সেলর জহিরুল হক, কমিউনিকেশনস অ্যান্ড স্টুডেন্ট অ্যাফেয়ার্স উপদেষ্টা জুডিথা ওলমেকার প্রমুখ।বাংলাদেশে বইটি প্রচার ও প্রসারের জন্য ব্রিটিশ প্রকাশক ইন্টেলেক্ট বুকসের কাছ থেকে ইউল্যাব দেশভিত্তিক গ্রন্থ সত্ত্ব কিনে নিয়েছে। বাংলাদেশে বইটির দাম ২০০ টাকা।
