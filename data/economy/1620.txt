
চিত্তবিনোদনের সুযোগ কম থাকায় বাংলাদেশে বিদেশি পর্যটকের সংখ্যা বাড়ছে না বলে মন্তব্য করেছেন ইসলামী ব্যাংকের চেয়ারম্যান আরাস্তু খান। রাজধানীর একটি হোটেলে ‘পর্যটন উন্নয়নে ব্যাংক ও আর্থিক খাতের ভূমিকা’ শীর্ষক এক সেমিনারে আজ শনিবার এ কথা বলেন তিনি।
আরাস্তু খান বলেন, পর্যটক আকর্ষণে বাংলাদেশে উদার দৃষ্টিভঙ্গির সমস্যা আছে। পর্যটনকেন্দ্রগুলোতে বিনোদনবিষয়ক শিল্প সেভাবে গড়ে ওঠেনি। তুরস্ক, জর্ডানের মতো মুসলিম-অধ্যুষিত দেশও পর্যটনের বিকাশে উদার দৃষ্টিভঙ্গি গ্রহণ করেছে, বাংলাদেশকে সেভাবে ভাবতে হবে।
বাংলাদেশ ট্যুরিজম বোর্ড (বিটিবি) ও পর্যটনবিষয়ক ম্যাগাজিন ‘ভ্রমণ’ যৌথভাবে এ সেমিনারের আয়োজন করে। এতে প্রধান অতিথি ছিলেন বেসামরিক বিমান চলাচল ও পর্যটনমন্ত্রী রাশেদ খান মেনন। বেসামরিক বিমান পরিবহন ও পর্যটনসচিব এস এম গোলাম ফারুকের সভাপতিত্বে অনুষ্ঠানে স্বাগত বক্তব্য দেন বিটিবির প্রধান নির্বাহী কর্মকর্তা (সিইও) মো. নাসির উদ্দিন। অনুষ্ঠানে বিশেষ অতিথি অতিথি ছিলেন বাংলাদেশ ব্যাংকের সাবেক গভর্নর ফরাসউদ্দিন আহমেদ, ডেপুটি গভর্নর আবু হেনা মোহা. রাজী হাসান।
ফরাসউদ্দিন আহমেদ বলেন, কক্সবাজারে পাঁচতারা হোটেল না করে ছোট ছোট অনেক কটেজ তৈরি করা উচিত। মালদ্বীপে পাঁচ বছর থাকার অভিজ্ঞতায় দেখেছি, মুসলিম সংখ্যাগরিষ্ঠ দেশ হওয়া সত্ত্বেও সেখানে প্রায় ১৫০ কটেজ আছে, সেখানে তারা পানীয় সরবরাহ করে বিক্রি করে।
ফরাসউদ্দিন আহমেদ আরও বলেন, দেশের দুই-তিনটা বেসরকারি এয়ারলাইনস বেশ ভালো করছে। যারা ভালো করছে, তাদের বিদেশি পর্যটক আনার জন্য যদি কিছু প্রণোদনা দেওয়া যায়, সেটা ভালো হবে।
রাশেদ খান মেনন বলেন, দেশের পর্যটন খাত নিয়ে গর্ব করার যাত্রা শুরু হয়েছে। এ খাতের বিকাশে ব্যাংক ও আর্থিক খাতকে এগিয়ে আসতে হবে।
অনুষ্ঠানে আরও বক্তব্য নেন বাংলাদেশ পর্যটন করপোরেশনের চেয়ারম্যান অপরূপ চৌধুরী, বেসরকারি গবেষণা প্রতিষ্ঠান সেন্টার ফর পলিসি ডায়ালগের (সিপিডি) রিসার্চ ফেলো তৌফিকুল ইসলান খান, ট্যুর অপারেটরস অ্যাসোসিয়েশন অব বাংলাদেশের (টোয়াব) সভাপতি তৌফিক উদ্দিন আহমেদ প্রমুখ। অনুষ্ঠানটি সঞ্চালনা করেন ভ্রমণের সম্পাদক আবু সুফিয়ান।
