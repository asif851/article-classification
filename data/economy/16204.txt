
যুক্তরাষ্ট্রের ফেডারেল রিজার্ভ ব্যাংক অব নিউইয়র্ক (নিউইয়র্ক ফেড) থেকে চুরি যাওয়া বাংলাদেশ ব্যাংকের রিজার্ভের অর্থ ফেরত পাওয়ার বিষয়ে আবারও আশাবাদ ব্যক্ত করলেন অর্থমন্ত্রী আবুল মাল আবদুল মুহিত। তিনি বলেন, অর্থ এখনো ফিলিপাইনে রয়ে গেছে, তাই ফিরিয়ে আনা যাবে। ফিলিপাইনসহ কেউই এ বিষয়ে অসহযোগিতা করছে না। গতকাল মঙ্গলবার অর্থ মন্ত্রণালয়ে অনুষ্ঠিত উচ্চপর্যায়ের এক সভা শেষে অর্থমন্ত্রী এ মন্তব্য করেন।
এর আগে রিজার্ভের অর্থ চুরির ঘটনা পুলিশের অপরাধ তদন্ত বিভাগের জব্দ করা বাংলাদেশ ব্যাংকের কম্পিউটার ও আইটি সরঞ্জাম ফেরত বিষয়ে উচ্চপর্যায়ের এক সভা অনুষ্ঠিত হয়। অর্থমন্ত্রী ছাড়াও স্বরাষ্ট্রমন্ত্রী আসাদুজ্জামান খান কামাল, আইনমন্ত্রী আনিসুল হক, গভর্নর ফজলে কবির, পুলিশের মহাপরিদর্শক এ কে এম শহিদুল হক, অর্থসচিব হেদায়েত উল্লাহ আল মামুনসহ গুরুত্বপূর্ণ ব্যক্তিরা উপস্থিত ছিলেন।
গত বছরের ফেব্রুয়ারিতে যুক্তরাষ্ট্রের নিউইয়র্ক ফেডে রক্ষিত হিসাব থেকে বাংলাদেশ ব্যাংকের রিজার্ভের ১০ কোটি ১০ লাখ মার্কিন ডলার চুরি হয়। এর মধ্যে ৮ কোটি ১০ লাখ ডলার চলে যায় ফিলিপাইনে। ফিলিপাইনের রিজাল কমার্শিয়াল ব্যাংকিং করপোরেশন (আরসিবিসি) হয়ে ক্যাসিনোর মাধ্যমে তা চলে যায় একাধিক ব্যক্তির কাছে। আর দুই কোটি ডলার চলে যায় শ্রীলঙ্কায়। এর মধ্যে শ্রীলঙ্কায় যাওয়া দুই কোটি ডলার ফেরত পেয়েছে বাংলাদেশ। ফিলিপাইনে যাওয়া অর্থের সিংহভাগই এখনো ফেরত আসেনি।
 
