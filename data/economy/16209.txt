
তৈরি পোশাক খাতের কারখানাগুলো আগামী ছয় মাস শ্রমিকদের দিয়ে দৈনিক চার ঘণ্টা ওভারটাইম বা অতিরিক্ত কাজ করাতে পারবে। এ জন্য শ্রমিকদের সাধারণ হারের দ্বিগুণ ভাতা প্রদান করতে হবে। আর শ্রমিকদের অবশ্যই সাপ্তাহিক ছুটি দিতে হবে।শ্রম ও কর্মসংস্থান মন্ত্রণালয় গত ২২ আগস্ট এ বিষয়ে প্রজ্ঞাপন জারি করেছে। এতে বলা হয়, শ্রম আইন ২০০৬-এর ১০০ ও ১০২ ধারা থেকে আগামী ছয় মাসের জন্য পোশাক খাতকে অব্যাহতি দেওয়া হয়েছে। ওই দুই ধারা অনুযায়ী শ্রমিকদের দিয়ে দৈনিক আট ঘণ্টার বেশি কাজ করানো যায় না। ক্ষেত্রবিশেষে ১০ ঘণ্টা পর্যন্ত হতে পারে। সাপ্তাহিক হিসাবে সেটি ৪৮ ঘণ্টা, তবে মোট ৬০ ঘণ্টার বেশি হবে না। আবার বার্ষিক হিসাবে গড়ে সাপ্তাহিক ৫৬ ঘণ্টার বেশি হবে না। অন্যান্য সময় শ্রমিকেরা আহার ও বিশ্রামের জন্য পাবেন।জানতে চাইলে তৈরি পোশাকশিল্প মালিকদের সংগঠন বিজিএমইএর সহসভাপতি মাহমুদ হাসান খান বলেন, নভেম্বর, ডিসেম্বর, জানুয়ারি হচ্ছে ওভেন, নিট ও সোয়েটারের ক্রয়াদেশ পাওয়ার ভরা মৌসুম। আর যেহেতু নিয়ম অনুযায়ী শ্রমিকদের দৈনিক দুই ঘণ্টার বেশি ওভারটাইম করানো যায় না, তাই বিজিএমইএর অনুরোধে মন্ত্রণালয় শ্রম আইনের ধারা দুটি শিথিল করেছে। এটি নিয়মিত ঘটনা বলে জানান তিনি।এ বিষয়ে বাংলাদেশ জাতীয় গার্মেন্টস শ্রমিক কর্মচারী লীগের সভাপতি সিরাজুল ইসলাম বলেন, ওভারটাইমের সময় বাড়ানোতে শ্রমিকেরা লাভবান হবেন। বড় ও কমপ্লায়েন্ট কারখানাগুলো ঠিকমতো দিলেও মাঝারি ও ছোট কারখানা ওভারটাইমের টাকা নিয়ে নয়-ছয় করে। তাই শ্রমিকদের প্রাপ্যটা যেন কড়ায়-গন্ডায় হিসাব করে দেওয়া হয়, সেটি নিশ্চিত করতে হবে।
