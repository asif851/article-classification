
চলতি বছরের প্রথম প্রান্তিকে (জানুয়ারি-মার্চ) ৬৫৬ কোটি টাকা কর–পরবর্তী মুনাফা করেছে মুঠোফোন অপারেটর গ্রামীণফোন। মুনাফার এ পরিমাণ গত বছরের প্রথম প্রান্তিকের তুলনায় ৯৬ কোটি টাকা বেশি। এ বছরের প্রথম প্রান্তিকে গ্রামীণফোন মোট আয় করেছে ৩ হাজার ৬০ কোটি টাকা, যা আগের বছরের একই সময়ের তুলনায় ১১ শতাংশ বেশি। গণমাধ্যমে পাঠানো গ্রামীণফোনের এক সংবাদ বিজ্ঞপ্তিতে এসব তথ্য জানিয়ে বলা হয়েছে, প্রথম প্রান্তিক শেষে প্রতিষ্ঠানটির গ্রাহকসংখ্যা দাঁড়িয়েছে ৫ কোটি ৯৯ লাখ। একই সময়ে ইন্টারনেট গ্রাহকসংখ্যা হয়েছে ২ কোটি ৫২ লাখ। গত তিন মাসে গ্রামীণফোনে নতুন ৭ লাখ ইন্টারনেট গ্রাহক যোগ হয়েছে। আলোচ্য সময়ে গ্রামীণফোন ইন্টারনেট থেকে আয় করেছে ৪৬২ কোটি টাকা, যা ২০১৬ সালের প্রথম প্রান্তিকে ছিল ২৮০ কোটি টাকা। এই প্রান্তিকে অপারেটরটির শেয়ারপ্রতি আয় হয়েছে ৪ টাকা ৮৬ পয়সা। বছরের প্রথম প্রান্তিকে নেটওয়ার্ক সম্প্রসারণ ও উন্নয়নে ৪৫০ কোটি টাকা বিনিয়োগ করেছে গ্রামীণফোন। আলোচ্য প্রান্তিকে সরকারি কোষাগারে কর, মূল্য সংযোজন কর, শুল্ক ও লাইসেন্স ফি হিসেবে ১ হাজার ১৮০ কোটি টাকা দিয়েছে গ্রামীণফোন, যা তাদের আয়ের ৩৪ শতাংশ। গ্রামীণফোনের প্রধান নির্বাহী কর্মকর্তা (সিইও) পেটার ফারবার্গ বলেন, ‘বছরের শুরুতেই আমরা একটি ভালো প্রান্তিক পার করেছি। সেরা মানের নেটওয়ার্ক ও সহজ সেবার বিষয়ে আমাদের যে প্রতিশ্রুতি আছে, তা গ্রাহকদের জন্য অধিকতর মূল্য সংযোজন করছে।’
