
শেয়ারবাজারের বিনিয়োগকারীদের জন্য নির্দেশিকা প্রকাশ করেছে লংকাবাংলা। লংকাবাংলা সিকিউরিটিজি, লংকাবাংলা অ্যাসেট ম্যানেজমেন্ট ও লংকাবাংলা ইনভেস্টমেন্ট যৌথভাবে এ নির্দেশিকা প্রস্তুত করেছে। এর নাম দেওয়া হয়েছে ‘বাংলাদেশ ইনভেস্টমেন্ট গাইড-২০১৭’। 
আজ মঙ্গলবার রাজধানীর মতিঝিলের সিটি সেন্টারে লংকাবাংলা ইনভেস্টমেন্ট লিমিটেডের প্রধান কার্যালয়ে মোড়ক উন্মোচন অনুষ্ঠান হয়। অনুষ্ঠানের প্রধান অতিথি ডিএসই ব্রোকারেজ অ্যাসোসিয়েশনের সভাপতি আহমেদ রশিদ বলেন, শেয়ারবাজারে বিনিয়োগ করতে এ ধরনের একটি উদ্যোগের প্রয়োজন ছিল। এর ফলে বিনিয়োগকারীরা আর না বুঝে বিনিয়োগ করবেন না। ছায়েদুর রহমান বলেন, এখন থেকে বিনিয়োগকারীরা গুজব থেকে সরে এসে সচেতনভাবে বিনিয়োগ করতে পারবেন। পুরো বাজার সম্পর্কে ধারণা পাওয়া যাবে এ নির্দেশিকা থেকে। লংকাবাংলা ক্যাপিটাল মার্কেট অপারেশনের ব্যবস্থাপনা পরিচালক মোহাম্মদ নাসির উদ্দিন চৌধুরী বলেন, বাংলাদেশের শেয়ারবাজার বড় হচ্ছে, দেশের অর্থনীতিও বাড়ছে। আন্তর্জাতিক সব নিয়ম মেনে দেশের প্রতিষ্ঠানগুলোও বড় হবে। এ জন্য এই নির্দেশিকা কাজ করবে। অনুষ্ঠানে লংকাবাংলা ফিন্যান্সের ব্যবস্থাপনা পরিচালক খাজা শাহরিয়ারসহ তিন প্রতিষ্ঠানের ঊর্ধ্বতন কর্মকর্তারা উপস্থিত ছিলেন। অনুষ্ঠানে বিশেষ অতিথি ছিলেন বাংলাদেশ মার্চেন্ট ব্যাংকার্স অ্যাসোসিয়েশনের সভাপতি ছায়েদুর রহমান। এখানে নির্দেশিকা সম্পর্কে তুলে বক্তব্য দেন লংকাবাংলা সিকিউরিটিজের গবেষণা বিভাগের প্রধান মাহফুজুর রহমান।
