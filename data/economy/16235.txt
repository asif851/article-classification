
বাংলাদেশে পরিবেশবান্ধব জাহাজ নির্মাণ ও ওষুধশিল্প খাতে বিনিয়োগে এগিয়ে আসার জন্য ডেনমার্কের উদ্যোক্তাদের পরামর্শ দিয়েছেন শিল্পমন্ত্রী আমির হোসেন আমু।আজ সোমবার শিল্প মন্ত্রণালয়ে বাংলাদেশে নিযুক্ত ডেনিস রাষ্ট্রদূত মিজ হ্যান ফুগল এস্কজেইয়ারের সঙ্গে বৈঠকে শিল্পমন্ত্রী এ পরামর্শ দেন। বৈঠকে শিল্প মন্ত্রণালয়ের অতিরিক্ত সচিব মো. ফরহাদ উদ্দিন ও ডেনিস দূতাবাসের কর্মকর্তারা উপস্থিত ছিলেন। মন্ত্রণালয়ের এক সংবাদ বিজ্ঞপ্তিতে এসব তথ্য জানা গেছে।ডেনিস রাষ্ট্রদূতের সঙ্গে বৈঠকে আমির হোসেন আমু বলেন, বাংলাদেশি উদ্যোক্তারা ইতিমধ্যে ডেনমার্কে জাহাজ রপ্তানি করছে। গুণগতমানের জন্য জাহাজ রপ্তানি বাড়ছে। বাংলাদেশের সম্ভাবনাময় এ শিল্প খাতে বিনিয়োগের জন্য সুনির্দিষ্ট প্রস্তাব দিলে, তা যথাযথভাবে বিবেচনা করা হবে।
রাষ্ট্রদূত মিজ হ্যান ফুগল এস্কজেইয়ার জানান, বাংলাদেশে পরিবেশবান্ধব সবুজ শিল্প খাতে ডেনমার্কের উদ্যোক্তারা বিনিয়োগে আগ্রহী। এ লক্ষ্যে ডেনমার্ক ও সুইডেনের উদ্যোক্তাদের সমন্বয়ে গঠিত একটি যৌথ বাণিজ্য প্রতিনিধিদল আগামীকাল মঙ্গলবার বাংলাদেশ সফরে আসছে। প্রতিনিধিদলের সদস্যরা নবায়নযোগ্য জ্বালানি, জ্বালানি দক্ষতা, পানি ও বর্জ্য পরিশোধন, বায়োগ্যাস, বিদ্যুত্, সামুদ্রিক যন্ত্রপাতি, স্টিল, টেক্সটাইল, সুয়ারেজ ব্যবস্থাপনাসহ অন্যান্য খাতে যৌথ বিনিয়োগের উপায় নিয়ে আলোচনা করবেন।
ডেনিস রাষ্ট্রদূত বলেন, বাংলাদেশের জনগণের পুষ্টিমান বাড়াতে ডেনমার্কের উদ্যোক্তারা কাজ করছে। ডেনমার্কের একটি কোম্পানি বাংলাদেশে গুঁড়ো দুধ প্যাকেটজাত করে বিপণনের উদ্যোগ নিয়েছে। তিনি এ উদ্যোগ সফল করতে শিল্পমন্ত্রীর সহায়তা কামনা করেন।
শিল্পমন্ত্রী বলেন, বাংলাদেশের জনগণের পুষ্টিমান উন্নয়নে ডেনমার্কের উদ্যোক্তাদের এ প্রকল্প ইতিবাচক। তিনি বাংলাদেশেই গুঁড়ো দুধ উত্পাদন ও বিপণনের যৌথ প্রকল্প গ্রহণের জন্য রাষ্ট্রদূতকে পরামর্শ দেন। এ ক্ষেত্রে সরকারের পক্ষ থেকে প্রয়োজনীয় ভূমি ও অন্যান্য সুবিধা দেওয়া হবে বলে তিনি জানান।
