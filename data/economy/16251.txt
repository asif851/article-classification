
এই দুর্মূল্যের বাজারে ডিমের হালি ১২ টাকা শুনে চমকে যাওয়াই স্বাভাবিক। তবে ঘটনা সত্য। আগামী শুক্রবার ঢাকায় তিন ঘণ্টার জন্য ১২ টাকা হালিতে ডিম বিক্রি করার ঘোষণা দিয়েছে প্রাণিসম্পদ অধিদপ্তর ও বাংলাদেশ পোলট্রি ইন্ডাস্ট্রিজ কাউন্সিল (বিপিআইসিসি)।১৩ অক্টোবর বিশ্ব ডিম দিবস। সে জন্যই বিশেষ মূল্যছাড়ে ডিম বিক্রির এই উদ্যোগ নিয়েছে প্রাণিসম্পদ অধিদপ্তর ও বিপিআইসিসি। তারা গতকাল মঙ্গলবার এক সংবাদ বিজ্ঞপ্তি দিয়ে জানিয়েছে, রাজধানীর খামারবাড়ির কৃষিবিদ ইনস্টিটিউশনে শুক্রবার সকাল ১০টা থেকে বেলা ১টা পর্যন্ত তিন ঘণ্টার জন্য প্রতিটি ডিম ৩ টাকা বা প্রতি হালি ১২ টাকায় বিক্রি করা হবে।ট্রেডিং করপোরেশন অব বাংলাদেশের (টিসিবি) তথ্যানুযায়ী, গতকাল রাজধানীতে বাজারভেদে ফার্মের মুরগির প্রতি হালি ডিম ২৭-৩০ টাকায় বিক্রি হয়েছে, যা এক সপ্তাহ আগে ছিল ২৬-২৮ টাকা।জানতে চাইলে বিপিআইসিসির গণমাধ্যম উপদেষ্টা সাজ্জাদ হোসেন গত রাতে প্রথম আলোকে বলেন, ওই দিন আগে এলে আগে পাবেন ভিত্তিতে ডিম কিনতে পারবেন ভোক্তারা। তবে প্রত্যেক ক্রেতা সর্বোচ্চ ৯০টি পর্যন্ত ডিম কিনতে পারবেন। প্রাথমিক সিদ্ধান্ত অনুযায়ী বিশেষ ছাড়ে কমপক্ষে ৫০ হাজার ডিম বিক্রি করা হবে। ডিমের পরিমাণ বাড়তেও পারে।বিশ্বের ৪০টির বেশি দেশের সঙ্গে বাংলাদেশেও বিশ্ব ডিম দিবস পালিত হবে। এ উপলক্ষে শুক্রবার সকালে কৃষিবিদ ইনস্টিটিউশন থেকে শোভাযাত্রা বের করা হবে। পরে থ্রি-ডি হলে এক আলোচনা সভায় প্রধান অতিথি থাকবেন মৎস্য ও প্রাণিসম্পদ প্রতিমন্ত্রী নারায়ণ চন্দ্র চন্দ।বিপিআইসিসি হচ্ছে মূলত ওয়ার্ল্ডস পোলট্রি সায়েন্স অ্যাসোসিয়েশনের বাংলাদেশ শাখা, ব্রিডার্স অ্যাসোসিয়েশন অব বাংলাদেশ, ফিড ইন্ডাস্ট্রিজ অ্যাসোসিয়েশন, অ্যানিমেল হেলথ কোম্পানিজ অ্যাসোসিয়েশন, বাংলাদেশ পোলট্রি ইন্ডাস্ট্রিজ অ্যাসোসিয়েশন, বাংলাদেশ এগ্রো ফিড ইনগ্রেডিয়েন্টস ইমপোর্টার্স অ্যান্ড ট্রেডার্স অ্যাসোসিয়েশন এবং এগ প্রডিউসারস অ্যাসোসিয়েশনের একটি জোট।
 
