
ভারতে রপ্তানির ক্ষেত্রে অ্যান্টিডাম্পিং শুল্ক আরোপের আশঙ্কায় পড়ল দেশের পাটশিল্প খাত। বেশ কয়েক বছর ধরে বৈশ্বিক বাজারে পাটপণ্যের দাম কমছে। এ অবস্থায় দ্বিতীয় প্রধান বাজার ভারতে রপ্তানি শুল্ক বাধার মুখে পড়লে পাটকলগুলোর পরিস্থিতি কী দাঁড়াবে, বৈশ্বিক বাজার পরিস্থিতি কোন দিকে যাচ্ছে, দেশীয় পরিস্থিতি কী—এসব নিয়ে প্রথম আলোর সঙ্গে কথা বলেছেন পাটসুতা উৎপাদনকারীদের সংগঠন বাংলাদেশ জুট স্পিনার্স অ্যাসোসিয়েশনের (বিজেএসএ) চেয়ারম্যান আহমদ হোসেন। সাক্ষাৎকার নিয়েছেন রাজীব আহমেদ
প্রথম আলো: বিশ্বে বাংলাদেশ সবচেয়ে বেশি পরিমাণে পাটপণ্য রপ্তানি করে। পাটসুতা উৎপাদনকারীরা মূলত বৈশ্বিক বাজারের ওপর নির্ভরশীল। এখন বৈশ্বিক বাজার পরিস্থিতি কী রকম?
 আহমদ হোসেন: পাটপণ্যের সবচেয়ে বড় বাজার মধ্যপ্রাচ্যের দেশগুলো। সেখানকার কার্পেটশিল্পে বাংলাদেশি পাটসুতা ব্যবহার করা হয়। মধ্যপ্রাচ্যে যুদ্ধবিগ্রহের কারণে কার্পেটের চাহিদা কমে গেছে। তুরস্কের কার্পেট কারখানাগুলোতে উৎপাদন কমিয়ে দেওয়া হয়েছে। সিরিয়ায় আমাদের ৩৫ হাজার টন পাটসুতার বাজার ছিল। সেটা নষ্ট হয়ে গেছে। ইউরোপেও মন্দার কারণে কার্পেটের চাহিদা কম। সব মিলিয়ে পাটপণ্যের বৈশ্বিক বাজার পরিস্থিতিই খারাপ।
প্রথম আলো: বিশ্ববাজারে জ্বালানি তেলের দামে ব্যাপক ধস নেমেছে। এ কারণে মধ্যপ্রাচ্যের দেশগুলো অর্থনৈতিক দিক দিয়ে সংকটে আছে। বাংলাদেশি পাটপণ্যের ওপর তেলের দামের কোনো প্রভাব কি?
আহমদ হোসেন: অবশ্যই। কার্পেট একটি বিলাসপণ্য। মধ্যপ্রাচ্যের মানুষ খরচ কমাতে চাইলে সবার আগে কার্পেট কেনা কমাবে। তুরস্কের কার্পেট কারখানায় উৎপাদন কমিয়ে দেওয়ার অন্যতম কারণ জ্বালানি তেলের দাম কমে যাওয়া। নির্মাণ খাত ও হোটেল ব্যবসায় গতি না থাকলে কার্পেটের চাহিদা কমে যায়।
প্রথম আলো: পাটপণ্যের এ খারাপ অবস্থা কত দিন ধরে?
আহমদ হোসেন: আমাদের মূল সমস্যা হলো আমরা ভালো দাম পাচ্ছি না। পরিমাণের দিক দিয়ে রপ্তানি কিছু কিছু বাড়ছে। তবে দাম কমে যাচ্ছে। বিপরীতে দেশে পাটের দাম বাড়ছে। মজুরিসহ অন্যান্য উৎপাদন খরচ বাড়ছে। পাটশিল্পের এ নিম্নগামী অবস্থা দুই বছর ধরে বিরাজ করছে। এখন দাম সবচেয়ে কম বলে গণ্য করা যায়।
প্রথম আলো: ভারত বাংলাদেশি পাটপণ্যের দ্বিতীয় প্রধান বাজার। সেখানে রপ্তানি বেশ ভালো হারে বাড়ছিল। এখন দেশটি বাংলাদেশের পাটপণ্যের ওপর অ্যান্টিডাম্পিং শুল্ক আরোপ করলে পাটকলগুলোর ওপর কী প্রভাব পড়বে?
আহমদ হোসেন: ভারতের শুল্ক আরোপের উদ্যোগ পাটশিল্পের জন্য খুবই অশুভ একটি ঘটনা। ভারত এখন আমাদের পাটসুতার দ্বিতীয় প্রধান বাজার। সেখানে বাড়তি শুল্ক দিয়ে প্রবেশ করতে হলে বাংলাদেশি সুতার দাম বাড়বে, ভারতের ক্রেতাদের বেশি ব্যয় করতে হবে। এতে ভারতীয় ক্রেতারা বাংলাদেশি সুতা আমদানি কমিয়ে দেবে। বাংলাদেশের পাটপণ্য প্রতিযোগিতায় সক্ষমতা হারাবে। ফলে বাংলাদেশি কিছু মিল বন্ধও হয়ে যেতে পারে, যার চূড়ান্ত প্রভাব পড়বে পাটের দামে। চাষিরা ভালো দাম পাবেন না।
ভারত এখন আমাদের পাটসুতার দ্বিতীয় প্রধান বাজার। সেখানে বাড়তি শুল্ক দিয়ে প্রবেশ করতে হলে বাংলাদেশি সুতার দাম বাড়বে, ভারতের ক্রেতাদের বেশি ব্যয় করতে হবে। এতে ভারতীয় ক্রেতারা বাংলাদেশি সুতা আমদানি কমিয়ে দেবে। বাংলাদেশের পাটপণ্য প্রতিযোগিতায় সক্ষমতা হারাবে
প্রথম আলো: দেশের পাটশিল্পের পাটপণ্য উৎপাদনের ক্ষমতা মোট চাহিদার তুলনায় কতটা বেশি? 
আহমদ হোসেন: আমাদের উৎপাদনক্ষমতা চাহিদার তুলনায় অনেক বেশি হয়ে গেছে। মিলগুলো তার উৎপাদনক্ষমতার গড়ে ৬০ শতাংশের বেশি ব্যবহার করতে পারছে না। অনেক মিল বন্ধ হয়ে গেছে। অনেক মিল পাটের সঙ্গে সুতার দাম মেলাতে পারছে না—এর মানে হলো, পাট কিনে সুতা তৈরি করতে যে খরচ তার চেয়ে সুতার দাম কম। শ্রমিকের সংকটও আছে। আমার নিজের কারখানায় দুই বছর আগে ৯০ শতাংশ সক্ষমতা ব্যবহার করতে পারতাম, এখন শ্রমিকের অভাবে ৭০ শতাংশ ব্যবহার করতে পারছি।
প্রথম আলো: তাহলে পাটকলগুলো কি দাম কমিয়ে পণ্য বিক্রি করার প্রতিযোগিতায় নেমেছে? 
আহমদ হোসেন: হ্যাঁ, এ প্রবণতা আছে। অনেক মিল লোকসানে বিক্রি করছে। ভবিষ্যতে লাভের আশায় মিল চালিয়ে রাখা, ব্যাংকের সঙ্গে লেনদেন ঠিক রাখা ইত্যাদি কারণে তারা এটা করছে।
প্রথম আলো: ভারত অভিযোগ করেছে, বাংলাদেশি রপ্তানিকারকেরা তাদের উৎপাদন খরচের চেয়ে কম দামে পাটপণ্য রপ্তানি করছে। উৎপাদন খরচের চেয়ে কম দামে বিক্রি করে বাংলাদেশের লাভ কী?
আহমদ হোসেন: একটা দিক বিবেচনায় নিতে হবে যে ভারতে রপ্তানি হয় নিম্নমানের পণ্য। ভালো পাটসুতা তুরস্কে রপ্তানি করে কেউ হয়তো বেশ আয় করেছে। নিম্নমানের পণ্যটি ভারতে কম দামে বিক্রি করেও সার্বিকভাবে লোকসান হয়নি। কারণ কোম্পানির হিসাব তো সার্বিক হিসাব। কোম্পানি তো আর বাজারভিত্তিক লাভের হিসাব করে না। আর একটা নির্দিষ্ট সময়ের জন্য এটা কিছু কিছু ক্ষেত্রে হতে পারে। তবে এখন আর ভারতে স্বাভাবিক দামের চেয়ে কম দামে কেউ পাটপণ্য রপ্তানি করছে না।
দামটা আসলে নির্ভর করে বাজারের চাহিদা ও সরবরাহের ওপর। তখন চাহিদা কম ছিল। ভারতীয় আমদানিকারকেরাও বিভিন্নজনের কাছে গিয়ে প্রতিযোগিতা তৈরি করে কম দামে পণ্য কিনেছে। এটাও দাম কমে যাওয়ার কারণ। এ ছাড়া ভারত ডাম্পিং তদন্তের ক্ষেত্রে পাটপণ্য রপ্তানিতে নগদ সহায়তার বিষয়টি বিবেচনায় নেয়নি। রপ্তানিকারকেরা কিছুটা কম দামে পণ্য বিক্রি করলেও নগদ সহায়তা পেয়ে পুষিয়ে নিয়েছে।
প্রথম আলো: ভারত তো নগদ সহায়তার বিরুদ্ধে কাউন্টার ভেইলিং শুল্কের তদন্তও শুরু করেছিল। তা আপাতত স্থগিত আছে। তাহলে কি নগদ সহায়তা দেওয়া ঝুঁকিপূর্ণ? এটা কি বন্ধ করে দেওয়া উচিত?
আহমদ হোসেন: নগদ সহায়তা বন্ধ করে দিলে পাটশিল্প খাত আরও সংকটে পড়বে। এটা বন্ধ করা উচিত হবে না। টিকে থাকার জন্য এটা দরকার।
প্রথম আলো: অ্যান্টিডাম্পিং শুল্ক ঠেকানো বা বিদেশি পণ্যের ওপর এ ধরনের শুল্ক আরোপের ক্ষেত্রে বাংলাদেশের প্রাতিষ্ঠানিক সক্ষমতা কতটুকু? ট্যারিফ কমিশন কি সঠিকভাবে দায়িত্ব পালন করছে?
আহমদ হোসেন: ট্যারিফ কমিশন ভারতের অ্যান্টিডাম্পিং শুল্ক ঠেকাতে আমাদের নানাভাবে সহায়তা করেছে। তবে তাদের প্রতি সম্মান রেখেই বলছি, আমাদের সক্ষমতা ভারতের তুলনায় অনেক কম। ভারতের ডিরেক্টরেট অব অ্যান্টিডাম্পিং অ্যান্ড অ্যালাইড ডিউটিজ (ডিজিএডি) খুবই পেশাদারি একটি সংস্থা। বাংলাদেশের ট্যারিফ কমিশনকে শক্তিশালী করা দরকার। এখন যারা ট্যারিফ কমিশনে আছেন, তাঁরা তাত্ত্বিক জ্ঞানসম্পন্ন। সেখানে আর্থিক বিশ্লেষক, সনদধারী হিসাববিদসহ দক্ষ জনবল থাকা দরকার।
প্রথম আলো: আপনারা তো বস্ত্র ও পাট প্রতিমন্ত্রীর সঙ্গে গত বুধবার বৈঠক করেছেন। তিনি আপনাদের কী বললেন?
আহমদ হোসেন: তিনি আমাদের বলেছেন যে সরকার বিষয়টি দেখছে। ইতিমধ্যে বাণিজ্য মন্ত্রণালয় ভারতীয় হাইকমিশনের সঙ্গে কথা বলেছে। একটি প্রতিনিধিদলও ভারতে যাবে, তখন বিষয়টি নিয়ে আলোচনা হবে।
