
বার্ষিক উন্নয়ন কর্মসূচির হালনাগাদ পরিস্থিতি তুলে ধরতে সংবাদ সম্মেলন করলেন পরিকল্পনামন্ত্রী আ হ ম মুস্তফা কামাল। গতকাল রোববার পরিকল্পনা মন্ত্রণালয়ের এনইসি সম্মেলন কক্ষে এ সংবাদ সম্মেলন অনুষ্ঠিত হয়; যেখানে চলতি অর্থবছরের প্রথম পাঁচ মাসে (জুলাই-নভেম্বর) এডিপির বাস্তবায়ন চিত্র তুলে ধরা হয়।এতে বলা হয়, আলোচ্য সময়ে মোট এডিপির মাত্র ২১ শতাংশ বাস্তবায়ন করা সম্ভব হয়েছে, যার অর্থমূল্য ১৫ হাজার ৮৯৭ কোটি টাকা। আর গত অর্থবছরের একই সময়ে ২০ শতাংশ এডিপি বাস্তবায়িত হয়েছিল। টাকার অঙ্কে যার পরিমাণ ১৩ হাজার ১৫৬ কোটি টাকা।উল্লেখ্য, চলতি অর্থবছরে পরিকল্পনা কমিশনের আওতাধীন ৮০ হাজার ৩১৫ কোটি টাকার এডিপি গ্রহণ করা হয়েছে। এ ছাড়া স্বায়ত্তশাসিত প্রতিষ্ঠানগুলোর উন্নয়ন ব্যয়ের পাঁচ হাজার ৬৮৫ কোটি টাকার প্রকল্পও এডিপিতে অন্তর্ভুক্ত করা হয়েছে। সব মিলিয়ে ৮৬ হাজার কোটি টাকার এডিপি বাস্তবায়ন হচ্ছে। গতবার পরিকল্পনা কমিশনের আওতাধীন এডিপির আকার ছিল ৬৫ হাজার ৮৭২ কোটি টাকা।সাধারণত পরিকল্পনা কমিশনের বাস্তবায়ন, পরিবীক্ষণ ও মূল্যায়ন বিভাগ (আইএমইডি) প্রতি মাসে এডিপির তথ্য হালনাগাদ করে থাকে এবং তা ওয়েবসাইটে দিয়ে দেওয়া হয়। সেখান থেকে নিয়েই সংবাদপত্রসহ গণমাধ্যমে এডিপিবিষয়ক সংবাদ পরিবেশন করা হয়। আর কোনো পরিকল্পনামন্ত্রী বিগত কয়েক বছরে সংবাদ সম্মেলন করে এডিপির মাসওয়ারি চিত্র তুলে ধরেননি।বাস্তবায়ন পরিস্থিতি: সংবাদ সম্মেলনে জানানো হয়, প্রথম পাঁচ মাসে পররাষ্ট্র মন্ত্রণালয় কোনো টাকা খরচ করতে পারেনি। পররাষ্ট্র মন্ত্রণালয়ের তিনটি প্রকল্পে ৯৫ কোটি টাকা বরাদ্দ রয়েছে।অন্যদিকে বরাদ্দের ১০ শতাংশের কম খরচ করেছে আরও ১৪টি মন্ত্রণালয় ও বিভাগ। এগুলো হলো মন্ত্রিপরিষদ বিভাগ, জনপ্রশাসন মন্ত্রণালয়, অভ্যন্তরীণ সম্পদ বিভাগ (আইআরডি), পরিসংখ্যান ও তথ্য ব্যবস্থাপনা বিভাগ, পানিসম্পদ মন্ত্রণালয়, শ্রম ও কর্মসংস্থান মন্ত্রণালয়, নির্বাচন কমিশন সচিবালয়, ভূমি মন্ত্রণালয়, আইএমইডি, সমাজকল্যাণ মন্ত্রণালয়, শিল্প মন্ত্রণালয়, রেলপথ মন্ত্রণালয়, পাবর্ত্য চট্টগ্রামবিষয়ক মন্ত্রণালয় ও সেতু বিভাগ।এদিকে বরাদ্দপ্রাপ্ত শীর্ষ ১৫টি মন্ত্রণালয় ও বিভাগের অনূকূলে চলতি এডিপির ৬৫ হাজার ১৬১ কোটি টাকা রয়েছে। জুলাই-নভেম্বর মাসে এসব মন্ত্রণালয় ১৩ হাজার ৯৭০ কোটি টাকা খরচ করেছে, যা প্রায় বরাদ্দের প্রায় ২১ শতাংশ।সংবাদ সম্মেলনে পরিকল্পনামন্ত্রী বলেন, ‘প্রকল্প পরিচালক বদলি হওয়ায় কাজের অনেক সমস্যা হয়। এখন থেকে পরিচালক বদলের আগে পরিকল্পনা কমিশনের সঙ্গে আলাপ-আলোচনা করতে হবে।’ তিনি জানান, প্রকল্পের কাজ সারা বছরই হয়, কিন্তু প্রথম দিকে ঠিকাদারকে বিল পরিশোধ করে না বাস্তবায়নকারী সংস্থা। তাই এডিপির বাস্তবায়ন হার কম দেখা যায়। কিন্তু মাঠের চিত্র ভিন্ন। শেষ তিন মাসে ঠিকাদারদের বিল দেওয়া হয়।ঢাকা-চট্টগ্রাম চার লেন প্রকল্প প্রসঙ্গে পরিকল্পনামন্ত্রী বলেন, ‘একদম দিনক্ষণ দিয়ে বলা যাবে না এই প্রকল্প কবে শেষ হবে। তবে আমি আশাবাদী, আগামী অর্থবছরের মধেই এই প্রকল্পের কাজ শেষ হবে।’সংবাদ সম্মেলনে জানানো হয়, প্রকল্প বাস্তবায়নে ১১ ধরনের সমস্যা রয়েছে। এগুলোর মধ্যে অন্যতম হলো ভূমি সমস্যা, কর্মপরিকল্পনা তৈরি না করা, নির্মাণক্ষেত্রে তফসিল হার বারবার পরিবর্তন, স্থাপনার অসম্পূর্ণ নকশা প্রণয়ন, পরামর্শক নিয়োগে বিলম্ব, ঘন ঘন প্রকল্প পরিচালক বদল, জনবল নিয়োগে বিলম্ব, প্রকল্প প্রস্তাবে গলদ, দরপত্র-প্রক্রিয়ায় বিলম্ব, এডিপিতে অপর্যাপ্ত বরাদ্দ এবং বিদেশি সহায়তাপুষ্ট প্রকল্পে অর্থ প্রাপ্তিতে সমস্যা।হিসাবের লুকোচুরি: জুলাই-নভেম্বর মাসের এডিপির বাস্তবায়ন হার নির্ধারণ করতে কিছুটা লুকোচুরি করা হয়েছে। এবারই প্রথমবারের মতো থোক বরাদ্দের টাকা বাদ দিয়ে এডিপির আকার ধরে বাস্তবায়ন পরিস্থিতি তুলে ধরা হয়েছে। এবার বিশেষ সহায়তা ও থোক বরাদ্দসহ মূল এডিপির আকার হলো ৮০ হাজার ৩১৫ কোটি টাকা। এর মধ্যে বিশেষ সহায়তা ও থোক বরাদ্দের পরিমাণ চার হাজার ৪৯৭ কোটি টাকা।প্রতিমাসে মূল এডিপি ধরেই বাস্তবায়ন হার হিসাব করা হয়। কিন্তু এবার বাস্তবায়ন হার বেশি দেখাতে গিয়ে থোক বরাদ্দের অর্থ বাদ দেওয়া হয়েছে। থোক বরাদ্দ বাদ দিয়ে এডিপির আকার ধরা হয়েছে ৭৫ হাজার ৮১৮ কোটি ৯৬ লাখ টাকা। আর আলোচ্য সময়ে খরচ হয়েছে ১৫ হাজার ৮৯৭ কোটি টাকা। তাই হিসাবে বাস্তবায়ন হার ২১ শতাংশ হয়েছে।যদি অন্য মাসের মতো এডিপির আকার ৮০ হাজার ৩১৫ কোটি টাকা ধরা হতো, তাহলে বাস্তবায়ন হার হতো ১৯ দশমিক ৭৯ শতাংশ। এ হিসাব ধরা হলে এডিবি বাস্তবায়ন হতো জুলাই-নভেম্বর সময়ে বিগত পাঁচ বছরের মধ্যে সর্বনিম্ন।আইএমইডির একজন দায়িত্বশীল কর্মকর্তা প্রথম আলোকে জানিয়েছেন, আইএমইডি চলতি অর্থবছরের প্রথম পাঁচ মাসের বাস্তবায়ন হার হিসাব করেছে থোক বরাদ্দসহ মূল এডিপি ধরেই। আইএমইডির সেই হিসাবে আলোচ্য সময়ে বাস্তবায়ন হার ২০ শতাংশই রয়েছে। কিন্তু পরিকল্পনা কমিশনের কার্যক্রম বিভাগ বাস্তবায়ন হার বেশি দেখানোর জন্য থোক বরাদ্দ বাদ দেওয়া হয়েছে।
