
কাউকে পিছিয়ে রাখা যাবে না। ২০৩০ সালের মধ্যে সবার জন্য মানসম্পন্ন জীবনযাপনের সুযোগ তৈরি করতে হবে। এ জন্য সরকারের পাশাপাশি বেসরকারি খাতের অংশগ্রহণ নিশ্চিত করতে হবে। আবার সবার কাজের সমন্বয় ও জবাবদিহি দরকার।
আজ বুধবার সকালে শুরু হওয়া দিনব্যাপী নাগরিক সম্মেলনের উদ্বোধনী অনুষ্ঠানে বক্তারা এসব কথা বলেন। টেকসই উন্নয়ন লক্ষ্যমাত্রা (এসডিজি) বাস্তবায়নে নাগরিক প্লাটফর্ম রাজধানীর কৃষিবিদ ইনস্টিটিউট মিলনায়তনে এই নাগরিক সম্মেলনের আয়োজন করেছে। সকালে জাতীয় সংগীতের মাধ্যমে অনুষ্ঠান শুরু হয়।
অনুষ্ঠানে বেসরকারি গবেষণা সংস্থা সেন্টার ফর পলিসি ডায়ালগের (সিপিডি) চেয়ারম্যান রেহমান সোবহান বলেন, এসডিজি অর্জনে নির্দিষ্ট পদক্ষেপ নিতে হবে। বিশেষ করে পিছিয়ে পড়া জনগোষ্ঠীর চাহিদার ভিত্তিতে ব্যবস্থা নিতে হবে। তবে সরকার ও বেসরকারি উদ্যোগের সমন্বয় রাখতে হবে।
ইমেরিটাস অধ্যাপক আনিসুজ্জামান বলেন, বিভিন্ন খাতে মানুষ এত উন্নতি করার পরও অনেক মানুষ এখনো বৈষম্যের শিকার। পৃথিবীর বেশির ভাগ সম্পদ কিছু মানুষের হাতে। তাই বলা যাবে না মানুষের সামগ্রিক উন্নতি হয়েছে।
অনুষ্ঠানে সভাপতিত্ব করেন সিপিডির বিশেষ ফেলো ও এসডিজি বাস্তবায়নে নাগরিক প্লাটফর্মের আহবায়ক দেবপ্রিয় ভট্টাচার্য। এ ছাড়া বক্তব্য দেন সিপিডির বিশেষ ফেলো মোস্তাফিজুর রহমান, সাবেক তত্ত্বাবধায়ক সরকারের উপদেষ্টা রাশেদা কে চৌধূরী ও সুলতানা কামাল, ঢাকা চেম্বারের সাবেক সভাপতি আসিফ ইব্রাহিম প্রমুখ। এখন বিভিন্ন অধিবেশন চলছে।
