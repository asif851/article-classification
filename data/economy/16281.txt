
টানা পাঁচ কার্যদিবস সূচক বেড়েছে ঢাকা স্টক এক্সচেঞ্জে (ডিএসই)। আজ মঙ্গলবার সপ্তাহের তৃতীয় কার্যদিবসে লেনদেনের একপর্যায়ে কিছুটা মুনাফা তুলে নেওয়ার প্রবণতা লক্ষ করা যায়। তবে লেনদেন শেষে সূচক ও লেনদেন উভয়ই বৃদ্ধি পায় ডিএসইতে। অন্যদিকে চট্টগ্রাম স্টক এক্সচেঞ্জে (সিএসই) সূচক বাড়লেও আগের দিনের তুলনায় লেনদেনের পরিমাণ কমেছে।
আজ লেনদেন শেষে ডিএসইএক্স সূচক বৃদ্ধি পায় ৪ দশমিক ৬৬ পয়েন্ট। অবস্থান করে ৪৫৬৮ পয়েন্ট। লেনদেনের একপর্যায়ে সূচক কিছুটা কমে ডিএসইতে। পুঁজিবাজার বিশ্লেষকেরা বলছেন, টানা দরবৃদ্ধির পর কিছুটা মুনাফা তুলে নেন বিনিয়োগকারীরা। গত চার দিনে ডিএসইতে সূচক বেড়েছে প্রায় ৪১ পয়েন্ট। তাই কিছুটা ‘প্রফিট টেকিং’ প্রবণতা ছিল। তবে লেনদেন শেষে আজ আবারও বেড়েছে সূচক। গত কার্যদিবসে লেনদেন শেষে ডিএসইএক্স সূচক ৬ দশমিক ২৫ পয়েন্ট বেড়ে হয় ৪৫৬৩ পয়েন্ট।
ডিএসইতে আজ মোট লেনদেন হয় ৪৭৫ কোটি ৮৫ লাখ টাকা, যা গতকালের চেয়ে ৫০ কোটি টাকা বেশি। গত কার্যদিবসে মোট লেনদেনের পরিমাণ ছিল ৪২৫ কোটি ২৭ লাখ টাকা।
সবচেয়ে বেশি লেনদেন হওয়া ১০টি কোম্পানি হলো শাহজিবাজার পাওয়ার কোম্পানি লিমিটেড, স্কয়ার ফার্মা, ডরিন পাওয়ার জেনারেশন অ্যান্ড ডিস্ট্রিবিউশন লিমিটেড, সিঙ্গার বিডি, লাফার্জ সুরমা সিমেন্ট লিমিটেড, আল হাজ টেক্সটাইল, মোবিল যমুনা বাংলাদেশ লিমিটেড, একমি ল্যাবরেটরিজ লিমিটেড, ন্যাশনাল টিউবস লিমিটেড ও বাংলাদেশ শিপিং করপোরেশন। আজ ৩১০টি কোম্পানি ও মিউচুয়াল ফান্ডের শেয়ারের লেনদেন হয়। এর মধ্যে ১৪০টি শেয়ারের দর বেড়েছে, কমেছে ১১২টির। অপরিবর্তিত আছে ৫৮টির দাম।
সিএসইতে আজ সার্বিক সূচক বেড়েছে ২২ দশমিক ৪৬ পয়েন্ট। গত কার্যদিবসে সার্বিক সূচক বাড়ে ৩৮ দশমিক ০৮ পয়েন্ট। মোট লেনদেন ছাড়িয়েছে ২২ কোটি ৭৬ লাখ টাকা, যা গত দিনের চেয়ে প্রায় ছয় কোটি টাকা কম। গত কার্যদিবসে মোট লেনদেন হয় ২৮ কোটি ৪৭ লাখ টাকা।
আজ হাতবদল হওয়া ২২৭টি কোম্পানি ও মিউচুয়াল ফান্ডের শেয়ারের মধ্যে দর বেড়েছে ৯৯টির, কমেছে ৮৮টির, অপরিবর্তিত আছে ৪০টির।
