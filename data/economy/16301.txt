
সপ্তাহের প্রথম কার্যদিবসেই সূচক ও লেনদেন কমেছে ঢাকার পুঁজিবাজারে। সূচক কমেছে চট্টগ্রাম স্টক এক্সচেঞ্জেও।
আজ রোববার লেনদেন শেষে ঢাকা স্টক এক্সচেঞ্জে প্রধান সূচক ডিএসইএক্স ৬ পয়েন্ট কমে অবস্থান করছে ৪৫৭৯ পয়েন্টে। মোট লেনদেন হয়েছে ৪৭০ কোটি ৬৯ লাখ টাকা। গত কার্যদিবসে ডিএসইতে লেনদেনের পরিমাণ ছিল ৫১১ কোটি ৯০ লাখ টাকা।
ডিএসইতে আজ দিনভর সূচকের মিশ্র প্রবণতা লক্ষ করা যায়। পুঁজিবাজার বিশ্লেষকেরা বলছেন, বর্তমান বাজার বেশ শিথিল আছে। সূচক অল্প বাড়ছে, অল্প কমছে। এমন অবস্থায় ধীরে–সুস্থে বিনিয়োগ করছেন বিনিয়োগকারীরা। মাঝেমধ্যে মুনাফা তুলে নেওয়ার প্রবণতা লক্ষ করা যাচ্ছে বিনিয়োগকারীদের মধ্যে।
ডিএসইতে সবচেয়ে বেশি লেনদেন হওয়া ১০টি কোম্পানি হলো শাহজিবাজার পাওয়ার কোম্পানি লিমিটেড, ন্যাশনাল টিউবস লিমিটেড, আমান ফিড, মোবিল যমুনা বাংলাদেশ লিমিটেড, বাংলাদেশ স্টিল রি–রোলিং মিলস লিমিটেড, লাফার্জ সুরমা সিমেন্ট, আল হাজ টেক্সটাইল লিমিটেড, কাশেম ড্রাইসেল, বেক্সিমকো ফার্মা ও স্কয়ার ফার্মা।
৩২১টি কোম্পানি ও মিউচুয়াল ফান্ডের শেয়ারের লেনদেন হয়। এর মধ্যে ৮৩টির শেয়ারের দর বেড়েছে, কমেছে ১৬৮টির। অপরিবর্তিত আছে ৭০টির।
চট্টগ্রাম স্টক এক্সচেঞ্জে আজ সার্বিক সূচক কমেছে ২২ দশমিক ৭৭ পয়েন্ট। মোট লেনদেন হয়েছে ২৬ কোটি টাকা। হাতবদল হওয়া ২৬০টি কোম্পানি ও মিউচুয়াল ফান্ডের শেয়ারের মধ্যে দর বেড়েছে ৮১টির, কমেছে ১৪১টির, অপরিবর্তিত আছে ৩৮টির দর।
