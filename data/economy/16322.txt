
গতকালের মতো আজ বুধবারও মিশ্র প্রবণতায় শেষ হয়েছে দেশের শেয়ারবাজারের লেনদেন। দিন শেষে দুই বাজারেই অধিকাংশ কোম্পানির শেয়ারের দাম কমেছে। তবে ডিএসইতে সূচক ও লেনদেন বাড়লেও কমেছে সিএসইতে।প্রধান শেয়ারবাজার ঢাকা স্টক এক্সচেঞ্জ (ডিএসই) সূত্রে জানা যায়, ডিএসইতে আজ ৫৩০ কোটি টাকার শেয়ার লেনদেন হয়েছে, যা গতকালের চেয়ে ৭৪ কোটি টাকা বেশি। গতকাল এই বাজারে ৪৫৬ কোটি টাকার লেনদেন হয়েছিল।অন্যদিকে চট্টগ্রাম স্টক এক্সচেঞ্জের (সিএসই) লেনদেন ৩৪ কোটি টাকায় দাঁড়িয়েছে, যা গতকালের চেয়ে দুই কোটি টাকা কম। গতকাল এই বাজারে ৩৬ কোটি টাকার শেয়ার ও মিউচুয়াল ফান্ডের লেনদেন হয়।এদিকে দিনের লেনদেন শেষে ডিএসইর ডিএসইএক্স সূচক দশমিক ৫৬ পয়েন্ট বেড়ে দাঁড়ায় ৪১২৮ দশমিক ১৮ পয়েন্টে।এর আগে সকাল সাড়ে ১০টায় সূচকের ঊর্ধ্বমুখী প্রবণতায় ডিএসইতে লেনদেন শুরু হয়। এক পর্যায়ে সূচক ৫২ পয়েন্ট বেড়ে যায়। এরপর থেকে সূচক বাড়ার হার কমতে শুরু করে, যা শেষ পর্যন্ত অব্যাহত ছিল।ডিএসইতে আজ ২৮৯টি প্রতিষ্ঠানের শেয়ার ও মিউচুয়াল ফান্ড হাতবদল হয়েছে। এর মধ্যে ১১৫টির দাম বেড়েছে; কমেছে ১৪৬টির আর অপরিবর্তিত রয়েছে ২৮টি প্রতিষ্ঠানের শেয়ারের দাম।সিএসইতে আজ সূচক সামান্য কমেছে। লেনদেন শেষে সিএসইর সার্বিক মূল্যসূচক গতকালের চেয়ে ১৩ পয়েন্ট কমে অবস্থান করছে ১২ হাজার ৭১৯ পয়েন্টে।
আজ সিএসইতে হাতবদল হওয়া ২০৪টি প্রতিষ্ঠানের মধ্যে ৭০টির দাম বেড়েছে; কমেছে ১১৪টির আর অপরিবর্তিত রয়েছে ২০টি প্রতিষ্ঠানের শেয়ারের দাম।
ডিএসইতে আজ লেনদেনে শীর্ষে ছিল ওষুধ খাতের কোম্পানি স্কয়ার ফার্মার। প্রতিষ্ঠানটির ৩২ কোটি টাকার শেয়ার লেনদেন হয়। এ ছাড়া লেনদেনে শীর্ষে থাকা প্রতিষ্ঠানগুলোর মধ্যে রয়েছে গ্রামীণফোন, বিএসসিসিএল, অ্যাকটিভ ফাইন, অলিম্পিক ইন্ডাস্ট্রিজ, পদ্মা অয়েল, মেঘনা পেট্রোলিয়াম, ইউনাইটেড এয়ার, তাল্লু স্পিনিং, হেইডেলবার্গ সিমেন্ট প্রভৃতি। 
 
