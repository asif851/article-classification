
ফ্ল্যাট, প্লট কিনলে অর্থের উৎস সম্পর্কে প্রশ্ন না করার দাবি জানিয়েছে রিয়েল এস্টেট অ্যান্ড হাউজিং অ্যাসোসিয়েশন অব বাংলাদেশ (রিহাব)। রিহাব বলেছে, অর্থ পাচার ঠেকাতে কোনো শর্ত ছাড়া আবাসন খাতে অপ্রদর্শিত অর্থ বিনিয়োগের সুযোগ দেওয়া প্রয়োজন। এ জন্য আয়কর অধ্যাদেশের ১৯বি ধারা সংশোধন করে যুগোপযোগী করা জরুরি। কালো টাকা ব্যবহারে অন্তত আগামী ১০ বছর প্রশ্ন না করার দাবি জানিয়েছেন এই সংগঠনের নেতৃবৃন্দ। 
আজ শনিবার রাজধানী সিরডাপ মিলনায়তনে এক সংবাদ সম্মেলনে আগামী অর্থবছরের বাজেট প্রস্তাবে এসব দাবি জানানো হয়। সংবাদ সম্মেলনে আরও জানানো হয়, নির্মাণশিল্পের কাঁচামাল এমএস রডের ওপর ১৫ শতাংশ ভ্যাট আরোপ করা হলে এই শিল্প ক্ষতিগ্রস্ত হবে। এতে খরচ বাড়বে। এই ভ্যাট হার দেড় শতাংশ করার প্রস্তাব দেয় রিহাব। এ ছাড়া আবাসন খাতের নিবন্ধন ব্যয় ১৪ শতাংশ। এটি ৭ শতাংশে নামিয়ে আনার সুপারিশ করেছে রিহাব। রিহাবের ভারপ্রাপ্ত সভাপতি লিয়াকত আলী ভুঁইয়া বলেন, ‘অপ্রদর্শিত আয়ে ফ্ল্যাট, জমি কিনলে সরকারের বিভিন্ন সংস্থা অর্থের উৎস সম্পর্কে প্রশ্ন করতে পারে। আমরা চাই, ঢালাওভাবে প্রশ্ন না করে যাদের সন্দেহ হবে, তাদেরই যেন প্রশ্ন করা হয়।’
