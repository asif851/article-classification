
দেশের পুঁজিবাজারে তালিকাভুক্ত পাঁচটি কোম্পানি গতকাল বৃহস্পতিবার শেয়ারধারীদের জন্য বিভিন্ন হারে লভ্যাংশ ঘোষণা করেছে।এর মধ্যে ইবিএলের পরিচালনা পর্ষদ গত ৩১ ডিসেম্বর শেষ হওয়া অর্থবছরের জন্য ২০ শতাংশ নগদ লভ্যাংশ প্রদানের ঘোষণা দিয়েছে। ব্যাংকটির বার্ষিক সাধারণ সভা (এজিএম) আগামী ৩১ মার্চ অনুষ্ঠিত হবে। রেকর্ড ডেট ১১ মার্চ। প্রতিষ্ঠানটি জানিয়েছে, ৩১ ডিসেম্বর পর্যন্ত তাদের কনসোলিডেটেড ইপিএস দাঁড়িয়েছে ৩ টাকা ৫০ পয়সা।আইডিএলসির পরিচালনা পর্ষদ শেয়ারধারীদের জন্য ১০ শতাংশ নগদ ও ২৫ শতাংশ বোনাস লভ্যাংশ ঘোষণা করেছে। এ প্রতিষ্ঠানের এজিএম হবে ৩০ মার্চ। আর রেকর্ড ডেট ৯ মার্চ। প্রতিষ্ঠানটি জানায়, গত ৩১ ডিসেম্বর পর্যন্ত তাদের নিট মুনাফা হয়েছে ১২৪ কোটি টাকা ও কনসোলিডেটেড ইপিএস দাঁড়ায় ৬ টাকা ১৯ পয়সা।এস আলম কোল্ড রোল্ড স্টিলের পরিচালনা পর্ষদ শেয়ারধারীদের জন্য ১৫ শতাংশ নগদ লভ্যাংশ ঘোষণা করেছে। প্রতিষ্ঠানটির এজিএম ২৮ মার্চ অনুষ্ঠিত হবে। রেকর্ড ডেট ৯ মার্চ। তারা জানায়, গত ৩০ সেপ্টেম্বর পর্যন্ত তাদের কর-পরবর্তী নিট মুনাফা হয়েছে ৯ কোটি টাকা।আইপিডিসির পরিচালনা পর্ষদ ৫ শতাংশ নগদ ও ১০ শতাংশ বোনাস লভ্যাংশ ঘোষণা করেছে। তাদের এজিএম হবে ২৯ এপ্রিল। রেকর্ড ডেট ৯ মার্চ। প্রতিষ্ঠানটি জানায়, গত ৩১ ডিসেম্বর পর্যন্ত তাদের কর-পরবর্তী নিট মুনাফা হয়েছে ১৬ কোটি টাকা।প্রাইম ফাইন্যান্সের পরিচালনা পর্ষদ শেয়ারধারীদের জন্য ১২ দশমিক ৫০ শতাংশ নগদ লভ্যাংশ ঘোষণা করেছে। প্রতিষ্ঠানটির এজিএম ৩০ মার্চ অনুষ্ঠিত হবে। রেকর্ড ডেট ৯ মার্চ। প্রাইম ফাইন্যান্স জানায়, গত ৩১ ডিসেম্বর পর্যন্ত তাদের কর-পরবর্তী নিট মুনাফা হয়েছে ৪৭ কোটি টাকা। এই সময়ে ইপিএস দাঁড়িয়েছে ১ টাকা ৫৯ পয়সা।সূচক বেড়েছে দুই বাজারে: পরপর দুই দিন পতনের পর গতকাল দেশের শেয়ারবাজারের মূল্যসূচক বেড়েছে। দুই বাজারেই অধিকাংশ কোম্পানির শেয়ারের দাম বেড়েছে। তবে আগের দিনের চেয়ে লেনদেন কমেছে।প্রধান শেয়ারবাজার ঢাকা স্টক এক্সচেঞ্জের (ডিএসই) প্রধান সূচক ডিএসইএক্স ২১ পয়েন্ট বেড়ে ৪ হাজার ৭৬৩ পয়েন্টে উন্নীত হয়েছে। একই সঙ্গে ডিএসই শরিয়াহ সূচক ৪ পয়েন্ট ও ডিএস৩০ সূচক ২ পয়েন্ট বেড়েছে।ডিএসইর পাশাপাশি চট্টগ্রাম স্টক এক্সচেঞ্জেও (সিএসই) সূচক বেড়েছে। এই বাজারের সার্বিক মূল্যসূচক ৫৭ পয়েন্ট বেড়ে দাঁড়িয়েছে ১৪,৫৪৩।আগের কার্যদিবস বুধবার ডিএসইএক্স সূচক কমেছিল ৫৯ পয়েন্ট। আর সিএসইর সার্বিক মূল্যসূচক কমেছিল ১৬৮ পয়েন্ট।ডিএসইতে গতকাল ৩০৫টি প্রতিষ্ঠানের শেয়ার ও মিউচুয়াল ফান্ড লেনদেন হয়েছে। এর মধ্যে আগের তুলনায় ১৪৭টির দাম বেড়েছে, কমেছে ১০৯টির ও অপরিবর্তিত থাকে ৪৯টি প্রতিষ্ঠানের শেয়ারের। এদিন ডিএসইতে মোট ২৯৬ কোটি টাকার শেয়ার লেনদেন হয়েছে। এই লেনদেন আগের দিন বুধবারের ৩৪২ কোটি টাকার চেয়ে ৪৬ কোটি টাকা কম।সিএসইতে এদিন ২৩২টি প্রতিষ্ঠানের শেয়ার ও মিউচুয়াল ফান্ড লেনদেন হয়েছে। এর মধ্যে আগের চেয়ে ১০৭টির দাম বেড়েছে, কমেছে ৮১টির ও অপরিবর্তিত ছিল ৪৪টি প্রতিষ্ঠানের শেয়ারের। সিএসইতে গতকাল ২৩ কোটি টাকার শেয়ার লেনদেন হয়েছে, যা আগের দিন বুধবারের চেয়ে তিন কোটি টাকা কম।গতকাল ডিএসইতে লেনদেনের শীর্ষে ছিল শাহজিবাজার পাওয়ার কোম্পানি। প্রতিষ্ঠানটির ১৩ কোটি টাকার শেয়ার লেনদেন হয়। এ ছাড়া লেনদেনের শীর্ষ দশে থাকা অন্য প্রতিষ্ঠানগুলোর মধ্যে রয়েছে আইডিএলসি, ইউসিবিএল, এসিআই, লাফার্জ সুরমা সিমেন্ট, এমজেএল বিডি, সামিট অ্যালায়েন্স পোর্ট, বিএসসিসিএল, স্কয়ার ফার্মা ও বঙ্গজ।
