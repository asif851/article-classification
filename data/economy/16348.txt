
রাজনৈতিক কারণে বর্তমান সরকারের আমলে লাইসেন্স পাওয়া নতুন নয় ব্যাংকেও সরকারের আমানত রাখার সিদ্ধান্ত নেওয়া হয়েছে। ব্যাংকগুলোর মূল উদ্যোক্তারা সবাই ক্ষমতাসীন দলের শীর্ষস্থানীয় প্রভাবশালী হওয়ায় তাঁদের জোর তদবিরে এই সিদ্ধান্ত হয়েছে বলে জানা গেছে।
এতদিন কোনো ব্যাংক স্থাপনের অন্তত পাঁচ বছর না পার হলে সেই ব্যাংকে সরকারের আমানত রাখা হতো না। এই নির্দেশনা সংশোধন করে সম্প্রতি অর্থ মন্ত্রণালয় থেকে একটি প্রজ্ঞাপন জারি করা হয়েছে।
বাংলাদেশ ব্যাংকও গতকাল মঙ্গলবার এই প্রজ্ঞাপন ধরে একটি সার্কুলার জারি করেছে।
সরকারি প্রজ্ঞাপনে বলা হয়েছে, স্বায়ত্তশাসিত ও আধা স্বায়ত্তশাসিত সংস্থা প্রকল্প বাস্তবায়নের জন্য বার্ষিক উন্নয়ন কর্মসূচির (এডিপি) আওতায় সরকারের কাছ থেকে পাওয়া তহবিলের সর্বোচ্চ ২০ শতাংশ পর্যন্ত বাংলাদেশের ব্যাংকিং ব্যবসায় নিয়োজিত বেসরকারি ব্যাংকে আমানত রাখতে পারবে।
আর সরকারি, আধা সরকারি প্রতিষ্ঠান, স্বায়ত্তশাসিত ও আধা স্বায়ত্তশাসিত সংস্থা তাদের নিজস্ব মোট আমানতের সর্বোচ্চ ২৫ শতাংশ পর্যন্ত বেসরকারি ব্যাংকে রাখতে পারবে।
এর আগে একসময় স্বায়ত্তশাসিত ও আধা স্বায়ত্তশাসিত প্রতিষ্ঠানের সব ধরনের অর্থের পুরোটাই রাষ্ট্র খাতের ব্যাংকে রাখার বাধ্যবাধকতা ছিল। ২০০৩ সালে সরকারি নির্দেশে বেসরকারি ব্যাংকেও অর্থের একটি অংশ রাখার সুযোগ তৈরি করা হয়। তখন শর্ত দেওয়া হয়েছিল যেসব ব্যাংক স্থাপনের অন্তত পাঁচ বছর পার হয়নি, সেখানে এসব অর্থ রাখা যাবে না। এ দফাতে রাজনৈতিক বিবেচনাতে সে সিদ্ধান্ত বদল করা হয়েছে।
বর্তমান আওয়ামী লীগ সরকার ক্ষমতায় আসার পর নতুন নয়টি ব্যাংকের লাইসেন্স দেওয়া হয়। জানা গেছে, এই ব্যাংকগুলোতে সাধারণ মানুষ তেমন আমানত রাখছে না। ফলে ব্যাংক খাতে বিপুল উদ্বৃত্ত তারল্যের মধ্যেও এই ব্যাংকগুলোতে একধরনের নগদ সংকট তৈরি হয়েছে। বাংলাদেশ ব্যাংকের কাছেও এ বিষয়ে ব্যাংকগুলোর দিক থেকে অনুরোধ করা হয়েছে বলে নতুন একটি ব্যাংকের শীর্ষ নির্বাহী জানান।
ওই শীর্ষ নির্বাহী নাম প্রকাশ না করার শর্তে প্রথম আলোকে আরও বলেন, এই আমানতের সুদহার একটু কম হওয়ায় আগ্রহ থাকে সবার।
সরকারের এসব আমানত নিতে বিভিন্ন ধরনের ‘দেওয়া-নেওয়ার’ কথা বিভিন্ন সময় শোনা যায়। সে সঙ্গে আমানত নির্দিষ্ট কোনো ব্যাংকে রাখতেও সরকারের শীর্ষ পর্যায়ের প্রভাব বিস্তারের তথ্যও মেলে। বিশেষত রাষ্ট্র খাতের বিশেষায়িত ব্যাংক বেসিক ব্যাংকে আমানত রাখার জন্য এমন প্রভাাব বিস্তারের তথ্য পাওয়া যায়। আবার ভূতপূর্ব ওরিয়েন্টাল ব্যাংকে (বর্তমানে আইসিবি ইসলামী ব্যাংক) সরকারি সংস্থার আমানত নিতে নানা ধরনের দুর্নীতির কথা উঠে এসেছিল তত্কালে।
 
 
