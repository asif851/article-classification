
বাংলাদেশ ব্যাংকের রিজার্ভ থেকে অর্থ চুরির ঘটনায় গঠিত তদন্ত কমিটি অন্তর্বর্তীকালীন প্রতিবেদন অর্থমন্ত্রী আবুল মাল আবদুল মুহিতের কাছে জমা দিয়েছে।
আজ বুধবার সন্ধ্যা সোয়া ছয়টার দিকে সচিবালয়ে তদন্ত কমিটির প্রধান মোহাম্মদ ফরাসউদ্দিন অর্থমন্ত্রীকে এই প্রতিবেদন দেন। তাঁর সঙ্গে ছিলেন বাংলাদেশ ব্যাংকের গভর্নর ফজলে কবির এবং অর্থ মন্ত্রণালয়ের ব্যাংক ও আর্থিক প্রতিষ্ঠান বিভাগের অতিরিক্ত সচিব গকুল চাঁদ দাস ও বাংলাদেশ প্রকৌশল বিশ্ববিদ্যালয়ের (বুয়েট) অধ্যাপক মোহাম্মদ কায়কোবাদ।
প্রতিবেদন জমা দিয়ে বের হওয়ার সময় সাংবাদিকদের প্রশ্নের জবাবে মোহাম্মদ ফরাসউদ্দিন বলেন, অন্তর্বর্তীকালীন প্রতিবেদন মাত্র জমা হলো। এটি একটি বড় ধরনের ঘটনা। তাই প্রতিবেদনে কী আছে তা তা সরকার বলবে। সরকার এটা পরীক্ষা-নিরীক্ষা করবে। এ কারণে সরকারকে সময় দিতে হবে।
১৫ মার্চ বাংলাদেশ ব্যাংকের সাবেক গভর্নর মোহাম্মদ ফরাসউদ্দিনকে প্রধান করে তিন সদস্যের একটি কমিটি গঠন করা হয়। কমিটিকে এক মাসের মধ্যে অন্তর্বর্তীকালীন প্রতিবেদন দিতে বলা হয়েছিল। ৭৫ দিনের মধ্যে পূর্ণাঙ্গ প্রতিবেদন জমা দেবে কমিটি।
