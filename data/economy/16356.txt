
আগামী ২৫ বছরের মধ্যে বিশ্বের প্রথম লাখ কোটিপতির আসনে উঠে আসবেন মাইক্রোসফট প্রতিষ্ঠাতা বিল গেটস। এ সময়ে তাঁর সম্পদের পরিমাণ এক ট্রিলিয়ন ডলার (১ ট্রিলিয়ন বা ১ লাখ কোটি) ছাড়াবে।
আন্তর্জাতিক দাতব্য সংস্থা অক্সফামের এক গবেষণায় পাওয়া তথ্যে বলা হচ্ছে, ২৫ বছরের মধ্যে প্রথম লাখ কোটিপতি পেতে যাচ্ছে বিশ্ব। আর বর্তমানে বিশ্বের শীর্ষ ধনী বিল গেটসই পেতে পারেন সেই আসন। সম্প্রতি সুইজারল্যান্ডের দাভোসে ওয়ার্ল্ড ইকোনমিক ফোরামের (ডব্লিউইএফ) ৪৭তম বার্ষিক সম্মেলনে ‘অ্যান ইকোনমি ফর দ্য ৯৯%’ শীর্ষক গবেষণায় এ তথ্য জানায় সংস্থাটি।
গবেষণায় দেখা গেছে, ২০০৯ সাল থেকে বার্ষিক ১১ শতাংশ হারে বাড়ছে গেটসের সম্পদের পরিমাণ। আর সেই হিসাবে ৮৬ বছর বয়সে তিনি হতে পারেন বিশ্বের প্রথম ট্রিলিয়নিয়ার।
২০০৬ সালে গেটস যখন মাইক্রোসফট ছাড়েন, তখন তাঁর সম্পদের পরিমাণ ছিল ৫০ বিলিয়ন ডলার (১ বিলিয়ন বা ১০০ কোটি)। ২০১৬ সালে ফাউন্ডেশন ও ট্রাস্টের মাধ্যমে অর্থসম্পদ দাতব্যকাজে লাগানোর পরও গেটসের সম্পদের পরিমাণ দাঁড়িয়েছে ৭৫ বিলিয়ন ডলার। এ ছাড়া মার্কিন সাময়িকী ফোর্বসের হিসাবে বিল গেটসের বর্তমান সম্পদের পরিমাণ ৮৪ বিলিয়ন ডলার।
বিল গেটস দীর্ঘদিনের বন্ধু ওয়ারেন বাফেটের সঙ্গে মিলে ‘গিভিং প্লেজ’ নামের একটি কর্মসূচি চালু করেন। এই কর্মসূচির মাধ্যমে কোটিপতিদের তাঁদের সম্পদের কমপক্ষে অর্ধেক অংশ দাতব্যকাজে লাগানোর জন্য উত্সাহ দেওয়া হয়। দাতব্যকাজে অর্থ ব্যয় করার পরও দীর্ঘদিন ধরে শীর্ষ আসনে রয়েছেন গেটস।
অনুমিত বিশ্লেষণে অক্সফামের গবেষকেরা গেটসের সম্পদের প্রবৃদ্ধি ধরেছেন বার্ষিক ১১ শতাংশ হারে। তাঁরা বলছেন, ধনীদের আরও ধনী হতে খুব বেশি কষ্ট করতে হয় না।
দাভোসে আরেক গবেষণায় অক্সফাম জানায়, বিশ্বের শীর্ষ আট ধনীর সম্পদের পরিমাণ বিশ্বের অর্ধেক মানুষ, অর্থাৎ ৩৬০ কোটি মানুষের মোট সম্পদের সমান। সেই আটজনের তালিকায় রয়েছেন বিল গেটস, স্প্যানিশ ব্যবসায়ী অ্যামানসিও ওর্তেগা (৬৭ বিলিয়ন ডলার), মার্কিন ব্যবসায়ী ওয়ারেন বাফেট (৬০.৮ বিলিয়ন ডলার), মেক্সিকান ব্যবসায়ী কার্লোস স্লিম (৫০ বিলিয়ন ডলার), ই-কমার্স ওয়েবসাইট আমাজনের প্রধান জেফ বেজস (৪৫.২ বিলিয়ন ডলার), ফেসবুকের প্রতিষ্ঠাতা মার্ক জাকারবার্গ (৪৪.৬ বিলিয়ন ডলার), সফটওয়্যার নির্মাতা প্রতিষ্ঠান ওরাকলের প্রধান নির্বাহী ল্যারি অ্যালিসন (৪৩.৬ বিলিয়ন ডলার) ও নিউইয়র্কের সাবেক মেয়র মাইকেল ব্লুমবার্গ (৪০ বিলিয়ন ডলার)।
