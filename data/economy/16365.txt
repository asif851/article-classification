
শেরপুরের নালিতাবাড়ী উপজেলার নাকুগাঁও স্থলবন্দরে এবারে ভারত থেকে আমদানি করা কয়লা বেচাকেনা হচ্ছে না। কয়লার মান ভালো না হওয়ায় এবং দামও বেশি বলে স্থলবন্দরটি এখন ক্রেতাশূন্য।ক্রেতারা জানান, পার্শ্ববর্তী উপজেলার স্থলন্দর দিয়ে আমদানি করা কয়লার মান ভালো ও দাম কম হওয়ায় তাঁরা এখন সেদিকেই যাচ্ছেন।এই অবস্থায় ভারতের মেঘালয়ের ডালু রপ্তানিকারক সমিতির সঙ্গে কয়লার দাম কমানো নিয়ে আলোচনা শুরু হয়েছে বলে জানান আমদানি-রপ্তানিকারক সমিতির সাধারণ সম্পাদক এম এ হাকাম হীরা। বিষয়টির দ্রুত সমাধান হবে বলে তিনি আশা করেন।কয়লা বেচাকেনা না হওয়ায় শ্রমিকেরাও বেকার হয়ে পড়েছেন। নাকুগাঁও স্থলবন্দর শ্রমিক ইউনিয়নের সাধারণ সম্পাদক হাফিজুর রহমান বলেন, ‘কাজ না থাকায় সবাই বিপদের মধ্যে আছি।’ব্যবসায়ীরা জানান, এই স্থলবন্দর দিয়ে ডিসেম্বর থেকে এপ্রিল পর্যন্ত পাঁচ মাস ভারতের মেঘালয় রাজ্য থেকে কয়লা ও পাথর আমদানি হয়ে থাকে। এ কয়লা দেশের বিভিন্ন ইটভাটায় জ্বালানি হিসেবে ব্যবহার করা হয়।স্থানীয় কাস্টমস সূত্রমতে, এই স্থলবন্দর দিয়ে চলতি ২০১৩-১৪ অর্থবছরে এ পর্যন্ত ১৪ হাজার ৬০০ মেট্রিক টন কয়লা ও পাঁচ হাজার ৩০০ মেট্রিক টন পাথর আমদানি করা হয়েছে। এর আগের ২০১২-১৩ অর্থবছরে আমদানি হয় ৯৭ হাজার ৩৫০ মেট্রিক টন কয়লা ও নয় হাজার ৮৫০ মেট্রিক টন পাথর। এতে সরকারের রাজস্ব আয় হয়েছিল প্রায় ১৯ কোটি ১৯ লাখ টাকা।
