
চট্টগ্রাম স্টক এক্সচেঞ্জের (সিএসই) মালিকানা থেকে ব্যবস্থাপনা পৃথককরণ বা ডিমিউচুয়ালাইজেশনের স্কিম সর্বসম্মতভাবে গ্রহণ করা হয়েছে। শুক্রবার বিকেলে চট্টগ্রামের আগ্রাবাদে সিএসইর সম্মেলনকক্ষে আয়োজিত বিশেষ সাধারণ সভায় (ইজিএম) এ সিদ্ধান্ত নেওয়া হয়।সিএসইর প্রধান নির্বাহী কর্মকর্তা সৈয়দ সাজিদ হোসেন প্রথম আলো ডটকমকে জানান, ইজিএমে স্কিম গ্রহণ ছাড়া সংঘ স্মারক ও সংঘবিধির পরিবর্তন এবং প্রথম পরিচালনা পর্ষদের তালিকা বিশেষ সিদ্ধান্ত হিসেবে গ্রহণ করা হয়।সিএসইর এক বিজ্ঞপ্তিতে বলা হয়, সিএসইর সভাপতি আল মারুফ খান ইজিএম পরিচালনা করেন। এ সময় আরও উপস্থিত ছিলেন জ্যেষ্ঠ সহসভাপতি এম কে এম মহিউদ্দিন, এ এস এম শহিদুল্লাহসহ পরিচালনা পর্ষদের সদস্য ও ঊর্ধ্বতন কর্মকর্তারা।
