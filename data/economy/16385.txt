
২ হাজার ৮৬৫ কোটি টাকার আটটি উন্নয়ন প্রকল্প অনুমোদন দিয়েছে জাতীয় অর্থনৈতিক পরিষদের নির্বাহী কমিটি (একনেক)। এর মধ্যে সরকার নিজস্ব তহবিল থেকে দেবে ১ হাজার ৫৩৬ কোটি টাকা। আর প্রকল্প সাহায্য মিলবে ১ হাজার ৩২৯ কোটি টাকা।গতকাল মঙ্গলবার শেরেবাংলা নগরের এনইসি সম্মেলনকক্ষে একনেক সভা অনুষ্ঠিত হয়। এতে সভাপতিত্ব করেন প্রধানমন্ত্রী ও একনেকের চেয়ারপারসন শেখ হাসিনা। সভা শেষে পরিকল্পনামন্ত্রী আ হ ম মুস্তফা কামাল প্রকল্পগুলো সম্পর্কে সাংবাদিকদের অবহিত করেন।অনুমোদিত প্রকল্পগুলো হলো ৮৭ কোটি ৪৬ লাখ টাকার মোবারকপুর তেল-গ্যাস অনুসন্ধান কূপ খনন; ৮১৬ কোটি টাকার পানি ব্যবস্থাপনা উন্নয়ন প্রকল্প; ৭৩০ কোটি ৮৫ লাখ টাকার গাইবান্ধা জেলার সুন্দরগঞ্জ উপজেলায় পাঁচপীর বাজার-চিলমারী উপজেলা সদর দপ্তরের সঙ্গে সংযোগকারী সড়কে তিস্তা নদীর ওপর ১ হাজার ৪৯০ মিটার দীর্ঘ পিসি গার্ডার সেতু নির্মাণ প্রকল্প; ৪২ কোটি ৮০ লাখ টাকার জাতীয় প্রাণিসম্পদ ও পোলট্রি ব্যবস্থাপনা ইনস্টিটিউট এবং রোগ অনুসন্ধান গবেষণাগার স্থাপন প্রকল্প; ৪৫৭ কোটি ৩০ লাখ টাকার আন্তজেলা সীমান্ত সড়ক নির্মাণ (ময়মনসিংহ ও নেত্রকোনা জেলা অংশ) প্রকল্প; ১০২ কোটি ৩৩ লাখ টাকার ঢাকার বেইলি রোডে পার্বত্য চট্টগ্রাম কমপ্লেক্স নির্মাণ প্রকল্প; ৭৬ কোটি ৮৫ লাখ টাকার নরসিংদী বিসিক শিল্পনগরী সম্প্রসারণ প্রকল্প এবং ৫৫১ কোটি ৫০ লাখ টাকার ভোলা জেলার দৌলতখান ও বোরহানউদ্দিন উপজেলায় মেঘনা নদীর ভাঙন থেকে পোল্ডার রক্ষা প্রকল্প।
