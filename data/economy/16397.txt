
সূচকের ঊর্ধ্বগতি দিয়ে দেশের শেয়ারবাজারে নতুন বছরের লেনদেন শুরু হয়েছে। ২০১৮ সালের প্রথম কার্যদিবসে গতকাল সোমবার দেশের দুই স্টক এক্সচেঞ্জেই সূচক বেড়েছে। তবে দুই বাজারে লেনদেনে ছিল নিম্নগতি। প্রধান শেয়ারবাজার ঢাকা স্টক এক্সচেঞ্জের (ডিএসই) প্রধান সূচক ডিএসইএক্স ১০ পয়েন্ট বেড়েছে। অপর শেয়ারবাজার চট্টগ্রাম স্টক এক্সচেঞ্জের (সিএসই) সার্বিক সূচকটি বেড়েছে প্রায় ৯০ পয়েন্ট।
গত বৃহস্পতিবার ২০১৭ সালের শেষ কার্যদিবসে দেশের ডিএসইএক্স সূচকটি ৫৮ পয়েন্ট এবং সিএসইর সার্বিক সূচকটি ১৪৫ পয়েন্ট বেড়েছিল। দুই বাজারে ওই দিন লেনদেনও ছিল বেশ ঊর্ধ্বমুখী। ঢাকার বাজারে ওই দিন লেনদেন ৬০০ কোটি টাকা ছাড়ালেও গতকাল তা নেমে এসেছে পৌনে ৪০০ কোটিতে। চট্টগ্রামের বাজারে বৃহস্পতিবার ১৮১ কোটি টাকার লেনদেন হলেও গতকাল তা নেমে এসেছে ৩৫ কোটিতে।
মার্চেন্ট ব্যাংক আইডিএলসি ইনভেস্টমেন্টসের গতকালের প্রতিবেদনে বলা হয়েছে, এদিন সূচকের উত্থানের পেছনে ভূমিকা রেখেছে বিদ্যুৎ-জ্বালানি, ব্যাংক, প্রকৌশল খাতের বড় মূলধনি কোম্পানিগুলো। তাতেই দিনের প্রথম ভাগে সূচকের যে পতন হয়েছিল, দিন শেষে তা উত্থানে রূপ নেয়।
বছরের প্রথম কার্যদিবসে সূচকের উত্থান বিনিয়োগকারীদের মধ্যে সামান্য হলেও ইতিবাচক প্রভাব ফেলবে বলে মনে করছেন বাজারসংশ্লিষ্ট ব্যক্তিরা। জানতে চাইলে ডিএসইর পরিচালক শাকিল রিজভী বলেন, বাজারের প্রবণতা ঊর্ধ্বমুখী। যদিও লেনদেন আশানুরূপ হয়নি। লেনদেনে গতি ফিরতে হলে শেয়ারের দাম আরও কিছুটা বাড়তে হবে। কারণ, বর্তমান দামে বিনিয়োগকারীরা হাতে থাকা শেয়ার বিক্রি করতে চাইছেন না। তাই লেনদেনের পরিমাণ কম। তবে যদি দাম বাড়তে শুরু করে, সঙ্গে সঙ্গে লেনদেনও বাড়বে।
শাকিল রিজভী আরও বলেন, সাপ্তাহিক ছুটি ও নতুন বছরের প্রথম কার্যদিবস হওয়ায় গতকাল বাজারে বিনিয়োগকারীর উপস্থিতি ছিল অন্যান্য দিনের চেয়ে কম। সেটিও লেনদেন কম হওয়ার একটি কারণ।
ডিএসইর ওয়েবসাইটের তথ্য বলছে, ঢাকার বাজারে গতকাল লেনদেনের শীর্ষ অবস্থানটি ধরে রেখেছে লাফার্জ সুরমা সিমেন্ট। এদিন ডিএসইতে এককভাবে কোম্পানিটির প্রায় ১৮ কোটি টাকার শেয়ারের হাতবদল হয়। যদিও দিন শেষে দাম ৩০ পয়সা কমেছে। বাংলাদেশ ব্যাংকের বেঁধে দেওয়া দামে সিমেন্ট খাতের অপর কোম্পানি হোলসিম বাংলাদেশকে কিনে নেওয়ার সিদ্ধান্ত চূড়ান্ত করার পর থেকে বাজারে কোম্পানিটির শেয়ারের প্রতি বিনিয়োগকারীদের আগ্রহ বেড়ে যায়।
মূল্যবৃদ্ধিতে গতকাল ঢাকার বাজারে শীর্ষে ছিল বস্ত্র খাতের কোম্পানি ড্রাগন সোয়েটার। এদিন কোম্পানিটির প্রতিটি শেয়ারের দাম ১০ শতাংশ বা ১ টাকা ৭০ পয়সা বেড়ে দাঁড়িয়েছে ১৮ টাকা ৮০ পয়সায়। দিন শেষে কোম্পানিটির প্রায় ১০ কোটি টাকার শেয়ারের হাতবদল হয়।
