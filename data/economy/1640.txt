
শেয়ারবাজারের বিনিয়োগকারীদের বিও (বেনিফিশারি ওনার্স) হিসাবের বার্ষিক ব্যবস্থাপনা ফি বা মাশুল কমানোর আহ্বান জানিয়েছেন ঢাকা স্টক এক্সচেঞ্জের (ডিএসই) পরিচালক ও বিভিন্ন ব্রোকারেজ হাউসের মালিকেরা।ইলেকট্রনিক পদ্ধতিতে শেয়ার ও বিও হিসাব সংরক্ষণকারী প্রতিষ্ঠান সেন্ট্রাল ডিপজিটরি বাংলাদেশ লিমিটেড বা সিডিবিএলের কাছে এ আহ্বান জানান তাঁরা। এ বিষয়ে সিডিবিএল কর্তৃপক্ষের সঙ্গে গতকাল বুধবার ডিএসইর নেতাদের এক বৈঠক অনুষ্ঠিত হয়। সেখানেই মাশুল কমানোসহ সিডিবিএল-সংশ্লিষ্ট বিভিন্ন বিষয় উঠে আসে। তবে তাৎক্ষণিকভাবে মাশুল কমানোর বিষয়ে কোনো সিদ্ধান্ত হয়নি। সিডিবিএলের পক্ষ থেকে বিষয়টি পর্যালোচনা সাপেক্ষে বিবেচনার আশ্বাস দেওয়া হয় বলে জানা গেছে। বৈঠকে উপস্থিত ডিএসইর একাধিক সদস্য প্রথম আলোকে বলেন, বর্তমানে শেয়ার লেনদেনের ওপর সিডিবিএলের ন্যূনতম ৫ টাকা এবং বন্ড লেনদেনের ক্ষেত্রে ন্যূনতম ৫০ টাকা মাশুল রয়েছে। ডিএসইর পক্ষ থেকে এই মাশুল প্রত্যাহারের জন্য সিডিবিএল কর্তৃপক্ষের কাছে আবেদন জানানো হয়েছে। এর কারণ হিসেবে ডিএসইর সদস্যরা বলেন, বর্তমান বাজারে শেয়ারের কোনো লট নেই। বিনিয়োগকারীদের যে কেউ ইচ্ছে করলে এক-দুটি শেয়ারও লেনদেন করতে পারেন। তাই কমসংখ্যক শেয়ারের লেনদেনের বেলায় ন্যূনতম মাশুল রাখাটি যুক্তিযুক্ত নয়।জানতে চাইলে ডিএসইর পরিচালক শাকিল রিজভী বলেন, ‘বর্তমানে ব্রোকারেজ হাউসগুলো শেয়ার লেনদেনের জন্য বিনিয়োগকারীদের কাছ থেকে যে মাশুল নেয় তার বড় অংশই সিডিবিএলের মাশুল পরিশোধে চলে যাচ্ছে। এতে করে ব্রোকারেজ হাউসগুলোর সক্ষমতা কমছে। এখন সিডিবিএলের মাশুল কমানো না হলে ব্রোকারেজ হাউসের দিক থেকে মাশুল বাড়াতে হবে। তাতে কিন্তু বিনিয়োগকারী ক্ষতিগ্রস্ত হবেন।’বর্তমানে বিও হিসাবের বার্ষিক নবায়ন বা ব্যবস্থাপনার জন্য ৫০০ টাকা মাশুল নেওয়া হয়। এর মধ্যে সিডিবিএল নেয় ১৫০ টাকা, অংশীদারি প্রতিষ্ঠান বা ডিপজিটরি পার্টিসিপেন্ট নেয় ১০০ টাকা, পুঁজিবাজার নিয়ন্ত্রক সংস্থা বাংলাদেশ সিকিউরিটিজ অ্যান্ড এক্সচেঞ্জ কমিশন (বিএসইসি) নেয় ৫০ টাকা। বাকি ২০০ টাকা জমা হয় সরকারের কোষাগারে। ডিএসইর প্রতিনিধিরা প্রতিদিন লেনদেন শুরুর আগে ক্লিয়ারিং বা নিকাশ হিসাবে শেয়ার জমা করার দাবি জানিয়েছেন। তাঁরা বলেন, বর্তমানে লেনদেন শুরুর পর নিকাশ হিসাবে শেয়ার জমা হয়। এতে করে অনেক সময় শর্টসেল বা হিসাবে শেয়ার না থাকার পরও শেয়ার বিক্রির ঘটনা ঘটে। এ জন্য পরবর্তী সময়ে বিভিন্ন ব্রোকারেজ হাউসকে জরিমানাও গুনতে হয়।ডিএসইর এসব দাবি ও আহ্বানের বিষয়ে সিডিবিএলের পক্ষ থেকে সুনির্দিষ্টভাবে কোনো ঘোষণা দেওয়া হয়নি। বলা হয়েছে, পর্যালোচনা শেষে এসব বিষয়ে সিদ্ধান্ত নেওয়া হবে।জানতে চাইলে সিডিবিএলের ব্যবস্থাপনা পরিচালক এম এইচ সামাদ প্রথম আলোকে বলেন, ‘বৈঠকে উত্থাপিত দাবিগুলো আমাদের পরিচালনা পর্ষদের কাছে তুলে ধরা হবে। পরিচালনা পর্ষদই এ ব্যাপারে চূড়ান্ত সিদ্ধান্ত নেবে।’ বৈঠকে উপস্থিত ছিলেন সিডিবিএলের চেয়ারম্যান শেখ কবীর হোসেন; ডিএসইর সভাপতি বিচারপতি সিদ্দিকুর রহমান মিয়া, পরিচালক খাজা গোলাম রসুল ও অধ্যাপক মোহাম্মদ কায়কোবাদ। এতে আরও উপস্থিত ছিলেন চট্টগ্রাম স্টক এক্সচেঞ্জের (সিএসই) সভাপতি মোহাম্মদ আবদুল মজিদ, ইনভেস্টমেন্ট করপোরেশন অব বাংলাদেশের (আইসিবি) ব্যবস্থাপনা পরিচালক মোহাম্মদ ফায়েকুজ্জামান প্রমুখ।
