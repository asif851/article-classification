
এবারের কর মেলায় জাদু দেখাল কর কার্ড। ঢাকা ও চট্টগ্রামের কর মেলায় বার্ষিক আয়কর বিবরণী জমা দিলে কর কার্ড দেওয়া হচ্ছে। তাই কর কার্ড পেতে প্রতিদিন হাজার হাজার করদাতা মেলায় যাচ্ছেন, রিটার্ন জমা দিচ্ছেন। রিটার্ন জমা শেষে কর কার্ডের জন্য দীর্ঘ লাইন দিচ্ছেন তাঁরা। মেলার দৈনিক সময় বাড়িয়েও ভিড় সামাল দেওয়া যাচ্ছে না। গতকাল সোমবার রাজধানীর কর মেলার ভিড় অন্য দিনের ভিড়কে ছাড়িয়ে গেছে। করদাতারা বলছেন, এবারের মেলার প্রধান আকর্ষণ কর কার্ড পেতেই এই ভিড়। আর হয়রানিমুক্ত রিটার্ন জমা তো আছেই।
 রাজধানীর আগারগাঁওয়ে নির্মাণাধীন জাতীয় রাজস্ব বোর্ডের (এনবিআর) ভবনে চলমান কর মেলার গতকালের চিত্র ছিল এমনই। দুপুরে সরেজমিনে মেলা প্রাঙ্গণে গিয়ে দেখা গেছে, হাজার হাজার করদাতা রিটার্ন দিতে এসেছেন। পুরো মেলা প্রাঙ্গণই লোকে-লোকারণ্য। বেশি ভিড় থাকায় বিভিন্ন বুথ থেকে সেবা দিতে বেশি সময় লাগছে। ভিড়ের কারণে গতকাল রাত ১০টা পর্যন্ত মেলার সময়সীমা বাড়ানো হয়েছে।
মহাখালী থেকে আসা পঞ্চাশোর্ধ্ব ব্যবসায়ী রমিজউদ্দিন আহমেদ প্রথম আলোকে বলেন, ‘এবারই প্রথমবারের মতো মেলায় রিটার্ন দিতে এলাম। মূলত কর কার্ড পেতেই মেলায় রিটার্ন জমা দিতে এসেছি। কর কার্ড এক ধরনের স্বীকৃতি।’
এদিকে আজ মেলার শেষ দিন। এনবিআর সূত্রে জানা গেছে, নির্ধারিত সময়ের মধ্যে যাঁরা আসবেন, সবার রিটার্ন জমা নিয়ে মেলা শেষ করা হবে। প্রয়োজনে রাত ১০-১১টা বাজলেও তাঁদের রিটার্ন নেওয়া হবে।
সব বিভাগীয় শহর, জেলা শহর ও উপজেলা শহর পর্যন্ত এই মেলা হচ্ছে। এর মধ্যে রাজধানীসহ বিভিন্ন বিভাগীয় শহরে সাত দিনব্যাপী মেলা হয়েছে।
মেলায় করদাতারা আয়কর বিবরণীর ফরম থেকে শুরু করে কর পরিশোধের জন্য ব্যাংক বুথও পাচ্ছেন। করদাতাদের সহায়তা করার জন্য সহায়তাকেন্দ্র আছে। একই ছাদের নিচে ই-টিআইএন, পুনর্নিবন্ধন, রিটার্ন জমা—সব সেবা মিলছে। করদাতা শুধু প্রয়োজনীয় কাগজপত্র সঙ্গে আনলেই হবে। এ ছাড়া নারী, প্রতিবন্ধী, মুক্তিযোদ্ধা, প্রবীণ করদাতাদের জন্য আলাদা বুথ আছে। এ ছাড়া অনলাইনে রিটার্ন জমা বা ই-ফাইলিংয়ের সুবিধাও মিলছে কর মেলায়। 
