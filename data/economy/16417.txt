
পবিত্র রমজান মাসের শুরুতেই ব্যবসায়ীরা ক্রেতাদের পকেট কেটেছেন যেসব পণ্যে, সেগুলোর অধিকাংশের দামই কমতে শুরু করেছে। চীনা রসুন, চিনি, ছোলা, পেঁয়াজের দাম গত সপ্তাহের তুলনায় কমেছে। লম্বা বেগুনসহ অন্যান্য সবজির দামও কমেছে।গতকাল বুধবার রাজধানীর আগারগাঁও, মিরপুর ১ নম্বর, মহাখালী কাঁচাবাজার ও কারওয়ান বাজার ঘুরে এই চিত্র দেখা যায়।ঠিক এক মাসে আগে আমদানি করা রসুনের দাম ছিল কেজিপ্রতি ২২০ টাকা। গত মে মাসের শেষ সপ্তাহে রমজান মাস শুরুর আগে হঠাৎ সেই রসুনের দাম বেড়ে ৩৫০-৪০০ টাকা হয়ে যায়। গতকাল সেই রসুনের দাম খুচরা দোকানে ২৮০-৩০০ টাকা। ব্যবসায়ীরা দাবি করেন, চীনা রসুন আমদানি কম হওয়ায় বাজারে সংকট তৈরি হয়ে দাম বেড়েছিল।মহাখালী কাঁচাবাজারের সাহারিয়া এন্টারপ্রাইজ নামের দোকানের মালিক মাসুদ রানা বলেন, এবার রমজান মাস শুরুর আগে চীনা রসুনের দাম অস্বাভাবিক বেড়ে যায়। খুচরা ব্যবসায়ীরা যে দামে রসুন কিনেছিলেন, সেগুলো বিক্রি হয়নি। আগামী কয়েক দিনের মধ্যে রসুনের দাম আরও কমে যাবে।আগারগাঁও বাজারের এক দোকানি চীনা রসুনের দাম চাইলেন প্রতি কেজি ৩০০ টাকা। পাশের দোকানি একই রসুনের দাম চান ৩২০ টাকা। কারণ জানতে চাইলে বললেন, এসব রসুন পাইকারি কেনা হয়েছিল ৩২০-৩৪০ টাকা দরে।এবার পবিত্র শবে বরাতের আগেই চিনির দাম ৬৪-৬৫ টাকা থেকে বেড়ে ৬৮-৭০ টাকায় উঠেছিল। রমজান মাস শুরুর দিন সেটা বেড়ে দাঁড়ায় কেজিপ্রতি ৭৫ টাকায়। গতকাল বাজার ঘুরে দেখা যায়, খোলা চিনির দাম কেজিতে সাত থেকে আট টাকা কমে ৬৭-৬৮ টাকায় বিক্রি হচ্ছে। আর প্যাকেট করা প্রতি কেজি চিনির দাম ৭২ টাকা।চিনির দাম বৃদ্ধি-কমাকে ব্যবসায়ীদের কারসাজি বলে মনে করেন মিরপুর ১ নম্বর বাজারে বাজার করতে আসা মহিউদ্দিন আহমেদ। তিনি বলেন, ‘রোজা শুরুর কয়েক দিন আগে চাহিদা বেশি ছিল, তাই সুযোগ বুঝে দাম বাড়াল। এখন আবার দাম কমাচ্ছে। ঈদের আগে আবার দাম বাড়াবে। সব ব্যবসায়ীদের মর্জি।’রমজান মাসের শুরু থেকেই খুচরা বাজারে ছোলার দাম কেজিতে ৭ থেকে ১২ টাকা পর্যন্ত বেড়েছিল। গতকাল প্রতি কেজি ছোলা মানভেদে ৭৮ থেকে ৮২ টাকায় বিক্রি হতে দেখা যায়। মহাখালী কাঁচাবাজারে সিটি করপোরেশনের টাঙানো মূল্যতালিকায় দেখা যায়, ছোলার পাইকারি মূল্য ৭৮ টাকা আর খুচরা মূল্য ৮০ টাকা। ব্যবসায়ীদের সঙ্গে কথা বলে জানা যায়, এক সপ্তাহ আগে প্রতি কেজি ছোলা বিক্রি হয়েছে ৮৫ থেকে ৯০ টাকায়।পেঁয়াজের দামও কমেছে। দেশি পেঁয়াজের দাম কেজিতে চার টাকা কমে ২৮ টাকায় বিক্রি হচ্ছে। আমদানি করা পেঁয়াজের দাম কেজিতে পাঁচ টাকা কমে বিক্রি হচ্ছে ২০ টাকায়।শুধু রসুন, চিনি, ছোলা, পেঁয়াজ নয়, সবজির বাজারেও দাম কমতে শুরু করেছে। লম্বা বেগুন গতকাল কেজিপ্রতি ৫০-৬০ টাকায় বিক্রি হয়েছে। দেশি জাতের শসা কেজিপ্রতি ৪০ টাকা। তিন দিন আগে হঠাৎ বেড়ে যাওয়া কাঁচা মরিচের দামও কমেছে। ৫০-৬০ টাকায় দাম ওঠা কাঁচা মরিচ গতকাল বিক্রি হয়েছে প্রতি কেজি ৪০-৪৫ টাকায়। পটোল, কাঁকরোল, ঢ্যাঁড়স, চিচিঙ্গা, ধুন্দল ও ঝিঙা বিক্রি হচ্ছে ৩০ থেকে ৪০ টাকা কেজি।
 
