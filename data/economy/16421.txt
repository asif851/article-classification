
পুঁজিবাজারে তালিকাভুক্ত সিমেন্ট খাতের কোম্পানি হেইডেলবার্গ সিমেন্ট শেয়ারধারীদের জন্য লভ্যাংশ ঘোষণা করেছে। প্রতিষ্ঠানটি ৩৮০ শতাংশ নগদ লভ্যাংশ দেবে। হেইডেলবার্গ সিমেন্টের পক্ষ থেকে আজ বৃহস্পতিবার এ ঘোষণা দেওয়া হয়। ঢাকা স্টক এক্সচেঞ্জ (ডিএসই) সূত্রে এ তথ্য জানা গেছে।
আজ ঢাকা স্টক এক্সচেঞ্জের ওয়েবসাইটে প্রকাশিত সংবাদে বলা হয়, প্রতিষ্ঠানটির পরিচালনা পর্ষদ গত ৩১ ডিসেম্বর শেষ হওয়া অর্থবছরের জন্য এই লভ্যাংশ ঘোষণা করেছে। এ-সংক্রান্ত বার্ষিক সাধারণ সভা (এজিএম) ২২ মে অনুষ্ঠিত হবে। রেকর্ড ডেট ১৭ এপ্রিল।
এদিকে ২০১২ অর্থবছরের চেয়ে ২০১৩ অর্থবছরে হেইডেলবার্গ সিমেন্টের মুনাফা ও শেয়ারপ্রতি আয় বা ইপিএস বেড়েছে। প্রতিষ্ঠানটি জানিয়েছে, ৩১ ডিসেম্বর পর্যন্ত তাদের করপরবর্তী নিট মুনাফা হয়েছে ১৪৭ কোটি টাকা, যা আগের অর্থবছরের চেয়ে ১৮ কোটি টাকা বেশি। ২০১২ সালে প্রতিষ্ঠানটির মুনাফা হয়েছিল ১২৯ কোটি টাকা। অন্যদিকে একই সময়ে প্রতিষ্ঠানটির ইপিএস হয়েছে ২৬ টাকা নয় পয়সা, যা আগের বছরের চেয়ে তিন টাকা ২৪ পয়সা বেশি। ২০১২ সালে প্রতিষ্ঠানটির ইপিএস হয়েছিল ২২ টাকা ৮৫ পয়সা।
