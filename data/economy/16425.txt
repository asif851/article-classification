
ঈদুল আজহার আগে শ্রমিকদের বেতন-বোনাস পরিশোধ ও সার্বিক পরিস্থিতি মনিটরিংয়ের জন্য পোশাক কারখানা অধ্যুষিত এলাকার উপমহাপরিদর্শকের কার্যালয় ঢাকা, নারায়ণগঞ্জ, গাজীপুর ও চট্টগ্রামে চারটি কন্ট্রোল রুম স্থাপন করা হয়েছে। খবর বাসসের।
আজ বৃহস্পতিবার দশম জাতীয় সংসদের শ্রম ও কর্মসংস্থান মন্ত্রণালয়-সম্পর্কিত স্থায়ী কমিটির চতুর্থ বৈঠকে এ তথ্য জানানো হয়। জাতীয় সংসদ ভবনে অনুষ্ঠিত বৈঠকে সভাপতিত্ব করেন কমিটির সভাপতি মন্নুজান সুফিয়ান।
বৈঠকে জানানো হয়, কন্ট্রোল রুম থেকে মাঠ পর্যায়ে কর্মরত পরিদর্শন টিমের সঙ্গে সার্বক্ষণিক যোগাযোগ রাখা হচ্ছে। এ ছাড়া কন্ট্রোল রুমের মাধ্যমে সংশ্লিষ্ট এলাকায় শিল্প পুলিশ, থানা এবং বিজিএমইএ ও বিকেএমইএর সঙ্গে সমন্বয়ের মাধ্যমে সার্বিক পরিস্থিতি পর্যবেক্ষণ করা হচ্ছে। প্রধান কার্যালয়ে স্থাপিত কন্ট্রোল রুমের মাধ্যমে উপমহাপরিদর্শকদের প্রয়োজনীয় দিকনির্দেশনাও দেওয়া হচ্ছে।
জাতীয় সংসদ সচিবালয়ের এক সংবাদ বিজ্ঞপ্তিতে বলা হয়, সংসদীয় কমিটি বৈঠকে শ্রমিকদের বেতন ভাতা ও অন্যান্য সুযোগ-সুবিধা বাড়ানোর জন্য প্রয়োজনীয় ব্যবস্থা গ্রহণের সুপারিশ করেছে। এ ছাড়া সংসদীয় কমিটি গত বৈঠকে সুপারিশ করা ‘শ্রমিক আন্দোলন নিয়ন্ত্রণ’ কথাটিকে ‘বেআইনি শ্রমিক আন্দোলন নিয়ন্ত্রণ’ আকারে সংশোধন করার সিদ্ধান্ত নেয়।
কমিটির সদস্য শ্রম ও কর্মসংস্থান প্রতিমন্ত্রী মো. মুজিবুল হক, মো. ইসরাফিল আলম, ছবি বিশ্বাস, শিরীন আখতার, মো. রেজাউল হক চৌধুরী ও রোকসানা ইয়াসমীন বৈঠকে অংশগ্রহণ করেন। এ ছাড়া শ্রম ও কর্মসংস্থান মন্ত্রণালয়ের সচিবসহ ঊর্ধ্বতন কর্মকর্তা ও সংসদ সচিবালয়ের সংশ্লিষ্ট কর্মকর্তারা উপস্থিত ছিলেন।
