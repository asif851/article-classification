
বেশি দামের কারণে যাঁরা ব্লেজার ও কোট কিনতে পারেন না তাঁদের অনেকেই এখন অপেক্ষা করেন বাণিজ্য মেলার জন্য। কারণ, এই মেলাতেই মধ্যবিত্ত ক্রেতারা সুলভ মূল্যে হাল আমলের জনপ্রিয় কোট ও ব্লেজার কেনার সুযোগ পান। ক্রেতা আকৃষ্ট করতে বিক্রেতারাও দিচ্ছেন নানা মূল্যছাড়। আবার কেউ কেউ দিচ্ছেন ‘আখেরি’ ও ‘গোল্ডেন অফার’ বা ‘সুবর্ণ সুযোগ’।মেলা প্রাঙ্গণে গতকাল বুধবার ব্লেজার ও কোট বিক্রির স্টলগুলো ঘুরে ক্রেতাদের ভিড় চোখে পড়ে। বেচাকেনা নিয়ে বিক্রেতা প্রতিষ্ঠানগুলো কিছুটা হতাশা প্রকাশ করলেও প্রতিদিনই বিক্রি বাড়ছে বলে জানা গেল। সব মিলিয়ে মেলায় এবার কোট-ব্লেজারের ৭০টির বেশি স্টল রয়েছে, গত বছর এ সংখ্যা ছিল ৫০-এর কম।বাহারি কোট-ব্লেজারের পসরা নিয়ে মেলায় অংশ নিচ্ছে মুন সান গার্মেন্টস নামের একটি প্রতিষ্ঠান। রাজধানীর এলিফ্যান্ট রোডের মনসুর ভবনে প্রতিষ্ঠানটির স্থায়ী বিক্রয়কেন্দ্র রয়েছে। কোট ও ব্লেজারের পাইকারি বিক্রেতা এ প্রতিষ্ঠানটি মূলত প্রচারণার জন্যই মেলায় অংশ নিচ্ছে বলে জানালেন ব্যবস্থাপক মো. আলম। বাণিজ্য মেলায় এই প্রতিষ্ঠানটির তিনটি স্টল রয়েছে।মেলা উপলক্ষে যেকোনো কোট ও ব্লেজার ১ হাজার ৩০০ টাকায় বিক্রি হচ্ছে মুন সান গার্মেন্টসে। বেচা-বিক্রি সম্পর্কে প্রতিষ্ঠানটির ব্যবস্থাপক মো. আলম বলেন, ‘বিক্রি খুব একটা ভালো না। বিক্রি বাড়াতে সব ব্লেজার ও কোট একই দামে বিক্রি করছি। আশা করছি, সামনের দিনগুলোতে আরও ভালো যাবে।’ এলিফ্যান্ট রোডের নিজস্ব কারিগর ও কারখানাতেই এসব কাপড় তৈরি করা হয় বলে তিনি জানান।জাহান এন্টারপ্রাইজের নামের আরেকটি স্টলের বিক্রয়কর্মী বিপ্লব হোসেন মোদি কোট ও মুজিব কোটের পার্থক্য সম্পর্কে জানান, মোদি কোটে ৫ বোতাম থাকে আর মুজিব কোটে থাকে ৬ বোতাম। মুজিব কোট শুধু কালো রঙেই পাওয়া যায়, আর মোদি কোট পাওয়া যায় বাহারি নানা রঙে। স্টলটিতে এসব কোট বিক্রি হচ্ছে ১ হাজার ৩৫০ টাকায়।হরেক রকমের ব্লেজারও বিক্রি হচ্ছে জাহান এন্টারপ্রাইজের স্টলে। এসব ব্লেজারের দাম রাখা হচ্ছে ১ হাজার ৮৫০ টাকা। চীন ও ভারতের আমদানি করা ফেব্রিকস কাপড় দিয়ে বেশির ভাগ ব্লেজার ও কোট তৈরি করা হয় বলে জানা গেল। দেশি কাপড় দিয়ে কেন এসব তৈরি হয় না—এমন প্রশ্নে বিপ্লব হোসেন জানান, দেশি কাপড় পাওয়া যায় না, আবার মানটাও ভালো না। বেচাকেনার অবস্থা নিয়ে মোটামুটি সন্তুষ্টির কথা জানান তিনি।বাহারি ব্লেজার, মোদি ও মুজিব কোটের দেখা মেলে তামিম জোশ নামের একটি স্টলে। মোদি কোট এখানে কিনতে পাওয়া যাচ্ছে ১ হাজার ২০০ থেকে ১ হাজার ৫০০ টাকার মধ্যে। আর মুজিব কোট বিক্রি হচ্ছে ১ হাজার থেকে ১ হাজার ২০০ টাকার মধ্যে। ব্লেজার বিক্রি হচ্ছে ১ হাজার ৫০০ টাকায়। তবে উন্নত কাপড় ও নকশার ব্লেজারগুলোর দাম রাখা হচ্ছে ৩ থেকে ৪ হাজার টাকা। বেচাকেনা নিয়ে সন্তুষ্টির কথাই জানান প্রতিষ্ঠানটির বিক্রয়কর্মী মো. কামরুজ্জামান।মেলার মূল ফটক দিয়ে প্রবেশ করে হাতের বাঁয়ে একটু এগোতেই চোখে পড়বে কোট ও ব্লেজারের বেশ কয়েকটি স্টল। ক্রেতাদের আনাগোনাও তুলনামূলকভাবে এ স্টলগুলোতে বেশি চোখে পড়ে।কয়েকজন ক্রেতার সঙ্গে কথা বলে জানা গেল, দিন যত গড়াবে ব্লেজারের দাম তত কমবে। যে ব্লেজার এখন ১ হাজার ৫০০ টাকায় বিক্রি হচ্ছে, মেলার শেষ দিকে একই ব্লেজার ১ হাজার টাকা বা তারও নিচে নেমে আসবে। এমনকি শেষ দিন বিকেলে ৫০০ টাকায়ও ব্লেজার বিক্রি করার রেকর্ড আছে বলে জানান এক ক্রেতা। ক্রেতাদের এ বক্তব্যের সত্যতা মেলে কোট ও ব্লেজারের পুরোনো ট্যাগ মূল্য কেটে নতুন ট্যাগ মূল্য লাগানোর দৃশ্যে।
