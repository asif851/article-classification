
২০০৮ সাল পরবর্তী সময়ে অর্থনৈতিক মন্দা মোকাবিলায় যুক্তরাষ্ট্রের কেন্দ্রীয় ব্যাংক ফেডারেল রিজার্ভ বা ফেডের নেওয়া পদক্ষেপের সমালোচনা করেছেন মার্কিন প্রেসিডেন্ট ডোনাল্ড ট্রাম্প। তাঁর মতে, মন্দা-পরবর্তী সময়ে নেওয়া রক্ষণশীল নীতির কারণে যুক্তরাষ্ট্রের অর্থনৈতিক প্রবৃদ্ধি গতি পাচ্ছে না। তবে ফেড চেয়ারম্যান জ্যানেট ইয়েলেন আত্মপক্ষ সমর্থন করে বলেছেন, যেসব সংস্কার পদক্ষেপ নেওয়া হয়েছে, তা ঠিকই আছে। ভবিষ্যতে এগুলো খুব বেশি পরিবর্তনের সুযোগ নেই।
ফেডের অর্থনৈতিক নীতি নিয়ে গত সপ্তাহ থেকে সমালোচনামুখর হয়ে ওঠে ট্রাম্প প্রশাসন। অর্থনীতিতে গতি আনতে নতুন বেশ কিছু সংস্কার পদক্ষেপ নেওয়ার কথা জানিয়েছেন প্রেসিডেন্ট ট্রাম্প। এ জন্য মার্কিন সিনেটে রিপাবলিকান সিনেটরদের নিয়ে কাজ চলছে বলে জানিয়েছেন তিনি।
বিশ্বের সব কেন্দ্রীয় ব্যাংক ও অর্থনীতিবিদদের এক সম্মেলনে অংশ নিয়ে গত শুক্রবার জ্যানেট ইয়েলেন বলেন, ফেড সব সময় ইতিবাচক পরিবর্তনের পক্ষে। তবে এখন পর্যন্ত যেসব পদক্ষেপ নেওয়া হয়েছে, তা আর্থিক খাতকে আগের চেয়ে তুলনামূলকভাবে নিরাপদ করেছে। তাই  বর্তমান প্রেক্ষাপটে খুব বেশি কিছু পরিবর্তন আনার সুযোগ নেই।
গত আট বছরে ফেডের নেওয়া পদক্ষেপের মধ্যে গ্রাহকের স্বার্থ সংরক্ষণ, সংকটকালীন পরিস্থিত মোকাবিলায় আর্থিক প্রতিষ্ঠানের সঞ্চয়ে বেশি পরিমাণ অর্থ রাখার মতো বিভিন্ন সংস্কার উদ্যোগ নেওয়ার তথ্য গণমাধ্যমকে জানান জ্যানেট ইয়েলেন। তিনি আরও বলেন, ধীর অর্থনৈতিক প্রবৃদ্ধির জন্য ফেডের নেওয়া সংস্কার পদক্ষেপ দায়ী নয়। তবে পরিস্থিতির আরেকটু উন্নতির সুযোগ আছে, বিশেষ করে ছোট ব্যাংকের জন্য।
অর্থনীতির গতি বাড়াতে গিয়ে নতুন ঝুঁকিতে না পড়ার বিষয়ে জোর দিয়ে ফেড চেয়ারম্যান বলেন, বিভিন্ন মূল সংস্কার পদক্ষেপের কারণে মন্দ ঋণের বিরুদ্ধে একটি স্বয়ংক্রিয় প্রতিরোধব্যবস্থা গড়ে উঠেছে। সেটি যাতে ভেঙে না যায়, সেদিকে সতর্ক থাকতে হবে।
জ্যানেট ইয়েলেনের বক্তব্য সমর্থন করে ইউরোপিয়ান সেন্ট্রাল ব্যাংকের প্রেসিডেন্ট মারিও দ্রাঘি বলেন, যথাযথ নিয়ন্ত্রণ ছাড়া অর্থনৈতিক উদারীকরণের পদক্ষেপ কীভাবে ঝুঁকি বাড়ায়, সেটি ২০০৮ সালে দেখা গেছে।
