
চার বছর ধরে উৎপাদন বন্ধ রয়েছে পুঁজিবাজারে তালিকাভুক্ত বস্ত্র খাতের কোম্পানি মডার্ন ডায়িং অ্যান্ড স্ক্রিন প্রিন্টিং লিমিটেডের। এমনকি এই সময় যন্ত্রপাতিও বিক্রি করে দিয়েছে প্রতিষ্ঠানটি। আজ মঙ্গলবার ঢাকা স্টক এক্সচেঞ্জ (ডিএসই) সূত্রে এ তথ্য জানা গেছে।
ডিএসইর ওয়েবসাইটে প্রকাশিত সংবাদে বলা হয়, সম্প্রতি ডিএসইর একটি প্রতিনিধিদল মডার্ন ডায়িং কারখানা পরিদর্শন করে। পরে দলের সদস্যরা এ-সংক্রান্ত একটি প্রতিবেদন জমা দেন।
প্রতিবেদনে উল্লেখ করা হয়, ২০১০ সালের ৩১ জানুয়ারি থেকে মডার্ন ডায়িংয়ের উৎপাদন বন্ধ রয়েছে। উৎপাদন বন্ধ হওয়ার পরপরই উৎপাদন কাজে ব্যবহূত সব যন্ত্রপাতি বিক্রি করা হয়েছে। এ ছাড়া কোম্পানির কারখানা প্রাঙ্গণ তৃতীয় পক্ষের কাছে ভাড়াভিত্তিক (রেন্টাল ভিত্তিতে) লিজ দেওয়া হয়েছে। ২০১০ সালের ৩ আগস্ট বিশেষ সাধারণ সভায় (ইজিএম) এসব বিষয় পাস করা হয়েছে বলে প্রতিবেদনে উল্লেখ করা হয়।
প্রসঙ্গত, সম্প্রতি মডার্ন ডাইংয়ের শেয়ারের দাম অস্বাভাবিক বেড়ে যায়। এরই পরিপ্রেক্ষিতে বিষয়টি নিয়ে তদন্তে নামে ডিএসই কর্তৃপক্ষ। তদন্তের অংশ হিসেবে প্রতিষ্ঠানটির কারখানা পরিদর্শনে যায় ডিএসইর প্রতিনিধিদল। 
ডিএসই সূত্রে জানা যায়, গত এক মাসেই প্রতিষ্ঠানটির শেয়ারের দাম বাড়ে ১০০ টাকার বেশি। গত ২৫ আগস্ট প্রতিষ্ঠানটির শেয়ারের দাম ছিল ৬৪.৯০ টাকা, যা ১৮ সেপ্টেম্বর দাঁড়ায় ১৬৮.৬০ টাকায়।
