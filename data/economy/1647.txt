

রাজস্ব বাড়াতে বিড়ি, সিগারেট, ব্যাংক-বিমার ওপর কর বাড়ানোর আহ্বান আইবিএফবির

প্রস্তাবিত ২০১৭-১৮ অর্থবছরের বাজেট প্রতিক্রিয়ায় ইন্টারন্যাশনাল বিজনেস ফোরাম অব বাংলাদেশ (আইবিএফবি) বলছে, নতুন আইনে ১৫ শতাংশ মূল্য সংযোজন কর (ভ্যাট) ব্যবসায়ী, ভোক্তাসহ সবার মধ্যে আতঙ্ক সৃষ্টি করেছে। এতে নিত্যপ্রয়োজনীয় পণ্যের দাম বেড়ে যাবে, যা মূল্যস্ফীতি বাড়াবে। তাই এশিয়ার অন্য দেশগুলোর সঙ্গে মিল রেখে ভ্যাটের হার ১২ শতাংশ করা উচিত। 
আইবিএফবি বলছে, ৩ শতাংশ ভ্যাট কমালে রাজস্ব আহরণে যে ২৪ হাজার কোটি টাকা ঘাটতি পড়বে, তা সমন্বয় করার জন্য সব বিড়ি, সিগারেট, ব্যাংক, বিমা ও মোবাইল ফোন কোম্পানির ওপর কর বাড়ানো যেতে পারে। জাতীয় প্রেসক্লাবে গতকাল বুধবার এক সংবাদ সম্মেলনে এসব বক্তব্য তুলে ধরেন আইবিএফবির সভাপতি হাফিজুর রহমান খান।
এ সময় হাফিজুর রহমান বলেন, ‘২০১৫-১৬ অর্থবছরে ভারত ও ভিয়েতনাম শতভাগ এবং উগান্ডা ৯০ শতাংশ বাজেট বাস্তবায়ন করতে পারলেও বাংলাদেশ পেরেছে মাত্র ৭৯ শতাংশ, যা অন্যান্য দেশের তুলনায় আমাদের বাজেট বাস্তবায়নের অসক্ষমতাকেই প্রকাশ করে।’
লিখিত বক্তব্যে হাফিজুর রহমান বলেন, সঠিকভাবে বার্ষিক উন্নয়ন কর্মসূচি (এডিপি) বাস্তবায়নের ওপর সবাই জোর দেওয়ার কথা বললেও সারা বছর শ্লথ গতি বিরাজ করে। অর্থবছরের শেষ ২-৩ মাসে বাস্তবায়নে গতি আকস্মিকভাবে বেড়ে যায়, যা কোনোভাবেই টেকসই উন্নয়নের লক্ষ্যমাত্রা অর্জনকে নিশ্চিত করে না।
হাফিজুর রহমান বলেন, ব্যাংক আমানতের ওপর আবগারি শুল্ক বাড়ানো একটি উদ্বেগজনক উদ্যোগ। এতে অর্থনৈতিকভাবে যতটুকু লাভবান হওয়া যাবে তার থেকে অধিক হারে সামাজিক সংকট সৃষ্টি হবে।
আইবিএফবির পরিচালক আব্দুল মজিদ বলেন, ভ্যাট হার একবারেই ১৫ শতাংশ না করে ১১-১২ শতাংশ করা যেতে পারে।
আরও বক্তব্য দেন আইবিএফবির সহসভাপতি হ‌ুমায়ূন রশিদ ও প্রতিষ্ঠাতা সভাপতি মাহমুদুল ইসলাম চৌধুরী।
 
