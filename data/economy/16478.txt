
বাংলাদেশ ব্যাংকের ডেপুটি গভর্নর আবু হেনা মো. রাজী হাসান বলেছেন, ‘কোনো কোনো ব্যাংকের পরিচালনা পর্ষদের সভায় বাইরের লোকেরা উপস্থিত থাকছেন। আমাদের তদন্তে এসব ধরাও পড়ছে। ব্যাংক খাতের জন্য এটা ভালো খবর নয়। আমানতকারীদের স্বার্থ রক্ষায় এসব চর্চা বন্ধ করতে হবে।’
আজ বৃহস্পতিবার রাজধানীতে বাংলাদেশ ইনস্টিটিউট অব ব্যাংক ম্যানেজমেন্ট (বিআইবিএম) আয়োজিত এক কর্মশালায় প্রধান অতিথির বক্তব্যে তিনি এসব কথা বলেন। ‘ব্যাংকের অভ্যন্তরীণ নিয়ন্ত্রণ ও পরিচালন’ শীর্ষক এ কর্মশালায় প্যানেল আলোচক হিসেবে ছিলেন প্রাইম ব্যাংকের অডিট কমিটির চেয়ারম্যান শামসুদ্দিন আহমাদ, ঢাকা ব্যাংকের পরিচালক সৈয়দ আবু নাসের বখতিয়ার আহমেদ, বাংলাদেশ ব্যাংকের নির্বাহী পরিচালক হুমায়ুন কবির, বিআইবিএমের সুপার নিউমারি অধ্যাপক হেলাল আহমদ চৌধুরী ও মো. ইয়াসিন আলী।
আলোচনায় বক্তারা বলেন, সঠিকভাবে ব্যাংক পরিচালনা করতে নিরীক্ষা বিভাগকে অবশ্যই স্বাধীন হতে হবে। তাদের স্বাধীনভাবে কাজ করার সুযোগ দিতে হবে। ব্যবস্থাপনা পরিচালকের অধীনে নিরীক্ষা বিভাগ কখনই স্বাধীনভাবে কাজ করতে পারে না। এ জন্য ব্যাংকের নিরীক্ষা বিভাগকে সরাসরি পরিচালনা পর্ষদের অধীনে রাখার দাবি জানান তাঁরা।
