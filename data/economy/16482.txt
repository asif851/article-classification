
ব্রোকারেজ হাউস এবং মার্চেন্ট ব্যাংকের মাধ্যমে নতুন কোম্পানির প্রাথমিক গণপ্রস্তাব বা আইপিওতে আবেদন করতে পারবেন সাধারণ বিনিয়োগকারীরা। এ জন্য আগামী মাসেই চালু হচ্ছে পাইলট প্রকল্প। প্রাথমিকভাবে ১১৮টি প্রতিষ্ঠানের বিও (বেনিফিশিয়ারি ওনার্স) হিসাবধারী বিনিয়োগকারীরা এই সুবিধা পাবেন।বর্তমানে শুধু ব্যাংকের মাধ্যমে আইপিওতে আবেদন করতে হয়।পুঁজিবাজার নিয়ন্ত্রক সংস্থা বাংলাদেশ সিকিউরিটিজ অ্যান্ড এক্সচেঞ্জ কমিশনের (বিএসইসি) গতকাল মঙ্গলবারের সভায় এ সিদ্ধান্ত নেওয়া হয়। এ ছাড়া একই সভায় তালিকাভুক্ত কোম্পানি অ্যাকটিভ ফাইন কেমিক্যালসকে ১২০ কোটি টাকা মূলধন সংগ্রহের অনুমোদন দেওয়া হয়েছে।শেয়ারবাজারে লেনদেনের জন্য ব্যাংক হিসাবের পাশাপাশি বিও হিসাব থাকা বাধ্যতামূলক। একজন বিনিয়োগকারী নিজ ও যৌথ নামে সর্বোচ্চ দুটি বিও হিসাব খুলতে পারেন। ব্রোকারেজ হাউস ও মার্চেন্ট ব্যাংকের মাধ্যমে এ ধরনের হিসাব খোলা যায়। একটি বিও হিসাব দিয়ে একজন বিনিয়োগকারী আইপিও আবেদন ও সেকেন্ডারি বাজারে লেনদেন উভয়ই করতে পারেন।বিএসইসি জানিয়েছে, ঢাকা স্টক এক্সচেঞ্জের সদস্যভুক্ত ৬৬টি ব্রোকারেজ হাউস (বর্তমানে এসব প্রতিষ্ঠান ট্রেক হোল্ডার হিসেবে পরিচিত), চট্টগ্রাম স্টক এক্সচেঞ্জের ৩৬টি ব্রোকারেজ হাউস ও ১৬টি মার্চেন্ট ব্যাংকের গ্রাহক বা বিনিয়োগকারীরা নিজ নিজ প্রতিষ্ঠানের মাধ্যমে আইপিওতে আবেদনের সুযোগ পাবেন। সেপ্টেম্বর মাসে প্রথমে যে কোম্পানির আইপিওর চাঁদা গ্রহণ শুরু হবে, সেটির ক্ষেত্রে এই সুবিধা বাস্তবায়িত হবে। দুই স্টক এক্সচেঞ্জ, ব্রোকারেজ হাউস ও মার্চেন্ট ব্যাংকগুলোকে এ বিষয়ে গ্রাহকদের অবহিত করার নির্দেশ দিয়েছে বিএসইসি।এদিকে, অ্যাকটিভ ফাইন কেমিক্যালসকে প্লেসমেন্টের মাধ্যমে দুই কোটি শেয়ার ছেড়ে ১২০ কোটি টাকা মূলধন সংগ্রহের অনুমোদন দিয়েছে বিএসইসি। ১০ টাকা অভিহিত মূল্যের সঙ্গে ৫০ টাকা অধিমূল্য যোগ করে প্রতিটি শেয়ারের বিক্রয়মূল্য ধার্য হয়েছে ৬০ টাকা।বিএসইসি জানিয়েছে, কোম্পানিটির বর্তমান শেয়ারধারীদের বাইরে ইনভেস্টমেন্ট করপোরেশন অব বাংলাদেশসহ প্রাতিষ্ঠানিক বিনিয়োগকারীদের কাছে এই দুই কোটি শেয়ার বিক্রি করা হবে। এসব শেয়ারের ওপর তিন বছরের বিক্রয় নিষেধাজ্ঞা বা লক-ইন থাকবে।
