
সংবাদপত্রশিল্পের ওপর আরোপিত করপোরেট কর হার কমানোর সুপারিশ করেছেন এই খাতের সংশ্লিষ্ট প্রতিনিধিরা। বর্তমানে এই সংবাদপত্র প্রকাশ করে এমন প্রতিষ্ঠানের ওপর ৩৫ শতাংশ হারে কর আরোপ হয়। এই খাতটি সেবামূলক প্রতিষ্ঠান বিবেচনা করে ১০ থেকে ১৫ শতাংশ কর হার নির্ধারণের সুপারিশ করা হয়েছে।গতকাল বৃহস্পতিবার ঢাকার কর অঞ্চল-৫ আয়োজিত প্রাক্-বাজেট আলোচনায় বিভিন্ন সংবাদপত্রের প্রতিনিধিরা এই সুপারিশ করেন। সেগুনবাগিচার নিজস্ব কার্যালয়ে অনুষ্ঠিত এই আলোচনায় প্রধান অতিথি ছিলেন জাতীয় রাজস্ব বোর্ড (এনবিআর) সদস্য এস এম আশফাক হুসেন। সভাপতিত্ব করেন কমিশনার হাবিবুর রহমান আখন্দ। আলোচনায় নিউজপ্রিন্ট আমদানিতে আমদানি শুল্ক কমানোর সুপারিশ করেছেন সংবাদপত্রশিল্পের প্রতিনিধিরা। বর্তমানে এই হার ৫ শতাংশ।ইংরেজি দৈনিক দ্য ডেইলি স্টার-এর মহাব্যবস্থাপক (ফিন্যান্স অ্যান্ড অ্যাকাউন্টস) মিজানুর রহমান বলেন, ‘নিউজপ্রিন্ট আমদানি পর্যায়ে ১৫ শতাংশ মূল্য সংযোজন কর (মূসক) দিলেও সেবামূলক প্রতিষ্ঠান হওয়ায় পাঠকের কাছ থেকে মূসক আদায় করতে পারি না।’ নতুন আইনে সংবাদপত্রশিল্পকে মূসকের আওতার বাইরে রাখার দাবি জানান তিনি।ইস্ট-ওয়েস্ট মিডিয়া গ্রুপের আয়কর উপদেষ্টা আশরাফ হোসেন খান এই শিল্পের করপোরেট কর হার ১০-১৫ শতাংশে নামিয়ে আনার প্রস্তাব করেন।করপোরেট কর হার কমানোর পাশাপাশি নিউজপ্রিন্টে আমদানি শুল্ক কমানোর সুপারিশ করেন ইংরেজি দৈনিক দ্য ফিন্যান্সিয়াল এক্সপ্রেস-এর প্রতিনিধি সুশীল ভৌমিক।এ ছাড়া বক্তব্য দেন দ্য ডেইলি স্টার-এর কর ও হিসাবসংক্রান্ত পরামর্শক এ সি নাথ, যমুনা গ্রুপের প্রতিনিধি এম ওয়ালিউজ্জামান প্রমুখ।
