
ব্যাংকিং সুবিধার বাইরে থাকা জনগোষ্ঠীকে মুঠোফোনে আর্থিক সেবা প্রদানকারী প্রতিষ্ঠান বিকাশের প্রশংসা করেছেন ইন্টারন্যাশনাল ফিন্যান্স করপোরেশনের (আইএফসি) প্রধান নির্বাহী কর্মকর্তা জিন অংকাই। আইএফসির এই শীর্ষ কর্মকর্তা সম্প্রতি বাংলাদেশ সফর করেন। তখন তিনি বেশ কয়েকটি বিকাশ এজেন্ট পয়েন্ট পরিদর্শন করেন। এ সময় তিনি বলেন, বাংলাদেশে আর্থিক অন্তর্ভুক্তি একটি শক্ত ভিত্তির ওপর দাঁড় করাতে কাজ করছে বিকাশ। সাধারণ মানুষ এখন সহজেই প্রয়োজনীয় আর্থিক সেবা পাচ্ছেন।বিশ্বব্যাংক গ্রুপের সদস্য প্রতিষ্ঠান আইএফসি ২০১৩ সালে বিকাশে ইক্যুইটি বিনিয়োগ করেছে। জিন অংকাই আরও বলেন, ‘সারা বিশ্বে যে অল্প কয়েকটি প্রতিষ্ঠান সফলভাবে মোবাইল মানি সেবা দিচ্ছে, বিকাশ তার অন্যতম। মোবাইল মানি সফলভাবে পরিচালনার ক্ষেত্রে বিকাশ একটি বৈশ্বিক উদাহরণ। অন্য অংশীদারদের মতো আমরাও বিকাশের সঙ্গে যুক্ত হতে পেরে গর্বিত।’
২০১১ সালে চালু হওয়া বিকাশের বর্তমানে গ্রাহক সংখ্যা এক কোটি ৪০ লাখ। আইএফসির বিনিয়োগের পর ২০১৪ সালে বিশ্বখ্যাত সংস্থা বিল অ্যান্ড মেলিন্ডা গেটস ফাউন্ডেশন বিকাশে বিনিয়োগ করেছে। সারা দেশে প্রায় এক লাখ পাঁচ হাজার এজেন্ট পয়েন্টের মাধ্যমে ক্যাশইন ও ক্যাশ আউটসেবা দিচ্ছে প্রতিষ্ঠানটি। বিজ্ঞপ্তি। 
