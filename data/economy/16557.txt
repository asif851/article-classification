
ডেনমার্কভিত্তিক বহুজাতিক কোম্পানি হ্যালডোর টপসোয়ির প্রধান নির্বাহী কর্মকর্তা বিয়ের্নে এস ক্লাউসেন সম্প্রতি বাংলাদেশ সফরকালে প্রথম আলোর সঙ্গে বিভিন্ন বিষয়ে কথা বলেছেনপ্রথম আলো: বাংলাদেশে ব্যবসার পরিবেশ আপনার কাছে কী রকম মনে হয়েছে?বিয়ের্নে এস ক্লাউসেন: এটাই আমার বাংলাদেশের প্রথম সফর এবং অল্প সময়ের জন্য। তবে এই সময়ের মধ্যে যেটুকু প্রত্যক্ষ করেছি, তাতে বলতে পারি যে এখানে ব্যবসা-বাণিজ্য বিস্তারের ব্যাপক সম্ভাবনা আছে, দেশটিরও বিকাশের সম্ভাবনা অফুরন্ত। বাংলাদেশ একটি বিকাশমান অর্থনীতি যার মোট দেশজ উৎপাদনের (জিডিপি) প্রবৃদ্ধির হার এক দশক ধরে ৬ শতাংশের ওপরে রয়েছে। ঢাকা শহরের রাস্তাঘাটে যানজট ও হাজার হাজার মানুষের ছুটে চলা থেকে এটাও প্রতীয়মান হয় যে এটি একটি স্পন্দনময় শহর। কাজেই এখানে অনেক কিছু করার সুযোগ আছে। আমি মনে করি, বিদেশি বিনিয়োগকারীদের জন্য বাংলাদেশ একটি আকর্ষণীয় স্থান।
প্রথম আলো: তাহলে কি হালডোর টপসো আগামী দিনে বাংলাদেশে বিনিয়োগ করবে? করলে কোন কোন খাতে?ক্লাউসেন: হ্যালডোর টপসোয়ি মূলত ক্যাটালিস্ট পণ্য প্রস্তুত করে, যা কিনা বিভিন্ন শিল্প-কারখানায় উৎপাদনের অপরিবর্তনীয় উপাদান হিসেবে বিবেচিত হয়। এ ক্ষেত্রে জ্বালানি ও রাসায়নিক খাতে বিনিয়োগ করার সুযোগ আছে। আমরা বিভিন্ন দেশে পরিবেশবান্ধব বিনিয়োগ বাড়াচ্ছি। বাংলাদেশেও সেটা করা সম্ভব। তবে বাংলাদেশে আমরা গ্যাস সাশ্রয়ী নতুন সার কারখানা স্থাপনের বিষয়ে আগ্রহী। আপনারা জানেন যে হ্যালডোর টপসোয়ি কর্ণফুলী ফার্টিলাইজার কোম্পানি বা কাফকোর ১৫ শতাংশ শেয়ারধারী। আর কাফকো বর্তমানে বাংলাদেশের সবচেয়ে গ্যাস সাশ্রয়ী সার কারখানা। নতুন স্থাপিত সার কারখানাগুলোর তুলনায় কাফকো সার উৎপাদনে ২২ শতাংশ গ্যাস সাশ্রয় করে। আর পুরোনো কারখানাগুলোর তুলনায় এই সাশ্রয়ের হার ৭০ শতাংশ। আমরা মনে করছি, কাফকোর যে উৎপাদনক্ষমতা তা সম্প্রসারণের সুযোগ আছে। আর বাংলাদেশে আগামী দিনে সারের চাহিদা বাড়বে। কাজেই যদি কম খরচে সার উৎপাদন করা যায় তাহলে সেটা করা উচিত।প্রথম আলো: আপনারা প্রধানমন্ত্রী শেখ হাসিনার সঙ্গে সাক্ষাৎ করেছেন। তাঁর কাছে কি বিনিয়োগের বিষয়ে সুনির্দিষ্ট কোনো প্রস্তাব দিয়েছেন?ক্লাউসেন: প্রধানমন্ত্রী শেখ হাসিনার সঙ্গে সাক্ষাৎ করে আমরা সাশ্রয়ী গ্যাসভিত্তিক সার কারখানা স্থাপনের বিষয়ে বলেছি। আমরা কাফকোয় নিরবচ্ছিন্ন গ্যাস সরবরাহ পেতে প্রধানমন্ত্রীর সহযোগিতা কামনা করেছি। কেননা, ঠিকমতো গ্যাস পাওয়া না গেলে উৎপাদন ব্যাহত হয়, উৎপাদন সক্ষমতার পূর্ণ ব্যবহার তো হয়ই না। এ বিষয়টি তিনি তাঁর জ্বালানি উপদেষ্টাকে দেখতে বলবেন বলে আমাদের আশ্বস্ত করেছেন। এ ছাড়া পায়রা সমুদ্রবন্দর স্থাপনে বিনিয়োগ করার জন্য তিনি আমাদের প্রস্তাব দিয়েছেন। আমরা কতটুকু কী করতে পারি, তা নিয়ে একটি পরিকল্পনা বাংলাদেশ সরকারকে দাখিল করব।{সাক্ষাৎকার নিয়েছেন আসজাদুল কিবরিয়া} 
