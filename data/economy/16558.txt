
বিশ্বের বৃহত্তম সম্পদশালী ব্যাংক চীনের আইসিবিসি স্ট্যান্ডার্ড ব্যাংক লন্ডনে সোনার ভল্ট কিনতে সম্মত হয়েছে। বদৌলতে এটি চীনের প্রথম ব্যাংক হিসেবে লন্ডনে সোনার ভল্টের মালিক হতে চলেছে। মূল্যবান ধাতু-সম্পদে বিনিয়োগ বৃদ্ধির লক্ষ্যেই ব্যাংকটি এই সিদ্ধান্ত নিয়েছে।যুক্তরাজ্যের বহুজাতিক ব্যাংক ও আর্থিক প্রতিষ্ঠান বার্কলেস ব্যাংকের কাছ থেকে কেনা এই সোনার ভল্টে ২ হাজার মেট্রিক টন সোনা, রুপা, প্লাটিনাম, প্যালাডিয়াম প্রভৃতি মূল্যবান ধাতু রাখা যাবে। তবে এটি লন্ডনের কোন জায়গায় অবস্থিত, সেটি অবশ্য গোপন রাখা হয়েছে। খবর বিবিসির।আগামী জুলাই মাসে এ নিয়ে বার্কলেস ব্যাংকের সঙ্গে আইসিবিসি স্ট্যান্ডার্ড ব্যাংক চুক্তির প্রক্রিয়া সম্পন্ন করবে বলে ধারণা করা হচ্ছে। ভল্ট কেনার এই চুক্তির ফলে আন্তর্জাতিক বাজারে বিভিন্ন মূল্যবান ধাতু কেনাবেচা, মজুতকরণ ও মূল্য নির্ধারণে চীনা ব্যাংকটির প্রভাব বাড়বে।সোনার মোট বৈশ্বিক চাহিদার এক-চতুর্থাংশই হলো চীনের। কিন্তু তা সত্ত্বেও সোনার একচ্ছত্র আন্তর্জাতিক বাজার হলো যুক্তরাজ্যের লন্ডন ও যুক্তরাষ্ট্রের নিউইয়র্ক। গত বছরে শুধু লন্ডনেই সোনার যে কেনাবেচা হয়েছে, তার আর্থিক মূল্য ছিল প্রায় পাঁচ লাখ কোটি ডলার।
