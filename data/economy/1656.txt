
ঢাকা আন্তর্জাতিক বাণিজ্য মেলায় এবার ভালো ব্যবসা করেছেন ব্যবসায়ীরা। স্টলভেদে গতবারের তুলনায় এবার বিক্রি বেড়েছে প্রায় ১০ থেকে ২০ শতাংশ। বিক্রি বেশি হওয়ায় তাই ব্যবসায়ীরা তাঁদের সন্তুষ্টির কথা জানিয়েছেন। তা ছাড়া মেলার সময় চার দিন বাড়ানোকেও ইতিবাচক বলছেন ব্যবসায়ীরা।
গত দুই দিন ঢাকা আন্তর্জাতিক বাণিজ্য মেলায় ব্যবসায়ীদের সঙ্গে কথা বলে জানা গেছে, পণ্যের মানের ব্যাপারে এখন তাঁরা সচেতন। ফলে মেলা থেকে পণ্য কিনতে সাধারণ মানুষের আগ্রহ বেড়েছে। আর মেলায় বছরের অন্যান্য সময়ের তুলনায় অনেক পণ্য কম দামে পাওয়া যায়। বিভিন্ন প্রতিষ্ঠান ছাড়া দেওয়ার কারণেও ক্রেতাদের আগ্রহ বেড়েছে বলে মনে করেন তাঁরা।
বাণিজ্য মেলার সদস্যসচিব রেজাউল করিম জানান, অন্যান্যবারের তুলনায় এবার মেলায় ব্যবসা ভালো হয়েছে। ব্যবসায়ীরা সন্তোষজনক অবস্থানে আছেন। মেলায় লোকসমাগম অনেক বেশি। ক্রেতারা প্রচুর কেনাকাটা করেছেন। তিনি আরও বলেন, এবার মেলায় ব্যবসায়ীরা গত বছরের তুলনায় অন্তত ১০ শতাংশ বেশি ব্যবসা করেছেন।
মেলার ওয়ালটন প্যাভেলিয়নের ব্যবস্থাপক শফিকুল আলম বলেন, তাঁদের টার্গেট পূরণ হয়েছে মেলা শেষ ভাগে পৌঁছানোর আগেই। এবার বিক্রি হয়েছে প্রায় নয় কোটি টাকা। গত বছরে যা ছিল ৭ কোটি ৮২ লাখ টাকা। আরএফএল প্লাস্টিক প্যাভেলিয়নের ব্যবস্থাপক আনোয়ার হোসেন বলেন, এবারের মেলায় জনসাধারণের আগ্রহ দেখার মতো। ভালো ব্যবসা হয়েছে। হাতিল ফার্নিচারের ব্যবস্থাপক অতুল প্রসাদ জানান, বাণিজ্য মেলার বিক্রি ভালো। গতবারের তুলনায় এবার ১০ শতাংশেরও বেশি বিক্রি হয়েছে।
ইগলু আইসক্রিম প্যাভেলিয়নে দেখা গেছে প্রচুর ক্রেতা। হালকা শীত থাকলেও আইসক্রিমের বিক্রি চলছে অনেক বেশি। এর ব্যবস্থাপক জিয়াউর রহমান বলেন, এবার শৈত্যপ্রবাহ নেই। তাই প্রচুর পরিমাণে আইসক্রিম খাচ্ছেন মেলায় আসা ক্রেতা ও দর্শনার্থীরা। বিক্রিও বেড়েছে। বড় স্টলগুলোর পাশাপাশি ছোট স্টলগুলোও ব্যবসার দিক থেকে ভালো অবস্থানে আছে। পোশাকের স্টল দিয়ান ফ্যাশনের এক বিক্রেতা বলেন, ‘শীতের ভাব থাকায় আমাদের স্যুটগুলো বেশি চলছে। ভালো সাড়া পাচ্ছি। লাভজনক অবস্থানে আছি।’
মেলায় আসা এক ক্রেতা রাসেল মাহমুদ বলেন, ‘এবারের মেলায় বেশ কেনাকাটা করেছি। পণ্যের মানও ভালো ছিল।’ তামান্না নামের আরেক ক্রেতা বলেন, ‘আবহাওয়া অনুকূলে ছিল। তাই অনেকবারই এসেছি। আমি এবার মেলায় প্রায় ৪০ হাজার টাকার কেনাকাটা করেছি।’
মেলার সময়সীমা বাড়ানোয় ব্যবসায়ীরা খুশি। ক্রেতারাও পেয়েছেন বাড়তি সুযোগ। ব্যবসায়ীরা বলছেন, সময়স্বল্পতার কারণে অনেক ক্রেতাই এখনো কেনাকাটা করতে পারেননি। চার দিন সময় বাড়ানোয় বাকি ক্রেতারাও কেনাকাটা করতে পারবেন।
বাণিজ্য মন্ত্রণালয় ও রপ্তানি উন্নয়ন ব্যুরোর (ইপিবি) আয়োজনে রাজধানীর শেরেবাংলা নগরে ঢাকা আন্তর্জাতিক বাণিজ্য মেলা-২০১৭ (ডিআইটিএফ) শুরু হয় গত ১ জানুয়ারি। মেলা শেষ হওয়ার কথা ছিল ৩১ জানুয়ারি। তবে সময় বাড়ানোয় এখন মেলা শেষ হবে ৪ ফেব্রুয়ারি। প্রতিদিন সকাল ১০টা থেকে রাত ১০টা পর্যন্ত চলছে মেলা। এ বছর বাংলাদেশসহ ২১টি দেশের ব্যবসায়ীরা মেলায় অংশ নিয়েছেন।
