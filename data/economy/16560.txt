
লাবু মিয়া তিন বছর ধরে ঢাকা বিমানবন্দর রেলস্টেশনে থাকেন। বয়স ৬০ বছরের কোঠায় থাকতেই বয়সের ভারে ন্যুব্জ তিনি। গ্রামের বাড়ি কিশোরগঞ্জের মিঠামইন উপজেলায়। তিন ছেলে ও এক মেয়ে থাকলেও এখন তারা আর বাবার খোঁজ রাখে না। স্ত্রী মারা গেছেন বছর সাতেক আগে। একসময় তিনি অন্যের বাড়িতে দিনমজুর খাটতেন।ছেলেমেয়েরা তাঁর দেখাশোনা না করায় বা ভরণপোষণ না দেওয়ায় তিন বছর আগে ঢাকা শহরে চলে আসেন। সেই থেকে বিমানবন্দর স্টেশনে থাকেন। সারা দিন ভিক্ষা করে যা পান, তা–ই দিয়ে খাবার কিনে খান। রাতে স্টেশনের প্লাটফর্মেই থাকেন। এভাবেই চলে এই বৃদ্ধের মানবেতর জীবন।রাষ্ট্রের কোনো সুবিধাই পান না লাবু মিয়া। রাষ্ট্রের সামাজিক নিরাপত্তা কর্মসূচির হাত পৌঁছেনি তাঁর কাছে। এমনকি রাষ্ট্র যে তাঁকে কিছু অর্থ কিংবা চাল-ডাল দিতে পারে, সেই খবরও তাঁর জানা নেই।লাবু মিয়ার সঙ্গে গত রোববার সকালে এই প্রতিবেদকের কথা হয়। তাঁকে জিজ্ঞাসা করা হলো, এই জীবন কেমন লাগে? জবাবে তিনি বলেন, ‘আমরা তো মানুষ না, কুকুর-বিড়ালের মতো চলি। মানুষের কাছে হাত পেতে যেদিন কিছু টাকাপয়সা পাই, সেদিন তিন বেলা খেতে পারি। যেদিন কিছু মেলে না, সেদিন আধপেট খেয়ে থাকি। রাতে স্টেশনের প্লাটফর্মে ঘুমাই। শীত-বর্ষায় খুব কষ্ট পাই।’লাবু মিয়ার মতো হাজার হাজার মানুষ রাজধানীর রেলস্টেশন, ফুটপাত, বাসস্ট্যান্ডে মানবেতর জীবন যাপন করেন। রাষ্ট্র যেন দেখেও দেখে না। শুধু রাজধানী নয়, প্রত্যন্ত অঞ্চলসহ সারা দেশেই প্রায় পৌনে দুই কোটি মানুষ অতিদরিদ্র, যা মোট জনসংখ্যার ১৩ শতাংশ। যাদের দৈনিক আয় এক পিপিপি ডলারের কম। টাকার অঙ্কে এর পরিমাণ ৩২ টাকা, যা দিয়ে বর্তমান বাজারে এক কেজি মোটা চালও পাওয়া যায় না।রাষ্ট্রের দায়িত্ব গরিব মানুষের অন্ন, বস্ত্র, বাসস্থান, শিক্ষা ও স্বাস্থ্যের মতো মৌলিক অধিকারগুলো নিশ্চিত করা। বাংলাদেশে সামাজিক নিরাপত্তা কর্মসূচির মাধ্যমে এসব দরিদ্র মানুষকে এই ধরনের সুবিধা দেওয়ার চেষ্টা করা হয়। তবে বাংলাদেশে এই ধরনের সামাজিক নিরাপত্তা কর্মসূচি কতটা কার্যকর, সেই প্রশ্ন উঠেছে।বর্তমানে ১০২টি কর্মসূচির মাধ্যমে বিভিন্ন ধরনের সামাজিক নিরাপত্তা দেওয়া হয়। এর মধ্যে অন্যতম হলো, বয়স্কভাতা, বিধবাভাতা, উপবৃত্তি, কাজের বিনিময়ে খাদ্য, ভালনারেবল গ্রুপ ফিডিং (ভিজিএফ) অন্যতম। সুবিধাভোগী ব্যক্তিরা মাসে মাত্র ৩০০ থেকে ৫০০ টাকার মতো ভাতা পান, যা একজন কৃষি শ্রমিকের এক থেকে দেড় দিনের মজুরির সমান। এত অল্প টাকা ওই সুবিধাভোগী ব্যক্তির কতটা কাজে লাগে, সেটাই এখন বড় প্রশ্ন।দুই কোটি ৪০ লাখ মানুষ কোনো সুবিধা পায় না: পরিকল্পনা কমিশন সূত্রে জানা গেছে, দেশের ৬৪ শতাংশ দরিদ্র মানুষ বা দুই কোটি ৪০ লাখ মানুষ এখনো সামাজিক নিরাপত্তা কর্মসূচিগুলোর একটির সুবিধাও পায় না। বর্তমানে দেশে মোট জনসংখ্যার ২৬ শতাংশ বা তিন কোটি ৭৫ লাখ দারিদ্র্যসীমার নিচে বসবাস করে।তবে কত মানুষ সামাজিক নিরাপত্তা কর্মসূচির সুবিধা পান, এর কোনো সুনির্দিষ্ট হিসাব নেই। কেননা, একজন সুবিধাভোগী একাধিক সামাজিক সুরক্ষার সুবিধা পাওয়ার সুযোগ রয়েছে। তবে বাংলাদেশ পরিসংখ্যান ব্যুরোর (বিবিএস) সর্বশেষ খানা আয় ও ব্যয় জরিপ ২০১০–এর হিসাবে, দেশের সাড়ে ২৪ শতাংশ পরিবার অন্তত একটি সামাজিক সুরক্ষা কর্মসূচির সুবিধা পান।এই সামাজিক সুরক্ষা কর্মসূচিগুলো এমনভাবে সাজানো হয়, তাতে সুবিধা শুধু গরিবেরা পায় না, ধনীরাও পায়। সুবিধাভোগী চিহ্নিতকরণে দুর্বলতা ও দুর্নীতির কারণে প্রকৃত দরিদ্র ব্যক্তিরা এই সুবিধা থেকে বঞ্চিত হয়। যেমন শিক্ষা, উপবৃত্তি ধনী-গরিবনির্বিশেষে ঢালাওভাবে সব শিক্ষার্থীকে দেওয়া হয়। আবার কাবিখাসহ বিভিন্ন কর্মসূচির আওতায় পাওয়া চাল, গম বা নগদ অর্থ ভাগাভাগি করে নেয় প্রভাবশালী ব্যক্তিরা।পরিকল্পনা কমিশন নিজেই বলছে, সামাজিক সুরক্ষার আওতায় ১৮ শতাংশ সুবিধা এমন সুবিধাভোগীর কাছে যায়, যারা গরিব নয়। তবে এ হিসাবের সঙ্গে দ্বিমত পোষণ করেন বিশ্বব্যাংকের ঢাকা কার্যালয়ের জ্যেষ্ঠ অর্থনীতিবিদ জাহিদ হোসেন। তাঁর মতে, যারা এসব সুবিধা পায়, তাদের ৬০ শতাংশ গরিব নয়।সাবেক তত্ত্বাবধায়ক সরকারের অর্থ উপদেষ্টা এবি মির্জ্জা আজিজুল ইসলাম প্রথম আলোকে জানান, এত অল্প টাকা ভাতা হিসেবে পেলে সুবিধাভোগী ব্যক্তিদের খুব বেশি কাজে লাগে না। এ ছাড়া দুর্নীতির কারণে সামাজিক নিরাপত্তা কর্মসূচির সুবিধা প্রান্তিক দরিদ্র জনগোষ্ঠীর কাছে পৌঁছানো যাচ্ছে না। মোট দেশজ উৎপাদনের (জিডিপি) কমপক্ষে ৩ শতাংশ সামাজিক নিরাপত্তায় খরচ করা উচিত বলে মনে করেন তিনি।কীভাবে এই অর্থ খরচ করা উচিত, এমন প্রশ্নের জবাবে মির্জ্জা আজিজ বলেন, বিদ্যমান কর্মসূচিগুলোয় ভাতা বাড়াতে হবে। এ ছাড়া নির্দিষ্ট জনগোষ্ঠী যেমন অন্ধ, পথশিশু, পথবাসীদের জন্য বিশেষ সামাজিক সুরক্ষা কর্মসূচি থাকা উচিত। এ ছাড়া সামগ্রিকভাবে সামাজিক নিরাপত্তা কর্মসূচির আওতা বাড়ানোর জন্য স্বাস্থ্য ও শিক্ষা খাতে আরও বরাদ্দ বাড়ানো উচিত।প্রসঙ্গত, শিক্ষা খাতে বরাদ্দ না বাড়ানোর ফলে মানসম্পন্ন শিক্ষা ধনী-গরিব সবার জন্য নিশ্চিত হচ্ছে না। ধনীর সন্তানেরা বেসরকারি শিক্ষাপ্রতিষ্ঠান থেকে মানসম্পন্ন শিক্ষা নিতে পারছে। কিন্তু গরিব মানুষের পক্ষে এত টাকা খরচ করে সেই শিক্ষা নেওয়া সম্ভব হচ্ছে না। অন্যদিকে, স্বাস্থ্য খাতে সরকারি বিনিয়োগ না বাড়ানোর ফলে মানসম্পন্ন সরকারি স্বাস্থ্যসেবা নিশ্চিত করা সম্ভব হচ্ছে না। গরিব মানুষ একবার অসুখ–বিসুখে পড়লে জমানো টাকা কিংবা ধারদেনা করে চিকিৎসা ব্যয় নির্বাহ করে। এতে গরিব মানুষ আরও গরিব হচ্ছে।জিডিপির তুলনায় বরাদ্দ কমছে: বিভিন্ন সময়ে অর্থমন্ত্রী আবুল মাল আবদুল মুহিত দাবি করেন, সামাজিক নিরাপত্তা কর্মসূচি বাড়ানো হয়েছে। কিন্তু বাস্তবতা হলো, মোট দেশজ উৎপাদনের (জিডিপি) অনুপাতে সামাজিক নিরাপত্তায় সরকারের ব্যয় কমেছে। টাকার অঙ্কে খরচ বেড়েছে সামান্যই।পরিকল্পনা কমিশনের সাধারণ অর্থনীতি বিভাগের (জিইডি) এক পর্যালোচনায় দেখা গেছে, জিডিপির অনুপাতে গত চার বছরে সামাজিক নিরাপত্তা খরচ কমেছে। ২০১৩-১৪ অর্থবছরে ২৫ হাজার ৩৭১ কোটি টাকা খরচ করা হয়েছে, যা জিডিপির মাত্র ২ দশমিক ১৩ শতাংশ। এর আগের অর্থবছরে খরচ হয়েছে ২৩ হাজার ৯৭ কোটি টাকা খরচ করলেও জিডিপির অনুপাতে যা মাত্র ২ দশমিক ২৩ শতাংশ। ২০১৩ অর্থবছরে খরচ হয়েছে ২১ হাজার ৯৭৫ কোটি টাকা যা জিডিপির অনুপাতে ২ দশমিক ৪০ শতাংশ। এর আগের বছরে খরচের পরিমাণ ছিল ২০ হাজার ৮৯৩ কোটি টাকা, যা জিডিপির ২ দশমিক ৬৫ শতাংশের সমান।বেসরকারি গবেষণা সংস্থা পলিসি রিসার্চ ইনস্টিটিউটের (পিআরআই) ভাইস চেয়ারম্যান সাদিক আহমেদ প্রথম আলোকে বলেন, বাংলাদেশের মতো দেশে জিডিপির ৩ শতাংশ পরিমাণ অর্থ এ খাতে খরচ করা উচিত। তাঁর মানদণ্ড অনুযায়ী, গত অর্থবছরে ৩৫ হাজার ৭৩৩ কোটি টাকা খরচ করা উচিত ছিল। এর মানে হলো, বর্তমানে যে খরচ হয়, তার চেয়ে ৪০ শতাংশ বেশি খরচ করা দরকার।উল্লেখ্য, বাংলাদেশের মতো দেশে সামাজিক সুরক্ষা দেওয়ার পাশাপাশি ধনী–গরিবের বৈষম্য কমাতে জিডিপির ৫ শতাংশ শিক্ষা খাতে এবং স্বাস্থ্য খাতে ২ শতাংশ খরচ করা প্রয়োজন। বর্তমানে বাংলাদেশে শিক্ষা খাতে ২ দশমিক ২ শতাংশ এবং স্বাস্থ্য খাতে দশমিক ৯ শতাংশ বরাদ্দ দেওয়া হয়।
