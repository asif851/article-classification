
ভ্রমণের ক্ষেত্রে বিশ্বের মুসলিম পর্যটকদের কাছে একটি পছন্দের গন্তব্যস্থল বাংলাদেশ। মুসলিম পর্যটকেরা বিশ্বের কোন কোন দেশে বেশি ভ্রমণ করেন—এ নিয়ে পরিচালিত একটি জরিপে এমন তথ্য পাওয়া গেছে। জরিপটি করেছে বৈশ্বিক ক্রেডিট কার্ড সেবাদাতা প্রতিষ্ঠান মাস্টারকার্ড ও মুসলিম পর্যটনবিষয়ক গবেষণা প্রতিষ্ঠান ক্রিসেন্ট রেটিং।জরিপের মাধ্যমে তৈরি সূচকের ফলাফল বলছে, মুসলিম পর্যটকদের ভ্রমণ গন্তব্যস্থল হিসেবে বাংলাদেশের অবস্থান ১৮তম। এ তালিকার শীর্ষে রয়েছে মালয়েশিয়া। শীর্ষ পাঁচ দেশের তালিকায় আছে তুরস্ক, সংযুক্ত আরব আমিরাত, সৌদি আরব ও কাতার। তবে ২০১৪ সালে সবচেয়ে বেশি মুসলিম পর্যটক ভ্রমণ করেছেন সৌদি আরবে। ওই বছর দেশটিতে ভ্রমণ করেছেন ১ কোটি ২ লাখ পর্যটক। এর পরই তুরস্কের অবস্থান। দেশটিতে ভ্রমণ করেছেন ৮১ লাখ পর্যটক।মুসলিমপ্রধান নয়—এমন দেশ ভ্রমণের ক্ষেত্রে বিশ্বের মুসলিমদের পছন্দের তালিকায় শীর্ষে আছে সিঙ্গাপুর। এর পাশাপাশি থাইল্যান্ড, যুক্তরাজ্য, দক্ষিণ আফ্রিকা ও ফ্রান্সও মুসলিম পর্যটকদের পছন্দের তালিকায় রয়েছে। মোট ১০০টি দেশকে এ জরিপের জন্য বিবেচনা করা হয়েছে।জরিপে উঠে এসেছে, ২০১৪ সালে বাংলাদেশ সফর করেছেন ৬৭ হাজার মুসলিম পর্যটক। পর্যটকের এ সংখ্যা বাংলাদেশে ভ্রমণ করা মোট পর্যটকের ১৯ শতাংশ। আর সারা বিশ্বে ১০ কোটি ৮০ লাখ মুসলিম পর্যটক ভ্রমণ করেছেন। এ সময়ে তাঁরা ভ্রমণ বাবদ মোট ব্যয় করেছেন ১৪ হাজার ৫০০ কোটি ডলার, যা বিশ্বে পর্যটন বাবদ ব্যয় হওয়া মোট খরচের ১০ শতাংশ।জরিপে পূর্বাভাস করা হয়েছে, ২০২০ সালে সারা বিশ্বে মুসলিম পর্যটকের সংখ্যা বেড়ে হবে ১৫ কোটি। তাঁরা ব্যয় করবেন ২০ হাজার কোটি ডলার।ক্রিসেন্ট রেটিংয়ের প্রধান নির্বাহী কর্মকর্তা এ সূচক প্রসঙ্গে বলেন, সূচকটিতে বিশ্ব পর্যটনশিল্পের একটি প্রকৃত চিত্র উঠে এসেছে। এ গবেষণা শুধু মুসলিম পর্যটনশিল্পের সম্ভাবনাকে তুলে ধরে বিনিয়োগকারীদের জন্য একটি নতুন দিক মেলে ধরতে পেরেছে।
