
তৈরি পোশাকশিল্প-শ্রমিকদের সর্বনিম্ন মজুরি ২০ শতাংশের বেশি বৃদ্ধি করতে পারবেন না মালিকেরা। চার দিন আগের মতবিনিময় সভায় এই সিদ্ধান্ত ধরেই পোশাকমালিকদের সমিতি বিজিএমইএ আজ মঙ্গলবার পোশাকশ্রমিকদের নিম্নতম মজুরি বোর্ডে তাঁদের আনুষ্ঠানিক প্রস্তাব দিতে যাচ্ছে।ঢাকার তোপখানা রোডের নিম্নতম মজুরি বোর্ডের কার্যালয়ে আজ পঞ্চম সভা অনুষ্ঠিত হবে। এতে সভাপতিত্ব করবেন বোর্ডের চেয়ারম্যান এ কে রায়।প্রসঙ্গত, গত ১৮ আগস্ট অনুষ্ঠিত বোর্ডের তৃতীয় সভায় শ্রমিক প্রতিনিধির পক্ষ থেকে নিম্নতম মজুরি আট হাজার ১১৪ টাকা দাবি করা হয়েছে। এর মধ্যে মাসিক মূল মজুরি ধরা হয়েছে পাঁচ হাজার ৯৩৪, বাড়ি ভাড়া এক হাজার ৭৮০ (মূল মজুরির ৩০ শতাংশ) ও মাসিক চিকিৎসা ভাতা ৪০০ টাকা।আজকের সভায় বিজিএমইএর পক্ষ থেকে পাল্টা প্রস্তাব দেওয়ার বিষয়টি নিশ্চিত করে মজুরি বোর্ডের সদস্য ও সমিতির পরিচালক আরশাদ জামাল গতকাল প্রথম আলোকে বলেন, ‘বিজিএমইএ পোশাক কারখানার মালিকদের প্রতিনিধিত্ব করে। আর ক্ষুদ্র ও মাঝারি কারখানার মালিকদের ২০ শতাংশের বেশি বৃদ্ধি করার সক্ষমতা নেই।’ মজুরি বোর্ড আলোচনা করে শেষ পর্যন্ত একটি যৌক্তিক পর্যায়ে পোশাকশ্রমিকদের বেতন নির্ধারণ করবে বলে আশা প্রকাশ করেন তিনি।এর আগে গত বৃহস্পতিবার নিম্নতম মজুরি নিয়ে একটি মতবিনিময় সভার আয়োজন করে বিজিএমইএ। সমিতির সভাপতি আতিকুল ইসলামের সভাপতিত্বে অনুষ্ঠিত এই মতবিনিময় সভায় উপস্থিত অধিকাংশ মালিক-শ্রমিক সর্বনিম্ন মজুরি ১৯ বা ২০ শতাংশ বৃদ্ধি করতে সম্মতি জানান। এতে সর্বনিম্ন মজুরি দাঁড়ায় তিন হাজার ৫৭০ বা তিন হাজার ৬০০ টাকা।আর মালিকেরা এই পরিমাণ টাকা বাড়াবেন শুধু গত তিন বছরের মূল্যস্ফীতি সমন্বয়ের মাধ্যমে। সর্বশেষ ২০১০ সালে পোশাকশ্রমিকদের সর্বনিম্ন মজুরি তিন হাজার টাকা নির্ধারণ করে মজুরি বোর্ড।
