
অর্থমন্ত্রী আবুল মাল আবদুল মুহিত ২০১৪-১৫ অর্থবছরে মোট দেশজ উত্পাদনে প্রবৃদ্ধির হারের (জিডিপি) লক্ষ্যমাত্রা নির্ধারণ করেছেন ৭ দশমিক ৩ শতাংশ।অর্থমন্ত্রী জাতীয় সংসদে আজ বৃহস্পতিবার বিকেল তিনটা ২০ মিনিটে ২০১৪-১৫ অর্থবছরের যে বাজেট উপস্থাপন করেন, তাতে তিনি প্রবৃদ্ধির এই আশা প্রকাশ করেন।এক বছর আগে চলতি ২০১৩-১৪ অর্থবছরের বাজেটে অর্থমন্ত্রী আশা প্রকাশ করেছিলেন, এ বছর প্রবৃদ্ধির হার হবে ৭ দশমিক ২ শতাংশ। কিন্তু তা অর্জন করা যায়নি, হয়েছে ৬ দশমিক ০১ শতাংশ।অর্থমন্ত্রী বাজেট বক্তব্যে বলেন, ‘বিশ্ব অর্থনীতির শ্লথগতির মধ্যেও আমরা সন্তোষজনক অর্থনৈতিক প্রবৃদ্ধি অব্যাহত রাখতে পেরেছি। গত অর্থবছরের দ্বিতীয় ভাগে হরতাল অবরোধ ও রাজনৈতিক অস্থিরতা থাকা সত্ত্বেও আমরা ৬ দশমিক ০১ শতাংশ জিডিপি প্রবৃদ্ধি অর্জন করতে সক্ষম হয়েছি।’অর্থমন্ত্রী বলেন, এর পেছনে শিল্পখাতে প্রায় ১০ শতাংশ প্রবৃদ্ধি ভূমিকা রেখেছে। অন্যদিকে, প্রতিকূল আবহাওয়া ও শস্য মূল্য কম থাকায় কৃষিখাতে প্রবৃদ্ধি কিছুটা কম হয়েছে বলে সংসদকে জানান অর্থমন্ত্রী।
