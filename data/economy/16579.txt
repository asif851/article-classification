
গত নভেম্বর মাসে সার্বিক মূল্যস্ফীতি আগের মাসের চেয়ে কিছুটা কমে ছয় দশমিক ০৫ শতাংশ হয়েছে। গত অক্টোবর মাসে এ হার ছিল ছয় দশমিক ১৯ শতাংশ।বাংলাদেশ পরিসংখ্যান ব্যুরোর (বিবিএস) সর্বশেষ হিসাবে এ তথ্য পাওয়া গেছে। আজ বুধবার পরিকল্পনা কমিশনের এনইসি সম্মেলন কক্ষে অনুষ্ঠিত সংবাদ সম্মেলনে পরিকল্পনামন্ত্রী আ হ ম মুস্তফা কামাল সাংবাদিকদের কাছে মূল্যস্ফীতির হালনাগাদ পরিস্থিতি তুলে ধরেন।
বিবিএসের তথ্যানুযায়ী, গত নভেম্বর মাসে খাদ্য ও খাদ্য বহির্ভূত উভয় খাতেই মূল্যস্ফীতি কমেছে। খাদ্য খাতে মূল্যস্ফীতি হয়েছে ৫ দশমিক ৭২ শতাংশ। অক্টোবর মাসে এ হার ছিল ৫ দশমিক ৮৯ শতাংশ। অন্যদিকে খাদ্য বহির্ভূত খাতে মূল্যস্ফীতি নভেম্বর মাসে হয়েছে ৬ দশমিক ৫৬ শতাংশ। অক্টোবর মাসে এ হার ৬ দশমিক ৬৭ শতাংশ।
এ বিষয়ে পরিকল্পনামন্ত্রী বলেন, বাজারে শীতকালীন শাক-সবজির সরবরাহ বেশি, দামও কম। তাই মূল্যস্ফীতি কমছে। শীতের সময়ে যদি অস্বাভাবিক কিছু না ঘটে, পণ্যের সরবরাহ ব্যবস্থা বিঘ্নিত না হয়; তবে মূল্যস্ফীতি সব সময়ে কম থাকে।
বিবিএসের প্রকাশিত তথ্য-উপাত্ত বিশ্লেষণ করলে দেখা যায়, আগের মাসে চেয়ে কমলেও গত নভেম্বর মাসে গ্রামের চেয়ে শহরের মানুষের ওপর মূল্যস্ফীতির চাপ বেশি ছিল। গত নভেম্বর মাসে শহরে সার্বিক মূল্যস্ফীতি ছিল ৬ দশমিক ৮৮ শতাংশ, আর গ্রামে ছিল এ হার ৫ দশমিক ৬১ শতাংশ।
