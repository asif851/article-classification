
দেশের অন্যতম মুঠোফোন অপারেটর রবি আজিয়াটা লিমিটেড কক্সবাজারে একটি এক্সপেরিয়েন্স সেন্টার উদ্বোধন করেছে। আজ শনিবার এর উদ্বোধন করেন রবির ব্যবস্থাপনা পরিচালক ও প্রধান নির্বহী সুপুন বীরাসিংহে।
আজ প্রতিষ্ঠানটি এক বিজ্ঞপ্তিতে জানিয়েছে, দেশের বিকাশমান পর্যটন শিল্প ও পর্যটকদের যোগাযোগ-সুবিধা নিশ্চিত করতে রবি শুরু থেকেই পর্যটন অঞ্চলগুলোকে সর্বাধিক গুরুত্ব দিয়ে আসছে। চলতি বছরের জানুয়ারিতেই রবি কক্সবাজার ও এর আশপাশের কয়েকটি থানায় চালু করেছে ৩.৫জি সেবা।
গুণগত সেবার দিক থেকে রবি গ্রাহকদের সব সময় এগিয়ে রাখতে চায়, সে জন্য তারা সব সময় সচেষ্ট জানিয়ে সুপুন বীরাসিংহে বলেন, ‘আমরা গ্রাহকদের কাছে সর্বোচ্চ মানসম্পন্ন সেবা পৌঁছে দেওয়ার জন্য কাজ করছি। তারই অংশ হিসেবে এই সেন্টারের যাত্রা।’
এখানে গ্রাহকেরা নতুন প্রযুক্তির সেবা সম্পর্কে জানতে এবং তাঁদের সুবিধা-অসুবিধাগুলো জানানোর সুযোগ পাবেন উল্লেখ করে সুপুন বলেন, ‘আমরা মানের ক্ষেত্রে কোনো রকমের  আপস করিনি। সামনেও করব না। আমাদের লক্ষ্য গ্রাহকের সর্বোচ্চ সন্তুষ্টি।’ 
উদ্বোধনী অনুষ্ঠানে আরও উপস্থিত ছিলেন রবির চিফ মার্কেট অফিসার প্রদীপ শ্রীবাস্তব, চিফ টেকনিক্যাল অফিসার এ কে এম মোর্শেদ, চিফ হিউম্যান রিসোর্সেস অফিসার মতিউল ইসলাম নওশাদ, হেড অব লিগ্যাল অ্যান্ড সেক্রেটারিয়াল মোহাম্মদ শাহেদুল আলম প্রমুখ।
