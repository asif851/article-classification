
তথ্যপ্রযুক্তি পণ্য রপ্তানিতে ২০ শতাংশ নগদ সহায়তা চেয়েছেন এ খাতের ব্যবসায়ীরা। আগামী বাজেটে এ বিষয়ে ঘোষণা দাবি করেছেন তাঁরা।তথ্যপ্রযুক্তি খাতের ব্যবসায়ী সংগঠনগুলোর সঙ্গে জাতীয় রাজস্ব বোর্ডের (এনবিআর) এক প্রাক্-বাজেট মতবিনিময় সভায় এ দাবি জানানো হয়। গতকাল সোমবার বাংলাদেশ কম্পিউটার কাউন্সিল মিলনায়তনে তথ্যপ্রযুক্তি খাতের সংগঠনগুলোর সহযোগিতায় তথ্য ও যোগাযোগপ্রযুক্তি বিভাগ এ সভার আয়োজন করে।এতে প্রধান অতিথি ছিলেন অর্থ ও পরিকল্পনা প্রতিমন্ত্রী মোহাম্মদ আবদুল মান্নান ও বিশেষ অতিথি ছিলেন তথ্য ও যোগাযোগপ্রযুক্তি প্রতিমন্ত্রী জুনাইদ আহমেদ।সভায় তথ্যপ্রযুক্তি খাতের পক্ষ থেকে বক্তব্য দেন বাংলাদেশ অ্যাসোসিয়েশন অব সফটওয়্যার অ্যান্ড ইনফরমেশন সার্ভিসেসের (বেসিস) সভাপতি মোস্তাফা জব্বার। তিনি বলেন, কচুরলতি রপ্তানিতে নগদ সহায়তা দেওয়া হচ্ছে, মেধা রপ্তানিতে কেন নয়। তিনি খুচরা পর্যায়ে কম্পিউটার বিক্রি মূসকের বাইরে রাখার আহ্বান জানান।এর আগে এলআইসিটি প্রকল্পের কম্পোনেন্ট টিম লিডার সামী আহমেদ প্রাক্-বাজেট মতবিনিময় সভার ধারণাপত্র উপস্থাপন করেন। তিনি যেসব সফটওয়্যার দেশে তৈরি হয় না তার ওপর শুল্ক কমানো, ভেঞ্চার ক্যাপিটালের ক্ষেত্রে ধাপে ধাপে আয়কর আদায় বন্ধ করা, নেটওয়ার্ক সরঞ্জামের ওপর কর কমানোসহ বিভিন্ন দাবি তুলে ধরেন।এ ছাড়া মুক্ত আলোচনায় ই-কমার্সের ক্ষেত্রে মূসক অব্যাহতি, তথ্যপ্রযুক্তি শিল্প এলাকায় উৎপাদিত পণ্য দেশের বাজারে বিক্রিতে কর আরোপ না করা, মুঠোফোন তৈরির যন্ত্রাংশ আমদানিতে শুল্ক কমানো, কল সেন্টারে ইন্টারনেট ব্যবহারে মূসক অব্যাহতিসহ বিভিন্ন দাবি ওঠে।বাজেট প্রস্তাব দেওয়ার ক্ষেত্রে কর কমানোর দাবিদাওয়ার পাশাপাশি রাজস্ব আদায় বাড়ানোর কিছু উৎসের কথাও ব্যবসায়ীদের উল্লেখ করার অনুরোধ করেন এনবিআর সদস্য (মূসক নীতি) জাহাঙ্গীর হোসেন। তিনি আরও বলেন, ‘মুঠোফোন ব্যবহারে পান দোকানদার, শ্রমিক, কৃষকসহ নিম্ন আয়ের মানুষ মূসক ও সারচার্জ দিচ্ছেন। যিনি ইন্টারনেট ব্যবহার করছেন তাঁর মূসক দেওয়া উচিত কি না, এটা আপনাদের বিবেকের কাছে প্রশ্ন।’
