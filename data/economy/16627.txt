
আইপিডিসি ফাইন্যান্স লিমিটেডের ব্যবস্থাপনা পরিচালক (এমডি) এবং প্রধান নির্বাহী কর্মকর্তা (সিইও) হয়েছেন মমিনুল ইসলাম। এ নিয়ে তিনি তৃতীয়বারের মতো এ দায়িত্ব পেলেন। প্রতিষ্ঠানের পরিচালনা পর্ষদের এক সভায় মমিনুল ইসলামকে এই পদে আবার মনোনীত করা হয়েছে। পরে বাংলাদেশ ব্যাংক তা অনুমোদন করে।
আইপিডিসির এক প্রেস বিজ্ঞপ্তিতে এসব কথা বলা হয়েছে।
১৯৮১ সালে প্রতিষ্ঠিত আইপিডিসি ফাইন্যান্স লিমিটেড বাংলাদেশের প্রথম প্রাইভেট আর্থিক প্রতিষ্ঠান হিসেবে দেশের আর্থিক খাতে গুরুত্বপূর্ণ ভূমিকা পালন করে যাচ্ছে।
মমিনুল ইসলাম ২০১২ সাল থেকে আইপিডিসিতে দুই দফায় ব্যবস্থাপনা পরিচালক হিসেবে দায়িত্ব পালন করেছেন। এর আগে তিনি ২০০৮ থেকে ২০১১ সাল পর্যন্ত ডেপুটি ম্যানেজিং ডিরেক্টর হিসেবে দায়িত্ব পালন করেন। তিনি ২০০৬ সালে হেড অব অপারেশনস হিসেবে আইপিডিসিতে যোগদান করেছিলেন। এর আগে তিনি আমেরিকান এক্সপ্রেস ব্যাংক, স্ট্যান্ডার্ড চার্টার্ড ব্যাংকে বিভিন্ন পদে দায়িত্ব পালন করেন। আমেরিকান এক্সপ্রেস ব্যাংকে তিনি বিভিন্ন গুরুত্বপূর্ণ প্রকল্পে যুক্তরাজ্য, সিঙ্গাপুর, হংকং, ভারত, আমেরিকাসহ বিভিন্ন দেশে কাজ করেন।
 
