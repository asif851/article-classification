
আসন্ন ২০১৫-১৬ অর্থবছরের প্রস্তাবিত বাজেটকে ‘গোল্ডেন জিপিএ-৫’ নম্বর দিয়েছেন তথ্যমন্ত্রী হাসানুল হক ইনু। বাজেট পরবর্তী সংবাদ সম্মেলনে অর্থমন্ত্রীর পাশে বসে আজ শুক্রবার বিকেলে তিনি এ নম্বর দেন।জাতীয় সংসদে বাজেট উপস্থাপনের পর দিন প্রথাগতভাবেই অর্থমন্ত্রী সংবাদ সম্মেলন করেন। আজ বিকেলে সংবাদ সম্মেলনটি অনুষ্ঠিত হয় রাজধানীর ওসমানী স্মৃতি মিলনায়তনে।হাসানুল হক ইনু বলেন, দেশে এখন কোনো গণতান্ত্রিক ঘাটতি নেই। তবে জঙ্গিবাদ, সন্ত্রাসবাদ মোকাবিলায় ঘাটতি আছে। সরকারের প্রশাসনিক সক্ষমতা এখন অনেক বেড়েছে। জঙ্গিবাদ ও সন্ত্রাসবাদ মোকাবিলার ঘাটতিও দূর হয়ে যাবে। তিনি প্রস্তাবিত বাজেট ‘গোল্ডেন জিপিএ-৫’ এবং রাজনৈতিক ঘাটতি মোকাবিলার সক্ষমতাকে ‘জিপিএ-৫’ পেয়েছে বলে মন্তব্য করেন।তথ্যমন্ত্রী বাজেটকে বাস্তবসম্মত স্বপ্ন এবং তা বাস্তবায়নযোগ্য বলে মন্তব্য করেন। তিনি বলেন, চলমান অর্থনীতিকে সচল রাখার জন্য যা যা করার প্রয়োজন, তার সবগুলোর জন্যই নির্দেশনা বাজেটে আছে।এ সময় তথ্যমন্ত্রী প্রস্তাবিত বাজেটকে দেশীয় শিল্পবান্ধব, গ্রামীণবান্ধব, কৃষিবান্ধব, গরিববান্ধব, নারী ও শিশুবান্ধব, বিনিয়োগবান্ধব, শিক্ষাবান্ধব, ক্ষুদ্র ও মাঝারি শিল্পবান্ধব বলে উল্লেখ করেন।
