
ঢাকা স্টক এক্সচেঞ্জে (ডিএসই) তালিকাভুক্ত খাদ্য খাতের কোম্পানি রহিমা ফুডের লেনদেন স্থগিত করা হয়েছে। গতকাল বুধবার লেনদেন শুরুর চার মিনিটের মাথায় সকাল ১০টা ৩৪ মিনিটে এটির লেনদেন স্থগিত করা হয়।ডিএসই কর্তৃপক্ষ বলছে, কিছুদিন ধরে কোম্পানিটির শেয়ারের অস্বাভাবিক মূল্যবৃদ্ধির পরিপ্রেক্ষিতে লেনদেন স্থগিতের সিদ্ধান্ত নেওয়া হয়েছে। এর ফলে গত দুই দিনে অস্বাভাবিক মূল্যবৃদ্ধির কারণে দুটি কোম্পানির শেয়ার লেনদেন স্থগিত করা হলো।ডিএসইর কর্মকর্তারা জানিয়েছেন, মাত্র চার মিনিটের লেনদেনে গতকাল রহিমা ফুডের প্রতিটি শেয়ারের দাম দুই টাকা ৭০ পয়সা বা সাড়ে ৬ শতাংশ বেড়েছে। এ সময়ের মধ্যে কোম্পানিটির এক লাখ ২১ হাজার ৫০০ শেয়ার কেনাবেচা হয়েছে। তবে আজ বৃহস্পতিবার থেকে যথারীতি কোম্পানিটির শেয়ারের স্বাভাবিক লেনদেন চলবে।এই কোম্পানির প্রতিটি শেয়ারের দাম গত এক মাসে প্রায় আড়াই গুণ বেড়েছে। গত ২৫ আগস্ট যেখানে কোম্পানিটির প্রতিটি শেয়ারের দাম ছিল ১৬ টাকা ৬০ পয়সা। এক মাসের ব্যবধানে গতকাল তা বেড়ে হয়েছে ৪৩ টাকা ২০ পয়সা।এর আগে গত মঙ্গলবার সিভিও পেট্রোকেমিক্যালসের লেনদেন অনির্দিষ্টকালের জন্য স্থগিত করা হয়। সেসঙ্গে কোম্পানিটির অস্বাভাবিক মূল্যবৃদ্ধির বিষয়টি তদন্ত করার কথা জানিয়েছে ডিএসই। সংস্থাটি বলছে, তদন্তকাজ শেষে কোম্পানিটির শেয়ার লেনদেন শুরু হবে।এদিকে অস্বাভাবিক মূল্যবৃদ্ধির পরিপ্রেক্ষিতে এবার তালিকাভুক্ত কোম্পানি লিগ্যাসি ফুটওয়্যারের পক্ষ থেকে বিনিয়োগকারীদের সতর্ক করা হয়েছে। কোম্পানি নিজে থেকেই ডিএসইকে দেওয়া এক চিঠির মাধ্যমে বিনিয়োগকারীদের সতর্ক করেছে।লিগ্যাসি ফুটওয়্যার জানিয়েছে, শেয়ারের অস্বাভাবিক মূল্যবৃদ্ধির কোনো তথ্য তাদের হাতে নেই।
