
ডিএইচএল ও দ্য ডেইলি স্টার-এর আয়োজনে বাংলাদেশ বিজনেস অ্যাওয়ার্ডস দেওয়া হলো দুজন ব্যক্তি ও দুটি প্রতিষ্ঠানকে। চার ক্যাটাগরিতে এই পুরস্কার দেওয়া হয়। গতকাল শুক্রবার রাজধানীর একটি হোটেলে আয়োজিত এ অনুষ্ঠান ছিল বাংলাদেশ বিজনেস অ্যাওয়ার্ডের ১৪তম আসর।এ বছর আজীবন সম্মাননা পেয়েছেন মেট্রোপলিটান চেম্বার অব কমার্স অ্যান্ড ইন্ডাস্ট্রিজের (এমসিসিআই) সাবেক সভাপতি, বাংলাদেশ চা সংসদের সাবেক চেয়ারম্যান ও কেদারপুর টি কোম্পানি লিমিটেডের কর্ণধার লায়লা রহমান কবির। ব্যবসায় অসামান্য সাফল্যের স্বীকৃতি হিসেবে সেরা নারী উদ্যোক্তার পুরস্কার পেয়েছেন চামড়াজাত পণ্য তৈরির প্রতিষ্ঠান কারিগরের ব্যবস্থাপনা অংশীদার (ম্যানেজিং পার্টনার) তানিয়া ওয়াহাব। ২০১৩ সালের সেরা প্রতিষ্ঠানের পুরস্কার পেয়েছে হাবিব গ্রুপ। আর সেরা আর্থিক প্রতিষ্ঠান হিসেবে পুরস্কৃত হয়েছে ডেল্টা ব্র্যাক হাউজিং (ডিবিএইচ) ফাইন্যান্স করপোরেশন লিমিটেড।পুরস্কারপ্রাপ্ত ব্যক্তি ও প্রতিষ্ঠানের প্রধান নির্বাহীদের হাতে ক্রেস্ট তুলে দেন অনুষ্ঠানের প্রধান অতিথি বাণিজ্যমন্ত্রী তোফায়েল আহমেদ। অনুষ্ঠানে বক্তব্য দেন ডেইলি স্টার-এর সম্পাদক ও প্রকাশক মাহ্ফুজ আনাম, ডিএইচএল এক্সপ্রেসের কান্ট্রি ম্যানেজার ডেসমন্ড কুইয়া। বিশেষ বক্তব্য দেন হিন্দুস্তান ইউনিলিভারের প্রধান নির্বাহী সঞ্জীব মেহতা। অনুষ্ঠানে ব্যবসায়ী, রাজনীতিবিদ, কূটনীতিকসহ বিভিন্ন ক্ষেত্রের বিশিষ্টজনেরা উপস্থিত ছিলেন। হাবিব গ্রুপের ব্যবস্থাপনা পরিচালক ইয়াসিন আলী ও ডেল্টা ব্র্যাক হাউজিং ফাইন্যান্স করপোরেশন লিমিটেডের ব্যবস্থাপনা পরিচালক কাজী এম শরিফুল আলা নিজ নিজ প্রতিষ্ঠানের পক্ষে পুরস্কার নেন। প্রধান অতিথির বক্তব্যে বাণিজ্যমন্ত্রী তোফায়েল আহমেদ বলেন, ‘ব্যবসাকে যদি রাজনীতি থেকে আলাদা করা যায়, তাহলে আমরা অনেক এগিয়ে যেতে পারব।’ রপ্তানি আয়ে সাফল্য, সমৃদ্ধ রিজার্ভ—সবই উদ্যোক্তা ও ব্যবসায়ীদের জন্য সম্ভব হয়েছে বলে মত দেন মন্ত্রী।ডেইলি স্টার-এর সম্পাদক মাহ্ফুজ আনাম বলেন, আন্তর্জাতিক বাজারে বাংলাদেশের মানম্পন্ন পণ্য ও সেবা বিশেষ স্থান দখল করেছে। মালিক ও শ্রমিকদের মধ্যে সুসম্পর্ক রাখার ওপর গুরুত্ব দেন তিনি। মাহ্ফুজ আনাম অভিমত দেন, করপোরেট দুনিয়াকে পরিবেশ রক্ষায় আরও বেশি ভূমিকা রাখতে হবে। কারণ খাল-বিল, নদী ধ্বংস করে প্রগতি অর্জন করা যায় না।সঞ্জীব মেহতা বলেন, ১৬ কোটি মানুষই বাংলাদেশের সম্পদ। এটি এক বিশাল বাজার। করপোরেট প্রতিষ্ঠানগুলো সামাজিক সমস্যা সমাধানের অংশ হিসেবে কাজ করছে বলে মন্তব্য করেন তিনি। ২০১৩ সালকে রাজনৈতিক ও শিল্প খাতের অস্থিরতার বছর হিসেবে উল্লেখ করে ডেসমন্ড কুইয়্যা বলেন, ‘এ দেশের ব্যবসায়ীরা এই প্রতিকূলতা মোকাবিলা করেছেন। এই সম্মাননা প্রদানের মাধ্যমে আজ আমরা সেটাই উদ্যাপন করতে এসেছি।’নিজের অনুভূতি প্রকাশ করতে গিয়ে আজীবন সম্মাননাপ্রাপ্ত লায়লা রহমান কবির বলেন, ‘আমি গাছ ভলোবাসি। আর চা-বাগান করার পেছনে এটাই আমার মূলমন্ত্র।’ নতুন উদ্যোক্তাদের প্রতি আহ্বান জানিয়ে তিনি বলেন, ‘শ্রমিক সংগঠনকে ভয় পাবেন না। অন্যথায় শিল্প খাতই ক্ষতিগ্রস্ত হবে। চা-বাগানে শ্রমিক সংগঠন আছে, সেখানে কোনো সমস্যা নেই।’
 
