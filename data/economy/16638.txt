
ময়মনসিংহ অঞ্চলের বিদ্যুৎ উন্নয়ন বোর্ডের (পিডিবি) গ্রাহকেরা ঘরে বসেই তাঁদের মাসিক বিদ্যুৎ বিল পরিশোধ করতে পারবেন। এ বিষয়ে গতকাল বৃহস্পতিবার পিডিবি ও রবি চুক্তি সই করেছে। চুক্তি অনুসারে, রবির গ্রাহকেরা তাঁদের নিজস্ব সংযোগ সিম ব্যবহার করে বিদ্যুৎ বিল পরিশোধ করতে পারবেন। তা ছাড়া অন্য অপারেটরের গ্রাহকেরা রবি ক্যাশ পয়েন্ট থেকে নির্দিষ্ট অঙ্কের বিনিময়ে পিডিবির মাসিক বিদ্যুৎ বিল দিতে পারবেন। মুঠোফোন ব্যবহারকারীরা খুদে বার্তার মাধ্যমে মাসিক বকেয়ার তথ্য পাবেন। ময়মনসিংহ অঞ্চলের আওতায় টাঙ্গাইল, ময়মনসিংহ শহর, নেত্রকোনা, শেরপুর, জামালপুর ও কিশোরগঞ্জ জেলার পিডিবির গ্রাহকেরা এই সুবিধা পাবেন। চুক্তি স্বাক্ষর অনুষ্ঠানে পিডিবির ময়মনসিংহ অঞ্চল ও রবির ঊর্ধ্বতন কর্মকর্তারা উপস্থিত ছিলেন।
