
সূচকের চাঙাভাবের মধ্যে আজ মঙ্গলবার দেশের শেয়ারবাজারের লেনদেন শেষ হয়েছে। দিনের লেনদেন শেষে দুই স্টক এক্সচেঞ্জেই অধিকাংশ কোম্পানির শেয়ারের দাম বেড়েছে। ফলে সূচকের এই উল্লম্ফন। পাশাপাশি লেনদেন বেড়েছে প্রধান শেয়ারবাজার ঢাকা স্টক এক্সচেঞ্জে (ডিএসই)।
ডিএসইর প্রধান সূচক বেড়েছে ১০৬ পয়েন্ট দিনের লেনদেন শেষে ঢাকা স্টক এক্সচেঞ্জের (ডিএসই) ডিএসইএক্স সূচক গতকালের চেয়ে ১০৬ পয়েন্ট বেড়ে অবস্থান করছে ৫,২৫১ পয়েন্টে। এর আগে আজ সকালে সূচকের ঊর্ধ্বগতির মধ্যে ডিএসইতে লেনদেন শুরু হয়, যা লেনদেনের শেষ পর্যন্ত অব্যাহত ছিল।
আজ ডিএসইতে ৩০১টি প্রতিষ্ঠানের শেয়ার ও মিউচুয়াল ফান্ড লেনদেন হয়েছে। এর মধ্যে ২২৭টিরই দাম বেড়েছে। কমেছে ৪১টির এবং অপরিবর্তিত রয়েছে ৩৩টি প্রতিষ্ঠানের শেয়ারের দাম।
ডিএসইতে আজ ৬৯৪ কোটি টাকার শেয়ার লেনদেন হয়েছে, যা গতকালের চেয়ে ৯৭ কোটি টাকা বেশি। গতকাল এ বাজারে ৫৯৭ কোটি টাকার শেয়ার লেনদেন হয়। সিএসইর সার্বিক মূল্যসূচক বেড়েছে ২৬২ পয়েন্ট ডিএসইর পাশাপাশি চট্টগ্রাম স্টক এক্সচেঞ্জেও (সিএসই) সূচক বেড়েছে। লেনদেন শেষে সিএসইর সার্বিক মূল্যসূচক আগের দিনের চেয়ে ২৬২ পয়েন্ট বেড়ে অবস্থান করছে ১৬ হাজার ১৫৬ পয়েন্টে।
সিএসইতে আজ ২২৩টি প্রতিষ্ঠানের শেয়ার ও মিউচুয়াল ফান্ড লেনদেন হয়েছে। এর মধ্যে ১৫৩টির দাম বেড়েছে, কমেছে ৫৪টির আর অপরিবর্তিত রয়েছে ১৬টি প্রতিষ্ঠানের শেয়ারের দাম।সিএসইতে আজ ৪৪ কোটি টাকার শেয়ার লেনদেন হয়েছে, যা গতকালের চেয়ে দুই কোটি টাকা কম। গতকাল সিএসইতে ৪৬ কোটি টাকার লেনদেন হয়।ডিএসইতে লেনদেনে শীর্ষে এমজেএল বিডি ডিএসইতে আজ লেনদেনে শীর্ষে রয়েছে এমজেএল বিডি। আজ প্রতিষ্ঠানটির ৩২ কোটি টাকার শেয়ার লেনদেন হয়েছে। এ ছাড়া লেনদেনে শীর্ষে থাকা অন্য প্রতিষ্ঠানগুলোর মধ্যে রয়েছে কেপিসিএল, স্কয়ার ফার্মা, গ্রামীণফোন, আরএসআরএম স্টিল, তিতাস গ্যাস, আইডিএলসি, বেক্সিমকো ফার্মা, সিটি ব্যাংক, লাফার্জ সুরমা সিমেন্ট প্রভৃতি।
