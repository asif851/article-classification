
বাংলাদেশে বিভিন্ন খাতের বিনিয়োগের সুযোগ ও সম্ভাবনা খুঁজে বের করতে সিঙ্গাপুরে অনুষ্ঠিত হতে যাচ্ছে দ্বিতীয় বাংলাদেশ ইনভেস্টমেন্ট সামিট। এই সম্মেলনে বিদেশি বিনিয়োগকারী ও আর্থিক খাতে সংশ্লিষ্টদের উদ্বুদ্ধ করতে বাংলাদেশের ইতিবাচক দিকগুলো তুলে ধরা হবে।সিঙ্গাপুরের ফোর সিজনস হোটেলে আগামী ৪ সেপ্টেম্বর দিনব্যাপী এই সম্মেলনে এশিয়ার ব্যাংক ও আর্থিক প্রতিষ্ঠান রেটিং অ্যাজেন্সিসহ বিভিন্ন প্রতিষ্ঠানের প্রায় ৩০০ প্রতিনিধি অংশ নেবেন। বাংলাদেশ থেকেও প্রধানমন্ত্রীর উপদেষ্টা, সরকারি কর্মকর্তা, ব্যাংক ও কয়েকটি ব্যবসায়িক প্রতিষ্ঠানের উচ্চপদস্থ কর্মকর্তারা অংশ নেবেন।এশিয়ান ইনভেস্টরের সহায়তায় সম্মেলনটির আয়োজন করছে ফিন্যান্সিয়াল জার্নাল ফিন্যান্স এশিয়া। এতে মূল স্পন্সর হিসেবে থাকছে স্ট্যান্ডার্ড চার্টার্ড ব্যাংক ও দি সিটি ব্যাংক লিমিটেড।রাজধানীর একটি হোটেলে গতকাল বুধবার এক সংবাদ সম্মেলনে এসব তথ্য জানান স্ট্যান্ডার্ড চার্টার্ড ব্যাংক বাংলাদেশের প্রধান নির্বাহী কর্মকর্তা (সিইও) জিম ম্যাককেইব। আরও বক্তব্য দেন সিটি ব্যাংকের ব্যবস্থাপনা পরিচালক ও সিইও সোহেল আর কে হুসেইন।জিম ম্যাককেইব বলেন, ‘সরাসরি বিদেশি বিনিয়োগ আনা নয়, বরং বিনিয়োগকারীসহ সংশ্লিষ্ট সব পক্ষকে একটি জায়গায় হাজির করাই আমাদের মূল উদ্দেশ্য। সে জন্য সম্মেলনটিকে একটি প্লাটফর্ম বলা যায়।’সোহেল আর কে হুসেইন বলেন, বাংলাদেশে বিনিয়োগের বিরাট সম্ভাবনা আছে। রপ্তানিতে সুযোগ আছে। দেশের অভ্যন্তরেও আছে বিশাল বাজার। গত ১০ বছরে ৫-৬ শতাংশ প্রবৃদ্ধির কারণে দারিদ্র্য ৫০ শতাংশ কমে এসেছে। ফলে এখন বিশ্বের কাছে বাংলাদেশের ইতিবাচক দিকগুলো তুলে ধরতে হবে।সিটি ব্যাংকের এই সিইও আরও বলেন, সে জন্য বিদেশি বিনিয়োগকারীরা সব সময়ই জানতে চান, প্রশাসনে স্বচ্ছতা আছে কি না, দেশের অভ্যন্তরের বাজার কত বড়, জমি পাওয়া যায় কি না, সরকারের কোন কোন দপ্তরে ঘুরতে হয় ইত্যাদি। সম্মেলনের বিভিন্ন পর্বে বাংলাদেশে বিনিয়োগের সম্ভাবনার পাশাপাশি এই বিষয়গুলো নিয়েও আলোচনা হবে।
