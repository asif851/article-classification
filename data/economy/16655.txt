
শেয়ারবাজারে তালিকাভুক্ত আইএফআইসি ব্যাংক লিমিটেডের অধিকারমূলক বা রাইট শেয়ারের জন্য নতুন রেকর্ড তারিখ নির্ধারণ করা হয়েছে ১৭ এপ্রিল। এই রেকর্ড তারিখের আগে আজ বৃহস্পতিবার (১৩ এপ্রিল) এবং আগামী রোববার (১৬ এপ্রিল) কোম্পানিটির শেয়ার নগদ টাকায় স্পট মার্কেটে লেনদেন হবে।
গত ১৫ মার্চ কোম্পানিটির রাইট শেয়ার ছাড়ার প্রস্তাব অনুমোদন করে পুঁজিবাজার নিয়ন্ত্রক সংস্থা বাংলাদেশ সিকিউরিটিজ অ্যান্ড এক্সচেঞ্জ কমিশন (বিএসইসি)। কিন্তু একজন শেয়ারধারীর আবেদনের কারণে উচ্চ আদালত গত ৩ মার্চ রাইট শেয়ার কার্যক্রমের ওপর নিষেধাজ্ঞা জারি করেছিল। ফলে গতকাল বুধবার আইএফআইসি ব্যাংক লিমিটেডের রেকর্ড তারিখ নির্ধারণ থাকলেও তা বাতিল হয়ে যায়।
পরে ব্যাংক কর্তৃপক্ষ উচ্চ আদালতের স্থগিতাদেশের বিরুদ্ধে চেম্বার আদালতে শরণাপন্ন হন। চেম্বার আদালত স্থগিতাদেশের ওপরে স্থগিতাদেশ আরোপ করে। ফলে নতুন করে আবার রেকর্ড তারিখ নির্ধারণ করা হয়।
