
এনার্জিপ্যাক পাওয়ার জেনারেশনের প্রাথমিক গণপ্রস্তাব বা আইপিও আবেদন অনুমোদন করেছে পুঁজিবাজার নিয়ন্ত্রক সংস্থা বাংলাদেশ সিকিউরিটিজ অ্যান্ড এক্সচেঞ্জ কমিশন (বিএসইসি)। গতকাল মঙ্গলবার অনুষ্ঠিত কমিশন সভায় এ অনুমোদন দেওয়া হয়।বিএসইসি জানিয়েছে, এনার্জিপ্যাক পাওয়ার আইপিওতে ১ কোটি ৬৭ লাখ ৩০ হাজার ২০০ শেয়ার ছেড়ে বাজার থেকে প্রায় ৪২ কোটি টাকা সংগ্রহ করবে। ১০ টাকা অভিহিত মূল্য বা ফেসভ্যালুর সঙ্গে ১৫ টাকা অধিমূল্য বা প্রিমিয়াম যোগ করে আইপিওতে প্রতিটি শেয়ারের বিক্রয়মূল্য নির্ধারণ করা হয়েছে ২৫ টাকা। বাজার থেকে সংগৃহীত টাকা কোম্পানিটি ব্যাংকঋণ পরিশোধ ও চলতি মূলধনের কাজে লাগাবে।বিএসইসি আরও জানিয়েছে, আইপিও আবেদনের সঙ্গে কোম্পানিটি গত পাঁচ বছরের নিরীক্ষিত যে আর্থিক প্রতিবেদন দাখিল করেছে তাতে এটির শেয়ারপ্রতি আয় দেখানো হয়েছে ২ টাকা ৯১ পয়সা। কোম্পানিটির শেয়ারের ইস্যু ব্যবস্থাপনার দায়িত্বে রয়েছে আইডিএলসি ইনভেস্টমেন্টস।
