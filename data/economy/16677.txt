
উন্নয়নশীল দেশগুলোর মধ্যে ইন্টারনেট ব্যবহারে বাংলাদেশের অবস্থান এখনো পেছনের দিকেই। বিশ্বের ৫১টি উন্নয়নশীল ও স্বল্পোন্নত দেশের (এলডিসি) মধ্যে ইন্টারনেট ব্যবহারের সক্ষমতায় বাংলাদেশের অবস্থান বর্তমানে ৩৩, যা এক বছর আগেও একই অবস্থানে ছিল। বৈশ্বিক ইন্টারনেট ফোরাম অ্যালায়েন্স ফর অ্যাফোর্ডেবল ইন্টারনেটের (এফোরএআই) ‘অ্যাফোর্ডেবিলিটি রিপোর্ট ২০১৫-১৬’ শীর্ষক এক প্রতিবেদনে এ স্থান পেয়েছে বাংলাদেশ।এফোরএআই ২০১৩ সালে প্রথম ৪৬টি উন্নয়নশীল ও স্বল্পোন্নত দেশে ইন্টারনেটের ব্যবহার ও মূল্যভিত্তিক এ প্রতিবেদন প্রকাশ করে। প্রতিবেদনটির তৃতীয় সংস্করণে দক্ষিণ এশিয়ার দেশগুলোর মধ্যে বাংলাদেশের আগে আছে ভারত ও পাকিস্তান। তালিকায় পাকিস্তান ২৫তম ও ভারত ৩১তম স্থানে আছে। তালিকার শীর্ষ পাঁচটি দেশ হলো কলম্বিয়া, কোস্টারিকা, মালয়েশিয়া, তুরস্ক ও পেরু। এ তালিকায় থাকা স্বল্পোন্নত দেশগুলোর মধ্যে শীর্ষ পাঁচ অবস্থানে আছে রুয়ান্ডা, উগান্ডা, গাম্বিয়া, মিয়ানমার ও তানজানিয়া।র্যা ঙ্কিং নির্ধারণে শূন্য থেকে ১০০ স্কেলে নম্বর দেওয়া হয়েছে। নম্বর দেওয়া হয় ইন্টারনেট সেবার অবকাঠামোর মান ও কতসংখ্যক মানুষ ইন্টারনেট ব্যবহারের সুযোগ পাচ্ছে তার ভিত্তিতে। তথ্য-উপাত্ত সংগ্রহে প্রাথমিক ও স্থায়ী (সেকেন্ডারি)—উভয় ধরনের তথ্যই ব্যবহার করা হয়েছে।বাংলাদেশ ইন্টারনেট সেবার অবকাঠামো মানের জন্য ৪৫ দশমিক ০৪ ও ইন্টারনেট ব্যবহারের পরিমাণের জন্য ৩৩ দশমিক ৭৩ নম্বর পেয়েছে। দুটির গড়ে বাংলাদেশের স্কোর দাঁড়ায় ৩৯ দশমিক ১৩। ২০১৪ সালে বাংলাদেশের স্কোর ছিল ৩৭ দশমিক ১। এবারে প্রতিবেশী পাকিস্তান ও ভারতের স্কোর যথাক্রমে ৪৪ দশমিক ১১ ও ৪০ দশমিক ১২। আর শীর্ষে থাকা কলম্বিয়ার স্কোর ৬৫ দশমিক ৩২।ইন্টারনেট ব্যবহারে বাংলাদেশের পিছিয়ে থাকার পেছনে দারিদ্র্যকে অন্যতম কারণ হিসেবে চিহ্নিত করা হয়েছে প্রতিবেদনে। বিশ্বব্যাংক থেকে প্রাপ্ত উপাত্ত নিয়ে তৈরি এ প্রতিবেদনে বলা হয়েছে, বাংলাদেশের ৪৩ দশমিক ৭ শতাংশ মানুষের ক্রয়ক্ষমতার সক্ষমতা (পিপিপি) দৈনিক ১ দশমিক ৯ ডলার বা ১৫২ টাকা। ওই পর্যায়ের একজন মানুষের ব্রডব্যান্ড ইন্টারনেটের ন্যূনতম একটি সংযোগ নিতে খরচ পড়ে ১৫২ টাকার ১৪ শতাংশ অর্থাৎ ২২ টাকা। আর দৈনিক গড়ে ৩ দশমিক ১ ডলার আয় করেন বাংলাদেশে এমন মানুষের সংখ্যা প্রায় ৭৮ শতাংশ। তাঁদের ব্রডব্যান্ড ইন্টারনেটের একটি সংযোগ নিতে মোট আয়ের প্রায় ৯ শতাংশ ব্যয় করতে হয়।প্রতিবেদনের বিশ্লেষণে উঠে এসেছে, যে ৫১টি দেশকে এ গবেষণায় অন্তর্ভুক্ত করা হয়েছে, এর মধ্যে স্বল্পোন্নত দেশগুলোতেব্রডব্যান্ড ইন্টারনেট সংযোগ নিতে খরচ পড়ে মাথাপিছু গড় আয়ের ১৫ দশমিক ২ শতাংশ। অর্থাৎ উচ্চমূল্যই স্বল্পোন্নত দেশগুলোতে ইন্টারনেট ব্যবহারে প্রধান বাধা হয়ে দেখা দিচ্ছে। অন্যদিকে উদীয়মান অর্থনীতির দেশে এ খরচের হার সাড়ে ৬ শতাংশ।প্রতিবেদনে বাংলাদেশ প্রসঙ্গে অবশ্য একটি ইতিবাচক দিক তুলে ধরা হয়েছে। এতে বলা হয়, দেশটিতে মুঠোফোনভিত্তিক ব্রডব্যান্ড ইন্টারনেটের দাম তালিকার সব দেশের মধ্যে সর্বনিম্ন। বাংলাদেশে স্বল্প আয়ের ৮০ শতাংশ মানুষ মাসে ৫০০ মেগাবাইট (এমবি) ইন্টারনেট ডেটা প্যাক কেনার সামর্থ্য রাখেন, যা এই শ্রেণির গড় আয়ের সাড়ে ৩ শতাংশ।উন্নয়নশীল দেশে পুরুষদের তুলনায় নারীরা ৩০ থেকে ৫০ শতাংশ কম ইন্টারনেট ব্যবহার করেন এমন পর্যবেক্ষণও উঠে এসেছে প্রতিবেদনে। এ জন্য নারী-পুরুষের আয়-বৈষম্যকেই মূল কারণ হিসেবে চিহ্নিত করা হয়েছে।প্রতিবেদনে বলা হয়েছে, বর্তমান ধারা চলতে থাকলে বিশ্বের সব মানুষকে ইন্টারনেটের আওতায় আনতে ২০৪২ সাল পর্যন্ত লেগে যাবে। কিন্তু জাতিসংঘের টেকসই উন্নয়ন লক্ষ্যমাত্রা (এসডিজি) অনুযায়ী, ২০২০ সালের মধ্যে সবার জন্য ইন্টারনেট প্রাপ্তি নিশ্চিত করতে বিশ্বের ১৯৩টি দেশ সম্মত হয়েছে। তাই সমস্যা সমাধানে সুষ্ঠু নীতিমালার মাধ্যমে ইন্টারনেটের দাম কমিয়ে আনার ওপর জোর দেওয়া হয়েছে প্রতিবেদনে।
