
রহিমআফরোজের সঙ্গে যৌথভাবে ‘ফুজিয়ামা’ ইজিবাইক ব্যাটারি উৎপাদন করবে জাপানি কোম্পানি টেরা মোটরস‘গুলশানের হামলার ঘটনাটি সবার মতো আমাকেও খুব ব্যথিত করেছে। তবে আমি জানি, বাংলাদেশের ৯৯ শতাংশ মানুষ এ ধরনের ঘটনা সমর্থন করে না। এ দেশে বিনিয়োগে তাই আমাদের সম্পূর্ণ আস্থা আছে। জাপানের অন্য বিনিয়োগকারীরা যাতে এ দেশে বিনিয়োগে আস্থা না হারায়, সেটি নিশ্চিতে কাজ করাকে আমি নিজের দায়িত্ব মনে করি।’বাংলাদেশে বিনিয়োগের বিষয়ে এমন মনোভাব জানিয়েছেন জাপানের ১ নম্বর বিদ্যুৎ-চালিত ইজিবাইক নির্মাতা প্রতিষ্ঠান টেরা মোটরসের বিপণন পরিচালক আকিহিরো উয়েদা। দেশের সবচেয়ে বড় ব্যাটারি নির্মাতা প্রতিষ্ঠান রহিমআফরোজের সঙ্গে যৌথভাবে ‘ফুজিয়ামা’ ব্র্যান্ডের ব্যাটারি বাজারজাত করা শুরু করেছে উয়েদার প্রতিষ্ঠান টেরা মোটরস। এ জন্য দেশেই একটি ইজিবাইক ব্যাটারি নির্মাণ কারখানা নির্মাণ করেছে প্রতিষ্ঠান দুটি। ব্যাটারি উৎপাদন কারখানার উদ্বোধন উপলক্ষে গতকাল শনিবার রাজধানীর কারওয়ান বাজারের একটি হোটলে এক সংবাদ সম্মেলনের আয়োজন করে রহিমআফরোজ ও টেরা মোটরস।পেশাগত কাজে চার বছরের বেশি সময় ধরে বাংলাদেশে বসবাস করছেন আকিহিরো উয়েদা। বাংলাদেশের মানুষের প্রশংসা করে তিনি বলেন, ‘বাংলাদেশের মানুষের আন্তরিকতার কোনো তুলনা নেই। এ দেশে থেকেই ব্যবসার কাজ চালাতে চাই।’ আরেক দেশি মোটরসাইকেল নির্মাতা প্রতিষ্ঠান রানারের সঙ্গে ইতিমধ্যেই যৌথ বিনিয়োগ করেছে তাঁর প্রতিষ্ঠান।সংবাদ সম্মেলনে জানানো হয়, ইজিবাইকে ব্যবহৃত বিশেষ ব্যাটারি টেরা মটরস ও রহিমআফরোজের যৌথ কারখানায় উৎপাদন করা হবে। বর্তমানে দেশের বাজারে প্রতি মাসে এক লাখ এ ধরনের ব্যাটারির চাহিদা আছে, যার ৯০ শতাংশই বর্তমানে চীন থেকে আমদানি করা ব্যাটারি দিয়ে পূরণ করা হয়। বাজারের একটি উল্লেখযোগ্য অংশ দেশে তৈরি ব্যাটারির দখলে নিতেই এ উদ্যোগের কথা জানায় প্রতিষ্ঠান দুটি। বাজারে একটি ফুজিয়ামা ব্যাটারির দাম পড়বে ৯ হাজার ৮০০ থেকে ১০ হাজার টাকা।সংবাদ সম্মেলনে বক্তব্য দেন টেরা মোটরসের প্রকৌশলী জুন সাতো, রহিমআফরোজ স্টোরেজ পাওয়ার ডিভিশনের বিপণন ও ব্যবসা উন্নয়ন বিভাগের প্রধান ফারাজ এ রহিম, প্রধান পরিচালন কর্মকর্তা সাঈদ হাসান, রহিমআফরোজ অ্যাকিউমুলেটরসের প্রধান বিপণন কর্মকর্তা মো. মনিরুজ্জামান প্রমুখ।
