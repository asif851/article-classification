
সরকারি বিপণন সংস্থা ট্রেডিং করপোরেশন অব বাংলাদেশ (টিসিবি) ৫০ টাকা কেজি দরে পেঁয়াজ বিক্রি করবে। তবে একজন ক্রেতা একসঙ্গে দুই কেজির বেশি পেঁয়াজ কিনতে পারবেন না।
পবিত্র ঈদুল আজহা উপলক্ষে আগামীকাল মঙ্গলবার থেকে সারা দেশে খোলা ট্রাকে তিনটি পণ্য (পেঁয়াজ, চিনি ও সয়াবিন) বিক্রি শুরু করবে টিসিবি। ওই ট্রাক থেকেই ক্রেতারা ৫০ টাকায় পেঁয়াজ কিনতে পারবেন।টিসিবির তথ্য কর্মকর্তা হুমায়ুন কবির আজ সোমবার সন্ধ্যায় মোবাইলে প্রথম আলোকে এসব তথ্য জানিয়েছেন।বাজারে এখন এক কেজি দেশি পেঁয়াজ ৭৫-৮০ এবং আমদানি করা পেঁয়াজ ৬৫-৭০ টাকায় বিক্রি হচ্ছে।টিসিবি বলছে, খোলা ট্রাকে চিনি আর সয়াবিন তেলও বিক্রি হবে। প্রতি কেজি চিনি ৩৭ এবং সয়াবিন তেল ৮৯ টাকায় বিক্রি হবে। একজন ক্রেতা একসঙ্গে সর্বোচ্চ চার কেজি চিনি এবং ১০ লিটার সয়াবিন তেল কিনতে পারবেন।খোলা ট্রাকে করে সারা দেশের ১৭৩টি স্থানে পণ্য বিক্রি হবে। ঢাকায় ২৪, চট্টগ্রামে ১০, অন্যান্য বিভাগীয় শহরে পাঁচটি করে এবং বাকি জেলা সদরে দুটি করে ট্রাকে এসব পণ্য বিক্রি করা হবে।
ঢাকার কোথায় পাবেনজাতীয় প্রেসক্লাব, সচিবালয় গেট, কাপ্তান বাজার, মতিঝিলের শাপলা চত্বর, দৈনিক বাংলা মোড়, শান্তিনগর বাজার, শাহজাহানপুর বাজার, বাসাবো বাজার, ছাপড়া মসজিদ ও পলাশী বাজার, রামপুরা বাজার, আগারগাঁও বাজার/শেওড়াপাড়া, মিরপুর-১ নম্বরে মুক্তিযোদ্ধা মার্কেট, মোহাম্মদপুর টাউন হল ও জিগাতলা বাজার, মিরপুর-১০ গোলচত্বর, খামারবাড়ি, ইত্তেফাক মোড়/মতিঝিলের বিমান অফিস, দিলকুশা, নিউমার্কেট/সায়েন্সল্যাব/কলাবাগান, জুরাইন/শনির আখড়া, নিউমার্কেট কলমিলতা বাজার, মালিবাগ বাজার, মহাখালী কাঁচাবাজার, কচুখেত বাজার ও খিলগাঁও তালতলা বাজারের সামনে এসব ট্রাক থাকবে।
