
প্লেসমেন্ট শেয়ারধারীদের লক ইনের সময় শেষ হওয়ার পর ঘোষণার মাধ্যমে শেয়ার বিক্রিতে ৩০ দিনের যে বাধ্যবাধকতা ছিল, তা প্রত্যাহার করা হয়েছে।
আজ মঙ্গলবার বাংলাদেশ সিকিউরিটিজ অ্যান্ড এক্সচেঞ্জ কমিশনের (বিএসইসি) নিয়মিত সভায় এ সিদ্ধান্ত নেওয়া হয়। বিএসইসির মুখপাত্র ও নির্বাহী পরিচালক সাইফুর রহমান স্বাক্ষরিত এক বিজ্ঞপ্তিতে এ তথ্য জানা যায়।
তবে স্পন্সর শেয়ারধারী, পরিচালক ও ৫ শতাংশের বেশি শেয়ারধারীদের জন্য আগের নিয়ম বহাল থাকবে।
বিএসইসির বিজ্ঞপ্তিতে বলা হয়, ২০১০ সালের ১৪ জুলাইয়ের নির্দেশনা অনুযায়ী প্লেসমেন্ট শেয়ারহোল্ডারদের লক ইনের সময় পার হওয়ার পর ঘোষণার মাধ্যমে শেয়ার বিক্রি করার ক্ষেত্রে ৩০ দিনের যে বাধ্যবাধকতা ছিল, তা প্রত্যাহার করা হয়। কিন্তু স্পন্সর শেয়ারধারী, পরিচালক ও ৫ শতাংশ বা এর অধিক শেয়ারহোল্ডারগণের ক্ষেত্রে আগের নিয়ম বলবত্ থাকবে। এ ছাড়া, ইতিমধ্যে সাধারণ প্লেসমেন্ট শেয়ারহোল্ডারদের মধ্যে যাঁরা কমিশনের অনুমতি নেওয়া সত্ত্বেও নির্দিষ্ট ৩০ দিনের মধ্যে শেয়ার বিক্রি করতে ব্যর্থ হয়েছেন, তাঁদের ক্ষেত্রেও ৩০ দিন সময়ের মধ্যে বিক্রির আর কোনো বাধ্যবাধকতা থাকল না।
শিগগিরই এ বিষয়ে নির্দেশনা জারি করা হবে বলে বিজ্ঞপ্তিতে বলা হয়।
এদিকে আজকের সভায় আইপিও, আরপিও ও রাইট ইস্যুর তহবিল ব্যবহারসংক্রান্ত প্রতিবেদক বিদেশি কোনো প্রতিষ্ঠানের নিরীক্ষক দিয়ে নিরীক্ষা করে পরিচালনা পর্ষদের প্রত্যয়নসহ ত্রৈমাসিক ভিত্তিতে কমিশনে জমা দিতে বলা হয়।
