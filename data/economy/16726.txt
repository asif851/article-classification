
ব্যাংকে হঠাৎ পরিবর্তন বন্ধে কেন্দ্রীয় ব্যাংকের পদক্ষেপ চান ব্যাংকের ব্যবস্থাপনা পরিচালকেরা (এমডি)। তাঁরা বলেছেন, এভাবে হঠাৎ পরিবর্তনে আমানতকারীদের মধ্যে আতঙ্ক ছড়িয়ে পড়ে। এমডিরাও ভয়ের মধ্যে রয়েছেন।
বাংলাদেশ ব্যাংকে আজ বুধবার অনুষ্ঠিত ব্যাংকার্স সভায় এমন মতামত তুলে ধরেছেন ব্যাংক এমডিদের সংগঠন অ্যাসোসিয়েশন অব ব্যাংকার্স বাংলাদেশের (এবিবি) চেয়ারম্যান সৈয়দ মাহবুবুর রহমান। বাংলাদেশ ব্যাংকের গভর্নরের সভাপতিত্বে অনুষ্ঠিত এ সভায় সব ব্যাংকের এমডিরা উপস্থিত ছিলেন।
২০১৭ সালে বেসরকারি খাতের ইসলামী ব্যাংক ও সোস্যাল ইসলামী ব্যাংকের মালিকানা ও ব্যবস্থাপনায় হঠাৎ পরিবর্তন হয়। এ সময় দুই ব্যাংকের এমডিদেরও পদত্যাগে বাধ্য করা হয়। আর এসব পরিবর্তনে তড়িঘড়ি সম্মতি দেয় কেন্দ্রীয় ব্যাংক।
সভা শেষে এবিবির চেয়ারম্যান সৈয়দ মাহবুবুর রহমান সাংবাদিকদের বলেন, ‘গত বছর ব্যাংকগুলোতে পরিবর্তন দেখেছি। আমরা কেন্দ্রীয় ব্যাংককে জানিয়েছি, এসব পরিবর্তন হতেই পারে, তবে হঠাৎ করে যেন না হয়। পরিবর্তন আকস্মিকভাবে হলে নানা ধরনের সমস্যা হতে পারে। ব্যবস্থাপনায় থেকে আমাদের ভয় হয়।’
সভা শেষে বাংলাদেশ ব্যাংকের ডেপুটি গভর্নর এস কে সুর চৌধুরী সাংবাদিকদের বলেন, ‘শেয়ারহোল্ডাররা শেয়ার কেনাবেচা করেন। এতে কেউ বেশি শেয়ার কিনে বার্ষিক সাধারণ সভা বা পরিচালনা পর্ষদের সভার মাধ্যমে পরিচালক হতেই পারেন। এ ক্ষেত্রে কোনো অনিয়ম হলে বা সুশাসনের অভাব থাকলে বাংলাদেশ ব্যাংক বিষয়টি দেখে এবং দেখছে।’
