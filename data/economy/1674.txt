
মুন্সিগঞ্জের গজারিয়া উপজেলার বাউশিয়ায় ৫০০ একর জমির ওপর পোশাক শিল্পপল্লি নির্মাণে চীনের বেসরকারি উদ্যোক্তাদের অর্থায়নের প্রস্তাবটি সরকার পরীক্ষা-নিরীক্ষা করছে বলে জানিয়েছেন বাণিজ্যমন্ত্রী তোফায়েল আহমেদ।আজ সোমবার বাণিজ্য মন্ত্রণালয়ে চীনের ওরিয়েন্ট ইন্টারন্যাশনাল (হোল্ডিং) কোম্পানির প্রেসিডেন্ট তাঙ শিয়াও জি ও বিজিএমইএর সভাপতি আতিকুল ইসলামের নেতৃত্বে চীনের এক ব্যবসায়ী প্রতিনিধিদলের সঙ্গে মতবিনিময় সভায় বাণিজ্যমন্ত্রী এসব কথা বলেন। মন্ত্রণালয় থেকে পাঠানো এক সংবাদ বিজ্ঞপ্তিতে বিষয়টি নিশ্চিত করা হয়।বাণিজ্যমন্ত্রী বলেছেন, চীনের প্রস্তাব অনুযায়ী প্রায় ১২০ কোটি ডলার ব্যয়ে নির্মিত ওই শিল্পনগরীতে আড়াই শ কারখানা স্থাপন করা হবে। এ ছাড়া কার্যালয়, আবাসন সুবিধা, নিজস্ব বিদ্যুৎ উৎপাদনকেন্দ্র, ঢাকা-চট্টগ্রাম মহাসড়কের সঙ্গে সরাসরি যোগাযোগ, নৌপথ সংযোগ এবং হাসপাতালসহ সব ধরনের সুযোগ সুবিধা থাকবে। আর এই পুরো প্রক্রিয়ার সঙ্গে যৌথভাবে যুক্ত থাকবে তৈরি পোশাক মালিকদের সংগঠন বিজিএমইএ।
তোফায়েল আহমেদ বলেন, ‘পোশাক শিল্পপল্লি গড়ে উঠলে তিন লাখ শ্রমিকের কর্মসংস্থান হবে। এখান থেকে বছরে ৩০০ কোটি ডলার মূল্যের তৈরি পোশাক রপ্তানি করা সম্ভব হবে। তিন বছরের মধ্যে এ শিল্পপল্লি উৎপাদনে যেতে পারবে।’ তিনি আরও বলেন, পোশাকশিল্পে চীন অভিজ্ঞতায় সমৃদ্ধ। ভিয়েতনাম, কম্বোডিয়াসহ পৃথিবীর বিভিন্ন দেশে চীন তৈরি পোশাক কারখানা নির্মাণ করে সুনাম অর্জন করেছে। বাংলাদেশের সম্ভাবনাময় পোশাক শিল্পনগরী নির্মাণেও তারা আগ্রহী। প্রতিষ্ঠানটির কর্মকর্তারা প্রাথমিকভাবে নির্ধারিত জায়গাটি পরিদর্শন করেছেন।
