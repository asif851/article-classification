
একসময় মধ্যবিত্ত পরিবারের বসার ঘরে ‘বক্স’ টেলিভিশনের একচ্ছত্র দাপট ছিল। সেই দিন বদলে গেছে। এখন সেই বক্স টেলিভিশন প্রায় উঠেই গেছে। সেই জায়গা দখল করেছে এখন পাতলা এলইডি টেলিভিশন। এলইডি টেলিভিশনের দামও ধীরে ধীরে নাগালের মধ্যে আসছে।বাণিজ্য মেলার ইলেকট্রনিক পণ্যের দেশীয় ব্র্যান্ডের বিভিন্ন প্যাভিলিয়ন ও স্টলে এখন বক্স টেলিভিশনের পরিবর্তে এলইডি টেলিভিশনের সমাহার। ক্রেতা আকর্ষণে মূল্যছাড়ের ছড়াছড়িও আছে। কেউ দিচ্ছে ১৫ শতাংশ, কেউ ১০ শতাংশ; আবার কেউ উপহারসামগ্রী। এতে বেচাকেনাও বেশ ভালো।ইলেকট্রনিক পণ্যের মধ্যে এবার বাণিজ্য মেলায় টেলিভিশন ও রেফ্রিজারেটরের চাহিদা বেশি। ওয়াশিং মেশিন, এসি, মাইক্রোওয়েভ ওভেন, ব্লেন্ডার, টোস্টারসহ বিভিন্ন হোম অ্যাপ্লায়েন্সেও ক্রেতাদের আগ্রহ রয়েছে। মেলায় এ চিত্র পাওয়া গেছে।যমুনা ইলেকট্রনিকস ও অটোমোবাইলস: মেলায় প্রবেশের মূল গেট বরাবরই দেশীয় ব্র্যান্ড যমুনা ইলেকট্রনিকস ও অটোমোবাইলসের প্যাভিলিয়ন। দৃষ্টিনন্দন এ প্যাভিলিয়নে সব সময়ই ক্রেতা-দর্শনার্থীদের ভিড় লেগে থাকে। টেলিভিশন-ফ্রিজেই ক্রেতাদের চোখ বেশি, বিক্রয় সহকারীরা সঙ্গে সঙ্গে পণ্যের মান, দাম—সবই বুঝিয়ে দিচ্ছেন।এবারের মেলায় এলইডি টেলিভিশনে সাত হাজার টাকা পর্যন্ত ছাড় রয়েছে। বাজারে এসেছে ৫২ ইঞ্চি স্ক্রিনের পুরোপুরি হাই ডেফিনেশন (এইচডি) ও স্মার্ট টেলিভিশন। এতে মূল্যছাড় সাত হাজার টাকা। এ ছাড়া ৩২, ২৪ ও ২২ ইঞ্চি স্ক্রিনের এলইডি টিভির দামে ৩ হাজার ৭০০ থেকে ৪ হাজার ৭০০ টাকা পর্যন্ত ছাড় রয়েছে।রেফ্রিজারেটর ও ফ্রিজারেও মূল্য ছাড় দিয়ে বাড়তি ক্রেতা টানছে যমুনা ইলেকট্রনিকস। মেলা উপলক্ষে ১৬টি মডেলের রেফ্রিজারেটর এনেছে প্রতিষ্ঠানটি। ৩৩৮ লিটারের সবচেয়ে বড় রেফ্রিজারেটরে দেওয়া হচ্ছে ৩ হাজার টাকা ছাড়। আর মাঝারি আকারের ২৩২ লিটারের রেফ্রিজারেটর ছাড় ২ হাজার ৪০০ টাকা। ছোট আকারের বা ১৭০ লিটারের রেফ্রিজারেটরে ছাড় দেড় হাজার টাকা। ফ্রিজারে (ডিপ ফ্রিজ) ছাড় দুই হাজার টাকা পর্যন্ত। যমুনার রেফ্রিজারেটর ও ফ্রিজ কিনলে বিনা মূল্যে তা ক্রেতার বাসায় পৌঁছে দেওয়া হয়।জানতে চাইলে প্যাভিলিয়ন ইনচার্জ ও সহকারী ব্র্যান্ড ব্যবস্থাপক আমির হোসেন প্রথম আলোকে বলেন, ‘এখন পর্যন্ত যা বেচাকেনা, তাতে আমি হ্যাপি।’ দু-চার দিন পর বেচাকেনা আরও বাড়বে বলে তিনি মনে করেন।যমুনা ইলেকট্রনিকসের প্যাভিলিয়নে এক টন, দেড় টন ও দুই টনের এসি রয়েছে। তবে ছাড় নেই। এসি কিনলে ব্লেন্ডার ফ্রি দেওয়া হয়। এ ছাড়া মাইক্রোওয়েভ ওভেন, রাইস কুকার, ব্লেন্ডার, বৈদ্যুতিক পাখার বেচাকেনাও বেশ ভালো। এসব পণ্যেও ছাড় রয়েছে।মাই ওয়ান: ক্রেতা আকর্ষণের জন্য এলইডি টিভি, রেফ্রিজারেটর, এসিসহ সব পণ্যেই ১৫ শতাংশ ছাড় দিয়েছে মাই ওয়ান ব্র্যান্ড। এ ছাড়া ১৮ হাজার ৭০০ থেকে ৩০ হাজার ২০০ টাকায় পাওয়া যাবে ফ্রিজার। আর ৩৯ হাজার টাকার মধ্যে মিলবে এক টন এসি।এ ছাড়া মাই ওয়ানের বৈদ্যুতিক পাখা, টেবিল ফ্যান, মাইক্রোওয়েভ ওভেন, ব্লেন্ডার—এসব পণ্যেও ক্রেতাদের বেশ আগ্রহ। এ বিষয়ে প্যাভিলিয়ন ইনচার্জ মোহাম্মদ ইলিয়াস বলেন, নিম্নবিত্ত ও মধ্যবিত্তরা এখন কম দামে টিভি, ফ্রিজ কিনতে চান। তাঁদের চাহিদার দিকটি মাথায় রেখেই মাই ওয়ান ব্র্যান্ডটি প্রতিষ্ঠিত।মিনিস্টার: ইলেকট্রনিকস পণ্যের আরেক দেশীয় ব্র্যান্ড মিনিস্টার। সব পণ্যেই দিচ্ছে ১০ শতাংশ মূল্যছাড়। মিনিস্টারের রেফ্রিজারেটরে ৫ হাজার টাকা পর্যন্ত ছাড় রয়েছে। আবার সাত বছরের গ্যারান্টিও মিলবে। এ ছাড়া ৪২, ৩২, ২৮ ও ২৪ ইঞ্চি স্ক্রিনের এলইডি টেলিভিশনে দুই থেকে সাড়ে চার হাজার টাকা পর্যন্ত ছাড় রয়েছে। প্রতিটি টেলিভিশনের সঙ্গে দুটি রিমোট কন্ট্রোল দেওয়া হয়। এ ছাড়া মিনিস্টার ব্র্যান্ডের রয়েছে রাইস কুকার, ব্লেন্ডার, ইস্ত্রির মতো বিভিন্ন ধরনের হোম অ্যাপ্লায়েন্স পণ্য।এসকোয়ার: এসকোয়ার ইলেকট্রনিকস বিশ্বখ্যাত শার্প ও জেনারেল ব্র্যান্ডের পণ্য বাজারজাত করে থাকে। মেলায় তাঁদের প্যাভিলিয়নে যেমন ছাড় আছে, তেমনি ক্রেতার ভিড়ও আছে। মেলা উপলক্ষে শার্পের ৬৫ ইঞ্চি স্ক্রিনের অ্যান্ড্রয়েড টিভি বাজারজাত শুরু হয়েছে। এর নিয়মিত মূল্যের ওপর ১৪ হাজার টাকা ছাড় দেওয়া হচ্ছে। এ ছাড়া স্ক্রিনে আকারভেদে ৬ থেকে ১৫ হাজার টাকা মূল্য ছাড় দিচ্ছে এসকোয়ার ইলেকট্রনিকস। তবে ৬০ ইঞ্চি স্ক্রিনের ইন্টারনেট টেলিভিশনে ছাড় নেই।
