
আগামী বছরের ফেব্রুয়ারি ও মার্চে বিমান বাংলাদেশ এয়ারলাইনসের বহরে যুক্ত হতে যাচ্ছে সম্পূর্ণ নতুন দুটি বোয়িং-৭৭৭-৩০০ ইআর উড়োজাহাজ।নতুন প্রজন্মের এই উড়োজাহাজ দুটির নামকরণ করা হয়েছে ‘আকাশপ্রদীপ’ ও ‘রাঙাপ্রভাত’। এর আগে ২০১২ সালে ‘পালিক’ ও ‘অরুণ আলো’ নামে দুটি বোয়িং-৭৭৭-৩০০ ইআর বিমানবহরে যুক্ত হয়।বিমান সূত্রে জানা গেছে, প্রতিষ্ঠানের জনসংযোগ বিভাগের বাছাই করা ৫০টি নামের তালিকা থেকে প্রধানমন্ত্রী শেখ হাসিনা চারটি নাম বোয়িং ৭৭৭-৩০০ ইআরের জন্য পছন্দ করে দিয়েছেন। ৪১৯ আসনের নতুন বোয়িং দুটি বহরে যুক্ত হওয়ার পর বিমান ঢাকা-নিউইয়র্ক রুটের ফ্লাইট পুনরায় চালু করতে সমর্থ হবে।সিন্ডিকেশন অর্থায়নব্যবস্থায় বিমান বাংলাদেশ এয়ারলাইনস মার্কিন প্রতিষ্ঠান বোয়িংয়ের কাছ থেকে ৫৯ কোটি মার্কিন ডলারে এ দুটি ৭৭৭-৩০০ ইআর উড়োজাহাজ কেনার চুক্তি করে।পুরস্কার: দিল্লিভিত্তিক গবেষণাপ্রতিষ্ঠান ওয়ার্ল্ড কনসালটিং অ্যান্ড রিসার্চ করপোরেশনের বার্ষিক ‘এশিয়াস মোস্ট প্রমিজিং লিডারস অ্যাওয়ার্ড’-এর জন্য নির্বাচিত হয়েছেন বাংলাদেশ বিমানের পরিচালনা পর্ষদের চেয়ারম্যান এয়ার মার্শাল (অব.) জামাল উদ্দিন আহমেদ। আন্তর্জাতিক নিরীক্ষা ও গবেষণাপ্রতিষ্ঠান কেপিএমজির মূল্যায়ন ও অনুমোদনে বিমানের চেয়ারম্যানকে এই পুরস্কারের জন্য নির্বাচিত করা হয় বলে বিমানের এক সংবাদ বিজ্ঞপ্তিতে জানানো হয়। ২৬-২৭ আগস্ট দুবাইয়ে পুরস্কারটি দেওয়া হবে।
