
মোবাইল ফোনে ব্যাংকিং ও লেনদেন করার সর্বাধুনিক সুবিধা নিয়ে যাত্রা শুরু করল ‘এনসিসিবি শিওর ক্যাশ’। ‘টাকা পাঠাই ফোনে ফোনে’ এ স্লোগানে মোবাইল ব্যাংকিং চালু করেছে ব্যাংকটি।রাজধানীর রূপসী বাংলা হোটেলে বাংলাদেশ ব্যাংকের গভর্নর আতিউর রহমান গতকাল রোববার এনসিসি ব্যাংকের মোবাইল ব্যাংকিংয়ের আনুষ্ঠানিক উদ্বোধন করেন। অনুষ্ঠানে বিশেষ অতিথি ছিলেন ঢাকায় কানাডার রাষ্ট্রদূত হিদার ক্রুডেন এবং এনসিসি ব্যাংকের চেয়ারম্যান নুরুন নেওয়াজ সেলিম। অনুষ্ঠানে স্বাগত বক্তব্য দেন ব্যাংকের ব্যবস্থাপনা পরিচালক ও প্রধান নির্বাহী মোহাম্মদ নূরুল আমিন।অনুষ্ঠানে জানানো হয়, এনসিসিবি শিওর ক্যাশের মাধ্যমে শ্রমজীবী, পোশাক খাতের শ্রমিক থেকে শুরু করে করপোরেট প্রতিষ্ঠানের সবাই লেনদেন করতে পারবেন। এর মাধ্যমে টাকা জমা দেওয়া, টাকা তোলা যাবে এনসিসি ব্যাংকের শাখা ও এজেন্টদের কাছ থেকে। এ ছাড়া এর মাধ্যমে টাকা পাঠানো, বেতন গ্রহণ ও বিল পরিশোধ করা যাবে। অনুষ্ঠানে অন্যান্যের মধ্যে এনসিসি ব্যাংকের অতিরিক্ত ব্যবস্থাপনা পরিচালক গোলাম হাফিজ আহমেদ, ইভিপি ওমর ফারুক ভূঁইয়া এবং মোবাইল ব্যাংকিংয়ে প্রযুক্তিগত সহায়তাকারী প্রতিষ্ঠান প্রগতি সিস্টেমসের প্রধান নির্বাহী শাহাদত হোসেন প্রমুখ উপস্থিত ছিলেন।
