
টানা ১১ মাস লক্ষ্যমাত্রা অর্জনে ব্যর্থতার পর জুলাই মাসে দেশের রপ্তানি আয় ইতিবাচক ধারায় ফিরেছিল। তবে এক মাসের ব্যবধানেই আবার পুরোনো চিত্র ফিরে এসেছে। লক্ষ্যমাত্রা অর্জিত হয়নি। তবে প্রবৃদ্ধি হয়েছে।চলতি ২০১৩-১৪ অর্থবছরের প্রথম দুই মাস জুলাই ও আগস্টে দেশের রপ্তানি আয়ের চিত্র এটি। রপ্তানি উন্নয়ন ব্যুরো (ইপিবি) গতকাল মঙ্গলবার হালনাগাদ এই পরিসংখ্যান প্রকাশ করেছে।আলোচ্য সময়ে মোট রপ্তানি আয় হয়েছে ৫০৩ কোটি ৭৭ লাখ ডলার। এই আয় ৫২৩ কোটি ডলারের লক্ষ্যমাত্রার চেয়ে ৩ দশমিক ৮৬ শতাংশ কম। তবে তা গত অর্থবছরের একই সময়ের চেয়ে ১৪ দশমিক ৭৪ শতাংশ বেশি।ইপিবির তথ্য বিশ্লেষণ করে দেখা গেছে, নিট ও ওভেন পোশাক, হিমায়িত খাদ্য, চামড়া, কার্পেট, প্রকৌশল পণ্য, বাইসাইকেল, আসবাবসহ কয়েকটি খাতের পণ্য রপ্তানি আগের বছরের একই সময়ের চেয়ে বেশি হওয়ায় আলোচ্য সময়ে সামগ্রিকভাবে প্রবৃদ্ধি ভালো হয়েছে। অন্যদিকে ওভেন পোশাক, পাট ও পাটজাত পণ্য, পাদুকা, টেরিটাওয়েল, কৃষিজাত পণ্য, প্লাস্টিকসহ বেশির ভাগ পণ্যেই লক্ষ্যমাত্রা অর্জিত হয়নি। এ কারণে সামগ্রিকভাবে পণ্য রপ্তানির লক্ষ্যমাত্রা অর্জিত হয়নি। শুধু আগস্ট মাসে ২০১ কোটি ডলারের রপ্তানি আয় হয়েছে। আর জুলাই মাসে ৩০২ কোটি ডলার রপ্তানি আয় হয়েছিল। ইপিবির তথ্যমতে, আলোচ্য সময়ে নিট পোশাক থেকে সর্বোচ্চ ২১০ কোটি ডলার এবং ওভেন পোশাক খাত থেকে দ্বিতীয় সর্বোচ্চ ২০৫ কোটি ডলার আয় হয়েছে। এছাড়া পাট ও পাটজাত পণ্যে ১৩ কোটি, হিমায়িত খাদ্যে ১১ কোটি, হোম টেক্সটাইলে ১১ কোটি ৬৯ লাখ, কৃষিজাত পণ্যে নয় কোটি, প্লাস্টিক পণ্যে এক কোটি ২৬ লাখ, চামড়ায় সাত কোটি, হস্তশিল্পে ১১ লাখ ও প্রকৌশল পণ্যে পাঁচ কোটি ৯৮ লাখ ডলার রপ্তানি আয় হয়েছে।
