
নওগাঁ শহরের বাটার মোড়ে গতকাল বৃহস্পতিবার বাংলাদেশ ডেভেলপমেন্ট ব্যাংক লিমিটেডের (বিডিবিএল) ৩৪তম শাখা খোলা হয়েছে। শাখাটির উদ্বোধন করেন নওগাঁ সদর আসনের সাংসদ আবদুল মালেক। বিডিবিএলের ব্যবস্থাপনা পরিচালক জিল্লুর রহমানের সভাপতিত্বে উদ্বোধনী অনুষ্ঠানে উপস্থিত ছিলেন নওগাঁর পৌর মেয়র নজমুল হক, ব্যাংকের মহাব্যবস্থাপক এ বি এম আমিনুল হক ও নওগাঁ শাখার ব্যবস্থাপক আবদুর রহিম ভূঁইয়া। জিল্লুর রহমান বলেন, গ্রামীণ ও প্রান্তিক জনগোষ্ঠীকে উন্নততর ব্যাংকিং সেবা দেওয়ার জন্য বিডিবিএলের নতুন নতুন শাখা খোলা হচ্ছে। এই ব্যাংকে হিসাব শাখা খোলার জন্য তিনি স্থানীয় জনগণ ও ব্যবসায়ীদের প্রতি আহ্বান জানান।নওগাঁ প্রতিনিধি
