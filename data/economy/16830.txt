
বন্ধ হয়নি চীনের মুদ্রা ইউয়ানের বিনিময় মূল্যের পতন। মার্কিন ডলারের বিপরীতে গতকাল বুধবার ইউয়ানের দর কমেছে ১ শতাংশ। গত মঙ্গলবার তা রেকর্ড পরিমাণ ১ দশমিক ৯০ শতাংশ কমে।চীনের কেন্দ্রীয় ব্যাংক পিপলস ব্যাংক অব চায়না বলছে, রপ্তানি চাঙা করতেই ইউয়ানের বিনিময় মূল্য কমানোর পদক্ষেপ নেওয়া হয়েছে। গত এক বছরে চীনের রপ্তানি কমেছে ৮ দশমিক ৩০ শতাংশ। দেশটির উৎপাদন পরিস্থিতিও বেশ চাপের মুখে আছে। জুলাইয়ে এ খাতে প্রবৃদ্ধি হয়েছে ৬ শতাংশ, যা আগের মাস জুনে ছিল প্রায় ৭ শতাংশ। অবকাঠামো উন্নয়নে বিনিয়োগের পরিমাণও আগের চেয়ে কমে গেছে।নতুন বিনিময় মূল্য অনুযায়ী বর্তমানে প্রতি ডলার বিক্রি হচ্ছে ৬ দশমিক ৩৩ ইউয়ানে। গত মঙ্গলবার তা ছিল ৬ দশমিক ২৩ ইউয়ান।এক বিবৃতিতে চীনের কেন্দ্রীয় ব্যাংক জানিয়েছে, অভ্যন্তরীণ ও আন্তর্জাতিক পরিস্থিতি বিবেচনায় নিয়ে ইউয়ানের বিনিময় মূল্য কমানো ছাড়া আর কোনো উপায় নেই।এদিকে চীন ইউয়ানের দাম কমানোর পদক্ষেপ নেওয়ায় এর সমালোচনা করেছে মার্কিন যুক্তরাষ্ট্র। তবে চীনের এ উদ্যোগকে স্বাগত জানিয়েছে আন্তর্জাতিক মুদ্রা তহবিল (আইএমএফ)।এ উদ্যোগের ফলে চীনা বস্ত্র ও গাড়ি রপ্তানিকারকেরা উপকৃত হবেন এবং বিদেশ থেকে ঋণ নেওয়া কোম্পানি ও বিমান সংস্থাগুলো অসুবিধায় পড়বে বলে মনে করা হচ্ছে। এ ছাড়া চীনা পণ্যের গ্রাহক এবং বিেদশি পর্যটকেরাও উপকৃত হবেন।
