
বাংলাদেশে লাফার্জ-হোলসিমের একীভূত হওয়ার বিষয়টি নিয়ম অনুযায়ী ‘যথাসময়ে’ সবাইকে জানানো হবে। এ ক্ষেত্রে কিছু প্রাতিষ্ঠানিক ও নিয়ন্ত্রক কর্তৃপক্ষের অনুমোদনের বিষয় রয়েছে বলেও জানিয়েছে লাফার্জ সুরমা সিমেন্ট কর্তৃপক্ষ।আন্তর্জাতিকভাবে কোম্পানি দুটি একীভূত হওয়ার পরিপ্রেক্ষিতে দেশের শেয়ারবাজারে তালিকাভুক্ত লাফার্জ সুরমা সিমেন্ট কর্তৃপক্ষ সম্প্রতি এক সংবাদ বিজ্ঞপ্তিতে বাংলাদেশ প্রসঙ্গে এই বক্তব্য দিয়েছে। গত ১০ জুলাই থেকে আন্তর্জাতিকভাবে লাফার্জ-হোলসিম একীভূত কোম্পানি হিসেবে যাত্রা শুরু করে। সেই সঙ্গে ভবিষ্যতের জন্য পাঁচটি লক্ষ্য নির্ধারণ করেছে। সেগুলো হলো—তিন বছরের মধ্যে ১৪০ কোটি ইউরোর লক্ষ্য পূরণ, সামগ্রিকভাবে পুঁজির ব্যয় কমানো, নতুন নতুন পণ্যসেবা চালু, একটি নতুন গ্রুপ ও সংস্কৃতি গড়ে তোলা এবং স্বাস্থ্য ও সুরক্ষাকে সর্বোচ্চ অগ্রাধিকার প্রদান।
