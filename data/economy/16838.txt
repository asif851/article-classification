
বিশ্ববাণিজ্যের প্রবৃদ্ধি পর পর পাঁচ বছর ধরে কমল। আর এ জন্য রাজনৈতিক অস্থিরতাকেই দায়ী করছে বিশ্বব্যাংক। সরাসরি নাম উচ্চারণ না করলেও বিশ্বব্যাংক মূলত ইউরোপীয় ইউনিয়ন থেকে যুক্তরাজ্যের বের হয়ে যাওয়া বা ব্রেক্সিট ও মার্কিন যুক্তরাষ্ট্রের প্রেসিডেন্ট ডোনাল্ড ট্রাম্পের উত্থানকেই বিশ্বব্যাপী বাণিজ্য প্রবৃদ্ধি শ্লথ হওয়ার কারণ হিসেবে ইঙ্গিত দিয়েছে। বিশ্বব্যাংক মনে করে, ২০১৬ সালে বিশ্ববাণিজ্য প্রবৃদ্ধি যতটা কমেছে তার ৭৫ শতাংশই কমেছে রাজনৈতিক অস্থিরতা বাড়ার কারণে।বিশ্বব্যাংক বলছে, প্রেসিডেন্ট ট্রাম্প বাণিজ্য সংরক্ষণবাদের দিকে এগোচ্ছেন এবং বিভিন্ন বাণিজ্য চুক্তির বিরুদ্ধে অবস্থান নিচ্ছেন। এতে আন্তর্জাতিক সরবরাহ ব্যবস্থায় বড় ধরনের পরিবর্তন হতে পারে। সব মিলিয়ে বৈশ্বিক রাজনীতির যে অনিশ্চয়তা তার প্রভাব পড়ছে বিশ্ব অর্থনীতিতে। এ পরিস্থিতিতে বিভিন্ন প্রতিষ্ঠান বিনিয়োগ ও রপ্তানি বাতিল করে দিতে পারে এবং ভোক্তারাও ভোগ কমিয়ে দিতে পারে।বিশ্বব্যাংক ২০১৬ সালের বিশ্ববাণিজ্য নিয়ে সম্প্রতি একটি রিপোর্ট প্রকাশ করেছে। সেখানেই বিশ্ববাণিজ্য নিয়ে এই বিশ্লেষণ করা হয়েছে। রিপোর্ট অনুযায়ী, ২০১৬ সালে বিশ্ববাণিজ্যের প্রবৃদ্ধি আগের বছরের চেয়ে কমে হয়েছে ১ দশমিক ৯ শতাংশ। ২০০৫ সালে এই প্রবৃদ্ধি ছিল ২ দশমিক ৭ শতাংশ। মূলত ২০০৮ সালে বিশ্ব অর্থনীতির মন্দা শুরু হওয়ার পর মাত্র একটি বছরেই প্রবৃদ্ধি ছিল অনেক ভালো। যেমন, ২০১০ সালে বিশ্ববাণিজ্যের প্রবৃদ্ধি ছিল ১২ দশমিক ৪ শতাংশ। তারপর থেকেই প্রবৃদ্ধি শ্লথ হয়ে পড়ে। মাঝে দুই বছর সামান্য বাড়লেও ২০১৫ ও ২০১৬ সালে আবার কমে যায়।বিশ্বব্যাংক বলছে, বিশ্ব অর্থনীতিকে কেন্দ্র করে যে অনিশ্চয়তা তা সাম্প্রতিক ইতিহাসের যেকোনো সময়ের চেয়েও বেশি। এমনকি ১৯৯৭ সালের চেয়েও এখন অনিশ্চয়তা বেশি। ওই সময়টা ছিল যুক্তরাষ্ট্রে টুইন টাওয়ারের হামলা, এশিয়ার অর্থনীতির সংকট, পারস্য যুদ্ধ ইত্যাদির সময়।বিশ্বব্যাংক অনিশ্চয়তার সঙ্গে বাণিজ্য প্রবৃদ্ধির সম্পর্ক বুঝতে একটি মডেলও তৈরি করেছে। সেখানে বলা হয়েছে, ১ শতাংশ অনিশ্চয়তা বাড়লে পণ্য ও সেবার বাণিজ্য প্রবৃদ্ধি কমে দশমিক শূন্য ২ শতাংশীয় বিন্দু। এর ফলে বলা যায়, অনিশ্চয়তার কারণে ২০১৬ সালে বাণিজ্য প্রবৃদ্ধি দশমিক ৬ শতাংশীয় বিন্দু কমিয়ে দিয়েছে।
