
বাংলাদেশের তথ্য ও যোগাযোগপ্রযুক্তি খাতে বিনিয়োগে আগ্রহ প্রকাশ করেছে সুইডেন।একই সঙ্গে ওষুধ, চামড়া, জাহাজ নির্মাণ এবং আসবাবসহ সম্ভাবনাময় কয়েকটি খাতেও বিনিয়োগের বিষয়ে বিবেচনা করছে সুইডেন। কিছু দিনের মধ্যে এসবের সম্ভাব্যতা যাচাই করবে দেশটি।ঢাকায় নিযুক্ত সুইডেনের রাষ্ট্রদূত ইয়োহান ফ্রিসেল গতকাল বুধবার বাণিজ্যমন্ত্রী তোফায়েল আহমেদের সঙ্গে তাঁর দপ্তরে সাক্ষাৎ করেন। এর পরই মন্ত্রী সাংবাদিকদের এসব তথ্য জানান।তোফায়েল আহমেদ বলেন, যেকোনো দেশকেই এ দেশে বিনিয়োগে উৎসাহিত করছে সরকার। এ ক্ষেত্রে চাহিদা মোতাবেক সব ধরনের সহযোগিতা দেওয়া হচ্ছে। তিনি বলেন, সুইডেনের বাজারে বাংলাদেশের তৈরি পোশাকের প্রচুর চাহিদা রয়েছে। দেশটির সঙ্গে সার্বিক বাণিজ্য বাংলাদেশের অনুকূলে রয়েছে এবং তা বেড়েই চলছে।প্রসঙ্গত, ২০১৩-১৪ অর্থবছরে সুইডেনে বাংলাদেশি পণ্য রপ্তানি হয়েছে ৪২ কোটি ১৭ লাখ ডলারের। অন্যদিকে একই সময়ে আমদানি হয়েছে মাত্র ৬ কোটি ৯৪ লাখ ডলারের পণ্য।বৈঠকে বাণিজ্যসচিব হেদায়েতুল্লাহ আল মামুন এবং অতিরিক্ত সচিব (রপ্তানি) শওকত আলী ওয়ারেছী উপস্থিত ছিলেন।
