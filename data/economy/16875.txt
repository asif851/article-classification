
পুঁজিবাজারে তালিকাভুক্ত ব্রিটিশ আমেরিকান টোব্যাকো বাংলাদেশ লিমিটেডের (বিএটিবিসি) অস্বাভাবিক শেয়ার দর বাড়ার পেছনে কোনো মূল্য সংবেদনশীল তথ্য নেই। কোম্পানির শেয়ারে অস্বাভাবিক দর বাড়ার পেছনে কারণ জানতে চাইলে কোম্পানি কর্তৃপক্ষ এমনটাই জানায় ঢাকা স্টক এক্সচেঞ্জকে (ডিএসই)। ডিএসইর ওয়েবসাইট সূত্রে এ তথ্য জানা গেছে।কোম্পানির শেয়ারের অস্বাভাবিক দর বাড়ার পেছনে কারণ জানতে চেয়ে গতকাল বুধবার নোটিশ পাঠায় ডিএসই। এর জবাবে কোম্পানিটি জানায়, কোনো রকম অপ্রকাশিত মূল্য সংবেদনশীল তথ্য ছাড়াই শেয়ার দর বাড়ছে। বিশ্লেষণে দেখা যায়, গত ১২ নভেম্বর থেকে কোম্পানিটির শেয়ার দর টানা বেড়ে চলেছে। আলোচিত সময়ে শেয়ারটির দর ৩ হাজার ১০১ টাকা ৩০ পয়সা থেকে বেড়ে সর্বশেষ ৩ হাজার ৫০৯ টাকা ৪০ পয়সা পর্যন্ত লেনদেন হয়েছে। আর শেয়ারটির এই দর বাড়াকে অস্বাভাবিক বলে মনে করছে ডিএসই কর্তৃপক্ষ।এদিকে আজ বৃহস্পতিবার সূচকের পতনে লেনদেন হচ্ছে ডিএসইতে। ডিএসইএক্স সূচক দুপুর সাড়ে ১২টা নাগাদ কমেছে ১৪ পয়েন্ট। লেনদেনের গতিও বেশ কম। এ সময় পর্যন্ত লেনদেন হয়েছে ২১৭ কোটি ৪২ লাখ টাকা। হাতবদল হওয়া শেয়ার ও মিউচুয়াল ফান্ডগুলোর মধ্যে দর বেড়েছে ১৪৮টির, কমেছে ১১৭টির ও অপরিবর্তিত আছে ৫৪টির দর।
দুপুর সাড়ে ১২টা নাগাদ ডিএসইতে লেনদেনের শীর্ষে আছে প্যারামাউন্ট টেক্সটাইল, বিডি থাই, ফাসফিন্যান্স, লিগ্যাসি ফুটওয়্যার, সিএমসি কামাল, সিভিও পেট্রোকেমিক্যাল, শমরিতা, বারাকা পাওয়ার, এএমসিএল ও ফুয়াং ফুড।
অন্যদিকে, চট্টগ্রাম স্টক এক্সচেঞ্জে দুপুর সাড়ে ১২টা নাগাদ সূচক কমেছে ৩৩ পয়েন্ট। লেনদেন হয়েছে ৯ কোটি টাকা।
