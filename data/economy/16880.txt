
দেশের বাজারে সোনার দাম কমিয়েছে বাংলাদেশ জুয়েলার্স সমিতি (বাজুস)। প্রতি ভরি ভালো মানের সোনার দাম সর্বোচ্চ এক হাজার ১৬৬ টাকা পর্যন্ত কমে দাঁড়িয়েছে ৪৭ হাজার ২৩৯ টাকা। এ ছাড়া রুপার দাম ভরিতে ১১৭ টাকা কমে হয়েছে ১ হাজার ১৬৬ টাকা।আজ শনিবার এক সংবাদ বিজ্ঞপ্তির মাধ্যমে বিষয়টি জানিয়েছে জুয়েলার্স সমিতি। বাজুসের কার্যনির্বাহী কমিটির সদস্যদের সম্মতিক্রমে এই সিদ্ধান্ত হয়। আগামীকাল রোববার থেকে সোনার দাম কমানোর সিদ্ধান্তটি কার্যকর হবে।দাম কমার কারণ হিসেবে জুয়েলার্স সমিতির সাধারণ সম্পাদক দেওয়ান আমিনুল ইসলাম প্রথম আলোকে বলেন, ‘আন্তর্জাতিক বাজারে সোনার দাম কমতির দিকে, এ জন্য আমরা দেশের বাজারে দর সংশোধনের সিদ্ধান্ত নিয়েছি। এ ছাড়া দেশের দোকানগুলোতে বর্তমানে বেচা-কেনা কম। সোনার দাম হ্রাসে এটিরও প্রভাব আছে।’
নতুন দর অনুযায়ী, প্রতি ভরি (১১.৬৬৪ গ্রাম) ভালো মানের অর্থাত্ ২২ ক্যারেট সোনা ৪৭ হাজার ২৩৯ টাকা, ২১ ক্যারেট ৪৫ হাজার ৮১ টাকা এবং ১৮ ক্যারেটের দাম হয়েছে ৩৮ হাজার ৬০৭ টাকা। এ ছাড়া সনাতন পদ্ধতির সোনার দাম কমে ২৬ হাজার ২৪৪ টাকা ভরি হয়েছে। পাশাপাশি প্রতি ভরি ২১ ক্যারেট (ক্যাডমিয়াম) রুপার দাম হয়েছে ১ হাজার ১৬৬ টাকা।
এদিকে আজ শনিবার পর্যন্ত প্রতি ভরি ২২ ক্যারেট সোনা ৪৮ হাজার ৪০৫ টাকা, ২১ ক্যারেট ৪৬ হাজার ২৪৭ টাকা এবং ১৮ ক্যারেট ৩৯ হাজার ৬৫৭ টাকায় বিক্রি হয়। এ ছাড়া সনাতন পদ্ধতির সোনা ২৭ হাজার ৪১০ টাকা আর রুপার ভরি ছিল এক হাজার ২৮৩ টাকা। 
কাল থেকে প্রতি ভরি ২২ ও ২১ ক্যারেট এবং সনাতন পদ্ধতির সোনার দরে এক হাজার ১৬৬ টাকা, ১৮ ক্যারেটে এক হাজার ৫০ টাকা কমবে। 
