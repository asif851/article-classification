
তিন মাসের বকেয়া বেতন-ভাতা, কারখানা খুলে দেওয়া ও শ্রমিকদের বিরুদ্ধে মিথ্যা মামলা প্রত্যাহারের দাবিতে কলকারখানা ও প্রতিষ্ঠান পরিদর্শন অধিদপ্তর ঘেরাও করেছেন সোয়ানের শ্রমিকেরা। একই দাবিতে জাতীয় প্রেসক্লাবের সামনে তাঁরা গতকাল মঙ্গলবার দশম দিনের মতো অবস্থান কর্মসূচি পালন করেন।দাবি আদায়ে গতকাল বেলা ১১টার দিকে বৃষ্টির মধ্যে রাজউক অ্যাভিনিউর কলকারখানা ও প্রতিষ্ঠান পরিদর্শন অধিদপ্তরের প্রধান কার্যালয় (শ্রম ভবন) ঘেরাও করেন সোয়ান গার্মেন্টস ও সোয়ান জিনসের শ্রমিকেরা। একপর্যায়ে পুলিশের সঙ্গে শ্রমিকদের ধাক্কাধাক্কির ঘটনাঘটে। পরে ভবনের প্রধান ফটকের সামনেই সমাবেশ করেন আন্দোলনকারীরা।গার্মেন্ট শ্রমিক ট্রেড ইউনিয়ন কেন্দ্রের সভাপতি মন্টু ঘোষের সভাপতিত্বে সমাবেশে বক্তব্য দেন সংগঠনের কার্যকরী সভাপতি সাদেকুর রহমান, সহসভাপতি ইদ্রিস আলী, সাধারণ সম্পাদক কাজী রুহুল আমীন, সহসাধারণ সম্পাদক ইকবাল হোসেন প্রমুখ। এ সময় শ্রমিকনেতারা দাবি আদায় না হওয়া পর্যন্ত আন্দোলন চালিয়ে যাওয়ার ঘোষণা দেন।সোয়ানের শ্রমিকদের বেতন-ভাতাসংক্রান্ত সমস্যা সমাধানে শ্রম মন্ত্রণালয় ৮ জুলাই কলকারখানা ও প্রতিষ্ঠান পরিদর্শন অধিদপ্তরের মহাপরিদর্শককে আহ্বায়ক করে একটি কমিটি করে। ২৭ জুলাই কমিটির বৈঠক হওয়ার কথা। এই বৈঠক আয়োজনে দেরির কারণেই মূলত অধিদপ্তর ঘেরাও করা হয়।অবশ্য ঘেরাও কর্মসূচির একপর্যায়ে অধিদপ্তরের দুজন ঊর্ধ্বতন কর্মকর্তা এসে ২৭ জুলাইয়ের পরিবর্তে ২৩ জুলাই কমিটির বৈঠক হবে বলে আশ্বাস দেন। এরপর শ্রমিকেরা কর্মসূচি শেষ করেন। এমনটাই জানান সাদেকুর রহমান।সংগঠনের সভাপতি মন্টু ঘোষ বলেন, শ্রমিকদের বিরুদ্ধে মিথ্যা মামলা প্রত্যাহারের দাবিতে প্রেসক্লাবের সামনে অবস্থান কর্মসূচির পাশাপাশি কাল বৃহস্পতিবার বেলা ১১টায় ইসলামী ব্যাংকের প্রধান কার্যালয় ঘেরাও করবেন শ্রমিকেরা। শুক্রবার প্রেসক্লাবে শ্রমিক সমাবেশ হবে।
