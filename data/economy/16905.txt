
চলতি ২০১৫-১৬ অর্থবছরের প্রথম ১০ মাসে (জুলাই-এপ্রিল) দেশের পণ্য রপ্তানি আয় হয়েছে ২ হাজার ৭৬৩ কোটি ৭২ লাখ মার্কিন ডলার; যা গত অর্থবছরের একই সময়ের চেয়ে ৯ দশমিক ২২ শতাংশ বেশি। রপ্তানি উন্নয়ন ব্যুরো বাংলাদেশ (ইপিবি) আজ বৃহস্পতিবার পণ্য রপ্তানি আয়ের এই হালনাগাদ পরিসংখ্যান প্রকাশ করেছে। এতে দেখা যায়, শুধু এপ্রিল মাসে ২৬৮ কোটি ডলারের পণ্য রপ্তানি হয়েছে। এটি গত বছরের এপ্রিলের চেয়ে ১১ দশমিক ৮২ শতাংশ বেশি। ১০ মাসের মোট রপ্তানি আয়ের ৮১ দশমিক ৯০ শতাংশ তৈরি পোশাক খাত থেকে এসেছে। এই সময়ে ২ হাজার ২৬৩ কোটি ৬৭ লাখ ডলারের পোশাক রপ্তানি হয়। এ ক্ষেত্রে প্রবৃদ্ধি হয়েছে ১০ শতাংশ।চলতি অর্থবছরে ৩ হাজার ৩৫০ কোটি ডলারের পণ্য রপ্তানির লক্ষ্যমাত্রা নির্ধারণ করেছে বাণিজ্য মন্ত্রণালয়। গত অর্থবছরে আয় হয়েছিল ৩ হাজার ১২০ কোটি ডলার।
