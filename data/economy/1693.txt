
সূচকের নিম্নমুখী প্রবণতা অব্যাহত আছে দেশের দুই পুঁজিবাজার ঢাকা স্টক এক্সচেঞ্জ (ডিএসই) ও চট্টগ্রাম স্টক এক্সচেঞ্জে (সিএসই)। আজ সোমবার সপ্তাহের প্রথম কার্যদিবস দৈনন্দিন লেনদেনের গতি বেশ কম। এ ছাড়া বেশির ভাগ প্রতিষ্ঠানের শেয়ারের দর কমেছে দুই পুঁজিবাজারে।
গতকাল রোববার (২৬ মার্চ) মহান স্বাধীনতা দিবস উপলক্ষে বন্দ ছিল দেশের দুই পুঁজিবাজারের কার্যক্রম। সেই হিসেবে আজ চলতি সপ্তাহের প্রথম কার্যদিবস।
ডিএসইতে আজ দুপুর সাড়ে ১২টা নাগাদ প্রধান সূচক ডিএসইএক্স সূচক ২০ পয়েন্ট কমে অবস্থান করছে ৫৭০৬ পয়েন্টে। দুপুর সাড়ে ১২টা পর্যন্ত লেনদেন হয়েছে প্রায় ৩৪৬ কোটি ৫৯ লাখ টাকা। গত কার্যদিবস এ সময় পর্যন্ত লেনদেনর পরিমাণ ছিল ৫১২ কোটি ৩২ লাখ টাকা। আজ দুপুর সাড়ে ১২টা পর্যন্ত ডিএসইতে লেনদেনে অংশ নিয়েছে ৩১০টি কোম্পানি ও মিউচুয়াল ফান্ডের শেয়ার। এর মধ্যে দর বেড়েছে ১০৪টির, কমেছে ১৬৬টির। দর অপরিবর্তিত রয়েছে ৪০টি কোম্পানির।
গত কার্যদিবস বৃহস্পতিবার লেনদেন শেষে ডিএসইএক্স সূচক ১০ পয়েন্ট বেড়ে অবস্থান করে ৫৭২৬ পয়েন্টে।
অন্যদিকে, সিএসইতে আজ দুপুর ১২টা নাগাদ সার্বিক সূচক কমেছে ৭৩ দশমিক ৫১ পয়েন্ট। মোট লেনদেনের পরিমাণ ২৬ কোটি ২৮ লাখ টাকা। গত কার্যদিবস এই সময় পর্যন্ত লেনদেনের পরিমাণ ছিল ২৭ কোটি টাকা। আজ দুপুর সাড়ে ১২টা নাগাদ সিএসইতে লেনদেনে অংশ নিয়েছে ১৯৩টি কোম্পানি ও মিউচুয়াল ফান্ডের শেয়ার। এর মধ্যে দর বেড়েছে ৬৬টির, কমেছে ১০৭টির। দর অপরিবর্তিত রয়েছে ২০টি কোম্পানির।
