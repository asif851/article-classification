
দেশের দুই পুঁজিবাজারে সূচক কমছেই। ঢাকা স্টক এক্সচেঞ্জে টানা ছয় কার্যদিবসের মতো আজ সোমবারও অব্যাহত আছে সূচকের দরপতন। লেনদেনের গতিও কম লক্ষ করা যাচ্ছে। অন্যদিকে, গতকাল রোববার চট্টগ্রাম স্টক এক্সচেঞ্জে বড় ধরনের দরপতনের পর আজও সূচক কমছে।
সপ্তাহের দ্বিতীয় কার্যদিবস বেলা ১১টা পর্যন্ত সূচক ঊর্ধ্বমুখী থাকলেও পরে তা কমতে থাকে সূচক। দুপুর ১২টা নাগাদ ডিএসইএক্স সূচক কমেছে ৫ দশমিক ৮৯ পয়েন্ট। অবস্থান করছে ৪৫২৮ পয়েন্টে। দুপুর ১২টা নাগাদ ১৩৪ কোটি ৪২ লাখ টাকা লেনদেন হয়েছে। গত কার্যদিবসে দুপুর ১২টা পর্যন্ত লেনদেনের পরিমাণ ছিল ১৮৬ কোটি ৮৫ লাখ টাকা।
ডিএসইতে আজ দুপুর ১২টা মোট পর্যন্ত মোট ৩১৪টি কোম্পানি ও মিউচুয়াল ফান্ডের শেয়ারের লেনদেন হয়েছে। এর মধ্যে দর বেড়েছে ১২০টির। কমেছে ১১৯টির দর। অপরিবর্তিত আছে ৭৫টির দর।
চট্টগ্রাম স্টক এক্সচেঞ্জে দুপুর ১২টা পর্যন্ত সার্বিক সূচক কমেছে ৫ দশমিক ১১ পয়েন্ট। মোট লেনদেনের পরিমাণ ৫ কোটি ১২ লাখ টাকা। গত কার্যদিবসে দুপুর ১২টা পর্যন্ত মোট লেনদেন হয় ৯ কোটি ৭০ লাখ টাকা। ১২টা নাগাদ হাতবদল হওয়া ১৮৮ কোম্পানি ও মিউচুয়াল ফান্ডের শেয়ারের মধ্যে দর বেড়েছে ৭০টির, কমেছে ৮৬টির, অপরিবর্তিত আছে ৩২টির দর। সূত্র: ডিএসই ও সিএসই ওয়েবসাইট
