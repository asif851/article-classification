
সামাজিক যোগাযোগের ওয়েবসাইট ফেসবুকের সঙ্গে এবার সরাসরি যুক্ত হলো চট্টগ্রাম স্টক এক্সচেঞ্জ (সিএসই)। দেশের প্রথম স্টক এক্সচেঞ্জ হিসেবে প্রতিষ্ঠানটি ফেসবুকে নিজস্ব পেজ বা পাতা খুলেছে। গতকাল সোমবার আনুষ্ঠানিকভাবে এ পাতার উদ্বোধন করা হয়।ফেসবুকে লগ ইন করে bangladeshcse লিখে অনুসন্ধান করলেই এই পাতাটি পাওয়া যাবে। আর তাতে লাইক দিলে নিজস্ব ফেসবুক ওয়ালে হালনাগাদ সব তথ্য দেখা যাবে।সিএসই জানিয়েছে, ফেসবুকে স্টক এক্সচেঞ্জটির নিজস্ব পাতায় শেয়ারবাজার-সংক্রান্ত বিভিন্ন তথ্য প্রকাশ করা হবে। সেই সঙ্গে থাকবে পুঁজিবাজার নিয়ে বিশেষজ্ঞদের নানা বিশ্লেষণ ও মতামত। সংস্থাটি জানায়, ফেসবুক ব্যবহারকারী বিনিয়োগকারীদের সঙ্গে সরাসরি যুক্ত থাকতে নিজস্ব এ পাতা খোলা হয়েছে।এত দিন ধরে ফেসবুকে সিএসইর নিজস্ব কোনো সংযুক্তি ছিল না। সেই সুযোগে সংস্থাটির নামে একাধিক ভুয়া পাতা বা আইডি খুলে তাতে শেয়ারবাজারের বিভিন্ন শেয়ার নিয়ে মিথ্যা প্রচারণা চলতে থাকে। এখন নিজস্ব সংযুক্তির ফলে এই ধরনের ভুয়া প্রচারণা থেকে বিনিয়োগকারীরা মুক্ত হতে পারবেন বলে মনে করছে সিএসই।উদ্বোধনী অনুষ্ঠানে সিএসইর চেয়ারম্যান মোহাম্মদ আবদুল মজিদ ও ব্যবস্থাপনা পরিচালক ওয়ালি উল মারুফ মতিন বক্তব্য রাখেন।
