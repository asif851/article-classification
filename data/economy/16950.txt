
সদ্য বিদায়ী অর্থবছরের বার্ষিক উন্নয়ন কর্মসূচিতে (এডিপি) পররাষ্ট্র মন্ত্রণালয়ের তিনটি প্রকল্প ছিল। এসব প্রকল্পে বরাদ্দ দেওয়া হয়েছিল ৯৫ কোটি টাকা। কিন্তু সারা বছরে পররাষ্ট্র মন্ত্রণালয় মাত্র ৩০ কোটি ৬৪ লাখ টাকা খরচ করতে পেরেছে। বছর শেষে বাস্তবায়ন হার মাত্র ৩৬ শতাংশ। পরিকল্পনা মন্ত্রণালয়ের বাস্তবায়ন, পরিবীক্ষণ ও মূল্যায়ন বিভাগের (আইএমইডি) প্রতিবেদন থেকে এ চিত্র পাওয়া গেছে। সেখানে আরও দেখা গেছে, সারা বছরে বরাদ্দের ৭৫ শতাংশ অর্থও খরচ করতে পারেনি মোট ১১টি মন্ত্রণালয় ও বিভাগ। পররাষ্ট্র মন্ত্রণালয় ছাড়া অন্য মন্ত্রণালয় ও বিভাগগুলো হলো অভ্যন্তরীণ সম্পদ বিভাগ (আইআরডি), জাতীয় সংসদ সচিবালয়, সুপ্রিম কোর্ট, মন্ত্রিপরিষদ বিভাগ, লেজিসলেটিভ ও সংসদবিষয়ক বিভাগ, প্রধানমন্ত্রীর কার্যালয়, অর্থ বিভাগ, পরিসংখ্যান ও তথ্য ব্যবস্থাপনা বিভাগ, ব্যাংক ও আর্থিক প্রতিষ্ঠান বিভাগ এবং নির্বাচন কমিশন সচিবালয়। আবার এর বিপরীত চিত্রও রয়েছে। টাকা খরচের দিক থেকে সবচেয়ে বেশি সাফল্য দেখিয়েছে গৃহায়ণ ও গণপূর্ত মন্ত্রণালয়। এ মন্ত্রণালয় বরাদ্দের চেয়ে বেশি খরচ করেছে। ১০৪টি প্রকল্পের বিপরীতে এ মন্ত্রণালয়ের বরাদ্দ ছিল ২ হাজার ৫৯ কোটি টাকা, খরচ হয়েছে ২ হাজার ২৮৫ কোটি টাকা। বাস্তবায়ন হার ১১১ শতাংশ। টাকা খরচে শতভাগ সফল মন্ত্রণালয় ও বিভাগগুলো হলো বিদ্যুৎ বিভাগ, সড়ক পরিবহন ও মহাসড়ক বিভাগ, বিজ্ঞান ও প্রযুক্তি মন্ত্রণালয়, ডাক ও টেলিযোগাযোগ বিভাগ, তথ্য ও যোগাযোগ প্রযুক্তি বিভাগ, মৎস্য ও প্রাণিসম্পদ বিভাগ, প্রতিরক্ষা মন্ত্রণালয়, মহিলা ও শিশুবিষয়ক মন্ত্রণালয় এবং সমাজকল্যাণ মন্ত্রণালয়। গতকাল মঙ্গলবার ২০১৪-১৫ অর্থবছরের এডিপি বাস্তবায়ন চিত্র প্রকাশ করতে সংবাদ সম্মেলন করেন পরিকল্পনামন্ত্রী আ হ ম মুস্তফা কামাল। সেখানে দেখা গেছে, সদ্য বিদায়ী অর্থবছরে বিগত পাঁচ অর্থবছরের মধ্যে সর্বনিম্ন ৯১ শতাংশ এডিপি বাস্তবায়ন হয়েছে। বছরের শুরুতে হাঁকডাক দিয়েও এডিপির পুরো টাকা খরচ করা যায়নি। পরিকল্পনামন্ত্রী অবশ্য স্বীকার করে বলেছেন, ‘আমি কথা রাখতে পারিনি।’ পরিকল্পনা কমিশনের এনইসি সম্মেলন কক্ষে অনুষ্ঠিত এই সংবাদ সম্মেলনে জানানো হয়, গত অর্থবছরে মোট ৭১ হাজার ১৩৯ কোটি টাকা খরচ হয়েছে, যা সংশোধিত এডিপির ৯১ শতাংশ। স্বায়ত্তশাসিত প্রতিষ্ঠানের ব্যয়সহ সংশোধিত এডিপির আকার ছিল ৭৭ হাজার ৮৩৬ কোটি টাকা।কেন বাস্তবায়ন হলো না—সাংবাদিকদের এমন প্রশ্নের জবাবে পরিকল্পনামন্ত্রী জানান, মূলত দুই কারণে শতভাগ এডিপি বাস্তবায়ন করা যায়নি। তিনি বলেন, ‘এ বছরে ৯১ দিনের হরতাল-অবরোধসহ সহিংস রাজনীতির কারণে শতভাগ এডিপি বাস্তবায়ন করা যায়নি। এ ছাড়া পদ্মা সেতুর জন্য রাখা ৩ হাজার ৩০০ কোটি টাকা ব্যবহার করতে পারিনি। তবে এ টাকা আগামী অর্থবছরের বরাদ্দের সঙ্গে যুক্ত হবে। তা ছাড়া ৯১ শতাংশ এডিপি বাস্তবায়ন খুব খারাপ না।’ আরেক প্রশ্নের জবাবে তিনি আরও জানান, আইএমইডি যেসব প্রকল্প পরিদর্শন করেছে, তাতে কোনো প্রকল্পে দুর্নীতি পাওয়া যায়নি।
