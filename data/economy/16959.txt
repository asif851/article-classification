
সব ধরনের বিচার-বিবেচনা বাইরে রেখে নির্বাচনকালীন সরকারের আমলে পাঁচ জীবন বিমা কোম্পানির লাইসেন্স দিয়েছে বীমা উন্নয়ন ও নিয়ন্ত্রণ কর্তৃপক্ষ (আইডিআরএ)।গত বুধবার অনুষ্ঠিত এক বৈঠকে নীতিগত সিদ্ধান্ত নিয়ে গতকাল বৃহস্পতিবার আইডিআরএ পাঁচ লাইসেন্সের চূড়ান্ত অনুমোদন দিয়ে কোম্পানিগুলোর চেয়ারম্যানদের চিঠি পাঠিয়েছে। এর ফলে সাড়ে পাঁচ মাসের মধ্যে দ্বিতীয় দফায় লাইসেন্স পাওয়া এ কোম্পানিগুলো হচ্ছে: ট্রাস্ট ইসলামী লাইফ, আলফা ইসলামী লাইফ, স্বদেশ লাইফ ইনস্যুরেন্স, ডায়মন্ড লাইফ ও যমুনা লাইফ ইনস্যুরেন্স কোম্পানি।আইডিআরএর চেয়ারম্যান এম শেফাক আহমেদ লাইসেন্স দেওয়ার কথা প্রথম আলোকে নিশ্চিত করেন। তিনি বলেন, ‘নীতিগত সিদ্ধান্তের পর আইনি মতামত নিয়েই লাইসেন্স দেওয়া হয়েছে।’ এর বাইরে তিনি কোনো কথা বলতে রাজি হননি।আওয়ামী লীগের যুগ্ম সাধারণ সম্পাদক মাহবুব উল আলম হানিফের সুপারিশে ট্রাস্ট ইসলামী লাইফের লাইসেন্স দেওয়া হয়েছে। কোম্পানির চেয়ারম্যান অস্ট্রেলিয়াপ্রবাসী আওয়ামী লীগের নেতা জাকের আহমেদ ভুঁইয়া।আলফা ইসলামী লাইফের লাইসেন্স দেওয়া হচ্ছে নাজিমউদ্দিন আহমেদ নামের এক তৈরি পোশাক ব্যবসায়ীকে। রাজশাহী-৬ আসনের সাংসদ শাহরিয়ার আলম এর পেছনে রয়েছেন। ডায়মন্ড লাইফ ইনস্যুরেন্সের লাইসেন্স পেয়েছেন ছাত্রলীগের সাবেক সাধারণ সম্পাদক ইসহাক আলী খান পান্না।যমুনা লাইফ ইনস্যুরেন্সের লাইসেন্স পেয়েছেন আওয়ামী লীগের সাংসদ ইঞ্জিনিয়ার মোশাররফ হোসেন। ওয়ার্কার্স পার্টির সভাপতি রাশেদ খান মেনন এবং ভৈরবের সাংসদ নাজমুল হাসানও এর সঙ্গে যুক্ত আছেন বলে জানা গেছে।এ ছাড়া স্বদেশ লাইফের লাইসেন্স পেয়েছেন শেখ রাসেল ক্রীড়া চক্রের সভাপতি নুরুল আলম চৌধুরী।এ ছাড়া তৃতীয় দফায় আরও কয়েকটি বিমা কোম্পানির লাইসেন্স দেওয়ার কথাও আইডিআরএ ভাবছে বলে জানা গেছে। সেই দৌড়ে এগিয়ে থাকা নামগুলো হচ্ছে: চট্টগ্রামের সাবেক মেয়র মহিউদ্দিন চৌধুরীর একতা লাইফ ইনস্যুরেন্স, সাধারণ বীমা করপোরেশনের চেয়ারম্যান শামসুল আলমের বাংলাদেশ লাইফ ইনস্যুরেন্সসহ বাংলাদেশ কো-অপারেটিভ লাইফ, বেঙ্গল লাইফ, প্রাইম এশিয়া লাইফ এবং প্যান এশিয়া লাইফ ইনস্যুরেন্স কোম্পানি।আইডিআরএর চেয়ারম্যান অবশ্য তৃতীয় দফার সম্ভাবনা উড়িয়ে দিয়েছেন। ৪২টি সাধারণ বিমা, ১৭টি জীবন বিমা, একটি বিদেশি জীবন বিমা মেটলাইফ অ্যালিকো এবং সরকারি সংস্থা সাধারণ বীমা করপোরেশন ও জীবন বীমা করপোরেশন নিয়ে ছিল দেশের বর্তমান বিমা খাত।গত জুলাইয়ে প্রথম দফায় আওয়ামী লীগের বিভিন্ন মন্ত্রী, সাংসদ ও নেতাকে ১১টি বিমা কোম্পানির লাইসেন্স দেওয়া হয়। লাইসেন্সের জন্য মোট ৭৭টি আবেদন জমা পড়েছিল আইডিআরএর কাছে। তা থেকে দুই দফায় দেওয়া হলো মোট ১৬টি লাইসেন্স।
