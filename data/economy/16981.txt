
শিক্ষা খাতে ২০১৪-১৫ অর্থবছরের বরাদ্দ চলতি অর্থবছরের চেয়ে দুই হাজার ৮৮৬ কোটি বেড়েছে। আসন্ন অর্থবছরে শিক্ষা এবং প্রাথমিক ও গণশিক্ষা মন্ত্রণালয়ের অনকূলে বরাদ্দ দেওয়া হয়েছে ২৯ হাজার ২১৩ কোটি টাকা। আর শেষ হতে চলা চলতি অর্থবছরে সংশোধিত বরাদ্দ করা হয়েছে ২৬ হাজার ৩২৭ কোটি টাকা।জাতীয় সংসদে গতকাল বৃহস্পতিবার ২০১৪-১৫ অর্থবছরের বাজেট ঘোষণা করেন অর্থমন্ত্রী আবুল মাল আবদুল মুহিত। তাতে দেখা যায়, প্রাথমিক ও গণশিক্ষা মন্ত্রণালয়ের অনকূলে অনুন্নয়ন ও উন্নয়ন ব্যয় মিলিয়ে বরাদ্দ দেওয়া হয়েছে ১৩ হাজার ৬৭৩ কোটি টাকা। চলতি অর্থবছরের সংশোধিত বাজেটে তা হয়েছে ১১ হাজার ৯৬৪ কোটি টাকা।অন্যদিকে শিক্ষা মন্ত্রণালয়ের অনুকূলে অনুন্নয়ন ও উন্নয়ন ব্যয় মিলিয়ে বরাদ্দ দেওয়া হয়েছে ১৫ হাজার ৫৪০ কোটি টাকা। চলতি অর্থবছরে তা ১৪ হাজার ৩৬৩ কোটি টাকা।২০১৮ সালের মধ্যে প্রাথমিক শিক্ষা হবে অষ্টম শ্রেণি পর্যন্ত: বাজেট বক্তৃতায় অর্থমন্ত্রী বলেন, জাতীয় শিক্ষানীতির লক্ষ্যমাত্রা অনুযায়ী ২০১৮ সালের মধ্যে প্রাথমিক শিক্ষা অষ্টম শ্রেণি পর্যন্ত নির্ধারণের জন্য কাজ শুরু হয়েছে। ইতিমধ্যে ৭৫৪টি প্রাথমিক বিদ্যালয়ে ষষ্ঠ শ্রেণি ও সপ্তম শ্রেণি চালু করা হয়েছে। পর্যায়ক্রমে সব প্রাথমিক বিদ্যালয়ে তা করা হবে।
