
দেশের প্রধান শেয়ারবাজার ঢাকা স্টক এক্সচেঞ্জের (ডিএসই) অনুমোদিত সংঘ স্মারক বাংলাদেশ সিকিউরিটিজ অ্যান্ড এক্সচেঞ্জ কমিশনে (বিএসইসি) জমা দেওয়া হয়েছে। আজ সোমবার বিকেলে সংঘ স্মারক বিএসইসিতে পৌঁছে বলে ডিএসই সূত্রে জানা গেছে। এর আগে ২ নভেম্বর ডিএসইর ইজিএম অনুষ্ঠিত হয়। এতে সংঘ স্মারক অনুমোদন দেওয়া হয়।ডিএসইর প্রধান নির্বাহী কর্মকর্তা স্বপন কুমার বালা স্বাক্ষরিত সংশ্লিষ্ট চিঠিতে বলা হয়, দ্য ডিমিউচুয়ালাইজেশন অ্যান্ড এক্সচেঞ্জ অ্যাক্ট-২০১৩-এর ৯ ধারা অনুযায়ী বিশেষ সাধারণ সভায় অনুমোদিত তথ্যাদি কমিশনের কাছে জমা দেওয়া হয়েছে। এ ধারা অনুযায়ী সভায় গৃহীত সংঘ স্মারক ও সংঘবিধির একটি অনুলিপি; সংঘ স্মারক ও সংঘবিধি পরিবর্তন-সংক্রান্ত বিশেষ সিদ্ধান্তের অনুলিপি; প্রথম পরিচালনা পর্ষদের পরিচালকদের বিবরণ; শেয়ার বরাদ্দ-সংক্রান্ত প্রতিবেদনের অনুলিপি; প্রাথমিক শেয়ার হোল্ডারের অনুকূলে অজড় অবস্থায় বরাদ্দ করা শেয়ার নিরীক্ষক কর্তৃক ইস্যুকৃত প্রত্যয়নপত্র; প্রাথমিক শেয়ার হোল্ডারের অনুকূলে বরাদ্দ করা শেয়ারের অন্যূন ৬০ শতাংশ ব্লকড হিসেবে জমা করা হয়েছে এবং ডিপোজিটরির প্রত্যয়নপত্র জমা দেওয়া হয়েছে।
