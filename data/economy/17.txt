
দেশে কার্যরত বিদেশি ব্যাংকগুলোতে স্থানীয় প্রধান নির্বাহীর পদ টানা তিন মাসের বেশি শূন্য রাখা যাবে না।বাংলাদেশ ব্যাংক গতকাল বুধবার ব্যাংক কোম্পানি আইন, ১৯৯১ এর ১৫ ক(২) ধারা উল্লেখ করে বিদেশি ব্যাংকগুলোতে এ-সংক্রান্ত একটি নির্দেশনা পাঠিয়েছে।আইনের এ ধারাতে বলা আছে, কোনো বিদেশি ব্যাংকের প্রধান নির্বাহী স্বেচ্ছায় পদত্যাগ করলে বা মেয়াদ শেষ হলে কিংবা অন্য কোনো কারণে পদ শূন্য হলে তাৎক্ষণিকভাবে এর নিচের পদ থেকে কোনো যোগ্য কর্মকর্তাকে সর্বোচ্চ তিন মাসের জন্য ভারপ্রাপ্ত করা যাবে। কোনো কারণে নির্ধারিত সময়ে নতুন প্রধান নির্বাহী নিয়োগ না হলে বাংলাদেশ ব্যাংক সেখানে প্রশাসক নিয়োগ দিতে পারবে।জানা যায়, ন্যাশনাল ব্যাংক অব পাকিস্তানের স্থানীয় প্রধান নির্বাহীর পদটি তিন মাসের বেশি সময় শূন্য হয়ে আছে। ব্যাংকটিকে দ্রুততম সময়ের মধ্যে প্রধান নির্বাহী নিয়োগে সম্প্রতি কেন্দ্রীয় ব্যাংক নির্দেশও দিয়েছে।উল্লেখ্য, দেশে নয়টি বিদেশি ব্যাংক কার্যক্রম পরিচালনা করছে। এগুলো হলো সিটিব্যাংক এনএ, স্ট্যান্ডার্ড চার্ডার্ড ব্যাংক, এইচএসবিসি, হাবিব ব্যাংক, উরি ব্যাংক, ন্যাশনাল ব্যাংক অব পাকিস্তান, স্টেট ব্যাংক অব ইন্ডিয়া, কমার্শিয়াল ব্যাংক অব সিলন ও ব্যাংক আল ফালাহ।বাংলাদেশ ব্যাংকের নির্দেশনাতে এই পদে বিদেশি নাগরিক নিয়োগের ক্ষেত্রে প্রস্তাবিত সিইওকে বাংলাদেশ বিনিয়োগ বোর্ডের কাজের অনুমতিসহ (ওয়ার্ক পারমিট) প্রয়োজনীয় তথ্যাবলি উল্লেখ করে কেন্দ্রীয় ব্যাংকের অনুমোদন নিতে বলা হয়েছে।
