
বর্তমান পরিচালনা পর্ষদকে অন্তর্বর্তীকালীন পর্ষদ হিসেবে রেখে দিতে চায় দুই স্টক এক্সচেঞ্জ। স্টক এক্সচেঞ্জ দুটির একাধিক পরিচালক ও সংশ্লিষ্ট ব্যক্তিদের সঙ্গে কথা বলে এমন আভাস পাওয়া গেছে।দুই স্টক এক্সচেঞ্জের পরিচালনা পর্ষদের সভায় এ বিষয়ে ঐকমত্যও হয়েছে বলে জানা গেছে। গত বুধ ও গতকাল বৃহস্পতিবার ঢাকা স্টক এক্সচেঞ্জ (ডিএসই) ও চট্টগ্রাম স্টক এক্সচেঞ্জের (সিএসই) আলাদা আলাদা সভা অনুষ্ঠিত হয়।এদিকে স্টক এক্সচেঞ্জের মালিকানা থেকে ব্যবস্থাপনা পৃথক্করণ-সংক্রান্ত (ডিমিউচুয়ালাইজেশন) অনুমোদিত কর্মসূচি বা স্কিম ডিএসইর ওয়েবসাইট ও দুটি ইংরেজি দৈনিকে প্রকাশ করা হয়েছে। আইন অনুযায়ী, ডিএসই কর্তৃপক্ষ এ ব্যবস্থা গ্রহণ করেছে।ডিমিউচুয়ালাইজেশন আইনে বলা হয়েছে, কর্মসূচি অনুমোদনের সাত দিনের মধ্যে তা গেজেট, ওয়েবসাইট ও বাংলা-ইংরেজি মিলিয়ে মোট চারটি পত্রিকায় প্রকাশ করতে হবে। এরই অংশ হিসেবে গতকাল কর্মসূচিটি ওয়েবসাইট ও দুটি ইংরেজি দৈনিকে প্রকাশ করা হয়। কয়েক দিনের মধ্যে কর্মসূচিটি গেজেট আকারে প্রকাশের উদ্যোগ নেওয়া হবে বলে ডিএসই কর্তৃপক্ষ জানিয়েছে।চট্টগ্রাম স্টক এক্সচেঞ্জের (সিএসই) পরিচালনা পর্ষদ গতকাল বৃহস্পতিবার অনুমোদিত কর্মসূচিটি গ্রহণ করেছে। গতকাল অনুষ্ঠিত পরিচালনা পর্ষদের সভায় এটি গ্রহণ করা হয়।সিএসইর প্রধান নির্বাহী কর্মকর্তা (সিইও) সৈয়দ সাজিদ হোসেন প্রথম আলোকে বলেন, সভায় আইন অনুযায়ী পরবর্তী পদক্ষেপ গ্রহণের বিষয়েও সিদ্ধান্ত হয়েছে। আগামী ২৫ অক্টোবর বিশেষ সাধারণ সভার তারিখ নির্ধারণ করা হয়েছে।পুঁজিবাজার নিয়ন্ত্রক সংস্থা বাংলাদেশ সিকিউরিটিজ অ্যান্ড এক্সচেঞ্জ কমিশন (বিএসইসি) গত বুধবার সিএসইর হাতে অনুমোদিত কর্মসূচিটি হস্তান্তর করেছে।সিএসইর পক্ষ থেকে জানানো হয়েছে, আগামী সপ্তাহে কর্মসূচিটি ওয়েবসাইট, পত্রিকা ও গেজেট আকারে প্রকাশের উদ্যোগ নেওয়া হবে।এ-সংক্রান্ত আইনের ৮(ক) ধারায় বলা হয়েছে, কর্মসূচি অনুমোদনের ৩০ দিনের মধ্যে সাধারণ সভা করতে হবে। ওই সভায় অনুমোদিত কর্মসূচি, স্টক এক্সচেঞ্জের পরিবর্তিত সংঘ স্মারক ও সংঘবিধি এবং প্রথম পরিচালনা পর্ষদের তালিকা বিশেষ সিদ্ধান্ত হিসেবে গ্রহণ করতে হবে।অন্তর্বর্তীকালীন পর্ষদ সম্পর্কে নিয়ন্ত্রক সংস্থার পক্ষ থেকে সুস্পষ্টভাবে কিছু উল্লেখ না করায় বর্তমান পর্ষদকে অন্তর্বর্তী পর্ষদ হিসেবে বহাল রাখতে চায় উভয় স্টক এক্সচেঞ্জ।জানতে চাইলে সিএসইর সিইও সৈয়দ সাজিদ হোসেন বলেন, ‘কর্মসূচি প্রাপ্তির ৯০ দিনের মধ্যে নির্বাচন সম্পন্ন করে ডিমিউচুয়ালাইজড এক্সচেঞ্জের পূর্ণাঙ্গ পর্ষদের প্রথম সভা অনুষ্ঠানের কথা বলা হয়েছে। আর অন্তর্বর্তীকালীন পর্ষদ সম্পর্কে সুস্পষ্ট কিছু বলা নেই। তাই পূর্ণাঙ্গ ডিমিউচুয়ালাইজড পর্ষদ গঠিত না হওয়া পর্যন্ত বর্তমান পর্ষদ অন্তর্বর্তীকালীন দায়িত্ব পালন করবে। তবে এর মধ্যে যদি নিয়ন্ত্রক সংস্থার পক্ষ থেকে নির্দেশনা পাওয়া যায়, তাহলে সে অনুযায়ী ব্যবস্থা গ্রহণ করা হবে।’এদিকে অন্তর্বর্তীকালীন পর্ষদের বিষয়ে আইনের ব্যাখ্যা চেয়ে অর্থ মন্ত্রণালয়ে চিঠি দিয়েছে বিএসইসি। বিএসইসি সূত্র জানিয়েছে, মন্ত্রণালয়ের মতামত পাওয়ার পর প্রয়োজনে বিএসইসি এ-সংক্রান্ত নির্দেশনা প্রদান করবে।
