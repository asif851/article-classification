
নতুন পাঁচটি সামাজিক ব্যবসার উদ্যোগ নেওয়া হয়েছে বৈশ্বিক সামাজিক ব্যবসা সম্মেলনে। 
মালয়েশিয়ার রাজধানী কুয়ালালামপুরের কনভেনশন সেন্টারে অনুষ্ঠিত তিন দিনব্যাপী সম্মেলনের বিভিন্ন অধিবেশনে এসব চুক্তি হয়।
গতকাল শনিবার এই সম্মেলন শেষ হয়েছে। গ্রামীণ ব্যাংকের প্রতিষ্ঠাতা ও শান্তিতে নোবেল বিজয়ী বাংলাদেশি  অর্থনীতিবিদ মুহাম্মদ ইউনূসের সামাজিক ব্যবসা দর্শনকে দুনিয়াজুড়ে ছড়িয়ে দেওয়ার প্রত্যয় নিয়ে ২০০৯ সাল থেকে প্রতিবছর আন্তর্জাতিকভাবে এই সম্মেলনের আয়োজন করা হচ্ছে।
সামাজিক ব্যবসা: মেক্সিকোর ভারক্রুজ রাজ্যে একটি সামাজিক ব্যবসা তহবিল গঠনে ইউনূস সোশ্যাল বিজনেস ও ভারক্রুজ সরকারের মধ্যে চুক্তি স্বাক্ষর হয়। চলতি বছরের জুলাই মাসে ড. ইউনূস মেক্সিকো সফরের সময় ভারক্রুজের গভর্নর জ্যাভিয়ার ডর্ট দ্য ওচাও সামাজিক ব্যবসায় সাড়ে চার কোটি ডলার বিনিয়োগের ইচ্ছা প্রকাশ করেছিলেন। তার অংশ হিসেবে এই চুক্তি হয়।
কোস্টারিকার শিশুদের অপুষ্টি দূর করতে ইউনূস সোশ্যাল বিজনেসের সঙ্গে চুক্তিবদ্ধ হয় দেশটির খাদ্য ও পানীয় উৎপাদনকারী প্রতিষ্ঠান ফ্লোরিডা আইস অ্যান্ড ফার্ম কোম্পানি (ফিফকো)। শিশুদের দুধ, স্যুপ, পানীয়সহ বিভিন্ন ধরনের ভোগ্যপণ্য উৎপাদন করবে প্রতিষ্ঠানটি। 
পরিবেশ রক্ষায়  জার্মানির অলাভজনক পরিবেশ সংগঠন মাইক্লাইমেট  শিল্পোন্নত দেশে কার্বন নিঃসরণ কমাতে একটি তহবিল গঠন করতে ইউনূস সোশ্যাল বিজনেসের সঙ্গে চুক্তিবদ্ধ হয়। ২০১৪ সালে প্রথমার্ধে পরীক্ষামূলকভাবে প্রথম পর্যায়ের কাজ শুরু হবে।
প্রাকৃতিক বাতাসে পাখা ঘুরবে, আবার সেই পাখার বাতাসে মুঠোফোনের চার্জ হবে—এমন প্রযুক্তি বা যন্ত্র উৎপাদন করা হবে সামাজিক ব্যবসার আওতায়। বিদ্যুৎ ছাড়াই কাজ করতে সক্ষম এই প্রযুক্তি বাণিজ্যিকভাবে তৈরি করতে নেপালের চৌধুরী গ্রুপ ও ফেয়ারউইন্ড চুক্তিবদ্ধ হয়।
সামাজিক ব্যবসায় সহযোগিতা করতে গ্রামীণ ক্রিয়েটিভ ল্যাব ও জার্মানির বার্লিন শহর কর্তৃপক্ষ সম্মত হয়। বার্লিনকে সামাজিক ব্যবসার কেন্দ্র হিসেবে গড়ে তোলার জন্যই এই সমঝোতা স্মারক স্বাক্ষর হয়।
এদিকে গতকাল সম্মেলনের শেষ দিনে কুয়ালালামপুরের স্যালোমা থিয়েটার রেস্তোরাঁয় ‘শিল্প-সংস্কৃতি কীভাবে সামাজিক ব্যবসায় প্রভাব ফেলতে পারে’ শীর্ষক মতবিনিময় সভা অনুষ্ঠিত হয়। এতে বক্তব্য দেন ড. ইউনূস। তিনি শিল্প-সংস্কৃতিতে সামাজিক ব্যবসার প্রভাবের প্রতি গুরুত্বরোপ করেন। 
