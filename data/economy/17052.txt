
চলতি ২০১৭-১৮ অর্থবছরে দেশের মোট দেশজ উৎপাদনের (জিডিপি) প্রবৃদ্ধি ৭ শতাংশ হবে বলে এক পূর্বাভাসে জানিয়েছে এশীয় উন্নয়ন ব্যাংক (এডিবি)। সংস্থাটির হিসাবে, আগামী বছর এ হার হতে পারে ৭ দশমিক ২ শতাংশ।আজ বুধবার রাজধানীর শেরেবাংলা নগরে বাংলাদেশ কার্যালয়ে এক সংবাদ সম্মেলনে এডিবির পক্ষ থেকে এ হিসাব তুলে ধরা হয়। অবশ্য পরিকল্পনা মন্ত্রণালয় বাংলাদেশ পরিসংখ্যান ব্যুরোর (বিবিএস) সাময়িক হিসাব তুলে ধরে বলছে, এ বছর জিডিপির প্রবৃদ্ধি হবে ৭ দশমিক ৬৫ শতাংশ। এ হিসাব নিয়ে গত সোমবার প্রশ্ন তুলেছে বিশ্বব্যাংক। সংস্থাটি বলেছে, বিনিয়োগের হার বাড়লে এত প্রবৃদ্ধি কোথা থেকে এল। তাদের মতে, এ বছর প্রবৃদ্ধি সাড়ে ৬ শতাংশ হতে পারে।এডিবির সংবাদ সম্মেলনে সরকারি হিসাব, বিশ্বব্যাংকের হিসাব ও এডিবির হিসাবের বিষয়ে জানতে চাইলে সংস্থাটির এ দেশীয় পরিচালক মনমোহন প্রকাশ বলেন, তথ্য-উপাত্তের পার্থক্যের কারণে পরিসংখ্যান ভিন্ন হতে পারে। তবে বাংলাদেশ ধারাবাহিকভাবে এগিয়ে যাচ্ছে, এটাই বড় কথা। তিনি বলেন, ৭ শতাংশ প্রবৃদ্ধি অনেক বড়।
সংবাদ সম্মেলনে এডিবির আবাসিক মিশনের অর্থনীতিবিদ সুন চ্যান হং বলেন, বাংলাদেশের অর্থনীতির গতি ধরে রাখতে অর্থনীতিতে বৈচিত্র্য আনতে হবে। রপ্তানিতে পণ্য সংখ্যা বাড়াতে হবে।
