
সপ্তাহের দ্বিতীয় দিন আজ সোমবার সূচকের নিম্নমুখী প্রবণতায় শেষ হয়েছে দেশের দুই শেয়ারবাজারের লেনদেন। দিনের লেনদেন শেষে দুই বাজারেই সূচক কমলেও লেনদেন বেড়েছে। তবে শুরু থেকে ঊর্ধ্বমুখী প্রবণতায় লেনদেন চলে দুই বাজারে।প্রধান শেয়ারবাজার ঢাকা স্টক এক্সচেঞ্জ (ডিএসই) সূত্রে জানা যায়, ডিএসইতে আজ ৪২৭ কোটি টাকার শেয়ার লেনদেন হয়েছে, যা গতকালের চেয়ে ৮৬ কোটি টাকা বেশি। গতকাল এই বাজারে ৩৪১ কোটি টাকার লেনদেন হয়েছিল।অন্যদিকে চট্টগ্রাম স্টক এক্সচেঞ্জের (সিএসই) লেনদেন ৩৪ কোটি টাকায় দাঁড়িয়েছে, যা গতকালের চেয়ে পাঁচ কোটি টাকা বেশি। গতকাল এই বাজারে ২৯ কোটি টাকার শেয়ার ও মিউচুয়াল ফান্ডের লেনদেন হয়।এদিকে, দিনের লেনদেন শেষে ডিএসইর ডিএসইএক্স সূচক ৬.২০ পয়েন্ট কমে দাঁড়ায় ৪০৭১.১৬ পয়েন্টে। এর আগে সকাল সাড়ে ১০টায় সূচকের ঊর্ধ্বমুখী প্রবণতায় ডিএসইতে লেনদেন শুরু হয়। একপর্যায়ে সূচক গতকালের চেয়ে ৩৪ পয়েন্ট বেড়ে যায়। এরপর সূচক বাড়ার হার কমতে শুরু করে। এমনকি শেষ পর্যন্ত নিম্নমুখী থাকে সূচক।ডিএসইতে আজ ২৯০টি প্রতিষ্ঠানের শেয়ার ও মিউচুয়াল ফান্ড হাত বদল হয়েছে। এর মধ্যে ১৫৩টিরই দাম বেড়েছে, কমেছে ১০৬টির আর অপরিবর্তিত রয়েছে ৩১টি প্রতিষ্ঠানের শেয়ার দর।ডিএসইর মতো সিএসইতেও সূচক কমেছে। লেনদেন শেষে সিএসইর সার্বিক মূল্যসূচক গতকালের চেয়ে ১.০৯ পয়েন্ট কমে অবস্থান করছে ১২ হাজার ৫৫২ দশমিক ৮৬ পয়েন্টে।
আজ সিএসইতে হাতবদল হওয়া ২১৫টি প্রতিষ্ঠানের মধ্যে ৯৩টির দাম বেড়েছে। কমেছে ৯৩টির আর অপরিবর্তিত রয়েছে ২৯টি প্রতিষ্ঠানের শেয়ারের দাম।
ডিএসইতে আজ লেনদেনে শীর্ষে ছিল টেলিযোগাযোগ খাতের কোম্পানি গ্রামীণফোন লিমিটেড। প্রতিষ্ঠানটির ৩৩ কোটি টাকার শেয়ার লেনদেন হয়। এ ছাড়া লেনদেনে শীর্ষে থাকা প্রতিষ্ঠানগুলোর মধ্যে রয়েছে স্কয়ার ফার্মা, বিএসসিসিএল, পদ্মা অয়েল, তাল্লু স্পিনিং, অ্যাকটিভ ফাইন, হেইডেলবার্গ সিমেন্ট, সিভিও পেট্রোকেমিক্যাল, মিথুন নিটিং, রেনাটা প্রভৃতি।
