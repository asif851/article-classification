
একদিন পরেই সূচক ও লেনদেন বেড়েছে ঢাকা স্টক এক্সচেঞ্জে (ডিএসই)। ডিএসইতে আজ লেনদেন ৬০০ কোটি টাকা ছাড়িয়েছে। অপরদিকে চট্টগ্রাম স্টক এক্সচেঞ্জেও (সিএসই) সূচক ও লেনদেন বেড়েছে। আজ সোমবার সপ্তাহের দ্বিতীয় কার্যদিবস সূচক ও লেনদেনের পাশাপাশি বেশির ভাগ শেয়ার ও ইউনিটের দর বেড়েছে দুই পুঁজিবাজারেই।
আজ লেনদেন শেষে ডিএসইএক্স সূচক ১৬ দশমিক ৭৮ পয়েন্ট বেড়ে হয় ৪৬৮৯ পয়েন্টে। গতকাল ডিএসইএক্স সূচক সামান্য কমে হয় ৪৬৭২ পয়েন্ট। আজ মোট লেনদেন হয়েছে ৬৩৩ কোটি ৯১ লাখ টাকা, যা গতকালের চেয়ে ১৬৫ কোটি টাকা বেশি। গত কার্যদিবসে লেনদেনের পরিমাণ ছিল ৪৬৮ কোটি ৬৮ লাখ টাকা।
ডিএসইতে আজ সবচেয়ে বেশি লেনদেন হওয়া শীর্ষ ১০ কোম্পানি হলো ডরিন পাওয়ার, কনফিডেন্স সিমেন্ট, শাশা ডেনিমস, ব্র্যাক ব্যাংক লিমিটেড, স্কয়ার ফার্মা, বিকন ফার্মা, কাশেম ড্রাইসেল, ইউনাইটেড পাওয়ার জেনারেশন অ্যান্ড ডিস্ট্রিবিউশন কোম্পানি, মোবিল যমুনা বাংলাদেশ লিমিটেড ও খুলনা পাওয়ার কোম্পানি লিমিটেড। ডিএসইতে আজ ৩২১টি কোম্পানি ও মিউচুয়াল ফান্ডের শেয়ারের লেনদেন হয়। এর মধ্যে ১৪৪টির শেয়ারের দর বেড়েছে, কমেছে ১২৫টির। অপরিবর্তিত ৫২টির দাম।
অপর দিকে চট্টগ্রাম স্টক এক্সচেঞ্জেও আজ সার্বিক সূচক বেড়েছে ৩২ দশমিক ৩৮ পয়েন্ট। গতকাল সার্বিক সূচক বাড়ে ১৪ দশমিক ৫৯ পয়েন্ট। আজ মোট লেনদেন হয়েছে ৩৪ কোটি ৫৬ লাখ টাকা, যা গতকালের চেয়ে ৭ কোটি টাকা বেশি। গত কার্যদিবসে মোট লেনদেনের পরিমাণ ছিল ২৭ কোটি ২১ লাখ টাকা। আজ হাতবদল হওয়া ২৩৬টি কোম্পানি ও মিউচুয়াল ফান্ডের শেয়ারের মধ্যে দর বেড়েছে ১০৯টির, কমেছে ৯৭টির, অপরিবর্তিত ৩০টির।
