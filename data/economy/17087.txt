
দেশে চতুর্থ প্রজন্মের (ফোরজি) টেলিযোগাযোগ সেবা চালু করতে এই প্রযুক্তির পরীক্ষা চালিয়েছে মুঠোফোন অপারেটর রবি আজিয়াটা। রাজধানীর গুলশানে রবির প্রধান কার্যালয়ে অবস্থিত রবি কাস্টমার এক্সপেরিয়েন্স সেন্টারে সম্প্রতি এই পরীক্ষা চালানো হয়।রবি গতকাল রোববার এক সংবাদ বিজ্ঞপ্তিতে এ তথ্য জানিয়েছে। এতে বলা হয়েছে, টেলিযোগাযোগ নেটওয়ার্ক সেবাদাতা প্রতিষ্ঠান হুয়াওয়ে টেকনোলজিস বাংলাদেশের কারিগরি সহায়তায় ফোরজি প্রযুক্তির সফল পরীক্ষা করেছে রবি। পরীক্ষাকালীন সময়ে ইন্টারনেটের ডাউনলোড গতি ছিল ৭১ দশমিক ২৬ এমবিপিএস (মেগা বাইট পার সেকেন্ড)। পরীক্ষার জন্য হুয়াওয়ে পিনাইন প্লাস হ্যান্ডসেটটি ব্যবহার করা হয়।ফোরজি প্রযুক্তি লং টার্ম ইভল্যুশন (এলটিই) নামেও পরিচিত। বিশ্বে ১৫০টির বেশি দেশে বর্তমানে এই প্রযুক্তি চালু আছে। বাংলাদেশে এখন এলটিই বা ফোরজি প্রযুক্তি চালুর জন্য অপারেটররা প্রস্তুতি নিচ্ছে।ফোরজি প্রযুক্তি নিয়ে পরীক্ষার সময় রবির ব্যবস্থাপনা পরিচালক ও প্রধান নির্বাহী কর্মকর্তা (সিইও) সুপুন বীরাসিংহে, প্রধান কারিগরি কর্মকর্তা (সিটিও) এ কে এম মোরশেদ, প্রধান অর্থ কর্মকর্তা ইয়াপ ওয়াই ইপ ও চিফ করপোরেট অ্যান্ড পিপল অফিসার মতিউল ইসলাম নওশাদ এবং হুয়াওয়ে বাংলাদেশের সিইও ঝাও হাওফুসহ উভয় প্রতিষ্ঠানের ঊর্ধ্বতন কর্মকর্তারা উপস্থিত ছিলেন।রবির সিটিও এ কে এম মোর্শেদ বলেন, ‘ডিজিটাল জীবনধারার বিস্তারের সঙ্গে সঙ্গে দ্রুতগতির ইন্টারনেটের চাহিদাও বাড়ছে। এই সফল পরীক্ষার মাধ্যমে আমরা গ্রাহকদের জানাতে চাই যে ফোরজির জন্য সম্পূর্ণ প্রস্তুত রবি।’হুয়াওয়ের সিইও ঝাউ হাওফু বলেন, বাংলাদেশে সফলভাবে ফোরজি এলটিই প্রযুক্তি পরিচালনার জন্য অপারেটরদের সঙ্গে কাজ করছে হুয়াওয়ে। রবির সঙ্গে এলটিই প্রযুক্তি পরীক্ষার সময় ৭০ এমবিপিএসের বেশি গতি পাওয়া গেছে। রবি এলটিইর মাধ্যমে সরকারের ডিজিটাল বাংলাদেশ গড়ার স্বপ্ন বাস্তবায়নে আরও জোরালো ভূমিকা রাখতে পারবে।
