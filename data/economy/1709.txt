
দেশে প্রথমবারের মতো বাঁশের কাঠামোয় মুঠোফোন টাওয়ার তৈরি করেছে মালয়েশিয়াভিত্তিক প্রতিষ্ঠান ইডটকো। রাজধানীর উত্তরার ৫ নম্বর সেক্টরের একটি বাড়ির ছাদে এই টাওয়ার বসানো হয়েছে। এ উপলক্ষে রাজধানীর গুলশানের একটি হোটেল গতকাল মঙ্গলবার এক অনুষ্ঠানের আয়োজন করা হয়। এতে প্রধান অতিথি ছিলেন বাংলাদেশ টেলিযোগাযোগ নিয়ন্ত্রণ কমিশনের (বিটিআরসি) চেয়ারম্যান শাহজাহান মাহমুদ।
অনুষ্ঠানে জানানো হয়, প্রথাগত টাওয়ারের বাইরে উদ্ভাবনীমূলক পরিবেশবান্ধব টাওয়ার তৈরির উদ্যোগ হিসেবে বাঁশের মতো নবায়নযোগ্য অবকাঠামো দিয়ে এই টাওয়ার তৈরি করা হয়েছে। বাংলাদেশ প্রকৌশল বিশ্ববিদ্যালয় (বুয়েট) ও ইডটকোর যৌথ উদ্যোগে টাওয়ারটি নির্মাণ করা হয়েছে। বুয়েটের পুরকৌশল বিভাগের অধ্যাপক সৈয়দ ইশতিয়াক আহমেদের নেতৃত্বে একটি গবেষক দল এ জন্য কাজ করেছে।
বিটিআরসির চেয়ারম্যান শাহজাহান মাহমুদ বলেন, বাঁশের টাওয়ার যদি সফলতা লাভ করে, তবে দেশীয় প্রযুক্তি হিসেবে এ খাতে প্রণোদনা দেওয়া হবে। তিনি আরও বলেন, মুঠোফোন অপারেটরদের মূল ব্যবসা থেকে টাওয়ার তৈরির মতো সেবাগুলো আলাদা করার উদ্যোগ নেওয়া হয়েছে। এ জন্য টাওয়ার শেয়ারিং নীতিমালা তৈরি করা হচ্ছে।
ইডটকো গ্রুপের সিইো সুরেশ সিধু বলেন, টেকসই প্রাকৃতিক সম্পদ বাঁশকে টেলিযোগাযোগ অবকাঠামো নির্মাণে ব্যবহার করে পরিবেশের ওপর নেতিবাচক প্রভাব কমাতেই এ উদ্যোগ।
