
সপ্তাহের প্রথম দিন আজ রোববার সূচক ও লেনদেনে নিম্নমুখী প্রবণতায় শেষ হয়েছে দেশের শেয়ারবাজারের লেনদেন। আজ দুই বাজারেই অধিকাংশ কোম্পানির শেয়ারের দাম কমেছে। এর ফলে সূচক কমেছে। একই সঙ্গে লেনদেনও কমেছে দুই বাজারে।
প্রধান শেয়ারবাজার ঢাকা স্টক এক্সচেঞ্জ (ডিএসই) সূত্রে জানা যায়, দিনের লেনদেন শেষে ডিএসইর ডিএসইএক্স সূচক ৬০ পয়েন্ট কমে দাঁড়ায় ৪০৩৬ পয়েন্টে। সপ্তাহের শেষ কার্যদিবস বৃহস্পতিবার সূচক কমেছিল ১৮ পয়েন্ট।
এর আগে সকাল সাড়ে ১০টায় ডিএসইতে লেনদেন শুরু হয়। শুরুতে সূচক চার পয়েন্ট বাড়লেও এরপর নিম্নমুখী প্রবণতা শুরু হয়, যা লেনদেনের শেষ পর্যন্ত অব্যাহত ছিল।
ডিএসইতে আজ ২৯১টি প্রতিষ্ঠানের শেয়ার ও মিউচুয়াল ফান্ড হাতবদল হয়েছে। এর মধ্যে ৭৩টির দাম বেড়েছে, কমেছে ১৯৬টির আর অপরিবর্তিত রয়েছে ২২টি প্রতিষ্ঠানের শেয়ারের দর।
ডিএসইতে আজ ৪১৪ কোটি টাকার শেয়ার লেনদেন হয়েছে, যা গত কার্যদিবসের চেয়ে ৭১ কোটি টাকা কম। বৃহস্পতিবার এই বাজারে ৪৮৫ কোটি টাকার লেনদেন হয়েছিল।
ডিএসইর পাশাপাশি চট্টগ্রাম স্টক এক্সচেঞ্জেও (সিএসই) সূচক ও লেনদেন কমেছে। লেনদেন শেষে সিএসইর সার্বিক মূল্যসূচক ১৫৪ পয়েন্ট কমে অবস্থান করছে ১২ হাজার ৪৮৩ পয়েন্টে।
আজ সিএসইতে হাতবদল হওয়া ২২০টি প্রতিষ্ঠানের মধ্যে ৫৪টির দাম বেড়েছে, কমেছে ১৪৮টির আর অপরিবর্তিত রয়েছে ১৮টি প্রতিষ্ঠানের শেয়ারের দাম।
সিএসইর লেনদেন আজ ৩৬ কোটি টাকায় দাঁড়িয়েছে, যা বৃহস্পতিবারের চেয়ে এক কোটি টাকা কম। বৃহস্পতিবার এই বাজারে ৩৭ কোটি টাকার শেয়ার ও মিউচুয়াল ফান্ডের লেনদেন হয়।
ডিএসইতে আজ লেনদেনে শীর্ষে ছিল বস্ত্র খাতের কোম্পানি তাল্লু স্পিনিং। আজ এই প্রতিষ্ঠানের ২০ কোটি টাকার শেয়ার লেনদেন হয়। এ ছাড়া লেনদেনে শীর্ষে থাকা প্রতিষ্ঠানগুলোর মধ্যে রয়েছে বিএসসিসিএল, সিএমসি কামাল, আরএন স্পিনিং, ইউনাইটেড এয়ার, গ্রামীণফোন, মেঘনা পেট্রোলিয়াম, লংকাবাংলা ফিন্যান্স, হেইডেলবার্গ সিমেন্ট, বঙ্গজ প্রভৃতি।
