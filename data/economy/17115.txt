
বাংলাদেশ থেকে বিভিন্ন ধরনের কাঁচা তরিতরকারি রপ্তানি হয়। আর ক্রমেই এর রপ্তানি বেড়ে চলেছে। গেল বছর রপ্তানি বেড়েছে ৩৩ দশমিক ৭২ শতাংশ। রপ্তানি উন্নয়ন ব্যুরোর (ইপিবি) তথ্যানুযায়ী, গেল ২০১৩-১৪ অর্থবছরে সবজি রপ্তানি করে ১৪ কোটি ৭৫ লাখ ডলার আয় হয়েছে। আগের বছর সবজি রপ্তানি থেকে আয় হয়েছিল ১১ কোটি ৩৪ হাজার ডলার। এ দেশ থেকে আলু, বেগুন, কুমড়া, ঢ্যাঁড়স. পেঁপে, চিচিঙ্গা, কাঁকরোল, কাঁচা মরিচ, বরবটি, শিম, টমেটোসহ বিভিন্ন ধরনের সবজি রপ্তানি হয়। এসব সবজির বড় গন্তব্যস্থল মধ্যপ্রাচ্যের বিভিন্ন দেশ বাহরাইন, তুরস্ক, কাতার, ওমান, ইরাক এবং সংযুক্ত আরব আমিরাত। এ ছাড়া যুক্তরাজ্য, যুক্তরাষ্ট্র, কানাডা এবং ইউরোপীয় ইউনিয়নভুক্ত দেশগুলোতেও প্রচুর সবজি রপ্তানি হয়। সবজির রপ্তানিকারকেরা বলছেন, বিভিন্ন দেশে বসবাসরত প্রবাসী বাংলাদেশিরাই এই কাঁচা সবজির মূল ক্রেতা।
