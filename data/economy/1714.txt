
অতিদারিদ্র্য নিরসনে মোট দেশজ উৎপাদন বা জিডিপির এক শতাংশের সমপরিমাণ অর্থ জাতীয় বাজেটে বরাদ্দ রাখার দাবি জানিয়েছে ১৪টি বেসরকারি উন্নয়ন সংস্থা (এনজিও)।আসন্ন ২০১৫-১৬ অর্থবছরসহ কমপক্ষে টানা পাঁচ অর্থবছরে এ খাতে উল্লিখিত অনুপাতে বরাদ্দ দাবি করেছে এনজিওগুলো।আসন্ন বাজেট সামনে রেখে গতকাল সোমবার ঢাকায় জাতীয় প্রেসক্লাবে আয়োজিত এক সংবাদ সম্মেলনে এসব দাবি জানানো হয়। সংবাদ সম্মেলনে প্রধান অতিথি ছিলেন বাংলাদেশ ব্যাংকের সাবেক ডেপুটি গভর্নর ও কৃষি ব্যাংকের সাবেক চেয়ারম্যান খোন্দকার ইব্রাহিম খালেদ। এতে উপস্থিত ছিলেন বাংলাদেশ উন্নয়ন গবেষণা প্রতিষ্ঠানের জ্যেষ্ঠ গবেষণা ফেলো এস এম জুলফিকার আলী ও অক্সফামের কর্মকর্তা আফরোজ মহল।ইব্রাহিম খালেদ বলেন, শুধু উচ্চ প্রবৃদ্ধি দিয়ে কখনোই অতিদারিদ্র্য বিমোচন করা সম্ভব নয়। কারণ, প্রবৃদ্ধি দিয়ে খাতভিত্তিক নির্ধারিত লক্ষ্যমাত্রা পূরণ করা যায় না। এ জন্য সমস্যা সমাধানে দরকার সুনির্দিষ্ট লক্ষ্যভিত্তিক বরাদ্দ।যে ১৪টি এনজিও মিলে এ সংবাদ সম্মেলনের আয়োজন করেছে সেগুলো হলো কেয়ার বাংলাদেশ, দুস্থ স্বাস্থ্য কেন্দ্র, হেলভেটাস সুইস, অক্সফাম, সেভ দ্য চিলড্রেন, কারিতাস বাংলাদেশ, গ্রিন হিল, মহিদেব যুব সমাজ কল্যাণ সমিতি, সুশীলন, উত্তরণ, কনসার্ন ওয়ার্ল্ডওয়াইড, হেলেন কেলার ইন্টারন্যাশনাল, নেটজ বাংলাদেশ ও প্র্যাকটিক্যাল অ্যাকশন বাংলাদেশ।
