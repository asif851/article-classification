
দেশের যে কটি পণ্যের রপ্তানি বিশ্ববাজারে ভালো অবস্থানে আছে তার অন্যতম চামড়া ও চামড়াজাত পণ্য। তবে চলতি অর্থবছরের শুরুতে কমে গেছে কাঁচা ও প্রস্তুত চামড়ার রপ্তানি। কিন্তু পাদুকার রপ্তানি এখনো রমরমা। রপ্তানি উন্নয়ন ব্যুরোর (ইপিবি) সর্বশেষ উপাত্ত অনুযায়ী, চলতি ২০১৪-১৫ অর্থবছরের প্রথম দুই মাসে (জুলাই-আগস্ট) বাংলাদেশ থেকে নয় কোটি ৫৫ লাখ ডলারের পাদুকা রপ্তানি হয়েছে। গত অর্থবছরের একই সময়ে রপ্তানি হয় সাত কোটি ১৮ লাখ ডলারের পাদুকা। এ সময়ে রপ্তানি বেড়েছে ৩৩ শতাংশ। পাদুকার রপ্তানি ইপিবির লক্ষ্যমাত্রাকেও ছাড়িয়ে গেছে। জুলাই-আগস্ট সময়ের জন্য ইপিবি রপ্তানির লক্ষ্যমাত্রা ঠিক করেছিল সাত কোটি ৬২ লাখ ডলার। বাস্তবে রপ্তানি হয়েছে ২৫ শতাংশের বেশি। দেশীয় পাদুকা প্রস্তুতকারী প্রতিষ্ঠানগুলো অ্যালডো, এবিসি মার্ট, রিগ্যাল, বিডটজেডডট মোডা এবং হিউম্যানিকের মতো ব্র্যান্ডের জন্য জুতা প্রস্তুত করে থাকে। বর্তমানে ইউরোপীয় ইউনিয়ন, জাপান, কানাডা, অস্ট্রেলিয়াসহ কয়েকটি দেশে বাংলাদেশ পাদুকা রপ্তানিতে শুল্কমুক্ত ও কোটামুক্ত সুবিধা পায়।
