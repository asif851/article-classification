
অবশেষে গ্রিসের ঋণ-সংকট সমাধানের সম্ভাবনা দেখা দিয়েছে। দেশটি সংস্কারের প্রস্তাব উপস্থাপন করায় নতুন করে আশার সঞ্চার হয়েছে। আর ইউরোপীয় ইউনিয়নসহ (ইইউ) ঋণদাতারা গ্রিসকে প্রস্তাবটির জন্য স্বাগত জানিয়েছে।নতুন প্রস্তাবে আশাবাদের সঞ্চার হওয়ার পরিস্থিতিতে গ্রিসের প্রধানমন্ত্রী আলেক্সিস সিপরাসও এখন ঋণদাতাদের সঙ্গে জরুরি ভিত্তিতে একটি সমঝোতা চুক্তি করতে চান। কারণ চলতি মাসের মধ্যেই আন্তর্জাতিক মুদ্রা তহবিলের (আইএমএফ) ১৬০ কোটি ইউরোর ঋণ পরিশোধ করতে হবে, এমন এক চাপে রয়েছে তাঁর দেশ। এতে ব্যর্থ হলে দেশটিকে ঋণখেলাপি হওয়ার পাশাপাশি ইউরো জোন এবং সম্ভবত ইইউ থেকেও ‘বেদনাদায়ক’ বিদায় নিতে হতে পারে।ইউরোপের ১৯টি দেশ নিয়ে গঠিত ইউরো জোনের অর্থমন্ত্রীদের গতকাল বুধবার গ্রিসের নতুন প্রস্তাব নিয়ে আলোচনায় বসার কথা। তবে এই লেখাটি তৈরি করার সময় পর্যন্ত (গত রাত নয়টা) কোনো অগ্রগতির খবর জানা যায়নি। আজ বৃহস্পতিবার ও আগামীকাল শুক্রবার ইইউর সব সদস্যদেশ বৈঠকে বসবে। আর উভয় পক্ষ চুক্তি করতে সম্মত হলে আগামী শনি থেকে মঙ্গলবারের মধ্যে গ্রিসের পার্লামেন্ট ও ইউরো জোনের সরকারগুলোকে চুক্তিটি অনুমোদন করতে হবে। একই সময়ে জার্মানির আইনসভা বুন্দেসস্তাগেরও অনুমোদন নিতে হবে।নতুন প্রস্তাব অনুযায়ী গ্রিস আগাম অবসরের প্রবণতা রোধের মাধ্যমে পেনশন বা অবসর ভাতা খাতে সঞ্চয় এবং পেনশন ভাতা বাড়াবে। সেই সঙ্গে ব্যবসায়ী ও ধনী ব্যক্তিদের ওপর নতুন করারোপ এবং নির্বাচিত কিছু ক্ষেত্রে ভ্যাট বা মূসক (মূল্য সংযোজন কর) বৃদ্ধি করবে। এ ছাড়া পেনশন বা অবসর ভাতা ও সরকারি খাতে শ্রমের মজুরি আর কমাবে না গ্রিস।ইউরোপীয় কমিশন (ইসি), ইউরোপীয় কেন্দ্রীয় ব্যাংক (ইসিবি) ও আন্তর্জাতিক মুদ্রা তহবিল (আইএমএফ) এখন গ্রিসের প্রস্তাবগুলো মূল্যায়ন করছে। এই তিন সংস্থার সঙ্গে গ্রিক প্রধানমন্ত্রীর বৈঠক করার কথা রয়েছে। এদিকে গ্রিসের সঞ্চয়কারীরা আতঙ্কিত হয়ে গত কিছুদিনে স্থানীয় ব্যাংকগুলো থেকে ৪০০ কোটি ইউরো তুলে নিয়েছেন। এভাবে সঞ্চয়কারীরা মুখ ফিরিয়ে নেওয়ায় গ্রিসের ব্যাংকিং খাত ভেঙে পড়তে পারে বলে আশঙ্কা করা হচ্ছে। এই অবস্থায় ইউরোপীয় কেন্দ্রীয় ব্যাংক (ইসিবি) গতকাল আরও একবার গ্রিসের ব্যাংকগুলোর জন্য অতিরিক্ত তহবিলের জোগান বাড়িয়েছে। ৩০ জুনের মধ্যে ভালোয় ভালোয় চুক্তি হয়ে গেলে গ্রিসকে নতুন করে ৭২০ কোটি ইউরোর আর্থিক পুনরুদ্ধার তহবিল দেবে ঋণদাতারা।সূত্র: বিবিসি
