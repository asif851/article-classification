
যুক্তরাষ্ট্রের ফেডারেল রিজার্ভ ব্যাংক অব নিউইয়র্ক থেকে বাংলাদেশ ব্যাংকের অর্থ চুরির ঘটনায় ফিলিপাইনে মামলা থাকার কারণে তদন্ত প্রতিবেদন প্রকাশ করা যাচ্ছে না।
অর্থমন্ত্রী আবুল মাল আবদুল মুহিত গতকাল শনিবার সিলেট সিটি করপোরেশন আয়োজিত এক সেমিনার শেষে সাংবাদিকদের প্রশ্নের জবাবে এ তথ্য জানিয়েছেন। সিলেট নগরে বর্জ্য ব্যবস্থাপনার বিষয়ে সেমিনারটির আয়োজন করা হয়।
বাংলাদেশ ব্যাংকের রিজার্ভ চুরির তদন্ত প্রতিবেদন প্রকাশিত হলো না কেন, এমন প্রশ্নের পরিপ্রেক্ষিতে অর্থমন্ত্রী বলেন, ‘হ্যাঁ, এটা করতে পারি নাই। ফিলিপাইনে একটা কেস আছে। কেস থাকায় রিজার্ভ চুরির ঘটনার তদন্ত প্রতিবেদন প্রকাশ করা যাচ্ছে না।’
পানামা পেপারস কেলেঙ্কারিতে যাঁদের নাম আছে, তাঁদের বিরুদ্ধে ব্যবস্থা নেওয়া হবে কি না জানতে চাইলে অর্থমন্ত্রী বলেন, ‘এটিরও তদন্ত চলছে। দুদক (দুর্নীতি দমন কমিশন) বিস্তারিতভাবে খোঁজখবর নিচ্ছে। তারা প্রতিবেদন দিলেই ব্যবস্থা নেওয়া হবে।’
গত বছরের ফেব্রুয়ারিতে নিউইয়র্ক ফেড থেকে বাংলাদেশ ব্যাংকের ৮ কোটি ১০ লাখ ডলার ফিলিপাইনে সরিয়ে নেয় সাইবার অপরাধীরা। প্রথমে তারা ফিলিপাইনের রিজাল কমার্শিয়াল ব্যাংকিং করপোরেশনের (আরসিবিসি) মাকাতি শহরের জুপিটার স্ট্রিট শাখায় চারটি হিসাবে ওই অর্থ স্থানান্তর করে। সেখান থেকে জালিয়াতচক্র চুরির অর্থ ক্যাসিনো হয়ে অজ্ঞাত কোথাও সরিয়ে নেয়।
রিজার্ভ চুরির ঘটনায় গত বছরের ১৫ মার্চ কেন্দ্রীয় ব্যাংকের পক্ষে প্রতিষ্ঠানটির হিসাব ও বাজেট শাখার যুগ্ম পরিচালক জুবায়ের বিন হুদা বাদী হয়ে ঢাকার মতিঝিল থানায় একটি মামলা করেন। মানি লন্ডারিং প্রতিরোধ এবং তথ্য ও প্রযুক্তি আইনে অজ্ঞাতপরিচয় ব্যক্তিদের আসামি করা হয়। চুরি যাওয়া অর্থের মধ্যে দেড় কোটি ডলার ইতিমধ্যে ফেরত এসেছে। বাকি অর্থ উদ্ধারে চেষ্টা চালাচ্ছে বাংলাদেশ।
