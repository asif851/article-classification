
বেসরকারি খাতের প্রাইম ব্যাংক তাদের সব সেবা অনলাইনে দেওয়ার প্রক্রিয়া শুরু করেছে। এর মাধ্যমে ব্যাংকটি আরও গ্রাহকবান্ধব হতে চায়। আজ রোববার দুপুরে এক সংবাদ সম্মেলনে ব্যাংকটির ব্যবস্থাপনা পরিচালক আহমেদ কামাল খান চৌধুরী এসব কথা বলেন।
প্রাইম ব্যাংকের ২২ বছর পূর্তি উপলক্ষে এ সংবাদ সম্মেলনের আয়োজন করে ব্যাংকটি। ১৯৯৫ সালের ১৭ এপ্রিল ‘একটি ব্যতিক্রর্মী ব্যাংক’ স্লোগান নিয়ে যাত্রা করে প্রাইম ব্যাংক।
বিভিন্ন প্রশ্নের জবাবে আহমেদ কামাল খান বলেন, ‘২২ বছরে প্রাইম ব্যাংক গর্ব করার মতো অনেক কিছুই করেছে। ভোক্তা ঋণ, কার্ড সেবা আমরাই প্রথম বড় আকারে চালু করেছি। মাস্টার কার্ড, ভিসা, জেসিপি কার্ড আমরা প্রথম নিয়ে এসেছি। এরপর অন্য ব্যাংকগুলো এসব সেবা শুরু করেছে। গ্রাহকদের দ্রুত সেবা দিতে পরিচালনা পর্ষদ আমাদের ক্ষমতা বাড়িয়ে দিয়েছে।’
আহমেদ কামাল খান বলেন, ‘বিসমিল্লাহ গ্রুপকে ঋণ দেওয়া অর্থ আদায় না হওয়ায় তা অবলোপন করা হয়েছে। ঋণ আদায়ে সর্বাত্মক চেষ্টা চালিয়ে যাচ্ছি আমরা।’
লিখিত বক্তব্যে ব্যাংকটির ব্যবস্থাপনা পরিচালক বলেন, ব্যাংকটির বর্তমান পরিশোধিত মূলধনের পরিমাণ ১ হাজার ২৯ কোটি ৩৪ লাখ টাকা। ১০ কোটি টাকা পরিশোধিত মূলধন নিয়ে যাত্রা শুরু করেছিল প্রাইম ব্যাংক। ২০১৬ সাল শেষে ব্যাংকের আমানতের পরিমাণ দাঁড়িয়েছে ১৯ হাজার ৭৯৩ কোটি টাকা। আর বিনিয়োগ করা হয়েছে ১৭ হাজার ২১ কোটি টাকা। বর্তমানে ব্যাংকের ১৪৫টি শাখা আছে, এটিএম আছে ১৭০টি এবং মানি এক্সচেঞ্জ ৩টি।
এ সময় প্রাইম ব্যাংক ইনভেস্টমেন্ট লিমিটেডের ব্যবস্থাপনা পরিচালক মো. তাবারক হোসেন ভূঁঞা, ব্যাংকের উপব্যবস্থাপনা পরিচালক মো. গোলাম রব্বানী, রাহেল আহমেদ, মো. তৌহিদুল আলম খান ও সৈয়দ ফরিদুল ইসলাম উপস্থিত ছিলেন।
