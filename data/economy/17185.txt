
সপ্তাহের শেষ দিন আজ বৃহস্পতিবার শুরু থেকে সূচকের ঊর্ধ্বমুখী প্রবণতায় লেনদেন চললেও নিম্নমুখী প্রবণতায় শেষ হয়েছে শেয়ারবাজারের লেনদেন। দিনের লেনদেন শেষে দেখা যায় দুই বাজারেই অধিকাংশ শেয়ারের দাম কমেছে। এর ফলে সূচক কমেছে। একই সঙ্গে ডিএসইতে গতকালের চেয়ে লেনদেন কমেছে, তবে সিএসইর লেনদেন সামান্য বেড়েছে।প্রধান শেয়ারবাজার ঢাকা স্টক এক্সচেঞ্জ (ডিএসই) সূত্রে জানা যায়, ডিএসইতে আজ ৪১২ কোটি টাকার শেয়ার লেনদেন হয়েছে, যা গতকালের চেয়ে ১১৮ কোটি টাকা কম। গতকাল এই বাজারে ৫৩০ কোটি টাকার লেনদেন হয়েছিল।অন্যদিকে চট্টগ্রাম স্টক এক্সচেঞ্জের (সিএসই) লেনদেন ৩৮ কোটি টাকায় দাঁড়িয়েছে, যা গতকালের চেয়ে চার কোটি টাকা বেশি। গতকাল এই বাজারে ৩৪ কোটি টাকার শেয়ার ও মিউচুয়াল ফান্ডের লেনদেন হয়।এদিকে, দিনের লেনদেন শেষে ডিএসইর ডিএসইএক্স সূচক ৯.৬৮ পয়েন্ট কমে দাঁড়ায় ৪১১৮.৫০ পয়েন্টে।এর আগে সকাল সাড়ে ১০টায় সূচকের ঊর্ধ্বমুখী প্রবণতায় ডিএসইতে লেনদেন শুরু হয়। প্রায় সারা দিনই এই প্রবণতা বজায় ছিল। তবে শেষ মুহূর্তে সূচক নিম্নমুখী অবস্থানে যায়।ডিএসইতে আজ ২৮৯টি প্রতিষ্ঠানের শেয়ার ও মিউচুয়াল ফান্ড হাতবদল হয়েছে। এর মধ্যে ১২৯টির দাম বেড়েছে। কমেছে ১৩৩টির আর অপরিবর্তিত রয়েছে ২৭টি প্রতিষ্ঠানের শেয়ারের দর।
ডিএসইর মতো সিএসইতেও সূচক কমেছে। লেনদেন শেষে সিএসইর সার্বিক মূল্যসূচক গতকালের চেয়ে ২৮ পয়েন্ট কমে অবস্থান করছে ১২ হাজার ৬৯৯ পয়েন্টে।
আজ সিএসইতে হাতবদল হওয়া ২১৪টি প্রতিষ্ঠানের মধ্যে ৮৭টির দাম বেড়েছে, কমেছে ১০৬টির আর অপরিবর্তিত রয়েছে ২১টি প্রতিষ্ঠানের শেয়ারের দাম।
ডিএসইতে আজ লেনদেনে শীর্ষে ছিল বস্ত্র খাতের কোম্পানি আরএন স্পিনিং। প্রতিষ্ঠানটির ২৭ কোটি টাকার শেয়ার লেনদেন হয়। এ ছাড়া লেনদেনে শীর্ষে থাকা প্রতিষ্ঠানগুলোর মধ্যে রয়েছে গ্রামীণফোন, হেইডেলবার্গ সিমেন্ট, অ্যাকটিভ ফাইন, স্কয়ার ফার্মা, বিএসসিসিএল, অলিম্পিক ইন্ডাস্ট্রিজ, বেক্সিমকো, তাল্লু স্পিনিং, লংকাবাংলা ফিন্যান্স প্রভৃতি।
