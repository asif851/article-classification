
টানা পাঁচ মাস বৃদ্ধির পর জুলাইতে বিশ্ববাজারে কমেছে খাদ্যপণ্যের দাম। সম্প্রতি প্রকাশিত জাতিসংঘের খাদ্য ও কৃষি সংস্থার (এফএও) এক প্রতিবেদনে বলা হয়েছে, জুলাইতে খাদ্যপণ্যের গড় দামের সূচক (এফপিআই) অবস্থান করছে ১৬১ দশমিক ৯ পয়েন্টে। যা জুন থেকে প্রায় শূন্য দশমিক ৮ শতাংশ কম এবং ২০১৫ সালের জুলাই মাস থেকে ১ দশমিক ৪ শতাংশ কম।জুলাইতে সবচেয়ে বেশি কমেছে দানাদার খাদ্যশস্যের দাম। জুনের চেয়ে দাম কমেছে প্রায় ৫ দশমিক ৬ শতাংশ। এ ছাড়া জুনের চেয়ে জুলাইতে বিশ্ববাজারে ভোজ্যতেলের দাম কমেছে দুই দশমিক ৮ শতাংশ। এই দুই পণ্যের জন্য কমেছে খাদ্যপণ্যের গড় দামের সূচক।বিশ্লেষকেরা বলছেন, ভুট্টা উৎপাদন ও রপ্তানিতে শীর্ষে থাকা যুক্তরাষ্ট্র ও কৃষ্ণ সাগরবর্তী অঞ্চলের আবহাওয়া অনুকূল থাকায় চলতি মাসে সরবরাহ ভালো ছিল। এ ছাড়া দক্ষিণ-পূর্ব এশিয়ার পাম উৎপাদন ভালো হয়ে বলে কমেছে ভোজ্য তেলের দাম।তবে এফএওর প্রতিবেদনে বলা হয়েছে, জুলাই মাসে বেড়েছে দুগ্ধজাত পণ্য, মাংস ও চিনির দাম। দুগ্ধজাত পণ্যের দাম বেড়েছে ৩ দশমিক ২ শতাংশ। মাংসের দাম বেড়েছে ১ দশমিক ৩ শতাংশ। আর ডলারের বিপরীতে ব্রাজিলের মুদ্রা রিয়েলের দর বাড়ায় বিশ্ববাজারে জুলাইতে চিনির দাম বেড়েছে ২ দশমিক ২ শতাংশ।
বিশ্বব্যাপী পাঁচ ধরনের খাদ্যপণ্যের দাম নিয়ে গবেষণা চালিয়ে এ সূচক প্রকাশ করে এফএও।
