
বেগুন, শসা, লেবু, কাঁচা মরিচ, ধনেপাতা—এই পাঁচটি পণ্য আজ বুধবার থেকে রমজান শেষ না হওয়া পর্যন্ত রপ্তানি নিষিদ্ধ করেছে বাণিজ্য মন্ত্রণালয়। বাণিজ্যমন্ত্রী তোফায়েল আহমেদ এ কথা জানান।
মন্ত্রী জানান, ঈদের পর এই নিষেধাজ্ঞা তুলে নেওয়া হবে। রমজানে নিত্যপ্রয়োজনীয় পণ্যের দাম স্থিতিশীল থাকবে বলে তিনি আশা করেন।
মন্ত্রী জানান, ব্যবসায়ীদের সঙ্গে তাঁর বৈঠক হয়েছে। তাঁরা আশ্বাস দিয়েছেন, পণ্যমূল্য বাড়াবেন না।
বাণিজ্যমন্ত্রী আরও জানান, টিসিবির মজুদ ভালোই আছে। তবে আকস্মিকভাবে ভারত পেঁয়াজের দাম বাড়িয়েছে। তাই মিয়ানমার ও তুরস্ক থেকে পেঁয়াজ আমদানি করা হবে।
এ ছাড়া পরীক্ষা-নিরীক্ষার জন্য আইন মন্ত্রণালয়ে থাকা ফরমালিন আইনের খসড়া বাণিজ্য মন্ত্রণালয়ে এসেছে। মন্ত্রী তোফায়েল আহমেদ আজ এই খসড়ায় স্বাক্ষর করেছেন। তিনি আজই এটি মন্ত্রিপরিষদ বিভাগে পাঠিয়ে দেবেন। চলতি সংসদ অধিবেশনে আইনটি সংসদে উপস্থাপন করা হবে বলে তিনি জানিয়েছেন।
