
প্রবাসী বাংলাদেশিদের তথ্যভান্ডার তৈরির উদ্যোগ নিয়েছে বাংলাদেশ ব্যাংক। এ লক্ষ্যে বাংলাদেশ ব্যাংকের ওয়েবসাইটে ‘এনআরবি ডেটাবেইস’ নামে একটি লিঙ্ক দেওয়া হয়েছে।সেখানে গিয়ে প্রবাসে অবস্থানরত বাংলাদেশিরা নিজেদের নাম, ঠিকানা, ই-মেইল, কোন দেশের কোথায় অবস্থান করছেন, কোন পেশায় নিয়োজিত—এসব তথ্য অন্তর্ভুক্ত করতে পারবেন। এখানে অন্তর্ভুক্তদের ই-মেইলে বিভিন্ন সময়ে বাংলাদেশে বিনিয়োগের বিভিন্ন তথ্য সরবরাহ করা হবে।বাংলাদেশ ব্যাংকের সভাকক্ষে গতকাল এক অনুষ্ঠানের মাধ্যমে প্রবাসীদের তথ্যভান্ডারের এই ওয়েব সংযোগ উদ্বোধন করেন বাংলাদেশ ব্যাংকের গভর্নর আতিউর রহমান।অনুষ্ঠানে ইতালি প্রবাসী হোসনে আরা বেগম, বাহরাইন প্রবাসী মোবারক হোসেন ও কানাডা প্রবাসী সুব্রত কুমার শাহ নিজেদের তথ্য দিয়ে তথ্যভান্ডারে অন্তর্ভুক্ত হন।অনুষ্ঠানে গভর্নর ছাড়াও বক্তব্য দেন বাংলাদেশ ব্যাংকের ডেপুটি গভর্নর নাজনীন সুলতানা, নির্বাহী পরিচালক আহসান উল্লাহ, সুধীরচন্দ্র দাশ ও ম. মাহফুজুর রহমান এবং সেন্টার ফর এনআরবি ফাউন্ডেশনের প্রতিষ্ঠাতা এম ই চৌধুরী শামীম। বাংলাদেশ ব্যাংকের গ্রিন ব্যাংকিং অ্যান্ড সিএসআর বিভাগ এর সার্বিক দেখভালের দায়িত্বে থাকবে।
 
