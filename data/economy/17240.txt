
ভারতে বিশ্বব্যাংকের কান্ট্রি ডিরেক্টর হলেন বাংলাদেশি অর্থনীতিবিদ জুনায়েদ কামাল আহমাদ। ১ সেপ্টেম্বর তিনি বিশ্বব্যাংকের দিল্লি কার্যালয়ে যোগ দিয়েছেন। নতুন পদে যোগদানের আগে তিনি বিশ্বব্যাংক গ্রুপের প্রেসিডেন্ট জিম ইয়ং কিমের চিফ অব স্টাফ হিসেবে কর্মরত ছিলেন।সদস্য ১৮৯টি দেশের মধ্যে ভারত হলো বিশ্বব্যাংকের সবচেয়ে বড় গ্রাহক। দেশটিতে বিশ্বব্যাংকের পরিচালক পদে জুনায়েদ আহমাদ ভারতীয় নাগরিক অন্য রুহলের স্থলাভিষিক্ত হলেন। অন্য রুহল চার বছরের মেয়াদ শেষে এ পদ থেকে বিদায় নিয়েছেন। প্রধান কার্যালয়ের পরে ভারতে বিশ্বব্যাংকের কার্যালয়কেই সবচেয়ে গুরুত্বপূর্ণ বলে ধরা হয়।জুনায়েদ আহমাদ যুক্তরাষ্ট্রের স্ট্যানফোর্ড ইউনিভার্সিটি থেকে প্রায়োগিক অর্থনীতির ওপর পিএইচডি ডিগ্রি অর্জন করেছেন। এর আগে তিনি একই দেশের ব্রাউন ইউনিভার্সিটিতে অর্থনীতিতে স্নাতক ডিগ্রি নেওয়ার পর হার্ভার্ড বিশ্ববিদ্যালয় থেকে লোকপ্রশাসন বিষয়ে স্নাতকোত্তর ডিগ্রি অর্জন করেন।১৯৯১ সালে একজন তরুণ পেশাজীবী হিসেবে জুনায়েদ আহমাদ বিশ্বব্যাংকে যোগ দেন। গতকাল মঙ্গলবার সংস্থাটি এক বিজ্ঞপ্তিতে জানায়, তিনি আফ্রিকা ও পূর্ব ইউরোপে অবকাঠামো উন্নয়নে কাজ করেছেন। মধ্যপ্রাচ্য, উত্তর আমেরিকা, ভারত ও দক্ষিণ এশিয়ায় বিশ্বব্যাংকের বিভিন্ন পদে কাজের অভিজ্ঞতাও আছে তাঁর।বিশ্বব্যাংকের প্রেসিডেন্টের কার্যালয়ে যোগ দেওয়ার আগে জুনায়েদ আহমাদ ওয়াটার গ্লোবাল প্র্যাকটিসের জ্যেষ্ঠ পরিচালক ছিলেন। ওয়াটার গ্লোবাল প্র্যাকটিস বৈশ্বিক পানি ব্যবস্থাপনার ক্ষেত্রে বিশ্বব্যাংকের একটি উদ্যোগ। এ উদ্যোগে জুনায়েদ আহমাদ গুরুত্বপূর্ণ ভূমিকা পালন করেছেন বলে উল্লেখ করা হয় বিশ্বব্যাংকের বিজ্ঞপ্তিতে।ভারতের দ্য ইকোনমিক টাইমস পত্রিকার এক খবরে বলা হয়, সর্বশেষ জুন মাস পর্যন্ত ভারতে ৯৫টি প্রকল্পে বিশ্বব্যাংকের ঋণের আশ্বাস ছিল ২ হাজার ৭০০ কোটি ডলার। বিশ্বব্যাংকের প্রেসিডেন্ট জিম ইয়ং কিম বলেন, দেশটির সাম্প্রতিক অর্থনৈতিক প্রবৃদ্ধি একটি উল্লেখযোগ্য অর্জন। ঐতিহাসিক পরিবর্তন ও সম্ভাবনার দরজা খোলার এ সময় জুনায়েদ সেখানে নেতৃত্ব দেবেন। তাঁর ভারত ও দক্ষিণ এশিয়ায় কাজের অভিজ্ঞতা আছে। এ অভিজ্ঞতা ভারতে অর্থনৈতিক পরিবর্তনে সহায়তা করবে।
