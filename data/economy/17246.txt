
মূল্য সংযোজন করের (মূসক বা ভ্যাট) হার কমানো বেশ কষ্টকর বলে জানিয়েছেন অর্থমন্ত্রী আবুল মাল আবদুল মুহিত। 
সচিবালয়ে আজ বুধবার সন্ধ্যায় জাপান আন্তর্জাতিক সহযোগিতা সংস্থার (জাইকা) সফররত প্রেসিডেন্ট শিনিচি কিতাওকার সঙ্গে অনুষ্ঠিত বৈঠকের পর সাংবাদিকদের এ কথা বলেন। ভ্যাট হার একাধিক হবে কিনা জানতে চাইলে অর্থমন্ত্রী বলেন, ‘একাধিক হার পারব না।’ ১৫ শতাংশ থেকে এক শতাংশ কমালে ৮ হাজার কোটি টাকা এবং তিন শতাংশ কমালে ২৪ হাজার কোটি টাকা রাজস্ব আয় কম হবে বলে একটি হিসাবের কথা বলা হচ্ছে, এটা কীভাবে পুষিয়ে নেবেন-এমন প্রশ্নের জবাবে অর্থমন্ত্রী বলেন, ‘এক শতাংশ কমানো হলে সম্ভব। তেমন কিছু করতে হবে না। এর চেয়ে বেশি কমাতে গেলে নতুন করে সফটওয়্যার করতে হবে। এ জন্য দুই মাস সময় লাগবে।’ অর্থমন্ত্রী আরও বলেন, ‘এখন দেখছি যে ভ্যাট হার কমানো বেশ কষ্টকর হবে।’ নতুন আইনে টার্নওভার করের সীমা ৩০ লাখ টাকা থেকে ৮০ লাখ টাকার কথা বলা আছে। জাতীয় রাজস্ব বোর্ড (এনবিআর) সূত্রে জানা গেছে, এটা পুনর্বিন্যাস হচ্ছে এবং সর্বোচ্চ সীমা হচ্ছে ১ কোটি ৫০ লাখ টাকা। অর্থমন্ত্রীর কাছে এ বিষয়ে জানতে চাইলে বলেন, ‘এটা কত হবে জানি না। তবে ৮০ লাখ টাকার বেশি হলে অনেকেই ভ্যাটের আওতার বাইরে চলে যাবেন। ১ কোটি ৫০ লাখ টাকা করব কিনা নিশ্চিত নই।’বার্ষিক লেনদেনের ওপর যে কর হয়, তাকেই টার্নওভার করা বলা হয়।প্রধানমন্ত্রীর সঙ্গে কাল বৃহস্পতিবার ভ্যাট হার নিয়ে আলোচনা করবেন বলে জানান অর্থমন্ত্রী।
