
চট্টগ্রামের মিরসরাই অর্থনৈতিক অঞ্চলে প্রায় ১ হাজার ৫৫ একর জমি চেয়েছে প্রতিবেশী দেশ ভারত। দেশটি সেখানে নিজেদের বিনিয়োগকারীদের জন্য বিশেষ অর্থনৈতিক অঞ্চল প্রতিষ্ঠা করতে চায়।ভারত মিরসরাইতে জমি চেয়ে ইতিমধ্যে সরকারকে আনুষ্ঠানিক চিঠি দিয়েছে। জানা গেছে, তাদের সেখানে জমি দেওয়ার বিষয়টি প্রায় চূড়ান্ত। প্রধানমন্ত্রী শেখ হাসিনা ভারত সফরে গেলে এ নিয়ে চুক্তি হতে পারে।বাংলাদেশ এর আগে ভারতকে দুটি অর্থনৈতিক অঞ্চল (ইজেড) দিয়েছে। যার সম্ভাব্য স্থান কুষ্টিয়ার ভেড়ামারা ও বাগেরহাটের মোংলা। মিরসরাইয়ে হতে পারে দেশটির তৃতীয় অর্থনৈতিক অঞ্চল।জানতে চাইলে বাংলাদেশ অর্থনৈতিক অঞ্চল কর্তৃপক্ষের (বেজা) নির্বাহী চেয়ারম্যান পবন চৌধুরী প্রথম আলোকে বলেন, ভারত মিরসরাইতে জমি নিলে এবং সেখানে তাদের কোম্পানিগুলো বিনিয়োগ করলে এ অর্থনৈতিক অঞ্চলের প্রতি অন্য দেশের বিনিয়োগকারীদের আস্থা বাড়বে। ভারত অন্য জায়গার বদলে মিরসরাইতে জমি চাইছে, নাকি এখানে নতুন করে চাইছে—এ প্রশ্নের জবাবে তিনি বলেন, ‘আমার মনে হয়, এটি হবে তাদের তৃতীয় অর্থনৈতিক অঞ্চল।’দেশে ২০৩০ সাল নাগাদ ১০০টি অর্থনৈতিক অঞ্চল প্রতিষ্ঠার লক্ষ্যে সরকার এখন কাজ করছে। এর মধ্যে মিরসরাই হবে দেশের সবচেয়ে বড় অর্থনৈতিক অঞ্চল। এর আয়তন হবে প্রায় ৩০ হাজার একর। আমদানি করা তরলীকৃত প্রাকৃতিক গ্যাস (এলএনজি) সবার আগে এ অর্থনৈতিক অঞ্চলে সরবরাহ করা হবে। বেজা সূত্রে জানা গেছে, দেশে এখন পর্যন্ত চীনকে একটি অর্থনৈতিক অঞ্চল ও জাপানকে একটি অর্থনৈতিক অঞ্চল দেওয়া হয়েছে। চীন চট্টগ্রামের আনোয়ারায় প্রায় ৭৭৪ একর জমিতে তাদের অর্থনৈতিক অঞ্চলের কাজ চালিয়ে যাচ্ছে। অন্যদিকে জাপান দুটি স্থান বাছাই করেছে, একটি গাজীপুরের শ্রীপুরে ও অন্যটি নারায়ণগঞ্জে। এর মধ্যে একটিতে জাপানের অর্থনৈতিক অঞ্চল হবে। জাপানের অর্থনৈতিক অঞ্চলের আকার হতে পারে প্রায় ৫০০ একর।মিরসরাইয়ের বিষয়ে ভারতীয় হাইকমিশন গত ২০ নভেম্বর বাংলাদেশের পররাষ্ট্র মন্ত্রণালয়কে একটি চিঠি দেয়। চিঠিটি বেজাকে পাঠিয়েছে পররাষ্ট্র মন্ত্রণালয়। এতে বলা হয়, ২০১৫ সালে ভারতের প্রধানমন্ত্রীর বাংলাদেশ সফরকালে তাদের অর্থনৈতিক অঞ্চলের জন্য জমি দেওয়ার সিদ্ধান্ত নেওয়া হয়েছিল। পরে গত বছরের মে মাসে দুই দেশের জয়েন্ট ওয়ার্কিং গ্রুপের বৈঠকে সিদ্ধান্ত হয় যে, মিরসরাই তৃতীয় স্থান হতে পারে। এর পরিপ্রেক্ষিতে গত অক্টোবর মাসে সম্ভাব্য জায়গাটিতে যৌথ পরিদর্শন অনুষ্ঠিত হয়েছে। সর্বশেষ এ বছরের ২২ জানুয়ারি ভারত একটি চিঠিতে মিরসরাইতে সম্ভাব্য জমিও চিহ্নিত করেছে বলে জানায়।এর আগে ভেড়ামারা ও মোংলায় চিহ্নিত করা জমিতে ভারত সম্ভাব্যতা যাচাই করছে বলে জানিয়েছে বেজা সূত্র। ভেড়ামারায় জমির আকার হতে পারে ৪০৬ একর। অন্যদিকে মোংলায় জমির আকার হতে পারে ১০০ একর। মোংলায় এত ছোট হওয়ার কারণ সেখানে পর্যাপ্ত জমি নেই। অবশ্য বেজা এখন মোংলার বদলে বাগেরহাটের রামপালে ভারতকে ৩০০ একর জমি দিতে চায়।
