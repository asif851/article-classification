
সপ্তাহের শেষ দিন আজ বৃহস্পতিবার সূচকের ঊর্ধ্বমুখী প্রবণতায় শেষ হয়েছে দেশের শেয়ারবাজারের লেনদেন। বেলা আড়াইটায় দিনের লেনদেন শেষে দুই বাজারেই প্রায় সব কোম্পানির শেয়ারের দাম বেড়েছে। ফলে সূচকও বেড়েছে। তবে লেনদেন গতকালের চেয়ে সামান্য কমেছে।
ডিএসই সূত্রে জানা যায়, আজ দিনের লেনদেন শেষে ডিএসইএক্স সূচক ৫৮ পয়েন্ট বেড়ে দাঁড়িয়েছে তিন হাজার ৭৭৩ পয়েন্টে। এর আগে সকাল সাড়ে ১০টায় সূচকের ঊর্ধ্বমুখী প্রবণতায় ডিএসইতে লেনদেন শুরু হয়, যা শেষ পর্যন্ত অব্যাহত ছিল।
ডিএসইতে আজ ২৭৫টি প্রতিষ্ঠানের শেয়ার ও মিউচুয়াল ফান্ড লেনদেন হয়েছে। এর মধ্যে ২৩৫টির দাম বেড়েছে; কমেছে ৩৩টির আর অপরিবর্তিত রয়েছে সাতটি প্রতিষ্ঠানের শেয়ারের দাম। আজ এই স্টক এক্সচেঞ্জে ৩৯৬ কোটি টাকার শেয়ার লেনদেন হয়েছে, যা গতকালের চেয়ে ১৩ কোটি টাকা কম।
ডিএসইতে আজ লেনদেনের শীর্ষে থাকা প্রতিষ্ঠানগুলোর মধ্যে রয়েছে ওরিয়ন ফার্মা, কেপিসিএল, ইউনাইটেড এয়ার, সামিট পূর্বাঞ্চল পাওয়ার কোম্পানি, বেক্সিমকো, জেনারেশন নেক্সট ফ্যাশন, গোল্ডেন হার্ভেস্ট, মেঘনা পেট্রোলিয়াম, বিএসসিসিএল ও তিতাস গ্যাস।
অন্যদিকে, বেলা আড়াইটায় চট্টগ্রাম স্টক এক্সচেঞ্জের (সিএসই) সার্বিক মূল্যসূচক গতকালের চেয়ে ১৯৭ পয়েন্ট বেড়ে দাঁড়িয়েছে ১১ হাজার ৭৩৫ পয়েন্টে। সিএসইতে আজ ১৯৪টি প্রতিষ্ঠানের শেয়ার ও মিউচুয়াল ফান্ডের লেনদেন হয়েছে। এর মধ্যে ১৬১টির দাম বেড়েছে; কমেছে ২২টির আর অপরিবর্তিত রয়েছে ১১টি প্রতিষ্ঠানের শেয়ারের দাম। আজ এই স্টক এক্সচেঞ্জে ৪০ কোটি টাকার শেয়ার লেনদেন হয়েছে, যা গতকালের চেয়ে ১৭ কোটি টাকা কম।
