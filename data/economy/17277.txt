
বাণিজ্যমন্ত্রী তোফায়েল আহমেদ বলেছেন, ‘২০১৮ সালের পর ঢাকা আন্তর্জাতিক বাণিজ্য মেলা শের-ই-বাংলা নগরে হবে না। কারণ ৮০০ কোটি টাকা ব্যয়ে পূর্বাচলে আন্তর্জাতিক বাণিজ্য মেলার স্থায়ী স্থাপনা করতে যাচ্ছি আমরা।’বাণিজ্য মন্ত্রণালয় ও রপ্তানি উন্নয়ন ব্যুরোর (ইপিবি) আয়োজনে রাজধানীর শের-ই-বাংলা নগরে ঢাকা আন্তর্জাতিক বাণিজ্য মেলা-২০১৬ (ডিআইটিএফ) শুরু হচ্ছে কাল শুক্রবার। এ উপলক্ষে আজ বৃহস্পতিবার দুপুরে বাণিজ্য মেলা প্রাঙ্গণের মেলা সচিবালয়ে এক সংবাদ সম্মেলনে বক্তব্য দেন বাণিজ্যমন্ত্রী তোফায়েল আহমেদ।তিনি জানান, কাল বিকেলে মাসব্যাপী এ বাণিজ্য মেলার উদ্বোধন করবেন প্রধানমন্ত্রী শেখ হাসিনা।অন্যান্যের মধ্যে বাণিজ্যসচিব হেদায়েতুল্লাহ আল মামুন, ইপিবির ভাইস চেয়ারম্যান শুভাশীষ বসু, ব্যবসায়ীদের শীর্ষ সংগঠন এফবিসিসিআইয়ের সভাপতি আবদুল মাতলুব আহমাদ ও টিসিবির চেয়ারম্যান আবু সালেহ মো. গোলাম আম্বিয়া সংবাদ সম্মেলনে উপস্থিত ছিলেন।পূর্বাচলে বাণিজ্য মেলার স্থায়ী জায়গার বিষয়ে বাণিজ্যমন্ত্রী আরও বলেন, ‘এটি হচ্ছে চীনের অর্থায়নে। বাংলাদেশ সরকারও অর্থ দেবে। খুবই আকর্ষণীয় বাণিজ্য মেলা কেন্দ্র হবে।’
সংবাদ সম্মেলনে জানানো হয়, এবারের মেলায় বিভিন্ন ধরনের প্যাভিলিয়ন, সাধারণ স্টল ও বিদেশি প্রতিষ্ঠানের সংখ্যা ৫৫৩ টি। এর মধ্যে ৬০টি প্রিমিয়ার প্যাভিলিয়ন, ১০টি জেনারেল প্যাভিলিয়ন, ৩টি রিজার্ভ প্যাভিলিয়ন ও ৩৮টি বিদেশি প্যাভিলিয়ন এবং ৫৭টি মিনি-প্যাভিলিয়ন। এ ছাড়া প্রিমিয়ার, বিদেশি ও জেনারেল স্টল থাকছে ৩৫৫টি; আর রেস্তোরাঁ ৩০টি।বাংলাদেশ ছাড়াও ভারত, পাকিস্তান, চীন, মালয়েশিয়া, ইরান, থাইল্যান্ড, যুক্তরাষ্ট্র, তুরস্ক, সিঙ্গাপুর ও অস্ট্রেলিয়াসহ ২১ দেশের প্রতিষ্ঠান অংশ নিচ্ছে এবারের ডিআইটিএফে। নতুন দেশ হিসেবে আসছে মরিশাস, ঘানা, নেপাল, হংকং, জাপান, মরক্কো ও ভুটান। সব মিলিয়ে এ মেলায় বাংলাদেশ ছাড়া ২১ দেশের ৫৪ টি প্রতিষ্ঠান অংশ নিচ্ছে।এদিকে এবারের মেলায় নারী উদ্যোক্তাদের স্টল আছে ৩৮টি। গতবার ছিল ২৯টি। এ ছাড়া নতুন প্রজন্মকে মুক্তিযুদ্ধের ইতিহাস জানাতে বঙ্গবন্ধু প্যাভিলিয়ন থাকবে। মা ও শিশু কেন্দ্র থাকছে ২টি। প্রাথমিক চিকিৎসা কেন্দ্র থাকছে একটি। নিরাপত্তা নিশ্চিত করতে আনসার, পুলিশ ও র‍্যাব সদস্যরা থাকবেন। এ ছাড়া মেলা প্রাঙ্গণের বিভিন্ন স্থানে ১০০টি সিসিটিভি ক্যামেরা স্থাপন করা হয়েছে।প্রধানমন্ত্রীর উদ্বোধনের পর মেলাপ্রাঙ্গণ সর্বসাধারণের জন্য উন্মুক্ত করে দেওয়া হবে। মেলায় একবার প্রবেশে টিকিটের মূল্য প্রাপ্তবয়স্কদের জন্য ৩০ টাকা এবং শিশুদের জন্য ২০ টাকা নির্ধারণ করা হয়েছে। প্রতিদিন সকাল ১০টা থেকে রাত ১০টা পর্যন্ত চলবে এ মেলা।
