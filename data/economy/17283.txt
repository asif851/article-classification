
মিথ্যা ঘোষণায় কম মূল্য দেখিয়ে মুঠোফোন আমদানিতে শুল্ক ফাঁকি দেওয়া হয়েছে। রাজধানীর চারটি আমদানিকারক প্রতিষ্ঠান ওকাপিয়া, উইনম্যাক্স, উইনস্টার ও ম্যাক্সিমাস ব্র্যান্ডের মুঠোফোন আমদানি করে ১৮ কোটি ৩০ লাখ টাকার শুল্ক ফাঁকি দিয়েছে। শুল্কায়ন করার সময় আমদানিকারকেরা এসব মুঠোফোনের প্রকৃত মূল্যের চেয়ে কম দেখিয়ে প্রাপ্য শুল্ক-কর দেয়নি।প্রতিষ্ঠানগুলো হলো রাজধানীর মোতালিব প্লাজার তাহসিন এন্টারপ্রাইজ, নামিরা এন্টারপ্রাইজ, গুলশানের কোয়ারটেল ইনফোটেক লিমিটেড এবং উত্তরার অ্যান্ড বি ট্রেডিং। এসব প্রতিষ্ঠান চীন ও হংকং থেকে মুঠোফোন আমদানি করে শুল্ক ফাঁকি দিয়েছে।সম্প্রতি শুল্ক মূল্যায়ন ও অভ্যন্তরীণ নিরীক্ষা কমিশনারেটের এক তদন্ত প্রতিবেদনে শুল্ক ফাঁকির এ চিত্র উঠে এসেছে। এই কমিশনারেটের কর্মকর্তারা গোপন সংবাদের ভিত্তিতে গত বছরের জানুয়ারি মাসে এ চারটি প্রতিষ্ঠানের বিরুদ্ধে তদন্ত শুরু করেন। সম্প্রতি তদন্ত প্রতিবেদন চূড়ান্ত করা হয়েছে। তদন্ত প্রতিবেদন অনুযায়ী, প্রাথমিকভাবে ঢাকা ও চট্টগ্রাম কাস্টমস হাউসে দাখিল করা ওই চারটি প্রতিষ্ঠানের ২৩২টি বিল অব এন্ট্রি (বিই) পরীক্ষা-নিরীক্ষা করে তদন্ত দল। এসব বিল অব এন্ট্রির মাধ্যমে ২৫ লাখ ৬৬ হাজার ৫৪৫টি মুঠোফোন সেট খালাস করা হয়েছে। এসব সেটের প্রকৃত মূল্য গোপন করে ১৮ কোটি ২৯ লাখ ৮৪ হাজার টাকার শুল্ক-কর ফাঁকি দেওয়া হয়েছে।সবচেয়ে বেশি ১৩ কোটি ৩১ লাখ টাকা শুল্ক-কর ফাঁকি দিয়েছে উইনমিক্স ব্র্যান্ডের আমদানিকারক তাহসিন এন্টারপ্রাইজ। এ ছাড়া ওকাপিয়া ব্র্যান্ডের আমদানিকারক অ্যান্ড বি ট্রেডিং ৭৭ লাখ টাকা, উইনস্টার ব্র্যান্ডের আমদানিকারক নামিরা এন্টারপ্রাইজ ১ কোটি ৭ লাখ টাকা এবং ম্যাক্সিমাস ব্র্যান্ডের আমদানিকারক ৩ কোটি ১৪ লাখ টাকার শুল্ক-কর না দিয়ে মুঠোফোন খালাস করেছে।এ বিষয়ে শুল্ক মূল্যায়ন ও অভ্যন্তরীণ নিরীক্ষা কমিশনারেটের কমিশনার এস এম হুমায়ূন কবীর প্রথম আলোকে বলেন, ‘অনেক দিন ধরেই বিভিন্ন আমদানিকারক প্রতিষ্ঠান মুঠোফোন আমদানিতে শুল্ক-কর ফাঁকি দিয়ে আসছে। আমরা এসব প্রতিষ্ঠানের ফাঁকি কাগজে-কলমে ধরেছি। এখন ফাঁকি দেওয়া শুল্ক-কর আদায়ে প্রয়োজনীয় পদক্ষেপ নেওয়া হয়েছে। ফাঁকি দেওয়া শুল্ক আদায় করা হলে অন্য আমদানিকারকের কাছে এটি শিক্ষণীয় হবে।’চলতি অর্থবছর থেকে মুঠোফোনের ওপর আমদানি শুল্কের হার ৫ শতাংশ। গত বছর এ হার ছিল ১২ শতাংশ।ইতিমধ্যে তদন্ত প্রতিবেদনটি জাতীয় রাজস্ব বোর্ডে (এনবিআর) পাঠানো হয়েছে। এরপর এনবিআর থেকে ফাঁকি দেওয়া রাজস্ব আদায়ে প্রয়োজনীয় ব্যবস্থা নিতে শিগগিরই ঢাকা ও চট্টগ্রাম কাস্টমস হাউসকে নির্দেশ দেওয়া হবে বলে সূত্র জানায়।নিরীক্ষা পদ্ধতি: শুল্ক ফাঁকি ধরতে তদন্ত দল বিশেষ পদ্ধতি বা অবরোহী পদ্ধতি অবলম্বন করেছে। প্রথমে বাজার থেকে এসব ব্র্যান্ডের মুঠোফোনের বিক্রয়মূল্য সংগ্রহ করা হয়েছে। এরপর ধাপে ধাপে বিক্রয়মূল্য থেকে খুচরা বিক্রেতার সাড়ে ১২ শতাংশ, পাইকারি বিক্রেতার ৫ শতাংশ ও আমদানিকারকের ৮ শতাংশ বাদ দেওয়া হয়। এরপর শুল্ক-কর, আমদানিকারকের বন্দর খরচ ১ শতাংশ, বৈদেশিক মুদ্রার প্রিমিয়াম বাদ দেওয়া হয়। এরপর ২৩২টি বিল অব এন্ট্রির মধ্যে যেগুলোর শুল্কায়ন মূল্যের সঙ্গে অবরোহী পদ্ধতিতে প্রাপ্ত মূল্যের পার্থক্য ১০ শতাংশ বেশি হয়েছে, সেগুলোতে শুল্ক ফাঁকি দেওয়া হয়েছে।
