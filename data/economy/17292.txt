
২০১৭-১৯ মেয়াদের নির্বাচনের জন্য বোর্ড গঠন করেছে ব্যবসায়ীদের শীর্ষ সংগঠন বাংলাদেশ শিল্প ও বণিক সমিতি ফেডারেশন (এফবিসিসিআই)। গতকাল রোববার সংগঠনটির পরিচালনা পর্ষদের সভায় এ বোর্ড গঠন করা হয়। এবারও তিন সদস্যের নির্বাচনী বোর্ডের প্রধান করা হয়েছে সাংসদ আলী আশরাফকে।
এফবিসিসিআই দেশের ৮১টি চেম্বার ও ৩৮২টি পণ্যভিত্তিক অ্যাসোসিয়েশনের যৌথ সংগঠন। সংগঠনটির মোট ৫২টি পরিচালক পদের মধ্যে ৩২টি পদে সাধারণ সদস্যরা ভোট দিয়ে নেতা নির্বাচন করতে পারেন। বাকি ২০টি পরিচালক পদ হয় মনোনীত। পরিচালকেরা ভোট দিয়ে সভাপতি ও দুজন সহসভাপতি নির্বাচিত করেন।
এবার এফবিসিসিআইয়ের নির্বাচনী বোর্ড গঠন করা হলো ভিন্ন একটি পরিপ্রেক্ষিতে। সরকার এফবিসিসিআইয়ের নির্বাচনপদ্ধতি সংস্কারের জন্য সংগঠনটির সাবেক সভাপতি ও আওয়ামী লীগ সভানেত্রীর বেসরকারি খাতবিষয়ক উপদেষ্টা সালমান এফ রহমানকে প্রধান করে গত এপ্রিল মাসে একটি সংস্কার কমিটি গঠন করেছিল। সেই কমিটি তাদের সুপারিশ চূড়ান্ত করেছে, যা ইতিমধ্যে বাণিজ্য মন্ত্রণালয়ে পাঠানোর কথা।
ওই সংস্কার প্রস্তাবে বলা হয়েছিল, সভাপতি ও দুই সহসভাপতি পদে ভোট দেবেন সংগঠনটির পরিচালক ও এফবিসিসিআইয়ের সদস্য সংগঠনের সভাপতিরা। অবশ্য সাধারণ ব্যবসায়ীরা চাইছেন সব পদে সরাসরি ভোট। তবে নির্বাচনী বোর্ড গঠনের ফলে এফবিসিসিআই নির্বাচনের প্রক্রিয়ার মধ্যে চলে গেল। এখন সংস্কার হবে কি না, তা নিয়ে সংশয় তৈরি হয়েছে।
তবে বোর্ড সভায় সংস্কারের বিষয়টি উঠেছিল। একজন পরিচালক নাম প্রকাশ না করার শর্তে প্রথম আলোকে বলেন, নির্বাচনী বোর্ড গঠন করা হলেও বাণিজ্য মন্ত্রণালয় চাইলে বর্তমান কমিটির মেয়াদ কয়েক মাস বাড়িয়ে সংস্কার কার্যক্রম চালাতে পারে। এবারের এফবিসিসিআইয়ের নির্বাচনে সভাপতি পদে সংগঠনটির বর্তমান প্রথম সহসভাপতি শফিউল ইসলাম মহিউদ্দিন ও সাবেক প্রথম সহসভাপতি মো. জসিম উদ্দিন প্রার্থী হবেন। অবশ্য এ ক্ষেত্রে সরকারের আশীর্বাদ পাওয়ার ওপর অনেক কিছু নির্ভর করছে বলে মনে করেন ব্যবসায়ীরা।
নির্বাচনী বোর্ডের অন্য দুজন সদস্য হলেন এফবিসিসিআইয়ের সাবেক পরিচালক শামসুল আলম ও ঢাকা চেম্বারের সাবেক পরিচালক এ কে এম মঞ্জুরুল হক। নির্বাচনী আপিল বোর্ডের প্রধান করা হয়েছে বিটিএমএর সাবেক সভাপতি জাহাঙ্গীর আলামীনকে। অন্য দুই সদস্য হলেন ঢাকা চেম্বারের সাবেক পরিচালক খায়রুল আলম ও চট্টগ্রাম চেম্বারের পরিচালক মীর্জা মনসুর। ভোট অনুষ্ঠিত হবে বঙ্গবন্ধু আন্তর্জাতিক সম্মেলন কেন্দ্রে।
