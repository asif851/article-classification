
সুইজারল্যান্ডের জেনেভাতে অনুষ্ঠিত হয়ে গেল জাতিসংঘের বাণিজ্য ও উন্নয়নবিষয়ক সংস্থা (আঙ্কটাড) আয়োজিত ‘আঙ্কটাড ই-কমার্স উইক- ২০১৭’। গত সোমবার (২৪ এপ্রিল) শুরু হওয়া এই আয়োজনের শেষদিন ছিল আজ বৃহস্পতিবার।
ই-কমার্স অ্যাসোসিয়েশন অব বাংলাদেশ (ই-ক্যাব) এর উদ্যোগে বাণিজ্য মন্ত্রণালয়ের ডব্লিউটিও সেলের মহাপরিচালক মো. মুনির চৌধুরীর নেতৃত্বে বাণিজ্য মন্ত্রণালয়, অর্থ মন্ত্রণালয়, বাংলাদেশ ব্যাংক, ডাক ও টেলিযোগাযোগ বিভাগের প্রতিনিধি, ই-কমার্স অ্যাসোসিয়েশন অব বাংলাদেশের উপদেষ্টা শমী কায়সারসহ মোট আট সদস্যের একটি প্রতিনিধিদল এতে অংশ নেয়।
অনুষ্ঠানের একটি পর্বে-ক্যাব এবং বাংলাদেশ প্রতিনিধিদলের পক্ষে থেকে প্যানেল আলোচনায় প্রতিবেদন উপস্থাপন করেন শমী কায়সার। এ ছাড়া ওই অধিবেশনে অংশ নেন, বাংলাদেশ কমপিটিশন কমিশনের ডেপুটি সেক্রেটারি মো. খালিদ আবু নাসের, বাণিজ্য মন্ত্রণালয়ের ডব্লিউটিও সেলের পরিচালক মো. হাফিজুর রহমান, ডাক ও টেলিযোগাযোগ মন্ত্রণালয়ের উপসচিব মো. আবু মমতাজ উদ্দিন আহমেদ, অর্থ মন্ত্রণালয়ের জ্যেষ্ঠ সচিবের ব্যক্তিগত সচিব সৈয়দ মো. কাওসার হোসেন প্রমুখ। বিজ্ঞপ্তি।
