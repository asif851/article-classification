
সপ্তাহের শেষ কার্যদিবসও সূচকের দরপতন অব্যাহত আছে ঢাকা স্টক এক্সচেঞ্জে (ডিএসই)। তবে আজ লেনদেনর শুরুতে সূচক ২২ পয়েন্ট পর্যন্ত বেড়েছিল ডিএসইতে। অপরদিকে সূচক কিছুটা বাড়তে দেখা যাচ্ছে চট্টগ্রাম স্টক এক্সচেঞ্জে (সিএসই)।
আজ বৃহস্পতিবার দুই পুঁজিবাজারেই দৈনন্দিন লেনদেনের গতি বেশ কম। এ ছাড়া বেশির ভাগ প্রতিষ্ঠানের শেয়ারের দরও কমেছে দুই পুঁজিবাজারে।
সর্বোচ্চ পর্যায়ে ওঠার পর গত ছয় দিন ধরে একটু একটু করে কমছে দেশের প্রধান শেয়ারবাজার ঢাকা স্টক এক্সচেঞ্জের (ডিএসই) প্রধান সূচক ডিএসইএক্স। গতকাল বুধবার ডিএসইর প্রধান সূচকটি ৩৭ পয়েন্ট কমে নেমে এসেছে ৫ হাজার ৬৪৬ পয়েন্টে। এ নিয়ে টানা ছয় দিনে এই সূচক ১৩১ পয়েন্ট কমেছে। ডিএসইর তথ্য অনুযায়ী, গত ৪ এপ্রিল ডিএসইএক্স ৫ হাজার ৭৭৭ পয়েন্টে উঠেছিল। ২০১৩ সালের ২৭ জানুয়ারি এই সূচক চালু হওয়ার পর ওই দিনই সর্বোচ্চ অবস্থানে ওঠে সূচকটি।
এদিকে দর কমার ধারায় আজ দুপুর সাড়ে ১২টা নাগাদ ডিএসইতে ডিএসইএক্স সূচক ৪ পয়েন্ট কমে অবস্থান করছে ৫৬৪১ পয়েন্টে। দুপুর সাড়ে ১২টা পর্যন্ত লেনদেন হয়েছে প্রায় ২৬৫ কোটি ৪০ লাখ টাকা। গতকাল এ সময় পর্যন্ত লেনদেনের পরিমাণ ছিল ৩৮৫ কোটি ৫৩ লাখ টাকা। লেনদেনে অংশ নিয়েছে ৩০২টি কোম্পানি ও মিউচুয়াল ফান্ডের শেয়ার। এর মধ্যে দর বেড়েছে ১২০টির, কমেছে ১৩৪টির। দর অপরিবর্তিত রয়েছে ৪৮টি কোম্পানির।
অন্যদিকে, সিএসইতে আজ দুপুর ১২টা নাগাদ সার্বিক সূচক বেড়েছে ৫ পয়েন্ট। মোট লেনদেনের পরিমাণ এখন পর্যন্ত ১৪ কোটি টাকা। গতকাল এ সময় পর্যন্ত লেনদেনর পরিমাণ ছিল ১৯ কোটি টাকা। আজ দুপুর সাড়ে ১২টা নাগাদ সিএসইতে লেনদেনে অংশ নিয়েছে ১৮৮টি কোম্পানি ও মিউচুয়াল ফান্ডের শেয়ার। এর মধ্যে দর বেড়েছে ৭৩টির, কমেছে ৮৮টির। দর অপরিবর্তিত রয়েছে ২৭টি কোম্পানির।
