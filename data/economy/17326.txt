
বাংলাদেশে তরলীকৃত প্রাকৃতিক গ্যাস (এলএনজি) টার্মিনাল স্থাপনে বিনিয়োগের আগ্রহ প্রকাশ করেছে জাপানের মারুবেনি প্রাইভেট লিমিটেড নামের একটি প্রতিষ্ঠান। শিল্প মন্ত্রণালয় জানিয়েছে, বাংলাদেশ কেমিক্যাল ইন্ডাস্ট্রিজ করপোরেশনের (বিসিআইসি) সঙ্গে যৌথভাবে মারুবেনি এ টার্মিনাল নির্মাণ করবে। মালয়েশিয়া থেকে প্রাকৃতিক গ্যাস আমদানি করে এটি পরিচালনা করা হবে।বাংলাদেশ সফররত মারুবেনির এক প্রতিনিধিদল গতকাল বুধবার শিল্পমন্ত্রী আমির হোসেন আমুর সঙ্গে বৈঠককালে এই আগ্রহের কথা জানায়। শিল্প মন্ত্রণালয়ে এ বৈঠক অনুষ্ঠিত হয়।শিল্প মন্ত্রণালয়ের এক বিজ্ঞপ্তিতে বলা হয়, বৈঠকে বাংলাদেশের শিল্প খাতে মারুবেনির বিনিয়োগ সম্ভাবনা নিয়ে বিস্তারিত আলোচনা হয়। এ সময় বাংলাদেশে মিশ্র সার, পেপার বোর্ড, বিদ্যুৎ ও এলএনজি শিল্প খাতে বিনিয়োগের ব্যাপারে মারুবেনির কর্মকর্তারা আগ্রহ প্রকাশ করেন।দেশে গ্যাসের ঘাটতি পূরণের জন্য সরকার এলএনজি আমদানি করছে। ২০১৮ সালে দেশে এলএনজি আমদানি শুরু হবে বলে আশা করা হচ্ছে। এখন কয়েকটি এলএনজি টার্মিনাল নির্মাণ চলছে।শিল্পমন্ত্রী মারুবেনির বিনিয়োগ আগ্রহের প্রশংসা করেন। তিনি বলেন, বিনিয়োগের জন্য বাংলাদেশ দক্ষিণ এশিয়ার সর্বোৎকৃষ্ট স্থান। বাংলাদেশ সরকার বিদেশি বিনিয়োগকারীদের জন্য কর অবকাশসহ বিভিন্ন প্রণোদনা দিচ্ছে। তিনি এলএনজি টার্মিনাল ছাড়াও পেপার বোর্ড, বিদ্যুৎ ও মিশ্র সার খাতে যৌথ বিনিয়োগের জন্য একটি সমন্বিত প্রস্তাব দিতে মারুবেনির কর্মকর্তাদের পরামর্শ দেন। বিনিয়োগের সুনির্দিষ্ট প্রস্তাব পেলে সরকার বিষয়টি গুরুত্বের সঙ্গে বিবেচনা করবে বলে প্রতিনিধিদলকে আশ্বস্ত করেন তিনি। শিল্পমন্ত্রী কর্ণফুলী সার কারখানাকে (কাফকো) বাংলাদেশে জাপানে বিনিয়োগের একটি সফল উদাহরণ হিসেবে উল্লেখ করেন।বৈঠকে শিল্প মন্ত্রণালয়ের অতিরিক্ত সচিব বেগম পরাগ, মারুবেনির আশিয়ান ও দক্ষিণ-পশ্চিম এশিয়ার ব্যবস্থাপনা-বিষয়ক নির্বাহী কর্মকর্তা সজি কাওয়াহামা, আঞ্চলিক মহাব্যবস্থাপক তরু কাবিয়া, উপমহাব্যবস্থাপক কুনিও নিগিশি, ঢাকা কার্যালয়ের মহাব্যবস্থাপক হাদিহিরু কন্নু ও বিসিআইসির ঊর্ধ্বতন কর্মকর্তারা উপস্থিত ছিলেন।
