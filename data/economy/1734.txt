
চলতি বছরের তৃতীয় প্রান্তিকে (জুলাই-সেপ্টেম্বর) আয় ও মুনাফায় নতুন রেকর্ড করেছে শেয়ারবাজারে তালিকাভুক্ত মুঠোফোন অপারেটর গ্রামীণফোন। এ সময়ে অপারেটরটি আয় করেছে ২ হাজার ৯৪০ কোটি টাকা। আর কর-পরবর্তী মুনাফা করেছে ৬৪০ কোটি টাকা। এক প্রান্তিকের হিসাবে এর আগে এত আয় ও মুনাফা অপারেটরটি আর করেনি।রাজধানীর গুলশানে একটি হোটেলে গতকাল বুধবার বিকেলে তৃতীয় প্রান্তিকের আর্থিক ফলাফল প্রকাশ উপলক্ষে আয়োজিত সংবাদ সম্মেলনে এসব তথ্য জানানো হয়। অনুষ্ঠানে গ্রামীণফোনের প্রধান নির্বাহী কর্মকর্তা (সিইও) রাজীব শেঠি, প্রধান অর্থ কর্মকর্তা (সিএফও) দিলীপ পালসহ ঊর্ধ্বতন কর্মকর্তারা উপস্থিত ছিলেন।অনুষ্ঠানে জানানো হয়, ২০১৫ সালের তৃতীয় প্রান্তিকে অপারেটরটির আয় ছিল ২ হাজার ৬৫০ কোটি টাকা। প্রান্তিকের হিসাবে গত এক বছরে গ্রামীণফোনের আয় বেড়েছে ১১ দশমিক ২ শতাংশ। গত বছরের একই সময়ে অপারেটরটির কর-পরবর্তী মুনাফা ছিল ৫১০ কোটি টাকা, সেটি এ বছরে প্রায় ২২ শতাংশ বেড়ে ৬৪০ কোটি টাকা হয়েছে।আলোচ্য সময়ে গ্রামীণফোনের ভয়েস কল থেকে আয় গত বছরের তুলনায় ৬ দশমিক ৬ শতাংশ বেড়েছে। একই সময়ে ইন্টারনেট ডেটা থেকে আয় বেড়েছে ৭২ শতাংশ। তবে আঙুলের ছাপ (বায়োমেট্রিক) পদ্ধতিতে সিম নিবন্ধন প্রক্রিয়ার কারণে অপারেটরটির সক্রিয় সংযোগ সংখ্যা এ বছরের দ্বিতীয় প্রান্তিকের তুলনায় ৩ দশমিক ৩ শতাংশ কমেছে। আর চলতি বছরের জুলাই পর্যন্ত সংযোগ সংখ্যার হিসাবে প্রতিষ্ঠানটির বাজার হিস্যা দাঁড়িয়েছে ৪৩ দশমিক ৭ শতাংশ।চলতি বছরের তৃতীয় প্রান্তিকে গ্রামীণফোনের ইন্টারনেট ডেটা থেকে আয় হয়েছে ৪০০ কোটি টাকা, যা অপারেটরটির মোট আয়ের ১৪ দশমিক ২ শতাংশ। এ সময়ে ইন্টারনেট ব্যবহারকারীর সংখ্যা ২ কোটি ২৯ লাখ হয়েছে। তৃতীয় প্রান্তিকের হিসাবে অপারেটরটির শেয়ারপ্রতি আয় (ইপিএস) হয়েছে ৪ দশমিক ৭৮ টাকা।গ্রামীণফোনের সিইও রাজীব শেঠি বলেন, ২০১৬ সালের তৃতীয় প্রান্তিকটি ছিল কোম্পানির ইতিহাসে অন্যতম সেরা। এ সময় নতুন গ্রাহক বৃদ্ধির গতিও বেড়েছে, যা ভবিষ্যৎ ব্যবসার ক্ষেত্রে গুরুত্বপূর্ণ ভূমিকা পালন করবে।অনুষ্ঠানে আরও জানানো হয়, নেটওয়ার্ক সম্প্রসারণে আলোচ্য সময়ে ২২০ কোটি টাকা বিনিয়োগ করেছে গ্রামীণফোন। এ সময় কর, মূল সংযোজন কর, শুল্ক ও লাইসেন্স ফি হিসেবে সরকারি কোষাগারে প্রতিষ্ঠানটি জমা দিয়েছে ১ হাজার ৩৮০ কোটি টাকা।সিএফও দিলীপ পাল বলেন, গ্রামীণফোন এই প্রান্তিকে তার ইতিহাসের সর্বোচ্চ আয় করেছে এবং দুই অঙ্কের প্রবৃদ্ধি অর্জন করেছে।
