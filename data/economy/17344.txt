
চলতি বছরের জানুয়ারি থেকে জুন পর্যন্ত ছয় মাসের জন্য নতুন মুদ্রানীতি ঘোষণা করেছে বাংলাদেশ ব্যাংক। নতুন এই মুদ্রানীতির বৈশিষ্ট্য হবে ‘সংযত কিন্তু সমর্থনমূলক’।
আজ বৃহস্পতিবার ব্যাংকের জাহাঙ্গীর আলম সম্মেলন কক্ষে মুদ্রানীতি ঘোষণা করেন বাংলাদেশ ব্যাংকের গভর্নর আতিউর রহমান। তিনি বলেন, উৎপাদন ও মূল্য পরিস্থিতির সঙ্গে সংগতি রেখে এ মুদ্রানীতি করা হয়েছে।
গভর্নর বলেন, গত বছর ৬ দশমিক ৫১ শতাংশ প্রবৃদ্ধি অর্জিত হয়েছে। ভোক্তা পর্যায়ে মুদ্রাস্ফীতি মোটামুটি স্থিতিশীল আছে। মূল্যস্ফীতিও লক্ষ্যমাত্রার মধ্যে আছে। নতুন মুদ্রানীতি প্রসঙ্গে তিনি বলেন, এখন প্রবৃদ্ধির জন্য গতিময়তা দেখাতে হবে। উৎপাদন ও বিনিয়োগ বাড়ানো এবং রপ্তানি পণ্য সম্প্রসারণ করা নতুন মুদ্রানীতির লক্ষ্য।
এ সময় বাংলাদেশ ব্যাংকের তিন ডেপুটি গভর্নর, প্রধান অর্থনীতিবিদ ও ব্যাংকের উচ্চপর্যায়ের কর্মকর্তারা সেখানে উপস্থিত ছিলেন।
