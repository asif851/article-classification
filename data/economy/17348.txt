
মোবাইল ফোনে কথা বললেই নতুন করে ৫ শতাংশ সম্পূরক শুল্ক দিতে হচ্ছে। ইন্টারনেট ডেটা সেবা নিতে গেলেও বাড়তি অর্থ গুনতে হচ্ছে। বাজেট পেশের দিন থেকেই মোবাইল সেবার ওপর প্রস্তাবিত এ সম্পূরক শুল্ক আদায় শুরু করেছে মোবাইল অপারেটররা। বাজেট পেশের দিন থেকে এ শুল্ক কার্যকর হয়ে গেছে।কিন্তু গ্রাহকদের মধ্যে এ নিয়ে অসন্তোষ রয়েছে। অনেকেই বলছেন, বাজেটে শুধু এ ধরনের শুল্ক আরোপের প্রস্তাব করা হয়েছে। তাহলে বাজেট হওয়ার আগেই কেন অর্থ কেটে রাখবে?সংসদ চলা অবস্থায় সংসদে প্রস্তাবিত একটি কর প্রস্তাব পাস হওয়ার আগেই নিয়ন্ত্রক সংস্থার আদেশে তা কার্যকর করার যৌক্তিকতা বিষয়ে জানতে চাইলে অর্থনীতিবিদ ও সাবেক তত্ত্বাবধায়ক সরকারের উপদেষ্টা আকবর আলী খান প্রথম আলোকে বলেন, স্বাধীনতার পর থেকেই প্রস্তাবিত বাজেটের শুল্ক বিষয়ে এসআরও জারি করে কর আদায় করা হয়ে আসছে। এটা আইনি কাঠামোর ভেতরেই হচ্ছে। তবে সংসদে ওই প্রস্তাব পাস না হলে কী হবে জানতে চাইলে তিনি বলেন, যেদিনই ওই প্রস্তাব পাস হবে সেদিন থেকেই ওই এসআরও বাতিল হয়ে যাবে। তবে আদায় করা টাকার বিষয়ে ওই আইনে কিছু নেই বলে জানান তিনি।আইনানুযায়ী, শুল্ক ও মূল্য সংযোজন কর (মূসক) সংক্রান্ত সব পরিবর্তনই প্রতিবছর যেদিন বাজেট ঘোষণা হয়, সেদিনই সঙ্গে সঙ্গে কার্যকর করা হয়। তাই গত ৪ জুন বাজেট ঘোষণার অর্থমন্ত্রী শুল্ক, মূসক, সম্পূরক শুল্ক সংক্রান্ত যেসব পরিবর্তনের প্রস্তাব করেছেন, তা ইতিমধ্যে কার্যকর হয়ে গেছে। আমদানি শুল্ক, সম্পূরক শুল্ক, মূল্য সংযোজন কর (মূসক), নিয়ন্ত্রণমূলক শুল্কসহ সব ধরনের করারোপের ক্ষেত্রে নতুন শুল্ক বা মূসক হার প্রযোজ্য হবে।প্রভিশনাল কালেকশন অব ট্যাক্সেস অ্যাক্ট, ১৯৩১ সালের ৩ নম্বর ধারা অনুযায়ী, বাজেটের প্রস্তাবসমুহ কার্যকর করা হয়েছে।প্রতিবছর অর্থমন্ত্রীর তাঁর বাজেট বক্তৃতায় শুল্ক ও মূসক সংক্রান্ত যেসব প্রস্তাব করেন, তা এই আইনের মাধ্যমেই তাৎক্ষণিকভাবে কার্যকর করা হয়। এটিই নিয়ম। প্রতিবারই অর্থবিলে প্রভিশনাল কালেকশন অব ট্যাক্সেস অ্যাক্টের কথা উল্লেখ করে তাৎক্ষণিকভাবে প্রস্তাবসমুহ কার্যকর করার ঘোষণা দেওয়া হয়। অর্থবিলের শেষাংশে এ কার্যকর করার ঘোষণাটি থাকে।তবে বাজেটের আয়কর সংক্রান্ত প্রস্তাবসমুহ জুলাই মাস থেকে কার্যকর করা হয়। কেননা আয়কর বর্ষ শুরু হয় জুলাই মাসে, আর শেষ হয় পরের বছর জুন মাসে।শুল্ক সংক্রান্ত পরিবর্তনগুলো তাৎক্ষণিকভাবে কার্যকর না করা হলে কোন পণ্যের আমদানি শুল্ক কিংবা সম্পূরক শুল্ক বাড়ানো কিংবা কমানো হলে স্থানীয় বাজারে এর প্রভাব পড়তে পারে। মূসকের পরিবর্তনগুলোও একই কারণে তাৎক্ষণিকভাবে কার্যকর করা হয়।এদিকে সবগুলো মোবাইল অপারেটরই জানিয়েছে, আইনি বাধ্যবাধকতার কারণেই তাদের এটা বাস্তবায়ন করতে হচ্ছে। আইন অনুসারে শুল্ক আদায় করতে অপারেটররা বাধ্য। তবে বাজেট আলোচনায় পাঁচ শতাংশ অতিরিক্ত শুল্ক আরোপের বিষয়টি সাংসদরা বিবেচনা করবেন বলে তাঁদের প্রত্যাশা। তাঁরা মনে করেন, এ শুল্ক গ্রাহকের ওপর অতিরিক্ত চাপ তৈরি করছে।কয়েকটি মোবাইল ফোন কোম্পানি ইতিমধ্যেই এসএমএস পাঠিয়ে গ্রাহকদের এ বিষয়ে জানিয়ে দিয়েছে। আবার সবগুলো কোম্পানি এক সঙ্গে সংবাদমাধ্যমে বিজ্ঞাপন দিয়ে নতুন আরোপিত এ শুল্কের বিষয়ে গ্রাহকদের জানাচ্ছে। এর মাধ্যমে গ্রাহকদের জানিয়ে দেওয়া হচ্ছে, ৪ জুন থেকেই আগের সব করের পাশাপাশি নতুন সম্পূরক শুল্ক আদায় করা হচ্ছে।গ্রামীণফোন গ্রাহকদের এসএমএস করে বলেছে, ‘সরকারি সিদ্ধান্ত অনুযায়ী মোবাইল ফোন ব্যবহারে ৫ শতাংশ সম্পূরক শুল্ক আরোপ করা হয়েছে, যা আপনাদের সকল ধরনের মোবাইল ব্যবহারের ওপর প্রযোজ্য হবে।’গ্রামীণফোনের বহির্যোগাযোগ বিভাগের প্রধান সৈয়দ তালাত কামাল শুল্ক আদায় শুরুর বিষয়টি প্রথম আলোকে নিশ্চিত করেছেন।রবির ভাইস প্রেসিডেন্ট (কমিউনিকেশনস ও করপোরেট রেসপন্সিবিলিটি) ইকরাম কবীর প্রথম আলোকে বলেন, তাঁরা শনিবার রাত থেকে নতুন হিসেবে শুল্ক আদায় শুরু করেছেন। ইতিমধ্যেই তাঁরা গ্রাহকদের বিষয়টি জানিয়ে দিয়েছেন।গত বৃহস্পতিবার ২০১৫-১৬ অর্থ বছরের বাজেট বক্তৃতায় মোবাইলের সিম বা রিম কার্ডের মাধ্যমে প্রদত্ত সেবার ওপর ৫ শতাংশ সম্পূরক শুল্ক আরোপের প্রস্তাব করেন অর্থমন্ত্রী। অবশ্য মোবাইল ফোনের সিম কার্ড ইস্যুর ক্ষেত্রে শুল্ক কমানোর প্রস্তাব করেন তিনি। সিমকার্ড ইস্যুর ক্ষেত্রে ৩০০ টাকা এবং প্রতিস্থাপিত সিমকার্ডের ক্ষেত্রে ১০০ টাকার পরিবর্তে সিমকার্ড ইস্যু এবং প্রতিস্থাপিত সিমকার্ড উভয় ক্ষেত্রে ১০০ টাকা শুল্ক-কর ধার্য করার প্রস্তাব করেন অর্থমন্ত্রী।এ প্রস্তাবের ওপর তাৎক্ষণিক প্রতিক্রিয়ায় সিম কার্ড ইস্যু ও সিম প্রতিস্থাপনে কর কমানোর প্রস্তাবকে ‘গুরুত্বপূর্ণ পদক্ষেপ’ উল্লেখ করলেও মোবাইল ফোন সেবার ওপর ৫ শতাংশ সম্পূরক শুল্ক আরোপকে গ্রাহকদের জন্য বাড়তি চাপ হিসেবে উল্লেখ করে মোবাইল কোম্পানিগুলো। তাদের মতে এর মাধ্যমে গ্রাহকদের ওপর চাপ বাড়বে। পাশাপাশি মোবাইল সেবা ব্যবহারের ওপরও নেতিবাচক প্রভাব পড়বে।গ্রামীণফোনের বহির্যোগাযোগ বিভাগের প্রধান সৈয়দ তালাত কামাল বলেন, ‘মোবাইল টেলিফোন সেবা ব্যবহারের ওপর ৫% সম্পূরক কর আরোপ আমাদের গ্রাহকদের ক্ষতিগ্রস্ত করবে বলে আমরা উদ্বিগ্ন। এর ফলে ইন্টারনেট সেবার বিস্তার বাধাগ্রস্ত হতে পারে, প্রকারান্তরে সরকারের ডিজিটাল বাংলাদেশ কর্মসূচিকে বাধাগ্রস্ত করবে।’নতুন সম্পূরক শুল্ক কার্যকর হওয়ার পর একজন গ্রাহককে ১০০ টাকার কথা বলা, ইন্টারনেট সেবা ব্যবহার বা যেকোনো ধরনের মোবাইল সেবা নেওয়ার ক্ষেত্রে পাঁচ টাকা অতিরিক্ত ব্যয় করতে হবে। বর্তমানে গ্রাহককে ১০০ টাকার কথা বলার ক্ষেত্রে ১৫ টাকা মূল্য সংযোজন কর (ভ্যাট) দিতে হয়। ১০০ টাকার রিচার্জে ৮৫ টাকার কথা বলতে পারেন গ্রাহক। নতুন শুল্ক আরোপের ফলে গ্রাহক ৮০ টাকার কথা বলতে পারবেন।এর বাইরেও মোবাইল ফোন ব্যবহারের ওপর এক শতাংশ সারচার্জ আরোপের বিধান রেখে গত ৩০ মার্চ আরেকটি আইনের খসড়া অনুমোদন দিয়েছে মন্ত্রী সভা। এ এক শতাংশ যোগ হলে ১০০ টাকার ব্যবহারে গ্রাহকদের মোট ২১ টাকা বেশি খরচ করতে হবে।বাংলাদেশ টেলিযোগাযোগ নিয়ন্ত্রণ কমিশনের (বিটিআরসি) সবশেষ হিসাব অনুযায়ী বর্তমানে দেশে মোবাইল ফোন গ্রাহকের সংখ্যা ১২ কোটি ৪৭ লাখ আর ইন্টারনেট ব্যবহারকারীর সংখ্যা ৪ কোটি ৪২ লাখ।
