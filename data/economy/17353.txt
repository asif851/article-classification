
ঢাকা স্টক এক্সচেঞ্জের (ডিএসই) শেয়ারধারী একটি পরিচালক পদের বিপরীতে দুজন মনোনয়নপত্র জমা দিয়েছেন। তাঁরা হলেন সংস্থাটির সাবেক সভাপতি রকিবুর রহমান ও সাবেক পরিচালক মিনহাজ মান্নান ইমন।গতকাল সোমবার ছিল মনোনয়নপত্র জমা দেওয়ার শেষ দিন। আর তা প্রত্যাহার করা যাবে আগামী ৭ মার্চ পর্যন্ত। নির্বাচন হবে আগামী ১৫ মার্চ। স্টক এক্সচেঞ্জের মালিকানা থেকে ব্যবস্থাপনা আলাদা (ডিমিউচুয়ালাইজেশন) হওয়ার আগে রকিবুর রহমান একাধিকবার সংস্থাটির সভাপতি ও পরিচালক ছিলেন। আর মিনহাজ মান্নান ডিমিউচুয়ালাইজেশনের পূর্ববর্তী পর্ষদের পরিচালক ছিলেন।ডিমিউচুয়ালাইজেশন আইন অনুযায়ী, ১৩ সদস্যবিশিষ্ট ডিএসই পরিচালনা পর্ষদের মধ্যে শেয়ারধারী পরিচালক রয়েছেন চারজন এবং সংস্থাটির ব্যবস্থাপনা পরিচালকও পদাধিকারবলে পর্ষদের সদস্য হন। বাকি আটজন পরিচালকের মধ্যে সাতজন স্বতন্ত্র। কৌশলগত বা স্ট্র্যাটেজিক বিনিয়োগকারীর জন্য সংরক্ষিত রয়েছে একটি পরিচালক পদ, যা অবশ্য এখনো শূন্য রয়েছে।নিয়ম অনুযায়ী, শেয়ারধারী পরিচালকদের মধ্য থেকে প্রথম বছর একজন, দ্বিতীয় বছরে একজন এবং তৃতীয় বছরে গিয়ে দুজন অবসরে যাবেন। এর বিপরীতে নতুন শেয়ারধারী পরিচালক নির্বাচিত হবেন। যদি একাধিক প্রার্থী থাকেন, সে ক্ষেত্রে নতুন পরিচালক নির্বাচিত করা হবে সরাসরি ভোটে। তবে ডিমিউচুয়ালাইজেশনের দ্বিতীয় বছরে এসে এবারই প্রথম শেয়ারধারী পরিচালক পদে সরাসরি ভোট হচ্ছে।ডিএসইর সংশ্লিষ্ট সূত্র জানায়, এ বছর সমঝোতার ভিত্তিতে শেয়ারধারী পরিচালকদের মধ্য থেকে অবসরে যাচ্ছেন শরীফ আনোয়ার হোসেন। তাঁর স্থলাভিষিক্ত হতে রকিবুর রহমান ও মিনহাজ মান্নান পরিচালক পদের জন্য মনোনয়ন জমা দিয়েছেন।বাজারচিত্র: সপ্তাহের প্রথম কার্যদিবসে গতকাল দেশের প্রধান শেয়ারবাজার ডিএসইতে লেনদেনের পরিমাণ বাড়লেও সূচক কমেছে। দিন শেষে প্রধান সূচক ডিএসইএক্স ১০ পয়েন্ট কমে দাঁড়ায় ৪ হাজার ৫৭৮ পয়েন্টে। লেনদেন হয়েছে ৪৬৯ কোটি টাকার, যা আগের কার্যদিবসের চেয়ে ২৮ কোটি টাকা বেশি।অপর শেয়ারবাজার চট্টগ্রাম স্টক এক্সচেঞ্জের (সিএসই) লেনদেন আগের কার্যদিবসের চেয়ে ২২ লাখ টাকা কমে দাঁড়িয়েছে প্রায় পৌনে ৩০ কোটি টাকায়।
