
বিনিয়োগের আগ্রহ নিয়ে মালয়েশিয়ার ৩৫ সদস্যের একটি ব্যবসায়ী প্রতিনিধিদল বাংলাদেশে এসেছে। দেশটির কুচিং চায়নিজ জেনারেল চেম্বার অব কমার্স অ্যান্ড ইন্ডাস্ট্রির (কেসিজিসিসিআই) এই প্রতিনিধিদল গতকাল রোববার বাংলাদেশ বিনিয়োগ উন্নয়ন কর্তৃপক্ষের (বিডা) সঙ্গে বৈঠক করেছে।বৈঠকে প্রতিনিধিদলটি এ দেশে বিনিয়োগের ক্ষেত্রে বিভিন্ন বিষয়ে জানতে চায়। বিডা এক বিজ্ঞপ্তিতে জানিয়েছে, বৈঠকে বাংলাদেশের বিনিয়োগ পরিবেশ ও সম্ভাবনা সম্পর্কে বিস্তারিত আলোচনা হয়।সভায় বিডার নির্বাহী সদস্য নাভাস চন্দ্র মণ্ডল সভাপতিত্ব করেন। মালয়েশিয়ার ব্যবসায়ী প্রতিনিধিদলের নেতৃত্ব দেন দেশটির সারাওয়াক প্রদেশের কৃষি আধুনিকায়ন ও গ্রামীণ অর্থনীতিবিষয়ক সহকারী মন্ত্রী ওয়াই বি ম্যালকম মুসেন লামোহ।বিজ্ঞপ্তিতে বলা হয়, মালয়েশিয়ার প্রতিনিধিদল দেশের বিনিয়োগবান্ধব পরিবেশ দেখে সন্তোষ প্রকাশ করেছে। তারা কৃষি ও খাদ্য প্রক্রিয়াকরণ, অবকাঠামো, ওষুধ ও জ্বালানি খাতে বিনিয়োগের আগ্রহ প্রকাশ করে। তাঁরা বাংলাদেশে তুলনামূলকভাবে কম খরচে জমি, বিদ্যুৎ, শ্রমিক ও শতভাগ সরাসরি বৈদেশিক বিনিয়োগের (এফডিআই) সুযোগ থাকায় আরও বেশি আগ্রহী।নাভাস চন্দ্র মণ্ডল বলেন, সরকার বিদেশি বিনিয়োগকারীদের শতভাগ নিরাপত্তা নিশ্চিত করছে।বিডার পরিচালক তৌহিদুর রহমান খান বলেন, চীনের তুলনায় বাংলাদেশে শ্রমের মজুরি এক-তৃতীয়াংশ কম, যা বৈদেশিক বিনিয়োগের জন্য সহায়ক।
 
