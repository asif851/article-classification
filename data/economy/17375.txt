
ইপিজেডে আইএলও কনভেনশন অনুযায়ী ট্রেড ইউনিয়ন নিশ্চিত করা নিয়ে ইউরোপীয় ইউনিয়নের সঙ্গে কোনো সমস্যা হবে না বলে মন্তব্য করেছেন বাণিজ্যমন্ত্রী তোফায়েল আহমেদ। তিনি বলেন, এ বিষয়ে তাদের সঙ্গে আলোচনা করে একটি সমাধান বের করা হবে।
আজ মঙ্গলবার সচিবালয়ে বাণিজ্যমন্ত্রীর সঙ্গে ইউরোপীয় ইউনিয়নের পার্লামেন্টের একটি প্রতিনিধিদল মন্ত্রীর সঙ্গে দেখা করেন। এরপর মন্ত্রী সাংবাদিকদের এ কথা বলেন। তিনি বলেন, ‘ইপিজেড এলাকায় ওয়ার্কার ওয়েলফেয়ার অ্যাসোসিয়েশন আছে। তাদের দর-কষাকষির ক্ষমতা আছে। সুতরাং, এটা নিয়ে কোনো সমস্যা হবে না। এ ছাড়া ইইউ আমাদের বিশ্বস্ত অংশীদার।’
গতকাল সোমবার বিজিএমইএর নেতাদের সঙ্গে বৈঠকে সফররত ইইউ প্রতিনিধিদলটি দেশের রপ্তানি প্রক্রিয়াকরণ এলাকায় (ইপিজেড) শ্রম আইন বাস্তবায়ন করতে বলে। ট্রেড ইউনিয়নের স্বাধীনতা নিশ্চিত ও নিবন্ধন-প্রক্রিয়া সহজ করতে শ্রম আইন সংশোধনেরও তাগিদ দিয়েছে তারা।
তোফায়েল আহমেদ আজকের বৈঠক সম্পর্কে বলেন, ‘তাদের সঙ্গে আজ আমাদের খুব ভালো আলোচনা হয়েছে। তারাও খুব সন্তুষ্ট হয়েছেন।’ আলোচনায় গার্মেন্টস পণ্যের দাম বাড়ানোর ব্যবস্থা নিতে ইইউ প্রতিনিধিদলের কাছে অনুরোধ জানান মন্ত্রী। এ সময় ইইউ প্রতিনিধিদলের প্রধান আর্নে লেইতজ বলেন, তাঁদের আলোচনা খুবই ফলপ্রসূ হয়েছে।
