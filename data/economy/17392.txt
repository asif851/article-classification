
শেয়ার লেনদেনের ক্ষেত্রে কোনো ধরনের গুজবে কান না দেওয়ার পরামর্শ দিয়েছে শেয়ারবাজারে তালিকাভুক্ত কোম্পানি জেএমআই সিরিঞ্জ অ্যান্ড মেডিকেল ডিভাইসেস লিমিটেড। সম্প্রতি প্রতিষ্ঠানটির শেয়ারের দাম অস্বাভাবিক বৃদ্ধি পাওয়ায় আজ রোববার বিনিয়োগকারীদের এই পরামর্শ দেওয়া হয়।আজ ঢাকা স্টক এক্সচেঞ্জের (ডিএসই) ওয়েবসাইট সূত্রে এ তথ্য জানা গেছে।শেয়ারবাজারের বিনিয়োগকারীদের উদ্দেশে প্রতিষ্ঠানটি জানায়, বর্তমানে জেএমআই সিরিঞ্জের কাছে কোনো মূল্যসংবেদনশীল তথ্য নেই। এ ছাড়া তাদের পরিচালনা পর্ষদও এমন কোনো সিদ্ধান্ত নেয়নি, যা প্রতিষ্ঠানটির শেয়ারের দামে কোনো প্রভাব ফেলতে পারে। আর তাই বিনিয়োগকারীদের এই প্রতিষ্ঠানের শেয়ারে বিনিয়োগের ক্ষেত্রে সব ধরনের গুজব থেকে দূরে থাকার পরামর্শ দিয়েছে প্রতিষ্ঠানটি।ডিএসই সূত্রে জানা যায়, গত ১৯ জুন ডিএসইতে জেএমআই সিরিঞ্জের লেনদেন শুরু হয়। ওই দিন প্রতিষ্ঠানটির প্রতিটি শেয়ারের দাম ছিল ৩৫.৫০ টাকা। গত ২৩ জুলাই তা ৩২২ টাকায় ওঠে। আর আজ সর্বশেষ দাম ছিল ২৬৭ টাকা। সাম্প্রতিক সময়ে প্রতিষ্ঠানটির শেয়ারের দাম অস্বাভাবিক বৃদ্ধি পাওয়ায় বিষয়টি নজরে এলে ডিএসইর পক্ষ থেকে অনুসন্ধান চালানো হয়।
