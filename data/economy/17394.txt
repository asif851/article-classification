
শেয়ারবাজারে গতকাল থেকে ফারইস্ট ফিন্যান্স ও ইনভেস্টমেন্টের লেনদেন শুরু হয়েছে। প্রথম দিনেই কোম্পানিটির প্রতিটি শেয়ারের দাম দিন শেষে ৯১ শতাংশ বেড়ে দাঁড়িয়েছে ১৯ টাকায়। সেই সঙ্গে ১৩ কার্যদিবস পর মঙ্গলবার ডিএসইর লেনদেন আবারও ৬০০ কোটি টাকা ছাড়িয়েছে।এদিন ডিএসইতে লেনদেনের পরিমাণ ছিল ৬২৯ কোটি টাকা। এর আগে সর্বশেষ ২৭ আগস্ট ডিএসইতে ৬৯০ কোটি টাকার লেনদেন হয়েছিল।ঢাকার বাজারে লেনদেন বাড়লেও সূচক ও বেশির ভাগ শেয়ারের দাম কমেছে। এদিন ডিএসইতে ২৯২টি কোম্পানি ও মিউচুয়াল ফান্ডের লেনদেন হয়। এর মধ্যে ১৪৫টির দাম কমেছে, বেড়েছে ১২৫টির, অপরিবর্তিত ছিল ২৭টির দাম। প্রধান সূচক ডিএসইএক্স ১৯ পয়েন্ট কমে দাঁড়িয়েছে চার হাজার ১১৯ পয়েন্টে।অপর শেয়ারবাজার চট্টগ্রাম স্টক এক্সচেঞ্জে (সিএসই) গতকাল লেনদেন ছাড়িয়েছে ৫০ কোটি টাকা। দিন শেষে সিএসইতে লেনদেনের পরিমাণ ছিল প্রায় ৫৮ কোটি টাকা। এর আগে সর্বশেষ ২৫ আগস্ট চট্টগ্রামের বাজারে ৬০ কোটি টাকার লেনদেন হয়েছিল। গতকাল অধিকাংশ কোম্পানিরই শেয়ারের দরপতন ঘটেছে।
