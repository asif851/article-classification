
এবারের রাজস্ব হালখাতা ও বৈশাখ উৎসব থেকে জাতীয় রাজস্ব বোর্ড (এনবিআর) ৪০৩ কোটি ১৬ লাখ টাকার আয়কর পেয়েছে। করদাতাদের সঙ্গে সুসম্পর্ক তৈরি এবং বকেয়া রাজস্ব আহরণে গতকাল রোববার দ্বিতীয়বারের মতো সারা দেশে আয়কর ও ভ্যাট অফিসে রাজস্ব হালখাতা ও বৈশাখ উৎসবের আয়োজন করে এনবিআর। এতে করদাতাদের অভূতপূর্ব সাড়া মিলেছে।এনবিআরের জ্যেষ্ঠ তথ্য কর্মকর্তা সৈয়দ এ মু’মেন বাসসকে জানান, এবারের রাজস্ব হালখাতা ও বৈশাখ উৎসবে বিপুলসংখ্যক করদাতা অংশগ্রহণ করেছে। তাঁদের কাছ থেকে ৪০৩ কোটি ১৬ লাখ টাকার আয়কর পাওয়া গেছে।
দেশব্যাপী বিভিন্ন করাঞ্চল এবং ভ্যাট অফিসে আলাদাভাবে রাজস্ব হালখাতা ও বৈশাখ উৎসবের আয়োজন করা হয়। গ্রামবাংলার ঐতিহ্য মাটির হাঁড়ি, পাতিল, কলাগাছ, কুলো, হাতপাখা, মুখোশ, খড়ের গেট আর নানা রঙের দেয়াল কার্টুনে সাজানো হয় করাঞ্চল, ভ্যাট কমিশনারেট ও ভ্যাট অফিস। প্রতিটি করাঞ্চল ও ভ্যাট অফিসে করদাতারা উৎসবমুখর পরিবেশে রাজস্ব পরিশোধ করেন। বকেয়া কর প্রদানের পর করদাতাদের উপহার হিসেবে বই প্রদান করা হয়।
