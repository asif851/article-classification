
বাংলাদেশ ক্ষুদ্র ও কুটিরশিল্প করপোরেশনের (বিসিক) গড়ে তোলা জামদানি শিল্পনগরে প্লট বরাদ্দ নিয়ে যেসব উদ্যোক্তা নির্ধারিত সময়ের মধ্যে শিল্প স্থাপন করবেন না, তাঁদের বরাদ্দ বাতিল করে নতুন উদ্যোক্তাদের বরাদ্দ দেওয়া হবে।বিসিক আয়োজিত সপ্তাহব্যাপী জামদানি প্রদর্শনী উদ্বোধনকালে প্রধান অতিথির বক্তব্যে গতকাল বৃহস্পতিবার শিল্পমন্ত্রী আমির হোসেন আমু এ কথা বলেছেন। রাজধানীর জাতীয় জাদুঘর মিলনায়তনে এ প্রদর্শনীর আয়োজন করা হয়। সংস্কৃতিমন্ত্রী আসাদুজ্জামান নূর অনুষ্ঠানে বিশেষ অতিথি ছিলেন।অনুষ্ঠানে জানানো হয়, ঐতিহ্যবাহী জামদানিশিল্পের প্রসারে সরকার নারায়ণগঞ্জ জেলার তারাবো ইউনিয়নের নোয়াপাড়ায় ২০ একর জমির ওপর জামদানি শিল্পনগর ও গবেষণাকেন্দ্র স্থাপন করেছে। প্রায় পাঁচ কোটি ৮৬ লাখ টাকা ব্যয়ে স্থাপিত এ শিল্পনগরে ৪০৯টি শিল্প প্লট গড়ে তোলা হয়েছে। এর মধ্যে এ পর্যন্ত ৩৯৯টি প্লট জামদানি শিল্প উদ্যোক্তাদের বরাদ্দ দেওয়া হয়েছে।শিল্পমন্ত্রী বলেন, দেশের জামদানিশিল্প খাত থেকে বছরে প্রায় এক কোটি ৫৮ লাখ ডলার রপ্তানি হচ্ছে। তিনি দেশীয় জামদানিশিল্পের টেকসই বিকাশে গবেষণা জোরদার করার পরামর্শ দেন।সংস্কৃতিমন্ত্রী আসাদুজ্জামান নূর বলেন, বাংলাদেশের জামদানি ইতিমধ্যে বিশ্ব সাংস্কৃতিক ঐতিহ্যের অংশ হিসেবে স্বীকৃতি পেয়েছে। এ নিয়ে ভারতের আপত্তি থাকলেও জামদানি উৎপাদনে গুণগতমানের ক্ষেত্রে তারা বাংলাদেশের সমকক্ষ হতে পারেনি।সাত দিনের এই প্রদর্শনী প্রতিদিন সকাল নয়টা থেকে বিকেল চারটা পর্যন্ত ক্রেতা-দর্শকদের জন্য উন্মুক্ত থাকবে। এর জন্য কোনো প্রবেশমূল্য রাখা হয়নি।শিল্পসচিব মোহাম্মদ মঈনউদ্দীন আবদুল্লাহ্ সভাপতিত্বে অনুষ্ঠানে অন্যদের মধ্যে বিসিক চেয়ারম্যান শ্যাম সুন্দর সিকদার প্রমুখ বক্তব্য দেন।
