
শহর ও গ্রামের পরিবারগুলোর দৈনন্দিন খরচের ধরনের ভিন্নতা রয়েছে। রাজধানীর নাগরিকদের বিভিন্ন খাতে খরচের বাধ্যবাধকতা রয়েছে, যা গ্রামে অপেক্ষাকৃত কম। রাজধানী ঢাকার একটি পরিবার মাসে যত টাকা খরচ করে, এর মধ্যে মাত্র ২০ শতাংশ খাবারের পেছনে যায়। আর গ্রামের একটি পরিবার খাবারে ৪০ দশমিক ৭ শতাংশ খরচ করে। যদিও টাকার অঙ্কে রাজধানীর পরিবার বেশি খরচ করে। রাজধানীর একটি পরিবার গড়ে ১১ হাজার ৬৬ টাকার খাবার কেনে। আর গ্রামের পরিবার মাসে কেনে গড়ে ৭ হাজার ৬৩৪ টাকার খাবার।বেসরকারি গবেষণা সংস্থা পাওয়ার অ্যান্ড পার্টিসিপেশন রিসার্চ সেন্টারের (পিপিআরসি) ‘রাজনীতি, সুশাসন এবং মধ্যম আয়ের আকাঙ্ক্ষা: বাস্তবতা ও চ্যালেঞ্জসমূহ’ গবেষণা প্রতিবেদনে পরিবারভিত্তিক খরচের এ বৈষম্যের চিত্র উঠে এসেছে। ইতিমধ্যে প্রতিবেদনটি চূড়ান্ত করা হয়েছে। প্রতিবেদন অনুযায়ী, রাজধানী ছাড়া অন্য শহরের পরিবারগুলোর গ্রামের পরিবারের মতো আয়ের ৪১ শতাংশ বা ৯ হাজার ৬৯০ টাকা খাবারের পেছনে খরচ করতে হয়। পিপিআরসির প্রতিবেদনে আরও বলা হয়েছে, রাজধানীর একটি পরিবার প্রতি মাসে গড়ে ৫৫ হাজার ৮৬ টাকা আয় করে। অন্যদিকে গ্রামের একটি পরিবারের আয় গড় ১৮ হাজার ৩৪৯ টাকা; দেশের শহরাঞ্চলের একটি পরিবারের আয় ২৪ হাজার ৩১ টাকা। গ্রামের মানুষ খাবারের পেছনে বেশি খরচ করেন, রাজধানীর মানুষকে খাবার ছাড়াও বাড়িভাড়া, যাতায়াত, গৃহকর্মীর মজুরি, চিকিৎসাসহ বিভিন্ন খাতে বেশি খরচ করতে হয়। প্রতিবেদনটি সম্পর্কে জানতে চাইলে সাবেক তত্ত্বাবধায়ক সরকারের উপদেষ্টা ও পিপিআরসির চেয়ারম্যান হোসেন জিল্লুর রহমান প্রথম আলোকে বলেন, রাজধানীর মানুষের আয় যেমন বেশি, তেমনি সুস্থ নাগরিকের জীবনের জন্য বেশ কিছু খাতে খরচের বাধ্যবাধকতাও আছে। যেমন, যাতায়াত, চিকিৎসা ব্যয়, গৃহকর্মীর মজুরি ইত্যাদি খাতে খরচ করতেই হচ্ছে। নগরকেন্দ্রিক সমাজব্যবস্থায় যে পরিবর্তন আসছে, বাংলাদেশ পরিসংখ্যান ব্যুরোর (বিবিএস) জরিপে তা খুব বেশি উঠে আসে না। পিপিআরসি এ গবেষণায় সেটাই দেখানোর চেষ্টা করেছে। এসব খাতের খরচের বাধ্যবাধকতা জটিল নাগরিক জীবনের প্রতিফলন হচ্ছে। এটা নতুন বাস্তবতা। পিপিআরসি বলছে, খাবারের পর বাড়িভাড়ার পেছনে সবচেয়ে বেশি গড়ে ৬ হাজার ৪৪৫ টাকা খরচ করে রাজধানীর একটি পরিবার, যা মোট আয়ের ১১ দশমিক ৭ শতাংশ। অন্যদিকে দেশের অন্য শহর বা গ্রামে এ খাতে খরচ অত্যন্ত কম। বাড়িভাড়ার পেছনে অন্য শহরে গড়ে ৪৫০ টাকা এবং গ্রামে ৪০১ টাকা খরচ হয়।তবে ঢাকার পরিবারের প্রতি মাসে যে খরচ হয়, এর তৃতীয় সর্বোচ্চ খরচ খাত হলো গৃহকর্মী, গাড়িচালক কিংবা নিরাপত্তাকর্মীদের বেতন-ভাতায়। রাজধানীর পরিবারকে গৃহকর্মী, গাড়িচালক কিংবা নিরাপত্তারক্ষীর পেছনে মাসে গড়ে ৫ হাজার ৩৮৮ টাকা খরচ করতে হয়, যা মোট খরচের ৯ দশমিক ৮ শতাংশ। অন্যদিকে গ্রামের একটি পরিবার এ খাতে খরচ করে মাত্র ৪০ টাকা, যা মোট খরচের মাত্র দশমিক ২ শতাংশ। ঢাকা ছাড়া অন্য শহর এলাকায় এ খাতে খরচ মাত্র ১৪৯ টাকা। রাজধানীতে খাবারের পর বাড়িভাড়ায় দ্বিতীয় সর্বোচ্চ খরচ করতে হয়। আর গ্রামে খাবারের পর ঘরবাড়ি মেরামতে বেশি খরচ করে। গ্রামে ঘরবাড়ি মেরামতে ২ হাজার ৫১৮ টাকা খরচ করে একটি পরিবার, যা তাদের মোট ব্যয়ের ১৩ দশমিক ৪ শতাংশ। গ্রামের পরিবারের তৃতীয় সর্বোচ্চ ব্যয় খাত হলো পড়াশোনা। এ খাতে গ্রামের একটি পরিবার তাদের মাসিক ব্যয়ের ৬ দশমিক ৮ শতাংশ বা ১ হাজার ২ হাজার ২৮৫ টাকা খরচ করে। রাজধানী ছাড়া অন্য শহরে এ খাতে খরচ ১ হাজার ৬৫৯ টাকা বা মোট ব্যয়ের ৭ শতাংশ। আয়ের বৈষম্য ব্যাপক হলেও উৎসব-পার্বণে খরচ করা কিংবা উপহার দেওয়ায় মোটেও পিছিয়ে নেই গ্রামের মানুষ। গ্রামের পরিবার প্রতি মাসে উৎসব কিংবা উপহার কেনায় খরচ করে গড়ে ১ হাজার ৫১ টাকা। অন্যদিকে রাজধানীতে ১ হাজার ১১৩ টাকা খরচ করে রাজধানীর একটি পরিবার। তবে রাজধানীর নাগরিকেরা যাতায়াতের পেছনে গ্রামের মানুষের চেয়ে প্রায় চার গুণ বেশি খরচ করেন। রাজধানীর একটি পরিবারের মাসিক যাতায়াত খরচ যেখানে ২ হাজার ৪৩৮ টাকা, সেখানে গ্রামের পরিবারে মাত্র ৮৭৯ টাকা। অন্যদিকে টেলিফোন, মোবাইল ফোন, ডিশ লাইন, সংবাদপত্রের বিল বাবদ রাজধানীর একটি পরিবারের মাসে খরচ হয় ১ হাজার ২৬৮ টাকা। অন্যদিকে গ্রামে খরচ মাত্র ৫০৮ টাকা। তবে প্রত্যক্ষ কিংবা পরোক্ষ যা-ই হোক না কেন; রাজধানীর নাগরিকদের অনেক বেশি কর দিতে হয়। ঢাকা শহরের একটি পরিবার প্রতি মাসে গড়ে ১ হাজার ৭৭০ টাকা কর দেয়। অন্যদিকে গ্রামের একটি পরিবার দেয় মাত্র ১০ টাকা। জাতিসংঘ উন্নয়ন কর্মসূচির (ইউএনডিপি) সহায়তায় ২০১৫ সালের সেপ্টেম্বর থেকে নভেম্বর মাসে সারা দেশের ১ হাজার ৫০০টি পরিবারের ওপর জরিপ করে এ প্রতিবেদনটি তৈরি করেছে পিপিআরসি। ঢাকা শহরের পাশাপাশি ১৭টি পৌরসভা ও ৩৩টি গ্রাম থেকে এসব পরিবার বাছাই করা হয়েছে।
