
দেশের পোশাকশিল্পের উন্নয়নে শ্রমিক, মালিক ও সরকারের প্রতিনিধিদের নিয়ে ত্রিপক্ষীয় পরামর্শক পরিষদ গঠন করা হয়েছে। তৈরি পোশাক খাতের শ্রম পরিস্থিতি পর্যালোচনা ও উন্নয়নের লক্ষ্যে এ পরামর্শক পরিষদ কাজ করবে। শ্রম ও কর্মসংস্থান মন্ত্রণালয়ের পাঠানো এক সংবাদ বিজ্ঞপ্তিতে এ তথ্য জানানো হয়েছে। এতে বলা হয়েছে, এই কমিটির সভাপতির দায়িত্ব পালন করবেন শ্রম ও কর্মসংস্থান প্রতিমন্ত্রী। কমিটিতে সরকারের প্রতিনিধি হিসেবে শ্রম ও কর্মসংস্থান মন্ত্রণালয়ের সচিব, বাণিজ্য, স্বরাষ্ট্র, বস্ত্র ও পাট, পররাষ্ট্র মন্ত্রণালয়ের যুগ্ম সচিব পর্যায়ের কর্মকর্তারা থাকবেন। মালিক ও শ্রমিকপক্ষের বিভিন্ন সংগঠনের ছয়জন করে প্রতিনিধি থাকবেন কমিটিতে।পরামর্শক পরিষদ দেশের সার্বিক আর্থসামাজিক প্রেক্ষাপট বিবেচনা করে এই শিল্পের মালিক-শ্রমিক সম্পর্ক উন্নয়ন ও উৎপাদনশীলতা বৃদ্ধিতে বিভিন্ন পদক্ষেপ ও ব্যবস্থা নিতে সরকারকে পরামর্শ দেবে। পরিষদ বছরে কমপক্ষে তিনবার বৈঠক করবে। তবে প্রয়োজনে যেকোনো সময় এই কমিটি সভা করতে পারবে। কমিটির সদস্যসচিবের দায়িত্বে থাকবেন শ্রম ও কর্মসংস্থান মন্ত্রণালয়ের শ্রমবিষয়ক উপসচিব। বিজ্ঞপ্তি।
