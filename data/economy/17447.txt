
২০২৪ সালে জাতিসংঘের স্বল্পোন্নত দেশের তালিকা থেকে বাংলাদেশ বেরিয়ে আসতে পারে। তবে তালিকা থেকে বের হলেও পরবর্তী তিন বছর অর্থাৎ ২০২৭ সাল পর্যন্ত স্বল্পোন্নত দেশ হিসেবে প্রাপ্ত সুবিধাগুলো পাওয়া যাবে। ২০২৭ সালের পর বিশ্ব বাণিজ্যে শক্ত প্রতিযোগিতার মুখে পড়তে হবে বাংলাদেশকে।
আজ বৃহস্পতিবার রাজধানীর গুলশানের একটি হোটেলে বেসরকারি গবেষণা প্রতিষ্ঠান সেন্টার ফল পলিসি ডায়ালগ (সিপিডি) আয়োজিত এক আলোচনায় এ অভিমত তুলে ধরা হয়। সিপিডির ট্রাস্টি বোর্ডের চেয়ারম্যান ও বিশিষ্ট অর্থনীতিবিদ রেহমান সোবহানের সভাপতিত্বে অনুষ্ঠিত ‘স্বল্পোন্নত দেশের ধাপ পেরোনোর পরবর্তী চ্যালেঞ্জ’ শীর্ষক এ আলোচনায় মূল প্রবন্ধ উপস্থাপন করেন সিপিডির সম্মানীয় ফেলো মোস্তাফিজুর রহমান।
মূল প্রবন্ধে বলা হয়, ২০১৮ সালেই জাতিসংঘের স্বল্পোন্নত দেশের তালিকা থেকে বেরিয়ে উন্নয়নশীল দেশে উন্নীত হওয়ার একটা সম্ভাবনা বাংলাদেশের আছে। আমরা আমাদের গবেষণায় দেখেছি, ২০১৮ সালে জাতিসংঘের যে পর্যালোচনাটি হবে, সেখানে বাংলাদেশ বেশ শক্তিশালী একটি অবস্থানে থাকবে। সব মিলিয়ে ২০২৪ সালের দিকে বাংলাদেশ স্বল্পোন্নত দেশের তালিকা থেকে বের হয়ে আসতে পারবে বলে বিশ্লেষণে দেখা যাচ্ছে। আর তা হলে স্বল্পোন্নত দেশ হিসেবে বাংলাদেশ যেসব বাজারসুবিধা পায়, ২০২৭ সালের পর আর তা পাবে না। পাশাপাশি বৈদেশিক সাহায্যের শর্তও এরপর কঠিন হতে থাকবে।
সিপিডির নির্বাহী পরিচালক ফাহমিদা খাতুনের সঞ্চালনায় অনুষ্ঠানে প্রধান অতিথি ছিলেন পররাষ্ট্র প্রতিমন্ত্রী শাহরিয়ার আলম। আরও বক্তব্য দেন সাবেক তত্ত্বাবধায়ক সরকারের উপদেষ্টা ওয়াহিদউদ্দিন মাহমুদ, ব্যবসায়ীদের শীর্ষ সংগঠন এফবিসিসিআইয়ের শফিউল ইসলাম মহিউদ্দিন প্রমুখ।
