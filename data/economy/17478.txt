
অক্টোবর মাসে মূল্যস্ফীতি কিছুটা কমেছে। বাংলাদেশ পরিসংখ্যান ব্যুরোর (বিবিএস) সর্বশেষ হিসাবমতে, মাসওয়ারি ভিত্তিতে গত অক্টোবর মাসে সার্বিক মূল্যস্ফীতি হয়েছে ৬ দশমিক ১৯ শতাংশ। আর সেপ্টেম্বর মাসে এ হার ছিল ৬ দশমিক ২৪ শতাংশ।গতকাল মঙ্গলবার জাতীয় অর্থনৈতিক পরিষদের নির্বাহী কমিটির (একনেক) সভা শেষে পরিকল্পনামন্ত্রী আ হ ম মুস্তফা কামাল সাংবাদিকদের কাছে মূল্যস্ফীতির হালনাগাদ পরিস্থিতি তুলে ধরেন।বিবিএসের তথ্যানুসারে, অক্টোবর মাসে খাদ্য ও খাদ্যবহির্ভূত উভয় খাতেই মূল্যস্ফীতি কমেছে। খাদ্য খাতে মূল্যস্ফীতি হয়েছে ৫ দশমিক ৮৯ শতাংশ। সেপ্টেম্বর মাসে এ হার ছিল ৫ দশমিক ৯২ শতাংশ। অন্যদিকে খাদ্যবহির্ভূত খাতে মূল্যস্ফীতি অক্টোবরে হয়েছে ৬ দশমিক ৬৭ শতাংশ। সেপ্টেম্বরে মাসে এ হার ৬ দশমিক ৭৩ শতাংশ।এ বিষয়ে পরিকল্পনামন্ত্রী বলেন, শীতকালীন শাকসবজি বাজারে আসতে শুরু করেছে, তাই মূল্যস্ফীতি কমছে। একই সঙ্গে বিশ্ববাজারে ভোগ্যপণ্য ও তেলের দাম নিম্নমুখী থাকায় দেশের মূল্যস্ফীতিতে প্রভাব পড়েছে। তাঁর মতে, আগামী মাসে শীতকালীন শাকসবজি পুরোপুরি বাজারে এলে মূল্যস্ফীতি আরও কমে যাবে।বিবিএসের প্রকাশিত তথ্য-উপাত্ত বিশ্লেষণ করলে দেখা যায়, গ্রামের চেয়ে শহরের মানুষের ওপর মূল্যস্ফীতির চাপ বেশি। গত অক্টোবর মাসে শহরে সার্বিক মূল্যস্ফীতি ছিল ৬ দশমিক ৯১ শতাংশ, আর গ্রামে ছিল এ হার ৫ দশমিক ৮২ শতাংশ। তবে আগের মাসের তুলনায় গ্রাম ও শহরে মূল্যস্ফীতির চাপ কমেছে।বিবিএস আরও বলছে, চাল, ডাল, মাংস, শাকসবজি, দুধ ও দুধজাতীয় পণ্য ও তামাকের দাম বৃদ্ধি পাওয়ায় সেপ্টেম্বর মাসের তুলনায় অক্টোবর মাসে খাদ্য উপখাতে দশমিক ৬৭ শতাংশ বেড়েছে। অন্যদিকে বিদ্যুৎ ও জ্বালানি, বাড়িভাড়া, আসবাবপত্র ও গৃহস্থালি, চিকিৎসাসেবা, পরিবহন ও শিক্ষা উপকরণসহ বিভিন্ন পণ্য ও সেবার দাম একই সময়ে বেড়েছে দশমিক ৬০ শতাংশ।আবার মানুষের আয় কতটা বাড়ল কিংবা কমল, তা জাতীয় মজুরি হার সূচক দিয়ে বোঝানো হয়। বিবিএসের দেওয়া তথ্য অনুযায়ী, ২০১০-১১ ভিত্তিবছর ধরে অক্টোবর মাসে জাতীয় মজুরি হার সূচক ছিল ১৩১ দশমিক ৭০, যা ২০১৪ সালের অক্টোবর মাসের তুলনায় ৭ দশমিক ১১ শতাংশ বেড়েছে। অর্থাৎ যে হারে মূল্যস্ফীতি হয়েছে, তার চেয়ে বেশি হারে মজুরি বেড়েছে।
