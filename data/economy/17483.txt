
কৃষিঋণের সুদহার ২ শতাংশ কমিয়েছে বাংলাদেশ ব্যাংক। আগামী ১ জানুয়ারি থেকে এ হার কার্যকর হবে।এতে কৃষকেরা ব্যাংক খাত থেকে সর্বোচ্চ ১১ শতাংশ সুদে কৃষিঋণ নিতে পারবেন। বর্তমানে কৃষিঋণের সুদহার ১৩ শতাংশ। কেন্দ্রীয় ব্যাংক থেকে গতকাল রোববার এ-সংক্রান্ত একটি নির্দেশনা ব্যাংকগুলোর প্রধান নির্বাহীদের কাছে পাঠানো হয়েছে।যোগাযোগ করা হলে বাংলাদেশ ব্যাংকের মুখপাত্র ও নির্বাহী পরিচালক ম. মাহফুজুর রহমান প্রথম আলোকে বলেন, অর্থনীতির মূল চালিকা শক্তি কৃষক ও কৃষি। কেন্দ্রীয় ব্যাংক কৃষি খাতকে তাই বিশেষ গুরুত্ব দিয়ে আসছে। কৃষি খাতকে সহায়তা দিতেই তাই সব ধরনের কৃষিঋণের সুদহার ২ শতাংশ কমানো হয়েছে।বাংলাদেশ ব্যাংকের নির্দেশনায় বলা হয়েছে, আমানত ও ঋণের সুদহারের নিম্নমুখী প্রবণতা বিবেচনা করে অগ্রাধিকার খাত হিসেবে কৃষি ও পল্লিঋণের সুদহারের ঊর্ধ্বসীমা কমানো হয়েছে। বর্তমানে এ হার ১৩ শতাংশের পরিবর্তে ১১ শতাংশ নির্ধারণ করা হয়েছে।যোগাযোগ করা হলে কৃষি ব্যাংকের ব্যবস্থাপনা পরিচালক (এমডি) এম এ ইউসুফ এই প্রতিবেদককে এটি ইতিবাচক সিদ্ধান্ত বলে মন্তব্য করেন। তিনি আরও বলেন, ‘এতে আমাদের আয় হয়তো কিছুটা কমবে। কিন্তু বিপুল পরিমাণ ঋণ অনাদায়ি আছে। সেখান থেকে আদায় করেই না হয় কৃষি খাতের সুদ কমানোর প্রভাব কাটানো যাবে।’কেন্দ্রীয় ব্যাংক সূত্র জানায়, বাজারভিত্তিক ব্যবস্থায় কিছুদিন ধরেই সাধারণভাবে ঋণ ও আমানতের সুদহার কমে আসছে। এ প্রেক্ষাপটে কৃষি খাতে সুদহারের ঊর্ধ্বসীমা কমানো হয়েছে। এতে করে কৃষকেরা বর্তমানের তুলনায় বেশি উপকৃত হবেন।১৯৮৯ সালের পর বাংলাদেশ ব্যাংক আর সুদের হার নির্ধারণ করে দেয় না। ব্যাংকগুলো বাজারভিত্তিক ব্যবস্থায় চাহিদা ও সরবরাহ বিবেচনায় নিজেরা সুদহার নির্ধারণ করে থাকে। তবে ২০০৭-০৮ সালে বৈশ্বিক মন্দা-পরবর্তী সময়ে অভ্যন্তরীণ চাহিদা বৃদ্ধি করতে কিছু ক্ষেত্রে ঋণের সুদের সর্বোচ্চ সীমা নির্ধারণ করে দিয়েছিল। এ পর্যায়ে কেন্দ্রীয় ব্যাংক বিশেষত উৎপাদনশীল খাতে ঋণ বাড়ানোর লক্ষ্যে কৃষি, মেয়াদি শিল্প ঋণ, নিত্যপ্রয়োজনীয় পণ্য আমদানি, রপ্তানিমুখী শিল্পসহ বেশ কয়েকটি খাতে সুদহারের সর্বোচ্চ সীমা নির্ধারণ করে দেয়।তবে ২০১১ সালে আরেক নির্দেশে কয়েকটি খাত ছাড়া সুদহারের ঊর্ধ্বসীমা প্রত্যাহার করা হয়। তখন কৃষি ও মেয়াদি শিল্পের ঋণে সুদহার নির্ধারণ করা হয় ১৩ শতাংশ, সব ধরনের রপ্তানি ঋণে ৭ শতাংশ এবং নিত্যপ্রয়োজনীয় পণ্য যেমন: চাল, গম, চিনি, ভোজ্য তেল, ডাল, ছোলা, পেঁয়াজ ও খেজুর আমদানিতে সুদের সর্বোচ্চ সীমা ১২ শতাংশ নির্ধারণ করা হয়। ২০১২ সালের জানুয়ারিতে আরেক দফা নির্দেশে প্রি-শিপমেন্ট রপ্তানি ঋণ ও কৃষি ছাড়া অন্যান্য খাতে সুদহারের ঊর্ধ্বসীমা প্রত্যাহার করে বাংলাদেশ ব্যাংক।
