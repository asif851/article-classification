
দেশের সব মূল্য সংযোজন কর (মূসক) বা ভ্যাটদাতা প্রতিষ্ঠানকে ভ্যাট সম্মাননা কার্ড দেবে জাতীয় রাজস্ব বোর্ড (এনবিআর)। যেসব প্রতিষ্ঠানের ইলেকট্রনিক ব্যবসায় শনাক্তকরণ নম্বর (ইবিআইএন) আছে, ভোক্তাকে নিয়মিত ভ্যাট রসিদ দেন, নিয়মিত ভ্যাট আদায় করে সরকারি কোষাগারে জমা দেয় এমন প্রতিষ্ঠানকে এই সম্মাননা কার্ড দেওয়া হবে।
গতকাল বৃহস্পতিবার আসন্ন জাতীয় ভ্যাট দিবস উপলক্ষে এনবিআর আয়োজিত সংবাদ সম্মেলনে এসব তথ্য জানানো হয়। সেগুনবাগিচার এনবিআর ভবনে এই সংবাদ সম্মেলন হয়। সংবাদ সম্মেলনে জানানো হয়, বর্তমানে ৩৫ হাজারের মতো প্রতিষ্ঠান নিয়মিত রিটার্ন জমা দেয়। এই পর্যন্ত ৬০ হাজারের বেশি প্রতিষ্ঠান ইবিআইএন নিয়েছে।
১০ ডিসেম্বর সারা দেশে জাতীয় ভ্যাট দিবস পালন করবে এনবিআর। পাশাপাশি ১০ থেকে ১৫ ডিসেম্বর পর্যন্ত ভ্যাট সপ্তাহ পালন করা হবে।
অন্যবারের মতো ভ্যাট দিবস উপলক্ষে জাতীয় পর্যায়ে সর্বোচ্চ ভ্যাট দেওয়া ৯টি প্রতিষ্ঠানকে পুরস্কৃত করা হবে। ৬ ডিসেম্বর এনবিআর এই তালিকা প্রকাশ করেছে। উৎপাদন, ব্যবসায় ও সেবা—এই তিনটি ক্যাটাগরিতে পুরস্কার দেওয়া হবে। পুরস্কারের জন্য যেসব প্রতিষ্ঠান মনোনীত হয়েছে সেগুলো হলো উৎপাদন পর্যায়ে নরসিংদী গ্যাসফিল্ড, গাজীপুরের হেলথকেয়ার ফার্মাসিউটিক্যালস লিমিটেড ও বার্জার পেইন্টস; ব্যবসায় পর্যায়ে গাজীপুরের এস সি জনসন প্রাইভেট লিমিটেড, গুলশানের ইউনিমার্ট ও মিরপুরের প্রিন্স বাজার; সেবা খাতে ঢাকার পান্থপথের ফাইবার অ্যাট হোম, কারওয়ান বাজারের ওয়ান ওয়ার্ল্ড অ্যাভিয়েশন ও আশুলিয়ার ব্যুরো ভেরিতাস। তা ছাড়া ওই তিনটি ক্যাটাগরিতে জেলা পর্যায়ে ১৪০টি প্রতিষ্ঠানকে পুরস্কৃত করা হবে।
সংবাদ সম্মেলনে এনবিআর চেয়ারম্যান নজিবুর রহমান বলেন, ‘যাঁরা ভোক্তার কাছ থেকে যথাযথ ভ্যাট আদায় করে সরকারি কোষাগারে জমা দেন, তাঁরা আমাদের ভ্যাট ট্রাস্টি। তাঁদের সম্মাননা জানানো হবে।’
এনবিআর চেয়ারম্যান আরও বলেন, চলতি অর্থবছরের প্রথম পাঁচ মাসে রাজস্ব আদায়ে প্রবৃদ্ধি হয়েছে ১৬ দশমিক ৬৮ শতাংশ। এবারও রাজস্ব আদায়ের লক্ষ্য অর্জন করবে এনবিআর। পরোক্ষ কর বা আমদানি শুল্ক আদায়ের প্রবৃদ্ধি বেড়ে যাওয়ার কারণ হিসেবে তিনি বলেন, ‘ব্যবসা-বাণিজ্যে গতিশীলতা আছে। তবে ইটিআইএন, অনলাইন ব্যবস্থায় কর প্রদানসহ প্রত্যক্ষ করের জন্য বীজ বপন করা হয়েছে। এখন বীজের পরিচর্যা করা হচ্ছে। এনবিআর বিশ্লেষণ করছে, এত মানুষ টিআইএন নিয়েছেন, তাঁরা সবাই কেন কর দিচ্ছেন না। কোথায় সমস্যা তা চিহ্নিত করা হচ্ছে। তরুণেরাই আমাদের ভবিষ্যৎ করদাতা।’
নতুন ভ্যাট আইন বাস্তবায়িত না হওয়ায় রাজস্ব লক্ষ্য অর্জন কীভাবে হবে—এমন প্রশ্নের জবাবে এনবিআর চেয়ারম্যান বলেন, ‘নতুন ভ্যাট আইন না হলেও এর সুফল পেতে শুরু করেছি। নতুন আইনের বিষয়ে দেড় শ প্রশিক্ষক প্রস্তুত করা হয়েছিল। তাঁরা এখন সারা দেশে ভ্যাট বিষয়ে সচেতনতা বৃদ্ধির কাজ করছেন। আবার ব্যবসায়ীরাও আশ্বাস দিয়েছেন, রাজস্ব লক্ষ্য অর্জনে তাঁরা সহযোগিতা করবেন। ইতিমধ্যে তা আমরা পেতে শুরু করেছি।’
সংবাদ সম্মেলনে আরও উপস্থিত ছিলেন এনবিআর সদস্য জাহাঙ্গীর হোসেন, রেজাউল হাসান প্রমুখ।
