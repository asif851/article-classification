
ঢাকা বিশ্ববিদ্যালয়ের রোকেয়া হলের আবাসিক ছাত্রী তামান্না আহমেদ গতকাল মঙ্গলবার ঢাকা আন্তর্জাতিক বাণিজ্য মেলায় ঈগলুর স্টলে বিক্রয়কর্মীদের সঙ্গে কথা বলছিলেন। কথা হলো তখনই।কোন আকর্ষণে মেলায় এসেছেন—জানতে চাইলে ঝটপট জবাব তাঁর, ‘আইসক্রিমের আকর্ষণে। বলতে পারেন, আইসক্রিমই আমার প্রধান খাদ্য। খেয়ে খেয়ে মোটা হয়ে যাচ্ছি। মেলায় এলাম যদি র্যাফল ড্রতে একটা বাইসাইকেল পেয়ে যাই, চালিয়ে একটু স্লিম হতে পারব।’ মজা করতে করতেই কথা শেষ করেন তামান্না।মেলা ঘুরে দেখা যায়, ক্রেতা আকর্ষণে কত ‘অফার’ই না দিচ্ছে খাদ্য ও দুগ্ধজাত পণ্য উৎপাদনকারী প্রতিষ্ঠানগুলো! কেউ দিচ্ছে ‘নগদ মূল্যছাড়’, কেউবা নিয়ে এসেছে ‘প্যাকেজ অফার’। আবার অনেকে দিচ্ছে ‘একটা কিনলে আরেকটা ফ্রি’। ক্রেতারা আকৃষ্টও হচ্ছেন এগুলোতে। কারণ, অফারগুলো উভয় পক্ষের জন্যই লাভজনক—ইংরেজিতে যাকে বলা হয় ‘উইন-উইন’। বিক্রেতারা বিক্রি করে জিতছেন, আর ক্রেতারা জিতছেন কিনে।আড়ং ডেইরি: বাণিজ্য মেলায় গতকাল সরেজমিনে দেখা যায়, ব্র্যাক ডেইরি ও ফুড প্রোডাক্টের স্টল বসেছে মেলায় আড়ং ডেইরি নামে। মেলার একেবারে পশ্চিম পাশে স্টল। ১৯ ধরনের পণ্য সাজানো স্টলে। ক্রেতারা আসছেন, দাম জানতে চাইছেন, আর বিক্রয়কর্মীরা জবাব দিচ্ছেন।মেলার জন্য দায়িত্বপ্রাপ্ত কোম্পানির বিপণন কর্মকর্তা মতিউর রহমান সব তদারক করছেন। মতিউর রহমান জানান, মেলার জন্য ৪৫০, ৮০০ ও ১২০০ টাকার তিনটি প্যাকেজ রয়েছে তাঁদের।৪৫০ টাকার প্যাকেজে পাওয়া যাবে দুটি আল্ট্রা হাই টেম্পারেচার (ইউএইচটি) তরল দুধের প্যাকেট, ৫টি জুস এবং ৪০০ গ্রামের ফুল ক্রিম গুঁড়া দুধ। বাজার থেকেও একই দামে পাওয়া যাবে এগুলো। তাহলে পার্থক্যটা কী? পার্থক্য হচ্ছে, মেলা থেকে কেউ এই প্যাকেজ কিনলে ৩০ টাকা নগদ ছাড় পাবেন। কেউ নগদ ছাড় না চাইলে তাঁকে বিনা মূল্যে দেওয়া হবে একটা প্লাস্টিকের কনটেইনার।একইভাবে ৮০০ টাকার প্যাকেজে আছে ৩টি ইউএইচটি, ৬টি জুস, ৫০০ গ্রাম গুঁড়া দুধ ও ২০০ গ্রাম ঘি। এই প্যাকেজে ছাড় ৬০ টাকা অথবা ফ্রি কনটেইনার। ১ হাজার ২০০ টাকার প্যাকেজে রয়েছে ৪টি ইউএইচটি, ১২টি জুস, ৪০০ গ্রাম গুঁড়া দুধ এবং ৪০০ গ্রাম ঘি। এই প্যাকেজের নগদ ছাড় ১০০ টাকা।মতিউর রহমান জানান, মেলায় তাঁদের ‘লাবান’ পণ্যটি বেশি চলছে। আর্থিক লাভের চেয়ে প্রচারের জন্যই মেলায় আসা বলে জানান তিনি।আকিজ ফুড অ্যান্ড বেভারেজ: মেলায় আকিজ ফুড নিয়ে এসেছে ৪৬টি পণ্য। বিশেষ প্যাকেজ কী আছে—জানতে চাইলে প্রতিষ্ঠানের ব্র্যান্ড বিপণনের জ্যেষ্ঠ কর্মকর্তা আবদুল আজিজ বলেন, ‘হোম মেকার জিনজার পেস্ট’। এটা মূলত বাটা আদা, তরকারি রান্নার সময় দিতে হয়। বাজারমূল্য ৬০ টাকা। তবে মেলার অফার হচ্ছে, একটা কিনলে একটা ফ্রি।নাশতার টেবিলে ব্রেডের সঙ্গে স্ট্রবেরি জ্যাম বা জেলি খেয়ে থাকেন অনেকেই। এ জেলিতে থাকছে ৫০ টাকা নগদ ছাড়। মেলায় মোজো, ক্লেমন ও টুইং—তিন ধরনের জুস ও দুটি চিপসের একটি প্যাকেজ করেছে আকিজ।আবদুল আজিজ বলেন, ৪০ টাকা দামের ৫০০ মিলিলিটারের ৪টা দুধের প্যাকেট কিনলে একটা পানির পট দেওয়া হচ্ছে বিনা মূল্যে। ৩২ টাকা দামের ৪টা স্পিড এনার্জি ড্রিংকস কিনলে ফ্রি দেওয়া হচ্ছে আরও ১টা।আকিজের স্টল দোতলাবিশিষ্ট। দ্বিতীয় তলায় রাখা হয়েছে গেমিং জোন বা খেলা অঞ্চল। যেকোনো পণ্য কিনলে বড় স্ক্রিনে খেলার সুযোগ দেওয়া হয়।ঈগলু: মেলায় নানা ধরনের আইসক্রিম নিয়ে এসেছে আবদুল মোনেম লিমিটেডের প্রতিষ্ঠান ঈগলু। স্টলে প্রচণ্ড ভিড়, তাঁদের মধ্যে তরুণীই বেশি। ক্রেতাদের জন্য ঈগলুর অফার একটু ভিন্ন প্রকৃতির, আর সেটা হচ্ছে র্যাফল ড্র।প্রতিদিন আছে হ্যাপি আওয়ারের ড্র, সপ্তাহে এক দিন রয়েছে মেগা ড্র। প্রতিদিন দুবার বিকেল চারটা থেকে ছয়টা এবং ছয়টা থেকে আটটা পর্যন্ত থাকছে হ্যাপি আওয়ারের র্যাফল ড্র। এতে পুরস্কারের মধ্যে রয়েছে সেলফি স্টিক, হেডফোন ও স্পিকার। আর মেগা ড্রতে পুরস্কার থাকছে বাইসাইকেল।মেলার জন্য দায়িত্বপ্রাপ্ত ঈগলুর হিসাব কর্মকর্তা জিয়াউর রহমান জানান, মূল্যছাড়ের পরিবর্তে তাঁরা র্যাফল ড্রর মাধ্যমে ক্রেতা আকর্ষণ করছেন।সজীব করপোরেশন: মেলায় ভোগ্যপণ্য নিয়ে প্যাকেজের পসরা সাজিয়েছে সজীব করপোরেশন। ট্যাং, চকজ, নুডলসহ ১৪টি পণ্য নিয়ে করা হয়েছে প্যাকেজ। মেলায় ৯১ টাকা ছাড় এবং সঙ্গে একটা মগ ফ্রি। টমেটো ক্যাচাপ, নুডলস, সুজি, আটাসহ ৩০০ টাকার একটি প্যাকেজ করা হয়েছে, যার বাজারমূল্য ৩৭১ টাকা।প্রতিষ্ঠানের উপব্যবস্থাপক মোদাসসির মিরন জানান, ৬৮টি পণ্য নিয়ে তাঁরা স্টল দিয়েছেন মেলায়। এর মধ্যে সেজান জুস, মেকারনি ও নসিলা চকলেট বেশি বিক্রি হচ্ছে। মেলায় লোকসমাগম দিন দিন বাড়ছে বলে আগামী দিনে আরও বেশি বিক্রির আশা করছেন তিনি।
