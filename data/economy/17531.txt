
বঙ্গোপসাগরের তলদেশ এবং উপকূলঘেঁষা মাটির নিচে জ্বালানি তেলের দুটি পাইপলাইন স্থাপনের জন্য চীনের প্রতিষ্ঠান চায়না পেট্রোলিয়াম পাইপলাইন ব্যুরোর সঙ্গে চুক্তি করেছে বাংলাদেশ পেট্রোলিয়াম করপোরেশন (বিপিসি)। গতকাল বৃহস্পতিবার ঢাকার একটি হোটেলে উভয় প্রতিষ্ঠানের মধ্যে এই চুক্তি সই হয়।বিপিসির পরিচালক (অপারেশন ও পরিকল্পনা) সৈয়দ মো. মোজাম্মেল হক এবং চায়না পেট্রোলিয়াম পাইপলাইন ব্যুরোর প্রেসিডেন্ট ঝাউ ইউ জিয়ান নিজ নিজ পক্ষে চুক্তিতে সই করেন। এ সময় জ্বালানি ও খনিজ সম্পদ মন্ত্রী নসরুল হামিদ, একই মন্ত্রণালয়ের সংসদীয় স্থায়ী কমিটির সভাপতি তাজুল ইসলাম উপস্থিত ছিলেন।বিপিসির পরিচালক সৈয়দ মো. মোজাম্মেল হক প্রথম আলোকে বলেন, এ চুক্তির পর ঋণের জন্য অর্থনৈতিক সম্পর্ক বিভাগের (ইআরডি) সঙ্গে চায়না এক্সিম ব্যাংকের আরেকটি চুক্তি হবে। ওই চুক্তির পর ছয় মাসের মধ্যে কাজ শুরুর পরিকল্পনা রয়েছে।
