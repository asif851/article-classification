
দেশের দ্বিতীয় বৃহৎ মুঠোফোন অপারেটর হিসেবে একসঙ্গে যাত্রা শুরু করেছে রবি-এয়ারটেল। ‘রবি’ ব্র্যান্ড নামে গতকাল বুধবার থেকে অপারেটর দুটির এ আনুষ্ঠানিক যাত্রা শুরু হয়েছে। একই সঙ্গে রবির অধীন একটি স্বাধীন ব্র্যান্ড হিসেবে থাকবে এয়ারটেল।রবির পাঠানো এক সংবাদ বিজ্ঞপ্তিতে গতকাল এসব তথ্য জানিয়ে বলা হয়েছে, এ প্রক্রিয়ার মাধ্যমে দেশের টেলিযোগাযোগ খাতের সবচেয়ে বড় একীভূতকরণ (মার্জার) কার্যকর হলো। বর্তমানে একীভূত অপারেটরটির মোট গ্রাহক সংখ্যা দাঁড়িয়েছে ৩ কোটি ২২ লাখ। একীভূত কোম্পানিতে রবি আজিয়াটার ৬৮ দশমিক ৭ শতাংশ, ভারতী এয়ারটেলের ২৫ শতাংশ ও জাপানের এনটিটি ডোকামোর ৬ দশমিক ৩ শতাংশ মালিকানা থাকবে।আনুষ্ঠানিক ঘোষণা গতকাল এলেও রবি-এয়ারটেলের একীভূত হওয়ার প্রক্রিয়া শুরু হয় গত ৩১ আগস্ট। ওই দিন আদালত অপারেটর দুটির এক হওয়ার বিষয়ে চূড়ান্ত অনুমোদন দেন। আদালতের নির্দেশনা অনুযায়ী এরপর বাংলাদেশ টেলিযোগাযোগ নিয়ন্ত্রণ কমিশন (বিটিআরসি) গত ২৬ অক্টোবর মার্জারের বিষয়ে অনুমোদন দিয়ে রবি-এয়ারটেলকে চিঠি দেয়।একীভূত কোম্পানি সূত্রে জানা গেছে, গ্রাহকেরা রবির ০১৮ সিরিজের পাশাপাশি এয়ারটেলের ০১৬ সিরিজের নম্বরও ব্যবহার করতে পারবেন। এর ফলে এয়ারটেলের বর্তমান গ্রাহকদের পুরোনো নম্বরটি পরিবর্তনের প্রয়োজন পড়বে না।এয়ারটেলের তরঙ্গ একীভূত করার ফি হিসেবে ৫০৭ কোটি টাকা আর মার্জার ফি হিসেবে ১০০ কোটি টাকাসহ মোট ৬০৭ কোটি টাকা রবিকে পরিশোধ করতে হবে। ৬০৭ কোটি টাকা আদায়ে একীভূত কোম্পানির জন্য দুটি উপায় ঠিক করেছে বিটিআরসি।রবির ব্যবস্থাপনা পরিচালক (এমডি) ও প্রধান নির্বাহী কর্মকর্তা (সিইও) মাহতাব উদ্দিন আহমেদ বলেন, ‘প্রক্রিয়াটি সফলভাবে শেষ হওয়ার জন্য বিনিয়োগকারী, ডাক ও টেলিযোগাযোগ বিভাগ, বিটিআরসি এবং রবি ও এয়ারটেলের গ্রাহকদের প্রতি কৃতজ্ঞতা প্রকাশ করছি। সবার সম্মিলিত প্রচেষ্টায় একীভূতকরণ প্রক্রিয়াটি সফলভাবে সম্পন্ন করা সম্ভব হয়েছে। আমাদের বিশ্বাস, এই একীভূতকরণের ফলে দীর্ঘ মেয়াদে বাংলাদেশের টেলিযোগাযোগ বাজারে স্থিতিশীলতা ও সুষ্ঠু ব্যবসায়িক পরিবেশ আরও দৃঢ় হবে।’
