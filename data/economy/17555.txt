
কাঁচা পাট কিনতে সরকারের কাছ থেকে ২৬০ কোটি টাকা পাচ্ছে বাংলাদেশ পাটকল করপোরেশন (বিজেএমসি)। সংস্থাটির আওতাভুক্ত পাটকলগুলোকে সচল রাখতে এই অর্থ ঋণ আকারে দেওয়ার সম্মতি দিয়েছে অর্থ মন্ত্রণালয়। গতকাল সোমবার বস্ত্র ও পাট মন্ত্রণালয়ের পাঠানো এক সংবাদ বিজ্ঞপ্তিতে বিষয়টি জানানো হয়।মন্ত্রণালয়ের বিজ্ঞপ্তিতে বলা হয়েছে, কাঁচা পাট কেনার জন্য সরকারের পক্ষ থেকে এ ঋণ সহায়তা দেওয়া হচ্ছে। বিজেএমসি অন্য কোনো কাজে এই ঋণের অর্থ ব্যয় করতে পারবে না।অর্থছাড় করা-বিষয়ক চিঠিতে বলা হয়েছে, বিজেএমসির অধীনে পরিচালিত পাটকলের জন্য কাঁচা পাট কিনতে ২৬০ কোটি টাকা চলতি ২০১৬-১৭ অর্থবছরের বাজেটে অর্থ বিভাগের ‘অনুন্নয়ন খাতে নগদ ঋণ’ থেকে বরাদ্দ দেওয়া হয়েছে। এ অর্থ ব্যয়ের ক্ষেত্রে সরকারের বিদ্যমান বিধিবিধান অনুসরণ করতে হবে। বিধি-বহির্ভূতভাবে কোনো অর্থ পরিশোধ করা হলে সংশ্লিষ্ট কর্তৃপক্ষ দায়ী থাকবে।বিজেএমসি জানায়, সংস্থাটির অধীনে ৩টি নন-জুট প্রতিষ্ঠানসহ ২৬টি পাটকল আছে। এর মধ্যে ঢাকা অঞ্চলে ৭টি, চট্টগ্রাম অঞ্চলে ১০টি ও খুলনা অঞ্চলে ৯টি পাটকল রয়েছে।
