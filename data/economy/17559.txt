
‘ইউএস ট্রেড শো ২০১৪’ শীর্ষক মার্কিন পণ্যের তিন দিনব্যাপী এক প্রদর্শনী শুরু হচ্ছে আজ সোমবার। আমেরিকান চেম্বার অব কমার্স ইন বাংলাদেশ (অ্যামচেম) ও ঢাকায় মার্কিন দূতাবাসের যৌথ আয়োজনে রাজধানীর সোনারগাঁও হোটেলে শুরু হচ্ছে। সকালে প্রদর্শনী উদ্বোধন করবেন বাণিজ্যমন্ত্রী তোফায়েল আহমেদ। গতকাল রোববার বিকেলে রাজধানীর একটি হোটেলে অ্যামচেম আয়োজিত এক সংবাদ সম্মেলনে এসব তথ্য জানানো হয়। এতে উপস্থিত ছিলেন অ্যামচেমের সভাপতি আফতাব উল ইসলাম, অ্যামচেমের নির্বাহী পরিচালক এ গফুর ও মার্কিন দূতাবাসের অর্থনৈতিক কর্মকর্তা ড্যানিয়েল কিন।সংবাদ সম্মেলনে জানানো হয়, এটি এ প্রদর্শনীর ২৩তম আয়োজন। সাধারণত রূপসী বাংলা হোটেলে বড় পরিসরে এ প্রদর্শনীটি আয়োজিত হয়। তবে সংস্কারের জন্য রূপসী বাংলা হোটেল বন্ধ থাকায় এ বছর এবারের প্রদর্শনী কিছুটা সংক্ষিপ্ত পরিসরে আয়োজন করা হচ্ছে। প্রদর্শনীতে যুক্তরাষ্ট্রের বিভিন্ন খাতের ৪৩টি প্রতিষ্ঠানের মোট ৭৮টি স্টল থাকছে। কোকাকোলা, বোয়িং, ফোর্ডের মতো বিখ্যাত প্রতিষ্ঠান থেকে শুরু করে যুক্তরাষ্ট্রের বিভিন্ন বিশ্ববিদ্যালয়, প্রসাধন তৈরির প্রতিষ্ঠান এবারের প্রদর্শনীতে অংশ নিচ্ছে।প্রতিদিন সকাল ১০টা থেকে রাত আটটা পর্যন্ত এ প্রদর্শনী চলবে। মেলার প্রবেশ ফি ধরা হয়েছে ২০ টাকা। তবে স্কুলের নির্ধারিত পোশাক অথবা সংশ্লিষ্ট শিক্ষাপ্রতিষ্ঠানের পরিচয়পত্র দেখিয়ে ছাত্রছাত্রীরা বিনামূল্যে প্রবেশ করতে পারবে।
