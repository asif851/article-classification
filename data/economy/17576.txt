
গত এক বছরে বেসরকারি খাতের ইসলামী ব্যাংক বাংলাদেশ লিমিটেডের আমানত ও পরিচালন মুনাফা ব্যাংকটির ইতিহাসে সবচেয়ে বেশি বৃদ্ধি পেয়েছে বলে জানিয়েছেন ব্যাংকটির চেয়ারম্যান আরাস্তু খান। আজ সোমবার সকালে ইসলামী ব্যাংক টাওয়ারে আয়োজিত এক সংবাদ সম্মেলনে তিনি এ কথা বলেন।
ইসলামী ব্যাংক বাংলাদেশ লিমিটেডের ব্যবসায়িক কার্যক্রম সম্পর্কে অবহিত করতে এই সংবাদ সম্মেলনের আয়োজন করা হয়।
সংবাদ সম্মেলনে আরাস্তু খান বলেন, গত এক বছরে ব্যাংকের খেলাপি ঋণ উল্লেখযোগ্য মাত্রায় কমেছে। ২০১৭ সাল পর্যন্ত ইসলামী ব্যাংকের আমানতের পরিমাণ ৭৫ হাজার ১৩০ কোটি টাকা। যা গত বছরের তুলনায় ৭ হাজার ২৪৪ কোটি টাকা বেশি। একই সময়ে ৮ হাজার ৪৫৭ কোটি টাকা নতুন বিনিয়োগসহ মোট সাধারণ বিনিয়োগের পরিমাণ দাঁড়িয়েছে প্রায় ৭০ হাজার ৯৯ কোটি টাকা। গ্রাহকসংখ্যা বেড়ে দাঁড়িয়েছে ১ কোটি ২৫ লাখ।
সংবাদ সম্মেলনে আরও উপস্থিত ছিলেন, ব্যাংকের নির্বাহী কমিটির চেয়ারম্যান মেজর জেনারেল (অব) ইঞ্জিনিয়ার আবদুল মতিন, নিরীক্ষা কমিটির চেয়ারম্যান মো. জিল্লুর রহমান, পরিচালক মো. সাইফুল ইসলাম প্রমুখ।
