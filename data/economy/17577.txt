
ঢাকা আন্তর্জাতিক বাণিজ্য মেলায় বিদেশি প্যাভিলিয়নেও দেশি পণ্য বিক্রি হচ্ছে। শুধু তাই নয়, এক দেশের নামে বরাদ্দ দেওয়া প্যাভিলিয়নে বিক্রি হচ্ছে অন্য দেশের পণ্য। তবে কম-বেশি প্রায় সব স্টলে চীনা পণ্য আছেই। বাণিজ্য মেলার প্রধান গেট দিয়ে ঢোকার পর বাঁ পাশে ‘ইরানি পণ্য সম্ভার’ প্যাভিলিয়ন। তাতে রত্নপাথর, বোরকা, কসমেটিকস, প্রেশারকুকার, মসলা ইত্যাদি পণ্যে ভরপুর। প্রেশারকুকারের ব্র্যান্ড ‘কিয়াম’। নিজেদের আলাদা প্যাভিলিয়ন থাকার পরও ইরানি প্যাভিলিয়নে কিয়ামের পণ্য বিক্রি করা হচ্ছে। প্যাভিলিয়নের ভেতরেই কথা হয় মিরপুর ১১ নম্বর সেক্টর থেকে প্রেশারকুকার কিনতে আসা স্কুলশিক্ষিকা হালিমা খাতুনের সঙ্গে। তিনি বলেন, ‘ইরানি পণ্য কেনার জন্য ঢুকে দেখি দেশি পণ্য। এটা প্রতারণা ও স্রেফ মানুষকে বিভ্রান্ত করার ফন্দি।’বিআরবি গ্রুপের চেয়ারম্যান মুজিবুর রহমানের কাছে জানতে চাইলে তিনি বলেন, ‘মেলায় আমাদের প্যাভিলিয়ন তো আছেই। আমাদের পণ্য নিয়ে অন্য কেউও ইরানি প্যাভিলিয়নে স্টল দিতে পারেন।’পশ্চিম পাশে আরেক প্যাভিলিয়ন ‘পাকিস্তানি পণ্য সম্ভার’। এর ভেতরে ৮-১০টি স্টল। খান এক্সপোর্টস নামের একটি পাকিস্তানি কোম্পানি শুধু শাল নিয়ে এসেছে মেলায়। এর বিপরীতের স্টলটিই বাংলাদেশি, নাম ‘শু মার্ট’। স্টল ভর্তি চায়নিজ জুতায়। বিক্রয়কর্মী জানান, বসুন্ধরা সিটি শপিং মলে তাঁদের দোকান রয়েছে। অন্য কোথাও স্টল বরাদ্দ না পেয়ে তাঁরা এখানে ভাড়া নিয়েছেন। পাকিস্তানি পণ্য সম্ভারের পাশেই ‘ভারতীয় পণ্য সম্ভার’। বিভিন্ন ধরনের কাশ্মীরি শাল নিয়ে এসেছেন ভারতীয় নাগরিক খুরশিদ আহমেদ। শালের দাম ৪০০ থেকে ৫০ হাজার টাকা পর্যন্ত। খুরশিদ আহমেদ জানান, ভারতীয় প্যাভিলিয়নের ভেতরে তিনিই একমাত্র ভারতীয় পণ্য বিক্রি করছেন। অন্যরা বিভিন্ন দেশের পণ্য নিয়ে এসেছেন। জানতে চাইলে মেলা আয়োজক কমিটির সদস্যসচিব ও রপ্তানি উন্নয়ন ব্যুরোর (ইপিবি) কর্মকর্তা রেজাউল করিম গতকাল প্রথম আলোকে বলেন, ‘বিদেশি প্যাভিলিয়নে দেশি পণ্য বা এক দেশের নাম নিয়ে অন্য দেশের পণ্য বিক্রির অভিযোগ পেয়েছি। তা প্রতিরোধে এবার অবশ্য তেমন কিছুই করা যায়নি। ভবিষ্যতে এ ব্যাপারে সতর্ক থাকা হবে।’
