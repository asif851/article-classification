
শেয়ারবাজারে তালিকাভুক্ত ভ্রমণ খাতের কোম্পানি ইউনাইটেড এয়ারের মুনাফায় বড় ধরনের পতন ঘটেছে। গত রোববার প্রকাশিত কোম্পানিটির অনিরীক্ষিত অর্ধবার্ষিক আর্থিক প্রতিবেদন থেকে এ তথ্য পাওয়া গেছে। ঢাকা স্টক এক্সচেঞ্জের (ডিএসই) ওয়েবসাইটেও প্রতিবেদনের কিছু অংশ প্রকাশ করা হয়েছে।কোম্পানির অর্ধবার্ষিক প্রতিবেদনে দেখা গেছে, ২০১২ সালের জুলাই থেকে ডিসেম্বর সময়কালে কোম্পানিটির কর-পরবর্তী মুনাফার পরিমাণ ছিল প্রায় ৭০ কোটি টাকা। আর শেয়ারপ্রতি আয় বা ইপিএস ছিল এক টাকা ৩৮ পয়সা। সদ্য সমাপ্ত ২০১৩ সালের একই সময়ে সেই মুনাফা কমে নেমে এসেছে পৌনে ২৮ কোটি টাকায়। আর ইপিএস কমে দাঁড়িয়েছে মাত্র ৪৯ পয়সায়। সেই হিসাবে এক বছরের ব্যবধানে কোম্পানিটির মুনাফা ৪২ কোটি টাকা বা ৬০ শতাংশ কমেছে।কোম্পানির আর্থিক প্রতিবেদন পর্যালোচনায় দেখা গেছে, আর্থিক ব্যয় ও বিলম্বিত কর সমন্বয়ের কারণে কোম্পানির মুনাফায় বড় ধরনের নেতিবাচক প্রভাব পড়েছে। ২০১২ সালের শেষ ছয় মাসে কোম্পানিটি কোনো ধরনের বিলম্বিত কর সমন্বয় না করলেও ২০১৩ সালের একই সময়ে এসে প্রায় ১২ কোটি টাকা কর সমন্বয় করেছে। আগামী দিনেও কোম্পানিটিকে এ খাতে বড় অঙ্কের অর্থ সমন্বয় করতে হবে।এ ছাড়া ২০১২ সালের জুলাই-ডিসেম্বর সময়ের চেয়ে ২০১৩ সালের একই সময়ে আর্থিক ব্যয় প্রায় ছয় কোটি ১৬ লাখ টাকা বা ১৪৭ শতাংশ বেড়েছে। ২০১২ সালের এই সময়ে আর্থিক ব্যয়ের পরিমাণ ছিল প্রায় চার কোটি ১৯ লাখ টাকা। আর ২০১৩ সালের একই সময়ে তা বেড়ে দাঁড়িয়েছে ১০ কোটি ৩৫ লাখ টাকায়।কোম্পানির প্রশাসনিক ব্যয়ও ২০১২ সালের চেয়ে ২০১৩ সালের শেষ ছয় মাসে ৮ শতাংশ বেড়েছে। ২০১২ সালের শেষ ছয় মাসে কোম্পানির প্রশাসনিক ব্যয় ছিল প্রায় ৪২ কোটি টাকা। ২০১৩ সালের একই সময়ে তা বেড়ে দাঁড়িয়েছে প্রায় ৪৫ কোটি ৫৫ লাখ টাকায়।প্রশাসনিক ও আর্থিক ব্যয় বাড়ার কারণ সম্পর্কে জানতে চাইলে কোম্পানিটির প্রধান অর্থ কর্মকর্তা (সিএফও) সিরাজুল ইসলাম প্রথম আলোকে বলেন, ‘২০১৩ সালের শেষ ছয় মাসে এসে কোম্পানির হিসাবে ৬০ কোটি টাকা ঋণের খরচ যোগ হয়েছে, যা ২০১২ সালে ছিল না। এ ছাড়া গত বছরকোম্পানির বহরে নতুন একটি উড়োজাহাজ যুক্ত হয় এবং নতুন একটি রুট চালু করা হয়েছে। এসব কারণে আর্থিক ও প্রশাসনিক ব্যয় বেড়ে গেছে।’কোম্পানির ব্যয় বৃদ্ধি ও নতুন রুট চালু হলেও আয় কমেছে। ২০১২ সালের জুলাই-ডিসেম্বর সময়ে ইউনাইটেড এয়ারের টিকিট বিক্রি বাবদ প্রায় ৩৭০ কোটি টাকা আয় হয়। ২০১৩ সালের একই সময়ে সেটি কমে দাঁড়িয়েছে ৩৪৯ কোটি টাকায়।
