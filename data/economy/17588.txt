
তৈরি পোশাক খাতে ব্যবহৃত বিভিন্ন সরঞ্জাম বা গার্মেন্টস এক্সেসরিজ এবং মোড়কীকরণের সঙ্গে সংশ্লিষ্ট বা প্যাকেজিং পণ্যের মেলা গ্যাপেক্সপো-২০১৭ গতকাল বুধবার শুরু হয়েছে। একই সঙ্গে ‘গার্মেন্টেক’ ও ‘ইয়ার্ন অ্যান্ড ফেব্রিকস সোর্সিং ফেয়ার’ নামে দুটি আন্তর্জাতিক প্রদর্শনী শুরু হয়েছে।রাজধানীর ইন্টারন্যাশনাল কনভেনশন সিটি বসুন্ধরায় (আইসিসিবি) আয়োজিত গতকাল সকালে এই তিন প্রদর্শনীর উদ্বোধন করেন বাণিজ্যমন্ত্রী তোফায়েল আহমেদ। এ সময় উপস্থিত ছিলেন ঢাকা উত্তর সিটি করপোরেশনের মেয়র আনিসুল হক, এফবিসিসিআইয়ের সহসভাপতি মো. শফিউল ইসলাম মহিউদ্দিন, বিজিএমইএর সভাপতি সিদ্দিকুর রহমান, বাংলাদেশ গার্মেন্টস এক্সেসরিজ অ্যান্ড প্যাকেজিং ম্যানুফ্যাকচারার্স অ্যাসোসিয়েশনের (বিজিএপিএমইএ) সভাপতি আবদুল কাদের খান প্রমুখ।বিজিএপিএমইএ, জাকারিয়া ট্রেড অ্যান্ড ফেয়ার ইন্টারন্যাশনাল এবং ভারতের প্রতিষ্ঠান এএসকে ট্রেড অ্যান্ড এক্সিবিশন সম্মিলিতভাবে প্রদর্শনীর আয়োজন করছে। চার দিনের এই প্রদর্শনীতে বাংলাদেশ, ভারত, চীন, দক্ষিণ কোরিয়া, তুরস্ক, ভিয়েতনাম, যুক্তরাজ্য, জার্মানি, ইতালি, জাপান, তাইওয়ানসহ ২৪টি দেশের ৪০০ প্রতিষ্ঠান অংশ নিয়েছে। প্রতিদিন বেলা ১১টা থেকে রাত ৭টা পর্যন্ত প্রদর্শনী সবার জন্য উন্মুক্ত থাকবে।উদ্বোধনী অনুষ্ঠানে প্রতিযোগিতামূলক বাজারে টিকে থাকতে পোশাক খাতের বিভিন্ন সরঞ্জাম ও মোড়কীকরণ পণ্য রপ্তানিতে নগদ সহায়তা দিতে সরকারের প্রতি দাবি জানান বিজিএপিএমইএর সভাপতি আবদুল কাদের খান। এই দাবির বিষয়ে বাণিজ্যমন্ত্রী তোফায়েল আহমেদ বলেন, রপ্তানি উন্নয়ন ব্যুরো থেকে সরঞ্জাম রপ্তানির সব তথ্য সংগ্রহ করে নগদ সহায়তা দেওয়ার বিষয়ে বাণিজ্য মন্ত্রণালয় থেকে অর্থ মন্ত্রণালয়ে সুপারিশ পাঠানো হবে। তবে তিনি বলেন, ব্যবসায়ীদের এমনভাবে প্রস্তুতি নিতে হবে যাতে কোনো ধরনের সুবিধা ছাড়াই তাঁরা প্রতিযোগিতামূলক বাজারে টিকে থাকতে পারেন।
