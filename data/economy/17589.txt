

• ফ্রান্সে পুজোঁ ব্রান্ডের যাত্রা শুরু হয় ১৮১০ সালে। • ঢাকায় এ গাড়ি এনেছে ১৮৩৪ সালে ব্যবসা শুরু করা আনোয়ার গ্রুপ। • আপাতত পুজোঁ ব্র্যান্ডের ৫টি মডেল মিলবে ঢাকায়।

ফ্রান্সের পিএসএ গ্রুপের পুজোঁ ব্র্যান্ডের মোটরগাড়ি এখন থেকে ঢাকায় পাওয়া যাবে। এই গাড়ি বাজারজাত করছে স্থানীয় আনোয়ার গ্রুপের প্রতিষ্ঠান এজি মোটরস। রাজধানীর তেজগাঁও লিংক রোডে গতকাল বৃহস্পতিবার এ গাড়ির বিক্রয়কেন্দ্র উদ্বোধন করেন ফরাসি রাষ্ট্রদূত ম্যারি আনিক বুখডা।
ফ্রান্সে পুজোঁ ব্রান্ডের যাত্রা শুরু হয় ১৮১০ সালে, আর ঢাকায় এ গাড়ি এনেছে ১৮৩৪ সালে ব্যবসা শুরু করা আনোয়ার গ্রুপ। অনুষ্ঠানে জানানো হয়, আপাতত পুজোঁ ব্র্যান্ডের ৫টি মডেল মিলবে ঢাকায়।
প্রতিষ্ঠানটির কর্মকর্তারা জানান, বাংলাদেশের বাজার পুজোঁ ২০০৮ মডেলের গাড়ি ৪৫ লাখ টাকা, ৩০৮ মডেল ৫০ লাখ টাকা, ৫০৮ মডেল ৫৫ লাখ টাকা, ৩০০৮ মডেল ৬০ লাখ টাকা ও ৫০০৮ মডেল ৭৫ লাখ টাকায় বিক্রি হচ্ছে।
অনুষ্ঠানে এজি মোটরসের ব্যবস্থাপনা পরিচালক হোসেন খালেদ বলেন, বাংলাদেশে গাড়ির বাজার এখন আর ছোট নয়। দেশে গাড়ির বাজার বড় হয়ে উঠছে, ব্র্যান্ডের গাড়ির চাহিদা বাড়ছে।
তাহলে দেশে কেন গাড়ি তৈরি হচ্ছে না, নিজেই এমন প্রশ্ন তুলে হোসেন খালেদ বলেন, ‘এটা দীর্ঘ প্রক্রিয়া, আমরা সরকারের সঙ্গে এ নিয়ে আলোচনা চালিয়ে যাচ্ছি। এ জন্য বড় ধরনের বিনিয়োগ প্রয়োজন। আমরা ইতিমধ্যে গাড়ি সংযোজন কারখানার জন্য অনুমোদন পেয়েছি।’
ফরাসি রাষ্ট্রদূত ম্যারি আনিক বুখডা বলেন, পুজোঁ অনেক পুরোনো একটি ব্র্যান্ড, যা বিশ্বের বিভিন্ন দেশে বেশ জনপ্রিয়। বাংলাদেশে এ গাড়ি বাজারজাত করায় এজি মোটরসকে ধন্যবাদ জানান তিনি।
অনুষ্ঠানে আনোয়ার গ্রুপের ব্যবস্থাপনা পরিচালক মনোয়ার হোসেনসহ অন্য কর্মকর্তারা উপস্থিত ছিলেন।
বিশ্বের ১৬০টি দেশে পুজোঁ ব্র্যান্ডের গাড়ির ১০ হাজার বিক্রয়কেন্দ্র রয়েছে। ২০১৫ সালে পুজোঁর ১৭ লাখ ১০ হাজার গাড়ি বিক্রয় হয়েছে।
