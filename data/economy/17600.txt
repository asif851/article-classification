
সরকার গঠিত শ্রমিক কল্যাণ তহবিলে ১ জুলাই থেকে অর্থ জমা হবে। এ জন্য প্রতিটি পোশাক রপ্তানি আদেশের বিপরীতে দশমিক শূন্য ৩ শতাংশ অর্থ কেটে রাখা হবে।শতভাগ রপ্তানিমুখী শিল্প খাত হিসেবে তৈরি পোশাকশিল্পের জন্য গঠিত কেন্দ্রীয় তহবিল পরিচালনা বোর্ডের প্রথম সভায় গতকাল রোববার এই সিদ্ধান্ত হয়। রাজধানীর সচিবালয়ে অনুষ্ঠিত এই বৈঠকে সভাপতিত্ব করেন শ্রম ও কর্মসংস্থান প্রতিমন্ত্রী মুজিবুল হক।শ্রম মন্ত্রণালয়ের পাঠানো এক সংবাদ বিজ্ঞপ্তিতে বিষয়টি জানানো হয়। এতে বলা হয়, তহবিলের অর্থ দুটি ব্যাংক হিসাবে থাকবে। এর মধ্যে ৫০ শতাংশ অর্থ সুবিধাভোগী কল্যাণ ও বাকিটা আপত্কালীন হিসাবে জমা হবে। দুর্ঘটনাজনিত কারণে মৃত্যু বা স্থায়ী অক্ষমতা বা অঙ্গহানি হলে শ্রমিকেরা তহবিল থেকে সর্বোচ্চ তিন লাখ টাকা পর্যন্ত অনুদান পাবেন। চাকরিরত অবস্থায় অসুস্থতাজনিত স্থায়ী অক্ষমতার কারণে সর্বোচ্চ দুই লাখ টাকা অনুদান দেওয়া হবে। এ ছাড়া শ্রমিকদের দীর্ঘমেয়াদি অসুস্থতা, মেধাবী সন্তানদের বৃত্তি ও সামাজিক নিরাপত্তামূলক সুবিধা হিসেবে বিশেষায়িত হাসপাতাল স্থাপনে অর্থ ব্যয় করা হবে। সভায় শ্রমসচিব মিকাইল শিপার, যুগ্ম সচিব ম আ কাশেম মাসুদ, বিজিএমইএর সভাপতি সিদ্দিকুর রহমান, সহসভাপতি মোহাম্মদ নাছির ও মাহামুদ হাসান খান, শ্রমিকনেতা শুক্কুর মাহামুদ ও নাজমা আক্তার, কেন্দ্রীয় তহবিল পরিচালনা বোর্ডের সদস্যসচিব আমিনুল ইসলাম প্রমুখ উপস্থিত ছিলেন।
