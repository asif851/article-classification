
বাংলাদেশ ব্যাংকের ডেপুটি গভর্নর (ডিজি) নিয়োগের জন্য বাছাই (সার্চ) কমিটি গঠন করেছে সরকার। এ কমিটি আগ্রহী যোগ্য প্রার্থী বাছাই করে সরকারের কাছে নিয়োগের জন্য সুপারিশ করবে। সেই সুপারিশের ভিত্তিতে সরকার ডেপুটি গভর্নর নিয়োগ দেবে। আগের মতোই পল্লী কর্ম–সহায়ক ফাউন্ডেশনের (পিকেএসএফ) চেয়ারম্যান কাজী খলীকুজ্জমান আহমদকে প্রধান করে এ কমিটি গঠন করেছে অর্থ মন্ত্রণালয়।
কমিটির অন্য সদস্যরা হলেন গভর্নর ফজলে কবির, অগ্রণী ব্যাংকের চেয়ারম্যান জায়েদ বখ্ত এবং বাংলাদেশ উন্নয়ন গবেষণা প্রতিষ্ঠানের (বিআইডিএস) মহাপরিচালক কে এ এস মুরশিদ। এ ছাড়া সদস্যসচিব করা হয়েছে অর্থ মন্ত্রণালয়ের এক কর্মকর্তাকে।
কাজী খলীকুজ্জমান আহমদ গতকাল প্রথম আলোকে বলেন, ‘আমরা ১ জানুয়ারি থেকেই কাজ শুরু করব। আগের মতোই আবেদন আহ্বান করে সাক্ষাৎকারের পর সুপারিশ করা হবে। অল্প সময়ের মধ্যেই এ প্রক্রিয়া শেষ করা হবে।’
জানা গেছে, কেন্দ্রীয় ব্যাংকে ডেপুটি গভর্নরের চারটি পদ থাকলেও কর্মরত আছেন তিনজন। এর মধ্যে ডেপুটি গভর্নর এস কে সুর চৌধুরীর মেয়াদ আগামী বছরের ৩১ জানুয়ারি শেষ হচ্ছে। তবে তাঁর মেয়াদ বাড়ানোর বিষয়ে উচ্চপর্যায়ে আলোচনা চলছে। এ ছাড়া অপর ডেপুটি গভর্নর আবু হেনা মোহা. রাজী হাসানের মেয়াদও শেষ হবে ২০১৮ সালের ১০ সেপ্টেম্বর।
গত বছরের ফেব্রুয়ারিতে রিজার্ভ চুরির ঘটনায় বাংলাদেশ ব্যাংকের গভর্নর আতিউর রহমান পদত্যাগ করেন। একই ঘটনায় সরকার বাংলাদেশ ব্যাংকের দুই ডিজি আবুল কাসেম ও নাজনীন সুলতানাকে সরিয়ে দেয়। ওই বছরের ১৬ মার্চ বাংলাদেশ ব্যাংকের ডেপুটি গভর্নর নিয়োগের জন্য কাজী খলীকুজ্জমান আহমদকে প্রধান করে সার্চ কমিটি করে সরকার। ওই কমিটি ২১ জন প্রার্থীর সাক্ষাৎকার নিয়ে তিনজনের নাম চূড়ান্ত করে। কিন্তু দুজনের বিরুদ্ধে দুর্নীতির অভিযোগ ওঠায় কাউকে নিয়োগ দেওয়া হয়নি। পুরো প্রক্রিয়াটি নতুন করে শুরু করে সার্চ কমিটি। এ প্রক্রিয়ায় ২০১৬ সালের ৪ ডিসেম্বর ডেপুটি গভর্নর হিসেবে নিয়োগ পান কেন্দ্রীয় ব্যাংকের নির্বাহী পরিচালক এস এম মনিরুজ্জামান। 
