
২০১৫-১৬ অর্থবছরে ৭ শতাংশ মোট দেশজ উৎপাদন (জিডিপি) প্রবৃদ্ধি অর্জনের লক্ষ্য অসম্ভব নয়, তবে চ্যালেঞ্জিং। প্রবৃদ্ধি অর্জনের বিষয়টি নির্ভর করছে বিনিয়োগ, রাজনৈতিক স্থিতিশীলতা, প্রাতিষ্ঠানিক বিভিন্ন সংস্কার কার্যক্রমের ওপর। আগামী অর্থবছরের বাজেটকে ঘিরে এমন অভিমতই তুলে ধরেছেন আন্তর্জাতিক দাতা সংস্থা বিশ্বব্যাংক।
আজ সোমবার সকালে সংস্থাটির ঢাকা কার্যালয়ে আয়োজিত এক সংবাদ সম্মেলনে এ মত তুলে ধরা হয়। এতে বাজেটের বিভিন্ন দিক নিয়ে বিশ্বব্যাংকের পর্যালোচনা তুলে ধরেন সংস্থাটির ঢাকা কার্যালয়ের প্রধান অর্থনীতিবিদ জাহিদ হোসেন।
গত ৪ জুন জাতীয় সংসদে অর্থমন্ত্রী আবুল মাল আবদুল মুহিত ২০১৫-১৬ অর্থবছরের জন্য ২ লাখ ৯৫ হাজার ১০০ কোটি টাকার বাজেট ঘোষণা করেন। তাতে প্রবৃদ্ধির লক্ষ্য নির্ধারণ করা হয়েছে ৭ শতাংশ।
বিশ্বব্যাংক বলছে, আগামী অর্থবছরে ৭ শতাংশ প্রবৃদ্ধি অর্জন করতে হলে বিনিয়োগ কমপক্ষে দুই থেকে আড়াই শতাংশ বাড়াতে হবে। বর্তমানে বিনিয়োগের হার জিডিপির ২৯ শতাংশ। রাজনৈতিক স্থিতিশীলতার ধারাবাহিকতা বজায় রাখতে হবে। সে সঙ্গে বাজেটে যেসব সংস্কারের কথা বলা হয়েছে সেগুলোরও সফল বাস্তবায়ন ঘটাতে হবে। আর এসব কিছু ঠিকঠাক থাকলে সাত শতাংশ প্রবৃদ্ধি অর্জনকে অসম্ভব বলে মনে করে না বিশ্বব্যাংক।
তবে আগামী অর্থবছরে রাজস্ব আদায় ও বার্ষিক উন্নয়ন কর্মসূচির বা এডিপির যে লক্ষ্যমাত্রা নির্ধারণ করা হয়েছে তা বাস্তবায়িত হবে কি না, এ নিয়ে শঙ্কা রয়েছে বিশ্বব্যাংকের। সংস্থাটি বলছে, এডিপির পুরোপুরি বাস্তবায়ন না হলে তাতে অর্থনীতির বড় ধরনের কোনো ক্ষতি হবে তা নয়। এ ক্ষেত্রে বড় প্রশ্ন- অর্থ কোথায় খরচ করা হচ্ছে, সেটি।
বিশ্বব্যাংকের মতে, রাজস্ব আদায়ের লক্ষ্যমাত্রা পূরণের বিষয়টি নির্ভর করছে রাজস্ব নীতি ও কর প্রশাসনের দক্ষতার ওপর। তবে রাজস্ব আদায় বাড়ানোর অনেক সুযোগ রয়েছে। কারণ অর্থনীতির আকার যে হারে বেড়েছে এখনো রাজস্ব প্রবৃদ্ধি সে হারে বাড়েনি।
আন্তর্জাতিক মানদণ্ডে ঘোষিত বাজেটকে ‘বড় বাজেট’ বলে মনে করে না বিশ্বব্যাংক। বরং এটিকে ‘গতানুগতিক’ বাজেট হিসেবে আখ্যায়িত করেছে দুর্নীতির অভিযোগে পদ্মা সেতু নির্মাণের অর্থায়ন থেকে সরে আসা বিশ্বের অন্যতম বৃহৎ এ দাতা সংস্থাটি।
