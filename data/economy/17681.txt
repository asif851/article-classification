
মোবাইল অপারেটর এয়ারটেল বাংলাদেশের গ্রাহকসংখ্যা এক কোটি ছাড়িয়েছে। আজ শনিবার এক সংবাদ বিজ্ঞপ্তিতে এ তথ্য জানিয়েছে মোবাইল অপারেটরটি।
ওয়ারিদ টেলিকমকে কিনে নিয়ে ২০১০ সালে বাংলাদেশে যাত্রা এয়ারটেলের। ব্যবসা শুরুর পাঁচ বছরের মাথায় এক কোটি গ্রাহকের মাইলফলক অর্জন করল অপারেটরটি।
এয়ারটেলের ব্যবস্থাপনা পরিচালক (এমডি) ও প্রধান নির্বাহী কর্মকর্তা (সিইও) প্রশান্ত দাস শর্মা বলেন, যেকোনো টেলিযোগাযোগ কোম্পানির জন্যই এক কোটি গ্রাহকের মাইলফলক বহুল আকাঙ্ক্ষিত বিষয়। এটি এয়ারটেলের প্রতি গ্রাহকদের আস্থা ও বিশ্বস্ততার প্রকাশ। এ জন্য সব গ্রাহক, সরকারি সংস্থা ও অন্যান্য অংশীদারদের ধন্যবাদ জানাই।
বাংলাদেশ টেলিযোগাযোগ নিয়ন্ত্রণ কমিশনের সর্বশেষ পরিসংখ্যান অনুযায়ী, সেপ্টেম্বর পর্যন্ত এয়ারটেলের গ্রাহকসংখ্যা ছিল ৯৭ লাখ ১৭ হাজার। চলতি বছরের সেপ্টেম্বরে আরেক মোবাইল অপারেটর রবি আজিয়াটার সঙ্গে একীভূত (মার্জার) হতে বিটিআরসিতে আবেদন জমা দিয়েছে এয়ারটেল বাংলাদেশ। অপারেটর দুটি এক হলে নম্বর ব্যবহারের ক্ষেত্রে ০১৬ কোডটি তিন বছর পর্যন্ত চালু থাকবে। অর্থাৎ একীভূত হওয়ার দিন থেকে তিন বছর পর্যন্ত এয়ারটেলের বর্তমান গ্রাহকেরা ০১৬ কোডযুক্ত বর্তমান নম্বরটিই ব্যবহার করতে পারবেন।
অপারেটর দুটি এক হলে ৩ কোটি ৮৩ লাখ গ্রাহক নিয়ে এটিই হবে বাংলাদেশের দ্বিতীয় বৃহত্তম মোবাইল অপারেটর। বর্তমানে ৫ কোটি ৫৫ লাখ গ্রাহক নিয়ে শীর্ষে রয়েছে গ্রামীণফোন। আর ৩ কোটি ২৬ লাখ গ্রাহক নিয়ে দ্বিতীয় স্থানে আছে বাংলালিংক।
