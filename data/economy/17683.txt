
বাংলাদেশের বৈদেশিক মুদ্রার মজুত এবার ২৬ বিলিয়ন বা দুই হাজার ৬০০ কোটি মার্কিন ডলার ছাড়িয়েছে। আজ সোমবার কেন্দ্রীয় ব্যাংকের এক সংবাদ বিজ্ঞপ্তিতে এ তথ্য জানানো হয়েছে। বাংলাদেশ ব্যাংকের তথ্য অনুযায়ী, আজ দিন শেষে এ মজুতের পরিমাণ দাঁড়িয়েছে ২৬ দশমিক ০৩ বিলিয়ন ডলার, যা এ যাবৎ​কালের মধ্যে সর্বোচ্চ।এর আগে গত ২৫ জুন বৈদেশিক মুদ্রার মজুত ২৫ বিলিয়ন বা আড়াই হাজার কোটি ডলারের মাইলফলক ছাড়িয়েছিল। এ ছাড়া এক বছর আগে ২০১৪ সালের এদিনে এ মজুতের পরিমাণ ছিল প্রায় ২২ বিলিয়ন ডলার। সেই হিসাবে এক বছরের ব্যবধানে বৈদেশিক মুদ্রার মজুত প্রায় ১৮ শতাংশ বেড়েছে।
আন্তর্জাতিক মানদণ্ড অনুযায়ী, একটি দেশে অন্তত তিন মাসের আমদানি ব্যয় মেটানোর মতো বৈদেশিক মুদ্রার মজুত থাকতে হয়। বাংলাদেশ ব্যাংক বলছে, বর্তমানে যে মজুত, তা দিয়ে সাত মাসেরও বেশি সময়ের আমদানি ব্যয় মেটানো সম্ভব।
বাংলাদেশ ব্যাংক বলছে, দেশে খাদ্য উৎ​পাদন বাড়ায় খাদ্য আমদানি কমেছে। এ ছাড়া আন্তর্জ​াতিক বাজারে জ্বালানিসহ খাদ্যপণ্যের দাম কমে যাওয়ায় আমদানি ব্যয়ও কমে গেছে। পাশাপাশি ডলারের বিপরীতে টাকার বিনিময় মূল্যের স্থিতিশীলতা, রপ্তানি আয় ও প্রবাসী-আয় বৃদ্ধি পাওয়া বৈদেশিক মুদ্রার মজুত বাড়াতে সহায়তা করেছে।
