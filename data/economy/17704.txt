
চলতি বছরের তৃতীয় প্রান্তিকে (জুলাই-সেপ্টেম্বর) গ্রাহক ও আয় দুটোই বেড়েছে মোবাইল ফোন অপারেটর গ্রামীণফোনের। এ তিন মাসে অপারেটরটি আয় করেছে ২ হাজার ৬৫০ কোটি টাকা, যা আগের প্রান্তিকে (এপ্রিল-জুন) ছিল ২ হাজার ৬৩০ কোটি টাকা। একই সময়ে অপারেটরটির গ্রাহকসংখ্যা ১৯ লাখ বেড়ে সাড়ে ৫ কোটি হয়েছে।তৃতীয় প্রান্তিকের আর্থিক ফলাফল প্রকাশ উপলক্ষে আয়োজিত সংবাদ সম্মেলনে এ সব তথ্য জানিয়েছে গ্রামীণফোন। রাজধানীর একটি হোটেলে আজ সোমবার এ সংবাদ সম্মেলনের আয়োজন করা হয়। এতে উপস্থিত ছিলেন গ্রামীণফোনের প্রধান নির্বাহী কর্মকর্তা (সিইও) রাজীব শেঠি, প্রধান আর্থিক কর্মকর্তা (সিএফও) দিলীপ পালসহ ঊর্ধ্বতন কর্মকর্তারা।সংবাদ সম্মেলনে বলা হয়, তৃতীয় প্রান্তিকে গ্রামীণফোন কর পরবর্তী মুনাফা করেছে ৪১৪ কোটি টাকা। গ্রামীণফোন ৪২ দশমিক ১ শতাংশ বাজার দখলে রেখেছে। টুজি ও থ্রিজি মিলিয়ে অপারেটরটির ইন্টারনেট ব্যবহারকারীর সংখ্যা ১ কোটি ৫২ লাখ।এ বছরের সেপ্টেম্বর পর্যন্ত গ্রামীণফোন নেটওয়ার্কসহ অবকাঠামো উন্নয়নে বিনিয়োগ করেছে ১ হাজার ৪৭০ কোটি টাকা। এ সময়ে কর, মূল্য সংযোজন কর, শুল্ক ও লাইসেন্স ফি হিসেবে সরকারি কোষাগারে অপারেটরটি জমা দিয়েছে ৩ হাজার ৮৮০ কোটি টাকা, যা তাদের মোট আয়ের ৪৯ দশমিক ৮ শতাংশ । প্রথম নয় মাসে অপারেটরটির শেয়ারপ্রতি আয় (ইপিএস) দাঁড়িয়েছে ১০ টাকা ৮৩ পয়সা।
