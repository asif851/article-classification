
খাদ্যপণ্যের দাম বেড়ে যাওয়ার প্রভাবে ভারতে জুলাই মাসে মূল্যস্ফীতির হারে বড় ধরনের উল্লম্ফন হয়েছে। পাইকারি মূল্য সূচকের (ডব্লিউপিআই) ভিত্তিতে নির্ণীত এই মূল্যস্ফীতির হার দাঁড়িয়েছে ৫ দশমিক ৭৯ শতাংশে, যা গত চার মাসের মধ্যে সর্বোচ্চ। জুন মাসে এই হার ছিল ৪ দশমিক ৮৬ শতাংশ।সাম্প্রতিক সময়ে ডলারের বিপরীতে রুপির বড় ধরনের দরপতনে ভারতে পণ্য আমদানি ব্যয়বহুল হয়ে পড়েছে। বিশেষ করে জ্বালানি তেল ও খাদ্যপণ্য আমদানিতে। এর প্রভাবে মূল্যস্ফীতি ঊর্ধ্বমুখী হয়েছে বলে বিশ্লেষকেরা মন্তব্য করেছেন।জুন মাসেই খাদ্যের মূল্যস্ফীতির হার ছিল ৯ দশমিক ৭৪ শতাংশ, যা জুলাই মাসে ১১ দশমিক ৯১ শতাংশে উন্নীত হয়েছে। সরকারি পরিসংখ্যান অনুসারে, জুলাই মাসে সবজির মূল্যস্ফীতি হয়েছে ৪৫ দশমিক ৫৯ শতাংশ, যেখানে জুন মাসে এই হার ছিল ১৬ দশমিক ৪২ শতাংশ। তবে এক মাসের ব্যবধানে সবচেয়ে বেশি উল্লম্ফন ঘটেছে পেঁয়াজের দামের। জুন মাসে পেঁয়াজের মূল্যস্ফীতি ১১৪ শতাংশ হওয়ার পর জুলাই মাসে তা বেড়ে প্রায় ১৪৫ শতাংশে উন্নীত হয়েছে। খাদ্যে মূল্যস্ফীতি, বিশেষত পেঁয়াজের দর ভারত সরকারের জন্য রাজনৈতিকভাবে অত্যন্ত স্পর্শকাতর। সূত্র: এএফপি
