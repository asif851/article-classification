
সরকারি বিনিয়োগের ক্ষেত্রে বরাবরের মতো প্রবৃদ্ধি সহায়ক খাতসমূহ অগ্রাধিকার পাবে বলে বাজেট বক্তৃতায় উল্লেখ করেছেন অর্থমন্ত্রী আবুল মাল আবদুল মুহিত। তিনি বলেছেন, সরকারি বিনিয়োগে ভৌত ও সামাজিক অবকাঠামো খাত যেমন বিদ্যুৎ, জ্বালানি, পরিবহন, যোগাযোগ, বন্দর উন্নয়ন, শিক্ষা, স্বাস্থ্য ও আইসিটি খাতে অধিকতর সম্পদ সঞ্চালন করা হবে। আজ বৃহস্পতিবার জাতীয় সংসদের বাজেট বক্তৃতার ষষ্ঠ অধ্যায়ের উচ্চ প্রবৃদ্ধির পথ রচনা অংশে মুহিত এ ঘোষণা দেন।২০২১ সাল নাগাদ বিদ্যুৎ উৎপাদন সক্ষমতা ২৪ হাজার মেগাওয়াটে উন্নীত করার লক্ষ্যমাত্রার কথা জানিয়ে মুহিত বলেন, ‘এ লক্ষ্যে কয়লাভিত্তিক বিদ্যুৎ কেন্দ্র স্থাপন, পুরোনো কেন্দ্রগুলোর সংস্কার, বিদ্যুৎ সঞ্চালন ও বিতরণ ব্যবস্থার উন্নয়ন, পর্যায়ক্রমে প্রি-পেইড মিটার স্থাপন, উপ-আঞ্চলিক সহযোগিতার আওতায় বিদ্যুৎ আমদানি, জ্বালানি উৎস বহুমুখীকরণ ও নবায়নযোগ্য জ্বালানি হতে বিদ্যুৎ উৎপাদন বৃদ্ধির কার্যক্রম অব্যাহত রাখব।’ তিনি বলেন, পরিবহন খাতে গুরুত্বপূর্ণ মহাসড়কসমূহকে চার লেনে উন্নীতকরণের চলমান কাজ দ্রুততার সঙ্গে সম্পন্ন করব। ঢাকা-চট্টগ্রাম ও ঢাকা-ময়মনসিংহ চারলেন রাস্তা অবশ্যই আগামী অর্থবছরে সম্পন্ন হবে। এ ছাড়া প্রক্রিয়াধীন আইন/বিধি মালাসমূহ শীঘ্রই চূড়ান্ত করার আশা রাখি। পরিবহন খাতে এডিপিভুক্ত ১৩৩টি প্রকল্পের মধ্যে ২০১৫-১৬ অর্থবছরেই ৩৯টির কাজ শেষ হবে বলে আশা করেন অর্থমন্ত্রী।
