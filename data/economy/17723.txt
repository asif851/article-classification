
দেশের প্রধান শেয়ারবাজার ঢাকা স্টক এক্সচেঞ্জে (ডিএসই) লেনদেন আবারও ৫০০ কোটির ঘরে নেমে এসেছে। সপ্তাহের প্রথম কার্যদিবসে গতকাল রোববার ডিএসইতে লেনদেনের পরিমাণ ছিল প্রায় ৫১৩ কোটি টাকা।অন্য শেয়ারবাজার চট্টগ্রাম স্টক এক্সচেঞ্জের (সিএসই) লেনদেন ৫০ কোটি থেকে কমে গতকাল দিন শেষে নেমে এসেছে ৩৮ কোটিতে। লেনদেন কমার পাশাপাশি দুই বাজারে সপ্তাহের প্রথম কার্যদিবসে সূচকও কমেছে।বাজার-সংশ্লিষ্ট ব্যক্তি ও প্রতিষ্ঠানের কর্মকর্তাদের মতে, গতকালের বাজারে বিনিয়োগকারীদের মধ্যে মুনাফা তুলে নেওয়ার প্রবণতা বেশি ছিল। এ কারণে ক্রয়াদেশের চেয়ে বিক্রয়াদেশ ছিল বেশি। ফলে সূচক কমেছে।মার্চেন্ট ব্যাংক আইডিএলসি ইনভেস্টমেন্টসের পর্যালোচনা প্রতিবেদন অনুযায়ী, গত কয়েক দিনে নির্দিষ্ট কিছু কোম্পানির শেয়ারের দাম বেড়েছে। সেসব শেয়ার বিক্রি করেই মূলত মুনাফা তুলে নিয়েছেন বিনিয়োগকারীরা।গত কয়েক দিনের বাজার পরিস্থিতি পর্যালোচনা করে দেখা গেছে, শেয়ারবাজারে তালিকাভুক্ত কম মূলধনী কিছু কোম্পানির শেয়ারের দাম বেশ বেড়েছে। নতুন তালিকাভুক্ত ইনফরমেশন টেকনোলজি কনসালট্যান্টসের (আইটিসি) ১০ টাকার প্রতিটি শেয়ারের বাজারমূল্য মাত্র ছয় কার্যদিবসে ৭০ টাকা ছাড়িয়েছে।ডিএসইর ওয়েবসাইটের তথ্য অনুযায়ী, ১০ জানুয়ারি থেকে শেয়ারবাজারে আইটিসি কোম্পানির শেয়ার লেনদেন শুরু হয়। প্রথম দিনেই এটির প্রতিটি শেয়ারের দাম ওঠে প্রায় ৪৮ টাকায়। এরপর থেকে পরবর্তী কার্যদিবসগুলোতেও কোম্পানিটির শেয়ারের দাম একটানা বেড়েছে।প্রাথমিক গণপ্রস্তাব বা আইপিওতে কোম্পানিটির প্রতিটি শেয়ার ১০ টাকা অভিহিত মূল্য বা ফেসভ্যালুতে বিক্রি করা হয়। আর বাজারে আসার পর ছয় কার্যদিবসে সাত গুণ বেড়েছে প্রতিটি শেয়ারের দাম। গতকালও কোম্পানিটির প্রতিটি শেয়ারের দাম ৬ টাকা ৪০ পয়সা বা প্রায় ১০ শতাংশ বেড়ে দাঁড়িয়েছে প্রায় ৭১ টাকায়।
