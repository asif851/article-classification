
বাংলাদেশ ব্যাংকের গভর্নর ফজলে কবির বলেছেন, ২০১০ সাল থেকে শেয়ারবাজারে বিরাজমান মন্দা থেকে বেড়িয়ে আসার প্রক্রিয়াটি যাতে নিয়ন্ত্রণ কর্তৃপক্ষের সুদৃঢ় নিয়ন্ত্রণে থাকে এ বিষয়ে কার্যকর নজরদারি অতীব গুরুত্বপূর্ণ। তা না হলে অতীতের মতো এবারও ক্ষুদ্র বিনিয়োগকারীদের ক্ষতিগ্রস্ত হওয়ার আশঙ্কা থাকবে।আজ রোববার সকালে চলতি অর্থবছরের (২০১৬-১৭) শেষার্ধের (জানুয়ারি-জুন) মুদ্রানীতি ঘোষণা করে বাংলাদেশ ব্যাংকের গভর্নর ফজলে কবির এসব কথা বলেন।ঘোষিত মুদ্রানীতিতে জানুয়ারি থেকে জুন পর্যন্ত সময়ে বেসরকারি খাতে মুদ্রার জোগান আগের মতোই সাড়ে ১৬ শতাংশে রাখা হয়েছে। এ ছাড়া জিডিপি প্রবৃদ্ধি লক্ষ্য মাত্রা ৭ দশমিক ২ শতাংশ অর্জনের ব্যাপারে দৃঢ় সংকল্প ব্যক্ত করা হয়েছে।চলতি অর্থবছরের প্রথমার্ধের মুদ্রানীতিতে বেসরকারি খাতের ঋণের লক্ষ্যমাত্রা ১৬ দশমিক ৬ শতাংশ এবং দ্বিতীয়ার্ধের জন্য সাড়ে ১৬ শতাংশ ধরা হয়। এ ছাড়া চলতি অর্থবছরের বাজেটে মোট দেশজ উৎপাদনের (জিডিপি) প্রবৃদ্ধির হার ৭ দশমিক ২ শতাংশ ধরা হয়েছে।আজকের মুদ্রানীতি ঘোষণায় গভর্নর জানান, ব্যাংকগুলোর শেয়ারবাজারে যে বিনিয়োগ রয়েছে তা আইনের মধ্যে রাখার জন্য নজরদারি জোরদার করা হয়েছে। পাশাপাশি ব্যাংক ও আর্থিক প্রতিষ্ঠান থেকে দেওয়া ঋণ গ্রাহকেরা যাতে সঠিকভাবে ব্যবহার করেন সে বিষয়ে নজরদারিও জোরদার করা হয়েছে বলে জানান তিনি।
গভর্নর বলেন, অস্বাভাবিক মুনাফার আশায় কেউ যাতে ঋণের অর্থ শেয়ারবাজারে ব্যবহার করতে না পারেন সে বিষয়েও জোর দেওয়া হয়েছে।
মুদ্রানীতি ঘোষণায় বাংলাদেশ ব্যাংকের ডেপুটি গভর্নর এস কে সুর চৌধুরী, এস এম মনিরুজ্জামান, অর্থনৈতিক উপদেষ্টা মো. আখতারুজ্জামান উপস্থিত ছিলেন।
গেল বছরের ২০ মার্চ দায়িত্ব নেওয়ার পর গভর্নর ফজলে কবির দ্বিতীয়বারের মতো মুদ্রানীতি ঘোষণা করলেন আজ।
