
বাংলাদেশ ইনস্টিটিউট অব ব্যাংক ম্যানেজমেন্টের (বিআইবিএম) উদ্যোগে কাল শনিবার থেকে দুই দিনব্যাপী বার্ষিক ব্যাংকিং সম্মেলন অনুষ্ঠিত হবে। বাংলাদেশ ব্যাংকের গভর্নর আতিউর রহমান ঢাকায় মিরপুরে বিআইবিএম মিলনায়তনে প্রধান অতিথি হিসেবে সম্মেলনের উদ্বোধন করবেন। সম্মেলনে দেশের বিভিন্ন ব্যাংকের ঊর্ধ্বতন কর্মকর্তা, বিশিষ্ট অর্থনীতিবিদ, ব্যাংকার, গবেষকসহ বিশিষ্ট ব্যক্তিরা যোগ দেবেন। বাংলাদেশ ব্যাংকের সংবাদ বিজ্ঞপ্তিতে গতকাল বৃহস্পতিবার এ কথা বলা হয়। এদিকে বাংলাদেশ ব্যাংক টাকা জাদুঘরের প্রতিষ্ঠাবার্ষিকী উপলক্ষে বর্ষপূতি অনুষ্ঠানের আয়োজন করা হয়েছে। আগামীকাল বেলা তিনটায় মিরপুরে বাংলাদেশ ব্যাংক প্রশিক্ষণ একাডেমিতে আয়োজিত অনুষ্ঠানে সভাপতিত্ব করবেন গভর্নর আতিউর রহমান। অনুষ্ঠানে সম্মানিত অতিথি হিসেবে উপস্থিত থাকবেন বিশিষ্ট চিত্রশিল্পী হাশেম খান, ইতিহাসবিদ অধ্যাপক মুনতাসীর মামুন, স্থপতি ও কবি রবিউল হুসাইন এবং গবেষক ও প্রাবন্ধিক সিদ্দিক মাহমুদুর রহমান। মূল প্রবন্ধ পাঠ করবেন জাহাঙ্গীরনগর বিশ্ববিদ্যালয়ের প্রত্নতত্ত্ব বিভাগের অধ্যাপক সুফি মোস্তাফিজুর রহমান।বাসস
