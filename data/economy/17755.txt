
পণ্যের বিনিময়মূল্য পরিশোধে দিনে দিনে জনপ্রিয় হয়ে উঠছে ইলেকট্রনিক বা ই-পেমেন্ট ব্যবস্থা। নগদ টাকা বহন করার ঝামেলা ও ঝুঁকি থেকে রেহাই পেতে অনেকেই এখন ডেবিট বা ক্রেডিট কার্ড ব্যবহার করেন। উত্তর আমেরিকা ও ইউরোপের মতো উন্নত বিশ্বের পাশাপাশি উন্নয়নশীল বিশ্বের দেশগুলোতেও এই ব্যবস্থা জনপ্রিয় হয়ে উঠছে।ফ্রান্সভিত্তিক বহুজাতিক পরামর্শক প্রতিষ্ঠান ক্যাপজেমিনি ও রয়েল ব্যাংক অব স্কটল্যান্ডের সম্প্রতি মূল্য পরিশোধবিষয়ক এক বৈশ্বিক প্রতিবেদনে এ তথ্য উঠে এসেছে। এই প্রতিবেদন বলছে, ২০১৩ সালে কার্ডের মাধ্যমে মূল্য পরিশোধ করার ক্ষেত্রে প্রবৃদ্ধি হয়েছে ২০ শতাংশের বেশি, যেখানে নগদ অর্থের মাধ্যমে এই প্রবৃদ্ধির পরিমাণ মাত্র সাড়ে ৫ শতাংশ।প্রতিবেদনে বলা হচ্ছে, ই-পেমেন্ট মাধ্যম ব্যবহার করে মূল্য পরিশোধে আগামী পাঁচ বছরের মধ্যে শীর্ষস্থানটি দখল করবে চীন। আর্থিক পরিমাণের ভিত্তিতে এই মাধ্যম ব্যবহারের ক্ষেত্রে বর্তমানে শীর্ষ অবস্থানে আছে উত্তর আমেরিকা ও ইউরোপের দেশগুলো।এই প্রতিবেদনে আরও বলা হয়েছে, ২০১২ সালে ই-পেমেন্ট ব্যবহারের যে প্রবৃদ্ধি হয়েছে, তার অর্ধেকের বেশি হয়েছে উন্নশীল বিশ্বের দেশগুলোতে। তবে আর্থিক পরিমাণের দিক দিয়ে তা বিশ্বের মোট লেনদেনের মাত্র ২৫ শতাংশ।বিশ্বব্যাপী ই-পেমেন্ট ব্যবহার করে মূল্য পরিশোধে ২০১১ সালে প্রবৃদ্ধি ছিল ৮ দশমিক ৬ শতাংশ। ২০১২ সালে এই প্রবৃদ্ধি কমে দাঁড়ায় ৭ দশমিক ৭ শতাংশে। এ সময় ইউরোপ ও উত্তর আমেরিকা অঞ্চলের প্রবৃদ্ধি কম হওয়ায় বৈশ্বিক প্রবৃদ্ধিও কমেছে বলে মনে করা হচ্ছে।চীন ও রাশিয়ার মতো উন্নয়নশীল দেশগুলোতে ২০১২ সালে এ মাধ্যম ব্যবহারে প্রবৃদ্ধি হয়েছে যথাক্রমে ৩২ ও ২৬ শতাংশ, গড় বৈশ্বিক প্রবৃদ্ধির তুলনায় যা অনেক বেশি। ই-পেমেন্ট ব্যবহারে ব্যাপক অবকাঠামো উন্নয়ন দেশ দুটির এই উচ্চ প্রবৃদ্ধির বড় কারণ। ২০১১ সালের পর থেকে রাশিয়ায় এ খাতে অবকাঠামো উন্নয়ন হয়েছে ২৩ শতাংশ।তবে সব মিলিয়ে এ ক্ষেত্রে সবচেয়ে দ্রুত উন্নতি করেছে চীন। ২০১১-১২ সালে চীনে ডেবিট কার্ডের সংখ্যা বেড়েছে ২০ শতাংশের বেশি। আর বৈদ্যুতিক মূল্য পরিশোধ ও পণ্য বেচা-কেনার ব্যবস্থা পয়েন্ট অব সেলসের (পিওএস) সংখ্যা বেড়েছে ৪০ শতাংশের বেশি।মূলত ই-কমার্স প্রতিষ্ঠানগুলো পিওএস ব্যবস্থা ব্যবহার করে থাকে। এই ব্যবস্থা ব্যবহার করে চীনের শীর্ষ ১০টি অনলাইনভিত্তিক প্রতিষ্ঠান ২০১২ সালে ৬০ লাখ ইউনিটের বেশি পণ্যের লেনদেন সম্পন্ন করেছে। এই সংখ্যা বিশ্বের এ পদ্ধতিতে লেনেদেন হওয়া মোট পণ্যের ৩১ শতাংশ।প্রতিবেদনটি বলছে, আলিবাবার মতো বড় আকারের ই-কমার্স প্রতিষ্ঠানগুলোর কারণেই এই খাতে চীনের বিশ্বয়কর অগ্রগতি হয়েছে। ২০০৯ থেকে ২০১৩ সালের মধ্যে চীনে ই-কমার্স প্রতিষ্ঠানগুলোর ব্যবসা বেড়েছে ৭০ শতাংশ। চলতি বছরের শুরুতে চীনের কেন্দ্রীয় ব্যাংক পিপলস ব্যাংক অব চায়নার এক প্রতিবেদনে বিষয়টি উঠে এসেছে।চীনের পাশাপাশি অন্যান্য উন্নয়নশীল দেশেও ই-পেমেন্ট ব্যবস্থার ব্যবহার ক্রমেই বাড়ছে। ২০১২ সালে মধ্য ইউরোপ, মধ্যপ্রাচ্য ও আফ্রিকার দেশগুলোয় ২৪, উদীয়মান এশিয়ায় ২৩ ও লাতিন আমেরিকায় ১১ শতাংশ প্রবৃদ্ধি হয়েছে।এই প্রতিবেদনে কিছু বিস্ময়কর তথ্যও উঠে এসেছে। প্রতিবেদনের তথ্য অনযায়ী, ২০১২ সালে প্রথাগত ব্যাংক চেকের ব্যবহার সারা বিশ্বে কমেছে সাড়ে ৯ শতাংশ। কিন্তু যুক্তরাষ্ট্রে ব্যাংক চেকের ব্যবহার এখনো বেশ জনপ্রিয়। দেশটিতে ২০১২ সালে অর্থ লেনদেনে এক হাজার ৮০০ কোটি ব্যাংক চেক ব্যবহৃত হয়েছে, যা সারা বিশ্বে মোট ব্যাংক চেক ব্যবহারের ৬৫ শতাংশ।সূত্র: ফাইন্যান্সিয়াল টাইমস
