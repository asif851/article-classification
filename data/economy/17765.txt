
শেয়ারবাজারে তালিকাভুক্ত ১০১টি বা ৩২ শতাংশ কোম্পানিতে প্রাতিষ্ঠানিক সুশাসন বা করপোরেট গভর্নেন্সের কোনো বালাই নেই।
পুঁজিবাজার নিয়ন্ত্রক সংস্থা বাংলাদেশ সিকিউরিটিজ অ্যান্ড এক্সচেঞ্জ কমিশনের (বিএসইসি) প্রাতিষ্ঠানিক সুশাসনসংক্রান্ত সাম্প্রতিক এক প্রতিবেদনেই এসব তথ্য উঠে এসেছে। কমিশনের নির্দেশনা অনুযায়ী, সংস্থাটির বেঁধে দেওয়া প্রাতিষ্ঠানিক সুশাসন গাইডলাইন পরিপালন তালিকাভুক্ত প্রতিটি কোম্পানির জন্য বাধ্যতামূলক।
কমিশনের সুশাসন গাইডলাইন কোম্পানিগুলো মেনে চলছে কি না, তা খতিয়ে দেখতে সম্প্রতি তিনটি সুনির্দিষ্ট বিষয়ে তথ্য সংগ্রহ করা হয়। এগুলো হলো কোম্পানির পরিচালনা পর্ষদ, স্বাধীন পরিচালক নিয়োগ ও অডিট কমিটি গঠনসংক্রান্ত নির্দেশনা পরিপালন। তাতেই প্রাতিষ্ঠানিক সুশাসনসংক্রান্ত হতাশাজনক চিত্রই উঠে এসেছে।
যেসব প্রতিষ্ঠান সুশাসনসংক্রান্ত নির্দেশনা পরিপালন করেনি, সেসব কোম্পানির কাছে এরই মধ্যে ব্যাখ্যা তলব করা হয়েছে। 
প্রাতিষ্ঠানিক সুশাসন পরিপালনের ক্ষেত্রে শীর্ষে রয়েছে টেলিকম খাতের দুটি কোম্পানি। কমিশনের তিনটি শর্তই শতভাগ পরিপালন করেছে কোম্পানি দুটি।
প্রাতিষ্ঠানিক সুশাসনের এমন চিত্র ও করণীয় সম্পর্কে জানতে চাইলে চট্টগ্রাম স্টক এক্সচেঞ্জের (সিএসই) সভাপতি আল মারুফ খান প্রথম আলোকে বলেন, ‘বিএসইসি প্রাতিষ্ঠানিক সুশাসনসংক্রান্ত যে গাইডলাইন তৈরি করেছে, তা পরিপালন গত জানুয়ারি মাস থেকে বাধ্যতামূলক করা হয়েছে। এর আগে এটি বাধ্যতামূলক ছিল না। তাই এ সময়ের মধ্যে সুশাসন পরিপালনের ক্ষেত্রে বড় ধরনের পরিবর্তন হয়ে যাবে বা কোম্পানিগুলোর রাতারাতি পরিপূর্ণভাবে সব শর্ত পরিপালন করবে—এমনটা ভাবা ঠিক হবে না। এ জন্য সময়ের প্রয়োজন। পাশাপাশি প্রাতিষ্ঠানিক সুশাসন প্রতিষ্ঠায় বিএসইসির দিক থেকে কঠোর অবস্থান ও চাপ প্রয়োগ অব্যাহত রাখতে হবে।’
আল মারুফ খান আরও বলেন, বিনিয়োগকারীদের স্বার্থ রক্ষায় কোম্পানিতে স্বাধীন পরিচালক রাখার বিধান করা হয়েছে। কিন্তু বাস্তবে দেখা যাচ্ছে, কোম্পানি নিজেদের লোককেই স্বাধীন পরিচালক মনোনীত করছে। এতে কোম্পানির অভ্যন্তরে গুণগত কোনো পরিবর্তন হচ্ছে না। হয়তো কাগজে-কলমে প্রাতিষ্ঠানিক সুশাসন নিশ্চিত হবে।
খাতভিত্তিক চিত্র: বিএসইসির তথ্য অনুযায়ী, ব্যাংক ও আর্থিক খাতের ৫৩ কোম্পানির মধ্যে ২৫টি সম্পূর্ণভাবে, ২২টি আংশিকভাবে শর্ত পরিপালন করেছে। শর্ত পরিপালন করেনি এ খাতের ছয়টি কোম্পানি। সিমেন্ট খাতের নয়টির মধ্যে তিনটি পরিপূর্ণ ও একটি কোম্পানি আংশিক শর্ত পরিপালন করেছে। কোনো শর্তই পরিপালন করেনি এ খাতের পাঁচটি কোম্পানি। বিমা খাতের ৪৬টির মধ্যে ১৪টি পরিপূর্ণ ও ২৪টি আংশিক শর্ত পূরণ করেছে। একটি শর্তও পালন করেনি আটটি কোম্পানি। ওষুধ ও রসায়ন খাতের ৩০ কোম্পানির মধ্যে ১৪টি পরিপূর্ণভাবে ও চারটি আংশিক শর্ত পরিপালন করেছে। কোনো শর্তই মানেনি ১৮টি কোম্পানি।
বিবিধ খাতের ১৭টি কোম্পানির মধ্যে নয়টিই কোনো শর্ত পূরণ করেনি। এ খাতের সাতটি কোম্পানি পরিপূর্ণ ও একটি কোম্পানি আংশিক শর্ত পূরণ করেছে। প্রকৌশল খাতের ২৪টির মধ্যে ১৩টি পরিপূর্ণ ও চারটি আংশিক শর্ত পূরণ করেছে। বাকি সাতটি কোম্পানি একটি শর্তও পূরণ করেনি। বিদ্যুৎ ও জ্বালানি খাতের ১৪ কোম্পানির মধ্যে আটটি পরিপূর্ণ ও চারটি আংশিক শর্ত পূরণ করেছে। বাকি দুটি কোম্পানি কোনো শর্তই পূরণ করেনি। আইটি খাতের সাতটির মধ্যে তিনটি পরিপূর্ণ ও একটি আংশিক শর্ত পরিপালন করেছে। বাকি তিনটি কোনো শর্তই পরিপালন করেনি। চামড়া খাতের আটটি কোম্পানির মধ্যে তিনটি পরিপূর্ণ ও একটি আংশিক শর্ত পূরণ করেছে। বাকি চারটি কোম্পানি কোনো শর্তই পূরণ করেনি। পাট খাতের চার কোম্পানির মধ্যে একটি পরিপূর্ণ ও একটি আংশিকভাবে শর্ত পালন করেছে। বাকি দুটি কোনো শর্তই পালন করেনি।
