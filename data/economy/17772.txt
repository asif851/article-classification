
সহিংসতা বন্ধ করে কারখানার কাজে যোগ দিতে তৈরি পোশাক খাতের শ্রমিকদের প্রতি আহ্বান জানিয়েছেন প্রধানমন্ত্রী শেখ হাসিনা।রাজধানীর ওসমানী স্মৃতি মিলনায়তনে গতকাল বুধবার অনুষ্ঠিত ‘জাতীয় রপ্তানি ট্রফি প্রদান ২০১০-১১’ অনুষ্ঠানে প্রধান অতিথির বক্তব্যে প্রধানমন্ত্রী এ আহ্বান জানান। খবর বাসস ও ইউএনবির।অনুষ্ঠানে বিশেষ অতিথি ছিলেন বাণিজ্যমন্ত্রী গোলাম মোহাম্মদ কাদের, বাংলাদেশ শিল্প ও বণিক সমিতি ফেডারেশনের (এফবিসিসিআই) সভাপতি কাজী আকরাম উদ্দিন আহমদ ও বাণিজ্যসচিব মাহবুব আহমেদ। রপ্তানি উন্নয়ন ব্যুরোর (ইপিবি) ভাইস চেয়ারম্যান শুভাশীষ বসু এতে স্বাগত বক্তব্য দেন।অনুষ্ঠানে তিনটি আলাদা শ্রেণীর (ক্যাটাগরি) সেরা রপ্তানিকারকদের ২০টি স্বর্ণ, ১৫টি রৌপ্য এবং ১১টি ব্রোঞ্জ পদক ও সনদ প্রদান করেন প্রধানমন্ত্রী।২০১০-১১ অর্থবছরের জন্য পণ্য খাত নির্বিশেষে সর্বোচ্চ রপ্তানিকারক হিসেবে স্বর্ণ ট্রফি পেয়েছে জাবের অ্যান্ড জোবায়ের ফেব্রিকস লিমিটেড। এ ছাড়া বিভিন্ন খাতে স্বর্ণ, রৌপ্য ও ব্রোঞ্জ পদক দেওয়া হয়েছে মোট ৪৬টি প্রতিষ্ঠানকে।অনুষ্ঠানে প্রধানমন্ত্রী শেখ হাসিনা মজুরি বৃদ্ধির নামে সহিংস কর্মকাণ্ড বন্ধ করে কাজে যোগ দেওয়ার জন্য তৈরি পোশাক খাতের শ্রমিকদের প্রতি আহ্বান জানিয়েছেন।প্রধানমন্ত্রী বলেন, ‘আমি পোশাক খাতের শ্রমিকদের কাজে যেতে ও উৎপাদন বৃদ্ধির আহ্বান জানাচ্ছি। অন্যথায়, সীমা লঙ্ঘনের কারণে কারখানা বন্ধ হলে বা রপ্তানি আদেশ বাতিল হলে আপনাদের চাকরি হারিয়ে খালি হাতে বাড়ি ফিরতে হবে।’ এই শিল্পের বৃহত্তর স্বার্থে শ্রমিকদের এই বাস্তবতা অনুধাবন করতে হবে বলে মনে করেন শেখ হাসিনা।প্রধানমন্ত্রী বলেন, ‘সামনে বড়দিন, সময়টি খুবই গুরুত্বপূর্ণ। বড়দিনের বাজার আমাদের ধরতে হবে। এই বাজার ধরতে ব্যর্থ হলে বিদেশি ক্রেতারা কোনো ক্রয় আদেশ দেবে না। এতে দেশের ৪০ লাখ শ্রমিকসহ গোটা তৈরি পোশাক খাত ক্ষতিগ্রস্ত হবে।’শেখ হাসিনা আরও বলেন, ‘আমি জানি না কিছু শ্রমিক নেতার পকেট ভারী হয়েছে কি না। কিন্তু আমি এ কথা নিশ্চিতভাবে বলতে পারি, এর ফলে শ্রমিকেরা ভয়াবহ ক্ষতির মুখে পড়বে।’চার বছরে পোশাকশিল্পের শ্রমিকদের বেতন বৃদ্ধির জন্য বর্তমান সরকারের উদ্যোগের উল্লেখ করে শেখ হাসিনা বলেন, এই সময়ের মধ্যে দুবার বেতন বেড়েছে। ২০০৯ সালে দায়িত্ব গ্রহণকালে এ খাতের শ্রমিকদের সর্বনিম্ন মজুরি ছিল মাত্র এক হাজার ৬০০ টাকা। ওই সময় সরকার উদ্যোগ নিয়ে মজুরি তিন হাজার টাকায় উন্নীত করে।তবে, পোশাক কারখানার মালিকেরা সে সময় এই বর্ধিত বেতন দিতে রাজি ছিলেন না বলে মন্তব্য করেন প্রধানমন্ত্রী। তিনি বলেন, ‘এ নিয়ে তাঁদের ওপর চাপ সৃষ্টি করা হয়। আমি নিজে শ্রমিকদের পক্ষে দর-কষাকষি করেছি। মালিকেরা পরে বর্ধিত বেতন দিতে রাজি হন। তবে বিনিময়ে তাঁরা সরকারের কাছ থেকে বেশ কিছু সুযোগ-সুবিধা নিয়েছেন।’প্রধানমন্ত্রী জানান, মজুরি বোর্ডের নির্ধারিত ন্যূনতম মজুরি পাঁচ হাজার ৩০০ টাকা দিতে এবারও মালিকদের চাপ দিয়েছেন তিনি।শ্রমিকদের জন্য পরামর্শক সেবার (কাউন্সেলিং) ব্যবস্থা করা হলে মালিক-শ্রমিকদের সৌহার্দ্যপূর্ণ সম্পর্ক তৈরি হবে বলে মনে করেন প্রধানমন্ত্রী। তিনি বলেন, বাংলাদেশের মতো জনবহুল দেশের দ্রুত উন্নয়নের জন্য রপ্তানি খুবই গুরুত্বপূর্ণ।বৈশ্বিক মন্দা সত্ত্বেও গত চার বছরের গড় রপ্তানি প্রবৃদ্ধির হার ১৬ শতাংশ উল্লেখ করে প্রধানমন্ত্রী জানান, মন্দার সময় বস্ত্র, পাট, চিংড়ি, চামড়াসহ ১৭টি রপ্তানিমুখী খাতে সরকার তিন হাজার ৫৪২ কোটি টাকা দিয়েছে। রপ্তানি বৃদ্ধিতে এ ছাড়াও সরকার নানামুখী পদক্ষেপ নিয়েছে বলে জানান প্রধানমন্ত্রী।
