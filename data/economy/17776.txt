
টানা পাঁচ দিন পর গতকাল মঙ্গলবার সূচকের কিছুটা ঊর্ধ্বমুখী প্রবণতা লক্ষ করা গেলেও আজ বুধবার আবারও নিম্নমুখী প্রবণতা বিরাজ করছে। দিনের লেনদেন শেষে দুই স্টক এক্সচেঞ্জেই অধিকাংশ কোম্পানির শেয়ারের দাম কমেছে। ফলে সূচকও কমেছে এবং চার হাজার পয়েন্টের কাছাকাছি অবস্থান করছে। একই সঙ্গে লেনদেন কমেছে দুই স্টক এক্সচেঞ্জে।
প্রধান শেয়ারবাজার ঢাকা স্টক এক্সচেঞ্জ (ডিএসই) সূত্রে জানা যায়, দিনের লেনদেন শেষে ডিএসইর ডিএসইএক্স সূচক ২৪ পয়েন্ট কমে দাঁড়ায় ৪০০৫ পয়েন্টে।
এর আগে সকাল সাড়ে ১০টায় ঊর্ধ্বমুখী প্রবণতায় ডিএসইতে লেনদেন শুরু হয়। একপর্যায়ে সূচক ২২ পয়েন্ট বেড়ে যায়। এরপর সূচক বাড়ার হার কমতে শুরু করে, যা লেনদেনের শেষ পর্যন্ত অব্যাহত ছিল।
ডিএসইতে আজ ২৯০টি প্রতিষ্ঠানের শেয়ার ও মিউচুয়াল ফান্ড হাতবদল হয়েছে। এর মধ্যে ৭৫টির দাম বেড়েছে। কমেছে ১৯২টির আর অপরিবর্তিত রয়েছে ২৩টি প্রতিষ্ঠানের শেয়ারের দর।
ডিএসইতে আজ ৩২৪ কোটি টাকা লেনদেন হয়েছে, যা গতকালের চেয়ে ১৪৪ কোটি টাকা কম। গতকাল এই বাজারে ৪৬৮ কোটি টাকার লেনদেন হয়েছিল।
ডিএসইর পাশাপাশি চট্টগ্রাম স্টক এক্সচেঞ্জেও (সিএসই) সূচক ও লেনদেন দুইই কমেছে। লেনদেন শেষে সিএসইর সার্বিক মূল্যসূচক ১১৩ পয়েন্ট কমে অবস্থান করছে ১২ হাজার ৩৫২ পয়েন্টে। ডিএসইর মতো সিএসইতেও শুরুতে ঊর্ধ্বমুখী প্রবণতায় লেনদেন শুরু হয় কিন্তু শেষ পর্যন্ত নিম্নমুখী থাকে সূচক।
আজ সিএসইতে হাতবদল হওয়া ২২২টি প্রতিষ্ঠানের মধ্যে ১৫৬টিরই দাম কমেছে, বেড়েছে মাত্র ৪৮টির এবং অপরিবর্তিত রয়েছে ১৮টি প্রতিষ্ঠানের শেয়ারের দাম।
সিএসইর লেনদেন আজ ২৫ কোটি টাকায় দাঁড়িয়েছে, যা গতকালের চেয়ে ১৫ কোটি টাকা কম। গতকাল এই বাজারে ৪০ কোটি টাকার শেয়ার ও মিউচুয়াল ফান্ডের লেনদেন হয়।
ডিএসইতে আজ লেনদেনে শীর্ষে ছিল টেলিযোগাযোগ খাতের কোম্পানি বিএসসিসিএল। আজ এই প্রতিষ্ঠানের ১৯ কোটি টাকার শেয়ার লেনদেন হয়। এ ছাড়া লেনদেনে শীর্ষে থাকা প্রতিষ্ঠানগুলোর মধ্যে রয়েছে সিএমসি কামাল, তাল্লু স্পিনিং, জেনারেশন নেক্সট ফ্যাশন, যমুনা অয়েল, বঙ্গজ, আরএন স্পিনিং, গ্রামীণফোন, ইউনাইটেড এয়ার, স্কয়ার ফার্মা প্রভৃতি।
