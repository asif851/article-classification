

বিনিয়োগ শিক্ষা কার্যক্রমের মাধ্যমে বিনিয়োগকারীদের সচেতনতা বাড়বে। এই কার্যক্রমের মাধ্যমে বিনিয়োগকারীরা সঠিকভাবে বিনিয়োগ করে লাভবান হবেন এবং একটি জ্ঞাননির্ভর বিনিয়োগ গোষ্ঠীর উপস্থিতিতে পুঁজিবাজারে গতিশীলতা আসবে।আজ রোববার বঙ্গবন্ধু আন্তর্জাতিক সম্মেলন কেন্দ্রে বাংলাদেশ সিকিউরিটিজ অ্যান্ড এক্সচেঞ্জ কমিশনের (বিএসইসি) শিক্ষা কার্যক্রম উদ্বোধন করে এসব কথা বলেন প্রধানমন্ত্রী শেখ হাসিনা।প্রধানমন্ত্রী শেখ হাসিনা বলেন, গুজব ও ধারণার ওপর নির্ভর করে বিনিয়োগ করে ক্ষতিগ্রস্ত হলে তার দায় ব্যক্তির নিজের।
এর আগে রাজধানীর আগারগাঁওয়ে নির্মিত বিএসইসির নিজস্ব ১০ তলা ভবনের ফলক উন্মোচন করে উদ্বোধন করেছেন প্রধানমন্ত্রী।
শেয়ারবাজারের বিদ্যমান ও সম্ভাব্য বিনিয়োগকারীদের জন্য বিনিয়োগ শিক্ষা কার্যক্রম শুরু করতে বিএসইসি দেশব্যাপী বিনিয়োগ শিক্ষা বা ফিন্যান্সিয়াল লিটারেসি শীর্ষক কর্মসূচি হাতে নিয়েছে। আর এ কার্যক্রমের অংশ হিসেবে বিএসইসি শিক্ষা কার্যক্রম উদ্বোধন করা হলো।
বঙ্গবন্ধু আন্তর্জাতিক সম্মেলন কেন্দ্রে অনুষ্ঠানে প্রধানমন্ত্রী শেখ হাসিনা বলেন, ‘ক্ষুদ্র বিনিয়োগকারীরা অনেক সময় তালিকাভুক্ত কোম্পানির আর্থিক বিবরণী ও অন্যান্য প্রাপ্ত তথ্য সঠিকভাবে বিশ্লেষণ করতে পারেন না। গুজব ও ধারণার ওপর নির্ভর করে বিনিয়োগ করে ক্ষতিগ্রস্ত হন। ভুলভাবে বিনিয়োগ করে ক্ষতিগ্রস্ত হলে সব দোষ দেওয়া হয় সরকারকে। আমরা চাই বিনিয়োগকারীরা সঠিক ধারণা নিয়ে বিনিয়োগ করুক।’
প্রধানমন্ত্রী আরও বলেন, বিএসইসি, স্টক এক্সচেঞ্জ ও তালিকাভুক্ত কোম্পানিগুলোর সুশাসন প্রতিষ্ঠার পাশাপাশি বাজারে কর্মকাণ্ডের স্বচ্ছতা ও জবাবদিহি নিশ্চিত করার মাধ্যমে একটি শক্তিশালী পুঁজিবাজার গড়ে উঠবে। সেবা ও অবকাঠামো খাতে ব্যাপক বিনিয়োগ ও কর্মসংস্থানের সুযোগ সৃষ্টি হবে।
৬০ কোটি টাকা ব্যয়ে নিজস্ব এই অফিস ভবন নির্মাণ করেছে দেশের স্টক মার্কেটের নিয়ন্ত্রক সংস্থা বিএসইসি। ২০১৩ সালের ২৪ নভেম্বর ১০ তলা এ ভবনের ভিত্তিপ্রস্তর স্থাপন করেছিলেন প্রধানমন্ত্রী। সম্পূর্ণ শীতাতপ নিয়ন্ত্রিত নতুন বিএসইসি ভবন প্রতিষ্ঠানের মর্যাদা বৃদ্ধির পাশাপাশি নিয়ন্ত্রক সংস্থাটির কর্মকর্তা ও কর্মচারীদের দক্ষতা বৃদ্ধিতে গুরুত্বপূর্ণ ভূমিকা পালন করবে বলে আশা করা হচ্ছে।
আজ উদ্বোধনী অনুষ্ঠানে অর্থমন্ত্রী আবুল মাল আবদুল মুহিত, বিএসইসির চেয়ারম্যান ড. এম খায়রুল হোসেন প্রমুখ উপস্থিত ছিলেন।
