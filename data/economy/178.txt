
আগের দিনের ধারাবাহিকতায় গতকাল সোমবারও দেশের শেয়ারবাজারের সবগুলো সূচকই ছিল ঊর্ধ্বমুখী। বেড়েছে লেনদেনের পরিমাণও। প্রধান শেয়ারবাজার ঢাকা স্টক এক্সচেঞ্জে (ডিএসই) এদিন লেনদেন ৩০০ কোটি টাকার কাছাকাছি পৌঁছেছে। ২৭ ফেব্রুয়ারির পর গতকাল ডিএসইতে ২৯৫ কোটি টাকার লেনদেন হয়েছে।
 
এদিন ডিএসইর সাধারণ মূল্যসূচক প্রায় ৫৯ পয়েন্ট বেড়ে দাঁড়িয়েছে তিন হাজার ৮৭৬ পয়েন্টে। নতুন সূচক ডিএসইএক্স ৪০ পয়েন্ট বেড়ে দাঁড়িয়েছে তিন হাজার ৬৮০ পয়েন্টে।
ডিএসইতে সূচক বৃদ্ধির পেছনে বড় ভূমিকা রেখেছে টেলিকম খাতের কোম্পানি গ্রামীণফোন। এদিন কোম্পানিটির প্রতিটি শেয়ারের দাম নয় টাকা ৮০ পয়সা বা সাড়ে ছয় শতাংশ বেড়ে হয়েছে ১৫৯ টাকা ৫০ পয়সা।
ডিএসইতে সোমবার ২৭৭টি কোম্পানি ও মিউচুয়াল ফান্ডের লেনদেন হয়। এর মধ্যে ১৮১টিরই দাম বেড়েছে, কমেছে ৮৪টির আর অপরিবর্তিত ছিল ১২টির দাম। 
