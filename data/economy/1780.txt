
মুঠোফোন অপারেটর রবি আজিয়াটার আয় ও মুনাফা দুটোই বেড়েছে। ২০১৪ সালে কোম্পানিটির মোট আয় হয়েছে ৪ হাজার ৯৪০ কোটি টাকা; যা ২০১৩ সালে ছিল ৪ হাজার ৫২০ কোটি টাকা। এক বছরে আয়ে প্রবৃদ্ধি হয়েছে ৯ দশমিক ৪ শতাংশ।একই বছরে রবি কর-পরবর্তী মুনাফা করেছে ৪৪০ কোটি টাকা। ২০১৩ সালে মুনাফার পরিমাণ ছিল ৩৭০ কোটি টাকা। অর্থাৎ এক বছরে প্রতিষ্ঠানটির মুনাফা বেড়েছে ২০ দশমিক ৪ শতাংশ।রাজধানীর গুলশানে কোম্পানির প্রধান কার্যালয়ে গতকাল বুধবার এক সংবাদ সম্মেলনে এসব তথ্য জানানো হয়েছে। এতে কোম্পানির ২০১৪ সালের পুরো এবং চতুর্থ প্রান্তিকের (অক্টোবর-ডিসেম্বর) আর্থিক বিবরণী তুলে ধরা হয়। তবে দেশে চলমান রাজনৈতিক অস্থিরতার কারণে চলতি বছরে আয় ও মুনাফায় প্রবৃদ্ধি কমে যাওয়ার আশঙ্কাও প্রকাশ করেছে অপারেটরটি।সংবাদ সম্মেলনে বক্তব্য দেন রবির প্রধান নির্বাহী কর্মকর্তা (সিইও) ও ব্যবস্থাপনা পরিচালক সুপুন বীরাসিংহে, প্রধান পরিচালন কর্মকর্তা (সিসিও) মাহতাব উদ্দিন আহমেদ, প্রধান করপোরেট ও মানবসম্পদ কর্মকর্তা (সিসিপিও) মতিউল ইসলাম নওশাদ প্রমুখ।এতে জানানো হয়, ২০১৪ সালের চতুর্থ প্রান্তিকে অপারেটরটির আয় হয়েছে ১ হাজার ৩৩০ কোটি টাকা। এই আয় তৃতীয় প্রান্তিকের ১ হাজার ২১০ কোটি টাকার চেয়ে ৯ দশমিক ৭০ শতাংশ বেশি।আলোচ্য বছরে নেটওয়ার্ক উন্নয়নে প্রতিষ্ঠানটি বিনিয়োগ করেছে ২ হাজার ১০০ কোটি টাকা। এই বছরে নতুন গ্রাহক যোগ হয়েছে ২৯ লাখ। ফলে অপারেটরটির মোট গ্রাহকসংখ্যা দাঁড়ায় ২ কোটি ৫৩ লাখ, যা দেশের মোট মুঠোফোন বাজারের ২১ শতাংশ। ২০১৪ সালে সরকারি কোষাগারে রবি ২ হাজার ১৭০ কোটি টাকা জমা দিয়েছে; যা তাদের মোট আয়ের ৪৩ দশমিক ৮ শতাংশ।
