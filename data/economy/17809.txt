
আজ বৃহস্পতিবার জাতীয় মূল্য সংযোজন কর (মূসক) দিবস। এই উপলক্ষে জাতীয় ও জেলা পর্যায়ে ১২২ ব্যক্তি ও প্রতিষ্ঠানকে বিশেষ সম্মাননা দেবে জাতীয় রাজস্ব বোর্ড (এনবিআর)। মহাখালীর রাওয়া মিলনায়তনে মূসক দিবসের মূল অনুষ্ঠানে তাদের এই সম্মাননা দেওয়া হবে। এবারের মূসক দিবসের স্লোগান—মূসক দেবো জনে জনে, অংশ নেবো উন্নয়নে।এ ছাড়া মূসক দিবস উপলক্ষে শোভাযাত্রা, আলোচনাসহ বিভিন্ন অনুষ্ঠানের আয়োজন করেছে এনবিআর। মূল অনুষ্ঠানে প্রধান অতিথি থাকবেন বাণিজ্যমন্ত্রী তোফায়েল আহমেদ। মূসক দিবস ও সপ্তাহ উপলক্ষে রাষ্ট্রপতি মো. আবদুল হামিদ ও প্রধানমন্ত্রী শেখ হাসিনা পৃথক বাণী দিয়েছেন।২০১১-১২ অর্থবছর থেকে সেবা, উৎপাদন ও ব্যবসায়ী—এই তিনটি ক্যাটাগরিতে বেশি কর পরিশোধকারী ব্যক্তি ও প্রতিষ্ঠানকে বিশেষ সম্মাননা দেওয়া শুরু করেছে এনবিআর। এর মধ্যে জাতীয় পর্যায়ে তিন ক্যাটাগরিতে তিনটি করে মোট নয়টি প্রতিষ্ঠান সম্মাননা পাচ্ছে। আর জেলা পর্যায়ের ১১৩ ব্যক্তি ও প্রতিষ্ঠানকেও সম্মাননা দেওয়া হচ্ছে।এনবিআরের রাজস্ব আয়ের অন্যতম গুরুত্বপূর্ণ উৎস হলো মূল্য সংযোজন কর (মূসক)। ২০১৪-১৫ অর্থবছরে ৫৫ হাজার ১৩ কোটি টাকার মূসক আদায়ের লক্ষ্যমাত্রা ধার্য করা হয়েছে, যা মোট রাজস্ব আয়ের এক-তৃতীয়াংশ।
