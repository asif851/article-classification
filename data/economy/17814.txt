
পুঁজিবাজারে তালিকাভুক্ত বিমা খাতের কোম্পানি স্ট্যান্ডার্ড ইনস্যুরেন্স লিমিটেড শেয়ারধারীদের জন্য লভ্যাংশ ঘোষণা করেছে। প্রতিষ্ঠানটি ১৫ শতাংশ শেয়ার লভ্যাংশ দেবে। আজ মঙ্গলবার ঢাকা স্টক এক্সচেঞ্জ (ডিএসই) সূত্রে এ তথ্য জানা যায়।
আজ ডিএসইর ওয়েবসাইটে প্রকাশিত সংবাদে বলা হয়, স্ট্যান্ডার্ড ইনস্যুরেন্স লিমিটেডের পরিচালনা পর্ষদ গত ৩১ ডিসেম্বর শেষ হওয়া অর্থবছরের জন্য এই লভ্যাংশ ঘোষণা করেছে। এ-সংক্রান্ত বার্ষিক সাধারণ সভা (এজিএম) আগামী ১৮ জুন অনুষ্ঠিত হবে। রেকর্ড ডেট ১৫ মে।
এদিকে ২০১২ অর্থবছরের চেয়ে ২০১৩ অর্থবছরে স্ট্যান্ডার্ড ইনস্যুরেন্সের শেয়ারপ্রতি আয় বা ইপিএস বেড়েছে। প্রতিষ্ঠানটি জানিয়েছে, গত ৩১ ডিসেম্বর পর্যন্ত তাদের ইপিএস হয়েছে ৩ টাকা ৫ পয়সা, যা আগের বছরের চেয়ে ৮ পয়সা বেশি। ২০১২ সালে প্রতিষ্ঠানটির ইপিএস হয়েছিল ২ টাকা ৯৭ পয়সা।
