
সপ্তাহের প্রথম দিনেও আজ রোববার সূচকের নিম্নমুখী প্রবণতা অব্যাহত রয়েছে শেয়ারবাজারে। দিনের লেনদেন শেষে দুই বাজারেই অধিকাংশ কোম্পানির শেয়ারের দাম এবং সূচকও কমেছে। এর আগে গত সপ্তাহে টানা তিন দিন নিম্নমুখী প্রবণতার পর বুধবার কিছুটা বেড়েছিল সূচক। কিন্তু পরদিন বৃহস্পতিবার আবারও কমে সূচক।
দেশের প্রধান শেয়ারবাজার ঢাকা স্টক এক্সচেঞ্জ (ডিএসই) সূত্রে জানা যায়, আজ লেনদেন শেষে ২৫ পয়েন্ট কমে ডিএসইএক্স সূচক দাঁড়িয়েছে চার হাজার ৭৮৩ পয়েন্ট। ডিএসইতে হাতবদল হয়েছে ৩২০টি প্রতিষ্ঠানের শেয়ার ও মিউচুয়াল ফান্ড। এর মধ্যে ৮০ টির দাম বেড়েছে, কমেছে ২০২ টির, আর অপরিবর্তিত রয়েছে ৩৮টি প্রতিষ্ঠানের শেয়ার দর।
ডিএসইতে আজ ৫৩৩ কোটি টাকার লেনদেন হয়েছে, যা আগের দিনের চেয়ে ৭০ কোটি টাকা কম। বৃহস্পতিবার এই বাজারে ৬০৩ কোটি টাকার লেনদেন হয়েছিল।
ডিএসইর পাশাপাশি সিএসইতেও আজ সূচক কমেছে। লেনদেন শেষে ৮৯ পয়েন্ট কমে সিএসইর সার্বিক মূল্যসূচক অবস্থান করছে ১৪ হাজার ৬৯১ পয়েন্টে। হাতবদল হওয়া ২৪৯টি প্রতিষ্ঠানের মধ্যে ৫৪ টির দাম বেড়েছে; কমেছে ১৬২ টির, আর অপরিবর্তিত রয়েছে ৩৩টি প্রতিষ্ঠানের শেয়ারের দাম।
অবশ্য সিএসইতে আজ লেনদেন কিছুটা বেড়ে দাঁড়িয়েছে ৪৮ কোটি টাকা। বৃহস্পতিবার এই বাজারে ৩৮ কোটি টাকার শেয়ার ও মিউচুয়াল ফান্ডের লেনদেন হয়।
ডিএসইতে আজ লেনদেনের শীর্ষে ছিল শাহজিবাজার পাওয়ার কোম্পানি। আজ এই প্রতিষ্ঠানের ৩২ কোটি টাকার শেয়ার লেনদেন হয়। এ ছাড়া লেনদেনে শীর্ষে থাকা প্রতিষ্ঠানগুলোর মধ্যে রয়েছে স্কয়ার ফার্মা, আরএসআরএম স্টিল, ইসলামি ব্যাংক, ইউনাইটেড পাওয়ার জেনারেশন অ্যান্ড ডিস্ট্রিবিউশন কোম্পানি, সেন্ট্রাল ফার্মাসিউটিক্যালস প্রভৃতি।
