
পুঁজিবাজারে তালিকাভুক্ত সরকারি টেলিযোগাযোগ সেবাদাতা প্রতিষ্ঠান বাংলাদেশ সাবমেরিন কেব্‌ল কোম্পানি লিমিটেড (বিএসসিসিএল) বিনিয়োগকারীদের জন্য ১০ শতাংশ নগদ লভ্যাংশ ঘোষণা করেছে। গত রোববার বিএসসিসিএলের পরিচালনা পর্ষদের সভায় ২০১৫-১৬ অর্থবছরের জন্য এ লভ্যাংশ দেওয়ার সিদ্ধান্ত নেওয়া হয়। প্রতিষ্ঠানটির ব্যবস্থাপনা পরিচালক মনোয়ার হোসেন এসব তথ্য জানিয়েছেন।
২০১৫-১৬ অর্থবছরে প্রতিষ্ঠানটির শেয়ারপ্রতি আয় (ইপিএস) দাঁড়িয়েছে ১ টাকা, যা গত অর্থবছরে ছিল ৮৬ পয়সা। আগামী ৩০ সেপ্টেম্বর কোম্পানির বার্ষিক সাধারণ সভা (এজিএম) অনুষ্ঠিত হবে। এর জন্য রেকর্ড তারিখ নির্ধারণ করা হয়েছে ৭ সেপ্টেম্বর। এ ছাড়া কোম্পানির শেয়ারপ্রতি সম্পদমূল্য (এনএভি) দাঁড়িয়েছে ৩৩ টাকা ৯৫ পয়সা, যা গত অর্থবছরে ছিল ২৬ টাকা ৯১ পয়সা।
২০১৫-১৬ অর্থবছরে বিএসসিসিএলের আয় ও মুনাফা দুটোই বেড়েছে। এ অর্থবছরে প্রতিষ্ঠানটি মুনাফা করেছে ১৬ কোটি ৫০ লাখ টাকা, যা গত অর্থবছরে ছিল ১২ কোটি ৯০ লাখ টাকা। অর্থাৎ এক বছরে প্রতিষ্ঠানটির মুনাফা বেড়েছে ২৮ শতাংশ।
সাবমেরিন কেব্‌ল নেটওয়ার্কের মাধ্যমে ইন্টারনেট ব্যান্ডউইডথ সরবরাহকারী প্রতিষ্ঠান হলো বিএসিসিএল। বর্তমানে প্রতিষ্ঠানটির ২০০ জিবিপিএস (গিগা বিট পার সেকেন্ড) ব্যান্ডউইডথ সরবরাহের সক্ষমতা আছে।
 
