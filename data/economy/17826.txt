
দ্য ইনস্টিটিউট অব কস্ট অ্যান্ড ম্যানেজমেন্ট অ্যাকাউন্ট্যান্টস অব বাংলাদেশের (আইসিএমএবি) ‘বেস্ট করপোরেট অ্যাওয়ার্ড’ পেয়েছে দেশের ৫২টি প্রতিষ্ঠান। এসব প্রতিষ্ঠানের বার্ষিক প্রতিবেদন বিশ্লেষণ করে নির্ধারিত মানদণ্ডের ভিত্তিতে তাদের ২০১৫ সালের জন্য এ পুরস্কার দেওয়া হয়।
রাজধানীর একটি হোটেলে গত বুধবার রাতে আয়োজিত এক অনুষ্ঠানে প্রতিষ্ঠানগুলোর কর্মকর্তাদের হাতে পুরস্কার তুলে দেন অর্থমন্ত্রী আবুল মাল আবদুল মুহিত। অনুষ্ঠানে বাংলাদেশ সিকিউরিটিজ অ্যান্ড এক্সচেঞ্জ কমিশনের (বিএসইসি) চেয়ারম্যান এম খায়রুল হোসেন, আইসিএমএবির প্রেসিডেন্ট আরিফ খান, ভাইস প্রেসিডেন্ট জামাল আহমেদ চৌধুরী, পুরস্কার প্রদান কমিটির চেয়ারম্যান মোজাফফর আহমেদ উপস্থিত ছিলেন।
২০০৭ সাল থেকে আইসিএমএবি সেরা করপোরেট প্রতিষ্ঠানগুলোকে পুরস্কার দিয়ে আসছে। ১৩টি ক্যাটাগরিতে এ পুরস্কার দেওয়া হয়।
এ বছর সরকারি বাণিজ্যিক ব্যাংক ক্যাটাগরিতে প্রথম পুরস্কার জিতেছে জনতা ব্যাংক। এ খাতে অগ্রণী ব্যাংক দ্বিতীয় ও সোনালী ব্যাংক তৃতীয় পুরস্কার পেয়েছে। বৈদেশিক বাণিজ্যিক ব্যাংক ক্যাটাগরিতে প্রথম পুরস্কার জিতেছে এইচএসবিসি। এ ছাড়া স্ট্যান্ডার্ড চার্টার্ড ব্যাংক দ্বিতীয় ও কমার্শিয়াল ব্যাংক অব সিলন তৃতীয় পুরস্কার পেয়েছে।
বেসরকারি বাণিজ্যিক ব্যাংক (ইসলামিক কার্যক্রম) ক্যাটাগরিতে প্রথম, দ্বিতীয় ও তৃতীয় পুরস্কার জিতেছে যথাক্রমে ইসলামী ব্যাংক বাংলাদেশ, সোশ্যাল ইসলামী ব্যাংক ও এক্সিম ব্যাংক। এ ছাড়া এ ক্যাটাগরিতে বিশেষ পুরস্কার সার্টিফিকেট অব মেরিট অর্জন করেছে আল-আরাফাহ্ ইসলামী ব্যাংক।
বেসরকারি বাণিজ্যিক ব্যাংক (সাধারণ কার্যক্রম) ক্যাটাগরিতে প্রথম পুরস্কার জিতেছে সাউথ ইস্ট ব্যাংক। এ শ্রেণিতে ডাচ্-বাংলা ব্যাংক দ্বিতীয় ও ব্র্যাক ব্যাংক তৃতীয় পুরস্কার জিতেছে। এ শ্রেণিতে সার্টিফিকেট অব মেরিট অর্জন করেছে ওয়ান ব্যাংক, ট্রাস্ট ব্যাংক ও আইএফআইসি ব্যাংক।
ব্যাংকবহির্ভূত আর্থিক প্রতিষ্ঠান ক্যাটাগরিতে প্রথম পুরস্কার জিতেছে ইনফ্রাস্ট্রাকচার ডেভেলপমেন্ট কোম্পানি লিমিডেট (আইডিসিওএল)। এ শ্রেণিতে ইনভেস্টমেন্ট করপোরেশন অব বাংলাদেশ (আইসিবি) দ্বিতীয় ও আইডিএলসি ফাইন্যান্স তৃতীয় পুরস্কার জিতেছে। এ ছাড়া সার্টিফিকেট অব মেরিট অর্জন করেছে ডেলটা ব্র্যাক হাউজিং ফাইন্যান্স করপোরেশন ও লঙ্কাবাংলা ফাইন্যান্স।
সাধারণ বিমা ক্যাটাগরিতে প্রথম পুরস্কার জিতেছে রিলায়েন্স ইনস্যুরেন্স। এ শ্রেণিতে গ্রিন ডেলটা ইনস্যুরেন্স দ্বিতীয় ও পাইওনিয়ার ইনস্যুরেন্স তৃতীয় পুরস্কার জিতেছে। এ ছাড়া সার্টিফিকেট অব মেরিট অর্জন করেছে ইউনাইটেড ইনস্যুরেন্স, ইস্টল্যান্ড ইনস্যুরেন্স ও ফনিক্স ইনস্যুরেন্স।
ওষুধ ক্যাটাগরিতে প্রথম পুরস্কার জিতেছে স্কয়ার ফার্মাসিউটিক্যালস। এ শ্রেণিতে বেক্সিমকো ফার্মাসিউটিক্যালস দ্বিতীয় ও রেনেটা তৃতীয় পুরস্কার জিতেছে। এ ছাড়া সার্টিফিকেট অব মেরিট অর্জন করেছে গ্ল্যাক্সোস্মিথক্লাইন বাংলাদেশ।
বিদ্যুৎ ক্যাটাগরিতে সামিট পাওয়ার প্রথম পুরস্কার জিতেছে। আর ইউনাইটেড পাওয়ার জেনারেশন দ্বিতীয় ও আশুগঞ্জ পাওয়ার স্টেশন তৃতীয় পুরস্কার জিতেছে। বহুজাতিক কোম্পানি ক্যাটাগরিতে প্রথম পুরস্কার জিতেছে ব্রিটিশ আমেরিকান টোব্যাকো বাংলাদেশ (বিএটি)। এ শ্রেণিতে গ্রামীণফোন দ্বিতীয় ও বার্জার পেইন্টস বাংলাদেশ তৃতীয় পুরস্কার জিতেছে। এ ছাড়া সার্টিফিকেট অব মেরিট অর্জন করেছে ম্যারিকো বাংলাদেশ।
সিমেন্ট ক্যাটাগরিতে লাফার্জ সুরমা সিমেন্ট প্রথম পুরস্কার জিতেছে। হাইডেলবার্গ সিমেন্ট বাংলাদেশ পেয়েছে দ্বিতীয় ও এমআই সিমেন্ট তৃতীয় পুরস্কার জিতেছে। বস্ত্র ক্যাটাগরিতে প্রথম পুরস্কার জিতেছে মতিন স্পিনিং মিলস। এ ছাড়া সায়হাম কটন মিলস দ্বিতীয় ও মালেক স্পিনিং মিলস তৃতীয় পুরস্কার জিতেছে। বেসরকারি সংস্থা বা এনজিও ক্যাটাগরিতে প্রথম পুরস্কার পেয়েছে ব্র্যাক। দ্বিতীয় পুরস্কার পেয়েছে সাজিদা ফাউন্ডেশন এবং তৃতীয় পুরস্কার পেয়েছে উদ্দীপন।
বিশেষ ক্যাটাগরিতে পাঁচটি প্রতিষ্ঠানকে পুরস্কার দেওয়া হয়েছে। কোম্পানিগুলো হলো বাংলাদেশ সাবমেরিন ক্যাবল কোম্পানি, খুলনা শিপইয়ার্ড, ঢাকা ইলেকট্রিক সাপ্লাই কোম্পানি (ডেসকো), পাওয়ার গ্রিড ও ডকইয়ার্ড অ্যান্ড ইঞ্জিনিয়ারিং ওয়ার্কস।
অনুষ্ঠানে নিজ নিজ প্রতিষ্ঠানের পক্ষে পুরস্কার গ্রহণ করে বক্তব্য দেন সামিট গ্রুপের চেয়ারম্যান আজিজ খান, জনতা ব্যাংকের ব্যবস্থাপনা পরিচালক আবদুস সালাম, বিএটির ব্যবস্থাপনা পরিচালক শেহজাদ মুনিম প্রমুখ।
