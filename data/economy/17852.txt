
মার্কিন যুক্তরাষ্ট্রে কর্মীদের পারিশ্রমিক ও সুযোগ-সুবিধা দেওয়ার ক্ষেত্রে শীর্ষে রয়েছে গুগল। এর পরই আছে হোলসেল রিটেইলার কোম্পানি কসটকো এবং সামাজিক যোগাযোগের অন্যতম ওয়েবসাইট ফেসবুক। যুক্তরাষ্ট্রের চাকরি-সংক্রান্ত ওয়েবসাইট গ্লাসডোরের জরিপে এ তথ্য উঠে এসেছে।এনডিটিভির খবরে বলা হয়, এক জরিপ চালিয়ে গ্লাসডোর মোট ২৫টি শীর্ষস্থানীয় মার্কিন কোম্পানির তালিকা তৈরি করে। এর প্রথম পাঁচটি কোম্পানির মধ্যে চারটিই প্রযুক্তি খাতের।জরিপের তথ্যে বলা হয়, প্রথম স্থানে উঠে আসা কোম্পানি গুগলে একজন সফটওয়্যার ইঞ্জিনিয়ার বছরে এক লাখ ১৯ হাজার মার্কিন ডলার আয় করেন। এখানে কর্মীরা ব্যায়ামাগার, লন্ড্রি ব্যবহার করতে পারেন। এ ছাড়া তাঁরা বিলিয়ার্ড খেলতে পারেন।গুগলে আট বছর কাজ করেছেন এমন একজন কর্মী বলেছেন, ‘আমি গুগলে কাউকে দেখিনি, যিনি সাপ্তাহিক ছুটির দিন অথবা স্বাভাবিক ছুটির দিনেও কোনো কাজ করেননি।’তালিকায় তৃতীয় অবস্থানে রয়েছে ফেসবুক। প্রতিষ্ঠানটি কর্মীদের কাজের ক্ষেত্রে অবাধ স্বাধীনতা দিয়ে থাকে। এর পরের অবস্থানে রয়েছে কম্পিউটার সফটওয়্যার কোম্পানি অ্যাডোবি। তালিকার সব শেষে অর্থাত্ ২৫তম অবস্থানে রয়েছে ই-বে। প্রতিষ্ঠানটির পাঁচ হাজারের বেশি কর্মী রয়েছেন।জরিপের সময় প্রতিটি প্রতিষ্ঠানের কমপক্ষে ৭৫ জন বর্তমান অথবা সাবেক কর্মী তথ্য দিয়ে সাহায্য করেছেন। এর আগে গত জানুয়ারি মাসে ফরচুন সাময়িকীর এক জরিপেও মার্কিন শীর্ষ কোম্পানির তালিকায় উঠে আসে গুগলের নাম।
