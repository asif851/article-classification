
সমতলে বসবাসকারী আদিবাসী ও উপজাতীয় জনগোষ্ঠী পরিবারের চেয়ে পার্বত্য অঞ্চলে বসবাসকারী পরিবারগুলো অনেক বেশি গরিব। পার্বত্য অঞ্চলে বাস করা আদিবাসী ও উপজাতীয় জনগোষ্ঠী পরিবারের ৫১ দশমিক ১ শতাংশ গরিব। সেখানে সমতলে বসবাসকারী একই জনগোষ্ঠীর ৩৫ শতাংশ গরিব। এমন তথ্য বেরিয়ে এসেছে সাম্প্রতিক এক জরিপে। বাংলাদেশ উন্নয়ন গবেষণা প্রতিষ্ঠান (বিআইডিএস) ‘আদিবাসী ও উপজাতীয় জনগণের দক্ষতা ও কর্মসংস্থান’বিষয়ক এ জরিপটি করেছে। সুইস এজেন্সি ফর ডেভেলপমেন্ট অ্যান্ড কো-অপারেশন (এসডিসি) এবং আন্তর্জাতিক শ্রম সংস্থার (আইএলও) সহায়তায় এ জরিপটি পরিচালনা করা হয়। গতকাল বুধবার দুপুরে বিআইডিএসের সম্মেলনকক্ষে আনুষ্ঠানিকভাবে এ জরিপ প্রতিবেদন প্রকাশ করা হয়েছে। জরিপ প্রতিবেদনের তথ্য-উপাত্ত পর্যালোচনা করে বলা হয়েছে, আদিবাসী ও উপজাতীয় জনগোষ্ঠীর জন্য উৎপাদনশীল কর্মসংস্থানের সুযোগ বাড়ানো জরুরি। কারণ এসব জনগোষ্ঠীর কর্মসংস্থানের ঘাটতি রয়েছে।জরিপের তথ্য অনুযায়ী, পার্বত্য অঞ্চলে বসবাসকারী পরিবারগুলোর বার্ষিক গড় আয় ১ লাখ ৬৪ হাজার ৬৯৬ টাকা। সেখানে সমতলে বার্ষিক এই গড় আয় ১ লাখ ৬৫ হাজার ১০ টাকা। অর্থাৎ আয়ের দিক থেকে পাহাড় ও সমতলে বসবাসকারী আদিবাসী ও উপজাতীয় জনগোষ্ঠীর মধ্যে খুব বেশি পার্থক্য নেই। তবে খরচের দিক থেকে বেশ পার্থক্য রয়েছে। জরিপ প্রতিবেদনের ফলাফল অনুযায়ী, খাদ্য ও খাদ্যবহির্ভূত পণ্য খাতে পার্বত্য এলাকায় বার্ষিক গড় ব্যয় বা খরচ করে ১ লাখ ৪০ হাজার ৭২৪ টাকা। সমতলে যার পরিমাণ ৯১ হাজার ৬৪১ টাকা। অর্থাৎ পার্বত্য এলাকায় বসবাসকারী একটি পরিবারকে খাদ্য ও খাদ্যবহির্ভূত অন্যান্য পণ্য খাতে বছরে যে টাকা খরচ করতে হয়, তা সমতলে বসবাসকারী আদিবাসী ও উপজাতীয় জনগোষ্ঠীর চেয়ে প্রায় ৫০ হাজার টাকা কম।প্রতিবেদন প্রকাশ অনুষ্ঠানে বক্তব্য দেন পার্বত্য চট্টগ্রামবিষয়ক মন্ত্রণালয়ের সচিব নববিক্রম কিশোর ত্রিপুরা, বাংলাদেশে নিযুক্ত সুইজারল্যান্ডের চার্জ দ্য অ্যাফেয়ার্স সিরোকো মেসেরিলি, বিআইডিএসের মহাপরিচালক কে এ এস মুরশিদ, আইএলও বাংলাদেশের ডেপুটি কান্ট্রি ডিরেক্টর গগন রাজভান্ডারি প্রমুখ। নববিক্রম কিশোর ত্রিপুরা তাঁর বক্তব্যে বলেন, এ ধরনের জরিপ আদিবাসী ও উপজাতীয় জনগোষ্ঠীর জীবনমানের হালনাগাদ তথ্য তুলে ধরে। সরকারের নীতি গ্রহণের ক্ষেত্রে এসব তথ্য-উপাত্তকে কাজে লাগানোর সুযোগ রয়েছে। সুইজারল্যান্ডের চার্জ দ্য অ্যাফেয়ার্স সিরোকো মেসেরিলি বলেন, চট্টগ্রামের পার্বত্য অঞ্চলে বসবাসকারী আদিবাসী ও উপজাতীয় জনগোষ্ঠীসংক্রান্ত বিভিন্ন তথ্য-উপাত্ত ও পর্যালোচনার সুযোগ রয়েছে। কিন্তু সমতলে বসবাসকারী এসব জনগোষ্ঠী সম্পর্কে খুবই সামান্য জানা যায়। এ কারণে তুলনামূলক আর্থসামাজিক অবস্থা জানতে আগ্রহী সুইজারল্যান্ডের প্রতিষ্ঠান এসডিসি। পিছিয়ে পড়া এসব জনগোষ্ঠীর দক্ষতা বৃদ্ধিতেও নীতিনির্ধারকদের হস্তক্ষেপ প্রয়োজন। জরিপের তথ্য বলছে, সমতলে বসবাসকারী আদিবাসী ও উপজাতীয় জনগোষ্ঠীর ৭০ শতাংশই আয়ের জন্য কৃষিশ্রমের ওপর নির্ভরশীল। সেখানে পার্বত্য অঞ্চলে এ হার ৬৩ শতাংশ।
