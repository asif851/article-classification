
বাণিজ্যমন্ত্রী তোফায়েল আহমেদ বলেছেন, কয়েকটি পত্রিকায় ৩০ লাখ পোশাকশ্রমিক নিরাপত্তাহীনতায় ভুগছে বলে যে প্রতিবেদন ছাপা হয়েছে, তা সর্বৈব মিথ্যা। যে সংগঠনের নামে এটা প্রকাশ করা হয়েছে, তিনি জীবনেও সেটির নাম শোনেননি।
আজ সোমবার দুপুরে সচিবালয়ে এক সংবাদ সম্মেলনে বাণিজ্যমন্ত্রী এ কথা বলেন। ১৫-১৮ ডিসেম্বর পর্যন্ত কেনিয়ার রাজধানী নাইরোবিতে অনুষ্ঠিত বিশ্ব বাণিজ্য সংস্থার (ডব্লিউটিও) মন্ত্রী পর্যায়ের সম্মেলনের বিভিন্ন তথ্য জানাতে এ সংবাদ সম্মেলনের আয়োজন করা হয়।
বাণিজ্যমন্ত্রী বলেন, ‘রানা প্লাজা ধসের পর বাংলাদেশের ভাবমূর্তির যে সমস্যা হয়েছিল, আস্তে আস্তে তা কেটে গেছে। এখন অ্যাকর্ড ও অ্যালায়েন্স (পোশাক কারখানার কর্মপরিবেশ উন্নয়নে বিদেশি ক্রেতাদের দুই জোট) আমাদের সার্টিফিকেট দিচ্ছে যে পোশাক খাতে তেমন ঝুঁকি নেই। তারা সন্তুষ্ট। ঠিক এ মুহূর্তে এ ধরনের সংবাদ করায় আমি দুঃখিত ও খুবই ব্যথিত।’ বাণিজ্যমন্ত্রী গণমাধ্যমকে দেশের স্বার্থে কাজ করার আহ্বান জানান।
তোফায়েল আহমেদ বলেন, ডব্লিউটিও সম্মেলনে উৎসবিধি (রুলস অব অরিজিন) ও সেবা খাতের বাণিজ্যে স্বল্পোন্নত দেশগুলোকে অগ্রাধিকারমূলক বাজার প্রবেশাধিকার দেওয়ার সিদ্ধান্ত হয়েছে। এ ছাড়া ওষুধের ক্ষেত্রে মেধাস্বত্ব-সংক্রান্ত অব্যাহতির মেয়াদ ২০৩৩ সাল পর্যন্ত বাড়ানোর বিষয়টিও সর্বসম্মতিক্রমে গৃহীত হয়েছে। এতে দরিদ্র মানুষের জন্য সুলভ মূল্যে ওষুধ পাওয়া নিশ্চিত হবে।
সংবাদ সম্মেলনে বাণিজ্যসচিব হেদায়েত উল্লাহ আল মামুন, ইন্টারন্যাশনাল চেম্বার অব কমার্সের (আইসিসি) সভাপতি মাহবুবুর রহমানসহ ডব্লিউটিও সম্মেলনে যোগ দেওয়া ব্যক্তিদের অনেকেই উপস্থিত ছিলেন।
