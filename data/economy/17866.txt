
আগের দিনের চেয়ে সামান্য কমলেও টানা দ্বিতীয় দিনে আজ বুধবার ঢাকার শেয়ারবাজারে ৯ শ কোটি টাকার বেশি লেনদেন হয়েছে। অপেক্ষাকৃত বেশি প্রতিষ্ঠানের শেয়ারের দাম কমলেও দুই শেয়ারবাজারের প্রধান সূচক বেড়েছে। তবে দুই শেয়ার বাজারের বিভিন্ন সূচকই ছিল উঠানামার মধ্যে।বাজার বিশ্লেষণে দেখা যায়, এদিন দেশের প্রধান শেয়ারবাজার ঢাকা স্টক এক্সচেঞ্জে (ডিএসই) লেনদেন শেষে ডিএসইএক্স সূচক ২ দশমিক ১৪ পয়েন্ট বেড়ে দাঁড়িয়েছে চার হাজার ৮৭৩ দশমিক ৯৬ পয়েন্ট।সকাল সাড়ে ১০টায় সূচকের ঊর্ধ্বমুখী প্রবণতায় ডিএসইর লেনদেন শুরু হলেও পরে একাধিকবার সূচক ওঠানামা করে। বেলা সাড়ে ১২টার দিকে সূচক ছাড়িয়ে যায় ৪৯০০ পয়েন্ট।ডিএসইতে আজ ৩২১টি প্রতিষ্ঠানের শেয়ার ও মিউচুয়াল ফান্ড হাতবদল হয়েছে। এর মধ্যে ১৪২ টির দাম বেড়েছে, কমেছে ১৪৮ টির আর অপরিবর্তিত রয়েছে ৩১টি প্রতিষ্ঠানের শেয়ার দর।ডিএসইতে আজ ৯০২ কোটি ৩৭ লাখ টাকার শেয়ার লেনদেন হয়েছে, যা গতকালের চেয়ে ২৬ কোটি ৭০ লাখ টাকা কম। গতকাল এই বাজারে ৯২৮ কোটি ২৭ লাখ টাকার শেয়ার লেনদেন হয়েছিল।ডিএসইর পাশাপাশি আজ চট্টগ্রাম স্টক এক্সচেঞ্জেও (সিএসই) সার্বিক সূচক বেড়েছে। লেনদেন শেষে ১১ দশমিক ৫১ পয়েন্ট বেড়ে এর সার্বিক মূল্যসূচক দাঁড়িয়েছে ১৪ হাজার ৯৩৮ পয়েন্ট। তবে লেনদেন বেড়েছে ১০ কোটি টাকার মতো।এদিন এই শেয়ারবাজারে হাতবদল হওয়া ২৬৩টি প্রতিষ্ঠানের মধ্যে ১০২ টির দাম বেড়েছে; কমেছে ১৩৪ টির আর অপরিবর্তিত ছিল ২৭ প্রতিষ্ঠানের শেয়ারের দাম। মোট লেনদেন হয়েছে ৭৬ কোটি ৯০ লাখ টাকার মতো।আজ দুই শেয়ারবাজারেই লেনদেনের শীর্ষে ছিল ইউনাইটেড পাওয়ার জেনারেশন। ডিএসইতে আজ এই প্রতিষ্ঠানের ১০৪ কোটি টাকার শেয়ার লেনদেন হয়। অন্যদিকে, সিএসইতে শেয়ারটির লেনদেন হয় ১৭ কোটি টাকার।
