
চলতি ২০১৬-১৭ অর্থবছরের প্রথম দুই মাসে (জুলাই-আগস্ট) দেশের সেবা খাত থেকে ৪৮ কোটি ৮৪ লাখ মার্কিন ডলার বা ৩ হাজার ৯০৭ কোটি টাকার রপ্তানি আয় হয়েছে। অবশ্য এই আয় গত অর্থবছরের একই সময়ের ৫২ কোটি ডলারের চেয়ে ৬ দশমিক ৩৪ শতাংশ কম।বাংলাদেশের ব্যাংকের পরিসংখ্যান নিয়ে গতকাল মঙ্গলবার রপ্তানি উন্নয়ন ব্যুরো (ইপিবি) সেবা খাতের রপ্তানি আয়ের এই চিত্র প্রকাশ করেছে। কেবল আগস্ট মাসে সেবা খাত থেকে ২৬ কোটি ডলারের রপ্তানি আয় হয়েছে। গত ২০১৫-১৬ অর্থবছর এই খাতের রপ্তানি আয় ছিল ৩১৪ কোটি ২৪ লাখ ডলার।ইপিবি জানায়, চলতি অর্থবছরের প্রথম দুই মাসে সেবা খাতের যাতায়াত উপখাত থেকে ৬ কোটি ৬১ লাখ ডলার রপ্তানি আয় হয়। এর মধ্যে সমুদ্রপথে ৩ কোটি ৩৭ লাখ ও আকাশ পথে ৩ কোটি ১৪ লাখ ডলার আয় হয়েছে। এ ছাড়া ভ্রমণে ১ কোটি ৯৬ লাখ ডলার, আর্থিক খাতে ১ কোটি ২১ লাখ ডলার এবং টেলিযোগাযোগ, কম্পিউটার ও তথ্যপ্রযুক্তি সেবায় ১০ কোটি ৭১ লাখ ডলার রপ্তানি আয় হয়েছে। কম্পিউটার ও তথ্যপ্রযুক্তি সেবায় গত অর্থবছরের একই সময়ের চেয়ে এবার ২২ দশমিক ২১ শতাংশ বেশি আয় হয়েছে। সরকারি পণ্য ও সেবা থেকে ১৮ কোটি ৮৮ লাখ রপ্তানি আয় হয়েছে।চলতি অর্থবছরের প্রথম দুই মাসে ৫৮২ কোটি মার্কিন ডলারের পণ্য রপ্তানি আয় হয়। সব মিলিয়ে আলোচ্য সময়ে পণ্য ও সেবা খাতের রপ্তানি আয় দাঁড়ায় ৬৩২ কোটি মার্কিন ডলারে। এই আয় গত ২০১৫-১৬ অর্থবছরের প্রথম দুই মাসের চেয়ে ৬ দশমিক ৮৮ শতাংশ বেশি।জানতে চাইলে ইপিবির ভাইস চেয়ারম্যান মাফরুহা সুলতানা গতকাল প্রথম আলোকে বলেন, ‘সেবা খাতের রপ্তানি আয়টি সবার নজরে আসা উচিত। এত দিন আমরা এ-সম্পর্কিত পুরো পরিসংখ্যান পেতাম না। বিষয়টি নিয়ে বাংলাদেশ ব্যাংকের সঙ্গে যোগাযোগ করেছি। আশা করছি, ভবিষ্যতে নিয়মিতভাবে সেবা খাতের রপ্তানি আয় প্রকাশ করা হবে।’
