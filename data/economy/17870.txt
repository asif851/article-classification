
বিশ্ববাজারে জ্বালানি তেলের দাম বাড়ানোর লক্ষ্যে এবার উত্তোলন কমানোর সিদ্ধান্ত নিয়েছে ওপেকবহির্ভূত ১১টি দেশ। গতকাল শনিবার ভিয়েনায় তেল রপ্তানিকারক দেশগুলোর সংগঠন ওপেকের প্রধান কার্যালয়ে এক বৈঠক থেকে এই সিদ্ধান্ত আসে। বিবিসির এক প্রতিবেদনে এ তথ্য উঠে এসেছে।
বৈঠকে ওপেকবহির্ভূত দেশ রাশিয়া, আজারবাইজান, ওমান, মেক্সিকো, মালয়েশিয়া, সুদান, সাউথ সুদান, বাহরাইনের প্রতিনিধিরাও অংশ নেন।
বৈঠকে প্রতিদিন ৫ লাখ ৫৮ হাজার ব্যারেল তেল উত্তোলন কমাতে সম্মত হয়েছে রাশিয়া। এর আগে গত মাসে দাম বাড়ানোর লক্ষ্যে তেল উত্তোলন কমাতে চূড়ান্তভাবে সম্মত হয় ওপেক। গেল ১৫ বছরের মধ্যে এবারই প্রথম তেল উত্তোলন কমানোর বিষয়ে সর্বসম্মতিক্রমে একটি বৈশ্বিক চুক্তি হলো।
আগামী জানুয়ারি থেকে প্রতিদিন ১২ লাখ ব্যারেল তেল উত্তোলন কমানোর সিদ্ধান্ত নিয়েছে ওপেক। গত আট বছরের মধ্যে এটা হচ্ছে ওপেকের তেল উত্তোলন কমানোর প্রথম সিদ্ধান্ত। ওপেকভুক্ত দেশগুলোর মধ্যে আছে আলজেরিয়া, অ্যাঙ্গোলা, ইকুয়েডর, গ্যাবন, ইরান, ইরাক, কুয়েত, লিবিয়া, নাইজেরিয়া, কাতার, সৌদি আরব, সংযুক্ত আরব আমিরাত, ভেনিজুয়েলা। আগামী বছরের ২৫ মে চুক্তির কার্যকারিতা পর্যবেক্ষণ ও পরবর্তী করণীয় আলোচনা করতে আবার বৈঠকে বসবে ওপেক।
আন্তর্জাতিক বাজারে ২০১৪ সালের জুন থেকেই কমতে শুরু করে অপরিশোধিত জ্বালানি তেলের দাম। অধিক উত্তোলনের কারণে বিশ্ববাজারে জোগান বেড়ে যায় তেলের। দুই বছরের মধ্যে তেলের দাম ৬০ শতাংশ পর্যন্ত কমে যায়।
