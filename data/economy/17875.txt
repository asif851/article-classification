
পতনোন্মুখ অবস্থা থেকে বের হতে পারছে না দেশের শেয়ারবাজার। টানা তিন কার্যদিবস সূচকের পতনের পর গতকাল বুধবার বিনিয়োগকারীরা কিছুটা আশার আলো দেখলেও আজ বৃহস্পতিবার আবার তাঁরা নিরাশ হয়েছেন। আজ দুই স্টক এক্সচেঞ্জে মিশ্র প্রবণতা লক্ষ করা গেছে। দিন শেষে প্রধান বাজার ঢাকা স্টক এক্সচেঞ্জে (ডিএসই) সূচক সামান্য কমেছে। তবে চট্টগ্রাম স্টক এক্সচেঞ্জে (সিএসই) সূচক সামান্য বেড়েছে। তবে লেনদেন কমেছে দুই বাজারেই।প্রধান শেয়ারবাজার ঢাকা স্টক এক্সচেঞ্জ (ডিএসই) সূত্রে জানা যায়, দিনের লেনদেন শেষে ডিএসইর ডিএসইএক্স সূচক ৬ পয়েন্ট কমে দাঁড়িয়েছে ৩,৯৪৪ পয়েন্টে।এর আগে সকাল সাড়ে ১০টায় সূচকের ঊর্ধ্বমুখী প্রবণতায় ডিএসইতে লেনদেন শুরু হয়। একপর্যায়ে সূচক ৩৩ পয়েন্ট বেড়ে যায়। এরপর সূচক বাড়ার হার কমতে শুরু করে, যা লেনদেনের শেষ পর্যন্ত অব্যাহত ছিল।ডিএসইতে আজ ২৮৭টি প্রতিষ্ঠানের শেয়ার ও মিউচুয়াল ফান্ড হাতবদল হয়েছে। এর মধ্যে ১৩৪টির দাম বেড়েছে; কমেছে ১২৫টির আর অপরিবর্তিত রয়েছে ২৮টি প্রতিষ্ঠানের শেয়ারের দাম।ডিএসইতে আজ লেনদেনের পরিমাণ দাঁড়িয়েছে ২৬৪ কোটি টাকা, যা গতকালের চেয়ে ২২ কোটি টাকা কম। গতকাল এই বাজারে ২৮৬ কোটি টাকার লেনদেন হয়েছিল।এদিকে সিএসইতে আজ সূচক সামান্য বেড়েছে। লেনদেন শেষে সিএসইর সার্বিক মূল্যসূচক ২২ পয়েন্ট বেড়ে অবস্থান করছে ১২ হাজার ২৩৪ পয়েন্টে।
আজ সিএসইতে হাতবদল হওয়া ২১৬টি প্রতিষ্ঠানের মধ্যে ৯১টির দাম বেড়েছে; কমেছে ৯৮টির এবং অপরিবর্তিত রয়েছে ২৭টি প্রতিষ্ঠানের শেয়ারের দাম।
সিএসইর লেনদেন আজ ২২ কোটি টাকায় দাঁড়িয়েছে, যা গতকালের চেয়ে চার কোটি টাকা কম। গতকাল এই বাজারে ২৬ কোটি টাকার শেয়ার ও মিউচুয়াল ফান্ডের লেনদেন হয়।
এদিকে ডিএসইতে আজ লেনদেনে শীর্ষে ছিল এনভয় টেক্সটাইল। আজ এই প্রতিষ্ঠানের ১২ কোটি টাকার শেয়ার লেনদেন হয়। এ ছাড়া লেনদেনে শীর্ষে থাকা প্রতিষ্ঠানগুলোর মধ্যে রয়েছে ডেল্টালাইফ ইনস্যুরেন্স, বিএসসিসিএল, স্কয়ার ফার্মা, তাল্লু স্পিনিং, আরগন ডেনিমস, ইউনাইটেড এয়ার, অ্যাকটিভ ফাইন, বিচ হ্যাচারি, আরএন স্পিনিং প্রভৃতি।
 
