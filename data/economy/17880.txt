
শুরু হলো আরেকটি নতুন অর্থবছর। ৭ দশমিক ৪ শতাংশ প্রবৃদ্ধি ধরে এবার বিশাল বাজেট জাতীয় সংসদে পাস করা হয়েছে। আজ (শনিবার) থেকে নতুন ভ্যাট আইন বাস্তবায়ন করার ঘোষণা দিয়েছিলেন অর্থমন্ত্রী। ব্যবসায়ীদের চাপে শেষ পর্যন্ত তার বাস্তবায়ন দুই বছর পিছিয়ে দেওয়া হয়েছে। একদিকে বিশাল খরচের চাপ; অন্যদিকে বড় রাজস্ব আদায়ের লক্ষ্য। নতুন ভ্যাট আইনটি কার্যকর করতে না পারায় আগামী বছর রাজস্ব আহরণে অর্থমন্ত্রীকে বেশ ভুগতে হবে। চলতি অর্থবছরে (২০১৭-১৮) সরকার ৪ লাখ ২৬৬ কোটি টাকা খরচ করবে বলে পরিকল্পনা করেছে। এটাই সরকারের বাজেট। এর মধ্যে দেশের মানুষ জোগান দেবেন ২ লাখ ৮৭ হাজার কোটি টাকা। সারা বছর শুল্ক, কর, মাশুল, সেবা ফিসহ বিভিন্নভাবে এই অর্থের জোগান দেবেন তাঁরা। দেশের মানুষের কাছ থেকেই বিদায়ী অর্থবছরের চেয়ে ৭০ হাজার কোটি টাকা বেশি আসবে। জনগণের কাছ থেকে রাজস্ব আদায় করে সবচেয়ে বেশি অর্থের জোগান দেয় জাতীয় রাজস্ব বোর্ড (এনবিআর)। যেহেতু নতুন ভ্যাট আইন হয়নি, তাই কর আহরণে করদাতারাই বেশি চাপে থাকবেন। বাজেটের বাকি (অনুদানসহ) ১ লাখ ১২ হাজার ২৭৬ কোটি টাকা সরকার দেশি-বিদেশি উৎস থেকে ঋণ করে মেটাবে। সাবেক তত্ত্বাবধায়ক সরকারের অর্থ উপদেষ্টা এ বি মির্জ্জা আজিজুল ইসলাম প্রথম আলোকে বলেন, পাস করা বাজেটটি সার্বিকভাবে অবাস্তব ও উচ্চাভিলাষী। প্রতিবছরের মতো এবারও বছরের শেষ দিকে এসে কাটছাঁট করতেই হবে। নতুন ভ্যাট আইন না হওয়ায় এবার বেশি কাটছাঁট করতে হবে। তাঁর মতে, ভ্যাট আইন না হওয়ায় যে রাজস্ব আহরণ কম হবে, তা কিছুটা পূরণ করতে কর ও ভ্যাট দেন না, কিন্তু কর ও ভ্যাটযোগ্য ব্যক্তি ও প্রতিষ্ঠানকে করজালে আনা উচিত। আয়: বাজেটের অর্থ জোগানের প্রধান রাষ্ট্রীয় প্রতিষ্ঠান হলো এনবিআর। বিশাল লক্ষ্যকে তাড়া করতে গিয়ে এবার এনবিআরকে বেশ ভুগতে হবে। চলতি অর্থবছরে এনবিআরকে আদায় করতে হবে ২ লাখ ৪৮ হাজার ১৯০ কোটি টাকা। এই লক্ষ্য নতুন ভ্যাট আইন বাস্তবায়নকে ধরেই হিসাব করা হয়েছিল। বিদায়ী অর্থবছরে লক্ষ্য ছিল ১ লাখ ৮৫ হাজার কোটি টাকা সংগ্রহের। সেই লক্ষ্য যদি পূরণও করে এনবিআর—তবু নতুন অর্থবছরে ৬৩ হাজার কোটি টাকা বেশি আদায় করতে হবে। অর্থাৎ রাজস্ব আদায়ে প্রবৃদ্ধি লাগবে ৩৪ শতাংশ। এমন প্রবৃদ্ধি কখনোই অর্জন করতে পারেনি এনবিআর। পুরোনো আইন, পুরোনো জনবল অর্থাৎ পুরোনো সৈন্য-সামন্ত দিয়েই এই শুল্ক-কর আদায় করতে হবে এনবিআরকে।
 শুরু হলো নতুন অর্থবছর
নতুন ভ্যাট আইন বাস্তবায়নের কথা থাকায় এবার আয়করে তেমন পরিবর্তন করা হয়নি। নতুন কর বসানো হয়নি; তবে কর ছাড় আছে। বেশি পরিবর্তন এসেছে আয়কর বিবরণী দেওয়ার নিয়মে। করমুক্ত আয়সীমা আগের মতোই আড়াই লাখ টাকা রাখা হয়েছে। এতে সীমিত আয়ের মানুষ চাপে থাকবেন। বিদায়ী অর্থবছরে গড় মূল্যস্ফীতি সাড়ে ৫ শতাংশের মতো হয়েছে। এ জন্য বাড়তি টাকা খরচ করার পরও সীমিত আয়ের ছোট করদাতাদের আগের মতোই এবারও একই হারে কর দিতে হবে। আবার যাঁরা গতবার আড়াই লাখ টাকার কাছাকাছি গিয়ে করজালের বাইরে ছিলেন, কিন্তু এবার বেতন–ভাতা বৃদ্ধি পাওয়ায় সেই সীমা পেরিয়ে গেছেন—এবার তাঁরা করজালে আটকে যাবেন। এটি একটি ফাঁদের মতো। বেসরকারি চাকরিজীবীরাও বিপাকে পড়বেন এবার। গতবার বেসরকারি খাতের ব্যবস্থাপনা পর্যায়ের কর্মকর্তাদের কর শনাক্তকরণ নম্বর (টিআইএন) নেওয়া বাধ্যতামূলক করা হয়েছিল। এবারের বাজেটে ব্যবসা বা পেশার নির্বাহীদের রিটার্ন দেওয়া বাধ্যতামূলক করা হয়েছে। ওই সব বেসরকারি প্রতিষ্ঠানের নির্বাহীদের রিটার্ন দিয়ে আয়-ব্যয়ের হিসাব দিতেই হবে। আবার ২৫ লাখ টাকার কম সম্পদ থাকলে সম্পদ বিবরণী দেওয়া ঐচ্ছিক করা হয়েছে। এত দিন ছিল ২০ লাখ টাকা পর্যন্ত। সোয়া ২ কোটি টাকার বেশি সম্পদের মালিক বড়লোকদের আয়করের ওপর সারচার্জ হার অপরিবর্তিত রাখা হয়েছে। তবে বিড়ি, সিগারেট, জর্দা, গুল ব্যবসায়ীদের আয়ের ওপর আড়াই শতাংশ সারচার্জ বসানো হয়েছে। আয়ের ওপর কর বসে, সারচার্জ বসানো কতটা যৌক্তিক, তা নিয়ে প্রশ্ন আছে।
 পুরোনো আইন ও জনবল দিয়েই এনবিআরকে ৩৪% বেশি রাজস্ব আদায় করতে হবে
তৈরি পোশাক খাত থেকে কর বাড়তে পারে। পোশাক রপ্তানি করলে উৎসে কর দশমিক ৭ শতাংশ থেকে বাড়িয়ে ১ শতাংশ করা হয়েছে। তবে তাঁদের করপোরেট কর ২০ থেকে কমিয়ে ১২ শতাংশ করা হয়েছে। এতে অবশ্য এনবিআরের লোকসান হবে না। কারণ, বছরজুড়ে যে উৎসে কর পোশাক রপ্তানিকারকেরা দেন, তা করপোরেট কর হিসেবে বছর শেষে সমন্বয় করা হয়। পুরোনো ভ্যাট আইনের আওতায় ১৫ শতাংশ ভ্যাটের পাশাপাশি প্যাকেজ ভ্যাট, সংকুচিত ভিত্তিমূল্যে ভ্যাট, ট্যারিফ মূল্যে ভ্যাট ব্যবস্থা থাকছে। আর শুল্ক খাতে কিছু পণ্যে শুল্ক কমানো হয়েছে; কিছু খাতে বৃদ্ধি করা হয়েছে। এটি প্রতিবছরই করা হয়। ব্যয়: এবারের বাজেটে সরকারের উন্নয়ন ব্যয় মাত্র ১ লাখ ৫৩ হাজার ৩৩১ কোটি টাকা। এটি বার্ষিক উন্নয়ন কর্মসূচি (এডিপি) হিসেবে পরিচিত। অনুন্নয়ন ব্যয় ২ লাখ ৪৬ হাজার ৮৫৯ কোটি টাকা। সরকারি কর্মকর্তা-কর্মচারীদের বেতন–ভাতা, ভর্তুকি ও প্রণোদনা, সুদ পরিশোধসহ বিভিন্ন খাতে এ বিশাল খরচ করতেই হবে। এ টাকা খরচে কোনো দক্ষতা বা সক্ষমতার প্রয়োজন নেই। তবে প্রকল্প বাস্তবায়নকারী সংস্থাগুলোর প্রকল্প বাস্তবায়ন সক্ষমতা নিয়ে সব সময়ই প্রশ্ন রয়েছে। প্রকল্প বাস্তবায়ন করতে না পারায় প্রতিবছরই শেষ দিকে এডিপি সংশোধন করে আকার ছোট করা হয়। শেষ পর্যন্ত ওই সংশোধিত এডিপির ৯০-৯২ শতাংশ বাস্তবায়িত হয়। এডিপি বাস্তবায়নে সক্ষমতা বাড়াতে বাজেটে নানা অঙ্গীকার থাকে। এবারও এর ব্যতিক্রম নয়। অঙ্গীকারগুলোর অন্যতম হলো—প্রকল্প বাস্তবায়নের দক্ষতা বাড়াতে ইলেকট্রনিক পদ্ধতিতে ৮০ শতাংশ কেনাকাটা; প্রকল্প পরিচালকদের তালিকা প্রণয়ন।
