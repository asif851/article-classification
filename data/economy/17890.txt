
বাংলাদেশ ব্যাংকের রপ্তানি উন্নয়ন তহবিল (ইডিএফ) থেকে পোশাক খাতের জন্য ঋণের সীমা দেড় কোটি ডলার থেকে বাড়িয়ে দুই কোটি ডলার করা হয়েছে। তবে এ ঋণ শুধু তৈরি পোশাক শিল্প মালিকদের সংগঠন বিজিএমইএর সদস্যরা পাবেন।বাংলাদেশ ব্যাংক গত রোববার এ বিষয়ে একটি প্রজ্ঞাপন জারি করে বৈদেশিক মুদ্রা লেনদেনকারী ব্যাংকগুলোর প্রধান নির্বাহীদের কাছে পাঠিয়েছে। গত ডিসেম্বরে বিটিএমএর সদস্য মিলের জন্য ঋণসীমা দেড় কোটি ডলার থেকে বাড়িয়ে দুই কোটি ডলার নির্ধারণ করা হয়।প্রজ্ঞাপনে বলা হয়েছে, বিজিএমইএর সদস্য মিলগুলোর ইডিএফ থেকে ঋণ নেওয়ার সর্বোচ্চ সীমা দেড় কোটি ডলার থেকে বাড়িয়ে দুই কোটি ডলার নির্ধারণ করা হলো। বৈদেশিক মুদ্রা লেনদেনকারী (এডি) ব্যাংক শাখার মাধ্যমে গ্রাহককে আবেদন করে এ ঋণ নিতে হবে।জানা গেছে, রপ্তানিমুখী শিল্পের বিকাশ ও প্রসারে ইডিএফ তহবিল থেকে স্বল্প সুদে বৈদেশিক মুদ্রায় ঋণ দেওয়া হয়। এ তহবিলে বর্তমানে ১৫০ কোটি ডলার রয়েছে। লন্ডন ইন্টার ব্যাংক অফার রেটের (লাইবর) সঙ্গে আড়াই শতাংশ যোগ করে এ তহবিলের সুদহার নির্ধারিত হয়।
