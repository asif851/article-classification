
সপ্তাহের দ্বিতীয় কার্যদিবস শেষে আজ সোমবার ঢাকার পুঁজিবাজারে সূচক ও লেনদেন বেড়েছে। আজ লেনদেন হয়েছে ৪৬৩ কোটি টাকার, যা আগের দিনের চেয়ে ৪৫ কোটি টাকা বেশি।
আজ লেনদেনের শুরুতে ঊর্ধ্বমুখী ছিল ডিএসইএক্স সূচক। তবে দুপুর ১২টার পর থেকে ওঠা–নামা দেখা যায় সূচকে। লেনদেন শেষে ডিএসইএক্স সূচক বেড়েছে শূন্য দশমিক ৭ পয়েন্ট। অবস্থান করছে ৪৫৬৯ পয়েন্টে।
পুঁজিবাজার বিশ্লেষকেরা বলছেন, টানা চার কার্যদিবস দর বৃদ্ধির পর দুই দিন ধরে কিছুটা মূল্য সংশোধন হচ্ছে পুঁজিবাজারে। বিনিয়োগকারীদের মধ্যে মুনাফা তুলে নেওয়ার প্রবণতা লক্ষ করা গেছে। তবে প্রাতিষ্ঠানিক বিনিয়োগকারীদের মধ্যে শেয়ার ক্রয়ের প্রবণতা দেখা যাওয়ায় লেনদেন বেড়েছে।
সবচেয়ে বেশি লেনদেন হওয়া ১০টি কোম্পানি হলো বিএসআরএম স্টিল, তিতাস গ্যাস, সিভিও পেট্রোকেমিক্যাল রিফাইনারি লিমিটেড, ডেলটা ব্র্যাক হাউজিং, বাংলাদেশ স্টিল রি রোলিং মিলস লিমিটেড, বাংলাদেশ সাবমেরিন ক্যাবল কোম্পানি লিমিটেড, একমি ল্যাবরেটরিজ লিমিটেড, ন্যাশনাল পলিমার, মোবিল যমুনা বাংলাদেশ লিমিটেড ও বিডি থাই অ্যালুমিনিয়াম।
লেনদেন হওয়া ৩২৪টি প্রতিষ্ঠানের শেয়ার ও মিউচুয়াল ফান্ডের মধ্যে দর বেড়েছে ১৪২টির, কমেছে ১১৮টির। অপরিবর্তিত আছে ৬৪টি প্রতিষ্ঠানের শেয়ারের দাম।
