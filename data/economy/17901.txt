
বাংলাদেশ ব্যাংক আগামী ১১ জুলাই শনিবার ছুটির দিনে শিল্প এলাকার সব শাখা খোলা রাখতে তফসিলি ব্যাংকগুলোকে নির্দেশ দিয়েছে। তৈরি পোশাকশিল্পের শ্রমিক-কর্মচারীদের বেতন, বোনাস ও অন্যান্য ভাতা পরিশোধে যাতে সুবিধা হয়, সে জন্য এ নির্দেশ দেওয়া হয়েছে।পোশাকশিল্প মালিকদের সংগঠন বিজিএমইএর অনুরোধে ঢাকা মহানগর, আশুলিয়া, টঙ্গী, গাজীপুর, সাভার, নারায়ণগঞ্জ ও চট্টগ্রামের পোশাকশিল্প এলাকায় ব্যাংকের শাখা খোলা রাখতে বলেছে কেন্দ্রীয় ব্যাংক।বাংলাদেশ ব্যাংকের অফসাইট সুপারভিশন বিভাগ গতকাল বৃহস্পতিবার প্রজ্ঞাপন জারি করে এমন নির্দেশনা দিয়েছে। দেশের সব বাণিজ্যিক ব্যাংককে এ নির্দেশনার বিষয়টি জানিয়ে দেওয়া হয়েছে।একই সঙ্গে ছুটির দিন হওয়ায় ওই দিন যেসব ব্যাংক কর্মকর্তা-কর্মচারীরা অফিসের কাজে যোগ দেবেন, তাঁদের সম্মানজনক ও যুক্তিসংগত ভাতা দেওয়ার জন্য ব্যাংকগুলোকে পরামর্শ দিয়েছে বাংলাদেশ ব্যাংক।
