
মানসম্মত পণ্য ও সেবা নিশ্চিত করতে প্রতিটি জেলায় বাংলাদেশ স্ট্যান্ডার্ডস অ্যান্ড টেস্টিং ইনস্টিটিউশনের (বিএসটিআই) কার্যালয় চালুর উদ্যোগ নিতে নির্দেশনা দিয়েছেন শিল্পসচিব মোহাম্মদ আবদুল্লাহ। তিনি বলেন, শুধু কয়েকটি চিহ্নিত জেলায় কার্যালয় সম্প্রসারণ না করে দেশের সব জেলা ও আঞ্চলিক পর্যায়ে বিএসটিআইয়ের কার্যালয় থাকতে হবে। এ লক্ষ্যে আগামী ফেব্রুয়ারি মাসের মধ্যে একটি আদর্শ জনবল কাঠামোর প্রস্তাব মন্ত্রণালয়ে পাঠানোর নির্দেশনা দেন তিনি।
২০১৭-১৮ অর্থবছরে শিল্প মন্ত্রণালয়ের বার্ষিক উন্নয়ন কর্মসূচিতে (এডিপি) অন্তর্ভুক্ত প্রকল্পগুলোর বাস্তবায়ন অগ্রগতি পর্যালোচনা সভায় সভাপতিত্বকালে শিল্পসচিব এ নির্দেশনা দেন। শিল্প মন্ত্রণালয়ের সম্মেলনকক্ষে গতকাল মঙ্গলবার এ সভা অনুষ্ঠিত হয়। সভায় শিল্প মন্ত্রণালয়ের ঊর্ধ্বতন কর্মকর্তা, মন্ত্রণালয়ের আওতাধীন বিভিন্ন সংস্থা ও করপোরেশনের প্রধান এবং সংশ্লিষ্ট প্রকল্প পরিচালকেরা উপস্থিত ছিলেন।
সভায় জানানো হয়, শিল্প মন্ত্রণালয়ের বার্ষিক উন্নয়ন কর্মসূচিতে মোট ৪৩টি উন্নয়ন প্রকল্প রয়েছে। এর মধ্যে ৩৯টি বিনিয়োগ প্রকল্প, ৩টি কারিগরি ও ১টি নিজস্ব অর্থায়নে বাস্তবায়িত প্রকল্প রয়েছে। সব মিলিয়ে এসব প্রকল্পে বরাদ্দের পরিমাণ ১ হাজার ৩৭৬ কোটি ৭৮ লাখ টাকা। এর মধ্যে সরকারি খাতে ১ হাজার ৩২০ কোটি ৩৮ লাখ টাকা, প্রকল্প সাহায্য খাতে ৬ কোটি ৪০ লাখ টাকা এবং সংস্থার নিজস্ব অর্থায়ন খাতে ৫০ কোটি টাকা বরাদ্দ রয়েছে।
সভায় শিল্পসচিব বলেন, নির্ধারিত সময়ের মধ্যে প্রকল্প বাস্তবায়নের জন্য সংশ্লিষ্ট প্রকল্প পরিচালকদের আরও তৎপর হতে হবে। প্রকল্প বাস্তবায়নকালে উদ্ভূত যেকোনো সমস্যা সমাধানের জন্য ঘন ঘন স্টিয়ারিং কমিটির সভা আয়োজন করতে হবে। তিনি নতুন প্রকল্প প্রণয়ন ও তা সুষ্ঠুভাবে বাস্তবায়নের জন্য মন্ত্রণালয়ের পরিকল্পনা সেল ও সংশ্লিষ্ট দপ্তরপ্রধানদের নিবিড় তদারকি চালিয়ে যাওয়ার নির্দেশনা দেন। কারও দায়িত্বে অবহেলার কারণে প্রকল্প বাস্তবায়নে বিলম্ব হলে তাঁর বিরুদ্ধে শাস্তিমূলক ব্যবস্থা নেওয়া হবে বলে তিনি সতর্ক করেন।
শিল্পসচিব বলেন, চিনিশিল্প লাভজনক করতে চিনিকলগুলোতে পণ্য বহুমুখীকরণের উদ্যোগ দ্রুত বাস্তবায়ন করতে হবে। এ লক্ষ্যে তিনি আন্তরিকতার সঙ্গে নির্ধারিত সময়সীমার মধ্যে নতুন প্রকল্পগুলোর প্রাক্-সমীক্ষা কার্যক্রম শেষ করার পরামর্শ দেন।
