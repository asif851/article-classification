
বাংলাদেশে ব্যবসা করা আগের চেয়ে একটু সহজ হয়েছে। বিশেষ করে নতুন ব্যবসা খুলতে গেলে যে রকম ঝামেলা-প্রতিবন্ধকতার মুখে পড়তে হতো, এক বছরের ব্যবধানে তাতে বড় ধরনের অগ্রগতি হয়েছে।
বিশ্বব্যাংক ও আন্তর্জাতিক আর্থিক সংস্থা (ইন্টারন্যাশনাল ফাইন্যান্স করপোরেশন-আইএফসি) ‘সহজে ব্যবসা করার সূচক-২০১৪’ প্রকাশ করেছে গতকাল সোমবার। সারা বিশ্বে একযোগে প্রকাশিত এই প্রতিবেদনে এসব বিষয় উঠে এসেছে।
এতে দেখা যায়, ২০১৩ সালের বৈশ্বিক সূচকে বাংলাদেশের অবস্থান ছিল ১৩২তম। ২০১৪ সালের সূচকে তা হয়েছে ১৩০তম। অর্থাৎ বিশ্বের ১৮৯ দেশের মধ্যে সহজে ব্যবসা করার ক্ষেত্রে বাংলাদেশের অবস্থান ১৩০তম। এটি অবশ্য ২০১২ সালের জুন থেকে ২০১৩ সালের মে পর্যন্ত সময়কালের।
প্রতিবেদনে বিশ্বের বিভিন্ন দেশে ব্যবসা-বাণিজ্য করার আনুষঙ্গিক পরিবেশের বিভিন্ন দিক তুলে ধরা হয়েছে। ব্যবসার পরিবেশকে ১০টি বৃহত্তর নির্দেশিকা বা বিষয়ে বিন্যস্ত করে সেগুলোর অবস্থা বিশ্লেষণ করা হয়েছে। তারপর তা সূচকে রূপান্তর করা হয়েছে। এসব উপসূচককে সমন্বিত করে মূল সূচক নির্ণীত হয়েছে। তারপর বিভিন্ন দেশের অবস্থানক্রম নির্ধারণ করা হয়েছে।
আবার এই সূচক এখন নতুন পদ্ধতিতে নির্ণয় করা হচ্ছে। তাই ২০১৩ সালের সূচক সমন্বয় করা হয়েছে। পুরোনো পদ্ধতিতে ২০১৩ সালের সূচকে বাংলাদেশের অবস্থান ছিল ১২৯তম। নতুন পদ্ধতিতে এর আগের বছরগুলোয় এই সূচকে বাংলাদেশের অবস্থান আর নির্ণয় করে দেখানো হয়নি।
আইএফসির এই প্রতিবেদনে বলা হয়েছে, ব্যবসা-বাণিজ্য সংক্রান্ত বিভিন্ন ধরনের উল্লেখযোগ্য সংস্কার সম্পন্ন করায় সার্বিক সূচকে বাংলাদেশের অগ্রগতি হয়েছে। উপসূচকগুলোর মধ্যে প্রথমটিতে অর্থাৎ ব্যবসা শুরুর উপসূচকে বাংলাদেশ গত বছরের ৮৩তম অবস্থান থেকে ৯ ধাপ এগিয়ে ৭৪তম অবস্থানে উঠে এসেছে। গড়ে নতুন ব্যবসা শুরুর জন্য সাতটি প্রক্রিয়া সম্পন্ন করতে সাড়ে ১০ দিন সময় লাগে।
এ প্রসঙ্গে বিশ্বব্যাংক বলছে, সাম্প্রতিক সময়ে বাংলাদেশ ব্যবসা নিবন্ধন, বিভিন্ন প্রক্রিয়া সহজকরণ ও স্বয়ংক্রিয় (অটোমেশন) ব্যবস্থা চালু করার মাধ্যমে উল্লেখযোগ্য সংস্কার সাধন করেছে। এর ফলে ট্রেড লাইসেন্স প্রাপ্তি এবং কর ও মূল্য সংযোজন কর নিবন্ধনের সময় কমেছে।
বাংলাদেশে বিশ্বব্যাংকের আবাসিক পরিচালক জোহানেস জাট বলেছেন, বাংলাদেশে ব্যবসা শুরুর কাজটি যে সহজ করা হয়েছে, তা খুবই উৎসাহজনক। তবে প্রবৃদ্ধি অর্জনের সম্ভাবনা পুরোপুরি বাস্তবায়ন করতে বিনিয়োগ পরিবেশের আরও উন্নতি করতে হবে এবং উদ্যোক্তা ও বিনিয়োগকারীদের জন্য আকর্ষণীয় গন্তব্যে পরিণত করতে হবে।
ব্যবসা শুরুর ক্ষেত্রে বড় ধরনের অগ্রগতি হলেও বিদ্যুৎ-সংযোগ পাওয়ার কাজটি এখনো বাংলাদেশে সবচেয়ে কঠিন। ১৮৯ দেশের মধ্যে বাংলাদেশের নাম তালিকার সর্বশেষে। এখানে বিদ্যুৎ-সংযোগ পেতে অন্তত নয়টি পর্যায়ক্রম সম্পন্ন করতে হয়। আর গড়ে সময় লাগে ৪০৪ দিন। গতবারও একই অবস্থা ছিল।
ঋণ প্রাপ্তির ক্ষেত্রে অবনতি হয়েছে বাংলাদেশের। গতবারের ৮২তম অবস্থান থেকে এবার নেমে যেতে হয়েছে ৮৬তম অবস্থানে।
প্রতিবেদন অনুসারে, দক্ষিণ এশিয়ার আটটি দেশের মধ্যে বাংলাদেশের অবস্থান এবারও পঞ্চম। বাংলাদেশের পরে আছে ভারত, ভুটান ও আফগানিস্তান। ভারতের অবস্থান ১৩৪তম। অন্যদিকে শ্রীলঙ্কার অবস্থান ৮৫তম, যা এই অঞ্চলের মধ্যে শীর্ষে।
দক্ষিণ এশিয়ার আটটি দেশ সমন্বিতভাবে ৭৫টি সংস্কার কার্যক্রম সম্পন্ন করেছে। এর মধ্যে ভারত করেছে সর্বোচ্চ ১৭টি। এরপর শ্রীলঙ্কা করেছে ১৬টি।
সদ্য প্রকাশিত প্রতিবেদন অনুসারে, সহজে ব্যবসা করার ক্ষেত্রে এখনো বিশ্বে সবচেয়ে ভালো দেশ হলো সিঙ্গাপুর। এরপর যথাক্রমে হংকং ও নিউজিল্যান্ডের অবস্থান। চতুর্থ স্থানে আছে যুক্তরাষ্ট্র আর পঞ্চম স্থানে ডেনমার্ক। এ পর্যন্ত গতবারের অবস্থানই অটুট। তবে এবার যুক্তরাজ্যকে হটিয়ে ষষ্ঠ স্থানে উঠে এসেছে মালয়েশিয়া। সপ্তম স্থান অক্ষুণ্ন দক্ষিণ কোরিয়ার। এরপর যথাক্রমে জর্জিয়া, নরওয়ে ও যুক্তরাজ্য।
