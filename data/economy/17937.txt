
বাংলাদেশে সিমেন্ট ও কাগজ কারখানা স্থাপনে বিনিয়োগ করবে সৌদি আরবের প্রতিষ্ঠান আল রাজি কোম্পানি ফর ইন্ডাস্ট্রি অ্যান্ড ট্রেড। এ জন্য বাংলাদেশ রসায়ন শিল্প করপোরেশনের (বিসিআইসি) সঙ্গে এক সমঝোতা স্মারক সই করেছে কোম্পানিটি।শিল্প মন্ত্রণালয়ে গতকাল বৃহস্পতিবার এক অনুষ্ঠানে এ সমঝোতা স্মারকটি সই হয়। এ সময় শিল্পমন্ত্রী আমির হোসেন আমু, শিল্পসচিব মো. মোশাররফ হোসেন ভূঁইয়া, সৌদি আরবে নিযুক্ত বাংলাদেশের রাষ্ট্রদূত গোলাম মসীহ উপস্থিত ছিলেন।সমঝোতা স্মারকে বিসিআইসির পক্ষে সংস্থার সচিব হাছনাত আহমেদ চৌধুরী ও আল রাজির পক্ষে কোম্পানির ব্যবস্থাপনা পরিচালক ইউসিফ আল রাজি স্বাক্ষর করেন।সমঝোতা স্মারক অনুযায়ী আল রাজি কোম্পানি বিসিআইসির সঙ্গে যৌথ উদ্যোগে অথবা সরকারি-বেসরকারি অংশীদারিতে (পিপিপি) ছাতক সিমেন্ট কোম্পানি-সংলগ্ন কারখানাটির নিজস্ব জমিতে ৩৩০ মেগাওয়াট ক্ষমতার বিদ্যুৎকেন্দ্র করবে। বার্ষিক ১৫ লাখ টন উৎপাদনক্ষমতার একটি সিমেন্ট কারখানাও স্থাপন করবে তারা।এ ছাড়া আল রাজি কর্ণফুলী পেপার মিলস (কেপিএম) সংলগ্ন কারখানার নিজস্ব জমিতে ৩৬০ মেগাওয়াট উৎপাদনক্ষমতার বিদ্যুৎকেন্দ্রসহ বছরে ৩ লাখ টন উৎপাদনক্ষমতার একটি কাগজ উৎপাদন কারখানাও স্থাপন করবে।শিল্প মন্ত্রণালয় এক বিজ্ঞপ্তিতে জানায়, গত মার্চে আমির হোসেন আমু সৌদি আরব সফরকালে সে দেশের ব্যবসায়ীদের বাংলাদেশের সার, রাসায়নিক পণ্য, চিনি, সিমেন্ট, কাগজসহ বিভিন্ন শিল্প খাতে বিনিয়োগের আহ্বান জানান। গত জুনে প্রধানমন্ত্রী শেখ হাসিনা সৌদি আরব সফরকালেও জেদ্দা চেম্বার অব কমার্স আয়োজিত এক সভায় সৌদি উদ্যোক্তাদের বাংলাদেশে বিনিয়োগের আহ্বান জানান।অনুষ্ঠানে শিল্পমন্ত্রী বলেন, সৌদি আরব বাংলাদেশের গুরুত্বপূর্ণ ও ঐতিহাসিক উন্নয়ন অংশীদার। আল রাজি কোম্পানির সঙ্গে বিসিআইসির চুক্তি সইয়ের মাধ্যমে সৌদি-বাংলাদেশ বিনিয়োগের নতুন ধারা সূচনা হলো। এর ধারাবাহিকতায় বাংলাদেশে ভবিষ্যতে আরও সৌদি বিনিয়োগ আসবে। তিনি এ সমঝোতা স্মারককে প্রাথমিক বিনিয়োগ চুক্তি হিসেবে উল্লেখ করে দ্রুত এর আর্থিক ও কারিগরি সমীক্ষা শেষে একে চূড়ান্ত রূপ দিতে সংশ্লিষ্ট কর্মকর্তাদের নির্দেশনা দেন।
