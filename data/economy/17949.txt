
রাজনৈতিক অস্থিরতার কারণে ১০ দিন পিছিয়ে গেল ঢাকা আন্তর্জাতিক বাণিজ্য মেলা। আগামী ১ জানুয়ারির পরিবর্তে ১১ জানুয়ারি বেলা ১১টায় মেলা উদ্বোধন করা হবে বলে জানিয়েছে বাণিজ্য মন্ত্রণালয়। মন্ত্রণালয়ের তথ্য কর্মকর্তা আবদুল লতিফ বকসী স্বাক্ষরিত এক বিজ্ঞপ্তিতে জানানো হয়, অংশগ্রহণকারীদের আবেদনের পরিপ্রেক্ষিতে মন্ত্রণালয় এ সিদ্ধান্ত নিয়েছে।
বাণিজ্য মন্ত্রণালয় ও রপ্তানি উন্নয়ন ব্যুরোর যৌথ উদ্যোগে এবং বিভিন্ন চেম্বার ও ব্যবসায়ী সংগঠনের সহযোগিতায় প্রতিবছর অনুষ্ঠিত হয় ঢাকা আন্তর্জাতিক বাণিজ্য মেলা। দেশের বিভিন্ন সরকারি, বেসরকারি উত্পাদনকারী, বণিক সমিতি, রপ্তানিকারক ছাড়াও বিদেশি বিভিন্ন সরকারি, বেসরকারি প্রতিষ্ঠান এবং ব্যবসায়ী সংগঠন মেলায় অংশ নেয়।
টানা অবরোধ আর রাজনৈতিক অস্থিরতার কারণে এবার বাণিজ্য মেলার স্টল নির্মাণসহ আনুষঙ্গিক কাজ এখনো শেষ করতে পারেনি অংশগ্রহণকারী প্রতিষ্ঠানগুলো। পাশাপাশি এ অবস্থায় মেলা শুরু হলে তেমন সাড়া পাওয়া যাবে না বলেও মনে করছে তারা। ব্যবসায়ীদের আবেদনের পরিপ্রেক্ষিতে রপ্তানি উন্নয়ন ব্যুরো মেলা পেছাতে মন্ত্রণালয়কে অনুরোধ জানায়।
