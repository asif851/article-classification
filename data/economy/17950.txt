
এক সপ্তাহের ব্যবধানে চলতি বছর তৃতীয়বারের মতো দেশের বাজারে সোনার দাম বাড়ছে। সব ধরনের সোনার দর ভরিতে এবার বাড়ছে ১ হাজার ২২৪ টাকা। ভালো মানের সোনার ভরি দাঁড়াচ্ছে ৪৪ হাজার ৯৬৫ টাকা। আগামী শনিবার থেকে নতুন দর কার্যকর হবে।
বাংলাদেশ জুয়েলার্স সমিতি (বাজুস) আজ বৃহস্পতিবার বেলা পৌনে দুইটার দিকে মূল্যবৃদ্ধির এ সিদ্ধান্ত জানান। সমিতি জানায়, বিশ্ব বাজারে সোনার দাম বৃদ্ধির কারণে দেশের বাজারে দাম বাড়ানোর সিদ্ধান্ত নেওয়া হয়েছে।
গত ১৩ জানুয়ারি সোনা-রুপার মূল্যবৃদ্ধি করে সমিতি। এরপর গত শনিবার ফের দাম বাড়ানো হয়। বর্তমানে প্রতি ভরি (১১ দশমিক ৬৬৪ গ্রাম) ভালো মানের, অর্থাৎ ২২ ক্যারেট সোনার দাম ৪৩ হাজার ৭৪০ টাকা। এ ছাড়া ২১ ক্যারেট ৪১ হাজার ৬৪০ টাকা এবং ১৮ ক্যারেটের দাম ৩৪ হাজার ৯৯২ টাকা ভরি। সনাতন পদ্ধতির সোনার ভরি ২৩ হাজার ৯১১ টাকা দাঁড়াবে। আর ২১ ক্যারেট (ক্যাডমিয়াম) রুপার ভরি ৯৯১ টাকা।
