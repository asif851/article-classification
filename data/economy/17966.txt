
প্রকল্পের কাজের গুণগত মান ঠিক রাখতে তদারকির পাশাপাশি শাস্তির ব্যবস্থা রাখার সুপারিশ করেছেন পরিকল্পনামন্ত্রী আ হ ম মুস্তফা কামাল। তিনি বলেন, শাস্তির ব্যবস্থা নিশ্চিত করা গেলে কাজের মান ভালো হবে।ঢাকায় শেরেবাংলা নগরের এনইসি সম্মেলনকক্ষে গতকাল বৃহস্পতিবার পাবলিক-প্রাইভেট স্টেকহোল্ডারস কমিটির (পিপিএসসি) নবম সভায় তিনি এ সুপারিশ করেন। পরিকল্পনা মন্ত্রণালয়ের সেন্ট্রাল প্রকিউরমেন্ট টেকনিক্যাল ইউনিট (সিপিটিইউ) ও সরকারি ক্রয়সংক্রান্ত সংস্কার প্রকল্পের (পিপিআরপি-২) উদ্যোগে এ সভা অনুষ্ঠিত হয়।পিপিআরপি-২-এর আওতায় সরকারি-বেসরকারি খাতের একটি প্ল্যাটফর্ম হিসেবে পিপিএসসি গঠন করা হয়েছে। এতে বেসরকারি খাতের বিশেষজ্ঞরা প্রকল্প বাস্তবায়নের বিভিন্ন বিষয়ে মত দেন।গবেষণা প্রতিষ্ঠান সেন্টার ফর পলিসি ডায়ালগের (সিপিডি) নির্বাহী পরিচালক মোস্তাফিজুর রহমান বলেন, সব রাজনীতি স্থানীয় এবং সব উন্নয়নও স্থানীয়। তাই উন্নয়ন প্রকল্প বাস্তবায়নে স্থানীয় নাগরিকদের সম্পৃক্ত করার উদ্যোগটি যথাযথ।আরও বক্তব্য দেন পরিকল্পনাসচিব তারিক উল ইসলাম, স্থানীয় সরকার বিভাগের সচিব আবদুল মালেক, ব্র্যাক ইনস্টিটিউট অব গভর্নেন্স অ্যান্ড ডেভেলপমেন্টের নির্বাহী পরিচালক সুলতান হাফিজ রহমান, বিশ্বব্যাংকের ঢাকা কার্যালয়ের মুখ্য ক্রয় বিশেষজ্ঞ জাফরুল ইসলাম, সিপিটিইউর মহাপরিচালক ফারুক হোসেন প্রমুখ।
