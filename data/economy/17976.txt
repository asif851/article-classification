
সপ্তাহের প্রথম দিন আজ রোববার বড় দরপতনের মধ্য দিয়ে লেনদেন শেষ হয়েছে দেশের শেয়ারবাজারে। দিনের লেনদেন শেষে দুই বাজারেই বেশির ভাগ কোম্পানির শেয়ারের দাম কমেছে। ফলে বড় পতন ঘটেছে সূচকের। একই সঙ্গে লেনদেনও কমেছে দুই বাজারে।
বাজারসংশ্লিষ্ট ব্যক্তিরা বলেছেন, গত সপ্তাহের মানবতাবিরোধী অপরাধীদের রায় ঘোষণাকে কেন্দ্র করে দেশে কিছুটা রাজনৈতিক অস্থিরতা লক্ষ করা যায়। এই সময়ে অনেক ব্যক্তি ও প্রাতিষ্ঠানিক বিনিয়োগকারী শেয়ার বিক্রি না করে বরং বাজারে সাপোর্ট দিয়েছে। নতুন সপ্তাহের শুরুতে তাদের অনেকে শেয়ার বিক্রি করে দেওয়ায় বাজারে বিক্রির চাপ বেশি লক্ষ করা যায়। এ ছাড়া, গত বৃহস্পতিবার গ্রামীণফোনের ঘোষিত লভ্যাংশে বিনিয়োগকারীরা হতাশ হওয়ায় প্রতিষ্ঠানটির শেয়ারের বড় দরপতন লক্ষ করা যায়। এ দুটি বিষয় দরপতনের অন্যতম কারণ বলে মনে করছেন সংশ্লিষ্ট ব্যক্তিরা।
এর পাশাপাশি সরকারি শেয়ার বাজারে ছাড়ার গুজব ছিল, যা সরকারি কোম্পানি বিশেষ করে জ্বালানি ও বিদ্যুত্ খাতের কোম্পানিগুলোর দরপতনের অন্যতম কারণ বলে মনে করা হচ্ছে।
ডিএসই সূত্রে জানা যায়, আজ দিনের লেনদেন শেষে ডিএসইর প্রধান সূচক ডিএসইএক্স ১৩৩ পয়েন্ট কমে দাঁড়িয়েছে ৪০৯০ পয়েন্টে। এর আগে বেলা ১১টায় ঊর্ধ্বমুখী প্রবণতায় লেনদেন শুরু হয় ডিএসইতে। পাঁচ মিনিটে সূচক ৪৭ পয়েন্ট বেড়ে যায়। এর পর থেকে সূচক নিম্নমুখী হয়, যা লেনদেনের শেষ পর্যন্ত অব্যাহত ছিল।
আজ ডিএসইতে লেনদেন হওয়া ২৮৮টি প্রতিষ্ঠানের মধ্যে ২২৫টির দাম কমেছে; বেড়েছে ৪১টির আর অপরিবর্তিত রয়েছে ২২টি প্রতিষ্ঠানের শেয়ারের দাম।
ডিএসইতে আজ ৬০৬ কোটি টাকার শেয়ার ও মিউচুয়াল ফান্ড লেনদেন হয়েছে, যা গত বৃহস্পতিবারের চেয়ে ২৪৬ কোটি টাকা কম। বৃহস্পতিবার এই বাজারে ৮৫২ কোটি টাকার শেয়ার লেনদেন হয়।
আজ ডিএসইতে লেনদেনে শীর্ষে ছিল জ্বালানি ও বিদ্যুত্ খাতের সরকারি কোম্পানি মেঘনা পেট্রোলিয়াম। আজ প্রতিষ্ঠানটির ৬৩ কোটি টাকার শেয়ার লেনদেন হয়। এ ছাড়া বিএসসিসিএল, পদ্মা অয়েল, যমুনা অয়েল, গ্রামীণফোন, তিতাস গ্যাস, অ্যাকটিভ ফাইন, অলিম্পিক ইন্ডাস্ট্রিজ, ইউনিক হোটেল, ইউনাইটেড এয়ার প্রভৃতি লেনদেনের শীর্ষে উঠে আসে।
ডিএসইর পাশাপাশি চট্টগ্রাম স্টক এক্সচেঞ্জেও (সিএসই) বড় দরপতন হয়েছে। দিনের লেনদেন শেষে সিএসইর সার্বিক মূল্যসূচক ৩৫৩ পয়েন্ট কমে অবস্থান করছে ১২ হাজার ৭৫০ পয়েন্টে।
সিএসইতে লেনদেন হওয়া ১৯৩টি প্রতিষ্ঠানের শেয়ারের মধ্যে ১৬১টিরই দাম কমেছে; বেড়েছে ২১টির আর অপরিবর্তিত রয়েছে ১১টি প্রতিষ্ঠানের শেয়ারের দাম। আজ এই বাজারে ৫০ কোটি টাকার শেয়ার লেনদেন হয়েছে, যা বৃহস্পতিবারের চেয়ে ১৭ কোটি টাকা কম। বৃহস্পতিবার সিএসইতে ৬৭ কোটি টাকার শেয়ার লেনদেন হয়।
