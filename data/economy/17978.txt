
রাষ্ট্রীয় মালিকানাধীন মোবাইল অপারেটর টেলিটক গ্রাহকেরা এখন থেকে বিকাশের বিভিন্ন সেবা ব্যবহার করতে পারবেন। এ জন্য ‘নেটওয়ার্ক শেয়ারিং’ চুক্তি করেছে মোবাইল ফাইন্যান্সিয়াল সেবাদাতা প্রতিষ্ঠান বিকাশ। এ চুক্তির ফলে টেলিটকের গ্রাহকেরা বিকাশ ওয়ালেটের মাধ্যমে মোবাইল ফাইন্যান্সিয়াল সেবা ব্যবহার করতে পারবেন। আজ সোমবার রাজধানীর গুলশানে বিকাশের প্রধান কার্যালয়ে এ বিষয়ে এক চুক্তি স্বাক্ষরিত হয়।টেলিটকের ব্যবস্থাপনা পরিচালক গিয়াস উদ্দিন আহমেদ এবং বিকাশের প্রধান নির্বাহী কর্মকর্তা কামাল কাদীর নিজ নিজ প্রতিষ্ঠানের পক্ষে চুক্তিতে সই করেন।গ্রামীণফোন, বাংলালিংক, রবি ও এয়ারটেলের নেটওয়ার্ক ব্যবহার করে মোবাইল ফিন্যান্সিয়াল সেবা দিচ্ছে বিকাশ। এর সঙ্গে যুক্ত হলো টেলিটক।
চুক্তি সই অনুষ্ঠানে গিয়াস উদ্দিন আহমেদ বলেন, ‘এই চুক্তির ফলে আমাদের গ্রাহকেরা বিকাশের মোবাইল ফিন্যান্সিয়াল সেবা ব্যবহার করতে পারবেন, যা এই মুহূর্তে বাংলাদেশের সাধারণ মানুষের জন্য একটি নিত্যপ্রয়োজনীয় সেবা। ’কামাল কাদীর বলেন, ‘টেলিটকের সঙ্গে এই নেটওয়ার্ক শেয়ারিং আমাদের মোবাইল ফিন্যান্সিয়াল সেবাকে আরও বেশি মানুষের কাছে পৌঁছাতে সহায়তা করবে। ’
