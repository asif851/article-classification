
কনফেডারেশন অব গার্মেন্টস ওয়ার্কার্স সাম্প্রতিক জঙ্গি হামলার পরিপ্রেক্ষিতে তৈরি পোশাকশিল্পের সঙ্গে জড়িত ব্যক্তিদের নিরাপত্তা নিশ্চিত করতে প্রয়োজনীয় ব্যবস্থা নেওয়ার দাবি জানিয়েছে। এটি পোশাকশিল্প নিয়ে কাজ করা ২০টি শ্রমিক সংগঠনের জোট। তারা এই খাতে আস্থা ফেরাতে দাবিটি তুলেছে।রাজধানীর ঢাকা রিপোর্টার্স ইউনিটিতে গতকাল বুধবার আয়োজিত এক সংবাদ সম্মেলনে এই দাবি জানান জোটটির নেতারা। এতে লিখিত বক্তব্য পাঠ করেন কনফেডারেশন অব গার্মেন্টস ওয়ার্কার্সের আহ্বায়ক সিরাজুল ইসলাম। জোটের পক্ষে তিনি ঘোষণা দেন, আগামী ৫ আগস্ট জাতীয় প্রেসক্লাবের সামনে সন্ত্রাস ও জঙ্গিবাদবিরোধী পোশাকশ্রমিক সমাবেশ করা হবে। এ ছাড়া আগস্ট মাসজুড়ে দেশের শিল্পাঞ্চলগুলোতে জঙ্গিবাদবিরোধী প্রতিবাদী শ্রমিক সমাবেশ অনুষ্ঠিত হবে।লিখিত বক্তব্যে সিরাজুল ইসলাম বলেন, জঙ্গিবাদের বিরুদ্ধে তৈরি পোশাকশিল্পের শ্রমিকেরা ঐক্যবদ্ধ।সংবাদ সম্মেলনে উপস্থিত ছিলেন শ্রমিকনেতা আবুল হোসাইন, তপন সাহা, শহীদুল্লাহ বাদল, আসাদ চৌধুরী, আবুল কালাম আজাদ, রোকসানা আক্তার প্রমুখ। বিজ্ঞপ্তি।
