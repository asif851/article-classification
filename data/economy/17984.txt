
আগামী ২০১৯ সালের মধ্যে দেশে করদাতার সংখ্যা এক কোটিতে উন্নীত করা হবে বলে জানিয়েছেন অর্থমন্ত্রী আবুল মাল আবদুল মুহিত। এরই অংশ হিসেবে আগামী বাজেটে ঢাকাকে কয়েকটি অঞ্চলে ভাগ করে সম্ভাব্য করদাতা খোঁজার উদ্যোগ নেওয়া হবে।
রাষ্ট্রীয় অতিথি ভবন পদ্মায় আজ সোমবার রাতে নয়টি সংসদীয় স্থায়ী কমিটির সঙ্গে অনুষ্ঠিত প্রাক্‌-বাজেট আলোচনা শেষে অর্থমন্ত্রী এ কথা জানান। আলোচনায় অংশ নেন সাবের হোসেন চৌধুরী, শওকত আলী, মকবুল হোসেন, তাজুল ইসলাম, ফজলে করিম চৌধুরী, হাছান মাহমুদ, ধীরেন্দ্রনাথ শম্ভু, সিমিন হোসেন রিমি প্রমুখ।অর্থমন্ত্রী বলেন, সবাই বলেছেন ১৬ কোটি মানুষের দেশে করদাতা এত কম। এ সংখ্যা অন্তত এক কোটি হওয়া উচিত। এখন ২৮ লাখ আছে। ২০১৯ সালের মধ্যে এক কোটি করদাতা করার লক্ষ্য ঠিক করা হয়েছে। এত করদাতা কীভাবে করা হবে, জাতীয় রাজস্ব বোর্ডের (এনবিআর) কী এ ব্যাপারে কোনো কাজ বা সমীক্ষা আছে—এমন প্রশ্নের জবাবে অর্থমন্ত্রী বলেন, ‘এবার যেটা করব, ঢাকাকে কয়েকটি অঞ্চলে ভাগ করব। প্রত্যেক অঞ্চলে একটি করে দল পাঠানো হবে। দলগুলো সম্ভাব্য করদাতাদের চিহ্নিত করবে।’
