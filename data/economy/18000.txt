
চলতি অর্থবছর (২০১৩-১৪) শেষে বাংলাদেশে ৫ দশমিক ৮ শতাংশ হারে মোট দেশজ উৎপাদনের (জিডিপি) প্রবৃদ্ধি অর্জিত হবে বলে পূর্বাভাস দিয়েছে এশীয় উন্নয়ন ব্যাংক (এডিবি)।যদিও চলতি অর্থবছরের বাজেট ঘোষণার সময় সরকার ৭ দশমিক ২০ শতাংশ হারে প্রবৃদ্ধির লক্ষ্যমাত্রা ঠিক করেছে। কিন্তু সরকারের লক্ষ্যমাত্রার সঙ্গে বাস্তবের বড় ব্যবধান হবে বলে এডিবির পূর্বাভাসের তথ্য বলছে। এমনকি এডিবির পূর্বাভাস সত্য হলে বছর শেষে প্রবৃদ্ধি গতবারের চেয়েও কমে যাবে। এ ছাড়া রাজনৈতিক অস্থিরতা অর্থনৈতিক কর্মকাণ্ডকে মারাত্মকভাবে বাধাগ্রস্ত করতে পারে বলে মনে করে এডিবি। এডিবি বলছে, সরকারের ব্যাংক ঋণ নেওয়ার প্রবণতা বেড়ে গেলে মুদ্রা ব্যবস্থাপনার শৃঙ্খলা নষ্ট করতে পারে।রাজধানীর আগারগাঁওয়ে এডিবি কার্যালয়ে গতকাল বুধবার দুপুরে প্রকাশিত ‘এশিয়া অঞ্চলের অর্থনৈতিক পরিস্থিতি’বিষয়ক হালনাগাদ প্রতিবেদনে এই পূর্বাভাস তুলে ধরা হয়। আনুষ্ঠানিকভাবে এই প্রতিবেদনটি প্রকাশ করেন বাংলাদেশের এডিবির আবাসিক পরিচালক তেরেসা খো। প্রতিবেদনের বিভিন্ন দিক তুলে ধরেন সংস্থাটির প্রধান অর্থনীতিবিদ মোহাম্মদ জাহিদ হোসেন।নির্বাচনকে সামনে রেখে রাজনৈতিক অস্থিরতাকেই প্রবৃদ্ধি কমে যাওয়ার মূল কারণ মনে করছে এডিবি। রাজনৈতিক অস্থিরতার কারণে রপ্তানি, বিনিয়োগ, প্রবাসী-আয় ও রাজস্ব আদায় কমে যেতে পারে বলে মনে করে আন্তর্জাতিক এই সংস্থাটি।তাই এডিবি বলছে, অর্থনৈতিক অগ্রযাত্রার জন্য সর্বাগ্রে দরকার রাজনৈতিক স্থিতিশীলতা। বাংলাদেশের অর্থনৈতিক উন্নয়নের বিপুল সম্ভাবনা বা সুযোগ রয়েছে। সেই সুযোগকে ব্যবহার করতে সুষ্ঠু একটি রাজনৈতিক পরিস্থিতি নিশ্চিত করতে হবে। সেসঙ্গে অবকাঠামোসহ উন্নয়নমূলক কাজে বিনিয়োগ বৃদ্ধি, জলবায়ু পরিবর্তনের প্রভাব মোকাবিলার বিষয়গুলোকে বিশেষভাবে নজরে আনতে হবে।মূল্যস্ফীতি সম্পর্কে এডিবি বলছে, হরতাল এবং জ্বালানি তেল ও বিদ্যুতের দাম বৃদ্ধির কারণে মূল্যস্ফীতির চাপ বাড়ছে। এডিবি মনে করে, চলতি অর্থবছরে বার্ষিক গড় মূল্যস্ফীতি সাড়ে ৭ শতাংশ হবে।আর্থিক খাতগুলো সম্পর্কে এডিপির পূর্ভাবাস হলো উচ্চ প্রবৃদ্ধির রাজস্ব আদায়ের লক্ষ্য অর্জন কঠিন হবে। রাজনৈতিক অস্থিরতায় রাজস্ব আদায়ের গতিধারা বাধাগ্রস্ত হতে পারে।খাতওয়ারি বিশ্লেষণ করে এডিপি বলছে, অভ্যন্তরীণ চাহিদা হ্রাস ও রপ্তানি প্রবৃদ্ধি কমে যাওয়ায় শিল্প খাতে প্রবৃদ্ধি কিছুটা কমে ৮ দশমিক ২ শতাংশ হবে। ২০১২-১৩ অর্থবছরে এই খাতে প্রবৃদ্ধি ছিল ৯ শতাংশ। আর বিদ্যুতের দাম বাড়লে উৎপাদনের খরচও বাড়বে।আন্তর্জাতিক বাণিজ্য সম্পর্কে এডিবি বলছে, ২০১৩-১৪ অর্থবছরে আমদানি ১০ শতাংশ বাড়তে পারে। বিশেষ করে সরকারি খাদ্যপণ্যের মজুত কমে যাওয়ায় প্রেক্ষাপটে আমদানি বাড়াতে হতে পারে। লোডশেডিং কমানোর জন্য ভাড়ায় বিদ্যুৎকেন্দ্রের মাধ্যমে উৎপাদন বাড়ানোর উদ্যোগ নেওয়ার ফলে জ্বালানি তেল আমদানি বাড়বে। এ ছাড়া চলতি অর্থবছরে প্রবাসী-আয় ৮ শতাংশ কমবে বলে পূর্বাভাস দিয়েছে এডিবি।এডিবির প্রধান অর্থনীতিবিদ বলেন, নির্বাচনের বছরে বার্ষিক উন্নয়ন কর্মসূচি বা এডিপি বাস্তবায়ন বেশি হওয়ার সম্ভাবনা থাকে। কিন্তু রাজনৈতিক অস্থিরতা বা সংঘাতের কারণে আবার এটির বাস্তবায়ন কমেও যেতে পারে। রাজস্ব আদায় পরিস্থিতি ভালো থাকলেও অস্থিরতার কারণে এটিও কমার সম্ভাবনা রয়েছে।এডিবির প্রতিবেদনে আরও বলা হয়েছে, ২০১৩ সালে এশিয়ার গড় বার্ষিক প্রবৃদ্ধি কিছুটা কমে ৬ শতাংশ হতে পারে। বড় অর্থনীতির মধ্যে চীনের প্রবৃদ্ধি ৮ দশমিক ২ শতাংশ আর ভারতের প্রবৃদ্ধি হবে ৬ শতাংশ।
