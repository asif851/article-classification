
ঢাকা স্টক এক্সচেঞ্জের (ডিএসই) শেয়ারধারী দুই পরিচালক পদে আজ মঙ্গলবার নির্বাচন। সকাল সাড়ে ১০টা থেকে বিকেল ৪টা পর্যন্ত ডিএসইর মতিঝিল কার্যালয়ে একটানা ভোট গ্রহণ চলবে। তিন সদস্যের নির্বাচন কমিশন এ নির্বাচন পরিচালনা করবে।ডিএসই সূত্রে জানা গেছে, দুই পরিচালক পদে চারজন প্রার্থী একে অপরের প্রতিদ্বন্দ্বিতা করছেন। তাঁরা হলেন সার সিকিউরিটিজের শরীফ আতাউর রহমান, র্যাপিড সিকিউরিটিজের হানিফ ভূঁইয়া, ধানমন্ডি সিকিউরিটিজের মিজানুর রহমান এবং কান্ট্রি স্টক বাংলাদেশের খাজা আসিফ আহমেদ। তাঁদের মধ্যে শেয়ারধারীদের সরাসরি ভোটে দুজন প্রার্থী আগামী তিন বছরের জন্য ডিএসইর পরিচালক নির্বাচিত হবেন।নির্বাচনকে কেন্দ্র করে ডিএসইর পক্ষ থেকে যে ভোটার তালিকা প্রকাশ করা হয়েছে, তাতে মোট ভোটার ২৪৫ জন। নতুন তিনজন ভোটার এবার প্রথমবারের মতো তাঁদের ভোটাধিকার প্রয়োগ করবেন। নির্বাচন পরিচালনায় গঠিত তিন সদস্যের নির্বাচন কমিশনের চেয়ারম্যানের দায়িত্বে রয়েছেন বিচারপতি মো. আবদুস সামাদ।ডিএসইর পরিচালনা পর্ষদের বিধান অনুযায়ী বর্তমান পর্ষদের চারজন শেয়ারধারী পরিচালকের মধ্যে মোহাম্মদ শাহজাহান ও খাজা গোলাম রসুলের পদ দুটি শূন্য হচ্ছে। ২৩ মার্চ অনুষ্ঠিতব্য ডিএসইর বার্ষিক সাধারণ সভায় (এজিএম) এ দুই পরিচালকের মেয়াদ শেষ হবে এবং নির্বাচিত দুই নতুন পরিচালক দায়িত্ব গ্রহণ করবেন।স্টক এক্সচেঞ্জের মালিকানা থেকে ব্যবস্থাপনা আলাদা (ডিমিউচুয়ালাইজেশন) হওয়ার পর গঠিত ১২ সদস্যের ডিএসইর বর্তমান পর্ষদে সাতজন পরিচালকই স্বতন্ত্র।
