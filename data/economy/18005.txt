
যুক্তরাষ্ট্রের ফেডারেল রিজার্ভ ব্যাংক অব নিউইয়র্ক থেকে বাংলাদেশ ব্যাংকের রিজার্ভের অর্থ চুরির ঘটনার পর সুইফটের ব্যবসায় মন্দাবস্থা শুরু হয়েছে। অর্থ স্থানান্তরের আন্তর্জাতিক নেটওয়ার্ক সেবা প্রদানকারী সংস্থা সুইফটের (সোসাইটি ফর ওয়ার্ল্ডওয়াইড ইন্টার ব্যাংক ফিন্যান্সিয়াল টেলিকমিউনিকেশন) মুনাফা আগের বছরের চেয়ে ৩১ শতাংশ কমে গেছে। ২০১৬ সালে মুনাফা কমে হয়েছে ৫ কোটি ৩০ লাখ ডলার।
গত শুক্রবার প্রকাশিত বার্ষিক প্রতিবেদনে সুইফট জানিয়েছে, নিরাপত্তা জোরদারে নতুন বিনিয়োগ করায় প্রতিষ্ঠানের মুনাফা কমেছে। বেলজিয়ামভিত্তিক সুইফটের চেয়ারম্যান ইয়াওয়ার শাহ বলেছেন, সুইফটের ব্যবস্থাপনা লক্ষ্য ও প্রণোদনাকে নিরাপত্তা টার্গেটের সঙ্গে জুড়ে দেওয়া হয়েছে। খবর রয়টার্সের।
রয়টার্সের খবরে বলা হয়েছে, সুইফট মেসেজিং পদ্ধতির প্রতি আর্থিক প্রতিষ্ঠানগুলোর আস্থায় চিড় ধরেছে। আস্থা ফিরে পেতে বিভিন্ন উদ্যোগ নিতে গিয়ে গত বছর সুইফট মুনাফা হারিয়েছে।
তবে বড় এ চুরির পরও গত বছর সুইফটের মাধ্যমে বার্তা আদান-প্রদান বেড়েছে। বিশেষ করে গত বছরের জুনে সুইফটে রেকর্ড তিন কোটির বেশি তথ্য আদান-প্রদান হয়েছে। সুইফটের মুনাফা কমায় গ্রাহক আর্থিক প্রতিষ্ঠানগুলো ২০১৬ সালে কোনো রেয়াত পায়নি। ২০১৫ সালে রেয়াতের পরিমাণ ছিল ৩ কোটি ৭০ লাখ ডলার।
