
আজ বিএসইসির শিক্ষা কার্যক্রম ও নিজস্ব ভবনের উদ্বোধন করবেন প্রধানমন্ত্রী শেখ হাসিনা
শেয়ারবাজারের বিদ্যমান ও সম্ভাব্য বিনিয়োগকারীদের জন্য বিনিয়োগ শিক্ষা কার্যক্রম শুরু করতে যাচ্ছে পুঁজিবাজার নিয়ন্ত্রক সংস্থা বাংলাদেশ সিকিউরিটিজ অ্যান্ড এক্সচেঞ্জ কমিশন (বিএসইসি)। এ জন্য দেশব্যাপী বিনিয়োগ শিক্ষা বা ফিন্যান্সিয়াল লিটারেসি শীর্ষক কর্মসূচি হাতে নিয়েছে সংস্থাটি।
বিএসইসি জানিয়েছে, বিনিয়োগ শিক্ষা কর্মসূচির আওতায় স্বল্প, মধ্য ও দীর্ঘমেয়াদি কর্মকৌশল নির্ধারণ করা হয়েছে। স্বল্প মেয়াদে চলতি বছর বিদ্যমান বিনিয়োগকারী, পুঁজিবাজার-সংশ্লিষ্ট প্রতিষ্ঠানের কর্মরত ব্যক্তি, বিচারক, প্রশিক্ষক, সেনাবাহিনী, পুলিশ, আইনজীবী, সাংবাদিক ও শিক্ষকদের অন্তর্ভুক্ত করা হবে। মধ্য মেয়াদে ২০১৯ সালের মধ্যে স্কুল, কলেজ ও বিশ্ববিদ্যালয় পর্যায়ের শিক্ষার্থী, চাকরিজীবী, বিভিন্ন পেশাজীবী মধ্যম আয়ের মানুষকে যুক্ত করা হবে। আর দীর্ঘ মেয়াদে ২০২১ সালের মধ্যে গৃহিণী থেকে শুরু করে শ্রমিক, কৃষকসহ সাধারণ মানুষকে এ শিক্ষা কার্যক্রমের আওতায় নিয়ে আসা হবে।বিএসইসির এক সংবাদ বিজ্ঞপ্তিতে জানানো হয়েছে, এ কর্মসূচি বাস্তবায়নে এরই মধ্যে একটি বিধিমালা তৈরি করা হয়েছে। ওই বিধিমালায় আওতায় একটি একাডেমি প্রতিষ্ঠারও উদ্যোগ নেওয়া হয়েছে। আজ রোববার বিএসইসির এ কার্যক্রমের আনুষ্ঠানিক উদ্বোধন করবেন প্রধানমন্ত্রী শেখ হাসিনা। পাশাপাশি এদিন রাজধানীর আগারগাঁওয়ে নির্মিত বিএসইসির নিজস্ব ১০ তলা ভবনেরও উদ্বোধন করবেন। রাজধানীর বঙ্গবন্ধু আন্তর্জাতিক সম্মেলন কেন্দ্রে সকালে এ উদ্বোধনী অনুষ্ঠান হবে।
