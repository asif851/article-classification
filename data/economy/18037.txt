
উত্তরার সোয়ান গার্মেন্টসের শ্রমিকদের বকেয়া পাওনা পরিশোধ না করা পর্যন্ত মালামাল অন্যত্র সরানোর প্রক্রিয়া বন্ধের দাবিতে কলকারখানা ও প্রতিষ্ঠান পরিদর্শন অধিদপ্তরের (ডিআইএফই) ঢাকা কার্যালয় ঘেরাও কর্মসূচি পালন করেছেন সোয়ান গার্মেন্ট শ্রমিক আন্দোলন ও গার্মেন্ট শ্রমিক ট্রেড ইউনিয়ন কেন্দ্রের নেতা–কর্মীরা। তাঁরা অভিযোগ করেন, শ্রমিকদের পাওনা পরিশোধ না করেই কারখানার মালামাল অন্যত্র সরানো হচ্ছে।
গতকাল বৃহস্পতিবার সকালে ঘেরাও কর্মসূচিতে সংগঠনের কার্যকরী সভাপতি কাজী রুহুল আমিনের সভাপতিত্বে বক্তব্য দেন সাধারণ সম্পাদক জলি তালুকদার, যুগ্ম সাধারণ সম্পাদক ইকবাল হোসেন প্রমুখ।
শ্রমিক নেতারা অভিযোগ করে বলেন, ২০১৫ সালে উত্তরার সোয়ান গার্মেন্টস ও সোয়ান জিনসের কারখানা বন্ধ করে দেওয়া হয়। তবে শ্রমিকদের আইন অনুযায়ী ক্ষতিপূরণ আজ পর্যন্ত দেওয়া হয়নি।
ঘেরাও কর্মসূচির একপর্যায়ে অধিদপ্তরের উপমহাপরিদর্শক জাকির হোসেন শ্রমিকদের আশ্বস্ত করলে কর্মসূচি স্থগিত করা হয়। বিজ্ঞপ্তি
 
