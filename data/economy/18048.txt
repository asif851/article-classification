
সদ্য বিদায়ী ২০১৬ সালে জীবনযাত্রার ব্যয় আগের চেয়ে বেড়েছে। ২০১৬ সালে বাংলাদেশের একজন নাগরিককে জীবন যাপন করতে আগের বছরের চেয়ে ৬ দশমিক ৪৭ শতাংশ বেশি খরচ করতে হয়েছে। ২০১৫ সালেও আগের বছরের চেয়ে ৬ দশমিক ৩৮ শতাংশ বেশি খরচ করতে হয়েছিল।
মূলত চাল-ডাল, মাছ-মাংসসহ ভোগ্যপণ্য, যাতায়াত, শিক্ষা, বস্ত্রসহ বিভিন্ন পণ্যের মূল্যবৃদ্ধির কারণেই জীবনধারণে খরচ বেড়েছে। বিদায়ী বছরে ঢাকা শহরে বাসা ভাড়াও বেড়েছে গড়ে ৮ দশমিক ৭৭ শতাংশ।বিদায়ী বছরের বিভিন্ন পণ্যের দাম ওঠানামা পর্যালোচনা করে কনজ্যুমারস অ্যাসোসিয়েশন অব বাংলাদেশ (ক্যাব) এ কথা বলেছে। ক্যাব ভোক্তাদের স্বার্থ রক্ষা ও অধিকার সংরক্ষণে কাজ করছে। গতকাল রোববার এ প্রতিবেদনটি গণমাধ্যমে পাঠিয়েছে ক্যাব। প্রতিবারের মতো এবারও জীবনযাত্রা নিয়ে প্রতিবেদন প্রকাশ করল ক্যাব।ক্যাব বলেছে, কয়েকটি পণ্য ছাড়া বিদায়ী বছরে পণ্যমূল্য অনেকাংশেই স্থিতিশীল ছিল। ঢাকা শহরের ১৫টি বাজার ও বিভিন্ন সেবার মধ্যে ১১৪টি খাদ্যপণ্য, ২২টি নিত্যব্যবহার্য সামগ্রী এবং ১৪টি সেবার তথ্য পর্যালোচনা করা হয়েছে।
ক্যাবের বার্ষিক প্রতিবেদন প্রকাশ * চাল-ডাল, মাছ-মাংসসহ বিভিন্ন পণ্যের মূল্যবৃদ্ধি * জ্বালানি তেলের দাম কমানোর সুপারিশ ক্যাবের
দাম বেড়েছেক্যাবের প্রতিবেদন অনুযায়ী, ২০১৫ সালের তুলনায় ২০১৬ সালে সব ধরনের চাল-ডালের দাম বেড়েছে। চালের দাম বেড়েছে গড়ে ২ দশমিক ৮৭ শতাংশ। অন্যদিকে ডালের দাম বেড়েছে গড়ে প্রায় ১০ শতাংশ। গত বছর সবচেয়ে বেশি ৭২ শতাংশ দাম বেড়েছে আমদানি করা রসুনের। দেশি রসুনের দাম বেড়েছে ৪৭ শতাংশ। এ ছাড়া যেসব পণ্যের দাম বেড়েছে সেগুলোর মধ্যে চিনি ৪৬ দশমিক শূন্য ৫ শতাংশ, লবণে ৩৭ দশমিক ৩২ শতাংশ এবং চা পাতায় ১১ দশমিক ৭০ শতাংশ। প্রতি লিটার গরুর দুধে বেড়েছে ৮ দশমিক ৬০ শতাংশ। মাংসের দাম গড়ে বেড়েছে ৬ দশমিক ২৪ শতাংশ।দাম কমেছেবিদায়ী বছরে সবচেয়ে বেশি দাম কমেছে আমদানি করা পেঁয়াজে; ৫০ দশমিক ৭৬ শতাংশ। দেশি পেঁয়াজের দাম কমেছে ৩৯ দশমিক ৬৮ শতাংশ। এ ছাড়া ধনিয়া ৩৮ দশমিক ২০ শতাংশ, কাঁচা মরিচ ২২ দশমিক ৪২ শতাংশ, আমদানি করা আদা ২২ দশমিক ৯৩ শতাংশ, দেশি আদা ১৯ দশমিক ৫৩ শতাংশ, গুঁড়া দুধ ১১ দশমিক শূন্য ৮ শতাংশ, শাকসবজি ৯ দশমিক ৭৪ শতাংশ, কাপড় কাঁচার সাবানে ৯ দশমিক ৫৫ শতাংশ দাম কমেছে। এ ছাড়া ২০১৬ সালে সব ধরনের ভোজ্যতেলের দাম কমেছে।তেল-গ্যাস, বিদ্যুৎ, পানি২০১৬ সালে জ্বালানি তেলের দাম কমেছে ৫ দশমিক ৫৮ শতাংশ। তবে এই মূল্য হার আন্তর্জাতিক বাজারের মূল্যহ্রাসের তুলনায় বেশ কম। ক্যাব আশা করছে, অচিরেই জ্বালানি তেলের দাম আরও কমানো হবে। বিদ্যুৎ ও গ্যাসের মূল্য অপরিবর্তিত রাখা হবে।২০১৬ সালে দুই দফায় পানির মূল্য ২২ শতাংশ বৃদ্ধি করেছে ওয়াসা। ক্যাব মনে করে, এ মূল্যবৃদ্ধির কোনো যুক্তিসংগত কারণ নেই।যাতায়াতক্যাব বলেছে, ২০১৬ সালে গণপরিবহনে নৈরাজ্য পরিস্থিতির উল্লেখযোগ্য কোনো উন্নতি হয়নি। ঢাকায় যানজটের অবনতি হয়েছে। জ্বালানি তেলের মূল্যহ্রাস এবং ঢাকা-চট্টগ্রাম ও ঢাকা-ময়মনসিংহ মহাসড়ক চার লেনে সম্প্রসারণ সত্ত্বেও যাত্রী ও মালামাল পরিবহন খরচ কমেনি। বাস-মিনিবাস ও সিএনজিচালিত অটোরিকশার ভাড়া নিয়ে সারা বছর ভোক্তাদের ভুগতে হয়েছে।সুপারিশপ্রতিবেদনে ক্যাবের পক্ষ থেকে ১৩ দফা সুপারিশ করা হয়। এর মধ্যে অন্যতম হলো ন্যায্যমূল্য নিশ্চিত করতে কৃষকের কাছ থেকে সরাসরি সরকারের ধান-চাল সংগ্রহ করা; আন্তর্জাতিক বাজারে জ্বালানি তেলের মূল্যের সঙ্গে সংগতি রেখে অচিরেই পেট্রল, অকটেন, ডিজেল, ফারনেস অয়েল এবং এলপিজি গ্যাসের মূল্য হ্রাস করা; নিত্যপ্রয়োজনীয় ভোগ্যপণ্যের ওপর শুল্ক-কর আরোপ না করা; বিদ্যুৎ ও গ্যাসের মূল্য অপরিবর্তিত রাখা এবং গণপরিবহনের ভাড়া নির্ধারণের জন্য স্বাধীন ও নিরপেক্ষ কমিশন গঠন করা।
