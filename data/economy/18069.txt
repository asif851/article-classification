
মালয়েশিয়ায় আগামী ৫ ডিসেম্বর অনুষ্ঠিত হতে যাচ্ছে বাংলাদেশ ব্যবসা ও বিনিয়োগ সম্মেলন ২০১৬। দ্য রয়্যাল চুলান কুয়ালালামপুরে এ সম্মেলন অনুষ্ঠিত হবে। বাংলাদেশ ইনভেস্টমেন্ট ডেভেলপমেন্ট অথোরিটি ও মালয়েশিয়ার বাংলাদেশ হাইকমিশনের সহায়তায় বাংলাদেশ-মালয়েশিয়া চেম্বার অব কমার্স অ্যান্ড ইন্ডাস্ট্রিজ এ সম্মেলনের আয়োজন করেছে।
এ উপলক্ষে আজ সোমবার জাতীয় প্রেসক্লাবে এক সংবাদ সম্মেলনে বিস্তারিত তুলে ধরেন চেম্বারের নেতারা।
সংবাদ সম্মেলনে চেম্বারের সভাপতি আলমগীর জলিল বলেন, অন্য দেশকে আকৃষ্ট করতে বাংলাদেশে বিনিয়োগের পরিবেশ আছে, তবে সবাই তা জানে না। বাংলাদেশ সুদের হার এখন কম, বিদেশি ঋণও পাওয়া যাচ্ছে। ফলে এশিয়ার মধ্যে বাংলাদেশেই বিনিয়োগকারীদের প্রধান লক্ষ্য হওয়া উচিত।
চেম্বারের সাবেক সভাপতি সৈয়দ মোয়াজ্জেম হোসেন বলেন, ‘বাংলাদেশ থেকে পৃথিবীর অনেক দেশে বিনা শুল্কে রপ্তানিসুবিধা আছে। বিদেশিরা এ সুযোগ কাজে লাগাতে পারে। আমরা এ সম্মেলনে এসবই তুলে ধরব।’
চেম্বারের সাধারণ সম্পাদক সাব্বির আহমেদ খান বলেন, মালয়েশিয়ার অনেক প্রতিষ্ঠান কম্বোডিয়া, ভিয়েতনাম বিনিয়োগ করছে। তাদের বাংলাদেশের দিকে আনতে হবে।
অনুষ্ঠানে জানানো হয়, বাংলাদেশ থেকে মন্ত্রী, ব্যাংকার, অর্থনীতিবিদসহ বিভিন্ন পর্যায়ের ৭০ কর্মকর্তা মালয়েশিয়ার সম্মেলনে অংশ নেবেন। মালয়েশিয়ার প্রায় ২০০ বিনিয়োগকারী সম্মেলনে থাকবেন। সম্মেলনে দুই সেশনে বাংলাদেশে বিনিয়োগ-সুবিধা, প্রধান চ্যালেঞ্জ ও সুযোগ নিয়ে আলোচনা থাকবে।
