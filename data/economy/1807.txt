
সপ্তাহের শেষ কর্মদিবসে আজ বৃহস্পতিবার সূচকের ঊর্ধ্বমুখী প্রবণতায় শেষ হয়েছে দেশের শেয়ারবাজারের লেনদেন। গতকাল বুধবারের ধারাবাহিকতায় আজও ঢাকা স্টক এক্সচেঞ্জে (ডিএসই) অধিকাংশ কোম্পানির শেয়ারের দাম বেড়েছে। ফলে সূচক বেড়েছে, তবে লেনদেন কমেছে দুই স্টক এক্সচেঞ্জে।
প্রধান বাজার ডিএসই সূত্রে জানা যায়, ডিএসইতে আজ লেনদেনের পরিমাণ দাঁড়িয়েছে ২১৯ কোটি টাকা, যা গতকালের চেয়ে ছয় কোটি টাকা কম। গতকাল এই বাজারে ২২৫ কোটি টাকার লেনদেন হয়েছিল।
অন্যদিকে আজ চট্টগ্রাম স্টক এক্সচেঞ্জে (সিএসই) ১৮ কোটি টাকার লেনদেন হয়েছে, যা গতকালের চেয়ে সাত কোটি টাকা কম। গতকাল এই বাজারে ২৫ কোটি টাকার শেয়ার ও মিউচুয়াল ফান্ডের লেনদেন হয়।
লেনদেন কমলেও দুই বাজারেই আজ সূচকের ঊর্ধ্বমুখী প্রবণতা লক্ষ করা যায়। দিনের লেনদেন শেষে ডিএসইর ডিএসইএক্স সূচক ২২ পয়েন্ট বেড়ে দাঁড়িয়েছে ৩,৮৪৩ পয়েন্টে।এর আগে সকাল সাড়ে ১০টায় সূচকের ঊর্ধ্বমুখী প্রবণতায় ডিএসইতে লেনদেন শুরু হয়। সূচকের ঊর্ধ্বমুখী এই প্রবণতা লেনদেনের শেষ পর্যন্ত অব্যাহত ছিল।
ডিএসইতে আজ ২৮৬টি প্রতিষ্ঠানের শেয়ার ও মিউচুয়াল ফান্ড হাতবদল হয়েছে। এর মধ্যে ১৪৭টির দাম বেড়েছে; কমেছে ১১২টির আর অপরিবর্তিত রয়েছে ২৭টি প্রতিষ্ঠানের শেয়ারের দাম।
ডিএসইর পাশাপাশি সিএসইতেও সূচক বেড়েছে। লেনদেন শেষে সিএসইর সার্বিক মূল্যসূচক ৪৪ পয়েন্ট বেড়ে অবস্থান করছে ১১ হাজার ৮৬৭ পয়েন্টে।
আজ সিএসইতে হাতবদল হওয়া ২০৩টি প্রতিষ্ঠানের মধ্যে ৮০টির দাম বেড়েছে, কমেছে ৯৪টির এবং অপরিবর্তিত রয়েছে ২৯টি প্রতিষ্ঠানের শেয়ারের দাম।
এদিকে ডিএসইতে আজ লেনদেনে শীর্ষে ছিল বাংলাদেশ আরগন ডেনিমস লিমিটেড। আজ এই প্রতিষ্ঠানের ১২ কোটি টাকার শেয়ার লেনদেন হয়। এ ছাড়া লেনদেনে শীর্ষে থাকা প্রতিষ্ঠানগুলোর মধ্যে রয়েছে এনভয় টেক্সটাইল, এমআই সিমেন্ট, স্কয়ার ফার্মা, হেইডেলবার্গ সিমেন্ট, সিএমসি কামাল, জেএমআই সিমেন্ট, বিএসসিসিএল, গ্লোবাল হেভি কেমিক্যাল, অ্যাকটিভ ফাইন প্রভৃতি।
