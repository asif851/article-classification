
আশুলিয়ায় অবস্থিত তৈরি পোশাকশিল্পের মালিকদের সংগঠন বিজিএমইএর সেন্টার ফর এক্সিলেন্স ফর বাংলাদেশ অ্যাপারেল ইন্ডাস্ট্রির (সিবাই) কার্যালয় ঘুরে দেখেছেন সুইডেনের কর্মসংস্থান উপমন্ত্রী আইরিন ভেনেমো।সুইডিশ এই উপমন্ত্রী গত সোমবার সিবাইয়ের কার্যালয়ে যান। এ সময় তাঁর সঙ্গে ছিলেন ঢাকায় নিযুক্ত সুইডেনের রাষ্ট্রদূত ইয়োহান ফ্রিসেল। সেখানে উপমন্ত্রী প্রথমেই বিজিএমইএর সাবেক ও বর্তমান নেতাদের সঙ্গে বৈঠক করেন। এতে উপস্থিত ছিলেন বিজিএমইএর সভাপতি সিদ্দিকুর রহমান, সহসভাপতি ফারুক হাসান ও মোহাম্মদ নাছির, সাবেক সভাপতি আতিকুল ইসলাম এবং সাবেক সভাপতি ও বর্তমানে এফবিসিসিআইয়ের সহসভাপতি সফিউল ইসলাম মহিউদ্দিন।বিজিএমইএ গতকাল এক সংবাদ বিজ্ঞপ্তিতে এ তথ্য জানায়। এতে বলা হয়, সুইডেনের কর্মসংস্থান উপমন্ত্রী রানা প্লাজা ধসের পর পোশাক খাতের সাম্প্রতিক উন্নয়ন ও শ্রমবাজারের অগ্রগতি সম্পর্কে খোঁজখবর নেন।জানতে চাইলে ফারুক হাসান প্রথম আলোকে বলেন, সুইডেন সরকার, ‘বিখ্যাত ব্র্যান্ড এইচঅ্যান্ডএম ও আন্তর্জাতিক শ্রম সংস্থার (আইএলও) সহায়তায় সিবাই চালু করা হয়েছে। এখানে পোশাক শ্রমিকদের উৎপাদনশীলতা ও দক্ষতা বৃদ্ধির প্রশিক্ষণ দেওয়া হয়।’
