
অর্থমন্ত্রী আবুল মাল আবদুল মুহিত বলেছেন, ‘আমরা উন্নয়নের মহাসড়কে রয়েছি। দেশে আরও উন্নয়ন হতে পারত। ৪৫ বছর পেছনে তাকালে দেখতে পাই প্রাকৃতিক দুর্যোগ। এরপরও বাংলাদেশে অর্থনৈতিক প্রবৃদ্ধি জনসংখ্যার প্রবৃদ্ধির চেয়ে ১ শতাংশ বেশি।’বঙ্গবন্ধু ফাউন্ডেশন বাংলাদেশ ব্যাংক শাখার উদ্যোগে বর্তমান সরকারের উন্নত বাংলাদেশ গড়ার স্বপ্ন ও সম্ভাবনা শীর্ষক আলোচনা সভায় প্রধান অতিথির বক্তব্যে অর্থমন্ত্রী এসব কথা বলেন। এতে মূল প্রবন্ধ উপস্থাপন করেন বঙ্গবন্ধু ফাউন্ডেশন কেন্দ্রীয় কমিটির সভাপতি এ কে আবদুল মোমেন।প্রধান অতিথির বক্তব্যে অর্থমন্ত্রী বলেন, ‘দেড় দশক ধরে অর্থনৈতিক প্রবৃদ্ধি ৬ শতাংশের নিচে নামেনি, গত বছর আমরা তা ৭ শতাংশের বৃত্তে নিয়ে গেছি। পরিকল্পনামন্ত্রী বড় ধরনের উল্লম্ফনের কথা বলেছেন। তাঁর মুখে ফুলচন্দন পড়ুক। বাংলাদেশের অনেক সমস্যা গেছে, তবে উন্নয়নকাজ বন্ধ হয়নি। বেশি মানুষ বেশি সময় কাজ করলে তো উন্নয়ন হবেই।’
অর্থমন্ত্রী বলেন, ‘২০০৯ সালে যখন আমরা ক্ষমতা নিই, সে সময় বৈশ্বিক অর্থনীতিও ভালো ছিল না। তবে আমরা বৈশ্বিক বাজারের ওপর পুরোপুরি নির্ভর না করে দেশীয় বাজার তৈরি করতে পেরেছি। রপ্তানিতে কোনো অসুবিধা হলে দেশে কিন্তু চাহিদা আছে। আগামী ২ বছর বাংলাদেশের জন্য খুবই ভালো সময়। আমি উন্নয়নের ব্যাপারে প্রচণ্ড আশাবাদী।’
বিশেষ অতিথির বক্তব্যে গভর্নর ফজলে কবির বলেন, ‘কর্মসংস্থান সৃষ্টি একটা বড় চ্যালেঞ্জ। প্রতিবছর ২০ লাখ কর্মসংস্থান খুঁজছে, তবে ৪ লাখের বেশি সৃষ্টি করতে পারেনি। এসএমই শিল্পের প্রসারের মাধ্যমে আমরা কর্মসংস্থান সৃষ্টির চেষ্টা করছি।’
আলোচনায় পরিকল্পনা কমিশনের সদস্য শামসুল আলম বলেন, ২০১৬ সালে যে অর্থনৈতিক প্রবৃদ্ধি হয়েছে, তার মধ্যে সর্বোচ্চ প্রবৃদ্ধি অর্জনকারী দেশের একটি হবে বাংলাদেশ। বাংলাদেশ কৃষি থেকে শিল্পভিত্তিক অর্থনীতিতে রূপান্তরিত হচ্ছে। এটা বড় অর্জন।
অনুষ্ঠানে সভাপতিত্ব করেন বঙ্গবন্ধু ফাউন্ডেশন বাংলাদেশ ব্যাংক শাখার সভাপতি হাবিবুর রহমান তালুকদার।
