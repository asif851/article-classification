
আগামী শনিবার রাষ্ট্রীয় মালিকানাধীন ব্যাংক খোলা রাখার নির্দেশ দিয়েছে বাংলাদেশ ব্যাংক। দশম জাতীয় সংসদের সংরক্ষিত মহিলা আসনের প্রার্থীদের জামানত জমা দেওয়ার সুবিধার্থে এ সিদ্ধান্ত নেওয়া হয়। আজ বৃহস্পতিবার বাংলাদেশ ব্যাংকের অফ-সাইট সুপারভিশন বিভাগের উপমহাব্যবস্থাপক অসীম কুমার মজুমদার স্বাক্ষরিত এক নির্দেশনায় একথা বলা হয়েছে।নির্দেশনায় আরও বলা হয়, সংসদের সংরক্ষিত মহিলা আসনে মনোনয়নপত্র দাখিলের সময় জামানত বাবদ ট্রেজারি চালান/পে-অর্ডার/ব্যাংক ড্রাফট গ্রহণের সুবিধার্থে শনিবার সাপ্তাহিক ছুটির দিনে রাষ্ট্রীয় মালিকানাধীন সোনালী, জনতা, অগ্রণী ও রূপালী ব্যাংকের সব শাখা খোলা থাকবে। এ সময় ব্যাংকের শাখাগুলোতে পর্যাপ্ত নিরাপত্তা নিশ্চিত করারও নির্দেশ দেওয়া হয় কেন্দ্রীয় ব্যাংকের পক্ষ থেকে। নির্দেশনাটি ইতিমধ্যে ব্যাংকগুলোর প্রধান নির্বাহী বরাবর পাঠানো হয়েছে।
