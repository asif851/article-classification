
এবার আর্থিক স্বায়ত্তশাসন পেয়েছে পুঁজিবাজার নিয়ন্ত্রক সংস্থা বাংলাদেশ সিকিউরিটিজ অ্যান্ড এক্সচেঞ্জ কমিশন (বিএসইসি)। এর ফলে প্রতিষ্ঠানটি এখন থেকে সরকারি অনুমোদন ছাড়াই নিজেদের অর্থ নিজেরা ব্যয় করতে পারবে।অর্থ মন্ত্রণালয়ের ব্যাংক ও আর্থিক প্রতিষ্ঠান বিভাগের উপসচিব নাসিরউদ্দিন আহমেদ স্বাক্ষরিত এক চিঠির মাধ্যমে বিএসইসির আর্থিক স্বায়ত্তশাসনের বিষয়টি নিশ্চিত করা হয়েছে। চিঠিটি গতকাল বৃহস্পতিবার কমিশনের হাতে পৌঁছেছে। অর্থ মন্ত্রণালয় সূত্রে এসব তথ্য জানা গেছে।চিঠিতে বলা হয়েছে, এখন থেকে কমিশনের আর্থিক ব্যয়ের ক্ষেত্রে আর সরকারের অনুমোদন লাগবে না। সেই সঙ্গে বাজেটে কমিশনের জন্য যে বরাদ্দ রাখা হতো, সেটিও আর রাখা হবে না। আর্থিক বিষয়ে সরকারের অনুমোদন না লাগলেও সরকারকে এ বিষয়ে অবহিত করতে হবে।জানা গেছে, তিন বছর ধরে জাতীয় বাজেটে বিএসইসির জন্য নামমাত্র এক লাখ টাকা বরাদ্দ রাখা হয়েছিল। কিন্তু শেষ পর্যন্ত সেই টাকাও কমিশন নেয়নি। পরে কমিশনের পক্ষ থেকে চিঠির মাধ্যমে মন্ত্রণালয়কে জানানো হয় যে কমিশনের ব্যয় নির্বাহের ক্ষেত্রে সরকারের কোনো অর্থের প্রয়োজন নেই। এরই পরিপ্রেক্ষিতে কমিশনের বাজেট বরাদ্দ বাতিলের সিদ্ধান্ত নেওয়া হয়েছে।এদিকে ২০১২ সালের ডিসেম্বরে সংশোধিত সিকিউরিটিজ অ্যান্ড এক্সচেঞ্জ কমিশন, ১৯৯৩ আইনে বিএসইসির আর্থিক স্বাধীনতার বিষয়টি উল্লেখ রয়েছে। তা সত্ত্বেও গত মে মাসে মন্ত্রণালয় এক চিঠির মাধ্যমে কমিশনকে জানায়, আর্থিক ব্যয়ের বিষয়ে সরকারের অনুমোদন লাগবে। সর্বশেষ গত বুধবার নতুন চিঠির মাধ্যমে কমিশনের আর্থিক স্বায়ত্তশাসন নিশ্চিত করা হয়।কমিশন-সংশ্লিষ্ট সূত্র জানায়, দীর্ঘদিন ধরে কমিশন আর্থিকভাবে স্বাবলম্বী। নিজস্ব আয় দিয়েই এর ব্যয় মেটানো সম্ভব। এই বাস্তবতায় কমিশন সরকারের কাছে আর্থিক স্বায়ত্তশাসন দাবি করে আসছিল। সর্বশেষ সংশোধিত আইনেও সেটি অন্তর্ভুক্ত করা হয়।জানা গেছে, বর্তমানে কমিশনের বার্ষিক বাজেটের আকার প্রায় ১৬ কোটি টাকা। তার বিপরীতে বার্ষিক আয় বাজেটের আকারের চেয়ে চার-পাঁচ কোটি টাকা বেশি। কমিশনের আয়ের উৎসের মধ্যে রয়েছে বেনিফিশারি ওনার্স বা বিও ফি, রেজিস্ট্রেশন ফি, প্রাথমিক গণপ্রস্তাব বা আইপিও ফি, অধিকারমূলক (রাইট) শেয়ার ফি, বিভিন্ন ধরনের নিবন্ধন নবায়ন ফি, জরিমানা, এফডিআরের বিপরীতে সুদ ইত্যাদি।
