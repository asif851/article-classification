
পটুয়াখালীর কলাপাড়ায় বাংলাদেশ সাবমেরিন কেব্‌ল কোম্পানি লিমিটেডের (বিএসসিসিএল) অষ্টম বার্ষিক সাধারণ সভা অনুষ্ঠিত হয়েছে। গতকাল বৃহস্পতিবার উপজেলার লতাচাপলী ইউনিয়নের মাইটভাঙ্গা গ্রামে নির্মাণাধীন সাবমেরিন কেব্‌ল ল্যান্ডিং স্টেশন প্রাঙ্গণে এ সভা অনুষ্ঠিত হয়।
বিএসসিসিএলের ব্যবস্থাপনা পরিচালক মো. মনোয়ার হোসেনের সভাপতিত্বে ওই সভায় প্রধান অতিথি ছিলেন কোম্পানির চেয়ারম্যান, ডাক ও টেলিযোগাযোগ বিভাগের সচিব মো. ফয়জুর রহমান চৌধুরী।
সভায় বক্তব্য দেন অর্থ মন্ত্রণালয়ের অতিরিক্ত সচিব ও কোম্পানির পরিচালক জালাল আহমেদ; ডাক ও টেলিযোগাযোগ  বিভাগের অতিরিক্ত সচিব ও কোম্পানির পরিচালক শওকত মোস্তফা; বিজ্ঞান ও প্রযুক্তি মন্ত্রণালয়ের অতিরিক্ত সচিব ও কোম্পানির পরিচালক রবীন্দ্রনাথ রায় চৌধুরী; পরিচালক নাসির উদ্দিন আহমেদ ও কোম্পানি সচিব আবদুস সালাম খান প্রমুখ।
প্রধান অতিথির বক্তব্যে মো. ফয়জুর রহমান চৌধুরী বলেন, ৬৬০ কোটি টাকা ব্যয়ে নির্মিত হচ্ছে কুয়াকাটাসংলগ্ন এলাকায় সাবমেরিন কেব্‌ল ল্যান্ডিং স্টেশন। এটি চালু করা হলে ১ হাজার ৫০০ গিগাবিট ডেটা (জিবিপিএস) পার সেকেন্ডে সরবরাহ করা সম্ভব। এখান থেকে সাড়ে ৭০০ জিবিপিএস দেশের বাইরের বাজারে বিক্রি করার চিন্তা রয়েছে। বাকিটা দেশে ব্যবহার করা হবে।
মো. ফয়জুর রহমান চৌধুরী আরও বলেন, ‘ইতিমধ্যে আমরা পাশের দেশ ভারতের বাজার ধরেছি। তারা আরও জিবিপিএসের  চাহিদা পাঠিয়েছে। একই সঙ্গে থাইল্যান্ডের সঙ্গেও ইন্টারনেট ডেটা বিক্রির কথা চলছে।’
 
