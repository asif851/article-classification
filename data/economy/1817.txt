
২০১৭ সালে অর্থনীতিতে অন্যতম বড় আলোচিত ঘটনা হলো নতুন মূল্য সংযোজন কর (মূসক) বা ভ্যাট আইন বাস্তবায়ন না হওয়া। ব্যবসায়ীদের আপত্তির মুখে শেষ মুহূর্তে এসে ভ্যাট আইন দুই বছর পিছিয়ে দেওয়া হয়। 
গত ১ জুলাই থেকে নতুন ভ্যাট আইন কার্যকর হওয়ার কথা ছিল। এর আগে অবশ্য দুবার আইনটির বাস্তবায়ন পিছিয়ে দেওয়া হয়। এখন ২০১৯ সালের ১ জুলাই থেকে আইনটি বাস্তবায়নের ঘোষণা দিয়েছে সরকার। এতে একটি গুরুত্বপূর্ণ অর্থনৈতিক সংস্কারের পদক্ষেপ আটকে গেল। সংশ্লিষ্ট ব্যক্তিরা মনে করছেন, এর প্রভাব পড়তে পারে অন্য সংস্কার কার্যক্রমে। বছরের প্রায় অনেকটা সময়জুড়েই নতুন ভ্যাট আইনটি আলোচনায় ছিল। বিশেষ করে জাতীয় রাজস্ব বোর্ডের (এনবিআর) প্রাক বাজেট আলোচনা শুরু হওয়ার পর থেকেই ব্যবসায়ীরা নতুন আইনটির সমালোচনা শুরু করেন। নতুন আইনে একটাই ভ্যাট হার নির্ধারণ করা হয়। এই হার ছিল ১৫ শতাংশ। তবে ব্যবসায়ীদের দাবি ছিল ভ্যাট হার কমানো এবং একাধিক হারে ভ্যাট আরোপ করা। প্রথম দিকে ব্যবসায়ীরা নতুন আইনে প্যাকেজ ভ্যাট প্রথা বহাল রাখার দাবি করলেও শেষ দিকে এটি নিয়ে তেমন জোরালো দাবি করতে দেখা যায়নি। ব্যবসায়ী ও এনবিআরের মধ্যে প্রতিবছর বাজেট যৌথ পরামর্শক সভা হয়। এটিই সবচেয়ে বড় প্রাক বাজেট আলোচনা। গত ৩০ এপ্রিল অনুষ্ঠিত ওই সভায় উভয় পক্ষের মধ্যে বাগ্‌বিতণ্ডার ঘটনা ঘটে। উভয় পক্ষ ‘হুমকি’ ও ‘পাল্টা হুমকি’ দেয়। ব্যবসায়ীরা নতুন ভ্যাট আইনের বিরোধিতা করে আন্দোলনের হুমকি দেন। জবাবে অর্থমন্ত্রী আন্দোলন দমনের পাল্টা হুমকি দেন। এমন নজিরবিহীন ঘটনার মধ্য দিয়ে সরকার ভ্যাট আইন বাস্তবায়নে অনড় থাকে। গত ১ জুন অর্থমন্ত্রী আবুল মাল আবদুল মুহিত বাজেট বক্তৃতায় ১ জুলাই থেকেই নতুন আইন বাস্তবায়নের ঘোষণা দেন। তিনি বাজেট বক্তৃতায় বলেন, নতুন আইনটি পুরোপুরি কার্যকর করতে রাজস্ব প্রশাসন প্রস্তুত। এরপর ব্যবসায়ীদের দৌড়ঝাঁপ শুরু হয় আরও উচ্চপর্যায়ে। শেষ পর্যন্ত ২৮ জুন জাতীয় সংসদে ভ্যাট আইন দুই বছর পিছিয়ে দেওয়ার ঘোষণা দেওয়া হয়।বেসরকারি গবেষণা প্রতিষ্ঠান পলিসি রিসার্চ ইনস্টিটিউটের (পিআরআই) নির্বাহী পরিচালক আহসান এইচ মনসুর প্রথম আলোকে বলেন, ‘এই বছরটি গুরুত্বপূর্ণ সংস্কারের বছর হতে পারত। কিন্তু আমরা সংস্কারের সেই সুযোগটি হারিয়েছি। আগামী নতুন আয়কর ও শুল্ক আইন বাস্তবায়নের উদ্যোগও এগোবে না।’ তাঁর মতে, একটি আইন বাস্তবায়নের আগে নানা প্রক্রিয়া সম্পন্ন করতে হয়। মন্ত্রিসভায় অনুমোদন, জাতীয় সংসদে পাস ও রাষ্ট্রপতির অনুমোদন-এসব প্রক্রিয়া শেষ করে ভ্যাট আইন বাস্তবায়নের ঠিক আগমুহূর্তে পিছিয়ে যাওয়া সরকারের জন্য বিব্রতকর। কোনো দেশে এমন দেখা যায়নি।
রাজস্ব আদায় পরিস্থিতিনতুন ভ্যাট আইন বাস্তবায়ন করতে না পারলেও রাজস্ব আদায়ে এনবিআর পারদর্শিতা দেখিয়েছে। গত অর্থবছরেও সংশোধিত রাজস্ব আদায়ের লক্ষ্য অর্জন করেছে এনবিআর। তবে মূল লক্ষ্য কখনোই অর্জন করতে পারেনি এনবিআর। গত অর্থবছরে (২০১৬-১৭) সংশোধিত লক্ষ্য থেকে ৩ কোটি টাকা বেশি আদায় করেছে। এর ফলে টানা তিনবার সংশোধিত লক্ষ্য অর্জন করেছে এনবিআর। এবার এনবিআরকে ২ লাখ ৪৮ হাজার ১৯০ কোটি টাকা আদায় করতে হবে।
কর বাহাদুর পরিবার সম্মাননাএবারই প্রথমবারের মতো ‘কর বাহাদুর পরিবারের’ স্বীকৃতি দিয়েছে এনবিআর। সারা দেশের ৮৪টি পরিবার এই স্বীকৃতি পেয়েছে। এর মধ্যে ঢাকা বিভাগের ১৬টি ও চট্টগ্রাম বিভাগের আটটি পরিবার আছে। শীর্ষ কর বাহাদুর পরিবারের স্বীকৃতি পেয়েছেন ড্রাগ ইন্টারন্যাশনালের স্বত্বাধিকারী খাজা তাজমহল ও তাঁর পরিবার। দ্বিতীয় স্থানে আছে পুরানা পল্টন লাইনের ব্যবসায়ী এ বি এম শফিউল আলম ও তাঁর পরিবার। তৃতীয় স্থানে ট্রান্সকম গ্রুপের চেয়ারম্যান লতিফুর রহমান ও তাঁর পরিবার। কর বাহাদুর পরিবারের সদস্যরা দীর্ঘদিন ধরে নিয়মিত কর দিয়ে আসছেন। গত ৮ নভেম্বর এক অনাড়ম্বর অনুষ্ঠানে এসব পরিবারকে সম্মাননাপত্র তুলে দেওয়া হয়।
 
