
দেশের শেয়ারবাজারে তালিকাভুক্ত একমাত্র মোবাইল ফোন কোম্পানি গ্রামীণফোনের ১৯তম বার্ষিক সাধারণ সভা (এজিএম) গতকাল মঙ্গলবার ঢাকার বসুন্ধরা আন্তর্জাতিক কনভেনশন সিটিতে অনুষ্ঠিত হয়েছে।সভায় ২০১৫ সালের শেয়ারধারীদের জন্য ঘোষিত ১৪০ শতাংশ নগদ লভ্যাংশ (প্রতি শেয়ারের বিপরীতে ১৪ টাকা) অনুমোদন করা হয়। এর আগে দুই দফায় যথাক্রমে অন্তর্বর্তীকালীন লভ্যাংশ হিসেবে ৮০ শতাংশ ও বছর শেষে ৬০ শতাংশ নগদ লভ্যাংশ ঘোষণা করা হয়। ইতিমধ্যে অন্তর্বর্তীকালীন লভ্যাংশ শেয়ারধারীদের মধ্যে বিতরণও করা হয়েছে।এদিকে গতকালের এজিএমে অংশগ্রহণকারী শেয়ারধারীরা গ্রামীণফোনের প্রাতিষ্ঠানিক (করপোরেট) ও লভ্যাংশের ওপর আরোপিত কর কমানোর জন্য সরকারের প্রতি আহ্বান জানান।গ্রামীণফোনের পরিচালনা পর্ষদের সদস্য এম শাহজাহানের সভাপতিত্বে অনুষ্ঠানে প্রধান নির্বাহী কর্মকর্তা (সিইও) রাজীব শেঠি ও কোম্পানি সচিব হোসেন সাদাত, পরিচালনা পর্ষদের অন্য সদস্যরা উপস্থিত ছিলেন।এম শাহজাহান দেশে টেলিযোগাযোগ শিল্পের সম্ভাবনা, নিয়ন্ত্রণগত অনিশ্চয়তা ও সবার কাছে ইন্টারনেট পৌঁছাতে গ্রামীণফোনের ভবিষ্যৎ পরিকল্পনা তুলে ধরেন।সিইও রাজীব শেঠি কোম্পানির পরিচালনাগত ও আর্থিক সাফল্যসহ সফলভাবে থ্রিজি সারা দেশে ছড়িয়ে দেওয়ার কথা জানান।
