
পবিত্র রমজানে প্রধান শেয়ারবাজার ঢাকা স্টক এক্সচেঞ্জের (ডিএসই) লেনদেনের সময়সূচিতে পরিবর্তন আনা হয়েছে। পরিবর্তিত সময়সূচি অনুযায়ী বেলা ১১টায় লেনদেন শুরু হয়ে চলবে দুইটা পর্যন্ত। গতকাল বৃহস্পতিবার ডিএসইর পর্ষদ সভায় এ সিদ্ধান্ত নেওয়া হয়।
ডিএসইর প্রকাশনা ও জনসংযোগ বিভাগের উপমহাব্যবস্থাপক মো. শফিকুর রহমান প্রথম আলো ডটকমকে বলেন, বিনিয়োগকারীদের সুবিধার কথা বিবেচনায় রেখে পবিত্র রমজানে ডিএসইর লেনদেনের সময়সূচিতে এই পরিবর্তন আনা হয়। এ সময়ে ডিএসই ক্লিয়ারিং হাউস সকাল সাড়ে ১০টা থেকে বেলা তিনটা পর্যন্ত কার্যক্রম পরিচালনা করবে। এ ছাড়া সকাল ১০টা থেকে বিকেল চারটা পর্যন্ত ডিএসইর অফিস খোলা থাকবে বলে জানান তিনি।
