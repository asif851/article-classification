
শেয়ারবাজারে লেনদেনের চাঙাভাব অব্যাহত রয়েছে। গত কয়েক দিনের ঊর্ধ্বগতির ধারাবাহিকতায় গতকাল মঙ্গলবার দুই স্টক এক্সচেঞ্জে সূচক ও লেনদেন উভয়ই বেড়েছে।
দেশের প্রধান শেয়ারবাজার ঢাকা স্টক এক্সচেঞ্জের (ডিএসই) প্রধান সূচক ডিএসই এক্স গতকাল ৩৪ পয়েন্ট বেড়ে দাঁড়িয়েছে প্রায় ৫ হাজার ৭৬১ পয়েন্টে। এর আগে সোমবার ডিএসই এক্স সূচকটি সোয়া ১ শতাংশ বা ৭২ পয়েন্ট বেড়েছিল।
২০১০ সালে শেয়ারবাজার ধসের পর ২০১৩ সালের জানুয়ারিতে নতুন করে ডিএসই এক্স সূচকটি চালু করা হয়। সূচকটি চালু হওয়ার পর গতকালই এটি দ্বিতীয় সর্বোচ্চ অবস্থানে ওঠে। এর আগে চলতি বছরের ৪ এপ্রিল ডিএসই এক্স সূচকটি ৫ হাজার ৭৭৭ পয়েন্টের সর্বোচ্চ অবস্থানে উঠেছিল।
অপর শেয়ারবাজার চট্টগ্রাম স্টক এক্সচেঞ্জের (সিএসই) সার্বিক সূচকটি গতকাল ১২৯ পয়েন্ট বেড়ে দাঁড়িয়েছে ১৭ হাজার ৮৫২ পয়েন্টে।
দুই বাজারে গতকাল লেনদেনেও ছিল ঊর্ধ্বগতি। ঢাকার বাজারে এদিন লেনদেনের পরিমাণ ছিল প্রায় ১ হাজার ২২৪ কোটি টাকা, যা আগের দিনের চেয়ে ১৭৮ কোটি টাকা বা ১৭ শতাংশ বেশি। গত ২২ মার্চের পর গতকাল ঢাকার বাজারে সর্বোচ্চ লেনদেন হয়েছে। সর্বশেষ ২২ মার্চ ডিএসইতে ১ হাজার ২৯০ কোটি টাকার লেনদেন হয়। এ ছাড়া চট্টগ্রামের বাজারে এদিন লেনদেন ছাড়িয়েছে ৮০ কোটি টাকা, যা আগের দিনের চেয়ে ২২ কোটি টাকা বা ৩৮ শতাংশ বেশি।
আগের দিনের মতো গতকালও বড় মূলধনি (বিশেষ করে ব্যাংক ও ব্যাংকবহির্ভূত আর্থিক প্রতিষ্ঠান) কোম্পানির ওপর ভিত্তি করে সূচক ও লেনদেন উভয়ই বেড়েছে। ঢাকার বাজারে এদিন লেনদেন হওয়া ৩০টি কোম্পানির মধ্যে ২৬টিরই দাম বেড়েছে।
দর বৃদ্ধি পাওয়া ব্যাংকের শেয়ারের মধ্যে শীর্ষে ছিল রূপালী ব্যাংক। গতকালও ব্যাংকটির প্রতিটি শেয়ারের দাম ৩ টাকা ১০ পয়সা বা সোয়া ৯ শতাংশ বেড়েছে। তিন দিন ধরে ব্যাংকটির শেয়ারের দাম একটানা বাড়ছে। এই তিন দিনে প্রতিটি শেয়ারের দাম ৮ টাকা ৮০ পয়সা বা প্রায় ৩০ শতাংশ বেড়েছে। গতকালও ডিএসইতে দরবৃদ্ধির শীর্ষ ১০ কোম্পানির মধ্যে দ্বিতীয় অবস্থানে ছিল এই ব্যাংক। জুনে অর্ধবছর শেষে ভালো পরিচালন মুনাফার খবরে গত রোববার থেকে ব্যাংকটির শেয়ারের দামে বড় ধরনের উল্লম্ফন দেখা যায়।
ব্যাংকের পাশাপাশি বেড়েছে আর্থিক প্রতিষ্ঠানের শেয়ারের দামও। গতকাল ডিএসইতে লেনদেন হওয়া ২৩টি আর্থিক প্রতিষ্ঠানের মধ্যে ১৯টিরই দাম বেড়েছে। এ খাতেরই কোম্পানি লঙ্কাবাংলা ফিন্যান্স ছিল ঢাকার বাজারে গতকালের লেনদেনের শীর্ষে। এককভাবে এদিন কোম্পানিটির প্রায় ৪৩ কোটি টাকার শেয়ারের হাতবদল হয়। বেশ কিছু দিন ধরে ডিএসইতে লেনদেনের শীর্ষ পর্যায়ে রয়েছে লঙ্কাবাংলা।
ব্যাংক ও আর্থিক প্রতিষ্ঠানের বাইরে বড় মূলধনি কোম্পানির মধ্যে গতকালও দর বেড়েছে গ্রামীণফোন, লাফার্জ সুরমার শেয়ারের। ১ হাজার ৩৫০ কোটি টাকা মূলধনের গ্রামীণফোনের প্রতিটি শেয়ারের দাম এদিন ৩ টাকা ৯০ পয়সা বা প্রায় ১ শতাংশ বেড়েছে। আর ১ হাজার ১৬১ কোটি টাকার মূলধনের লাফার্জ সুরমা সিমেন্টের প্রতিটি শেয়ারের দাম বেড়েছে প্রায় ২ টাকা বা ৩ শতাংশ।
জানতে চাইলে ডিএসইর পরিচালক শাকিল রিজভী প্রথম আলোকে বলেন, ঈদকে কেন্দ্র করে বাজারে শেয়ার বিক্রির যে চাপ ছিল, সেটি এখন নেই। ঈদের ছুটির আগে ও পরে বাজারে নতুন অর্থ ঢুকেছে। ফলে শেয়ারের দাম ও লেনদেনের পরিমাণ বেড়েছে। আর শেয়ারের দাম বাড়তে থাকায় নিষ্ক্রিয় বিনিয়োগকারীদের অনেকে আবারও সক্রিয় হতে শুরু করেছেন। এতে বাজারে লেনদেন ও সূচকের ঊর্ধ্বগতি দেখা যাচ্ছে।
মার্চেন্ট ব্যাংক আইডিএলসির প্রতিবেদন অনুযায়ী, গতকালের বাজারে খাতভিত্তিক লেনদেনে আধিপত্য ছিল বস্ত্র খাতের। এদিন ঢাকার বাজারের মোট লেনদেনের প্রায় ২৩ শতাংশই ছিল এই খাতের।
