
ইন্টারনেট সেবাদাতা প্রতিষ্ঠানের (আইএসপি) লাইসেন্স ফি ১০ থেকে ২৫ গুণ বাড়ানোর সিদ্ধান্ত নিয়েছে সরকার। এসব প্রতিষ্ঠান বছরে যে আয় করে তার ২ শতাংশ অর্থও এখন থেকে সরকারকে দিতে হবে। আইএসপি প্রতিষ্ঠানগুলো বলছে, এসব সিদ্ধান্ত কার্যকর হলে তা গ্রাহকপর্যায়ে ইন্টারনেট সেবা দেওয়ার খরচ বাড়াবে।
চলতি মাসে বাংলাদেশ টেলিযোগাযোগ নিয়ন্ত্রণ কমিশনের (বিটিআরসি) বিশেষ কমিশন বৈঠকে আইএসপি নীতিমালার বিষয়ে এসব সিদ্ধান্ত নেওয়া হয়েছে। এসব সিদ্ধান্ত চূড়ান্ত অনুমোদনের জন্য ডাক ও টেলিযোগাযোগ বিভাগে পাঠানো হয়েছে বলে জানা গেছে।
বাংলাদেশে আইএসপি প্রতিষ্ঠানের লাইসেন্সকে ছয় ভাগে ভাগ করা হয়। এগুলো হলো নেশনওয়াইড, সেন্ট্রাল, জোনাল, ক্যাটাগরি এ, ক্যাটাগরি বি ও ক্যাটাগরি সি। নেশনওয়াইড আইএসপিগুলো সারা দেশে ইন্টারনেট সেবা দিতে পারে। এ ছাড়া অন্য শ্রেণির আইএসপিগুলো বিটিআরসি নির্ধারিত বিভাগ ও অঞ্চল অনুযায়ী ইন্টারনেট সেবা দিয়ে থাকে।
বিটিআরসি সূত্রে জানা গেছে, নেশনওয়াইড আইএসপির জন্য নতুন লাইসেন্স ফি ঠিক করা হয়েছে ২৫ লাখ টাকা। এ ধরনের আইএসপির বার্ষিক লাইসেন্স নবায়ন ফি হবে ৫ লাখ টাকা। দুই ক্ষেত্রেই এর আগে ফি ছিল ১ লাখ টাকা করে। সেন্ট্রাল জোন আইএসপির নতুন লাইসেন্স ফি ১৫ লাখ ও লাইসেন্স নবায়ন ফি ৩ লাখ টাকা করার প্রস্তাব করা হয়েছে। আর জোনাল আইএসপির নতুন লাইসেন্স ফি ১০ লাখ ও নবায়ন ফি ২ লাখ টাকা করার সুপারিশ করেছে বিটিআরসি।
বাড়তি লাইসেন্স ফি ছাড়াও এসব প্রতিষ্ঠান ইন্টারনেটের ব্যবসা করে বছরে যা আয় করবে তার ১ শতাংশ অর্থ ‘রেভিনিউ শেয়ারিং’ হিসেবে বিটিআরসিকে দিতে হবে। এ ছাড়া আইএসপির বার্ষিক আয়ের আরও ১ শতাংশ বিটিআরসির সামাজিক সুরক্ষা তহবিলে (এসওএফ) জমা দিতে হবে।
জানতে চাইলে ইন্টারনেট সার্ভিস প্রোভাইডার অ্যাসোসিয়েশন অব বাংলাদেশের (আইএসপিএবি) সভাপতি এম এ হাকিম বলেন, এই উদ্যোগ গ্রাহকপর্যায়ে ইন্টারনেট সেবা দেওয়ার খরচ বাড়াবে। অথবা সেবার মান কমিয়ে বাড়তি খরচ বৃদ্ধির বিষয়টি সমন্বয় করতে হবে।
বিটিআরসির হিসাবে বর্তমানে দেশে সব মিলিয়ে ৫৯০টি আইএসপি আছে। সারা দেশে এসব প্রতিষ্ঠানের ৪০ লাখ গ্রাহক রয়েছে।
নতুন নীতিমালা অনুযায়ী, যেসব আইএসপি বিভিন্ন শ্রেণিতে আগেই লাইসেন্স নিয়েছে, তাদের আবার ১০ থেকে ২৫ লাখ টাকা করে জমা দিয়ে নতুন লাইসেন্স নিতে হবে। এ ছাড়া সাইবার ক্যাফেসহ আইএসপির ক্ষেত্রে বর্তমান প্রচলিত লাইসেন্সের পরিবর্তে ‘রেজিস্ট্রেশন সার্টিফিকেট’ দেওয়ার সিদ্ধান্ত নেওয়া হয়েছে। এ ক্ষেত্রে বর্তমানে প্রচলিত ক্যাটাগরিভিত্তিক লাইসেন্স বিলুপ্ত হবে অর্থাৎ পূর্বের মতো এ, বি, বা সি এমন কোনো ক্যাটাগরি থাকবে না। সাইবার ক্যাফে ও ইন্টারনেট সেবাসহ রেজিস্ট্রেশন সার্টিফিকেটের জন্য ২৫ হাজার টাকা ফি প্রস্তাব করা হয়েছে। 
