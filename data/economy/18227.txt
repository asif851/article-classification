
বাংলাদেশ রেলওয়ের পাকশী বিভাগের ব্রডগেজ লাইনে নতুন ১২০টি কোচ যোগ হচ্ছে। এর মধ্যে ২০টি কোচ এসে গেছে। ভারত থেকে আসা এসব কোচ গতকাল বুধবার সকালে ঈশ্বরদী জংশন স্টেশন থেকে সৈয়দপুর রেলওয়ে কারখানায় পাঠানো হয়েছে।পাকশী রেল সূত্রে জানা গেছে, ভারতের সঙ্গে বাংলাদেশ রেলওয়ের চুক্তি অনুযায়ী কোচ আনা হচ্ছে। দেশে আসা ২০টি কোচের মধ্যে ১২টি শীতাতপনিয়ন্ত্রিত, ২টি গার্ডব্রেক ও বাকি ৬টি চেয়ার কোচ। গতকাল সকাল সাড়ে আটটার দিকে দীর্ঘ বহরের নতুন কোচগুলো ঈশ্বরদী জংশন স্টেশন প্ল্যাটফর্মে থামে। তখন রেলওয়ের পাকশী বিভাগের ব্যবস্থাপক (ডিআরএম) আফজাল হোসেন, যান্ত্রিক প্রকৌশলী (লোকো) এ বি এম কামরুজ্জামান ও পরিবহন কর্মকর্তা (ডিটিও) শওকত জামিল মহসী নতুন কোচগুলো পরিদর্শন করেন।বিভাগীয় যান্ত্রিক প্রকৌশলী এ বি এম কামরুজ্জামান প্রথম আলোকে জানান, কোচগুলো সৈয়দপুর কারখানায় যান্ত্রিক পরীক্ষা-নিরীক্ষা করার পর পরীক্ষামূলকভাবে চালানো হবে। এরপর কর্তৃপক্ষের সিদ্ধান্ত অনুযায়ী কোচ বা বগিগুলো পাকশী বিভাগের বিভিন্ন রুটে যাত্রীসেবায় ব্যবহার করা হবে।বিভাগীয় রেলওয়ে ব্যবস্থাপক (ডিআরএম) আফজাল হোসেন বলেন, বাকি কোচগুলো পর্যায়ক্রমে আসবে। নতুন কোচগুলো খুবই দ্রুতগামী, আরামদায়ক ও নিরাপদ। তিনি জানান, পাকশী বিভাগে চলাচলকারী যেসব ট্রেনে যাত্রী চাহিদা বেশি, সেগুলোতে নতুন বগি বা কোচগুলো সংযোজন করা হবে।
