
অবশেষে পারস্য উপসাগরের দেশ কাতারে চলাচল শুরু করল দেশের অন্যতম বেসরকারি বিমান সংস্থা রিজেন্ট এয়ারওয়েজ। হজরত শাহজালাল আন্তর্জাতিক বিমানবন্দর থেকে গত শুক্রবার রাতে যাত্রা শুরু করে ঢাকা-দোহা-ঢাকার উদ্বোধনী ফ্লাইট।প্রাথমিকভাবে সপ্তাহে চার দিন দোহার পথে চলাচল করবে রিজেন্ট। এর বহরে সদ্যযুক্ত ১৬৭ আসনের নতুন প্রজন্মের বোয়িং ৭৩৭-৮০০ উড়োজাহাজ এই রুটে চলবে। বেসরকারি এই বিমান সংস্থাটির উড়োজাহাজটিতে ১৬৭টি আসন রয়েছে। এর মধ্যে ৮টি বিজনেস শ্রেণির। এ নিয়ে রিজেন্ট এয়ারের আন্তর্জাতিক গন্তব্য ৭টিতে উন্নীত হলো।হজরত শাহজালাল আন্তর্জাতিক বিমানবন্দরের ভিআইপি লাউঞ্জে এই নতুন পথে উড্ডয়ন কার্যক্রমের উদ্বোধন করেন রিজেন্ট এয়ারওয়েজের চেয়ারম্যান ইয়াসিন আলী। এ সময় রিজেন্ট এয়ারওয়েজের প্রধান নির্বাহী কর্মকর্তা (সিইও) লে. জেনারেল (অব.) এম ফজলে আকবর, উপদেষ্টা আশীষ রায় চৌধুরী এবং প্রধান বাণিজ্যিক কর্মকর্তা (সিসিও) আকতার ইউ আহমেদ উপস্থিত ছিলেন।ওমানের রাজধানী মাসকাটের পর দোহা হচ্ছে মধ্যপ্রাচ্যে রিজেন্ট এয়ারওয়েজের দ্বিতীয় গন্তব্য।নতুন গন্তব্য সম্পর্কে রিজেন্ট এয়ারওয়েজের চেয়ারম্যান বলেন, মধ্যপ্রাচ্য প্রবাসী বাংলাদেশিদের যাতায়াতের বিশ্বস্ত সঙ্গী হতেই রিজেন্ট কাজ করছে। এর পরের গন্তব্য হবে সৌদি আরবের দাম্মাম, আগামী মাস থেকে। পর্যায়ক্রমে মধ্যপ্রাচ্যের বাকি দেশগুলোতেও উড্ডয়ন বাড়বে।রিজেন্টের সিইও এম ফজলে আকবর বলেন, ২০২২ সালের বিশ্বকাপ সামনে রেখে কাতারে বাংলাদেশি শ্রমবাজার সম্প্রসারিত হওয়ার যে সুযোগ সৃষ্টি হচ্ছে, তা কাজে লাগাতেই মধ্যপ্রাচ্যের দ্বিতীয় গন্তব্য হিসেবে দোহাকে যুক্ত করা হয়েছে।আগামী মাসের প্রথম সপ্তাহ থেকে চট্টগ্রাম-দোহা-চট্টগ্রাম পথে চলাচল করবে রিজেন্ট।শুক্রবার রাত পৌনে ১১টায় ১৬৭ যাত্রী নিয়ে উদ্বোধনী ফ্লাইটটি কাতারের রাজধানী দোহার উদ্দেশে ঢাকা ছেড়ে আসে। স্থানীয় সময় রাত ১টা ৪৫ মিনিটে দোহার হামাদ আন্তর্জাতিক বিমানবন্দরে পৌঁছালে রীতি অনুযায়ী ওয়াটার ক্যানন স্যালুট বা জলকামান দিয়ে অভিবাদন জানানোর মাধ্যমে উদ্বোধনী ফ্লাইটটিকে অভ্যর্থনা জানানো হয়। এ সময় টার্মিনালে যাত্রীদের স্বাগত জানান কাতারে নিযুক্ত বাংলাদেশের রাষ্ট্রদূত আশহুদ আহমেদ, হামাদ আন্তর্জাতিক এয়ারপোর্টের ভাইস প্রেসিডেন্ট আবদুল আল আজীজ আবদুল্লাহ আল মাস প্রমুখ।সব ধরনের করসহ ঢাকা-দোহার পথে সর্বনিম্ন একমুখী ভাড়া ২৩ হাজার ৮৫৮ টাকা এবং রিটার্ন বা দ্বিমুখী ভাড়া ৪০ হাজার ৫৯৬ টাকা। অন্যদিকে দোহা থেকে ঢাকার পথে সর্বনিম্ন একমুখী ভাড়া ৭০০ কাতারি রিয়াল ও রিটার্ন বা দ্বিমুখী ভাড়া ১ হাজার ১৫১ রিয়াল।রিজেন্ট এয়ারওয়েজ বর্তমানে কুয়ালালামপুর, সিঙ্গাপুর, ব্যাংকক, কলকাতা, কাঠমান্ডু ও মাসকাট প্রভৃতি আন্তর্জাতিক গন্তব্য এবং চট্টগ্রাম ও কক্সবাজার—এ দুটি অভ্যন্তরীণ পথে চলাচল করছে। এটির বহরে রয়েছে ৪টি বোয়িং ও ২টি ড্যাশ-উড়োজাহাজ।
