
এক কোটি ছাড়িয়েছে মোবাইল ব্যাংকিংয়ের গ্রাহক। সাত মাসের ব্যবধানে প্রায় দ্বিগুণ হয়েছে এই গ্রাহক সংখ্যা। আজ বুধবার বাংলাদেশ ব্যাংকের এক বিজ্ঞপ্তিতে এ তথ্য জানা যায়।
বাংলাদেশ ব্যাংকের ওই বিজ্ঞপ্তিতে বলা হয়, সোমবার মোবাইল ব্যাংকিংয়ের গ্রাহক সংখ্যা দাঁড়িয়েছে এক কোটি দুই লাখ ৩৫ হাজারে, গত এপ্রিলে যা ছিল ৫০ লাখ।
এতে আরও বলা হয়, মূলত প্রবাসীদের কষ্টার্জিত অর্থ দেশের প্রত্যন্ত অঞ্চলে বসবাসরত গ্রাহকদের কাছে দ্রুত পৌঁছানোর লক্ষ্যে মোবাইল ফিন্যান্সিয়াল সার্ভিসেস তথা মোবাইল ব্যাংকিংয়ের যাত্রা শুরু হয় তিন বছর আগে। এরই মধ্যে এই সেবায় অর্থ পাঠানো, জমা ও উত্তোলন, বেতন ভাতা প্রদান, ইউটিলিটি বিল পরিশোধ এবং মার্চেন্ট পেমেন্ট ইত্যাদি কার্যক্রমও চলছে।
বাংলাদেশ ব্যাংকের ওই বিজ্ঞপ্তিতে বলা হয়, বিভিন্ন দেশে মোবাইল ব্যাংকিং সেবা অনেক আগেই প্রচলিত। কিন্তু বাংলাদেশে ২০১০ সালে এই সেবা কার্যক্রম শুরু হয়। এ পর্যন্ত বাংলাদেশ ব্যাংক ২৮টি ব্যাংককে এ সেবা প্রদানের অনাপত্তি দিয়েছে। এর মধ্যে ১৯টি ব্যাংক ইতিমধ্যে এ সেবা চালু করেছে। ব্র্যাক ব্যাংকের সহযোগী প্রতিষ্ঠান ‘বিকাশ’ এবং ডাচ-বাংলা ব্যাংক মোবাইল ব্যাংকিং সেবা প্রদানে এগিয়ে রয়েছে।
এতে আরও বলা হয়, মোবাইল ফিন্যান্সিয়াল সার্ভিসেসের মাধ্যমে লেনদেনের বিষয়ে জনগণের মধ্যে আগ্রহ ক্রমেই বৃদ্ধি পাচ্ছে। গত সেপ্টেম্বরে এ সেবা গ্রহণকারীর সংখ্যা ছিল ৮৯ লাখ ৩০ হাজার, যা অক্টোবরে দাঁড়িয়েছে ৯৯ লাখ ৮০ হাজারে। এই হিসাবে এক মাসে গ্রাহক বৃদ্ধির মাসিক হার প্রায় ১১.৭৯ শতাংশ। অক্টোবরে মোট লেনদেনের সংখ্যা ছিল দুই কোটি ৩৬ লাখ, যার পরিমাণ পাঁচ হাজার ৯৬ কোটি টাকা।
মোবাইল ফিন্যান্সিয়াল সার্ভিসেসের মধ্যে গ্রাহকদের পছন্দের সেবাগুলোর মধ্যে রয়েছে অর্থ স্থানান্তর (পিটুপি), নগদ জমা (ক্যাশ ইন) এবং নগদ উত্তোলন (ক্যাশ আউট)। এই সেবার মাধ্যমে অক্টোবরে নগদ জমা হয়েছে দুই হাজার ১৬৪ কোটি টাকা, নগদ উত্তোলন হয়েছে এক হাজার ৯৯৫ কোটি টাকা এবং স্থানান্তর হয়েছে ৭৭৮ কোটি টাকা। একই সঙ্গে মোবাইল ফিন্যান্সিয়াল সার্ভিসেস ব্যবহার করে বেতন ভাতা প্রদান ও ইউটিলিটি বিল পরিশোধের পরিমাণও বৃদ্ধি পাচ্ছে বলে বিজ্ঞপ্তিতে উল্লেখ করা হয়।
