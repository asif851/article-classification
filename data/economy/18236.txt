
রাজধানী ঢাকার সোনারগাঁও হোটেলে গতকাল বুধবার শুরু হয়েছে চার দিনের থাই পণ্যমেলা। থাইল্যান্ড সপ্তাহ-২০১৭ নামে শুরু হওয়া এ মেলার উদ্বোধন করেন বাণিজ্যমন্ত্রী তোফায়েল আহমেদ। বাংলাদেশে থাই দূতাবাসের সহায়তায় দেশটির বাণিজ্য মন্ত্রণালয়ের নিয়ন্ত্রণাধীন আন্তর্জাতিক বাণিজ্য উন্নয়ন বিভাগ এ মেলার আয়োজন করেছে। থাই পণ্যমেলার উদ্বোধন করতে গিয়ে বাণিজ্যমন্ত্রী তোফায়েল আহমেদ বলেন, থাইল্যান্ডের ব্যবসায়ীরা বাংলাদেশে বিনিয়োগে আগ্রহী হলে তাঁদের জন্য একটি অর্থনৈতিক অঞ্চল বরাদ্দ দেওয়া হবে। সরকার দেশি-বিদেশি বিনিয়োগ বাড়াতে শিল্পের প্রয়োজনীয় সব সুযোগ-সুবিধা নিশ্চিত করে ১০০টি অর্থনৈতিক অঞ্চল প্রতিষ্ঠার উদ্যোগ নিয়েছে। আয়োজকেরা জানান, ১৫ বছর ধরে ধারাবাহিকভাবে এ মেলার আয়োজন করা হচ্ছে। এবারের মেলাটি ১৫তম আয়োজন। তাতে থাইল্যান্ডের বিভিন্ন পণ্যের পাশাপাশি সেবাসমূহ (বিশেষ করে চিকিৎসাসেবা) প্রদর্শন করা হচ্ছে। উদ্বোধনী অনুষ্ঠানে বাণিজ্যমন্ত্রী জানান, বাংলাদেশ ও থাইল্যান্ডের মধ্যে বিপুল বাণিজ্য ঘাটতি রয়েছে। গত ২০১৫-১৬ অর্থবছরে থাইল্যান্ড থেকে বাংলাদেশ প্রায় ৬৭ কোটি মার্কিন ডলারের পণ্য আমদানি করেছে। আর তার বিপরীতে রপ্তানি করেছে মাত্র সাড়ে ৩ কোটি ডলারের পণ্য। দুই দেশের মধ্যকার এ বাণিজ্য ঘাটতি কমাতে থাই ব্যবসায়ীদের সঙ্গে যোগাযোগ বাড়াতে বাংলাদেশি ব্যবসায়ীদের প্রতি আহ্বান জানান মন্ত্রী। অনুষ্ঠানে আরও বক্তব্য দেন বাংলাদেশে নিযুক্ত থাই রাষ্ট্রদূত পানপিমন সুয়ানপংসি। মেলা আগামী শনিবার পর্যন্ত প্রতিদিন সকাল ১০টা থেকে রাত ৮টা পর্যন্ত চলবে। ২৪ ও ২৫ মার্চ মেলা সাধারণের জন্য উন্মুক্ত থাকবে।
