
২৩ ফেব্রুয়ারি থেকে রাজধানীতে শুরু হতে যাচ্ছে চার দিনের আন্তর্জাতিক বস্ত্র ও পোশাক কারখানার যন্ত্র প্রদর্শনী, যা সংক্ষেপে ‘ডিটিজি’ প্রদর্শনী নামেও পরিচিত। এতে বিশ্বের ৩৩টি দেশের এক হাজার মেশিনারি প্রস্তুতকারক প্রতিষ্ঠান অংশ নেবে।
বস্ত্রকল মালিকদের সংগঠন বাংলাদেশ টেক্সটাইল মিলস অ্যাসোসিয়েশন (বিটিএমএ), হংকংয়ের প্রতিষ্ঠান ইয়র্কারস ট্রেড অ্যান্ড মার্কেটিং সার্ভিসেস ও তাইওয়ানের চ্যান চাও ইন্টারন্যাশনাল কোম্পানি যৌথভাবে এ প্রদর্শনীর আয়োজন করেছে। এ উপলক্ষে আজ রোববার সকালে বিটিএমএ আয়োজিত এক সংবাদ সম্মেলনে প্রদর্শনীর নানা দিক তুলে ধরেন সংগঠনটির সভাপতি ও সাবেক তত্ত্বাবধায়ক সরকারের উপদেষ্টা তপন চৌধুরী। কারওয়ান বাজারের বিটিএমএ কার্যালয়ে এ সংবাদ সম্মেলন অনুষ্ঠিত হয়।
ঢাকার বঙ্গবন্ধু আন্তর্জাতিক সম্মেলন কেন্দ্রে (বিআইসিসি) এ প্রদর্শনীর উদ্বোধন করবেন বস্ত্র ও পাট মন্ত্রণালয়ের প্রতিমন্ত্রী মির্জা আজম। প্রদর্শনীটি প্রতিদিন দুপুর ১২টা থেকে রাত ৮টা পর্যন্ত সবার জন্য উন্মুক্ত থাকবে বলে সংবাদ সম্মেলনে জানানো হয়।
বিটিএমএ সভাপতি বলেন, ২০০৪ সাল থেকে এ ধরনের আন্তর্জাতিক প্রদর্শনীর আয়োজন শুরু হয়েছে। এবারের আয়োজনটি বিটিএমএর ১৪তম প্রয়াস। বস্ত্র খাতের নিত্যনতুন যন্ত্রপাতি ও প্রযুক্তির পরিবর্তনের সঙ্গে উদ্যোক্তাদের পরিচিত করাতে এ ধরনের প্রদর্শনী আয়োজনের মূল উদ্দেশ্য। এ কারণে প্রতিবছর প্রদর্শনীতে তাৎক্ষণিক ক্রয় আদেশ বা স্পট অর্ডার পাওয়া যায়।
সংবাদ সম্মেলনে আরও উপস্থিত ছিলেন বিটিএমএর সহসভাপতি হোসেন মাহমুদ, পরিচালক খোরশেদ আলম, মোশারফ হোসেন প্রমুখ।
