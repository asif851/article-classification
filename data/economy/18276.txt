
পোশাকশিল্প ‘জাতীয় শিল্প’ হিসেবে উল্লেখ করে একে বাঁচিয়ে রাখার জন্য বিএনপির চেয়ারপারসন খালেদা জিয়ার কাছে অনুরোধ জানিয়েছে পোশাকশিল্প মালিকদের সংগঠন বিজিএমইএ।আজ সোমবার চলমান রাজনৈতিক পরিস্থিতি নিয়ে রাজধানীর কারওয়ান বাজারে বিজিএমইএ কার্যালয়ে আয়োজিত জরুরি সংবাদ সম্মেলনে সংগঠনটির পক্ষ থেকে এ অনুরোধ জানানো হয়।প্রশ্নোত্তর পর্বে বিজিএমইএ সভাপতি আতিকুল ইসলাম বলেন, ‘আমরা সংবাদ সম্মেলনের মাধ্যমে খালেদা জিয়াকে এ শিল্প বাঁচিয়ে রাখার জন্য অনুরোধ জানাচ্ছি।’এই অনুরোধে কাজ না হলে কী করবেন—জানতে চাইলে আতিকুল ইসলাম বলেন, তখন বিজিএমইএর প্রতিনিধিরা খালেদা জিয়ার সঙ্গে সরাসরি দেখা করে এ দাবি জানাবেন। এছাড়া সংলাপের মধ্য দিয়ে চলমান রাজনৈতিক সমস্যা সমাধানেরর জন্যও সংশ্লিষ্টদের প্রতি আহ্বান জানান তিনি ।
সংবাদ সম্মেলনে লিখিত বক্তব্য পড়ে শোনান বিজিএমইএ সভাপতি। রাজনীতিবিদদের উদ্দেশে তিনি বলেন, ‘আপনারা রাজনীতিবিদ। আপনারা রাজনীতি করুন। আমরা অর্থনীতি সচল রাখার কাজ করি। বৃহত্তর স্বার্থে আমাদের সব ধরনের কার্যক্রমকে সব ধরনের রাজনৈতিক কর্মসূচির আওতামুক্ত রাখুন।’আতিকুল ইসলাম দাবি করেন, চলমান অবরোধে আজ সোমবার পর্যন্ত ক্ষতি হয়েছে ৪৫০ কোটি টাকা। ২০১৪-১৫ অর্থবছরে তৈরি পোশাক রপ্তানিতে লক্ষ্যমাত্রা ধরা হয়েছে দুই হাজার ৬০০ কোটি ডলার। সেই অনুযায়ী এক দিনের অবরোধ বা হরতালে ৬৯৫ কোটি টাকার পোশাক রপ্তানি বাধাগ্রস্ত হয়।বিজিএমইএর সভাপতি বলেন, ‘রাজনৈতিক কর্মসূচির নামে রাজনীতিবিদেরা আমাদের ব্যবসা, বিনিয়োগকে জিম্মি করেছেন। এতে গভীর সংকটে পড়েছে পোশাকশিল্প।’আতিকুল ইসলামের ভাষ্য, রাজনৈতিক কর্মসূচির কারণে জানমালের নিরাপত্তা নেই দেখে বিদেশি ক্রেতারা কাজের আদেশ দিতে নিরুৎসাহ বোধ করেন।সংবাদ সম্মেলনে বিজিএমইএর সহসভাপতি এস এম মান্নান, শহিদউল্লাহ আজীম, সাবেক সহসভাপতি সিদ্দিকুর রহমান প্রমুখ উপস্থিত ছিলেন।
