
সার্বিক উন্নয়নের মাধ্যমে মংলা বন্দরকে আরও সচল করে তুলতে আগামী ২০১৬-১৭ অর্থবছরের জাতীয় বাজেটে পর্যাপ্ত পরিমাণ অর্থ বরাদ্দের দাবি জানিয়েছেন খুলনার ব্যবসায়ীরা।জাতীয় রাজস্ব বোর্ড (এনবিআর) এবং খুলনা চেম্বার অব কমার্স অ্যান্ড ইন্ডাস্ট্রির উদ্যোগে গতকাল শনিবার খুলনার একটি হোটেলে অনুষ্ঠিত এক প্রাক্-বাজেট আলোচনা সভায় খুলনা বিভাগের ব্যবসায়ীরা এ দাবি জানান। এতে প্রধান অতিথি ছিলেন এনবিআর চেয়ারম্যান মো. নজিবুর রহমান। সভায় রাজস্ব বোর্ডের কেন্দ্রীয় গোয়েন্দা সেলের মহাপরিচালক মো. বেলাল উদ্দিনসহ খুলনা কাস্টম হাউসের কর্মকর্তারা উপস্থিত ছিলেন। এতে সভাপতিত্ব করেন খুলনা চেম্বারের সভাপতি কাজী আমিনুল হক।এনবিআর চেয়ারম্যান নজিবুর রহমান বলেন, আগামী অর্থবছরের বাজেট হবে ব্যবসাবান্ধব। তাতে ব্যবসায়ীদের দাবিগুলো মানা হবে হবে বলে তিনি উল্লেখ করেন।সভায় খুলনা, সাতক্ষীরা ও বরিশালের বিভিন্ন ব্যবসায়ীরা মংলা বন্দর ব্যবহারকারীদের ওপর কাস্টমস কর্মকর্তাদের হয়রানি বন্ধের দাবি জানান। তাঁদের অভিযোগ, এনবিআরের একশ্রেণির কর্মকর্তা বন্দর ব্যবহারকারীদের হয়রানি করছেন।সভায় বক্তব্য দেন বাংলাদেশ ফ্রোজেন ফুডস এক্সপোর্টার্স অ্যাসোসিয়েশনের সহসভাপতি শেখ বাকী বিল্লাহ ও পরিচালক রেজাউল হক, বাংলাদেশ জুট অ্যাসোসিয়েশনের (বিজেএ) সাবেক সহসভাপতি শেখ সৈয়দ আলী, খুলনা নৌপরিবহন মালিক সমিতির সভাপতি সাইফুল ইসলাম।
