
ঢাকায় প্রথমবারের মতো সিরামিক পণ্যের আন্তর্জাতিক প্রদর্শনী হতে যাচ্ছে। ‘সিরামিক এক্সপো বাংলাদেশ-২০১৭’ নামে তিন দিনব্যাপী এই প্রদর্শনী ৩০ নভেম্বর আন্তর্জাতিক কনভেনশন সিটি বসুন্ধরায় (আইসিসিবি) শুরু হবে। এতে বাংলাদেশসহ ১৩টি দেশের ৬০টি প্রতিষ্ঠান অংশ নেবে। প্রদর্শনীটির আয়োজন করছে বাংলাদেশ সিরামিক ম্যানুফ্যাকচারার্স অ্যান্ড এক্সপোর্টার্স অ্যাসোসিয়েশন (বিসিএমইএ)।
রাজধানীর সোনারগাঁও হোটেলে আজ বৃহস্পতিবার আয়োজিত এক সংবাদ সম্মেলনে এসব তথ্য জানান বিসিএমইএর সভাপতি মো. সিরাজুল ইসলাম মোল্লা। এ সময় উপস্থিত ছিলেন জ্যেষ্ঠ সহসভাপতি মঈনুল ইসলাম, সহসভাপতি এম এ জব্বার, সাধারণ সম্পাদক ইরফান উদ্দিন প্রমুখ।
সিরাজুল ইসলাম মোল্লা বলেন, গত সাত বছরে সিরামিকশিল্পে দ্বিগুণ প্রবৃদ্ধি হয়েছে। বর্তমানে এই শিল্পে ৬২টি প্রতিষ্ঠান আছে। আরও ২০টি পাইপলাইনে আছে। আগামী কয়েক মাসের মধ্যেই তারা উৎপাদনে যাবে। তিনি আরও বলেন, সিরামিক শিল্পের প্রধান কাঁচামাল হচ্ছে গ্যাস। সেই গ্যাসের দাম অন্য দেশের চেয়ে কম। শ্রমিকদের তুলনামূলক মজুরিও কম। সে জন্য বাংলাদেশে নতুন নতুন সিরামিক কারখানা হচ্ছে।
বিসিএমইএর সভাপতি বলেন, চাহিদামতো গ্যাস না পাওয়ায় সিরামিক কারখানাগুলোতে উৎপাদন ব্যাহত হচ্ছে। তবে সরকার নিশ্চয়তা দিয়েছে আগামী বছরের মার্চ–এপ্রিলের মধ্যে তরলীকৃত প্রাকৃতিক গ্যাস (এলএনজি) চলে আসবে। তখন সরবরাহ বাড়বে, সিরামিকশিল্পে গ্যাসের সংকট থাকবে না। তিনি বলেন, ভোলায় গ্যাস পাওয়া গেছে। সেখানেও বিনিয়োগ হচ্ছে।
সিরাজুল ইসলাম মোল্লা বলেন, সিরামিক পণ্য রপ্তানিতে শীর্ষে আছে চীন। তবে তারা ধীরে ধীরে ব্যবসাটি থেকে সরে আসছে। ফলে সিরামিক পণ্য বাংলাদেশের জন্য উদীয়মান খাত হতে যাচ্ছে।
সাধারণ সম্পাদক ইরফান উদ্দিন বলেন, দেশের সিরামিকশিল্পে বর্তমানে ২০টি টেবিলওয়্যার (চায়ের কাপ, পিরিচ, প্লেট ইত্যাদি), ২৬টি টাইলস এবং ১৬টি স্যানিটারি পণ্য উৎপাদনকারী প্রতিষ্ঠান আছে। এসব প্রতিষ্ঠানই দেশের টেবিলওয়্যার পণ্যের চাহিদার সাড়ে ৮৮ শতাংশ, টাইলসের চাহিদার ৭২ দশমিক ২৯ শতাংশ এবং স্যানিটারি পণ্যের চাহিদার ৮৩ দশমিক ৪৩ শতাংশ পূরণ করে। বাকিটা বিভিন্ন দেশ থেকে আমদানি হয়ে আসছে। তবে একসময় এসবের অধিকাংশই বিদেশ থেকে আমদানি হতো।
সংবাদ সম্মেলনে জানান হয়, ৩০ নভেম্বর আইসিসিবির চার নম্বর হলে সিরামিক এক্সপোর উদ্বোধন করবেন বাণিজ্যমন্ত্রী তোফায়েল আহমেদ। প্রদর্শনী আগামী ২ ডিসেম্বর পর্যন্ত চলবে। আর মেলা প্রতিদিন সকাল ১০টা থেকে রাত ৭টা পর্যন্ত দর্শনার্থীদের জন্য খোলা থাকবে।
