
চলতি বছরের জানুয়ারি মাসে দেশে ইন্টারনেট গ্রাহক কমেছে প্রায় ৯ লাখ। এর বেশির ভাগই মোবাইল ইন্টারনেট ব্যবহারকারী। অবশ্য এ সময়ে মোবাইল ফোনের গ্রাহক বেড়েছে প্রায় ১৫ লাখ। দেশের টেলিযোগাযোগ খাতের নিয়ন্ত্রক সংস্থা বিটিআরসির সর্বশেষ হিসাব বিশ্লেষণ করে এ তথ্য পাওয়া গেছে।আজ বুধবার বাংলাদেশ টেলিযোগাযোগ নিয়ন্ত্রণ কমিশনের (বিটিআরসি) ওয়েবসাইটে প্রকাশিত তথ্য অনুযায়ী, জানুয়ারি মাসে দেশের ইন্টারনেট গ্রাহকের সংখ্যা ছিল ৪ কোটি ২৭ লাখ ৬৬ হাজার, ডিসেম্বর মাসে এই সংখ্যা ছিল ৪ কোটি ৩৬ লাখ ৪২ হাজার। অর্থাৎ আগের মাসের তুলনায় ইন্টারনেট ব্যবহারকারীর সংখ্যা কমেছে ৮ লাখ ৭৬ হাজার। এর মধ্যে ৮ লাখ ৭১ হাজারই মোবাইল ইন্টারনেট ব্যবহারকারী। বাকি পাঁচ হাজার গ্রাহক আইএসপি ও পিএসটিএনের মাধ্যমে ইন্টারনেট ব্যবহার করতেন।ওয়াইম্যাক্স ব্যবহারকারী গ্রাহকের সংখ্যা ২ লাখ ৩৩ হাজারে কোনো পরিবর্তন হয়নি।ইন্টারনেটে সক্রিয় ব্যবহারকারীর সংখ্যা হিসাব করার ক্ষেত্রে যেসব গ্রাহক সর্বশেষ ৯০ দিন ইন্টারনেট ব্যবহার করেন, তাদেরকেই বিবেচনায় নেওয়া হয়।বিটিআরসির এ হিসাব অনুযায়ী ডিসেম্বর মাসে মোবাইল ফোনের ১২ কোটি ৩ লাখ ৫০ হাজার গ্রাহকের জায়গায় জানুয়ারি মাসে গ্রাহকসংখ্যা দাঁড়িয়েছে ১২ কোটি ১৮ লাখ ৬০ হাজার। এক মাসে গ্রাহকসংখ্যা বেড়েছে ১৫ লাখ ১০ হাজার। এর মধ্যে সিংহভাগই রবির। তাদের গ্রাহক বেড়েছে প্রায় ১০ লাখ।এ হিসাব অনুযায়ী, গ্রাহকসংখ্যার দিক থেকে জানুয়ারি মাসেও দেশের শীর্ষ মোবাইল অপারেটর হিসেবে জায়গা ধরে রেখেছে গ্রামীণফোন। এক মাসে তাদের ৪৫ হাজার গ্রাহক বেড়ে গ্রাহকসংখ্যা দাঁড়িয়েছে ৫ কোটি ১৫ লাখ ৪৯ হাজারে। গ্রাহকসংখ্যার দিক থেকে দ্বিতীয় বৃহত্তম অপারেটর হিসেবে জায়গা ধরে রেখেছে বাংলালিংক। ২ লাখ ৪৫ হাজার গ্রাহক বেড়ে তাদের মোট গ্রাহকসংখ্যা দাঁড়িয়েছে ৩ কোটি ১১ লাখ ৪৫ হাজারে।তবে জানুয়ারিতে গ্রাহক বৃদ্ধির হিসাবে সবচেয়ে বেশি গ্রাহক বেড়েছে রবির। বিটিআরসির হিসাব অনুযায়ী তাদের গ্রাহক বেড়েছে ৯ লাখ ৯৪ হাজার। জানুয়ারি মাস শেষে তাদের গ্রাহকসংখ্যা দাঁড়ায় ২ কোটি ৬২ লাখ ৮৩ হাজারে।অন্যদিকে গ্রাহক কমার ধারা অব্যাহত রয়েছে সিটিসেলের। এ মাসেও তাদের গ্রাহক কমেছে ১৭ হাজার। মাস শেষে তাদের গ্রাহকসংখ্যা ১২ লাখ ৭৬ হাজার। আরেক অপারেটর এয়ারটেলের গ্রাহকসংখ্যা ২ লাখ ১১ হাজার বেড়ে দাঁড়িয়েছে ৭৭ লাখ ১৬ হাজারে। রাষ্ট্রীয় মালিকানাধীন অপারেটর টেলিটকের গ্রাহক অবশ্য এ মাসে ৩০ হাজার বেড়েছে। তাদের গ্রাহকসংখ্যা দাঁড়িয়েছে ৩৮ লাখ ৯০ হাজার।
