
পতনের ধারাবাহিকতায় সপ্তাহের প্রথম কার্যদিবসে গতকাল রোববার দেশের শেয়ারবাজারে বড় ধরনের দরপতন ঘটেছে। প্রধান শেয়ারবাজার ঢাকা স্টক এক্সচেঞ্জের (ডিএসই) প্রধান সূচক ডিএসইএক্স এদিন দেড় শতাংশ বা ৮৩ পয়েন্ট কমে সাড়ে ৫ হাজার পয়েন্টের নিচে নেমে গেছে। দিন শেষে ডিএসইএক্সের অবস্থান দাঁড়িয়েছে ৫ হাজার ৪৩৮ পয়েন্টে।
অপর শেয়ারবাজার চট্টগ্রাম স্টক এক্সচেঞ্জের (সিএসই) সার্বিক সূচকটিও এদিন দেড় শতাংশ বা ২৫৬ পয়েন্ট কমে ১৭ হাজার পয়েন্টের নিচে নেমে গেছে। দিন শেষে সিএসইর সার্বিক সূচকটি কমে দাঁড়িয়েছে ১৬ হাজার ৮৪২ পয়েন্টে। সেই সঙ্গে দুই বাজারেই লেনদেনের পরিমাণও কমে গেছে।
বাজার-সংশ্লিষ্ট ব্যক্তিরা বলছেন, কয়েক দিন ধরে বাজারে টানা পতন চলছিল। এতে বিনিয়োগকারীদের আস্থায় কিছুটা চিড় ধরে। গতকাল এসে বিনিয়োগকারীদের অংশগ্রহণ আরও কমে যাওয়ায় দিনের শুরু থেকেই বড় ধরনের পতনের ধারায় ছিল বাজার।
জানতে চাইলে বেসরকারি ইউনাইটেড ইন্টারন্যাশনাল বিশ্ববিদ্যালয়ের বাণিজ্য অনুষদের শিক্ষক মোহাম্মদ মুসা প্রথম আলোকে বলেন, বিনিয়োগকারীদের আস্থার সংকটের বহিঃপ্রকাশ হিসেবেই গতকালের বাজারে বড় ধরনের পতন ঘটেছে। সাধারণত বাজারে টানা পতন চলতে থাকলে একপর্যায়ে এসে বিনিয়োগকারীদের মধ্যে একধরনের নেতিবাচক প্রবণতা তৈরি হয়। তখন তাঁরা আরও বেশি লোকসান হওয়ার আগেই শেয়ার বিক্রি করে দেন। গতকালের বাজারে তেমনটিই ঘটেছে।
মোহাম্মদ মুসা আরও বলেন, গত কিছুদিনের বাজার পরিস্থিতি পর্যালোচনায় মনে হচ্ছে, প্রাতিষ্ঠানিক বিনিয়োগকারীরা মুনাফা তুলে নিয়ে কিছুটা নিষ্ক্রিয় অবস্থায় রয়েছেন। এ কারণে বাজারে লেনদেনের পরিমাণও কমে গেছে। এ অবস্থায় সাধারণ বিনিয়োগকারীদের আস্থা ফেরাতে বাজারের ইতিবাচক ধারা দরকার।
ডিএসইর ওয়েবসাইটের তথ্য অনুযায়ী, ৪ এপ্রিলের পর থেকে গত ১৩ কার্যদিবসের মধ্যে ১২ দিনই সূচক কমেছে। এ ১২ কার্যদিবসে ডিএসইর প্রধান সূচক ডিএসইএক্স ৩৩৯ পয়েন্ট কমেছে। ফলে ৫ হাজার ৭৭৭ পয়েন্টের সর্বোচ্চ অবস্থান থেকে সূচকটি গত আড়াই মাসের মধ্যে সর্বনিম্ন অবস্থানে নেমে এসেছে। এর আগে সর্বশেষ গত ৭ ফেব্রুয়ারি ডিএসইএক্স সূচকটি ৫ হাজার ৩৯২ পয়েন্টের সর্বনিম্ন অবস্থানে ছিল।
ঢাকার বাজারে গতকাল লেনদেন হওয়া ৩২৪ প্রতিষ্ঠানের মধ্যে ২৭৪টিরই দাম কমেছে। দাম বেড়েছে মাত্র ৩৩টি প্রতিষ্ঠানের আর অপরিবর্তিত ছিল ১৭টির দাম। দিন শেষে ডিএসইতে লেনদেনের পরিমাণ ছিল ৫০৬ কোটি টাকা, যা আগের দিনের চেয়ে ৫২ কোটি টাকা কম।
চট্টগ্রামের বাজারে গতকাল দিন শেষে লেনদেনের পরিমাণ ছিল ৩৪ কোটি টাকা, যা আগের দিনের চেয়ে ২০ কোটি টাকা কম। এদিন সিএসইতে লেনদেন হওয়া ২৩৫টি প্রতিষ্ঠানের মধ্যে ১৯৫টিরই দাম কমেছে, বেড়েছে মাত্র ২৮টির আর অপরিবর্তিত ছিল ১২টির দাম।
 
