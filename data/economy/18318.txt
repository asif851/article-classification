
বাংলাদেশের যানজট সমস্যা সমাধানে একটি সুনির্দিষ্ট সংস্থাকে দায়িত্ব দেওয়ার পরামর্শ দিয়েছেন বিশ্বব্যাংক বাংলাদেশের বিদায়ী কান্ট্রি ডিরেক্টর ইয়োহানেস জাট। এ দেশে দুই বছরের বেশি সময় দায়িত্ব পালনের অভিজ্ঞতা তুলে ধরতে গিয়ে এ কথা বলেছেন তিনি। তাঁর মতে, ঢাকার রাস্তার যানজট একদিকে যানবাহনের গতি কমিয়ে দিচ্ছে, অন্যদিকে মানুষের কর্মদক্ষতা কমিয়ে দিচ্ছে। যানজট সমস্যা সমাধানের একটি উপায়ও বাতলে দিয়েছেন তিনি। বাংলাদেশে যানজট সমস্যাকে উন্নয়নের ক্ষেত্রে বড় অন্তরায় হিসেবে চিহ্নিত করে ইয়োহানেস জাট বলেন, ‘যানজট একটি নগরকেন্দ্রিক সমস্যা এবং এটি ততক্ষণ পর্যন্ত সমাধান হবে না, যতক্ষণ পর্যন্ত না একটি নির্দিষ্ট সংস্থাকে এটি সমাধানের দায়িত্ব দেওয়া হচ্ছে।’ গতকাল বিশ্বব্যাংকের ঢাকা কার্যালয়ে বাংলাদেশের অর্থনীতি নিয়ে হালনাগাদ প্রতিবেদন প্রকাশ উপলক্ষে আয়োজিত অনুষ্ঠানে এ কথা বলেন তিনি। বাংলাদেশে আড়াই বছরের অভিজ্ঞতা বর্ণনা করতে গিয়ে তিনি মূলত ঢাকার যানজট নিয়েই কথা বলেন। তিনি বিশ্বব্যাংকের তুরস্কের প্রধান হিসেবে দায়িত্ব নিতে যাচ্ছেন।  জাট আরও বলেন, যানবাহন চলাচলের জন্য ঢাকায় উত্তর ও দক্ষিণ সিটি করপোরেশন, রাজধানী উন্নয়ন কর্তৃপক্ষ (রাজউক), সড়ক ও জনপথ বিভাগ, ঢাকা ট্রান্সপোর্ট কো-অর্ডিনেশন কর্তৃপক্ষ, বিআরটিএ প্রভৃতির মতো অনেক প্রতিষ্ঠান রয়েছে। কিন্তু যানজট সমস্যা মোকাবিলার জন্য কোনো সুনির্দিষ্ট প্রতিষ্ঠান নেই। একটি সমস্যা সমাধানে যদি ছয়, সাত বা আটটি প্রতিষ্ঠান কাজ করে, তাহলে সেটার সমাধান করা আরও কঠিন হয়ে যায়।মধ্যম আয়ের দেশ হতে হলে বাংলাদেশকে প্রাতিষ্ঠানিক দক্ষতা উন্নয়নে জোর দেওয়ার পরামর্শ দেন ইয়োহানেস জাট। বার্ষিক মোট দেশজ উৎপাদন (জিডিপি) প্রবৃদ্ধি সাড়ে ৬ শতাংশ নিয়ে বাংলাদেশের খুশি হওয়ার কারণ নেই বলে মনে করেন তিনি। তাঁর মতে, বাংলাদেশের মতো উন্নয়নশীল অনেক দেশ ধারাবাহিকভাবে ৮ থেকে ১০ শতাংশ জিডিপি প্রবৃদ্ধি অর্জন করে যাচ্ছে।
