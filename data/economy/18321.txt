
চলতি অর্থবছরে (২০১৭-১৮) মোট দেশজ উৎপাদনের (জিডিপি) প্রবৃদ্ধি ৭ দশমিক ৬৫ শতাংশ হবে। আজ মঙ্গলবার জাতীয় অর্থনৈতিক পরিষদের নির্বাহী কমিটির (একনেক) সভায় এই তথ্য জানান পরিকল্পনামন্ত্রী আ হ ম মুস্তফা কামাল।
পরিকল্পনা মন্ত্রণালয় সূত্রে এই কথা জানা গেছে। গত অর্থবছর (২০১৬-১৭) জিডিপি প্রবৃদ্ধি হয় ৭ দশমিক ২৮ শতাংশ। চলতি অর্থবছরের জন্য যে হিসাব দেওয়া হয়েছে, তা মূলত সাময়িক হিসাব।
২০১৭-১৮ অর্থবছরের বাজেটে জিডিপি প্রবৃদ্ধির হার ৭ দশমিক ৪ শতাংশে নিয়ে যাওয়ার লক্ষ্য ঠিক করেছিল সরকার। তবে নয় মাসের প্রাক্কলন সেই প্রত্যাশাকে ছাড়িয়ে গেছে।
একনেককে পরিকল্পনামন্ত্রী আরও জানান, চলতি অর্থবছর শেষে মাথাপিছু আয় দাঁড়াবে ১ হাজার ৭৫২ মার্কিন ডলার। গত অর্থবছরে বাংলাদেশের মানুষের মাথাপিছু আয় ছিল ১ হাজার ৬১০ ডলার।
