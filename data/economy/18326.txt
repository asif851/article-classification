
নতুন মূল্য সংযোজন কর (মূসক বা ভ্যাট) আইনে ভ্যাটের একক হার ১৫ শতাংশ হলেও এর কার্যকরী প্রভাব সাড়ে ১৬ শতাংশ হবে বলে মনে করে ব্যবসায়ীদের শীর্ষ সংগঠন বাংলাদেশ শিল্প ও বণিক সমিতি ফেডারেশন (এফবিসিসিআই)। বাজেট–পরবর্তী এক পর্যালোচনায় সংগঠনটি বলেছে, যেসব ক্ষুদ্র ও প্রান্তিক ব্যবসায়ী হিসাবপত্র সঠিকভাবে না রাখতে পারার জন্য রেয়াত নিতে পারবেন না, তাঁদের ওপর করের বোঝা বেড়ে যাবে। কেননা, ১৫ শতাংশ ভ্যাট আরোপিত হলেও এর ক্রম পুঞ্জিত প্রভাব হবে প্রায় ১৬ দশমিক ৫ শতাংশ। এতে মূল্যস্ফীতি বৃদ্ধি পাবে বলে আশঙ্কা করা হচ্ছে।
আগামী ২০১৭-১৮ অর্থবছরের প্রস্তাবিত বাজেট পর্যালোচনা করে এসব কথা বলেছে এফবিসিসিআই। বাজেটের পূর্ণাঙ্গ পর্যালোচনা করে এফবিসিসিআই ভ্যাট আইন, আয়কর ও আমদানি শুল্ক বিষয়ে নিজেদের সমস্যাগুলো চিহ্নিত করেছে। এসব সমস্যা সমাধানের জন্য জাতীয় রাজস্ব বোর্ডকে (এনবিআর) ১৪ জুন চিঠিও দিয়েছে এফবিসিসিআই।
এফবিসিসিআই মনে করে, নতুন ভ্যাট আইন কার্যকর হলে ব্যবসা-বাণিজ্যে কী ধরনের প্রভাব পড়বে, সে বিষয়ে একটি স্বাধীন সংস্থা দিয়ে প্রভাব সমীক্ষা করা এবং রাজস্বনীতি বাস্তবায়ন ও রাজস্ব আহরণের ক্ষেত্রে হয়রানি নিরসনের জন্য এনবিআর ও এফবিসিসিআইয়ের একটি যৌথ ওয়ার্কিং কমিটি গঠন করা দরকার।
এফবিসিসিআইয়ের পর্যালোচনায় ভ্যাট আইন বাস্তবায়নে ইলেকট্রনিক ক্যাশ রেজিস্টার বা ইসিআর যন্ত্র সংগ্রহে প্রস্তুতির অভাবও উঠে এসেছে। এতে বলা হয়েছে, ১০ হাজার ইসিআর মেশিন আমদানি করে ব্যবসায়ীদের সরবরাহ করার কথা সরকারের। তবে সেটি আগামী সেপ্টেম্বর-অক্টোবর মাসের আগে সম্ভব হবে না। অথচ ১ জুলাই থেকে নতুন ভ্যাট আইন বাস্তবায়ন করা হলে সে জায়গাটি কীভাবে পূরণ হবে, সে বিষয়টি বিবেচনায় নেওয়া দরকার।
বিদ্যুৎ বিলের বিষয়ে এফবিসিসিআই বলেছে, বিদ্যুৎ বিলের ওপর ৫ শতাংশের পরিবর্তে ১৫ শতাংশ হারে মূসক আরোপিত হওয়ায় শিল্প খাতের খরচ দুভাবে বেড়ে যাবে। আন্তর্জাতিক বাজারে তেলের মূল্য কমার পরও সরকার জ্বালানি তেলের দাম সমন্বয় না করায় শিল্পের উৎপাদন খরচ বেড়ে যাচ্ছে। সব খরচ বৃদ্ধির ভার ভোক্তার ওপরই বর্তায়।
ব্যাংক হিসাবের ওপর থেকে আবগারি শুল্ক পুরোপুরি তুলে নেওয়ার দাবি করে এফবিসিসিআই বলেছে, নইলে অর্থ ব্যাংকে না থেকে অনানুষ্ঠানিক ব্যবস্থায় চলে যেতে পারে। এ ছাড়া স্বাস্থ্যহানি করে এমন পণ্য ছাড়া অন্য কোনো খাতে আবগারি শুল্ক আরোপ করা সমীচীন নয় বলেও উল্লেখ করা হয় এফবিসিসিআইয়ের প্রস্তাবে।
এফবিসিসিআই তাদের পর্যালোচনায় আবাসন খাতে ভ্যাটের হার কমানো, প্লাস্টিকের তৈজসপত্র, সরিষার তেল, অ্যালুমিনিয়ামের তৈজসপত্র, হাতে তৈরি রুটি-বিস্কুট ইত্যাদি পণ্যকে ভ্যাট অব্যাহতি দেওয়ার পরামর্শ দিয়েছে। পাশাপাশি তারা সোনার অলংকারের ক্ষেত্রে ভ্যাট শুধু মজুরির ওপর আরোপের প্রস্তাব দিয়েছে।
বাজেটে ৩৬ লাখ টাকা থেকে দেড় কোটি টাকা লেনদেনের ওপর ৪ শতাংশ লেনদেন কর আরোপ করা হয়েছে। এফবিসিসিআই চায় লেনদেন কর হোক ৩ শতাংশ। এর পাশাপাশি তারা কুটিরশিল্পের ক্ষেত্রে উৎপাদন পর্যায়ে ৮০ লাখ টাকা ভ্যাটমুক্ত রাখার অনুরোধ জানিয়েছে। ব্যাংক হিসাব অপরিচালনযোগ্য (ফ্রিজ) করার বিধান সম্পর্কিত নতুন মূসক আইনের ধারা ৮৩ (৩) বিলুপ্ত করার প্রস্তাব করেছে এফবিসিসিআই। সংগঠনটি মনে করে, নতুবা আইনের এই ধারার ফলে মূসক কর্মকর্তাদের ক্ষমতার অপপ্রয়োগের আশঙ্কা রয়েছে।
