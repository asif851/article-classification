
চলতি বছর নয়, ২০১৯ সাল থেকে ভ্যাট আইন বাস্তবায়নের দাবি জানিয়েছে বাংলাদেশ দোকান মালিক সমিতি। সংগঠনটি বলছে, দেশে যে উন্নয়ন হচ্ছে তার মধ্যে ‘কাউয়া’ ঢুকে গেছে। তারা ভ্যাট আইন দিয়ে উন্নয়ন বাধাগ্রস্ত করতে চাচ্ছে।
আজ বুধবার রাজধানীর ঢাকা রিপোর্টার্স ইউনিটিতে আয়োজিত এক সংবাদ সম্মেলনে এসব দাবি জানান সংগঠনটির সভাপতি হেলাল উদ্দিন। সামনে নির্বাচন, নতুন সরকার ক্ষমতায় এসে ভ্যাট আইন বাস্তবায়ন করলে সবার জন্যই সুবিধা হবে বলেই মনে করেন তিনি। তিনি বলেন, ভ্যাট আইন বাস্তবায়নের জন্য দোকানমালিকদের যে প্রশিক্ষণের প্রয়োজন, তা দেওয়া হয়নি। এই আইন কার্যকর হলে একটি অস্থিরতা তৈরি হবে।
এ সময় হেলাল উদ্দিন আরও বলেন, বাজেটে ১ জুলাই থেকে ভ্যাট আইন কার্যকর হবে বলে জানিয়েছেন অর্থমন্ত্রী আবুল মাল আবদুল মুহিত। সেই হিসাবে আর মাত্র ২২ দিন সময় আছে। এখন পর্যন্ত ইসিআর মেশিন (ইলেকট্রনিক ক্যাশ রেজিস্টার) আসেনি। আর এত অল্প সময়ের মধ্যে এটি আনা সম্ভবও নয়। এলেও এত দ্রুত শিখে ব্যবহার সম্ভব নয়। এ কারণে ২০১৯ সালের মধ্যে এই আইন কার্যকরের দাবি জানিয়েছেন তিনি।
সার্বিক প্রস্তুতির অভাবের কারণেই ২০১২ সালে পাস হলেও এখন পর্যন্ত কার্যকর হয়নি ভ্যাট আইন। ২০১৭-১৮ অর্থবছরের প্রস্তাবিত বাজেট অনুযায়ী, আগামী ১ জানুয়ারি থেকে এটি কার্যকর হবে। এ আইনে ১৫ শতাংশ হারে ভ্যাট আদায়ের বিধান রাখা হয়েছে।
