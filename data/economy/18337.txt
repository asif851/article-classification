
বছরের প্রথম দিন সূচকের উত্থানে লেনদেন হচ্ছে দেশের দুই পুঁজিবাজার ঢাকা স্টক এক্সচেঞ্জ (ডিএসই) ও চট্টগ্রাম স্টক এক্সচেঞ্জে (সিএসই)। আজ সোমবার লেনদেনের শুরু থেকে ঊর্ধ্বমুখী সূচক। বেড়েছে বেশির ভাগ প্রতিষ্ঠানের শেয়ারের দর।
গত কার্যদিবস ও বছরের শেষ কার্যদিবস ডিএসইতে সূচক বৃদ্ধি পায় ৫৮ পয়েন্ট। সেই ধারাবাহিকতা আজও লক্ষ করা যাচ্ছে ডিএসইতে। দুপুর ১২টা নাগাদ ডিএসইএক্স সূচক ৩ দশমিক ৭১ পয়েন্ট বেড়ে অবস্থান করছে ৬২৪৮ পয়েন্টে। এখন পর্যন্ত মোট লেনদেনের পরিমাণ ১৪৪ কোটি ৯০ লাখ টাকা। হাতবদল হওয়া শেয়ার ও মিউচুয়াল ফান্ডগুলোর মধ্যে এখন পর্যন্ত দর বেড়েছে ১৮০টির, কমেছে ৮৪টির এবং অপরিবর্তিত আছে ৪০টির দর।
দুপুর ১২টা পর্যন্ত লেনদেনের শীর্ষে থাকা কোম্পানিগুলো হলো প্যারামাউন্ট টেক্সটাইল লিমিটেড, আলিফ ইন্ডাস্ট্রিজ লিমিটেড, লাফার্জ সুরমা সিমেন্ট, ন্যাশনাল ব্যাংক লিমিটেড, ড্রাগন সোয়েটার অ্যান্ড স্পিনিং লিমিটেড, রূপালী ব্যাংক লিমিটেড, সিটি ব্যাংক লিমিটেড, মার্কেন্টাইল ব্যাংক লিমিটেড, ইসলামী ব্যাংক লিমিটেড ও নাহী অ্যালুমিনিয়াম কম্পোজিট প্যানেল লিমিটেড।
অন্যদিকে, সিএসইতে আজ দুপুর ১২টা পর্যন্ত সার্বিক সূচক বেড়েছে ৫৮ দশমিক ২৯ পয়েন্ট। লেনদেনের পরিমাণ প্রায় ৬ কোটি ৬৬ লাখ টাকা। এখন পর্যন্ত হাতবদল হওয়া শেয়ার ও মিউচুয়াল ফান্ডের মধ্যে দর বেড়েছে ৮৬টির, কমেছে ৩৭টির এবং অপরিবর্তিত আছে ১৬টির।
