
২০১৪ থেকে ২০১৬ সালে বাংলাদেশের ৬৫ শতাংশ ব্যাংকে কোনো না কোনোভাবে আর্থিক জালিয়াতি হয়েছে।
ধরন বিবেচনায় চেক-সংক্রান্ত জালিয়াতি হয়েছে ৬০ শতাংশ ব্যাংকে। ঋণ ও আমানত হিসাব নিয়ে ৬৫ শতাংশ ব্যাংকে জালিয়াতি হয়েছে। তবে আন্তর্জাতিক বাণিজ্য-সংক্রান্ত জালিয়াতি হয়েছে মাত্র ১০ শতাংশ ব্যাংকে। তথ্যপ্রযুক্তিঘটিত জালিয়াতি হয়েছে ৫৫ শতাংশ ব্যাংকে; অনৈতিক কর্মকাণ্ড ও অসততার মুখোমুখি হয়েছে ৬৫ শতাংশ ব্যাংক। তবে যেসব ব্যাংকে জালিয়াতি হয়েছে তাদের মধ্যে ৬৫ শতাংশ প্রতিষ্ঠান জড়িত কর্মকর্তাদের বিরুদ্ধে ব্যবস্থা নিয়েছে।
দেশের ব্যাংক খাতে আর্থিক জালিয়াতির বিষয়ে বাংলাদেশ ইনস্টিটিউট অব ব্যাংক ম্যানেজমেন্টের (বিআইবিএম) পরিচালিত এক গবেষণায় এসব তথ্য উঠে এসেছে। ২২টি ব্যাংকের তথ্যের ওপর ভিত্তি করে তৈরি করা হয়েছে এ গবেষণা। এতে নেতৃত্ব দেন বিআইবিএমের অধ্যাপক শাহ মো. আহসান হাবিব।
গতকাল বৃহস্পতিবার বিআইবিএমের মহাপরিচালক তৌফিক আহমেদ চৌধুরীর সভাপতিত্বে সংস্থাটির কার্যালয়ে অনুষ্ঠিত এক কর্মশালায় গবেষণা প্রতিবেদনটি প্রকাশ করা হয়।
কর্মশালায় বাংলাদেশ ব্যাংকের সাবেক ডেপুটি গভর্নর খোন্দকার ইব্রাহিম খালেদ বলেন, ব্যাংকগুলোর ওপর বাংলাদেশ ব্যাংকের যেভাবে নজরদারি করার কথা, সেভাবে তা হচ্ছে না। নজরদারি বা তদারকি আরও জোরদার করতে হবে। এ জন্য প্রয়োজনে বাংলাদেশ ব্যাংকের বাইরে পৃথক ব্যাংক তদারকি প্রতিষ্ঠান গড়ে উঠতে পারে। ইংল্যান্ডে এমনটি হয়েছে, বাংলাদেশও এ মডেল গ্রহণ করতে পারে। সরকার, বাংলাদেশ ব্যাংক বিষয়টি ভাবতে পারে।
মুক্ত আলোচনায় বিভিন্ন ব্যাংকের কর্মকর্তারা বলেন, যে সম্পত্তি বন্ধক রাখা হচ্ছে, তা প্রকৃত কি না যাচাই করার কোনো উপায় নেই। সব কর্মকর্তাকে ব্যবসায়িক লক্ষ্য বেঁধে দেওয়া হচ্ছে। যে কারণে জালিয়াতি বাড়ছে। এ ছাড়া ব্যাংকের চেক এখন বেসরকারি প্রতিষ্ঠানও ছাপছে। তাই চেক জালিয়াতির সঙ্গে এসব প্রতিষ্ঠানও জড়িত থাকতে পারে।
প্রধান অতিথির বক্তব্যে ডেপুটি গভর্নর আবু হেনা মোহা. রাজী হাসান বলেন, সারা বিশ্বেই ব্যাংক খাতে জালিয়াতি হচ্ছে। বাংলাদেশের কিছু ব্যাংকেও সুশাসনের ঘাটতি আছে। এসব নিয়ে কেন্দ্রীয় ব্যাংক উদ্বিগ্ন।
ইব্রাহিম খালেদ বলেন, বিভিন্ন ব্যাংকের নিরীক্ষা বিভাগের প্রধানদের নিয়ে বাংলাদেশ ব্যাংকের নিয়মিত আলোচনা করা উচিত। তাহলে প্রকৃত অর্থে কী ঘটছে, তা জানা যাবে। পাশাপাশি বিভিন্ন ব্যাংক থেকে সৎ কর্মকর্তাদের নিয়ে কেন্দ্রীয় ব্যাংক একটি গ্রুপ তৈরি করতে পারে। তাহলে ঘটনা চলাকালে প্রকৃত তথ্য পাওয়া যাবে।
ব্যাংক কোম্পানি আইন পরিবর্তনের বিষয়ে ব্যাংক পরিচালকদের দাবি প্রসঙ্গে ইব্রাহিম খালেদ বলেন, শেয়ারহোল্ডাররা যে কাউকে পরিচালক বানাতে পারেন। বাংলাদেশ ব্যাংকের অনুমতির বিধান থাকায় চাইলেও যে কেউ পরিচালক হতে পারছেন না। পরিচালন মূলধনের ১০ শতাংশ জোগান দিয়ে পরিচালকেরা আজীবন পদে থাকতে চান, এটা ঠিক নয়। এতে তাঁরা অবৈধ পন্থা বেছে নিতে পারেন। এ ধরনের দাবি নিয়ে ব্যাংকের এমডিরাও অর্থমন্ত্রীর কাছে তদবিরে গেছেন। এটা শঙ্কার বিষয়। এমডিরা তো পরিচালনা পর্ষদের চাকরি করেন না, ব্যাংকের চাকরি করেন। এটা তাঁদের মনে রাখতে হবে।
দি সিটি ব্যাংকের অতিরিক্ত ব্যবস্থাপনা পরিচালক ফারুক মঈনুদ্দীন বলেন, বিভিন্ন ব্যাংকে অনিয়মের ঘটনা ঘটছে, কিন্তু কোনো বিচার হচ্ছে না। একটি ব্যাংকের ৩৪০ কোটি টাকা পাচারের কথা শোনা গেল, কিন্তু আর কিছুই হলো না।
ফারুক মঈনুদ্দীন বলেন, স্বেচ্ছায় খেলাপি হওয়া ব্যক্তিদের চিহ্নিত করতে বাংলাদেশ ব্যাংক উদ্যোগ নিতে পারে। তাহলে ব্যাংকগুলো সতর্ক হবে। স্বেচ্ছায় খেলাপি হওয়া ব্যক্তিরা প্রধানমন্ত্রীর সঙ্গে বিদেশ সফরেও যান বলে তিনি উল্লেখ করেন।
ফারুক মঈনুদ্দীন বলেন, ব্যাংক থেকে বেঁধে দেওয়া লক্ষ্য পূরণ না করতে পেরে অনেক ব্যাংকারের চাকরিও গেছে।
বাংলাদেশ ব্যাংকের সাবেক নির্বাহী পরিচালক মো. ইয়াসিন আলী বলেন, ব্যাংকারদের নৈতিকতা থাকাটা খুব জরুরি। ব্যাংকের ৭০ শতাংশ ঘটনার সঙ্গে ব্যাংকাররাই জড়িত।
সোনালী ব্যাংকের সাবেক ব্যবস্থাপনা পরিচালক এস এ চৌধুরী বলেন, অনেক ব্যাংক মন্দ ঋণকে ভালো দেখিয়ে নিজের গ্রাহক করছে। আবার আদালত থেকে খেলাপি দেখানোর ওপর স্থগিতাদেশ নিয়েও অনেকে ঋণ-সুবিধা নিচ্ছে। কেন্দ্রীয় ব্যাংককে উদ্যোগ নিয়ে এসব বন্ধ করতে হবে।
