
দেশে মুঠোফোন আমদানিতে বাংলাদেশ টেলিযোগাযোগ নিয়ন্ত্রণ কমিশনের (বিটিআরসি) অনাপত্তি সনদ বা এনওসির মেয়াদ তিন মাস থেকে বাড়িয়ে ছয় মাস করা হয়েছে। মুঠোফোন আমদানিকারকদের ভোগান্তি কমাতে বিটিআরসির সর্বশেষ কমিশন বৈঠকে এ সিদ্ধান্ত নেওয়া হয়েছে বলে জানা গেছে।জানতে চাইলে বিটিআরসি সচিব ও মুখপাত্র সরওয়ার আলম প্রথম আলোকে বলেন, মুঠোফোন আমদানির এনওসির মেয়াদ বাড়ানোর সিদ্ধান্ত নেওয়া হয়েছে। বিষয়টি নিয়ে মুঠোফোন আমদানিকারকেরা দীর্ঘদিন ধরেই দাবি জানিয়ে আসছিল। এর ফলে আমদানিকারকদের ভোগান্তি ও কমিশনের দৈনন্দিন কাজকর্মের চাপ—দুটোই কমবে।টেলিযোগাযোগ আইন অনুযায়ী, মুঠোফোনের মতো যেকোনো বেতার যন্ত্রপাতি আমদানি ও ব্যবহারে বিটিআরসির এনওসি নিতে হয়। বিটিআরসির সর্বশেষ পরিসংখ্যান অনুযায়ী, দেশে ৮৫০টি প্রতিষ্ঠানের বেতারযন্ত্র আমদানির লাইসেন্স রয়েছে। এর মধ্যে সক্রিয় মুঠোফোন ও টেলিযোগাযোগ নেটওয়ার্ক-সংশ্লিষ্ট যন্ত্রপাতি আমদানিকারকের সংখ্যা ১০৮। ২০১৬ সালে দেশে প্রায় তিন কোটি মুঠোফোন আমদানি হয়েছে।মুঠোফোন আমদানিকারকদের সংগঠন বাংলাদেশ মোবাইল ফোন ইমপোর্টার্স অ্যাসোসিয়েশনের মহাসচিব রেজওয়ানুল হক প্রথম আলোকে বলেন, এনওসি পাওয়ার পর এলসি খোলা, ক্রয়াদেশ দেওয়া, পণ্য জাহাজীকরণসহ সব প্রক্রিয়া শেষ করতে বেশির ভাগ ক্ষেত্রেই তিন মাসের বেশি সময়ের প্রয়োজন হয়। এর ফলে একই পণ্য আমদানির জন্য এত দিন একাধিক এনওসি নিতে হতো। ছয় মাস সময় পেলে সেই ভোগান্তি আর থাকবে না।রেজওয়ানুল হক আরও বলেন, এনওসির মেয়াদ বাড়ায় এখন জাহাজে করে মুঠোফোন আমদানি করা সম্ভব হবে। এতে আমদানি খরচ কমে আসবে, এর ফলে মুঠোফোনের দামও কমবে।
