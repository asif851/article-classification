
সাপ্তাহিক ছুটির দিনে শুক্র ও শনিবার ব্যাংক খোলা থাকায় নির্বাচন কার্যক্রমে যুক্ত কর্মকর্তারা ছাড়াও ব্যবসায়ী ও সাধারণ গ্রাহকেরা হরতাল-অবরোধে পিছিয়ে পড়া অনেক কাজ সম্পন্ন করতে পেরেছেন। খবর বাসসের।জানা গেছে, এই দুই দিনে দশম জাতীয় সংসদ নির্বাচন কার্যক্রমে যুক্ত কর্মকর্তা ও আইনশৃঙ্খলা রক্ষাকারী বাহিনীর সদস্যরা যেমন প্রয়োজনীয় টাকা উত্তোলন করেছেন, তেমনি ব্যবসায়ীরা আমদানি-রপ্তানিসহ বৈদেশিক বাণিজ্যের ব্যাংকিং কাজ নির্বিঘ্নে সেরেছেন। এ ছাড়া সাধারণ গ্রাহকেরা টাকা উত্তোলন ও জমা দিয়েছেন।উল্লেখ্য, নির্বাচন কমিশনের এক চিঠির পরিপ্রেক্ষিতে নির্বাচনে ভোট গ্রহণ কার্যক্রমের সঙ্গে যুক্ত কর্মকর্তা ও আইনশৃঙ্খলা রক্ষাকারী বাহিনীর সদস্যদের টাকা উত্তোলনের সুবিধার্থে ছুটির দিনে ৫৯ জেলায় ব্যাংক খোলা রাখার নির্দেশ দেয় বাংলাদেশ ব্যাংক।এ প্রসঙ্গে রূপালী ব্যাংক লিমিটেডের ব্যবস্থাপনা পরিচালক এম ফরিদউদ্দিন বাসসকে বলেন, বাংলাদেশ ব্যাংকের নির্দেশনা মোতাবেক দেশের ৫৯ জেলায় শুক্র ও শনিবার ব্যাংক খোলা রাখা হয়। এ সময়ে নির্বাচনসংশ্লিষ্ট কার্যক্রমে সহায়তা দেওয়ার পাশাপাশি ব্যবসায়ী ও সাধারণ গ্রাহকেরা তাঁদের প্রয়োজনীয় ব্যাংকিং কার্যক্রম করতে পেরেছেন। তিনি জানান, এই দুই দিনে ব্যাংকে উল্লেখযোগ্য পরিমাণ লেনদেনও হয়েছে।এ বিষয়ে উত্তরা ব্যাংক লিমিটেডের উপব্যবস্থাপনা পরিচালক মোহামঞ্চদ মোশারফ হোসেন বলেন, কেন্দ্রীয় ব্যাংকের নির্দেশনা মেনে ক্যাশ ও ক্লিয়ারিং সংক্রান্ত ব্যাংকিং কার্যক্রম দুই দিন চালু থাকায় নির্বাচনে যুক্ত কর্মকর্তারা ছাড়াও ব্যবসায়ীরা তাঁদের বৈদেশিক বাণিজ্যের অনেক ব্যাংকিং কাজ সারতে পেরেছেন। এতে হরতাল-অবরোধে পিছিয়ে থাকা অনেক কাজ তাঁরা পুষিয়ে নিয়েছেন।উল্লেখ্য, শুক্র ও শনিবার ৫৯ জেলায় ব্যাংক খোলা থাকলেও জয়পুরহাট, রাজবাড়ী, মাদারীপুর, শরীয়তপুর ও চাঁদপুর—এই পাঁচ জেলায় নির্বাচন না থাকায় ব্যাংক বন্ধ রাখা হয়।এদিকে দশম জাতীয় সংসদ নির্বাচন উপলক্ষে আজ দেশের ৫৯টি জেলায় ব্যাংক ও আর্থিক প্রতিষ্ঠান বন্ধ থাকবে। তবে জয়পুরহাট, রাজবাড়ী, মাদারীপুর, শরীয়তপুর ও চাঁদপুর—এই পাঁচ জেলায় ব্যাংক থোলা থাকবে।এছাড়া আগামীকাল শেয়ারবাজারে লেনদেন হবে না।
