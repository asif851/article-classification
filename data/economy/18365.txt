
আন্তর্জাতিক বাজারে দরপতনের কারণে দেশের বাজারেও বিভিন্ন ধরনের সোনার দাম ভরিপ্রতি ১ হাজার ৪৯৩ টাকা পর্যন্ত কমছে। সারা দেশে সোনার এই নতুন দর কাল বুধবার থেকে কার্যকর হবে, এমনটাই জানিয়েছে বাংলাদেশ জুয়েলার্স সমিতি (বাজুস)।নতুন দর অনুযায়ী প্রতি ভরি (১১.৬৬৪ গ্রাম) ভালো মানের অর্থাৎ ২২ ক্যারেট সোনা ৪৪ হাজার ৫২১ টাকা, ২১ ক্যারেট ৪২ হাজার ৪২১ টাকা এবং ১৮ ক্যারেটের দাম ৩৫ হাজার ৭৭৩ টাকা। এ ছাড়া সনাতন পদ্ধতির সোনা ২৪ হাজার ৮৬ টাকা ভরি। প্রতি ভরি ২১ ক্যারেট (ক্যাডমিয়াম) রুপার দাম ১ হাজার ৪৯ টাকা। বাজুস জানিয়েছে, আজ মঙ্গলবার পর্যন্ত প্রতি ভরি ২২ ক্যারেট সোনা ৪৬ হাজার ১৪ টাকা, ২১ ক্যারেট ৪৩ হাজার ৯১৪ টাকা এবং ১৮ ক্যারেট ৩৭ হাজার ২৬৬ টাকায় বিক্রি হবে। সনাতন পদ্ধতির সোনার ভরি ছিল ২৫ হাজার ৫৪৪ টাকা, আর রুপার ভরি ১ হাজার ১০৮ টাকা। কাল থেকে নতুন দর কার্যকর হওয়ায় প্রতি ভরি ২২, ২১ ও ১৮ ক্যারেটে এক হাজার ৪৯৩ টাকা এবং সনাতন পদ্ধতির সোনার দরে ভরিতে ১ হাজার ৪৫৮ টাকা কমবে। অন্যদিকে রুপার দাম কমবে ভরিতে ৫৮ টাকা। জুয়েলারি ব্যবসায়ীরা জানান, প্রতি ভরি ২২ ক্যারেটে ৯১ দশমিক ৬ শতাংশ, ২১ ক্যারেটে ৮৭ দশমিক ৫ শতাংশ এবং ১৮ ক্যারেটে ৭৫ শতাংশ বিশুদ্ধ সোনা থাকে। সনাতন পদ্ধতির সোনা পুরোনো স্বর্ণালংকার গলিয়ে তৈরি করা হয়। এ ক্ষেত্রে কত শতাংশ বিশুদ্ধ সোনা পাওয়া যাবে, সে বিষয়ে কোনো মানদণ্ড নেই। ই-মেইলে আজ বিকেলে এক সংবাদ বিজ্ঞপ্তি পাঠিয়ে সোনা-রুপার দাম কমার বিষয়টি জানিয়েছে জুয়েলার্স সমিতি। এতে বলা হয়, সমিতির সোনা ও রুপার দাম নির্ধারণ উপকমিটির সদস্যদের সম্মতিতে নতুন দর ঘোষণা করা হয়েছে। সর্বশেষ চলতি বছরের ২২ জানুয়ারি সোনার দাম বাড়িয়েছিল সমিতি। দেশের বাজারে সোনার দাম কমার কারণ জানতে জানতে চাইলে জুয়েলার্স সমিতির সাধারণ সম্পাদক এনামুল হক খান প্রথম আলোকে বলেন, ‘আন্তর্জাতিক বাজারে গত কয়েক দিনে প্রতি আউন্স (২.৪৩ ভরি) সোনার দাম ১ হাজার ২০০ থেকে কমে ১ হাজার ১৬০ ডলারে নেমেছে।’ তবে ৪০ ডলার বা প্রায় ৩ হাজার টাকা কমলেও দেশে কমানো হয়েছে মাত্র দেড় হাজার টাকা। বরাবর এমনটাই করে আসছে সমিতি—এ প্রশ্নের উত্তরে তিনি বলেন, ‘বাংলাদেশে বৈধভাবে সোনা কেনার কোনো ব্যবস্থা নেই। তাই আন্তর্জাতিক বাজারে দাম প্রতিদিন ওঠানামা করলেও আমরা করতে পারি না।’
