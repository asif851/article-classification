
আগামী ২০১৫-১৬ অর্থবছরের জন্য ১ লাখ ৯৯৭ কোটি টাকার বার্ষিক উন্নয়ন কর্মসূচি (এডিপি) নেওয়া হয়েছে।এই হিসাবে স্বায়ত্তশাসিত সংস্থাগুলোর জন্য বরাদ্দ করা অর্থও রয়েছে। স্বায়ত্তশাসিত সংস্থা বাদে মূল এডিপির আকার ৯৭ হাজার কোটি টাকা। স্বায়ত্তশাসিত সংস্থাগুলোর অনুকূলে ১২৫টি প্রকল্পে ৩ হাজার ৯৯৭ কোটি টাকা বরাদ্দ দেওয়া হয়েছে। সব মিলিয়ে প্রথমবারের মতো এক অর্থবছরে এক লাখ কোটি টাকার বেশি উন্নয়ন ব্যয় বরাদ্দের পরিকল্পনা করল সরকার।জাতীয় অর্থনৈতিক পরিষদের (এনইসি) সভায় গতকাল বৃহস্পতিবার আগামী অর্থবছরের এডিপি অনুমোদন দেওয়া হয়। রাজধানীর শেরেবাংলা নগরে পরিকল্পনা কমিশনের এনইসি সম্মেলন কক্ষে অনুষ্ঠিত এ সভায় প্রধানমন্ত্রী ও এনইসি চেয়ারপারসন শেখ হাসিনা সভাপতিত্ব করেন।মূল এডিপিতে স্থানীয় মুদ্রায় ৬২ হাজার ৫০০ কোটি টাকা জোগান দেওয়া হবে। বাকি ৩৪ হাজার ৫০০ কোটি টাকা নেওয়া হবে প্রকল্প সাহায্য বাবদ।গতকালের সভায় পরিকল্পনা কমিশন থেকে এ বছরের মূল এডিপির জন্য সাড়ে ৯২ হাজার টাকা প্রস্তাব করা হয়। পরে বিভিন্ন মন্ত্রণালয় ও বিভাগের চাহিদার ওপর ভিত্তি করে প্রধানমন্ত্রী অতিরিক্ত সাড়ে চার হাজার কোটি টাকা বরাদ্দ দেন। এ বরাদ্দ থেকে বিদ্যুৎ খাত এক হাজার কোটি টাকা, যোগাযোগ ৮০০ কোটি টাকা ও নৌ মন্ত্রণালয় ৩০০ কোটি টাকা পাবে।নতুন এডিপিতে সর্বোচ্চ ২০ হাজার ২৩৬ কোটি টাকা বরাদ্দ রয়েছে পরিবহন খাতে, যা মূল এডিপির ২১ দশমিক ৮৮ শতাংশ। দ্বিতীয় স্থানে আছে বিদ্যুৎ খাত, বরাদ্দ রয়েছে ১৫ হাজার ৪৮৫ কোটি টাকা।২০১৫-১৬ অর্থবছরের এডিপিতে বিভিন্ন স্বায়ত্তশাসিত করপোরেশন বা সংস্থার নিজস্ব অর্থায়নে বাস্তবায়নাধীন প্রকল্প বাদে মোট প্রকল্প সংখ্যা ৯৯৮টি। এর মধ্যে বিনিয়োগ প্রকল্প ৮৫৪টি, কারিগরি সহায়তা প্রকল্প ১৩২টি ও জাপান ঋণ মওকুফ তহবিল (জেডিসিএফ) প্রকল্প ১২টি। এ ছাড়া স্বায়ত্তশাসিত সংস্থা বা করপোরেশনের নিজস্ব অর্থায়নে বাস্তবায়নাধীন ১২৫টি প্রকল্প রয়েছে। এবারের এডিপিতে বরাদ্দবিহীন অননুমোদিত নতুন প্রকল্পের সংখ্যা ৮৫৭টি। অপরদিকে এডিপিতে বৈদেশিক সাহায্য প্রাপ্তির সুবিধার্থে বরাদ্দবিহীন অননুমোদিত নতুন প্রকল্প রাখা হয়েছে ৩৬৮টি।চলতি ২০১৫ সালের জুনের মধ্যে প্রকল্প শেষ হওয়ার কথা থাকলেও তা হচ্ছে না এমন ২০৯টি প্রকল্প রয়েছে নতুন এডিপিতে। তবে এসব প্রকল্পের মেয়াদকাল বাড়ানো ছাড়া অর্থ ছাড় ও ব্যয় করা যাবে না। আগামী এডিপিতে সম্ভাব্য সমাপ্য প্রকল্পের সংখ্যা ৩২৪। এর মধ্যে ২৮১টি বিনিয়োগ প্রকল্প। এ ছাড়া এবারও এডিপিতে সরকারি-বেসরকারি অংশীদারত্বে (পিপিপি) ৪০টি প্রকল্প রয়েছে।এনইসি সভাশেষে পরিকল্পনামন্ত্রী আ হ ম মুস্তফা কামাল সাংবাদিকদের বলেন, উন্নয়ন প্রকল্প বাস্তবায়নে যে চাহিদা থাকবে, সরকার তা মেটাবে। এ ক্ষেত্রে চাহিদা ও জোগানে ব্যত্যয় ঘটবে না। বারবার প্রকল্প সংশোধন করা যাবে না।মুস্তফা কামাল আরও বলেন, ‘আমি এমনটা দেখেছি, কিছু প্রকল্প আছে যেগুলো আর ৫ শতাংশ কাজ হলে শেষ হয়ে যাওয়ার কথা। কিন্তু প্রকল্প পরিচালক সে কাজ শেষ না করে অযথা সময় বৃদ্ধির আবেদন করে। এটা করা হয় প্রকল্পের গাড়িসহ অন্য সুবিধা ভোগ করার জন্য। এতে সরকারি অর্থ অপচয় হয়। তাই একজন প্রকল্প পরিচালককে একের অধিক প্রকল্প দেওয়া হবে না।
