
টানা দুই দিন দরপতনের পর আজ বুধবার সূচক বেড়েছে দেশের দুই পুঁজিবাজার ঢাকা স্টক এক্সচেঞ্জ (ডিএসই) ও চট্টগ্রাম স্টক এক্সচেঞ্জে (সিএসই)। আজ সপ্তাহের চতুর্থ কার্যদিবস লেনদেন শেষে আবারও ডিএসইর প্রধান সূচক ডিএসইএক্স উঠে এসেছে ৬ হাজার পয়েন্টের ওপরে।
এ ছাড়া গতকাল মঙ্গলবারের চেয়ে লেনদেনের পরিমাণ সামান্য বেড়েছে ডিএসইতে। বেড়েছে বেশির ভাগ প্রতিষ্ঠানের শেয়ারের দর।
গত দুই কার্যদিবস ডিএসইএক্স দর হারায় ৭৩ পয়েন্ট। তবে আজ লেনদেনের শুরুতেই ঊর্ধ্বমুখী ছিল বাজার। লেনদেন শেষে ডিএসইএক্স ৩৩ পয়েন্ট বেড়ে অবস্থান করছে ৬০০১ পয়েন্টে। মোট লেনদেন হয়েছে ৫৮২ কোটি ৮৩ লাখ টাকা। গতকাল লেনদেনের পরিমাণ ছিল ৫৩৬ কোটি টাকা। আজ হাতবদল হওয়া শেয়ার ও মিউচুয়াল ফান্ডগুলোর মধ্যে দর বেড়েছে ১৭৩টির, কমেছে ১১০টির ও অপরিবর্তিত আছে ৭৮টির দর। আজ ডিএসইতে দরবৃদ্ধির তালিকায় বস্ত্র খাতের শেয়ারের প্রাধান্য লক্ষ করা গেছে।
গতকাল মূল্যবৃদ্ধির শীর্ষে থাকা স্বল্প মূলধনি মুন্নু সিরামিকসের শেয়ারের দর আজও বেড়েছে। এ ছাড়া শীর্ষ ১০ মূল্যবৃদ্ধির তালিকায় রয়েছে তাংঘাই নিটিং ও ডায়িং, ফাইন ফুডস, সাফকো স্পিনিং, মিথুন নিটিং, আনোয়ার গ্যালভানাইজিং, প্রিমিয়াম টেক্সটাইল, রংপুর ফাউন্ড্রি , এপেক্স ফুড ও প্যারামাউন্টের শেয়ারের দর।
ডিএসইতে সবচেয়ে বেশি লেনদেন হওয়া ১০টি কোম্পানি হলো বিবিএস কেব্‌লস, ইফাদ অটোজ, লঙ্কা-বাংলা ফাইন্যান্স, ব্র্যাক ব্যাংক লিমিটেড, আমরা নেটওয়ার্ক, ন্যাশনাল ব্যাংক লিমিটেড, উত্তরা ব্যাংক লিমিটেড, গ্রামীণফোন, রংপুর ফাউন্ড্রি ও আইডিএলসি।
চট্টগ্রাম স্টক এক্সচেঞ্জে আজ সার্বিক সূচক বেড়েছে ৪২ পয়েন্টের বেশি।
