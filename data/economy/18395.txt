
সদ্য বিদায়ী ২০১৩ সালে গ্রামীণফোনের সঙ্গে নতুন করে ৭১ লাখ গ্রাহক যুক্ত হয়েছেন। এর ফলে বছর শেষে মোবাইল ফোন কোম্পানিটির মোট গ্রাহক বেড়ে হয়েছে চার কোটি ৭১ লাখ। দেশের মোবাইল ফোন ব্যবহারকারীদের মধ্যে ৪১ দশমিক ৪ শতাংশ গ্রাহক এখন গ্রামীণফোন ব্যবহার করছেন।রাজধানীর একটি হোটেলে আয়োজিত এক সংবাদ সম্মেলনে গতকাল মঙ্গলবার এসব তথ্য জানানো হয়। এ সময় কোম্পানিটির আর্থিক প্রতিবেদন তুলে ধরা হয়।সংবাদ সম্মেলনে মূল বক্তব্য উপস্থাপন করেন গ্রামীণফোনের প্রধান নির্বাহী কর্মকর্তা (সিইও) বিবেক সুদ। আরও বক্তব্য দেন গ্রামীণফোনের ভারপ্রাপ্ত প্রধান আর্থিক কর্মকর্তা (সিএফও) মাইনুর রহমান ভূঁইয়া, প্রধান বিপণন কর্মকর্তা (সিএমও) অ্যালান বনকে, প্রধান প্রযুক্তি কর্মকর্তা (সিটিও) তানভীর মোহাম্মদ।এদিকে দেশের শেয়ারবাজারে তালিকাভুক্ত টেলিকম খাতের একমাত্র কোম্পানি গ্রামীণফোন ২০১৩ সাল শেষে শেয়ারধারীদের জন্য সর্বমোট ১৪০ শতাংশ নগদ লভ্যাংশ প্রদানের সিদ্ধান্ত নিয়েছে। এর মধ্যে ৯০ শতাংশ অন্তর্বর্তীকালীন লভ্যাংশ হিসেবে বিতরণ করা হয়েছে। বাকি ৫০ শতাংশ লভ্যাংশ গত সোমবার পরিচালনা পর্ষদের সভা শেষে ঘোষণা করা হয়। অর্থাৎ প্রতিটি ১০ টাকার শেয়ারের বিপরীতে শেয়ারধারীরা পাঁচ টাকা মুনাফা পাবেন।লভ্যাংশ ঘোষণার খবরে গতকাল ঢাকা স্টক এক্সচেঞ্জে কোম্পানিটির প্রতিটি শেয়ারের দাম তিন টাকা ১০ পয়সা বা দেড় শতাংশ বেড়ে দাঁড়িয়েছে ২০৯ টাকা ৩০ পয়সায়।
