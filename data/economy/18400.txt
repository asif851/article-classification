
বর্ডার গার্ড বাংলাদেশের (বিজিবি) ২৬ ব্যাটালিয়নের সদস্যরা গত এক বছরে ২০২ কোটি ৩৩ লাখ টাকার কিছু বেশি মূল্যের চোরাচালানি পণ্য জব্দ করেছেন। এসব পণ্যের বেশির ভাগই শাড়ি ও থ্রিপিস। যশোরে ২৬ ব্যাটালিয়নের সদর দপ্তরে গত বুধবার এক সংবাদ সম্মেলনে এ তথ্য জানানো হয়েছে। এতে বিজিবির দক্ষিণ-পশ্চিমাঞ্চলের কমান্ডার ব্রিগেডিয়ার জেনারেল খন্দকার ফরিদ হাসান বলেন, থান কাপড়ের ঘোষণা দিয়ে দামি শাড়ি, থ্রিপিস ও ওড়না আমদানি করা হচ্ছে। এ জন্য সরকার বিপুল পরিমাণ রাজস্ব হারাচ্ছে।সংবাদ সম্মেলনে চোরাচালানিদের মিথ্যা ঘোষণার কৌশলের ওপর একটি তথ্যচিত্র দেখানো হয়। তাতে দেখা যায়, ভারত থেকে থান কাপড় আমদানির ঘোষণা দিয়ে কীভাবে দামি দামি শাড়ি আমদানি করা হচ্ছে। চোরাচালানের কৌশল হিসেবে দামি শাড়ির সঙ্গে থান কাপড় সেলাই করে মুড়িয়ে বস্তায় ভরে আমদানি করা হয়। গত ৮ নভেম্বর একটি কার্গো ভ্যানসহ এ রকম একটি পণ্যের চালান আটক করা হয়েছে। ওই ভ্যান থেকে ১৫১ বস্তা পণ্য উদ্ধার করা হয়। প্রতিটি বস্তার মুখে থান কাপড় লাগানো ছিল।
