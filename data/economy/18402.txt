
তালিকাভুক্ত কোম্পানির পরিচালক পদে থাকতে হলে ওই কোম্পানির ন্যূনতম ২ শতাংশ শেয়ার ধারণের বাধ্যবাধকতা অবৈধ ঘোষণা করে হাইকোর্টের দেওয়া রায়ের কার্যকারিতা স্থগিত করেছেন চেম্বার বিচারপতি।তালিকাভুক্ত ব্যাংকিং খাতের কোম্পানি ন্যাশনাল ক্রেডিট অ্যান্ড কমার্স (এনসিসি) ব্যাংকের এক পরিচালকের রিট আবেদনের পরিপ্রেিক্ষতে গত বুধবার হাইকোর্টের একটি দ্বৈত বেঞ্চ এ-সংক্রান্ত নির্দেশনা অবৈধ ঘোষণা করে রায় দেন। এই রায়ে স্থগিতাদেশ চেয়ে গতকাল বৃহস্পতিবার পুঁজিবাজার নিয়ন্ত্রক সংস্থা বাংলাদেশ সিকিউরিটিজ অ্যান্ড এক্সচেঞ্জ কমিশন (বিএসইসি) আবেদন করলে চেম্বার বিচারপতি হাসান ফয়েজ সিদ্দিকী হাইকোর্টের রায়ের ওপর স্থগিতাদেশ দেন। একই সঙ্গে বিষয়টি ২২ মে আপিল বিভাগের নিয়মিত বেঞ্চে শুনানির জন্য পাঠিয়ে দেন।আদালতে বিএসইসির পক্ষে ছিলেন অ্যাটর্নি জেনারেল মাহবুবে আলম ও ডেপুটি অ্যাটর্নি জেনারেল একরামুল হক। রিট আবেদনকারীর পক্ষে ছিলেন আইনজীবী এ জে মোহাম্মদ আলী ও শাহ মো. আহসানুর রহমান।তালিকাভুক্ত কোম্পানির পরিচালকদের ন্যূনতম ২ শতাংশ শেয়ার ধারণের বাধ্যবাধকতা আরোপ করে ২০১১ সালের ২২ নভেম্বর একটি নির্দেশনা জারি করে বিএসইসি। তাতে বলা হয়, তালিকাভুক্ত কোম্পানির পরিচালক পদে থাকতে হলে প্রত্যেক পরিচালককে নিজ নিজ কোম্পানির কমপক্ষে ২ শতাংশ শেয়ার ধারণ করতে হবে। তবে স্বাধীন বা স্বতন্ত্র পরিচালকদের এ ধরনের বাধ্যবাধকতার বাইরে রাখা হয়।বিএসইসির ওই নির্দেশনায় আরও বলা হয়, কোনো পরিচালকের হাতে নিজ কোম্পানির ২ শতাংশ শেয়ার না থাকলে তার পদটি শূন্য বলে গণ্য হবে। আর এককভাবে ৫ শতাংশ শেয়ারধারীরা শূন্য ওই পরিচালক পদের জন্য যোগ্য বিবেচিত হবেন।বিচারপতি কাজী রেজা-উল হক ও বিচারপতি এ বি এম আলতাফ হোসেনের সমন্বয়ে গঠিত হাইকোর্টের বেঞ্চ গত বুধবার বিএসইসির ওই নির্দেশনা অবৈধ ঘোষণা করে রায় দেন।এর আগে ২০১২ সালের ১২ ডিসেম্বর এনসিসি ব্যাংকের ভাইস প্রেসিডেন্ট ও উদ্যোক্তা পরিচালক মোস্তাফিজুর রহমানের করা রিটের প্রাথমিক শুনানি নিয়ে আদালত এ বিষয়ে রুল জারি করেন। রুলের চূড়ান্ত শুনানি শেষে বুধবার আদালত তা মঞ্জুর (অ্যাবসলুট) করে রায় দেন।তবে হাইকোর্টের এই রায়ের স্থগিতাদেশ চেয়ে গতকাল বিএসইসি চেম্বার আদালতে আবেদন করে।
