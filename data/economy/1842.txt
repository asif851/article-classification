
বেগুন, শসা, লেবু, কাঁচা মরিচ, ধনেপাতা—এ পাঁচ পণ্য গতকাল বুধবার থেকে রমজান শেষ না হওয়া পর্যন্ত রপ্তানি নিষিদ্ধ করেছে বাণিজ্য মন্ত্রণালয়।রমজানে অভ্যন্তরীণ বাজারে এসব পণ্যের সরবরাহ ঠিক রাখার জন্য এমন সিদ্ধান্ত নেওয়া হয়েছে বলে জানান বাণিজ্যমন্ত্রী তোফায়েল আহমেদ।সচিবালয়ে গতকাল বুধবার অনুষ্ঠিত এক ব্রিফিংয়ে মন্ত্রী আরও জানান, ঈদের পরই এ নিষেধাজ্ঞা তুলে নেওয়া হবে।তবে যে পাঁচ পণ্যের রপ্তানি নিষিদ্ধ করা হয়েছে, সেগুলো বর্তমানে কী পরিমাণ রপ্তানি হয় জানতে চাইলে কোনো জবাব দিতে পারেননি তোফায়েল আহমেদ। টিসিবিতে বর্তমানে কী পরিমাণ পণ্য মজুত রয়েছে, তা-ও তিনি উল্লেখ করেননি।ব্রিফিংয়ের সময় সাংবাদিকদের প্রশ্নের জবাব দিতে প্রয়োজনীয় তথ্য-উপাত্ত দিয়ে সহযোগিতা করার জন্য সংশ্লিষ্ট কর্মকর্তাদের উপস্থিত রাখার রেওয়াজ রয়েছে।ব্রিফিংয়ে উপস্থিত িছলেন ইপিবির ভাইস চেয়ারম্যান শুভাশীষ বসু৷ সাময়িকভাবে নিষিদ্ধঘোষিত পাঁচটি পণ্য কী পরিমাণ রপ্তানি হয়, সে তথ্য কি তাঁর নিয়ে আসা উচিত ছিল না—এমন প্রশ্নের জবাব দেন বাণিজ্যসচিব। তিনি বলেন, ‘ওয়েবসাইটে এ তথ্য রয়েছে।’ব্রিফিংয়ের পর ওয়েবসাইট ঘেঁটে দেখা যায়, তথ্যগুলো এমনভাবে রয়েছে, কারও পক্ষে সহজে তা বের করা সম্ভব নয়।ব্রিফিংয়ে বাণিজ্যমন্ত্রী বলেন, গত কয়েক দিনে সব পর্যায়ের ব্যবসায়ীদের সঙ্গে তাঁর বৈঠক হয়েছে। তাঁরা আশ্বাস দিয়েছেন, রমজানে পণ্যমূল্য বাড়াবেন না। তিনিও তাঁদের প্রতি আস্থা রাখতে চান। তবে কেউ বাজার অস্থিতিশীল করার চেষ্টা করলে তিনি ছাড় দেবেন না বলেও জানান।ট্রেডিং করপোরেশন অব বাংলাদেশের (টিসিবি) মজুত বর্তমানে ভালোই আছে জানিয়ে বাণিজ্যমন্ত্রী বলেন, ‘আকস্মিকভাবে ভারত পেঁয়াজের দাম বাড়িয়েছে। তাই আমরা সিদ্ধান্ত নিয়েছি টিসিবির মাধ্যমে মিয়ানমার ও তুরস্ক থেকে পেঁয়াজ আমদানি করব।’পরীক্ষা-নিরীক্ষার (ভেটিং) জন্য আইন মন্ত্রণালয়ে থাকা ফরমালিন আইনের খসড়াটি বাণিজ্য মন্ত্রণালয়ে এসেছে জানিয়ে মন্ত্রী বলেন, এটি মন্ত্রিপরিষদ বিভাগে পাঠিয়ে দেওয়া হবে। সংসদের চলতি অধিবেশনেই আইনটি উপস্থাপন করা হবে বলেও জানান তিনি।মন্ত্রী বলেন, যাঁরা নিত্যপ্রয়োজনীয় পণ্যের কৃত্রিম সংকট বা মূল্যবৃদ্ধির চেষ্টা করবেন, তাঁদের বিরুদ্ধে আইনানুগ ব্যবস্থা নেওয়া হবে। সরকারের গোয়েন্দা বিভাগগুলো এ বিষয়ে তৎপরতা চালিয়ে যাচ্ছে।টিসিবির চেয়ারম্যান সরোয়ার জাহান তালুকদার, যৌথ মূলধনী কোম্পানি ও ফার্মসমূহের নিবন্ধকের কার্যালয়ের (রেজসকো) নিবন্ধক বিজনকুমার বৈশ্য, জাতীয় ভোক্তা অধিকার সংরক্ষণ অধিদপ্তরের মহাপরিচালক আবুল হোসেন মিঞাসহ মন্ত্রণালয়ের তিন অতিরিক্ত সচিব গতকালের ব্রিফিংয়ের সময় উপস্থিত ছিলেন।ইন্ডাস্ট্রিঅল প্রসঙ্গ: ইন্ডাস্ট্রিঅল নামক আন্তর্জাতিক সংস্থা দেশের তৈরি পোশাক খাত নিয়ে ষড়যন্ত্র করছে বলে গত রোববার সংবাদ সম্মেলন করে জানিয়েছিলেন বাণিজ্যমন্ত্রী। সংগঠনটির বাংলাদেশ অংশের সভাপতি বিএনপি নেতা নজরুল ইসলাম খান ও মহাসচিব আওয়ামী লীগ নেতা রায় রমেশচন্দ্র মন্ত্রীর বক্তব্য অস্বীকার করেন।পরদিন সোমবার মন্ত্রী জানান, ইন্ডাস্ট্রিঅলের অন্তর্ভুক্ত একটি সংগঠনের নামে যুক্তরাষ্ট্রে চিঠি পাঠানো হয়। এ বিষয়ে গতকাল এক সাংবাদিকের প্রশ্নের জবাবে তিনি বলেন, ‘যে চিঠি পাঠানো হয়েছে, তা মিথ্যা এবং ইন্ডাস্ট্রিঅলের সভাপতি ও মহাসচিবের জ্ঞাতসারেই তা পাঠানো হয়েছে।’
