
দুষ্কৃতকারীদের হামলা ও সহিংসতার শিকার হচ্ছে সরকারি সহায়-সম্পত্তি। ঝুঁকি কমাতে এসব সম্পত্তির বিমা করার আইনি বাধ্যবাধকতা থাকলেও তা মানছে না কেউ। আর এতে বিপুল পরিমাণ আর্থিক লোকসানের শিকার হচ্ছে সরকার। নতুন করে সরকারকে ক্ষতিগ্রস্ত খাতে বড় অর্থ ব্যয় করতে হচ্ছে। অথচ মাসে অল্প অল্প প্রিমিয়াম দিয়ে হলেও সম্পত্তির বিমা করা থাকলে এই অর্থ ব্যয় করতে হতো না।
জানা গেছে, বিপুল অঙ্কের এ ক্ষতির জন্য দায়ী মূলত বিভিন্ন সরকারি সংস্থার প্রধানেরা। তাঁদের গাফিলতির কারণেই সরকারি সম্পত্তির বিমা ঠিকমতো হচ্ছে না। আর তাই দুর্ঘটনা, দুর্যোগ, নাশকতা ইত্যাদি কারণে সরকারি সম্পত্তির ক্ষতিপূরণও পাওয়া যাচ্ছে না।
হেফাজতে ইসলাম ও জামায়াতে ইসলামীর সহিংসতায় সম্প্রতি চট্টগ্রামে সুবর্ণ এক্সপ্রেসের পাঁচটি বগি পুড়ে গেছে। এর কোনো বিমা নেই। এগুলো আবার তৈরি করতে হবে বা কিনতে হবে। চাঁপাইনবাবগঞ্জের কানসাটে বিদ্যুৎকেন্দ্রে আগুন ধরিয়ে দিয়েছিল দুষ্কৃতকারীরা। ওই বিদ্যুৎকেন্দ্রেরও বিমা করা নেই।
জানা গেছে, ঝুঁকি কমাতে নামমাত্র কিছু স্বায়ত্তশাসিত সংস্থা বিমা করলেও প্রায় সব সরকারি সংস্থাই বিমার আওতার বাইরে। খোদ সচিবালয় ভবনেরও বিমা করা নেই। বিমার আওতার বাইরে বাংলাদেশ রেলওয়ে, বাংলাদেশ সড়ক পরিবহন কর্তৃপক্ষ (বিআরটিএ), রাজধানীতে নির্মিত ও নির্মীয়মাণ সব উড়ালসড়ক।
যোগাযোগ করলে সাধারণ বিমা করপোরেশনের ব্যবস্থাপনা পরিচালক (এমডি) রেজাউল করিম প্রথম আলোকে জানান, ৯০ শতাংশ সরকারি সম্পত্তিরই বিমা করা নেই। তিনি বলেন, বিমা থাকলে প্রিমিয়ামের জন্য যে অর্থ ব্যয় করতে হতো, বিমা না থাকায় ক্ষতি পুষিয়ে নিতে সরকারকে পরবর্তী সময়ে তার চেয়েও কয়েক গুণ বেশি অর্থ ব্যয় করতে হয়।
রেজাউল করিম আরও বলেন, রাজধানীর একটি উড়ালসড়কেরও বিমা করা নেই। অথচ বিমা প্রিমিয়ামের অর্থ ধরেই সরকারের কাছ থেকে বিল নেওয়া হয়। বিল তারা পায় কীভাবে—এটা তাঁর এক প্রশ্ন।  
বিদ্যমান ১৯৭৩ সালের ইনস্যুরেন্স অ্যাসোসিয়েশন অ্যাক্টের ২৩ ধারায় সরকারি সম্পত্তির সাধারণ বিমা করপোরেশনে বিমা করার কথা বলা হয়েছে।
সাম্প্রতিক ক্ষতি: ৫ মে মতিঝিলে হেফাজতে ইসলামের সমাবেশের দিন ও রাত মিলিয়ে ৫৪টি সরকারি গাড়ি ক্ষতিগ্রস্ত হয়েছে। এর মধ্যে ২৮টি সম্পূর্ণ পোড়ানো হয়েছে। বাকিগুলো আংশিক ক্ষতিগ্রস্ত হয়েছে। গাড়িগুলো পরিচালিত হয় কর্মচারী কল্যাণ বোর্ডের মাধ্যমে। এগুলোর একটিরও বিমা করা নেই। এতে কত টাকার ক্ষতি হয়েছে, তা বের করতে সংস্থাপন মন্ত্রণালয়ের একজন যুগ্ম সচিবকে (শৃঙ্খলা ও তদন্ত) প্রধান করে পাঁচ সদস্যের একটি তদন্ত কমিটি গঠিত হয়েছে। তদন্তের কাজ এখনো চলছে।  
গাড়িগুলোর কেন বিমা করা নেই, জানতে চাইলে কর্মচারী কল্যাণ বোর্ডের মহাপরিচালক আলী মোস্তফা চৌধুরী প্রথম আলোকে বলেন, কারণটি তিনি বলতে পারবেন না। বোর্ডের মহাপরিচালক হিসেবে তাঁরই তো বিষয়টি জানার কথা—এ প্রসঙ্গে তিনি বলেন, ‘দুঃখিত, এখানে অন্য ব্যাপার রয়েছে।’ তবে অন্য ব্যাপারটি তিনি আর খুলে বলতে রাজি হননি।
একই সহিংসতায় বাংলাদেশ হাউস বিল্ডিং ফিন্যান্স করপোরেশন (বিএইচবিএফসি) ভবন, সংস্থার ১২টি গাড়ি ও অন্যান্য মিলিয়ে ১৮ কোটি টাকার ক্ষতি হয়েছে। তবে এগুলোর বিমা করা ছিল বলে ক্ষতিপূরণ পাওয়া যাবে।  
এদিকে মানবতাবতাবিরোধী অপরাধের দায়ে দণ্ড পাওয়া কাদের মোল্লার রায়ের দিন গত ৫ ফেব্রুয়ারি থেকে শুরু করে হেফাজতে ইসলামের সমাবেশের আগের দিন পর্যন্ত তিন মাসের পুড়ে যাওয়া সরকারি বিভিন্ন মোটরগাড়ির বিমা দাবির একটি তালিকা করেছে বাংলাদেশ ইনস্যুরেন্স অ্যাসোসিয়েশন (বিআইএ)। এর মধ্যে ১৮টি বেসরকারি কোম্পানিতে পাঁচ কোটি টাকা বিমা দাবি পরিশোধের আবেদন এসেছে।
জানা গেছে, এর মধ্যে পোড়ানো হয়েছে ৩০টি গাড়ি এবং ১০টি গাড়ির আংশিক ক্ষতি হয়েছে। এগুলোর বিমা দাবি পরিশোধ হয়ে যাবে বলে জানান বিআইএ সভাপতি শেখ কবির হোসেন।
তবে সরকারি গাড়ি প্রসঙ্গে প্রথম আলোকে তিনি বলেন, বিমা করা ছাড়া কোনো গাড়িই রাস্তায় বের করার নিয়ম নেই। যার সিদ্ধান্তেই এগুলো বাইরে ছিল, তার বিরুদ্ধে আইনানুগ ব্যবস্থা গ্রহণ করা উচিত। কারণ, একজন কর্মকর্তার গাফিলতিতে এত বড় ক্ষতি মেনে নেওয়া যায় না।
সাধারণ বিমা করপোরেশনের এমডি রেজাউল করিম বলেন, সুবর্ণ এক্সপ্রেসে আগুন লাগার পর রেলওয়ের পক্ষ থেকে সম্প্রতি বিমা করার ব্যাপারে আগ্রহ দেখিয়েছে। এটা অবশ্যই ইতিবাচক। অন্যরাও এগিয়ে আসবে বলে তিনি আশাবাদী।
