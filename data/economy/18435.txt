
বিশ্বব্যাংকের সহজে ব্যবসা সূচক বা ডুইং বিজনেস ইনডেক্সে বাংলাদেশ আগামী বছর উল্লেখযোগ্য উন্নতি করবে বলে উল্লেখ করেছেন বাংলাদেশ বিনিয়োগ উন্নয়ন কর্তৃপক্ষের (বিডা) নির্বাহী চেয়ারম্যান কাজী মো. আমিনুল ইসলাম। তিনি বলেছেন, যে সংস্কারকাজ চলছে, তার প্রতিফলন এ বছর ডুইং বিজনেসে দেখা যাবে না। আগামী বছর প্রতিফলন স্পষ্ট হবে।
আজ সোমবার রাজধানীর সোনারগাঁও হোটেলে এক দরজায় সকল সেবা বা ওয়ান স্টপ সার্ভিস সেন্টার (ওএসএস) নিয়ে এক কর্মশালা শেষে প্রেস ব্রিফিংয়ে এ কথা বলেন তিনি। অনুষ্ঠানে জানানো হয়, বিশ্বব্যাংকের এ বছরের ‘ডুইং বিজনেস রিপোর্ট’ চলতি মাসে প্রকাশিত হবে। এ প্রতিবেদনে ৩১ মের আগে করা সংস্কারগুলো বিবেচনায় আসবে।
ডুইং বিজনেস সূচকের মাধ্যমে একটি দেশে ব্যবসা করা কতটা সহজ, তার তুলনামূলক চিত্র উঠে আসে। বিনিয়োগ আনতে এক বছর আগে সরকার এক সূচকে উন্নতির জন্য বিভিন্ন সংস্কারের উদ্যোগ নেয়। ২০২১ সালের মধ্যে বাংলাদেশ ডুইং বিজনেস সূচকে ৯৯তম হতে চায়। এ তালিকায় ১৮৯টি দেশের মধ্যে এখন বাংলাদেশের অবস্থান ১৭৬তম। প্রতিবছর অক্টোবর মাসে বিশ্বব্যাংক ডুইং বিজনেস প্রতিবেদন প্রকাশ করে।
অনুষ্ঠানে কাজী আমিনুল ইসলাম বলেন, ২০৪১ সালে বাংলাদেশকে উন্নত দেশে পরিণত করতে হলে ব্যাপক বিনিয়োগ দরকার। এ জন্য ব্যবসা করা সহজ করতে হবে। এত দিন বিনিয়োগকারীদের অভিযোগ ছিল, এ দেশে সেবা পেতে হিমশিম খেতে হয়। তিনি বলেন, ‘আমরা এমন একটি পরিবেশ তৈরি করতে চাই, যেখানে বিনিয়োগকারীরা স্বাচ্ছন্দ্যে ব্যবসা করতে পারবেন এবং সেবা সহজে পাবেন।’
বিশ্বব্যাংক গোষ্ঠীর জ্যেষ্ঠ অর্থনীতিবিদ এম মাশরুর রিয়াজ বলেন, বাংলাদেশ যে উদ্যোগগুলো নিয়েছে, তাতে ডুইং বিজনেস সূচকে উল্লেখযোগ্য উন্নতি হবে। তবে ভালোর কোনো শেষ নেই। তিনি বলেন, ব্যবসায় পরিবেশের উন্নতি একটি দীর্ঘমেয়াদি বিষয়। এক-দুই বছরে এতে অনেক উন্নতি আশা করা যায় না।
প্রেস ব্রিফিংয়ের আগে ওএসএসের খুঁটিনাটি বিষয় নিয়ে একটি কর্মশালা অনুষ্ঠিত হয়। সেখানে বিভিন্ন মন্ত্রণালয় ও সংস্থার প্রতিনিধিরা উপস্থিত ছিলেন।
