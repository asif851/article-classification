
এশীয় উন্নয়ন ব্যাংক (এডিবি) আগামী তিন বছরে (২০১৬ থেকে ২০১৮) বাংলাদেশকে ৬১২ কোটি ডলার দেবে। এই অর্থ বাংলাদেশের প্রায় ৪৯ হাজার কোটি টাকার সমান (প্রতি ডলার ৮০ টাকা হিসাবে)।আলোচ্য সময়ে বাংলাদেশ ২৭৭ কোটি ডলার নিশ্চিতভাবে পাবে। আর ৩৩৫ কোটি ডলার বাংলাদেশের জন্য অপেক্ষমাণ (স্ট্যান্ডবাই) রাখবে এডিবি।এডিবির ‘কান্ট্রি অপারেশন বিজনেস প্ল্যান (সিওবিপি ২০১৬ থেকে ২০১৮) প্রতিবেদন থেকে এ তথ্য পাওয়া গেছে। সিওবিপি প্রতিবেদন অনুযায়ী, এডিবির দেওয়া ওই অর্থ ছয়টি খাতের বিভিন্ন প্রকল্পে ব্যয় হবে। খাতগুলো হচ্ছে—জ্বালানি; পরিবহন; শিক্ষা; আর্থিক; পানি, অন্যান্য নগরসুবিধা ও অন্যান্য সেবা; কৃষি, প্রাকৃতিক সম্পদ ও পল্লি উন্নয়ন।সংস্থাটির সদস্য হিসেবে বাংলাদেশ প্রতিবছর এডিবি উন্নয়ন তহবিল (এডিএফ) ও অর্ডিনারি ক্যাপিটাল রিসোর্সেস (ওসিআর) থেকে নিশ্চিতভাবে অর্থ পেয়ে থাকে।এডিএফ হলো এডিবির সহজ শর্তের ঋণ। ২০১৬ থেকে ২০১৮ সালের মধ্যে এই তহবিল থেকে বাংলাদেশ পাবে ১২৭ কোটি ৬০ লাখ ডলার। আর একই সময়ে বাজারভিত্তিক সুদে ওসিআর থেকে ঋণ পাবে ১৫০ কোটি ডলার। লন্ডন আন্তব্যাংক লেনদেনে সুদের হার বা লাইবর অনুযায়ী এ ঋণের সুদ নির্ধারিত হয়।এ ছাড়া বাংলাদেশের উন্নয়নের স্বার্থে ঋণ দেওয়ার জন্য এডিবি আরও ৩৩৫ কোটি ডলার প্রস্তুত রাখবে। বাংলাদেশ চাইলে এই অর্থ ব্যবহার করতে পারবে। সে ক্ষেত্রে ২০১৬ সালে ৭৮ কোটি ডলার পাওয়া যাবে। এ ছাড়া ২০১৭ ও ২০১৮ সালের জন্য যথাক্রমে ১২৭ কোটি ডলার ও ১৩০ কোটি ডলার তৈরি রাখবে এডিবি। সব মিলিয়ে ১৫টি প্রকল্পের জন্য এসব অর্থ বরাদ্দ থাকবে।এডিবির সিওবিপি প্রতিবেদনে বলা হয়েছে, ২০২১ সালের মধ্যে মধ্যম আয়ের দেশে উন্নীত হতে চায় বাংলাদেশ। এ জন্য সরকার মোট দেশজ উৎপাদনে (জিডিপি) প্রতিবছর গড়ে ৭ দশমিক ৪ শতাংশ হারে প্রবৃদ্ধি অর্জনের লক্ষ্য ঠিক করেছে। এ লক্ষ্য অর্জনে ২০২০ সালের মধ্যে বিনিয়োগের হার জিডিপির ৩৪ দশমিক ৪ শতাংশে উন্নীত করতে হবে, যা বর্তমানে জিডিপির ২৯ শতাংশ। এ সময়ের মধ্যে অতিরিক্ত ১ হাজার ১০০ কোটি ডলারের সমপরিমাণ বিদেশি সহায়তা লাগবে, যা সরকার বিভিন্ন প্রকল্পে বিনিয়োগ করবে। সে অনুযায়ী এডিবি সিওবিপি তৈরি করেছে।১৯৭৩ থেকে ২০১৪ সাল পর্যন্ত ২৪৮টি প্রকল্পে মোট ১ হাজার ৬১০ কোটি ডলার দিয়েছে এডিবি। সর্বশেষ ২০১৪-১৫ অর্থবছরে দিয়েছে ৭১ কোটি ডলার। এর আগের বছর দিয়েছিল ৪৭ কোটি ডলার।
