

অর্থমন্ত্রী আবুল মাল আবদুল মুহিত বলেছেন, এটা নির্বাচনের বছর, টাকা-পয়সার ছড়াছড়ি হবে, কালোটাকাও আসবে। এ জন্য একটু বেশি সাবধানতা অবলম্বন করতে হবে।
আজ রোববার রাজধানীর ওসমানী স্মৃতি মিলনায়তনে রাষ্ট্রীয় মালিকানাধীন রূপালী ব্যাংক লিমিটেডের বার্ষিক ব্যবসায়িক সম্মেলন-২০১৮ অনুষ্ঠিত হয়। অনুষ্ঠানে প্রধান অতিথির বক্তব্যে অর্থমন্ত্রী এসব কথা বলেন।
অর্থমন্ত্রী বলেন, বাংলাদেশে ব্যাংকগুলো একটু বেশি ঋণ দিতে পারে। এটা নিয়ন্ত্রণে কেন্দ্রীয় ব্যাংক উদ্যোগ নেবে।
আগামী বাজেটে আবারও ব্যাংকগুলোর জন্য মূলধন বরাদ্দ রাখা হবে বলে জানান অর্থমন্ত্রী। তিনি বলেন, ‘কোনো একটি ব্যাংককে আমরা ধ্বংস হতে দিতে পারি না, এ জন্য আগামী বাজেটে আবারও ব্যাংকগুলোর জন্য মূলধন বরাদ্দ রাখা হবে। একটি ব্যাংক ধ্বংস হলে পুরো ব্যাংক খাত ধ্বংস করে দেবে।’
অনুষ্ঠানে বিশেষ অতিথি হিসেবে উপস্থিত ছিলেন অর্থ ও পরিকল্পনা মন্ত্রণালয়ের প্রতিমন্ত্রী এম এ মান্নান। এ ছাড়া উপস্থিত ছিলেন বাংলাদেশ ব্যাংকের গভর্নর ফজলে কবির, আর্থিক প্রতিষ্ঠান বিভাগের সিনিয়র সচিব মো. ইউনুসুর রহমান, রূপালী ব্যাংকের পরিচালনা পর্ষদের চেয়ারম্যান মঞ্জুর হোসেন প্রমুখ।
