
বাংলাদেশের একটি সামাজিক প্রতিষ্ঠানের বার্ষিক গড় আয় ২১ লাখ টাকা। আগামী বছর তা আরও এক-তৃতীয়াংশ বাড়বে। বাংলাদেশে সামাজিক প্রতিষ্ঠান খাতটির প্রতিনিয়ত উন্নয়ন ঘটছে। দেশের মোট সামাজিক প্রতিষ্ঠানগুলোর মধ্যে অর্ধেকের বয়স কমবেশি ছয় বছর। এসব প্রতিষ্ঠান সামাজিক ও অর্থনৈতিকভাবে সুবিধাবঞ্চিত ব্যক্তিদের নতুন কর্মসংস্থান তৈরিতে কাজ করে।দ্য স্টেট অব সোশ্যাল এন্টারপ্রাইজ ইন বাংলাদেশ এবং সোশ্যাল এন্টারপ্রাইজ পলিসি ল্যান্ডস্কেপ ইন বাংলাদেশ-এ দুটি জরিপ প্রতিবেদন প্রকাশ করেছে ব্রিটিশ কাউন্সিল। গতকাল রোববার প্রকাশিত এ দুটি প্রতিবেদনে বাংলাদেশে সামাজিক প্রতিষ্ঠানের চিত্র পাওয়া গেছে। রাজধানীর বারিধারার একটি হোটেলে আনুষ্ঠানিকভাবে এ প্রতিবেদন দুটি প্রকাশ করা হয়।বেটারস্টোরিজ, ইউএন লি. ও সোশ্যাল এন্টারপ্রাইজ ইউকের সহায়তায় ওভারসিজ ডেভেলপমেন্ট ইনস্টিটিউটের নেতৃত্বে এ জরিপ করেছে ব্রিটিশ কাউন্সিল। মোট ১৪৯টি প্রতিষ্ঠান এ জরিপে অংশ নেয়।প্রতিবেদনে আরও বলা হয়েছে, বাংলাদেশে এখন দেড় লাখ সামাজিক প্রতিষ্ঠান আছে। এসব প্রতিষ্ঠান থেকে ২ লাখ ৭ হাজার ৩৯৭ জন সুবিধা পাচ্ছেন। জরিপ অনুযায়ী, দেশের ৭৯ শতাংশ সোশ্যাল এন্টারপ্রাইজের নিবন্ধন ২০০৯ সালের মধ্যে এবং বেশির ভাগ নেতৃত্বদানকারীর বয়স ৩৫ বছরের কম। প্রযুক্তিগত দক্ষতার অভাব এ খাতের সম্প্রসারণে সবচেয়ে বড় প্রতিবন্ধকতা। এ ছাড়া অর্থনৈতিক সংকট, সচেতনতা ও অর্থের নগদ প্রবাহের স্বল্পতা সামাজিক প্রতিষ্ঠানের উন্নয়নে প্রতিবন্ধকতা তৈরি করছে।সামাজিক প্রতিষ্ঠান হচ্ছে একটি ব্যবসা, যেখানে সামাজিক উদ্দেশ্য এবং সামাজিক উদ্দেশ্যে পুনর্বিনিয়োগের ওপর বেশি জোর দেওয়া হয়ে থাকে। মালিক ও অংশীদারদের জন্য শুধু মুনাফা বাড়ানোর দিকে গুরুত্ব না দিয়ে সামাজিক কর্মকাণ্ডের ওপর বেশি জোর দেওয়াই হচ্ছে সামাজিক প্রতিষ্ঠান। সুবিধাবঞ্চিত ব্যক্তিদের জন্য কর্মসংস্থান, নারীর ক্ষমতায়ন, সামাজিক বৈষম্য দূরীকরণসহ সমাজের ছোট-বড় সমস্যা নিয়ে কাজ করছে সামাজিক প্রতিষ্ঠানগুলো।জরিপ থেকে আরও জানা গেছে, বাংলাদেশে সামাজিক প্রতিষ্ঠানে নারী নেতৃত্ব ৬ শতাংশ। গতানুগতিক ব্যবসায়িক প্রতিষ্ঠানে এ হার ৫ শতাংশ। সামাজিক প্রতিষ্ঠানে কর্মরত ব্যক্তিদের ৪১ শতাংশ পূর্ণকালীন কাজ করতে সক্ষম, যা অন্য ব্যবসায়িক প্রতিষ্ঠানগুলোর চেয়ে দ্বিগুণ।প্রতিবেদন প্রকাশ অনুষ্ঠানে ব্রিটিশ কাউন্সিলের গ্লোবাল হেড (সোশ্যাল এন্টারপ্রাইজ) মেইরি ম্যাকে বলেন, বাংলাদেশ, ভারত, পাকিস্তান ও ঘানায় পরিচালিত জরিপে জানা গেছে, এ খাতের প্রতিবন্ধকতা, সুযোগ, গুরুত্ব এবং কীভাবে এর সম্প্রসারণ সম্ভব, তা শনাক্ত করা গেছে।ব্রিটিশ কাউন্সিলের বাংলাদেশ পরিচালক বারবারা উইকহ্যাম বলেন, সামাজিক প্রতিষ্ঠানের ক্ষেত্রে বাংলাদেশ বিশ্বে পথিকৃৎ দেশ হিসেবে বিবেচিত।
