
পবিত্র রমজান মাসে পুঁজিবাজারে লেনদেন ও অফিসের নতুন সময়সূচি নির্ধারণ করা হয়েছে। আজ বৃহস্পতিবার ঢাকা স্টক এক্সচেঞ্জে (ডিএসই) ও চট্টগ্রাম স্টক এক্সচেঞ্জ (সিএসই) সূত্রে এ তথ্য জানা যায়।
এক সংবাদ বিজ্ঞপ্তিতে ডিএসই জানায়, পবিত্র রমজানে সকাল সাড়ে ১০টায় ডিএসইতে লেনদেন শুরু হবে, চলবে বেলা দেড়টা পর্যন্ত। এ ছাড়া সকাল সাড়ে ৯টা থেকে বিকেল ৪টা পর্যন্ত ডিএসইর অফিস খোলা থাকবে। পবিত্র রমজান মাস ও ঈদুল ফিতরের ছুটির পর ডিএসইর অফিস ও লেনদেন বর্তমান নিয়মে অর্থাৎ সকাল সাড়ে ৯টা থেকে বিকেল সাড়ে ৫টা পর্যন্ত অফিস খোলা থাকবে এবং সকাল সাড়ে ১০টা থেকে বেলা আড়াইটা পর্যন্ত লেনদেন চলবে।পবিত্র রমজানে ডিএসইর মতো সিএসইতেও একই নিয়মে অফিস ও লেনদেন চলবে বলে সিএসই সূত্রে জানা যায়।
