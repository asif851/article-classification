
বাংলাদেশে ব্যবসা করার পরিবেশ আগের চেয়ে খারাপ হয়েছে। সহজে ব্যবসা করা যায় এমন ১৮৯টি দেশের মধ্যে বাংলাদেশের অবস্থান এখন ১৭৪, গত বছর এ অবস্থান ছিল ১৭২। বিশ্বব্যাংকের ‘ডুয়িং বিজনেস ২০১৬’ শীর্ষক বৈশ্বিক সূচকে বাংলাদেশের এ অবস্থানের চিত্রটি উঠে এসেছে।২০১৫ সালের ১ জুন পর্যন্ত হালনাগাদ তথ্য নিয়ে এ প্রতিবেদনটি তৈরি করা হয়েছে। সারা বিশ্বে একযোগে আজ বুধবার প্রতিবেদনটি প্রকাশ করা হয়।প্রতিবেদনে বিশ্বের বিভিন্ন দেশে ব্যবসা-বাণিজ্য করার জন্য প্রয়োজনীয় পরিবেশের বিভিন্ন দিক তুলে ধরা হয়েছে। ব্যবসার পরিবেশকে ১০টি বৃহত্তর নির্দেশিকা বা বিষয়ে বিন্যস্ত করে সেগুলোর অবস্থা বিশ্লেষণ করা হয়েছে, তারপর তা সূচকে রূপান্তর করা হয়েছে।১০টি মূল সূচক হলো—ব্যবসায় শুরু, অবকাঠামো নির্মাণের অনুমতি, বিদ্যুতের প্রাপ্যতা, সম্পত্তি নিবন্ধন, ঋণের প্রাপ্যতা, ক্ষুদ্র বিনিয়োগকারীদের সুরক্ষা, কর পরিশোধ, বৈদেশিক বাণিজ্য, চুক্তির বাস্তবায়ন ও অসচ্ছলতা দূরীকরণ।
চলতি বছরের বিশ্বব্যাংকের প্রতিবেদন অনুযায়ী, এই ১০টি সূচকে বাংলাদেশের অর্জন ৪৩ দশমিক ১০ পয়েন্ট, গতবার তা ছিল ৪২ দশমিক ৭১।
১০টি সূচক বিবেচনায় নিলে এ বছর কোনোটিতেই উন্নতি করতে পারেনি বাংলাদেশ। পাঁচটি সূচকে বাংলাদেশের অবস্থান আগের চেয়ে খারাপ হয়েছে, আর বাকি পাঁচটিতে অবস্থান অপরিবর্তিত আছে। বিদ্যুৎ সংযোগ পাওয়ার ক্ষেত্রে সবচেয়ে খারাপ অবস্থানে আছে বাংলাদেশ। ২০১৫ সালে ‘ডুয়িং বিজনেস’ বৈশ্বিক সূচকে বাংলাদেশের অবস্থান ছিল ১৮৯, এবারও তাই আছে। এ ছাড়া অবকাঠামো নির্মাণের অনুমতি, বৈদেশিক বাণিজ্য, চুক্তির বাস্তবায়ন, অসচ্ছলতা দূরীকরণ—এই চারটি সূচকে বাংলাদেশের অবস্থার কোনো উন্নতি হয়নি।
যে পাঁচটি সূচকে সবচেয়ে বেশি অবনতি হয়েছে সেগুলোর মধ্যে শীর্ষে আছে ব্যবসায় শুরু। এ সূচকে গতবার বাংলাদেশের অবস্থান ছিল ১১১, এ বার তা ছয় ধাপ কমে ১১৭ হয়েছে। ঋণের প্রাপ্যতা সূচকে ১২৮ থেকে পাঁচ ধাপ কমে ১৩৩ হয়েছে। সম্পত্তি নিবন্ধন, ক্ষুদ্র বিনিয়োগকারীদের সুরক্ষা, কর পরিশোধ সূচকে গতবারের চেয়ে এক ধাপ করে পিছিয়েছে বাংলাদেশ।
দক্ষিণ এশিয়ার দেশগুলোর মধ্যে বাংলাদেশের অবস্থান সপ্তম। অষ্টম স্থানে রয়েছে আফগানিস্তান, বিশ্ব তালিকায় দেশটির অবস্থান ১৭৭। দক্ষিণ এশিয়ায় শীর্ষস্থানে আছে ভুটান, অবস্থান ৭১তম। এ অঞ্চলের অন্যান্য দেশের মধ্যে নেপাল ৯৯, শ্রীলঙ্কা ১০৭, মালদ্বীপ ১২৮, ভারত ১৩০, পাকিস্তান ১৩৮তম স্থানে রয়েছে।
