
বেসরকারি গবেষণা প্রতিষ্ঠান ‘উন্নয়ন অন্বেষণ’ বলেছে, দেশের মোট দেশজ উত্পাদনের (জিডিপি) প্রবৃদ্ধি টানা তৃতীয়বারের মতো কমে চলতি ২০১৩-১৪ অর্থবছরে ৫ দশমিক ৬৫ শতাংশে নেমে যেতে পারে। প্রতিষ্ঠানটির ‘ষাণ্মাসিক অর্থনৈতিক পর্যালোচনা’ প্রতিবেদনে এই আশঙ্কা ব্যক্ত করা হয়েছে।সরকার চলতি অর্থবছরের বাজেটে প্রবৃদ্ধির লক্ষ্যমাত্রা ৭ দশমিক ৫০ শতাংশ ধার্য করলেও পরে তা কমিয়ে ৭ দশমিক ২০ শতাংশ করা হয়।২০১০-১১ অর্থবছরে জিডিপি প্রবৃদ্ধির হার ছিল ৬ দশমিক ৭১ শতাংশ, যা ২০১১-১২ অর্থবছরে কমে ৬ দশমিক ২৩ শতাংশ এবং ২০১২-১৩ অর্থবছরে আরও কমে ৬ দশমিক ০৩ শতাংশে দাঁড়ায়।উন্নয়ন অন্বেষণ বলছে, সঞ্চয় ও বিনিয়োগের পার্থক্য বৃদ্ধি, বেসরকারি খাতে ঋণ প্রবাহ হ্রাস, বার্ষিক উন্নয়ন কর্মসূচি ঠিকমতো বাস্তবায়ন না হওয়া, রাজস্ব আয় সংগ্রহে অসাফল্য, ভৌত অবকাঠামো ও সামাজিক খাতে সরকারি ব্যয় প্রবৃদ্ধির লক্ষ্যমাত্রা অর্জনে বড় ধরনের অন্তরায় হয়ে উঠেছে।প্রতিষ্ঠানটির মতে, অর্থনীতিতে কতিপয় অদূরদৃষ্টি সম্পন্ন নীতির কারণে সামষ্টিক অর্থনীতি এখন চ্যালেঞ্জের মুখে। এ ছাড়া সরকার এবং আন্তর্জাতিক মুদ্রা তহবিলের (আইএমএফ) মধ্যে সম্পাদিত সংস্কার কর্মসূচির ফলে গৃহীত সংকোচনমূলক মুদ্রানীতি ও অন্যান্য কর্মসূচি রাজস্ব ও আর্থিক ব্যবস্থাপনায় ফাঁদ সৃষ্টি করে প্রবৃদ্ধির অগ্রযাত্রাকে বাধাগ্রস্ত করছে।
 
