
রাজনৈতিক অস্থিরতা, সংঘাত ও সহিংসতার মধ্যেও ২০১৩ সালে দেশে প্রত্যক্ষ বিদেশি বিনিয়োগ বেড়েছে। গত বছর দেশে ১৫৯ কোটি ৯০ ডলারের বিদেশি বিনিয়োগ এসেছে। এটি আগের বছরের চেয়ে ২৪ শতাংশ বেশি।
জাতিসংঘের বাণিজ্য ও উন্নয়নবিষয়ক সংস্থা আঙ্কটাডের বিশ্ব বিনিয়োগ প্রতিবেদনে এই তথ্য উঠে এসেছে। আজ মঙ্গলবার সারা বিশ্বে একযোগে প্রতিবেদনটি প্রকাশ করা হয়। ঢাকায় বিনিয়োগ বোর্ডের সভাকক্ষে আজ আনুষ্ঠানিকভাবে প্রতিবেদনটি প্রকাশ করা হয়।
অনুষ্ঠানে আঙ্কটাডের প্রতিবেদনের মূল বিষয়গুলো উপস্থাপন করেন জাহাঙ্গীরনগর বিশ্ববিদ্যালয়ের অর্থনীতি বিভাগের অধ্যাপক ইসমাইল হোসেন। তিনি বলেন, ২০০৭ সালে যেখানে দেশে বিদেশি বিনিয়োগ এসেছিল ৭০ কোটি ১০ লাখ ডলার, পাঁচ বছরের মাথায় এর পরিমাণ বেড়ে দাঁড়িয়েছে দ্বিগুণেরও বেশি।
বিনিয়োগ আসার দিক থেকে দক্ষিণ এশিয়ায় ভালো অবস্থানে আছে বাংলাদেশ। এই অঞ্চলের দেশগুলোর মধ্যে কেবল ভারতেই বাংলাদেশের চেয়ে বেশি বিনিয়োগ এসেছে। গত বছর ভারতে বিনিয়োগ এসেছে দুই হাজার ৮১৯ কোটি ৯০ লাখ ডলারের।
অনুষ্ঠানে প্রধান অতিথি হিসেবে উপস্থিত ছিলেন প্রধানমন্ত্রীর উপদেষ্টা তৌফিক-ই ইলাহী। বক্তব্য রাখেন বিনিয়োগ বোর্ডের নির্বাহী চেয়ারম্যান এস এ সামাদও।
