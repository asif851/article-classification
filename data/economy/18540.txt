
বাংলাদেশ ব্যাংকের সদ্যবিদায়ী ডেপুটি গভর্নর সিতাংশু কুমার (এস কে) সুর চৌধুরী ব্যাংক সংস্কার উপদেষ্টা হিসেবে নিয়োগ পেয়েছেন। তিনি ব্যাংক ও আর্থিক প্রতিষ্ঠানের জন্য বিভিন্ন সংস্কার নীতিমালা প্রণয়নে সহায়তা করবেন।
এ ছাড়া তিনি ব্যাংকিং খাতে সংস্কার কর্মসূচি বাস্তবায়নে এবং সংস্কার কৌশল প্রণয়নে বাংলাদেশ ব্যাংক ও অন্যান্য সংস্থাকে সহায়তা করবেন। গত মঙ্গলবার বাংলাদেশ ব্যাংকের পরিচালনা পর্ষদের সভায় এ সিদ্ধান্ত হয়। আজ বুধবার ডেপুটি গভর্নর হিসেবে তাঁর মেয়াদ শেষ হয়েছে।
সুর চৌধুরী ১৯৮১ সনে কেন্দ্রীয় ব্যাংকে যোগদান করেন। বিভিন্ন পদে দায়িত্ব পালন শেষে ২০১২ সালের ২৩ জানুয়ারি তিনি ডেপুটি গভর্নর হিসেবে নিয়োগ পান। আর্থিক খাতের নীতিমালা প্রণয়ন, ব্যাংক তদারকি ও আর্থিক স্থিতিশীলতা সংরক্ষণ, বৈদেশিক মুদ্রার রিজার্ভ ব্যবস্থাপনা, সংকট ব্যবস্থাপনা, আর্থিক অন্তর্ভুক্তি ও টেকসই অর্থায়ন কাজের সঙ্গে জড়িত ছিলেন তিনি।
 
