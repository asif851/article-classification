
বছর শেষ হওয়ার তিন দিন আগে দুই মিলিয়ন বা ২০ লাখ কনটেইনার পরিবহনের রেকর্ড করেছে চট্টগ্রাম বন্দর।বন্দরের হিসাবমতে, চলতি বছরের শুরু থেকে গতকাল মঙ্গলবার সকাল আটটা পর্যন্ত মোট ২০ লাখ ৮ হাজার কনটেইনার পরিবহন হয়েছে। এসব কনটেইনারের মধ্যে রয়েছে আমদানি ও রপ্তানি পণ্যভর্তি এবং খালি কনটেইনার।বন্দরের পর্ষদ সদস্য মো. জাফর আলম গতকাল প্রথম আলোকে বলেন, ‘আমাদের লক্ষ্যমাত্রা ছিল ২০১৬ সালে দুই মিলিয়ন (এক মিলিয়ন=১০ লাখ) কনটেইনার ওঠানো-নামানো হবে। কিন্তু এক বছর আগেই লক্ষ্যমাত্রা পূরণ হয়েছে। দেশের অর্থনীতিতে উচ্চ প্রবৃদ্ধির ফলে বন্দরে কনটেইনার পরিবহনের লক্ষ্যমাত্রা ছাড়িয়ে গেছে।’বন্দর সূত্র জানায়, গত বছর এ বন্দর দিয়ে ১৭ লাখ ৩১ হাজার কনটেইনার পরিবহন হয়। সেই হিসাবে এবারে কনটেইনার পরিবহন বেড়েছে প্রায় ১৬ শতাংশ।
