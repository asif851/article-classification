
যুক্তরাষ্ট্র ও উত্তর কোরিয়ার মধ্যকার উত্তেজনা চরমে পৌঁছেছে। মার্কিন প্রেসিডেন্ট ডোনাল্ড ট্রাম্প ও উত্তর কোরীয় নেতা কিম জং-উন রীতিমতো আদাজল খেয়ে একে অন্যের বিরুদ্ধে বাগ্‌যুদ্ধে নেমেছেন। তাঁদের হুমকি-পাল্টা হুমকিতে মনে হচ্ছে, দুই দেশের মধ্যে ভয়াবহ যুদ্ধ বাধাটা সময়ের ব্যাপার মাত্র। এই সুযোগে আন্তর্জাতিক বাজারে সোনার দাম বেড়ে গেছে।গত শুক্রবার প্রতি আউন্স (৩১.১০৩৪৭৬৮ গ্রাম) সোনার দাম বেড়ে ১ হাজার ২৮৭ দশমিক ৯১ মার্কিন ডলার হয়। গত দুই মাসের মধ্যে এটিই সোনার সর্বোচ্চ দাম। যুক্তরাষ্ট্র ও উত্তর কোরিয়ার মধ্যকার আসন্ন যুদ্ধের ‘দুশ্চিন্তায়’ বিনিয়োগকারীরা ব্যাপকভাবে সোনার দিকে ঝোঁকার কারণেই দাম বাড়ছে। শুক্রবার রয়টার্সের এক প্রতিবেদনে এমন তথ্যই জানানো হয়েছে।এদিকে ট্রাম্পের শুক্রবারের এক টুইট বার্তাকে উদ্ধৃত করে বিবিসির প্রতিবেদনে বলা হয়েছে, যুক্তরাষ্ট্রের সেনাবাহিনী উত্তর কোরিয়াকে মোকাবিলার জন্য ‘কামান ও গোলাবারুদ নিয়ে প্রস্তুত’ রয়েছে। উত্তর কোরিয়া বরাবরই অভিযোগ করেছে, ট্রাম্প কোরীয় উপদ্বীপকে একটি পারমাণবিক লড়াইয়ের দিকে ঠেলে দিচ্ছেন। উত্তর কোরিয়া মার্কিন ভূখণ্ড গুয়ামের কাছে ক্ষেপণাস্ত্র ছোড়ার পরিকল্পনা চূড়ান্ত করছে।প্রশান্ত মহাসাগরে যুক্তরাষ্ট্রের ভূখণ্ড গুয়ামে ক্ষেপণাস্ত্র হামলার হুমকি দিয়েছে উত্তর কোরিয়া। এতে দুই দেশের বৈরী সম্পর্কে উত্তেজনা সৃষ্টি হয়েছে। পরস্পরকে পাল্টাপাল্টি হুমকি দিচ্ছে। যুক্তরাষ্ট্রের নিউজার্সি অঙ্গরাজ্যের বেডমিনস্টারে নিজের গলফ রিসোর্টে গতকাল শনিবার ট্রাম্প গুয়ামে কিছু ঘটলে উত্তর কোরিয়াকে ‘বড়, বড় বিপদে’ পড়তে হবে বলে হুঁশিয়ার করেছেন।এদিকে গবেষক ও কোয়ানটেটিভ কমোডিটি রিসার্চ কনসালট্যান্ট পিটার ফেরটিগ রয়টার্সকে বলেছেন, উত্তর কোরিয়া নিয়ে ট্রাম্পের হুংকারের কারণেই বিনিয়োগকারীরা নিরাপদ বিনিয়োগ হিসেবে সোনাকে বেছে নিচ্ছেন। সে জন্য সোনার দাম বাড়ছে। তিনি বলেন, শিগগিরই দুশ্চিন্তা না কাটলে সোনার দাম আরও বাড়বে বলেই মনে হচ্ছে।বিশ্ববাজারের প্রভাবে দুই সপ্তাহের ব্যবধানে দেশের বাজারেও আবার সোনার দাম বাড়ছে। প্রতি ভরিতে এবার সর্বোচ্চ ১ হাজার ৫১৬ টাকা পর্যন্ত বাড়ানোর সিদ্ধান্ত নিয়েছে বাংলাদেশ জুয়েলার্স সমিতি (বাজুস)। সোনার নতুন দর আজ রোববার থেকে সারা দেশে কার্যকর হবে।জুয়েলার্স সমিতি গতকাল বিকেল সাড়ে পাঁচটায় সোনার দর বাড়ানোর বিষয়টি জানায়। গত জানুয়ারি ও ফেব্রুয়ারি মাসে দুই দফা দাম বাড়ানোর পর ৮ মে সোনার দাম ভরিতে ১ হাজার ১৬৭ টাকা কমানো হয়। সর্বশেষ গত ২৮ জুলাই সোনার দাম ভরিতে ১ হাজার ৩৪১ টাকা পর্যন্ত বাড়ানো হয়েছিল।নতুন দর অনুযায়ী, প্রতি ভরি (১১ দশমিক ৬৬৪ গ্রাম) ভালো মানের অর্থাৎ ২২ ক্যারেট সোনা ৪৮ হাজার ৬৩৯ টাকা, ২১ ক্যারেট ৪৬ হাজার ৪৮১ টাকা এবং ১৮ ক্যারেট ৪০ হাজার ৮২৪ টাকায় বিক্রি হবে। আর সনাতন পদ্ধতির সোনার ভরি দাঁড়াবে ২৬ হাজার ২৪৪ টাকা।সোনার দোকানে গতকাল প্রতি ভরি ২২ ক্যারেট ৪৭ হাজার ১২৩ টাকা, ২১ ক্যারেট ৪৫ হাজার ১৯৮ টাকা, ১৮ ক্যারেট ৩৯ হাজার ৬৫৮ টাকা এবং সনাতন পদ্ধতির সোনার ভরি ২৫ হাজার ৬৬১ টাকায় বিক্রি হয়। আজ থেকে ২২ ক্যারেটে ১ হাজার ৫১৬ টাকা, ২১ ক্যারেটে ১ হাজার ২৮৩ টাকা, ১৮ ক্যারেটে ১ হাজার ১৬৬ টাকা এবং সনাতন পদ্ধতির সোনার ভরিতে ৫৮৩ টাকা করে দাম বাড়ছে। অবশ্য রুপার দাম বাড়েনি। আগের মতোই; প্রতি ভরি রুপা ১ হাজার ৫০ টাকায় বিক্রি হবে।জানতে চাইলে জুয়েলার্স সমিতির সাধারণ সম্পাদক দিলীপ কুমার আগরওয়ালা গতকাল রাতে প্রথম আলোকে বলেন, ‘বিশ্ববাজারে সোনার দাম বেড়ে যাওয়ায় দেশের বাজারেও প্রভাব পড়েছে। সে জন্যই দাম বাড়ানো হয়েছে। তবে সনাতন পদ্ধতির সোনার দাম কম বাড়ানো হয়েছে। পুরোনো অলংকার কিংবা সোনা বিক্রিতে ক্রেতাদের নিরুৎসাহিত করতে এমন উদ্যোগ নেওয়া হয়েছে।’
