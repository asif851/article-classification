
বাংলাদেশে যেভাবে ইসলামি ব্যাংকিং হচ্ছে, তাতে ইসলাম ধর্মের নিয়মকানুন বা শরিয়া পালিত হচ্ছে না বলে মন্তব্য করেছেন ইসলামী ব্যাংক বাংলাদেশের সাবেক ব্যবস্থাপনা পরিচালক ফরিদউদ্দিন আহমেদ। তিনি বলেছেন, শরিয়াভিত্তিক অর্থায়নের ৫২টি মান আছে। বাংলাদেশে মাত্র দু-একটি পালন করা হয়।
আজ বুধবার বাংলাদেশ ইনস্টিটিউট অব ব্যাংক ম্যানেজমেন্ট (বিআইবিএম) আয়োজিত ইসলামি ব্যাংকগুলোতে করপোরেট সুশাসন নিয়ে এক সেমিনারে ফরিদউদ্দিন আহমেদ এসব কথা বলেন।রাজধানীর মিরপুরে বিআইবিএম ক্যাম্পাসে এ সেমিনার অনুষ্ঠিত হয়। এতে আরও কয়েকজন বক্তা বলেন, বাংলাদেশে ইসলামি ব্যাংক আসলে সাধারণ ব্যাংকিংয়ের মতোই।
অনুষ্ঠানে একটি গবেষণাপত্র উপস্থাপন করে বিআইবিএমের সহযোগী অধ্যাপক মো. আলমগীর বলেন, লাভ-লোকসান ভাগাভাগির ভিত্তিতে ইসলামি ব্যাংকগুলো খুব কম পরিমাণে ঋণ দেয়। তিনি বলেন, দুটি মুরগির একটি মহান আল্লাহর নাম নিয়ে জবাই করা হয়, অন্যটি তাঁর নাম না নিয়ে জবাই করা হয়। কিন্তু রান্না করলে স্বাদ একই। একইভাবে ইসলামি ব্যাংকিং ও সাধারণ ব্যাংকিংয়ের মধ্যে বিশেষ কোনো পার্থক্য নেই।
ফরিদউদ্দিন আহমেদ বলেন, কী কী শর্তে দেওয়া হচ্ছে, তা পরিষ্কার না বলে ঋণ দেওয়া হলে তা হারাম হয়ে যায়। অন্যান্য ব্যাংকের মতো ইসলামি ব্যাংকগুলোতেও গ্রাহক শুধু ফরম পূরণ করেন। শর্ত সম্পর্কে পুরো ধারণা রাখেন না। তিনি বলেন, ইসলামি ব্যাংকগুলো গ্রাহককে নগদ টাকার বদলে পণ্য কিনে দেয়। এখন তারা ক্রেতা প্রতিনিধিকে (বায়িং এজেন্ট) টাকা দিয়ে দায়িত্ব শেষ করছে। কিন্তু নিয়ম হলো আগে ব্যাংক পণ্য কিনবে, নিজের দখলে নেবে, তারপর দাম নির্ধারণ করে গ্রাহককে দেবে। এর কি কোনো মানে আছে?
ফরিদউদ্দিন আরও বলেন, ব্যাংকগুলো গ্রাহককে দিয়ে মুদারাবা হিসাব খোলায়। কিন্তু গ্রাহককে বলে না যে লোকসান হলে ভাগ নিতে হবে। এ সময় সেমিনারে উপস্থিত ব্যাংকারদের উদ্দেশে তিনি বলেন, ‘আপনারা কী কখনো গ্রাহককে বলেন ব্যাংকের লোকসানের ভাগ নিতে হবে? বলেন না। ব্যাংকের মুনাফা ভাগাভাগির নীতিমালাও গোপন থাকে।’
অনুষ্ঠানে বিআইবিএমএর মহাপরিচালক তৌফিক আহমেদ চৌধুরী, অধ্যাপক এস এ চৌধুরী, ঢাকা বিশ্ববিদ্যালয়ের ব্যাংকিং বিভাগের শিক্ষক অধ্যাপক এম মুজাহিদুল ইসলাম প্রমুখ বক্তব্য দেন।
