
আবাসন শিল্প মালিকদের সংগঠন রিয়েল এস্টেট অ্যান্ড হাউজিং অ্যাসোসিয়েশন অব বাংলাদেশ (রিহ্যাব) আয়োজিত পাঁচ দিনব্যাপী শীতকালীন আবাসন মেলা আজ বুধবার শুরু হচ্ছে। রাজধানীর বঙ্গবন্ধু আন্তর্জাতিক সম্মেলন কেন্দ্রে (বিআইসিসি) আজ সকাল সাড়ে ১০টায় মেলার উদ্বোধন করবেন গৃহায়ণ ও গণপূর্তমন্ত্রী মোশাররফ হোসেন। রিহ্যাবের এক সংবাদ বিজ্ঞপ্তিতে গতকাল এ তথ্য জানানো হয়।রিহ্যাব-সংশ্লিষ্ট ব্যক্তিরা জানিয়েছেন, এবারের মেলায় ছোট-বড় দেড় শতাধিক স্টল থাকবে। আবাসন প্রতিষ্ঠানের পাশাপাশি ভবন নির্মাণসামগ্রী, ব্যাংক ও আর্থিক প্রতিষ্ঠানের স্টল থাকবে। প্রতিদিন সকাল ১০টা থেকে রাত ৯টা পর্যন্ত নির্ধারিত প্রবেশ ফির বিনিময়ে দর্শনার্থীরা মেলায় প্রবেশ করতে পারবেন। একবার প্রবেশের জন্য ৫০ টাকা এবং পাঁচবার প্রবেশের জন্য টিকিটের মূল্য নির্ধারণ করা হয়েছে ১০০ টাকা। আগামী রোববার এ মেলা শেষ হবে।রিহ্যাব জানিয়েছে, মেলায় ক্রেতারা যাতে আবাসন প্রতিষ্ঠানের কোনো প্রকল্পে বিনিয়োগ করে প্রতারিত না হন, সে ব্যাপারে নানা ব্যবস্থা গ্রহণ করা হয়েছে। গত শনিবার এক সংবাদ সম্মেলনে রিহ্যাবের মেলা আয়োজক কমিটির চেয়ারম্যান রবিউল হক বলেন, মেলায় অংশগ্রহণকারী কোনো প্রতিষ্ঠান অননুমোদিত প্রকল্প প্রদর্শন করতে পারবে না।
