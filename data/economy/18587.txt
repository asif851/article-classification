
সাম্প্রতিক সন্ত্রাসী হামলার পরও বাংলাদেশের ভোক্তাদের মধ্যে আস্থা আরও বেড়েছে। ১০০ পয়েন্টের মধ্যে বাংলাদেশ পেয়েছে ৭১ দশমিক ৬ পয়েন্ট। ছয় মাসের ব্যবধানে ৪ দশমিক ৩ পয়েন্ট বেড়েছে। মাস্টারকার্ড ভোক্তা আস্থা সূচকে এ চিত্র উঠে এসেছে।
আজ বৃহস্পতিবার প্রযুক্তিভিত্তিক লেনদেন সেবা প্রদানকারী বৈশ্বিক প্রতিষ্ঠান মাস্টারকার্ড এ সূচক প্রকাশ করেছে। এ উপলক্ষে রাজধানীর একটি হোটেলে সংবাদ সম্মেলনের আয়োজন করে।
মাস্টারকার্ড ভোক্তা আস্থা সূচক তৈরি করতে গত জুন ও জুলাই মাসে ১৮ থেকে ৬৪ বছর বয়সী ৮ হাজার ৭৪৬ জন বাংলাদেশির মতামত নেওয়া হয়। এসব মতামত প্রদানকারীকে দেশের পাঁচটি অর্থনৈতিক বিষয়ে ছয় মাসের ভবিষ্যদ্বাণী করতে বলা হয়। বিষয়গুলো হলো অর্থনীতি, কর্মসংস্থানের সম্ভাবনা, নিয়মিত বা দৈনন্দিন আয়ের সম্ভাবনা, শেয়ারবাজার ও জীবনযাত্রা। মাস্টারকার্ডের এ সূচকে সবচেয়ে আশাব্যঞ্জক, খুবই আশাব্যঞ্জক, আশাব্যঞ্জক, নিরপেক্ষ, হতাশাপূর্ণ—এসব ক্যাটাগরিতে দেশগুলোকে বিভক্ত করা হয়। বাংলাদেশ আশাব্যঞ্জক ক্যাটাগরিতে আছে। ১৯৯৩ সাল থেকে প্রতিবছর ছয় মাস অন্তর এ সূচক প্রকাশ করে মাস্টারকার্ড। এবার এশিয়া-প্রশান্ত মহাসাগরীয় অঞ্চলের ১৭টি দেশের ওপর এ সূচক প্রকাশ করা হয়েছে। বাংলাদেশ লিয়াজোঁ অফিস স্থানীয়ভাবে এটি প্রকাশ করে। এতে উপস্থিত ছিলেন মাস্টারকার্ডের ভাইস প্রেসিডেন্ট গীতাঙ্ক দেবদীপ দত্ত, মাস্টারকার্ডের কান্ট্রি ম্যানেজার সৈয়দ মোহাম্মদ কামাল, জনসংযোগ প্রতিষ্ঠান মাস্টহেড পিআরের ব্যবস্থাপনা পরিচালক জিয়াউদ্দিন আদিল।
সৈয়দ মোহাম্মদ কামাল বলেন, সাম্প্রতিক সময়ে বেশ কিছু অনাকাঙ্ক্ষিত ঘটনা ঘটেছে। তবু বাংলাদেশের মানুষ দেশ নিয়ে আশাবাদ প্রকাশ করেছে।
গীতাঙ্ক দেবদীপ দত্ত বলেন, বাংলাদেশ নিয়ে এ দেশের মানুষ আগের চেয়ে বেশি আশাবাদী।
মাস্টারকার্ড ভোক্তা আস্থা সূচক এবার ভারত, ভিয়েতনাম ও মিয়ানমার সবচেয়ে আশাব্যঞ্জক ক্যাটাগরিতে আছে। আর জাপান, কোরিয়া, হংকংয়ের মতো উন্নত দেশের নাগরিকেরা নিজের দেশকে নিয়ে হতাশা প্রকাশ করেছে।
