
দেশের মোট দেশজ উৎপাদনের (জিডিপি) প্রবৃদ্ধির হারের ক্ষেত্রে কোনো কারসাজি করা হয়নি বলে দাবি করেছেন পরিকল্পনামন্ত্রী আ হ ম মুস্তফা কামাল। তিনি বলেছেন, ‘আমি আমার সংখ্যাগুলোকে জানি, আমি আমার বিভাগের ওপর আস্থা রাখি।’
আজ বুধবার ঢাকা চেম্বার অব কমার্স অ্যান্ড ইন্ডাস্ট্রি (ডিসিসিআই) আয়োজিত ‘বাংলাদেশ অবকাঠামো’ শীর্ষক এক গোলটেবিল আলোচনা সভায় প্রধান অতিথির বক্তব্যে মন্ত্রী এ কথা বলেন। তিনি আরও বলেন, প্রবাসী আয় বা রেমিট্যান্স কমে গেছে বলে জিডিপির প্রবৃদ্ধি কম হবে, এটা ঠিক নয়। বিদেশ থেকে টাকা আসছে। তা অনেকটা ব্যাংকিং চ্যানেলের বাইরেও। এ বাস্তবতা মেনে নিতে হবে। তিনি বলেন, টাকার রং সাদা, কালো, হলুদ যা-ই হোক, তা বাংলাদেশে আসছে এবং তা জিডিপিতে অবদান রাখছে।বাংলাদেশ পরিসংখ্যান ব্যুরো (বিবিএস) গত রোববার সাময়িক হিসাবে জানায়, চলতি ২০১৬-১৭ অর্থবছরে জিডিপির প্রবৃদ্ধির হার হবে ৭ দশমিক ২৪ শতাংশ। আজ বিএনপি এ নিয়ে প্রশ্ন তুলেছে।সেমিনারে জিডিপির হার নিয়ে কথা বলতে গিয়ে মুস্তফা কামাল আরও বলেন, রাজস্ব আয়ে আট বছর ধরে ১৮ শতাংশের বেশি প্রবৃদ্ধি হচ্ছে। রপ্তানি আয়েও প্রবৃদ্ধি আছে। তিনি বলেন, ‘জিডিপি প্রবৃদ্ধির হার ঘোষণা করলেই আমার স্ত্রী উদ্বিগ্ন হয়ে পড়েন। তিনি বলেন এখন আমাকে সমালোচনা সহ্য করতে হবে। আমি তাঁকে বুঝিয়েছি, জিডিপির হার কীভাবে বেড়েছে। সে এখন বুঝতে পেরেছে।’অনুষ্ঠানে বাংলাদেশ বিনিয়োগ উন্নয়ন কর্তৃপক্ষের (বিডা) নির্বাহী চেয়ারম্যান কাজী এম আমিনুল ইসলাম, ঢাকা চেম্বারের সভাপতি আবুল কাসেম খান, ইন্টারন্যাশনাল ফিন্যান্স করপোরেশনের (আইএফসি) এদেশীয় পরিচালক ওয়েন্ডি জো ওয়ার্নার, বাংলাদেশ ব্যাংকের পরিচালনা পর্ষদের সদস্য আফতাব-উল ইসলাম, চট্টগ্রাম বন্দর কর্তৃপক্ষের চেয়ারম্যান রিয়ার অ্যাডমিরাল এম খালেদ ইকবাল প্রমুখ বক্তব্য দেন।
