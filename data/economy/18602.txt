
তেল উত্তোলন কমানোর বিষয়ে ওপেক এবং ওপেক-বহির্ভূত ১১টি দেশ সম্মত হওয়ায় আজ সোমবার বিশ্ববাজারে বেড়েছে জ্বালানি তেলের দাম। গতকাল রোববার রাত থেকে আজ সোমবার সকালের মধ্যে তেলের দাম গত দেড় বছরের মধ্যে সর্বোচ্চ অবস্থানে উঠে এসেছে। ১৫ বছরের মধ্যে এবারই প্রথম তেল উত্তোলন কমানোর বিষয়ে একটি বৈশ্বিক মতৈক্য হলো।
রয়টার্সের প্রতিবেদনে জানানো হয়, আজ অপরিশোধিত জ্বালানি তেলের দাম বেড়ে ব্যারেলপ্রতি দাঁড়িয়েছে ৫৭ দশমিক ৮৯ ডলার, যা ২০১৫ সালের জুলাইয়ে পর সর্বোচ্চ দাম। এ ছাড়া যুক্তরাষ্ট্রীয় ভিত্তিক অপরিশোধিত তেলের দামও বেড়ে হয়েছে ৫৪ দশমিক ৫১ ডলার।
এক বছর ধরে চলা আলোচনা পর গত শনিবার তেল উত্তোলন কমাতে সম্মত হয় ওপেক-বহির্ভূত ১১টি দেশ। এই ১১টি দেশ প্রতিদিন ৫ লাখ ৫৮ হাজার ব্যারেল তেল উত্তোলন কমাবে বলে জানায় রাশিয়া। শুধু রাশিয়া প্রতিদিন তিন লাখ ব্যারেল তেল উত্তোলন কমাবে বলে জানায়।
এর আগে গত মাসে আগামী জানুয়ারি মাস থেকে প্রতিদিন ১২ লাখ ব্যারেল তেল উত্তোলন কমানোর সিদ্ধান্ত নিয়েছে তেল রপ্তানিকারক দেশগুলোর সংগঠন অর্গানাইজেশন অব পেট্রোলিয়াম এক্সপোর্টিং কান্ট্রিজ (ওপেক)।
আন্তর্জাতিক বাজারে ২০১৪ সালের জুন থেকেই কমতে শুরু করে অপরিশোধিত জ্বালানি তেলের দাম। অধিক উত্তোলনের কারণে বিশ্ববাজারে জোগান বেড়ে যায় তেলের। দুই বছরের মধ্যে তেলের দাম ৬০ শতাংশ পর্যন্ত কমে যায়।
