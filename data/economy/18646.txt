
নেদারল্যান্ডস থেকে বাংলাদেশ যা আমদানি করে, সে তুলনায় নেদারল্যান্ডসে বাংলাদেশ রপ্তানি করে পাঁচ গুণ বেশি। বাংলাদেশি পণ্যের প্রতি যেহেতু নেদারল্যান্ডসের আগ্রহ আছে, তাই দেশটিতে রপ্তানি আরও বাড়ানো সম্ভব বলে মনে করেন বাণিজ্যমন্ত্রী তোফায়েল আহমেদ।সচিবালয়ে গতকাল সোমবার বাংলাদেশে নবনিযুক্ত নেদারল্যান্ডসের রাষ্ট্রদূত লিওনি কিউলেনের সঙ্গে দ্বিপক্ষীয় বৈঠক শেষে বাণিজ্যমন্ত্রী সাংবাদিকদের এসব কথা জানান।বাণিজ্যমন্ত্রী বলেন, বাংলাদেশি পণ্যের ব্যাপক চাহিদা রয়েছে নেদারল্যান্ডসে। বিশেষ করে তৈরি পোশাক, চিংড়ি, প্লাস্টিক, চামড়াজাত পণ্য ও ওষুধ বাংলাদেশ থেকে ভালোই আমদানি করছে নেদারল্যান্ডস। আর তাই নেদারল্যান্ডসের সঙ্গে বাণিজ্য ঘাটতি বাংলাদেশের অনুকূলে।মন্ত্রী জানান, গত বছর বাংলাদেশ নেদারল্যান্ডসে ৮৪ কোটি ৩ লাখ ৪০ হাজার মার্কিন ডলার মূল্যের পণ্য রপ্তানি করেছে। একই সময়ে দেশটি থেকে আমদানি করা হয়েছে ১৪ কোটি ১৬ লাখ ডলার মূল্যের পণ্য।নেদারল্যান্ডস পরীক্ষিত অংশীদার আখ্যা দিয়ে বাণিজ্যমন্ত্রী বলেন, দেশটি বাংলাদেশের অনেক উন্নয়নকাজেরও বড় সহযোগী। ভোলায় নদীভাঙন রোধে ৫০০ কোটি টাকার প্রকল্প বাস্তবায়নের সহযোগী নেদারল্যান্ডস। গ্রামীণ অবকাঠামো উন্নয়নেও সহযোগিতা করছে নেদারল্যান্ডস।মন্ত্রী বলেন, রানা প্লাজা দুর্ঘটনার পর ক্রেতাগোষ্ঠী ক্ষতিগ্রস্ত ব্যক্তিদের যে ক্ষতিপূরণ দিয়েছে, তার মধ্যে নেদারল্যান্ডস অন্যতম।রাষ্ট্রদূত বলেছেন, বাংলাদেশি পোশাক কারখানাগুলো এখন নিরাপদ এবং কর্মবান্ধব।
