
প্রযুক্তি সেবাদাতা প্রতিষ্ঠান সফটওয়্যার শপ লিমিটেডকে (এসএসএল) পেমেন্ট সিস্টেম অপারেটর বা পেমেন্ট সেবাদাতা প্রতিষ্ঠান হিসেবে লাইসেন্স দিয়েছে বাংলাদেশ ব্যাংক। প্রতিষ্ঠানটির এক বিজ্ঞপ্তিতে বলা হয়েছে, ২৫ জানুয়ারি সফটওয়্যার শপ লিমিটেডের অনলাইন পেমেন্ট গেটওয়ে সেবা এসএসএল কমার্সের নামে বাংলাদেশ পেমেন্ট অ্যান্ড সেটেলমেন্ট সিস্টেম রেগুলেশন ২০১৪-এর অধীনে এই লাইসেন্স দেওয়া হয়েছে। বাংলাদেশ ব্যাংকের তত্ত্বাবধানে ও ডাচ-বাংলা ব্যাংকের সহায়তায় ২০১০ সালে বাংলাদেশের অনলাইন পেমেন্ট গেটওয়ে সেবা হিসেবে এসএসএল কমার্সের যাত্রা শুরু। বর্তমানে বাংলাদেশ ব্যাংক, বেসিস, ই-কমার্স অ্যালায়েন্স, ই-ক্যাব, ভিসা ও বিভিন্ন বাণিজ্যিক ব্যাংককে সেবা দিচ্ছে প্রতিষ্ঠানটি। এসএসএল কর্তৃপক্ষ জানিয়েছে, যুগের সঙ্গে তাল মিলিয়ে প্রযুক্তির উন্নয়নে এ দেশের আর্থিক লেনদেনের গতি প্রকৃতি বদলে গেছে। গত ছয় বছরে ৬০০ টিরও বেশি প্রতিষ্ঠান এসএসএল কমার্সের সেবা নিয়েছে। বাংলাদেশ ব্যাংকের লাইসেন্স এ ক্ষেত্রে এসএসএলের জন্য বড় একটি অর্জন।
