
২০১৮ সালের মার্চ পর্যন্ত তেলের উত্তোলন সীমিত রাখবে বিশ্বের অন্যতম তেল উৎপাদনকারী দেশ সৌদি আরব ও রাশিয়া। আর এই প্রতিশ্রুতিতে বিশ্ববাজারে গতকাল সোমবার তেলের দাম ৩ শতাংশ পর্যন্ত বাড়ে। একপর্যায়ে বেড়ে সাড়ে ৫২ ডলারে উত্তীর্ণ হয়।
জ্বালানি তেলের দাম বাড়ানোর লক্ষ্যে তেল রপ্তানিকারকদের সংগঠন ওপেকের অন্তভুক্ত দেশ সৌদি আরব ও ওপেকভুক্ত নয় এমন দেশ রাশিয়া একসঙ্গে এই সিদ্ধান্ত নিল।
গতকাল সোমবার সৌদি আরব ও রাশিয়ার জ্বালানিমন্ত্রীরা জানান, তারা তেলের উত্তোলন সীমিত করার যে মেয়াদের কথা উল্লেখ করেছিল- তা বাড়িয়ে দেওয়া হয়েছে। ২০১৮ সালের মার্চ পর্যন্ত তারা উৎপাদন সীমিত রাখবে। চুক্তির সময় থেকে যা ৯ মাস বেশি। এ সময়ে ১৮ লাখ ব্যারেল তেল উত্তোলনেই সম্মত রয়েছে দেশ দুটি।
তেল সরবরাহের এ চুক্তি গতকাল বাজারকে চাঙা করলেও যুক্তরাষ্ট্রের মতো রপ্তানিকারক দেশগুলোতে পণ্যটির যে মজুত তা শঙ্কায় ফেলে দিয়েছে। গতকাল লেনদেনর শুরুতে দাম বাড়লেও একপর্যায়ে আবার কিছুটা কমে দাম।
গত বছরের ডিসেম্বরে, প্রতিদিন ১২ লাখ ব্যারেল তেল উত্তোলন কমানোর সিদ্ধান্ত নেয় ওপেক। সিদ্ধান্ত নেওয়া হয় চলতি বছরের জানুয়ারি থেকে এই উত্তোলন কমানো হবে। গত আট বছরের মধ্যে এটা হচ্ছে ওপেকের উত্তোলন কমানোর প্রথম সিদ্ধান্ত। এরপর বিশ্ববাজারে অপরিশোধিত জ্বালানি তেলের দাম বাড়ানোর লক্ষ্যে উত্তোলনের পরিমাণ কমানোর সিদ্ধান্ত নেয় ওপেক-বহির্ভূত ১১টি দেশ।
দুই বছর আগেও জ্বালানি তেলের দাম ১০০ ডলারের ওপরে ছিল। দুই বছর ধরে বিশ্ববাজারে জ্বালানি তেলের দাম কমতে থাকে। একপর্যায়ে তা মাত্র ২৯ ডলারেও নেমেছিল। এরপর এ বাজারকে চাঙা করতে বিভিন্ন সময় বৈঠকে বসে ওপেক।সূত্র: বিবিসি অনলাইন
