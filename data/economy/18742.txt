
আন্তর্জাতিক বাজারে দর বৃদ্ধির কারণে আট দিনের মাথায় দেশের বাজারে সোনার দাম আবার বাড়ছে। গত সপ্তাহের মতো এবারও সোনার দাম ভরিতে সর্বোচ্চ ১ হাজার ২২৫ টাকা বৃদ্ধি পাচ্ছে। নতুন দর আগামীকাল রোববার থেকে কার্যকর হচ্ছে।
বাংলাদেশ জুয়েলার্স সমিতি (বাজুস) সোনার দাম বৃদ্ধির বিষয়ে গতকাল শুক্রবার সিদ্ধান্ত নিয়েছে। তবে বিষয়টি আজ শনিবার গণমাধ্যমে জানায়। সর্বশেষ গত ১৮ জুন প্রতি ভরি সোনায় সর্বোচ্চ ১ হাজার ২২৫ টাকা বৃদ্ধি করেছিল জুয়েলার্স সমিতি।
নতুন দর অনুযায়ী, প্রতি ভরি (১১ দশমিক ৬৬৪ গ্রাম) ভালো মানের অর্থাৎ ২২ ক্যারেট সোনা ৪৮ হাজার ৩৪৮ টাকা, ২১ ক্যারেট ৪৬ হাজার ১৯০ টাকা এবং ১৮ ক্যারেটের দাম হবে ৩৯ হাজার ৬০০ টাকা। আর সনাতন পদ্ধতির সোনার ভরি দাঁড়াবে ২৭ হাজার ৫২৭ টাকা।
আন্তর্জাতিক বাজারে আজ প্রতি আউন্স (২ দশমিক ৪৩ ভরি) সোনার দাম ১ হাজার ৩২০ ডলার। চলতি বছরের মধ্যে বিশ্ববাজারে এটিই সোনার সর্বোচ্চ দাম। গত ১ জানুয়ারি প্রতি আউন্স সোনার দাম ছিল ১ হাজার ৬০ ডলার। সেই হিসেবে গত ৫ মাস ২৪ দিনে প্রতি আউন্স সোনার দাম ২৪ দশমিক ৫২ শতাংশ বৃদ্ধি পেয়েছে। একই সময়ে দেশের বাজারে সোনার দাম প্রতি ভরিতে বেড়েছে ৭ হাজার ৫৮ টাকা।
সারা দেশের জুয়েলার্সে আজ শনিবার পর্যন্ত প্রতি ভরি ২২ ক্যারেট সোনা ৪৭ হাজার ১২৩ টাকা, ২১ ক্যারেট ৪৫ হাজার ২৪ টাকা, ১৮ ক্যারেট ৩৮ হাজার ৬০৮ টাকা এবং সনাতন পদ্ধতির সোনার ভরি ২৬ হাজার ৮২৭ টাকা বিক্রি হবে। দাম বৃদ্ধির কারণে ২২ ক্যারেট সোনার ভরিতে ১ হাজার ২২৫ টাকা, ২১ ক্যারেটে ১ হাজার ১৬৬ টাকা, ১৮ ক্যারেটে ৯৯২ টাকা এবং সনাতন পদ্ধতির সোনার ভরিতে ৭০০ টাকা বৃদ্ধি পাচ্ছে।
অন্যদিকে রুপার ভরি ১ হাজার ১৬৭ টাকা থেকে বৃদ্ধি পেয়ে ১ হাজার ২২৫ টাকা হবে। এ ক্ষেত্রে দাম বৃদ্ধি পাচ্ছে ভরিতে ৫৮ টাকা।
