
বাংলাদেশিরা বিদেশে গিয়ে চাকরি বা ব্যবসা যা-ই করছেন না কেন, স্বজনদের জন্য অবশ্যই টাকা পাঠাচ্ছেন দেশে। সেই টাকা ছেলেমেয়ের পড়াশোনাসহ সাংসারিক কাজেই খরচ হচ্ছে। যাঁরা একটু বেশি টাকা পাঠাতে পারছেন, তাঁদের কেউ কেউ সুন্দর বাড়িঘরও তৈরি করছেন কষ্টার্জিত টাকায়।কিন্তু যাঁরা একটু ভবিষ্যতের কথা চিন্তা করেন এবং যাঁরা একটু হিসাবি—সেসব প্রবাসী বাংলাদেশির জন্য ভালোই বিনিয়োগের সুযোগ তৈরি করে রেখেছে সরকার। বাংলাদেশ সঞ্চয় অধিদপ্তরের চালু করা পাঁচ বছর মেয়াদি ‘ওয়েজ আর্নার ডেভেলপমেন্ট বন্ড’ নামের বন্ডে বার্ষিক মুনাফা দেওয়া হচ্ছে ১২ শতাংশ হারে। অন্য কোনো সঞ্চয়পত্র বা বন্ডে এত মুনাফা এখন পাওয়া যায় না।যেকোনো প্রবাসী বাংলাদেশি এই বন্ড কিনতে পারেন। বিদেশে লিয়েনে কর্মরত সরকারি, সংবিধিবদ্ধ সংস্থা, স্বায়ত্তশাসিত ও আধা স্বায়ত্তশাসিত সংস্থা এবং বিদেশে বাংলাদেশি দূতাবাসে কর্মরত কর্মচারীরাও (সব কর্মকর্তা এখন কর্মচারী) কিনতে পারেন ওয়েজ আর্নার ডেভেলপমেন্ট বন্ড। বন্ড কেনা যায় নিজ নামের পাশাপাশি মনোনীত ব্যক্তির নামেও। বিদেশ থেকে যাঁর কাছে টাকা আসছে দেশে, তিনিও কিনতে পারেন এই বন্ড।বন্ডে বিনিয়োগে অত টাকা নেই বলে দুর্ভাবনায় আছেন? থাকলে সেটি ত্যাগ করুন। কারণ, সঞ্চয় অধিদপ্তর কিন্তু সব শ্রেণির আয়কারীর কথা বিবেচনা করেই মোট সাত ধরনের ওয়েজ আর্নার ডেভেলপমেন্ট বন্ড চালু করেছে। এগুলো হচ্ছে ২৫ হাজার, ৫০ হাজার, ১ লাখ, ২ লাখ, ৫ লাখ, ১০ লাখ ও ৫০ লাখ টাকা মূল্যমানের বন্ড। এই বন্ডে কেউ আট কোটি টাকা বা এর বেশি পরিমাণ অর্থ বিনিয়োগ করলে তাঁকে বাণিজ্যিকভাবে গুরুত্বপূর্ণ ব্যক্তি (সিআইপি) ঘোষণা করে সরকার।দেশে তফসিলি যেকোনো ব্যাংকের প্রধান কার্যালয় ও ওয়েজ আর্নারের হিসাব পরিচালনাকারী শাখাগুলো থেকে এই বন্ড কেনা যায়। বিদেশে যেসব বাংলাদেশি ব্যাংক কাজ করছে এবং বাংলাদেশি ব্যাংকের প্রতিনিধি হিসেবেও যেসব ব্যাংক ও এক্সচেঞ্জ হাউস কাজ করছে, সেগুলো থেকেও ওয়েজ আর্নার ডেভেলপমেন্ট বন্ড কেনা যায়।বন্ডটি কিনতে ‘ডিবি-১’ নামের নির্দিষ্ট ফরম পূরণ করে আবেদন করতে হয়। এর সঙ্গে দাখিল করতে হয় প্রবাসী আয় (রেমিট্যান্স) দেশে পাঠানোর দালিলিক প্রমাণাদি। পরিশোধ করতে হয় নগদ বৈদেশিক মুদ্রা বা রেমিট্যান্স হিসেবে পাওয়া বৈদেশিক মুদ্রা থেকে রূপান্তরিত বাংলাদেশি টাকা।ওয়েজ আর্নার ডেভেলপমেন্ট বন্ডে বিনিয়োগের বিশেষ কয়েকটি সুবিধা রয়েছে। যেমন ‘মৃত্যুঝুঁকি-সুবিধা’। উদাহরণ দিয়ে সঞ্চয় অধিদপ্তরের একজন কর্মকর্তা জানান, ‘ধরুন, পাঁচ বছর মেয়াদি ১ লাখ টাকার বন্ড কিনলেন একজন। মেয়াদ শেষে তাঁর কমপক্ষে ১ লাখ ৬০ হাজার টাকা পাওয়ার কথা। চক্রবৃদ্ধি হার বিবেচনায় নিলে তা আরও বেশি হবে। কিন্তু কেনার কয়েক দিন পরই ওই বন্ড-ধারক মারা গেলেন। তাঁর মনোনীত ব্যক্তিকে (নমিনি) তখন মোট মুনাফার ৪০ থেকে ৫০ শতাংশসহ পুরো টাকা দেওয়া হবে।’ তবে মৃত্যুঝুঁকি-সুবিধায় সর্বোচ্চ পাঁচ লাখ টাকা পর্যন্ত দেওয়া হয়। আবার ওয়েজ আর্নারের বয়সও হতে হয় ৫৫ বছরের নিচে। মৃত্যু ঝুঁকি সুবিধাটি নিতে গেলে মারা যাওয়ার ছয় মাসের মধ্যে আবেদন করতে হয়।সঞ্চয় অধিদপ্তরের কর্মকর্তারা বলছেন, এ বন্ডের আসল টাকা স্বয়ংক্রিয়ভাবে পুনর্বিনিয়োগযোগ্য এবং মুনাফা তোলা যায় ষাণ্মাসিক ভিত্তিতে। বন্ডের বিপরীতে ব্যাংকঋণ নেওয়ারও সুযোগ রয়েছে। এ বন্ড কিনতে গেলে ফরেন কারেন্সি (এফসি) হিসাব থাকার বাধ্যবাধকতা নেই এবং এতে বিনিয়োগের কোনো ঊর্ধ্বসীমাও নেই। বন্ডের বিপরীতে প্রাপ্ত মূল টাকা, মুনাফা এবং মৃত্যুঝুঁকি-সুবিধা শুধু বাংলাদেশে এবং বাংলাদেশি মুদ্রায় পরিশোধ করা হবে। বিনিয়োগের অঙ্ক ও অর্জিত মুনাফা—পুরো অর্থই আয়করমুক্ত।কেউ বিদেশে থেকে বন্ড কিনলে এর মেয়াদ শেষে দেশে কোন অফিস থেকে টাকা তুলবেন—তা আবেদনপত্রে উল্লেখ করতে হয়। একেকটি আবেদনে একজনের বেশি নমিনি দেওয়ার সুযোগ নেই। তবে বন্ড-ধারকের আগে নমিনি মারা গেলে নমিনি পরিবর্তনের সুযোগ রয়েছে। নইলে মৃত বন্ড-ধারকের উত্তরাধিকারীরা পাবেন আসল ও মুনাফার টাকা। সে ক্ষেত্রে শুধু মেয়াদপূর্তিতে টাকা দেওয়া হবে। কোনো কারণে হারিয়ে গেলে বা পুড়ে গেলে বা নষ্ট হলে ডুপ্লিকেট বন্ড ইস্যু করা হয়।শারীরিকভাবে পঙ্গু বা অসুস্থতার কারণে বন্ড-ধারক স্বাক্ষর করতে না পারলে একজন গেজেটেড অফিসারের মাধ্যমে বন্ড-ধারকের বাম হাতের বৃদ্ধাঙ্গুলির ছাপ এবং ডাক্তারের সনদ নিতে হয়। এরপর সরেজমিনে যাচাই শেষে টাকা পরিশোধ করা হয়।জানতে চাইলে জাতীয় সঞ্চয় অধিদপ্তরের মহাপরিচালক বাবলু কুমার সাহা গতকাল শনিবার মুঠোফোনে প্রথম আলোকে বলেন, ‘প্রবাসী বাংলাদেশিদের মধ্যে ওয়েজ আর্নার ডেভেলপমেন্ট বন্ড সবচেয়ে জনপ্রিয়। কারণ, এই বন্ডে মুনাফা দেওয়া হয় সর্বোচ্চ এবং মুনাফার টাকা সম্পূর্ণ আয়করমুক্ত।’ গত ২০১৫-১৬ অর্থবছরের জুলাই-এপ্রিল ১০ মাসে ১ হাজার ৮৩ কোটি টাকা মূল্যের এই বন্ড বিক্রি হয়েছে বলেও জানান বাবলু কুমার সাহা।
