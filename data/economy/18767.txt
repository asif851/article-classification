
ব্যাপক মূল্যছাড়ের পরও ক্রেতা আকৃষ্ট করতে পারছেন না ব্লেজার বিক্রেতারা। কমবেশি ৫০ শতাংশ মূল্য ছাড় দেওয়া হলেও গতবারের চেয়ে দৈনিক অর্ধেকের কম ব্লেজার বিক্রি হচ্ছে। বেশির ভাগ দোকানের প্রতিটি ব্লেজারের দাম ১ হাজার ৬০০ টাকা।তবে এবারের নতুন চমক ‘মোদি কুর্তা’ নামের বিশেষ ধরনের হাতকাটা ব্লেজার। ভারতের প্রধানমন্ত্রী নরেন্দ্র মোদি এ ধরনের ব্লেজার পরেন। কিন্তু মোদি কুর্তাও ক্রেতা আকৃষ্ট করতে পারছে না। বাহারি রঙের এসব মোদি কুর্তার দাম ৯৫০ থেকে ১ হাজার ৬০০ টাকা।দোকানের ফটকেই ‘গোল্ডেন অফার’, ‘আখেরি অফার’ এসব নামে মূল্যছাড়ের ব্যানার টাঙিয়ে ক্রেতা আকর্ষণের চেষ্টা করছেন দোকানিরা। গতকাল বৃহস্পতিবার ঢাকা আন্তর্জাতিক বাণিজ্য মেলা ঘুরে এ চিত্র দেখা গেছে।এই বছরের বাণিজ্য মেলায় ২০-২৫টি ব্লেজারের দোকান রয়েছে। এর মধ্যে ফিট এলিগেন্স নামের ব্র্যান্ডের ব্লেজারেই কিছু আগ্রহ দেখা যায়।প্রতিবছরই বাণিজ্য মেলার শেষ দিকে ব্লেজারের দোকানগুলোতে ভিড় বাড়তে থাকে। এর কারণ, মধ্য-জানুয়ারির পর থেকেই ব্লেজারের দামে ব্যাপক ছাড় দেওয়া হয়। কিন্তু হরতাল-অবরোধে এবার চিত্র ভিন্ন। দোকানিরা জানিয়েছেন, আগের বছর মেলার শেষ দিকে প্রতিদিন গড়ে ৫০-৬০টি ব্লেজার বিক্রি হয়েছিল। এবার ২০-২২টি ব্লেজার বিক্রি হচ্ছে।আলম ইন্টারন্যাশনালের বিক্রয়কর্মী জাহিদ হোসেন প্রথম আলোকে বলেন, টানা হরতাল ও অবরোধে ক্রেতা-দর্শনার্থী নেই বললেই চলে। কেউ ঝুঁকি নিয়ে মেলায় আসতে চান না। তাই অন্য বছরের তুলনায় বেচাকেনা অর্ধেকের কম।দাম: ফিট এলিগেন্সের দোকানে গিয়ে দেখা গেছে, সেখানে ভিড় একটু বেশি। আবার এ দোকানের ব্লেজারের দাম তুলনামূলক বেশি। ২ হাজার ৪০০ টাকায় বিক্রি হচ্ছে প্রতিটি ব্লেজার। আর পুরো স্যুট বিক্রি হচ্ছে ৩ হাজার ৩০০ টাকায়। শুধু প্যান্ট বিক্রি হচ্ছে ৯০০ টাকায়।এ ছাড়া আলম ইন্টারন্যাশনাল, এশিয়ান লেদার আইটেম, প্রীতি ট্রেডার্স, আশিক ফ্যাশন, আল আমীন ট্রেডিং, জয় কালেকশন, শীতল নামের দোকানে প্রতিটি ব্লেজারের দাম ১ হাজার ৬০০ টাকা। আর ব্র্যান্ড ট্রেড ও আলম এন্টারপ্রাইজে ১ হাজার ৬০০ থেকে ২ হাজার ২০০ টাকা, ইসলাম এন্টারপ্রাইজে ১ হাজার ৬০০ থেকে ৩ হাজার ২০০ টাকা, শাহনাজ ফ্যাশনে ১ হাজার ৬০০ থেকে ২ হাজার ৮০০ টাকায় ব্লেজার বিক্রি হচ্ছে।সরেজমিনে দেখা গেছে, অনেক আগ্রহী ক্রেতা ব্লেজার পরে দেখছেন। মূল্য ছাড় দেওয়ার পরও অনেকে দর হাঁকাহাঁকি করছেন।
