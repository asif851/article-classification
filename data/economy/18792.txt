
 
সম্প্রতি বাংলাদেশের পোশাক কারখানায় বড় দুটি দুর্ঘটনা ঘটার পরও পোশাকশিল্পে অগ্রগতি লক্ষ করা যাচ্ছে। শুধু এই পোশাক খাতেই এক বছর আগে রপ্তানি আয় ছিল দুই দশমিক ৫৪ বিলিয়ন মার্কিন ডলার। আর এ বছরের মে মাসে তা আরও ১৫ দশমিক ৪৩ শতাংশ বেড়ে গেছে। আজ শনিবার বাংলাদেশ রপ্তানি উন্নয়ন ব্যুরো এই তথ্য জানিয়েছে।
বার্তা সংস্থা রয়টার্সের এক খবরে জানা গেছে, মে মাস পর্যন্ত ১১ মাসে মোট রপ্তানি আয় হয়েছে ১৯ দশমিক ৩ বিলিয়ন মার্কিন ডলার।এ আয় আগের বছরের চেয়ে ১২ শতাংশ বেশি।পোশাক রপ্তানি খাতে এ অগ্রগতি দেখা গেলেও এ বছরের এপ্রিলে রানা প্লাজা ধসে এক হাজার ১২৯ জনের প্রাণহানির ঘটনা ঘটে। গত বছরও একটি পোশাক তৈরির কারখানায় অগ্নিকাণ্ডের ঘটনায় ১১২ জনের প্রাণহানি হয়। এ ঘটনায় সরকার, শিল্পপতি ও বিশ্ববাজারে কারখানাগুলো সংস্কারের বিষয়ে এক ধরনের চাপ সৃষ্টি হয়েছে। কারণ, এ পোশাকশিল্পে প্রায় ৪০ লাখ শ্রমিক কাজ করেন আর বাংলাদেশে রপ্তানি আয়ের প্রায় ৮০ শতাংশ আয় হয় পোশাক রপ্তানি করে।
জানা গেছে, গত জুলাই থেকে মে পর্যন্ত ২০১২-১৩ অর্থবছরে মোট ১১ মাসে পোশাক রপ্তানি করে আয় হয়েছে ২৪ দশমিক ৩২ বিলিয়ন মার্কিন ডলার, যা এক বছর আগে একই সময়ে আয় হয়েছিল ২১ দশমিক ৯৭ বিলিয়ন মার্কিন ডলার। বাংলাদেশ এখন বিশ্বে পোশাক রপ্তানির দিক দিয়ে দ্বিতীয় অবস্থানে আছে, যার ৬০ শতাংশ ইউরোপে এবং ২৩ শতাংশ যুক্তরাষ্ট্রে রপ্তানি করা হয়।
তবে রানা প্লাজা ধসের পর ইউরোপীয় ইউনিয়ন ও যুক্তরাষ্ট্র বাংলাদেশকে শ্রমিকদের কর্মপরিবেশ উন্নত করার ওপর বেশ জোর দিয়ে আসছে।
