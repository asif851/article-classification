
সম্প্রতি অগ্নিকাণ্ডে ক্ষতিগ্রস্ত গাজীপুরের স্ট্যান্ডার্ড গ্রুপ প্রায় ৪০০ কোটি টাকা ঋণ সহায়তা পাচ্ছে। এর মধ্যে বাংলাদেশ ব্যাংক ২৫ মিলিয়ন মার্কিন ডলার বা প্রায় ২০০ কোটি টাকা এবং তিনটি বিদেশি ব্যাংক আরও ২৫ মিলিয়ন মার্কিন ডলার ঋণ সুবিধা দেবে।আজ রোববার বাংলাদেশ ব্যাংকের গভর্নর আতিউর রহমানের সঙ্গে স্ট্যান্ডার্ড গ্রুপের প্রতিনিধিদল ও স্ট্যান্ডার্ড গ্রুপকে ঋণ দেওয়া পাঁচটি বাণিজ্যিক ব্যাংকের প্রধান নির্বাহী কর্মকর্তার (সিইও) যৌথ বৈঠক শেষে এ তথ্য জানানো হয়।বাংলাদেশ ব্যাংকের এক বিজ্ঞপ্তিতে বলা হয়, দুর্বৃত্তদের দেওয়া আগুনে ক্ষতিগ্রস্ত স্ট্যান্ডার্ড গ্রুপের গার্মেন্টস কারখানাটি পুনরায় চালু করতে এ আর্থিক সহায়তা দেওয়া হবে। এ ক্ষেত্রে উত্পাদন উপকরণ আমদানির জন্য বাংলাদেশ ব্যাংকের রপ্তানি উন্নয়ন তহবিলের (ইডিএফ) আওতায় সহজ শর্তে এই ঋণ প্রদান করা হবে। এতে বলা হয়, বিদ্যমান ইডিএফ নীতিমালার আওতায় স্ট্যান্ডার্ড গ্রুপের চাহিদার পরিপ্রেক্ষিতে তাদের ২৫ মিলিয়ন মার্কিন ডলার এক শতাংশ হ্রাসকৃত সুদ হারে ঋণ সুবিধা প্রদান করা হবে। এ ছাড়া বৈদেশিক মুদ্রায় দীর্ঘ মেয়াদে তিনটি বিদেশি ব্যাংক আরও ২৫ মিলিয়ন মার্কিন ডলার ঋণ সুবিধা প্রদান করবে।এতে আরও বলা হয় স্থানীয় মুদ্রায় বিদ্যমান দায়-দেনা অর্থায়নকারী ব্যাংকের সম্মতি সাপেক্ষে নগদ জমা ছাড়াই এক বছর অতিরিক্ত সময়সহ (গ্রেস পিরিয়ড) পাঁচ বছর মেয়াদে পুনঃ তফসিল বা পুনর্গঠন করা হবে। পুনঃ তফসিল করা ঋণের সুদের হার ব্যাংকের তহবিল ব্যয়ের চেয়ে বেশি হবে না।এ ছাড়া বিদ্যমান বকেয়া ঋণ মেয়াদ শেষে ছয় মাস করে তিন বছর পর্যন্ত কেবল আসল নবায়ন করা যায়। অর্থায়নকারী ব্যাংকগুলো একই নিয়ম অনুসরণ করবে। এ সুবিধা স্ট্যান্ডার্ড গ্রুপের অধীন ইডিএফ সুবিধা গ্রহণকারী সব প্রতিষ্ঠানের ক্ষেত্রে প্রযোজ্য। তবে স্ট্যান্ডার্ড গ্রুপের কোন কোন প্রতিষ্ঠান এ সুবিধা গ্রহণ করতে আগ্রহী তা সংশ্লিষ্ট ব্যাংকের মাধ্যমে বাংলাদেশ ব্যাংককে নিশ্চিত করতে হবে।এ ছাড়া কাঁচামাল ও ক্যাপিটাল মেশিনারি আমদানির জন্য স্থাপিতব্য ঋণপত্রের ক্ষেত্রে কেস টু কেস ভিত্তিতে যে ঋণপত্রের জন্য যতটুকু সময় দরকার গ্রাহকের চাহিদা মতো তা বাংলাদেশ ব্যাংক বিবেচনা করবে বলে বিজ্ঞপ্তিতে বলা হয়।বৈঠকে বিজিএমইএর সভাপতি মো. আতিকুল ইসলাম, স্ট্যান্ডার্ড গ্রুপের চেয়ারম্যান মো. আতিকুর রহমান, স্ট্যান্ডার্ড গ্রুপের ব্যবস্থাপনা পরিচালক মোশাররফ হোসেন ও স্ট্যান্ডার্ড গ্রুপকে অর্থায়নকারী পাঁচটি ব্যাংকের প্রধান নির্বাহী কর্মকর্তা উপস্থিত ছিলেন।গত ২৮ নভেম্বর গাজীপুরের কোনাবাড়ীতে স্ট্যান্ডার্ড গ্রুপের কারখানায় আগুন লাগে। প্রায় ১৩ ঘণ্টা পরে আগুন নিয়ন্ত্রণে এলেও এতে কারখানার ১২তলা ভবন পুড়ে যায়। এ ছাড়া কয়েকটি কাভার্ড ভ্যানেও আগুন দেয় দুর্বৃত্তরা।
