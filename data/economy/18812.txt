
কারিগরি ত্রুটির কারণে আজ রোববার প্রধান শেয়ারবাজার ঢাকা স্টক এক্সচেঞ্জের (ডিএসই) লেনদেন পৌনে তিন ঘণ্টা বন্ধ থাকে বলে জানিয়েছে ডিএসই কর্তৃপক্ষ। বিকেলে ডিএসইর এক সংবাদ বিজ্ঞপ্তিতে এ তথ্য জানানো হয়।ডিএসইর ওই সংবাদ বিজ্ঞপ্তিতে লেনদেন বন্ধের বিষয়ে ব্যাখ্যা দেওয়া হয়। ডিএসইর জনসংযোগ ও প্রকাশনা বিভাগের সহকারী মহাব্যবস্থাপক ইশতিয়াখ আহমেদ সোহাগ স্বাক্ষরিত ওই বিজ্ঞপ্তিতে বলা হয়, ‘আজ সকাল সাড়ে ১০টায় ডিএসইর লেনদেন শুরু হওয়ার পর আমরা জানতে পারি  কিছু ব্রোকারেজ হাউজের লেনদেন সার্ভার ও লেনদেন ওয়ার্ক স্টেশন  ডিএসইর মূল লেনদেন সার্ভার থেকে সংযোগ বিচ্ছিন্ন হয়ে যাচ্ছে এবং নতুনভাবে কোন সংযোগ স্থাপন করতে পারছে না। এ অবস্থায় ডিএসই কর্তৃপক্ষের সিদ্ধান্ত অনুযায়ী লেনদেন কার্যক্রম সাময়িকভাবে স্থগিত করা হয়। পরে ডিএসইর ট্রেডিং ব্যবস্থার ওই সমস্যা দূর করতে জরুরি ভিত্তিতে মূল নেটওয়ার্ক ও লেনদেন ব্যবস্থার লগ অন সংক্রান্ত কারিগরি সমস্যা দূর করা হয়। ফলে সব ব্রোকার সার্ভার ও লেনদেন ওয়ার্ক স্টেশনগুলো পর্যায়ক্রমে সফলভাবে লেনদেন ব্যবস্থায় পুনরায় সংযোগ স্থাপন করতে সমর্থ হয়। ডিএসই কর্তৃপক্ষের সিদ্ধান্ত অনুযায়ী বেলা সোয়া একটায় লেনদেন পুনরায় শুরু হয়, যা বেলা সোয়া তিনটা পর্যন্ত চলে।’
