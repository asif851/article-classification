
বাংলাদেশ থেকে আরও বেশি হারে পণ্য বিশেষ করে তৈরি পোশাক আমদানির আগ্রহ প্রকাশ করেছেন দক্ষিণ কোরিয়ার ব্যবসায়ীরা।
দক্ষিণ কোরিয়া সফররত ঢাকা চেম্বারের (ডিসিসিআই) প্রতিনিধিদলের সঙ্গে মতবিনিময়কালে এই আগ্রহের কথা জানান কোরিয়া ইম্পোর্টার্স অ্যাসোসিয়েশনের (কোইমা) সহসভাপতি হি হিউয়েন কিম। গত শুক্রবার অনুষ্ঠিত এই সভায় কোরিয়া ট্রেড ইনভেস্টমেন্ট প্রমোশন এজেন্সির (কোটরা) নেতারাও উপস্থিত ছিলেন। ডিসিসিআই গতকাল শনিবার এক সংবাদ বিজ্ঞপ্তিতে এ তথ্য জানায়।
সভায় কোটরার নির্বাহী পরিচালক চেং হিয়ন বেয়ে বলেন, দ্বিপক্ষীয় বাণিজ্য বাড়াতে ডিসিসিআইয়ের সদস্যদের আরও বেশি সংখ্যক দক্ষিণ কোরীয় উদ্যোক্তা খুঁজে পেতে সহযোগিতা করবে কোটরা।
সভায় ডিসিসিআইয়ের সভাপতি সবুর খান, দক্ষিণ কোরিয়ায় নিযুক্ত বাংলাদেশ দূতাবাসের কমার্শিয়াল কাউন্সিলর সৈয়দ নাসির ইরশাদ উপস্থিত ছিলেন।
আরেক বিজ্ঞপ্তিতে ডিসিসিআই জানিয়েছে, বৃহস্পতিবার সংগঠনটির প্রতিনিধিদলকে নিয়ে এক গোলটেবিল বৈঠকের আয়োজন করে দক্ষিণ কোরিয়ার ক্ষুদ্র ও মাঝারি উদ্যোক্তাদের সংগঠন কোরিয়া ফেডারেশন অব স্মল অ্যান্ড মিডিয়াম বিজনেস (কেবিজ)।
বৈঠকে পর্যটনমন্ত্রী মোহাম্মদ ফারুক খান, কেবিজের চেয়ারম্যান কিম কি মুন, মহাব্যবস্থাপক কিম তাই হন, নির্বাহী সহসভাপতি ও ইয়াংওয়ান করপোরেশনের প্রধান নির্বাহী কিহাক সুং, বাংলাদেশে নিযুক্ত দক্ষিণ কোরিয়ার রাষ্ট্রদূত লি ইউন ইয়াং প্রমুখ উপস্থিত ছিলেন।
