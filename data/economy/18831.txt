
বাংলাদেশে বৈদেশিক মুদ্রার রিজার্ভ ২৪ বিলিয়ন বা ২ হাজার ৪০০ কোটি মার্কিন ডলার অতিক্রম করেছে।আজ বুধবার বাংলাদেশ ব্যাংকের রিজার্ভের পরিমাণ দাঁড়িয়েছে ২৪ দশমিক ০৯ বিলিয়ন বা ২ হাজার ৪০৯ কোটি ডলার, যা এ যাবৎকালের মধ্যে সর্বোচ্চ রেকর্ড। এক বিজ্ঞপ্তিতে বাংলাদেশ ব্যাংক এ তথ্য জানায়।বাংলাদেশ ব্যাংক সূত্রে জানা যায়, গত এক বছরে রিজার্ভের পরিমাণ বৃদ্ধি পেয়েছে প্রায় ১৮ দশমিক ২৯ শতাংশ। গত বছরের ২৯ এপ্রিল রিজার্ভ ছিল ২০ দশমিক ৩৬ বিলিয়ন বা ২ হাজার ৩৬ কোটি ডলার। বর্তমান রিজার্ভ দিয়ে দেশের ছয় মাসেরও অধিক সময়ের আমদানি দায় পরিশোধ করা সম্ভব। এর আগে গত ২৬ ফেব্রুয়ারি দেশের বৈদেশিক মুদ্রার রিজার্ভ ২৩ বিলিয়ন ডলার অতিক্রম করে।
কেন্দ্রীয় ব্যাংক বলছে, তাদের সময়োপযোগী বিভিন্ন পদক্ষেপের ফলে রিজার্ভ এই অবস্থানে পৌঁছেছে।রিজার্ভ স্থিতি বিবেচনায় সার্কভুক্ত দেশগুলোর মধ্যে বর্তমানে ভারতের পরেই বাংলাদেশের অবস্থান। ভারতের রিজার্ভ স্থিতি ৩৪৩ দশমিক ২০ বিলিয়ন ডলার। আর তৃতীয় স্থানে থাকা পাকিস্তানের রিজার্ভ স্থিতি ১৭ দশমিক ৪৯ বিলিয়ন ডলার। বাংলাদেশ ব্যাংকের গভর্নর সচিবালয়ের মহাব্যবস্থাপক এ এফ এম আসাদুজ্জামান এ সব তথ্যের সত্যতা নিশ্চিত করেছেন।
