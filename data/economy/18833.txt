
লেনদেনযন্ত্রে কারিগরি ত্রুটির কারণে গতকাল রোববারের মতো আজ সোমবারও দেশের প্রধান শেয়ারবাজার ঢাকা স্টক এক্সচেঞ্জের (ডিএসই) লেনদেনে বিঘ্ন দেখা দিয়েছে। সকাল পৌনে ১১টায় এ প্রতিবেদন লেখা পর্যন্ত ডিএসইতে লেনদেন শুরু হয়নি।প্রচলিত বিধান অনুযায়ী, স্বাভাবিক সময়ে প্রতি কার্যদিবসে সকাল সাড়ে ১০টায় লেনদেন শুরু হয়ে বিরতিহীনভাবে তা বেলা আড়াইটা পর্যন্ত চলে। অর্থাৎ, স্বাভাবিক কার্যদিবসে প্রতিদিন চার ঘণ্টা লেনদেন হয়।লেনদেনযন্ত্রে কারিগরি ত্রুটির কারণে সপ্তাহের প্রথম কার্যদিবসে গতকাল লেনদেন হয় মাত্র এক ঘণ্টা ৪০ মিনিট। ছয় মাস না পেরোতেই গতকাল ডিএসইর নতুন লেনদেনযন্ত্রে এই ত্রুটি দেখা দেয়। ত্রুটির কারণে এদিন ঢাকার বাজারে চার ঘণ্টার পরিবর্তে লেনদেন হয়েছে মাত্র এক ঘণ্টা ৪০ মিনিট। এদিন দুপুর দুইটা ২০ মিনিট থেকে বিকেল চারটা পর্যন্ত লেনদেন হয়। এতে ডিএসইতে প্রায় ৩৪৩ কোটি টাকার লেনদেন হয়।এর আগেও ডিএসইতে একাধিকবার যান্ত্রিক ত্রুটির কারণে লেনদেনে বিলম্বসহ লেনদেন বাতিলের ঘটনাও ঘটেছে।ডিএসইতে গত কয়েক বছরে একাধিক দফায় এ ধরনের ঘটনার পুনরাবৃত্তি ঘটতে থাকায় ক্ষোভ প্রকাশ করেছেন বিনিয়োগকারীসহ বাজার বিশ্লেষকেরাও।
আরও পড়ুন:
কারিগরি ত্রুটিতে আবারও ডিএসইর লেনদেনে বিঘ্ন
