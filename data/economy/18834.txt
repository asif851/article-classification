
সূচকের উত্থানে লেনদেন হচ্ছে দেশের দুই পুঁজিবাজার ঢাকা স্টক এক্সচেঞ্জ (ডিএসই) ও চট্টগ্রাম স্টক এক্সচেঞ্জে (সিএসই)। আজ বুধবার সপ্তাহের চতুর্থ কার্যদিবসে লেনদেনের গতি বেশ কম ডিএসইতে।
দেশের প্রধান শেয়ারবাজার ডিএসইতে প্রধান সূচক ডিএসইএক্স গতকাল মঙ্গলবার ২৩ পয়েন্ট বেড়ে দাঁড়ায় ৬ হাজার ১৯ পয়েন্টে। দিন শেষে ডিএসইতে লেনদেনের পরিমাণ ছিল ৫৩৭ কোটি ৪৬ লাখ টাকা।
ডিএসইতে আজ দুপুর সোয়া ১২টা নাগাদ ডিএসইএক্স সূচক প্রায় ৩১ দশমিক ৬৫ পয়েন্ট বেড়ে অবস্থান করছে ৬০৫১ পয়েন্টে। লেনদেন হয়েছে প্রায় ২৫০ কোটি ৯১ লাখ টাকা। এ সময় পর্যন্ত ডিএসইতে লেনদেনে অংশ নিয়েছে ৩১৭টি কোম্পানি ও মিউচুয়াল ফান্ডের শেয়ার। এর মধ্যে দর বেড়েছে ২০৪টির, কমেছে ৭১টির। দর অপরিবর্তিত রয়েছে ৪২টি কোম্পানির।
গতকাল দিন শেষে দরপতনের শীর্ষে ছিল সোস্যাল ইসলামী ব্যাংক লিমিটেড। বেসরকারি খাতের শরিয়াভিত্তিক এই ব্যাংকটির মালিকানা ও ব্যবস্থাপনায় বড় পরিবর্তনে শেয়ারবাজারে বড় দরপতন ঘটে। গতকাল ডিএসইতে কোম্পানিটির প্রতিটি শেয়ারের দাম ২ টাকা ৩০ পয়সা বা ৭ দশমিক ৬৭ শতাংশ কমে দাঁড়িয়েছে ২৭ টাকা ৭০ পয়সায়। হাতবদল হয়েছে মাত্র ৩ কোটি ৩৯ লাখ টাকা মূল্যের ১২ লাখ শেয়ার।
আজও দুপুর সোয়া ১২ নাগাদ কোম্পানিটির শেয়ারের দর কমতে দেখা যাচ্ছে। এ সময় পর্যন্ত দর কমেছে ৪০ পয়সার মতো। লেনদেন হচ্ছে ২৭ টাকা ৩০ পয়সায়।  দুপুর সোয়া ১২টা নাগাদ ডিএসইতে লেনদেনের শীর্ষে আছে, লঙ্কা-বাংলা ফাইন্যান্স, ওয়েস্টার্ন মেরিন শিপইয়ার্ড লিমিটেড, পাওয়ার গ্রিড, আইডিএলসি, বেক্সিমকো, এক্সিম ব্যাংক লিমিটেড, আমরা নেট, ইউসিবি, খুলনা পাওয়ার কোম্পানি লিমিটেড ও বিবিএস কেব্‌লস।
অন্যদিকে, সিএসইতে আজ দুপুর সাড়ে ১২টা নাগাদ সার্বিক সূচক বেড়েছে ১৩০ পয়েন্ট। মোট লেনদেনের পরিমাণ প্রায় ৫২ কোটি টাকা।
