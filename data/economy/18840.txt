
রাজধানীর অদূরে রূপগঞ্জে এয়ার সেপারেশন ইউনিট (এএসইউ) নির্মাণ করবে লিন্ডে বাংলাদেশ লিমিটেড। এ ইউনিট নির্মাণের জন্য ১২০ কোটি টাকা বা ১ দশমিক ৪৬ কোটি ইউরো বিনিয়োগ করবে এ প্রতিষ্ঠানটি। এই এয়ার সেপারেশন ইউনিটটি (এএসইউ) দৈনিক প্রায় ১০০ টন তরলীকৃত গ্যাস উৎপাদন করবে, যা বাংলাদেশে সর্ববৃহৎ। গতকাল বৃহস্পতিবার এক সংবাদ সম্মেলনে এ তথ্য জানানো হয়েছে। রাজধানীর বনানীর হোটেল সারিনায় এ সংবাদ সম্মেলন অনুষ্ঠিত হয়। এতে বক্তব্য দেন লিন্ডে গ্যাসের সাউথ এশিয়ান বিজনেসের কান্ট্রি ক্লাস্টার হেড মলয় ব্যানার্জি ও লিন্ডে বাংলাদেশ লিমিটেডের ব্যবস্থাপনা পরিচালক ইরফান শিহাবুল মতিন। লিন্ডে বাংলাদেশ লিমিটেড হলো আন্তর্জাতিক খ্যাতনামা লিন্ডে গ্রুপের সহযোগী প্রতিষ্ঠান।সংবাদ সম্মেলনে জানানো হয়, ২০১৭ সালের মধ্যে উৎপাদন শুরু করতে যাওয়া লিন্ডের এই নতুন এয়ার সেপারেশন ইউনিট (এএসইউ) বাংলাদেশের ক্রমবর্ধমান স্বাস্থ্যসেবা, খাদ্য ও কোমল পানীয়, ফ্যাব্রিকেশন, ওষুধ, জাহাজ ভাঙা এবং জাহাজ নির্মাণশিল্পসমূহে গ্যাস সরবরাহ করবে। এর পাশাপাশি এ-সংক্রান্ত অন্য সেবাও দেবে। রূপগঞ্জের এ কারখানাটি বাংলাদেশে লিন্ডের উৎপাদন ক্ষমতা দ্বিগুণের বেশি বাড়াবে। এর মাধ্যমে বাংলাদেশের শীর্ষস্থানীয় গ্যাস উৎপাদনকারী হিসেবে লিন্ডের অবস্থান আরও সুদৃঢ় হবে। এ ছাড়া রূপগঞ্জের কারখানাটি সব শ্রেণির গ্রাহককে বিভিন্ন ধরনের সিলিন্ডার সরবরাহ সুবিধাও দেবে।সংবাদ সম্মেলনে মলয় ব্যানার্জি বলেন, এই বিনিয়োগের মাধ্যমে এই অঞ্চলে প্রবৃদ্ধি এবং উন্নয়নের ক্ষেত্রে লিন্ডের সদিচ্ছার প্রকাশ ঘটেছে। এ দেশে গ্যাস খাতের বাজার প্রতিবছর ১০ শতাংশের বেশি হারে বাড়ছে। তিনি বলেন, ‘দক্ষিণ এশিয়ায় লিন্ডের ব্যবসায়ের জন্য বাংলাদেশ গুরুত্বপূর্ণ। এ বাজারের সম্ভাবনা প্রচুর। এই বিনিয়োগ ভবিষ্যতের বিনিয়োগ, এটি বাংলাদেশসহ দক্ষিণ এশিয়ায় আমাদের গ্যাস সেবার পরিধি বাড়াতে সহযোগিতা করবে।’লিন্ডে বাংলাদেশের ব্যবস্থাপনা পরিচালক ইরফান শিহাবুল মতিন বলেন, ‘সর্বশেষ প্রযুক্তির এয়ার সেপারেশন ইউনিট (এএসইউ) এবং সিলিন্ডার ফিলিং সুবিধার সাহায্যে গ্রাহকদের উচ্চমানের গ্যাস সেবা ও নির্ভরযোগ্য সরবরাহ দিতে পারব।’ ১৯৫০ সাল থেকে লিন্ডে গ্রুপ এ দেশে কার্যক্রম পরিচালনা করে আসছে। বর্তমানে তেজগাঁও, রূপগঞ্জ এবং শীতলপুরে কার্যক্রম পরিচালনা করছে প্রতিষ্ঠানটি। বিভিন্ন খাতের প্রায় ৩৫ হাজার গ্রাহককে গ্যাস সেবা দেওয়া হচ্ছে।
