
অস্ট্রেলিয়ার কেন্দ্রীয় ব্যাংক গতকাল মঙ্গলবার সুদের হার রেকর্ড পরিমাণ কমিয়ে ২ দশমিক ৫০ শতাংশে পুনর্নির্ধারণ করেছে। এত দিন এই হার ছিল ২ দশমিক ৭৫ শতাংশ।
বিশ্লেষকেরা বলছেন, এর মধ্য দিয়ে দেশটির অর্থনীতির গতি যে শ্লথ হয়ে পড়েছে, তা প্রতীয়মান হয়েছে। আর আসন্ন নির্বাচনে অর্থনৈতিক পরিস্থিতি একটা বড় বিষয় হয়ে উঠেছে।
আগামী ৭ সেপ্টেম্বর অস্ট্রেলিয়ার জাতীয় নির্বাচন অনুষ্ঠিত হবে।
১৯৫৯ সালে প্রতিষ্ঠিত হওয়ার পর থেকে রিজার্ভ ব্যাংক অব অস্ট্রেলিয়া কখনোই নগদ সুদের হার এত নিচে নামিয়ে আনেনি। এমনকি বিশ্ব মন্দার সময়ও ২০০৯ সালের সেপ্টেম্বরে এই হার কমিয়ে ৩ শতাংশ নির্ধারণ করা হয়েছিল।
গভর্নর গ্লেন স্টিভেনস অবশ্য মূল্যস্ফীতি ও খুচরা বিক্রি স্থবির হয়ে পড়ার তথ্যকে বিবেচনায় নিয়ে এই সুদহার কর্তনের যৌক্তিকতা উল্লেখ করেছেন। তিনি বলেছেন, ‘অস্ট্রেলিয়ার অর্থনীতি এক বছর ধরে প্রচলিত ধারার চেয়ে কম হারে বাড়ছিল।’
দেশটির বেকারত্বের হার জুন মাসে ৫ দশমিক ৭০ শতাংশে উন্নীত হয়েছে, যা কি না প্রায় চার বছরের মধ্যে সর্বোচ্চ। সূত্র: এএফপি
