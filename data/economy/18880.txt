
ব্যাংকগুলোর স্বয়ংক্রিয় অর্থ পরিশোধব্যবস্থা, অর্থাৎ এটিএম (অটোমেটেড টেইলারিং মেশিন) এবং পিওএস (পয়েন্ট অব সেল) যন্ত্র ব্যবহারের নিরাপত্তা ও ঝুঁকির বিষয়ে নির্দেশনা দেওয়া হয়েছে।বাংলাদেশ ব্যাংক থেকে গতকাল বৃহস্পতিবার ব্যাংকগুলোতে এই নির্দেশনা দেওয়া হয়।বলা হয়েছে, তফসিলি ব্যাংকগুলোর অর্থ উত্তোলন ও পরিশোধব্যবস্থা উন্নততর ও সহজ করার জন্য বিভিন্ন ধরনের স্বয়ংক্রিয় ব্যবস্থা ব্যবহার করছে। এসব ব্যবস্থায় ঝুঁকি হ্রাস ও নিরাপত্তা জোরদার করে গ্রাহকের স্বার্থ সংরক্ষণ এবং গ্রাহককে এই ব্যবস্থায় উদ্বুদ্ধকরণে কিছু ব্যবস্থা নেওয়া জরুরি। এগুলোর মধ্যে রয়েছে অবকাঠামোগত নিরাপত্তা ও সচেতনতা বৃদ্ধি।বলা হয়েছে, এটিএম বুথে প্রশিক্ষিত নিরাপত্তারক্ষীর সার্বক্ষণিক পাহারা নিশ্চিত করতে হবে। বুথে কোনো ব্যক্তি বা ব্যক্তিবর্গ কোনো ধরনের নতুন যন্ত্র স্থাপন বা মেরামত করতে এলে বুথে কর্মরত রক্ষী ব্যাংকের এ বিষয়ে ক্ষমতাপ্রাপ্ত কর্মকর্তাকে ফোন করে ওই ব্যক্তির পরিচয় নিশ্চিত করবেন। প্রয়োজনবোধে সংশ্লিষ্ট ব্যাংক কর্মকর্তা এটিএম বুথে সশরীরে উপস্থিত হয়ে এরূপ ব্যক্তির বা ব্যক্তিবর্গের পরিচয় নিশ্চিত করবেন।ব্যাংকে সহায়তাকেন্দ্র বাস্তবায়ন করে নিয়োজিত কর্মকর্তার নাম ও যোগাযোগের ফোন নম্বর নোটিশ হিসেবে এটিএম বুথে প্রদর্শনের ব্যবস্থা করে গ্রাহকের সমস্যার তাৎক্ষণিক সমাধান নিশ্চিত করতে হবে।আরও বলা হয়েছে, এটিএম বা পিওএস মেশিনে সংঘটিত জাল-জালিয়াতিসংক্রান্ত সতর্কীকরণ বিজ্ঞপ্তি সংবাদপত্র ও সংবাদমাধ্যমে প্রকাশ করে গ্রাহককে সচেতন বা সতর্ক করার প্রয়োজনীয় ব্যবস্থা করতে হবে। এটিএম ব্যবহারের সঠিক নিয়মাবলি সহজবোধ্য ভাষায় পোস্টার আকারে বুথে দৃশ্যমান স্থানে প্রদর্শনের ব্যবস্থা করতে হবে।
