
দেশে পরিবেশবান্ধব তৈরি পোশাক কারখানার তালিকায় যুক্ত হয়েছে আরেকটি নাম—একেএইচ ইকো অ্যাপারেলস লিমিটেড। ঢাকার অদূরে ধামরাইয়ের বালিথা এলাকায় স্থাপিত এই কারখানা দেশের প্রথম পরিবেশবান্ধব ওভেন পোশাক প্রস্তুতকারক প্রতিষ্ঠান।কারখানাটি স্থাপনে নেওয়া হয়েছে ৩৯ বিঘা জমি। এর ৬০ শতাংশ জায়গাই ফাঁকা, যেখানে বনায়ন হবে। বাকি ৪০ শতাংশের ওপর গড়ে তোলা হয়েছে ৪ লাখ ৮০ হাজার বর্গফুটের কারখানা ভবন। এখানে আছে শ্রমিকদের জন্য সর্বোচ্চ ও আধুনিক নিরাপত্তাব্যবস্থা। কারখানাটিতে কাজ করবেন সাড়ে ৪ হাজার শ্রমিক। কারখানাটির মাসিক উৎপাদন সক্ষমতা ১০ লাখ পিস শার্ট। বাণিজ্যমন্ত্রী তোফায়েল আহমেদ গতকাল শনিবার পরিবেশবান্ধব একেএইচ ইকো অ্যাপারেলসের উদ্বোধন করেন।উদ্বোধনী অনুষ্ঠানে উপস্থিত ছিলেন সাংসদ এম এ মালেক, ঢাকায় নিযুক্ত ইউরোপীয় ইউনিয়নের (ইইউ) রাষ্ট্রদূত পিয়েরে মায়াদুন, মার্কিন রাষ্ট্রদূত মার্শা স্টিফেনস ব্লুম বার্নিকাট, জার্মানির রাষ্ট্রদূত থমাস প্রিন্স ও জাপানের রাষ্ট্রদূত মাসাতো ওয়াতানাবে। এ ছাড়া এফবিসিসিআইয়ের সভাপতি আবদুল মাতলুব আহমাদ, সহসভাপতি সফিউল ইসলাম মহিউদ্দিন, সাবেক সভাপতি এ কে আজাদ ও মীর নাসির, পোশাকশিল্প মালিকদের সংগঠন বিজিএমইএর সভাপতি সিদ্দিকুর রহমান, সহসভাপতি ফারুক হাসান, মোহাম্মদ নাছির ও মাহমুদ হাসান খান উপস্থিত ছিলেন।আমেরিকার ইউএস গ্রিন বিল্ডিং কাউন্সিল (ইউএসজিবিসি) পরিবেশবান্ধব ভবন নির্মাণে ‘লিড’ (লিডারশিপ ইন এনার্জি অ্যান্ড এনভায়রনমেন্টাল ডিজাইন) নামে সনদ দিয়ে থাকে। সনদটি পেতে সংস্থাটির তত্ত্বাবধানে একটি প্রকল্পকে নির্মাণ প্রক্রিয়ার থেকে শুরু থেকে উৎপাদন পর্যন্ত কম কার্বন নিঃসরণ, পানি ব্যবহারে দক্ষতা, পুনঃ উৎপাদিত উপকরণের ব্যবহার ইত্যাদি বিষয়ে নজর দিতে হয়। এ ক্ষেত্রে মোট ১১০ পয়েন্টের মধ্যে দ্বিতীয় সর্বোচ্চ ৬০-৭৯ পেলেই দেওয়া হয় ‘লিড গোল্ড’ মর্যাদা।গত রাতে ইউএসজিবিসির ওয়েবসাইটে দেখা গেছে, একেএইচ ইকো অ্যাপারেলস পেয়েছে ৬৬ পয়েন্ট। তার মানে একেএইচ লিড গোল্ড মানের কারখানা। প্রতিষ্ঠানটিকে সনদ দেওয়া হয়েছে ২০১৫ সালের ডিসেম্বরে।উদ্বোধনী অনুষ্ঠানে জানানো হয়, দেলোয়ার হোসেন, শামসুল আলম ও আবুল কাশেম নামে তিন বন্ধুর উদ্যোগে ১৯৯৭ সালে ঢাকার শ্যামলীতে একেএইচ গ্রুপের প্রথম কারখানার যাত্রা শুরু হয়। প্রথম বছরে ১৩ লাখ মার্কিন ডলারের পোশাক রপ্তানি করে তারা। বর্তমানে প্রতিষ্ঠানটির মোট ইউনিট ১৪টি। কর্মরত আছেন ১৮ হাজার শ্রমিক, যা এ বছর শেষে দাঁড়াবে ২০ হাজারে। প্রতিষ্ঠানটির বার্ষিক রপ্তানি আয় ২৫ কোটি ডলার হবে বলে আশা কর্ণধারদের। কারখানাটির নির্মাণকাজ এক বছরে শেষ হয়েছে। এ জন্য বিদেশি অর্থায়নও নেওয়া হয়েছে। তিন উদ্যোক্তার মধ্যে বর্তমানে দেলোয়ার হোসেন গ্রুপের চেয়ারম্যান, শামসুল আলম ব্যবস্থাপনা পরিচালক ও আবুল কাশেম উপব্যবস্থাপনা পরিচালক।শামসুল আলম সাংবাদিকদের বলেন, ‘৫২ লাখ টাকা বিনিয়োগ ও ৩০০ শ্রমিক নিয়ে আমরা যাত্রা শুরু করি। এখন চালু হলো পরিবেশবান্ধব কারখানা। এটি ভবিষ্যতে ক্রেতা বৃদ্ধিতে সহায়তা করবে।’কারখানাটি ঘুরে দেখার পর অতিথিরা উচ্ছ্বসিত প্রশংসা করেন। বাণিজ্যমন্ত্রী তোফায়েল আহমেদ বলেন, ‘একেএইচ গ্রুপের এই পরিবেশবান্ধব কারখানাটি দেশের তৈরি পোশাকশিল্পে নতুন মাত্রা যোগ করল।’ তিনি আরও বলেন, ‘রানা প্লাজা ধস ও তাজরীন ফ্যাশনসের অগ্নিকাণ্ডের ঘটনায় পোশাক খাতের যে ক্ষতি হয়েছে, সেখান থেকে ঘুরে দাঁড়াতে সরকার বিভিন্ন কর্মসূচি নিয়েছে। এর ফলে পোশাক রপ্তানি আগের চেয়ে বাড়বে।’মার্কিন রাষ্ট্রদূত বার্নিকাট বলেন, ‘কারখানাটি চালুর মাধ্যমে বাংলাদেশের পোশাক খাতে রূপান্তরের বিষয়টি উঠে এসেছে। আমি বিশ্বাস করি, সবার অংশগ্রহণে এখন পর্যন্ত যা কাজ হয়েছে, তা এ দেশের পোশাকশিল্পকে নতুন উচ্চতায় নিয়ে যাবে।’ইইউ রাষ্ট্রদূত পিয়েরে মায়াদুন বলেন, ‘আজকের দিনটি একেএইচ ও বাংলাদেশের জন্য গর্বের দিন।’ কারখানা সংস্কার কার্যক্রমের চ্যালেঞ্জ মোকাবিলায় প্রয়োজনে ইইউ থেকে অর্থায়ন সুবিধা নিতে উদ্যোক্তাদের পরামর্শ দেন তিনি।এদিকে বিজিএমইএ সূত্রে জানা গেছে, দেশে বর্তমানে ২০টির মতো পরিবেশবান্ধব পোশাক কারখানা আছে। এর মধ্যে ইউএসজিবিসির সর্বোচ্চ ‘লিড প্লাটিনাম’ সনদ পাওয়া প্রথম কারখানা হলো ঈশ্বরদী ইপিজেডের ভিনটেজ ডেনিম স্টুডিও। এটি ডেনিম পোশাক প্রস্তুতকারক প্রতিষ্ঠান। সর্বোচ্চ সনদ পাওয়া আরেকটি কারখানা হচ্ছে নারায়ণগঞ্জের কাশিপুর ইউনিয়নের উত্তর নরসিংপুরে নিট পোশাক প্রস্তুতকারী প্লামি ফ্যাশনস।
