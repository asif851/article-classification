
দেশের প্রধান শেয়ারবাজার ঢাকা স্টক এক্সচেঞ্জের (ডিএসই) দুটি সূচক গতকাল বুধবার রেকর্ড উচ্চতায় উঠেছে। বাছাই করা ভালো কোম্পানির সমন্বয়ে গঠিত ডিএসই-৩০ ও শরিয়াভিত্তিক সূচক ডিএসইএস সূচক দুটিতে এ রেকর্ড হয়েছে।
ঈদুল আজহার ছুটির আগে ৬ হাজারের মাইলফলক পেরোনো প্রধান সূচক ডিএসইএক্স গতকাল দিন শেষে খানিকটা কমেছে। তবে এদিন ঢাকার বাজারে প্রায় ছয় মাস পর সর্বোচ্চ লেনদেন হয়েছে।
২০১৩ সালের জানুয়ারিতে বাছাই করা ৩০ কোম্পানি নিয়ে গঠন করা ডিএসই-৩০ সূচকটি গতকাল দিন শেষে প্রায় ৩ পয়েন্ট বেড়ে দাঁড়িয়েছে ২ হাজার ১৬০ পয়েন্টে। আর ২০১৪ সালের জানুয়ারিতে চালু হওয়া শরিয়াভিত্তিক ডিএসইএস সূচকটি এদিন প্রায় ২ পয়েন্ট বেড়ে দাঁড়িয়েছে ১ হাজার ৩৩৬ পয়েন্টে।
ঢাকার বাজারে গতকাল দিন শেষে লেনদেন পৌঁছেছে প্রায় ১ হাজার ৩৭০ কোটি টাকায়। চলতি বছরের ২৬ ফেব্রুয়ারির পর এটিই ডিএসইতে সর্বোচ্চ লেনদেন। এদিন লেনদেন বাড়ার পেছনে ব্লক মার্কেটেরও উল্লেখযোগ্য ভূমিকা ছিল। গতকাল ব্লক মার্কেটে ৬ কোম্পানির প্রায় ১৬২ কোটি টাকার লেনদেন হয়। যার মধ্যে ১৩৫ কোটি টাকাই ছিল সোস্যাল ইসলামী ব্যাংকের লেনদেন। ব্লক মার্কেটে এদিন ব্যাংকটির ৫ কোটি ১০ লাখ শেয়ারের হাতবদল হয়। এর ফলে মূল বাজারে কোম্পানিটির শেয়ারের সর্বোচ্চ মূল্যবৃদ্ধি ঘটে। গতকাল সোস্যাল ইসলামী ব্যাংকের প্রতিটি শেয়ারের দাম ২ টাকা ৯০ পয়সা বা প্রায় ১০ শতাংশ বেড়ে ৩২ টাকায় উঠেছে।
 
