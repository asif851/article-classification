
দেশের ২৫টি প্রতিষ্ঠান প্রতি মাসে দুই কোটি গজ ডেনিম বা জিনস কাপড় উৎপাদন করে। তবে এটি মোট চাহিদার মাত্র ৪০ শতাংশ। বা​িক ৬০ শতাংশই বিদেশ থেকে আমদানি করতে হয়।
ফলে এ খাতে নতুন বিনিয়োগের সুযোগ আছে। পাশাপাশি রপ্তানি বাড়াতে বিশ্ববাজারে পণ্যটিকে আরও বেশি করে পরিচিত করা প্রয়োজন বলে মনে করেন ডেনিমশিল্পের সঙ্গে জড়িত ব্যক্তিরা৷
এই চিন্তাভাবনা থেকেই ডেনিম এক্সপার্ট বাংলাদেশ লিমিটেড  নামের একটি বেসরকারি প্রতিষ্ঠান আগামী ১১ ও ১২ নভেম্বর ঢাকায় আয়োজন করতে যাচ্ছে ‘ডেনিম এক্সপো’।
রাজধানীর র‌্যাডিসন ব্লু ওয়াটার গার্ডেন হোটেলে এই প্রদর্শনীতে যুক্তরাষ্ট্র, যুক্তরাজ্য, ইউরোপ ও এশিয়ার বিভিন্ন দেশের শিল্প উদ্যোক্তা, ব্যবসায়ী এবং ফ্যাশন সরঞ্জাম প্রস্তুতকারী প্রতিষ্ঠানের কর্মকর্তারা উপস্থিত থাকবেন। প্রদর্শনীর পাশাপাশি ডেনিম পণ্যের হালের ফ্যাশন ও এসব পণ্য পরিষ্কার করার পদ্ধতি সম্পর্কে সেমিনার অনুষ্ঠিত হবে।
সোনারগাঁও হোটেলে সম্প্রতি এক সংবাদ সম্মেলনে প্রদর্শনীর বিষয়ে জানান আয়োজকেরা। এ ধরনের আয়োজন বাংলাদেশের ডেনিম পণ্য আন্তর্জাতিক বাজারে শক্তিশালী ব্র্যান্ড হিসেবে প্রতিষ্ঠা করতে সহায়তা করবে বলে উল্লেখ করেন ডেনিম এক্সপার্টের ব্যবস্থাপনা পরিচালক মোস্তাফিজ উদ্দিন।
সংবাদ সম্মেলনে আরও উপস্থিত ছিলেন রেমোটেক্স ডেনিমের ব্যবস্থাপনা পরিচালক এম কামাল উদ্দিন, নাসা গ্রুপের ব্যবস্থাপনা পরিচালক সোহেল রানা ও পারটেক্স ডেনিমের ব্যবস্থাপনা পরিচালক এম এস হাসান।
