
সপ্তাহের প্রথম দিন আজ রোববার সূচক ও লেনদেনে ঊর্ধ্বমুখী প্রবণতায় শেষ হয়েছে দেশের শেয়ারবাজারের লেনদেন। বেলা আড়াইটায় দিনের লেনদেন শেষে দুই বাজারেই বেশির ভাগ কোম্পানির শেয়ারের দাম বেড়েছে। ফলে সূচকও বেড়েছে। একই সঙ্গে লেনদেন বেড়েছে দুই বাজারে। এ নিয়ে টানা পাঁচ কার্যদিবস বাজার ঊর্ধ্বমুখী।আসন্ন বাজেট ঘিরে বাজারে এই ঊর্ধ্বমুখী প্রবণতা বলে মনে করছেন বাজারসংশ্লিষ্ট ব্যক্তিরা। তাঁরা বলছেন, এরই মধ্যে কেন্দ্রীয় ব্যাংকের পক্ষ থেকে পুঁজিবাজারের জন্য ৯০০ কোটি টাকা পুনরর্থায়নের ঘোষণা দেওয়া হয়েছে। আসন্ন বাজেটে বাজারবান্ধব ঘোষণা আসতে পারে, যা বিনিয়োগকারীদের আশান্বিত করছে।এ বিষয়ে জানতে চাইলে চট্টগ্রাম স্টক এক্সচেঞ্জের (সিএসই) সাবেক সভাপতি ফখর উদ্দিন আলী আহমেদ প্রথম আলো ডটকমকে বলেন, প্রতিবছরই বাজেটকে ঘিরে এই সময়ে বাজারে বাড়তি একটা প্রবণতা লক্ষ করা যায়। এ বছরও এর ব্যতিক্রম নয়। বাজেটে বাজার নিয়ে নতুন ঘোষণা আসবে—এমন প্রত্যাশায় থাকেন বিনিয়োগকারীরা। কালোটাকা পুঁজিবাজারে বিনিয়োগের সুযোগ দেওয়ারও আলোচনা হচ্ছে। তাই এ সময়ে অনেক বিনিয়োগকারী বাজারে সক্রিয় হচ্ছেন। এ ছাড়া, বর্তমান অবস্থায় বাজার অনেক নিচে অবস্থান করছে। এ অবস্থায় শেয়ারের দাম অনেক আকর্ষণীয় মনে করছেন বিনিয়োগকারীরা। তাই বাজারে ঊর্ধ্বমুখী প্রবণতা লক্ষ করা যাচ্ছে।
ঢাকা স্টক এক্সচেঞ্জ (ডিএসই) সূত্রে জানা যায়, আজ ডিএসইতে ৪৭৬ কোটি টাকার শেয়ার ও মিউচুয়াল ফান্ড লেনদেন হয়েছে, যা আগের দিনের চেয়ে ১০ কোটি টাকা বেশি। গত বৃহস্পতিবার এই স্টক এক্সচেঞ্জে ৪৬৬ কোটি টাকার লেনদেন হয়েছিল। আর চট্টগ্রাম স্টক এক্সচেঞ্জে (সিএসই) আজ লেনদেন হয়েছে ৪৩ কোটি টাকার, যা আগের দিনের চেয়ে দুই কোটি টাকা বেশি।
আজ ডিএসইর প্রধান সূচক ডিএসইএক্স ৬৫ পয়েন্ট বেড়ে দাঁড়িয়েছে ৩৯৪৩ পয়েন্টে। একই সঙ্গে সাধারণ মূল্যসূচক বেড়েছে ৬২ পয়েন্ট।
ডিএসইতে আজ ২৮৩টি প্রতিষ্ঠানের শেয়ার লেনদেন হয়েছে। এর মধ্যে ২৪৪টির দাম বেড়েছে; কমেছে ২৯টির আর অপরিবর্তিত রয়েছে ১০টি প্রতিষ্ঠানের শেয়ারের দাম।
ডিএসইতে লেনদেনে শীর্ষে থাকা প্রতিষ্ঠানগুলোর মধ্যে রয়েছে ওরিয়ন ফার্মা, ইউনাইটেড এয়ার, বিএসসিএল, তাল্লু স্পিনিং, আমরা টেকনোলজিস, সামিট পূর্বাঞ্চল পাওয়ার কোম্পানি, আরএন স্পিনিং, এইমস ফার্স্ট মিউচুয়াল ফান্ড, তিতাস গ্যাস, মালেক স্পিনিং প্রভৃতি।
ডিএসইর পাশাপাশি সিএসইতেও সূচক বেড়েছে। দিনের লেনদেন শেষে সিএসইর সার্বিক মূল্যসূচক ১৭৯ পয়েন্ট বেড়ে দাঁড়িয়েছে ১০,৭২৬ পয়েন্টে। সিএসইতে আজ ২০৮টি প্রতিষ্ঠানের শেয়ার লেনদেন হয়েছে। এর মধ্যে ১৮০টির দাম বেড়েছে; কমেছে ২১টির আর অপরিবর্তিত রয়েছে সাতটি প্রতিষ্ঠানের শেয়ারের দাম।
