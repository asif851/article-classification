
রাত-বিরাতে মুঠোফোনে কল দিয়ে টাকা চাওয়া ‘জিনের বাদশাদের’ প্রতারণা থেকে মানুষকে রক্ষা করতে সচেতনতা চালানো হচ্ছে বলে জানিয়েছেন মুঠোফোনভিত্তিক আর্থিক সেবাদাতা প্রতিষ্ঠান বিকাশের প্রধান নির্বাহী কর্মকর্তা (সিইও) কামাল এস কাদির। তিনি বলেছেন, জিনের বাদশা সেজে প্রতারণার হার আগের চেয়ে কমেছে।
আজ রোববার সাউথ এশিয়ান নেটওয়ার্ক অন ইকোনমিক মডেলিংয়ের (সানেম) দ্বিতীয় বার্ষিক অর্থনৈতিক সম্মেলনে মুঠোফোনভিত্তিক আর্থিক সেবা (এমএফএস) নিয়ে অধিবেশনে তিনি এ কথা বলেন।
কামাল কাদির বলেন, সিম রি-প্লেসমেন্টের মাধ্যমে বিকাশের টাকা চুরির প্রবণতা প্রযুক্তি ব্যবহার করে ঠেকানো গেছে। এজেন্টের টাকা ছিনতাই রোধে অন্য ব্যাংকের সঙ্গে লেনদেনের ব্যবস্থা করা হয়েছে। এতে এজেন্ট কাছের ব্যাংকেই টাকা জমা করতে পারছেন। জিনের বাদশার নাম দিয়ে প্রতারণার বিষয়েও ব্যবস্থা নেওয়া হচ্ছে।
অনুষ্ঠান শেষে জানতে চাইলে কামাল কাদির বলেন, জিনের বাদশা সেজে প্রতারণা ঠেকাতে সচেতনতার বিকল্প নেই। এ জন্য গ্রাহকদের মুঠোফোনে খুদে বার্তা পাঠানো হচ্ছে। সরকারও খুদে বার্তা পাঠাচ্ছে। তিনি নতুন ধরনের একটি প্রতারণার কথা জানান। সেটি হলো, সম্প্রতি একজন তরুণকে চাকরির সাক্ষাৎকারের জন্য হঠাৎ ফোন করে ডাকা হয়। গুলশানে একটি ভবনের নিচে যাওয়ার পর একজন স্যুট পরা লোক এসে কাগজপত্র চায়। কাগজপত্রের সঙ্গে চাওয়া হয় ব্যাংক ড্রাফট। ওই তরুণের কাছে ব্যাংক ড্রাফট না থাকায় তাঁকে দ্রুত আট হাজার টাকা পাঠাতে বলা হয়। তরুণটি টাকা পাঠিয়ে ফিরে গিয়ে দেখে সব ভুয়া।
কামাল কাদির বলেন, এগুলো রুখতে সচেতনতার বিকল্প নেই।
সানেমের অধিবেশনে বাংলাদেশ ব্যাংকের সাবেক গভর্নর সালেহউদ্দিন আহমেদ সভাপতিত্ব করেন। এতে বিআইবিএমের মহাপরিচালক তৌফিক এ চৌধুরী, এটুআই প্রকল্পের পরামর্শক আনির চৌধুরী, বাংলাদেশ ব্যাংকের কর্মকর্তা এম আনোয়ারুল ইসলাম প্রমুখ বক্তব্য দেন।
