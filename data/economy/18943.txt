
বাংলাদেশ ব্যাংকের সাবেক গভর্নর লুৎফর রহমান সরকার মারা গেছেন (ইন্না লিল্লাহি ওয়া ইন্না ইলাইহি রাজিউন)। গত সোমবার সকালে রাজধানীর অ্যাপোলো হাসপাতালে চিকিৎসাধীন অবস্থায় তিনি মারা যান। তাঁর বয়স হয়েছিল ৮০ বছর। তিনি বার্ধক্যজনিত রোগে ভুগছিলেন।
লুৎফর রহমান ১৯৯৬ থেকে ১৯৯৮ সাল পর্যন্ত বাংলাদেশ ব্যাংকের গভর্নরের দায়িত্ব পালন করেন।
গতকাল বগুড়ার গ্রামের বাড়িতে লুৎফর রহমানের দাফন সম্পন্ন হয়েছে। দুপুরে বগুড়ায় কেন্দ্রীয় শহীদ মিনারে তাঁর মরদেহ নেওয়া হয় এবং সর্বস্তরের মানুষ তাঁকে শেষ শ্রদ্ধা জানান। এরপর বগুড়ার আলতাফুন্নেছা খেলার মাঠে মরহুমের জানাজা শেষে শহরের ঠনঠনিয়ায় দক্ষিণ বগুড়া কবরস্থানে তাঁকে দাফন করা হয়। লুৎফর রহমান সরকার ১৯৩৪ সালের ১ ফেব্রুয়ারি বগুড়ার শাজাহানপুর উপজেলার আমরুল ইউনিয়নের ফুলকোট গ্রামে জন্মগ্রহণ করেন।
এর আগে সোমবার বাংলাদেশ ব্যাংক চত্বর ও ঢাকা বিশ্ববিদ্যালয়ের কেন্দ্রীয় মসজিদে দুই দফা জানাজা অনুষ্ঠিত হয়। গতকাল সকালে ধানমন্ডি ঈদগাহ মাঠে তৃতীয় জানাজা শেষে মরহুমের মরদেহ বগুড়ায় নিজ বাড়িতে নিয়ে যাওয়া হয়।
খ্যাতিমান এই ব্যাংকারের মৃত্যুতে শোক প্রকাশ করেছেন রাষ্ট্রপতি আবদুল হামিদ ও প্রধানমন্ত্রী শেখ হাসিনা। শোকবাণী পাঠিয়েছেন জাতীয় সংসদের স্পিকার শিরীন শারমিন চৌধুরী ও ডেপুটি স্পিকার শওকত আলী, অর্থমন্ত্রী আবুল মাল আবদুল মুহিত, নোবেল বিজয়ী অর্থনীতিবিদ ড. মুহাম্মদ ইউনূস, বাংলাদেশ ব্যাংকের গভর্নর আতিউর রহমানসহ বিশিষ্ট ব্যক্তি ও বিভিন্ন প্রতিষ্ঠান। লুৎফর রহমানের মৃত্যুতে শোক প্রকাশ করেছে জাতীয় কবিতা পরিষদও। তিনি কবিতা পরিষদের উপদেষ্টামণ্ডলীর সদস্য ছিলেন।
কর্মজীবন: লুৎফর রহমান সরকার ১৯৫৫ সালে তিনি ঢাকা বিশ্ববিদ্যালয় থেকে রাষ্ট্রবিজ্ঞানে এমএ পাস করেন। রেডিও পাকিস্তান দিয়ে কর্মজীবন শুরু করলেও পরে তিনি যোগ দেন করাচির হাবিব ব্যাংকে। এরপর ১৯৬৫ সালে পাকিস্তানের স্ট্যান্ডার্ড ব্যাংকের সিনিয়র ভাইস প্রেসিডেন্ট। ১৯৭২ সালে রূপালী ব্যাংকের উপমহাব্যবস্থাপক হন। ১৯৭৬ সালে অগ্রণী ব্যাংকে মহাব্যবস্থাপক হিসেবে যোগ দিয়ে পরে ব্যবস্থাপনা পরিচালক হিসেবে পদোন্নতি পান। ১৯৮৩ সালে সোনালী ব্যাংকের ব্যবস্থাপনা পরিচালক ও ১৯৮৫ সালে বাংলাদেশ ব্যাংকের নির্বাহী পরিচালক হন। এরপর তিনি ১৯৯৬ সালের ২১ নভেম্বর থেকে ১৯৯৮ সালের ২১ নভেম্বর পর্যন্ত ষষ্ঠ গভর্নর হিসেবে বাংলাদেশ ব্যাংকের দায়িত্ব পালন করেন। এ ছাড়া লুৎফর রহমান ঢাকা বিশ্ববিদ্যালয়ের ফাইন্যান্স অ্যান্ড ব্যাংকিং বিভাগে দীর্ঘদিন খণ্ডকালীন শিক্ষকতা করেন।
