
শুধু সুস্বাদু রান্না করে তা পরিবেশনে দক্ষ হলেই সেরা রাঁধুনি হওয়া যাবে না। সেরা রাঁধুনি হতে হলে বুদ্ধিদীপ্ত উপস্থাপনের মাধ্যমে তাঁর রেসিপির বিপণনেও পারদর্শী হতে হবে। ভবিষ্যতে যাতে তিনি খাবার বা রান্নাকে ব্যবসা হিসেবে বেছে নিতে পারেন, সে জন্যই এবারের এ উদ্যোগ।স্কয়ার ফুড অ্যান্ড বেভারেজ লিমিটেডের ব্র্যান্ড রাঁধুনির নিয়মিত উদ্যোগ ‘সেরা রাঁধুনি ১৪২২’-এর চতুর্থ আসর শুরু হতে যাচ্ছে। এবার সেরা রাঁধুনি হতে হলে রেসিপির বিপণনে পারদর্শী হওয়ার পাশাপাশি প্রতিযোগীদের ভিন্ন ভিন্ন ঘরানার রান্নায়ও পারদর্শী হতে হবে। এ ছাড়াও রান্না, পরিবেশনা, নিজেকে উপস্থাপন, অন্যান্য গুণাগুণ, ব্যক্তিত্ব, বিক্রয় দক্ষতা, নেতৃত্বগুণ, খাবারের ব্যবসা চালানোর ক্ষমতা, বিভিন্ন পরিস্থিতি সামলানোর ক্ষেত্রে তাৎক্ষণিক বুদ্ধি ও দক্ষতা প্রয়োগের ক্ষমতাও বিচারকেরা চুলচেরা বিশ্লেষণ করবেন। আজ মঙ্গলবার রাজধানীর এক অভিজাত হোটেলে সেরা রাঁধুনির চতুর্থ আসরের আনুষ্ঠানিক ঘোষণা দেওয়ার জন্য আয়োজিত সংবাদ সম্মেলনে এসব তথ্য জানানো হয়েছে। সংবাদ সম্মেলনে স্কয়ার ফুড অ্যান্ড বেভারেজ লিমিটেডের ব্যবস্থাপনা পরিচালক অঞ্জন চৌধুরী বলেন, ‘এবারের প্রতিযোগিতায় নির্বাচিত সেরা রাঁধুনি বা দ্বিতীয় ও তৃতীয় স্থান অধিকারী যদি চান তিনি ভবিষ্যতে খাবারের ব্যবসার সঙ্গে নিজেকে যুক্ত করবেন, তবে তাঁকে ব্যবসার বিভিন্ন তথ্য দেওয়া থেকে শুরু করে সার্বিকভাবে সহায়তা করা হবে। তবে আমরা এখনো জানি না, বিজয়ীরা উদ্যোক্তা হতে চাইবেন কি না।’ অঞ্জন চৌধুরী বলেন, ‘রাঁধুনি মানে নারী নন, ১৮ বছরের বেশি বয়সী যেকোনো নারী বা পুরুষ সেরা রাঁধুনি প্রতিযোগিতায় অংশ নিতে পারবেন।’ সংবাদ সম্মেলনে স্কয়ার ফুড অ্যান্ড বেভারেজ লিমিটেডের ব্যবস্থাপক (বিপণন) ইমতিয়াজ ফিরোজ এবারের প্রতিযোগিতার বিস্তারিত নিয়মকানুন জানান। তিনি জানান, প্রতিযোগিতার রেজিস্ট্রেশন শুরু হয়েছে আজ থেকে। চলবে আগামী ২৫ অক্টোবর পর্যন্ত। এ বছর বেসরকারি টেলিভিশন চ্যানেল মাছরাঙায় শুরু হতে যাওয়া ‘সেরা রাঁধুনি’ বাছাইয়ের জন্য পুরো বাংলাদেশকে ১৫টি আলাদা অঞ্চলে ভাগ করা হবে। দেশের সেরা কুকিং অ্যান্ড মার্কেটিং বিশেষজ্ঞদের প্যানেল বিভিন্ন ধাপে প্রতিযোগীদের যাচাই করবে। প্রাথমিকভাবে নির্বাচিত ৩০ জন রন্ধনশিল্পী নিয়ে গ্রুমিং রাউন্ড শুরু হবে। সেখান থেকে ২১ জনকে নিয়ে শুরু হবে স্টুডিও রাউন্ড। এরপর পরবর্তী দুই মাসে প্রতিযোগীদের বিভিন্ন পরীক্ষায় উত্তীর্ণ হতে হবে। সেরা রাঁধুনি পুরস্কার হিসেবে জিতে নেবেন ১৫ লাখ টাকা। প্রথম ও দ্বিতীয় রানারআপ পাবেন যথাক্রমে ১০ ও ৫ লাখ টাকা। সংবাদ সম্মেলনে স্কয়ার টয়লেট্রিজ লিমিটেডের জেনারেল ম্যানেজার গোলাম কিবরিয়া উপস্থিত ছিলেন। প্রতিযোগিতায় অংশগ্রহণের নিয়ম: আগ্রহী প্রতিযোগীরা নিজস্ব রান্নার রেসিপি, তিন কপি থ্রি আর সাইজ ছবি এবং নির্দিষ্ট কিছু প্রশ্নের উত্তর পাঠিয়ে প্রতিযোগিতায় অংশ নিতে পারবেন। নির্দিষ্ট প্রশ্ন এবং অন্যান্য তথ্য দৈনিক পত্রিকা, রাঁধুনির ফেসবুক পেজে (www. facebook. com/radhuni. spices) পাওয়া যাবে। রেসিপি, ছবি ও উত্তর পাঠানোর ঠিকানা-সেরা রাঁধুনি ১৪২২, স্কয়ার সেন্টার, ৪৮ মহাখালী বা/এ, ঢাকা ১২১২। ই-মেইলেও পাঠানো যাবে-sheraradhuni 1422 @gmail. com | এ ছাড়া অন্যান্য তথ্যের জন্য প্রতিদিন সকাল ১০টা থেকে রাত ১০টা পর্যন্ত বিশেষ হটলাইন নম্বরে-০৯৬১২২২৭২২২ যোগাযোগ করা যাবে।
