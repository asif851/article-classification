
বাংলাদেশের সঙ্গে দ্বিপক্ষীয় বাণিজ্য আরও বাড়ানোর সুযোগ দেখছেন কুয়েতের ব্যবসায়ীরা। তাঁরা বাংলাদেশি ব্যবসায়ীদের কুয়েতে পণ্য রপ্তানি বাড়ানোর উদ্যোগ নেওয়ার আহ্বান জানিয়েছেন। পাশাপাশি এ দেশে বিনিয়োগের আগ্রহ দেখিয়েছেন।দুই দেশের ব্যবসায়ীদের শীর্ষ সংগঠন এফবিসিসিআই ও কেসিসিআইয়ের মধ্যে গতকাল বুধবার একটি দ্বিপক্ষীয় বৈঠক অনুষ্ঠিত হয়। সেখানে কুয়েতের ব্যবসায়ীরা এ আহ্বান জানান।কুয়েতের প্রধানমন্ত্রী শেখ জাবের আল-মুবারক আল-হামাদ আল-সাবাহর সফরসঙ্গী হিসেবে কুয়েতের এই ব্যবসায়ী প্রতিনিধিদলটি বাংলাদেশ সফর করছে। রাজধানীর একটি হোটেলে অনুষ্ঠিত বৈঠকে কেসিসিআইয়ের চেয়ারম্যান ও কুয়েতের সাবেক বাণিজ্যমন্ত্রী আব্দুল ওয়াহাব এম আল ওয়াযান, এফবিসিসিআইয়ের ভারপ্রাপ্ত সভাপতি মো. শফিউল ইসলাম ও সহসভাপতি মো. মাহবুবুল আলম উপস্থিত ছিলেন।আব্দুল ওয়াহাব এম আল ওয়াযানকে উদ্ধৃত করে এফবিসিসিআইয়ের এক সংবাদ বিজ্ঞপ্তিতে বলা হয়, বাংলাদেশ ও কুয়েতের মধ্যে বাণিজ্য বৃদ্ধির যথেষ্ট সুযোগ রয়েছে। বাংলাদেশি ব্যবসায়ীরা কুয়েতের বাজারে আরও বেশি পরিমাণে পণ্য রপ্তানির উদ্যোগ নিতে পারেন। সভায় দ্বিপক্ষীয় বাণিজ্য উন্নয়ন, প্রতিনিধিদল বিনিময় ও ব্যবসায় সংযোগ বাড়াতে একটি ‘সমঝোতা স্মারক’ স্বাক্ষর করা হয়।২০১৪-১৫ অর্থবছরে বাংলাদেশ কুয়েতে ১ কোটি ৭১ লাখ ডলারের পণ্য রপ্তানির বিপরীতে দেশটি থেকে ৮৬ কোটি ডলারের পণ্য আমদানি করেছে। বাংলাদেশ কুয়েতে মূলত কৃষিজাত পণ্য, পোশাক ও হিমায়িত খাদ্য রপ্তানি করে।
