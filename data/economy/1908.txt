
২০১৭-১৮ অর্থবছরের প্রস্তাবিত বাজেট অনুসারে যেসব পণ্যের দাম বাড়তে পারে:
সাবান-ডিটারজেন্ট: সাবান ও সাবান হিসেবে ব্যবহৃত সারফেস অ্যাকটিভ, সমজাতীয় পণ্য এবং ডিটারজেন্ট আমদানির ওপর সম্পূরক শুল্ক ২০ থেকে বাড়িয়ে ২৫ শতাংশে প্রস্তাবের ফলে এগুলোর দাম বাড়বে।
বিদেশি বিস্কুট: বিদেশি মিষ্টি বিস্কুট ও বিস্কুটজাতীয় পণ্যের (ওয়্যাফেলস, ওয়েফার ইত্যাদি) ওপর আরোপিত সম্পূরক শুল্ক ৪৫ শতাংশ থেকে বাড়িয়ে ৫০ শতাংশে প্রস্তাব করায় এগুলোর দাম বাড়তে পারে।
বিদেশি লবণ: বিদেশ থেকে লবণ আমদানিতে সম্পূরক শুল্ক হার ২০ শতাংশ থেকে ২৫ শতাংশ করার প্রস্তাবের ফলে এই নিত্যপণ্যটির দাম বাড়তে পারে।
রড: রড তৈরির কিছু কাঁচামালে কর বাড়ানোর পাশাপাশি রডের ওপর টনপ্রতি সুনির্দিষ্ট ৪৫০ টাকার পরিবর্তে ১৫ শতাংশ ভ্যাট আরোপ করা হয়েছে। এক টন রডের দাম যদি ৫০ হাজার টাকা হয়, তাহলে এখন ভ্যাটের পরিমাণ দাঁড়াবে সাড়ে ৭ হাজার টাকা। ফলে পণ্যটির দাম বাড়বে।
মশার কয়েল: মশার কয়েল, অ্যারোসল ও মসকুইটো রিপেলেন্ট আমদানিতে সম্পূরক শুল্ক ২০ শতাংশ থেকে ২৫ শতাংশে তোলার প্রস্তাব করায় পণ্যগুলোর দাম বাড়বে।
ইলেকট্রিক যন্ত্রাংশ: ইলেকট্রিক পণ্যের বিভিন্ন যন্ত্রাংশ আমদানিতে শুল্ক হার বিদ্যমান ১০ থেকে বাড়িয়ে ২৫ শতাংশে প্রস্তাবের ফলে এ ধরনের পণ্যের দাম বাড়বে।
পোলট্রি ফিড: পোলট্রি ফিড বা হাঁস-মুরগির খাবার আমদানিতে শুল্ক হার ৫ শতাংশ থেকে বাড়িয়ে ১০ শতাংশ করার প্রস্তাবের কারণে হাঁস-মুরগির উৎপাদন খরচ বাড়বে। এতে এগুলোর দাম বাড়বে।
প্লাস্টিকের পণ্য: প্লাস্টিকের তৈরি বাথটাব শাওয়ার বাথ, সিঙ্ক, ওয়াশিং বেসিন, বিডেট, ল্যাভেটরি আমদানির ক্ষেত্রে সম্পূরক শুল্ক ২০ শতাংশ থেকে বাড়িয়ে ২৫ শতাংশ করায় এগুলোর দাম বাড়তে পারে।
বিদেশি জুতা: বিদেশ থেকে বিভিন্ন ধরনের জুতা আমদানির ক্ষেত্রে সম্পূরক শুল্ক ৪৫ শতাংশ থেকে বাড়িয়ে ৫০ শতাংশ করায় সর্বজনীন ব্যবহারের এই পণ্যের দাম বাড়বে।
বিদেশি পোশাক: ছেলেদের ও মেয়েদের পরিধেয় শার্ট-স্যুট-জ্যাকেট, ট্রাউজার, ব্লাউজসহ বিভিন্ন ধরনের বিদেশি পোশাক আমদানিতে সম্পূরক শুল্ক ৪৫ শতাংশ থেকে বাড়িয়ে ৫০ শতাংশ করার প্রস্তাবে এগুলোর দাম বাড়বে।
সিল্কের কাপড়: সিল্ক বা সিল্কের ওভেন ফেব্রিকস বা কাপড় আমদানিতে সম্পূরক শুল্ক ২৫ শতাংশ থেকে বাড়িয়ে ৫০ শতাংশে তোলার প্রস্তাবে এর দাম বাড়বে।
রং ও ভার্নিশ: রং ও ভার্নিশ আমদানির ক্ষেত্রে সম্পূরক শুল্ক হার ২০ শতাংশ থেকে বাড়িয়ে ২৫ শতাংশ করায় এ পণ্যের দাম বাড়তে পারে।
 
