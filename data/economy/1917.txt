
ভালোবাসা দিবসকে ঘিরে ফ্রেশ আয়োজন করছে সপ্তাহব্যাপী ক্যাম্পেইন। ভালোবাসা দিবস উপলক্ষে বেসরকারি এনটিভিতে প্রচারের জন্য নির্মিত হচ্ছে ছয়টি নাটক। ভালোবাসার ফ্রেশ গল্প শিরোনামের এই নাটকগুলো নির্মাণ করছেন ছয় বাংলাদেশি নির্মাতা। এরই মধ্যে কলকাতায় শুটিং শুরু করেছেন নুরুল আলম আতিক (আমায় খুঁজো না), গোলাম সোহরাব দোদুল (হঠাৎ তুমি), কৃষ্ণেন্দু চট্টোপাধ্যায় (বি-স্বর্গ)। দেশে তিনটি নাটক নির্মাণ করবেন অনিমেষ আইচ (নির্বাসন), শিহাব শাহীন (বাসস্টপ), তানিম রহমান (যখন বসন্ত)।
ছয়টি নাটকে বাংলাদেশ ও কলকাতার অভিনয়শিল্পীরা অভিনয় করছেন। অভিনয়শিল্পীর তালিকায় আছেন অপি করিম, রিয়াজ, ভাবনা, শতাব্দী ওয়াদুদ, মম, অপূর্ব, সাজু খাদেম, শার্লিন, নিশো, রওনক হাসান, তারিন, কলকাতার দেবদূত ঘোষ, ভাস্বর চ্যাটার্জি ও পায়েল সরকার।
দেশের টেলিভিশনে ভালোবাসার নিয়ে এত বড় আয়োজন এবারই প্রথম। এ উপলক্ষে রাজধানীর একটি হোটেলে আয়োজন করা হয়, সংবাদ সম্মেলনের। এতে উপস্থিত ছিলেন আয়োজক প্রতিষ্ঠান মেঘনা গ্রুপ অব ইন্ডাস্ট্রির নির্বাহী পরিচালক আসিফ ইকবাল, সম্প্রচার সহযোগী এনটিভির অনুষ্ঠান প্রধান মোস্তফা কামাল সৈয়দ ও বিপণন প্রধান রঞ্জন দত্ত, সংগীত প্রযোজনা প্রতিষ্ঠান গানচীলের সিইও জয়ি উস সোবহান এবং প্রযোজনা প্রতিষ্ঠান আলফা-আই-এর ব্যবস্থাপনা পরিচালক ও প্রযোজক শাহরিয়ার শাকিল।
সংবাদ সম্মেলনে জানানো হয়, ১০ থেকে ১৫ ফেব্রুয়ারি পর্যন্ত প্রতিদিন রাত ৯টা ২০ মিনিটে এনটিভিতে প্রচারিত হবে নাটকগুলো। বিজ্ঞপ্তি।
 
