
রাজস্ব আদায়ে ঘাটতি কমানো যাচ্ছে না। এ ঘাটতি ক্রমশ বেড়ে চলছে। এমনকি নভেম্বর মাসে রেকর্ড রাজস্ব আদায় হলেও ঘাটতি কমানো সম্ভব হয়নি।চলতি ২০১৫-১৬ অর্থবছরের প্রথম পাঁচ মাসে (জুলাই-নভেম্বর) রাজস্ব আদায়ে প্রায় ৮ হাজার ৩০৮ কোটি টাকা ঘাটতি হয়েছে। প্রথম প্রান্তিকে (তিন মাস) এ ঘাটতি ছিল ৩ হাজার ৭৮১ কোটি টাকা।জাতীয় রাজস্ব বোর্ড (এনবিআর) সূত্রে জানা গেছে, গত জুলাই-নভেম্বর সময়ে ৫৪ হাজার ৪০৭ কোটি ৬৯ লাখ টাকার শুল্ক, কর ও মূল্য সংযোজন কর (মূসক) আদায় হয়েছে। এই সময়ে রাজস্ব আদায়ের লক্ষ্যমাত্রা ছিল ৬২ হাজার ৭১৫ কোটি ৬০ লাখ টাকা।তবে গতবারের একই সময়ের চেয়ে রাজস্ব আদায়ে প্রবৃদ্ধি হয়েছে প্রায় ১৪ শতাংশ। গতবার জুলাই-নভেম্বর সময়ে ৪৭ হাজার ৭৩০ কোটি ৮ লাখ টাকা আদায় হয়েছিল।চলতি অর্থবছর এনবিআরের লক্ষ্য ১ লাখ ৭৬ হাজার ৩৭০ কোটি টাকা।রাজস্ব আদায় পরিস্থিতি নিয়ে গতকাল সোমবার এক সংবাদ বিজ্ঞপ্তি দিয়েছে এনবিআর। তাতে বলা হয়েছে, অর্থনীতির গতি অনুযায়ী অর্থবছরের শেষের দিকে রাজস্ব আদায় বেশি হয়ে থাকে। বার্ষিক উন্নয়ন কর্মসূচি (এডিপি) বাস্তবায়ন বছরের শেষের দিকে বেশি হয়। আগের বছরগুলোতে শেষের ছয় মাসে বেশি লক্ষ্য ধরা হতো। বর্তমান অর্থবছরে কৌশলগত কারণে এবং কর্মকর্তাদের জবাবদিহি নিশ্চিত করার জন্য সব মাসে সমান লক্ষ্য নির্ধারণ করা হয়েছে। এনবিআরের এ উদ্যোগের কারণে বছর শেষে রাজস্ব আদায় লক্ষ্য ছাড়িয়ে যাবে।তথ্য অনুযায়ী, গত নভেম্বর মাসে রেকর্ড পরিমাণ রাজস্ব আদায় হয়েছে। আদায়ের পরিমাণ ১২ হাজার ৬৮ কোটি ২ লাখ টাকা। এতে প্রায় ২৩ দশমিক ৩৪ হার প্রবৃদ্ধি হয়েছে গত অর্থবছরের নভেম্বরে আদায়ের পরিমাণ ছিল ৯ হাজার ৭২৯ কোটি টাকা ৮৭ লাখ টাকা। অর্থাৎ গত নভেম্বরের তুলনায় এবারের নভেম্বরে আদায় বেশি হয়েছে প্রায় ২ হাজার ৩৩৮ কোটি ১৫ লাখ কোটি টাকা।এনবিআর চেয়ারম্যান নজিবুর রহমান বলেন, বর্তমানে সুশাসন প্রতিষ্ঠার বাস্তব পদক্ষেপ নেওয়া হয়েছে। যোগ্য কর্মকর্তাকে গুরুত্বপূর্ণ স্থানে পদায়ন; ব্যবসায়ীদের সঙ্গে সুসম্পর্ক স্থাপনের মাধ্যমে হয়রানি রোধে ব্যবস্থা নেওয়া; সরকারের বিভিন্ন সংস্থা ও ব্যক্তিকে কর আদায়ে সম্পৃক্ত করা এবং রাজস্ব আদায়ে কঠোর তদারকির এ বছরের রাজস্ব আদায়ের লক্ষ্য অর্জন সম্ভব হবে।নজিবুর রহমান বলেন, নিজস্ব অর্থায়নে পদ্মা সেতু প্রকল্পসহ নানা প্রকল্প বাস্তবায়ন, নতুন পে-স্কেল এবং সরকারের অন্য ব্যয় নির্বাহের জন্য লক্ষ্যমাত্রা অনুযায়ী রাজস্ব আদায় করা একটি চ্যালেঞ্জ হলেও তা এখন হাতের মুঠোয়।উল্লেখ, এর আগে এনবিআরের বার্ষিক গড় রাজস্ব আদায়ে প্রবৃদ্ধি ১৫ থেকে ২০ শতাংশের মধ্যে সীমিত ছিল। গত ২০১৪-১৫ অর্থবছরে রাজস্ব আদায়ে প্রবৃদ্ধি ছিল ১৭ দশমিক ২৮ শতাংশ। আর চলতি অর্থবছরে রাজস্ব আদায়ে প্রবৃদ্ধি ধরা হয়েছে প্রায় ২৯ শতাংশ।
