
গ্রাহকের অজান্তে আঙুলের ছাপ (বায়োমেট্রিক) পদ্ধতিতে নিবন্ধিত প্রতিটি সিমের জন্য মুঠোফোন অপারেটরদের ৫০ মার্কিন ডলার জরিমানা করা হবে বলে জানিয়েছেন ডাক ও টেলিযোগাযোগ প্রতিমন্ত্রী তারানা হালিম। বাংলাদেশ টেলিযোগাযোগ নিয়ন্ত্রণ কমিশন (বিটিআরসি) কার্যালয়ে গতকাল বৃহস্পতিবার বৈঠক শেষে সাংবাদিকদের প্রশ্নের জবাবে এ কথা বলেন তিনি। ডাক ও টেলিযোগাযোগ সচিব ফয়জুর রহমান চৌধুরী, বিটিআরসির চেয়ারম্যান শাহজাহান মাহমুদসহ কমিশনের ঊর্ধ্বতন কর্মকর্তারা এ বৈঠকে উপস্থিত ছিলেন।
তারানা হালিম বলেন, গ্রাহকের অজান্তে নিবন্ধিত হয়েছে এমন এক হাজার সিম চিহ্নিত করা হয়েছে। এ জন্য সাত দিনের মধ্যে অপারেটরদের জরিমানার প্রক্রিয়া শুরু করা হবে।
চিহ্নিত হওয়া এক হাজার সিমের মধ্যে কোন অপারেটরের কতটি সিম আছে, সে সম্পর্কে বিস্তারিত কিছু জানাননি প্রতিমন্ত্রী। উল্লেখ্য, একটি সিম সঠিকভাবে নিবন্ধিত না হলে টেলিযোগাযোগ আইন অনুযায়ী সংশ্লিষ্ট অপারেটরকে ৫০ ডলার জরিমানা করার বিধান আছে।
বায়োমেট্রিক সিম পুনর্নিবন্ধন প্রক্রিয়া শেষ হওয়ার পর দেশে অবৈধ ভিওআইপি কলের সংখ্যা গত আট মাসে ২৫ শতাংশ কমেছে বলে দাবি করেন তারানা হালিম। তিনি বলেন, গত ডিসেম্বরে যখন বায়োমেট্রিক নিবন্ধন প্রক্রিয়া শুরু হয় তখন মোট আন্তর্জাতিক কলের ৩৫ শতাংশই অবৈধ ভিওআইপি হতো। এখন সেটি কমে ৯ শতাংশে নেমে এসেছে।
গত বছরের ডিসেম্বর থেকে বায়োমেট্রিক পদ্ধতিতে সিম নিবন্ধন প্রক্রিয়া বাধ্যতামূলক করে সরকার। বর্তমানে এ পদ্ধতিতে নিবন্ধিত সিমের সংখ্যা ১১ কোটি ৬০ লাখ।  
