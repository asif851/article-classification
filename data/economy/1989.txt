
ভারতের বৃহত্তম শিল্পগোষ্ঠী টাটার নতুন চেয়ারম্যানের নাম ঘোষণা করা হয়েছে। তিনি হলেন নটরাজন চন্দ্রশেখরন। নটরাজন টাটা গোষ্ঠীর অধীন সংস্থা টাটা কনসালটেন্সি সার্ভিসেসের (টিসিএস) প্রধান নির্বাহী কর্মকর্তা এবং ব্যবস্থাপনা পরিচালক। তিনি এ বছরের ২১ ফেব্রুয়ারি দায়িত্ব নেবেন।
এনডিটিভি ও টাইমস অব ইন্ডিয়ার খবরে বলা হয়েছে, গত বছরের অক্টোবরে টাটা সন্সের চেয়ারম্যান পদ থেকে সাইরাস মিস্ত্রির অপসারণের পরেই চন্দ্রশেখরনকে প্রতিষ্ঠানটির অন্যতম পরিচালক করা হয়েছিল। সাইরাস মিস্ত্রির অপসারণের তিন মাসের মাথায় গতকাল বৃহস্পতিবার পরবর্তী চেয়ারম্যান হিসেবে চন্দ্রশেখরনের নাম ঘোষণা করা হলো।
এক বিবৃতিতে ৫৩ বছর বয়সী নটরাজন চন্দ্রশেখরন বলেন, ‘টাটা গ্রুপে এখন আমরা একটি বিভক্তি বিন্দুতে রয়েছি। আমি আমার বিশাল দায়িত্ব ও ভূমিকার ব্যাপারে সচেতন। টাটায় যে নৈতিকতা এবং মূল্যবোধ রয়েছে তার ওপর ভিত্তি করে গ্রুপের অগ্রগতিতে সাহায্য করাই হবে আমার প্রচেষ্টা।’
টাটা কনসালটেন্সি সার্ভিসেস এখন মুহূর্তে সবচেয়ে লাভজনক সংস্থা। সংস্থাকে লাভজনক করার পেছনের শক্তি এই নটরাজন চন্দ্রশেখরন। ২০০৯ সাল থেকে তাঁর নেতৃত্বে টিসিএস সাফল্য পাচ্ছে।
২০১৬ সালের ২৪ অক্টোবর টাটা সন্সের বোর্ডের এক বৈঠক হয়। বৈঠকে ২০১২ সাল থেকে দায়িত্ব পালন করা সাইরাস মিস্ত্রিকে চেয়ারম্যান পদ থেকে সরিয়ে দেওয়া হয়। আগের চেয়ারম্যান রতন টাটাকে অন্তর্বর্তী চেয়ারম্যান করা হয়। সেই সময় স্থায়ী চেয়ারম্যান বেছে নেওয়ার জন্য করা হয় সার্চ কমিটি। সেই কমিটিতে ছিলেন রতন টাটা, বেণু শ্রীনিবাসন, অমিত চন্দ্র, রনেন সেন এবং লর্ড কুমার ভট্টাচার্য। এঁদের মধ্যে লর্ড কুমার ভট্টাচার্য ছাড়া সবাই টাটা সন্সের বোর্ড সদস্য। এই কমিটির সুপারিশেই বৃহস্পতিবার নটরাজন চন্দ্রশেখরনকে টাটার পরবর্তী চেয়ারম্যান মনোনীত করা হয়েছে।
আরও পড়ুনআত্মপক্ষ সমর্থনের সুযোগ পাইনি: সাইরাসরতন টাটার ভুল সিদ্ধান্তে চলেছে টাটা গ্রুপ
টাটা থেকে যে কারণে সাইরাসের বিদায়
