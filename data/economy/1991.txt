
বাংলাদেশ বিনিয়োগ উন্নয়ন কর্তৃপক্ষের (বিডা) কাছে দেশি, যৌথ ও বিদেশি বিনিয়োগ নিবন্ধন বেড়েছে। ২০১৬-১৭ অর্থবছরে এ তিন ধরনের বিনিয়োগ নিবন্ধিত হয়েছে ২ হাজার ৩২৫ কোটি ডলার, যা আগের বছরের চেয়ে ৬৬ শতাংশ বেশি। এ সময়ে মূলত বড় কয়েকটি বিদেশি বিনিয়োগ প্রস্তাব নিবন্ধিত হয়েছে বলে পরিমাণ অনেক বেশি দেখাচ্ছে।
বিনিয়োগ প্রস্তাব নিবন্ধন দেশে প্রকৃত বিনিয়োগের চিত্র নির্দেশ করে না। অনেক ক্ষেত্রেই নিবন্ধিত বিনিয়োগকারীরা শেষ পর্যন্ত বিনিয়োগ করে না। তবে নিবন্ধনের চিত্র বিনিয়োগকারীদের আগ্রহ সম্পর্কে একটি ধারণা দিতে পারে।
বিডার সর্বশেষ হিসাব অনুযায়ী, বিগত অর্থবছরে ১ হাজার ৭৪৫টি প্রকল্প নিবন্ধিত হয়েছে, যা আগের বছরের চেয়ে ৮৩টি বেশি। এসব প্রকল্পে মোট ২ লাখ ৭৮ হাজার লোকের কর্মসংস্থান হবে বলে উল্লেখ করা হয়েছে।
আলোচ্য সময়ে দেশি বিনিয়োগ নিবন্ধিত হয়েছে ১ হাজার ২৪৯ কোটি ডলারের, যা আগের বছরের চেয়ে ২১ শতাংশ বেশি। ১ হাজার ৫৭৮টি প্রকল্পে এসব বিনিয়োগ করার কথা বলা হয়েছে। এতে কর্মসংস্থান হবে ২ লাখ ২১ হাজার লোকের।
২০১৬-১৭ অর্থবছরে বিদেশি ও যৌথ বিনিয়োগ নিবন্ধিত হয়েছে ১ হাজার ৭৬ কোটি ডলারের, যা আগের বছরের চেয়ে ৮৮০ কোটি ডলার বেশি। ১৬৭টি প্রকল্পে এসব বিনিয়োগ প্রস্তাব এসেছে। আগের বছরের চেয়ে প্রকল্প সংখ্যা বেড়েছে মাত্র ১৬টি। এসব বিনিয়োগ প্রস্তাবে ৫৭ হাজার মানুষের কর্মসংস্থান হবে।
বিডার পরিচালক তৌহিদুর রহমান খান প্রথম আলোকে বলেন, এ হিসাব শুধু বিডায় নিবন্ধিত বিনিয়োগ প্রস্তাবের। অন্য কোনো সংস্থায় নিবন্ধিত বিনিয়োগ এ হিসাবে অন্তর্ভুক্ত নয়। তবে তিনি প্রকৃত বিদেশি বিনিয়োগের একটি হিসাব দেন, যা বিগত অর্থবছরের প্রথম নয় মাসের।
এ হিসাবে দেখা যায়, ২০১৬-১৭ অর্থবছরের জুলাই-মার্চ সময়ে বিদেশি বিনিয়োগ হিসেবে নতুন মূলধন এসেছে প্রায় ৮৯ কোটি ডলার, আগের পুরো বছরের চেয়েও ৩৪ কোটি ডলার বেশি। এ ছাড়া মুনাফার পুনর্বিনিয়োগ ও আন্তকোম্পানি ঋণ মিলিয়ে নয় মাসে মোট বিদেশি বিনিয়োগ এসেছে ১৯৬ কোটি ডলার, যা আগের পুরো বছরের চেয়ে ৪ কোটি ডলার কম। 
 
