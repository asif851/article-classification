
 
২০১৩-১৪ অর্থবছরের প্রস্তাবিত বাজেট পুঁজিবাজারবান্ধব হয়েছে বলে মনে করছে ঢাকা স্টক এক্সচেঞ্জ (ডিএসই) কর্তৃপক্ষ। তাদের মতে, এবারের বাজেট ‘ভিশন-২০২১’ বাস্তবায়নের বাজেট। প্রস্তাবিত বাজেটে পুঁজিবাজারের জন্য যেসব প্রণোদনা ঘোষণা করা হয়েছে, তা বাজারের জন্য ইতিবাচক। আজ রোববার দুপুরে মতিঝিলে ডিএসইর কার্যালয়ে বাজেট-পরবর্তী সংবাদ সম্মেলনে এসব বিষয় উঠে আসে।
সংবাদ সম্মেলনে লিখিত বক্তব্যে ডিএসইর সভাপতি রকিবুর রহমান বলেন, ‘এবারের বাজেট পুঁজিবাজারবান্ধব হয়েছে। দেশের পুঁজিবাজারের দীর্ঘমেয়াদি সম্প্রসারণ ও গতিশীল করতে পুঁজিবাজারের ওপর বিশেষ গুরুত্ব দেওয়া হয়েছে। প্রস্তাবিত বাজেটে অর্থমন্ত্রী পুঁজিবাজারের জন্য যেসব প্রণোদনা দিয়েছেন, তা বাজার স্থিতিশীল করতে যথেষ্ট ভূমিকা রাখবে।’ এ জন্য তিনি সরকার ও অর্থমন্ত্রীকে অভিনন্দন জানান।
রকিবুর রহমান বলেন, ঋণ নিয়ে বাজেট বাস্তবায়ন ও দেশের উন্নয়ন একেবারেই অসম্ভব। বাজেট বাস্তবায়ন করতে হলে পুঁজিবাজার ব্যবহার করতে হবে। তিনি বলেন, ‘আগে বাজার ভালো করেন। বাজারের প্রতি ইতিবাচক মনোভাব রাখুন। আপনার (সরকারের) হাতে থাকা শেয়ার ছেড়ে দিন। জনগণের সম্পৃক্ততা বাড়ান। পর্যায়ক্রমে বাজার থেকে আড়াই হাজার কোটি টাকা উত্তোলন করা সম্ভব।’ পদ্মা সেতুর জন্য বরাদ্দ করা অর্থ পুঁজিবাজার থেকে তোলা সম্ভব বলেও মনে করেন তিনি।
পুঁজিবাজারে কালোটাকা বিনিয়োগের সুযোগ দেওয়া সম্পর্কে ডিএসইর সভাপতি বলেন, বিগত বছরগুলোতে কালোটাকা পুঁজিবাজারে ব্যাপক ভূমিকা রাখতে পারেনি। তবে সব জায়গায় কালোটাকা বিনিয়োগের সুযোগ থাকা উচিত বলে তিনি মনে করেন। তিনি বলেন, ইতিহাসে প্রথমবারের মতো মিউচুয়াল ফান্ডের ক্ষেত্রে ১৫ শতাংশ কর রেয়াত দেওয়া হয়েছে, যা বাজার স্থিতিশীল করতে সহায়তা করবে। এ ছাড়া ব্যক্তিশ্রেণীর বিনিয়োগকারীদের ১০ হাজার টাকা পর্যন্ত ডিভিডেন্ড আয় করমুক্ত রাখার প্রস্তাবকে ইতিবাচক উল্লেখ করে এর পরিমাণ ৫০ হাজার করার আহ্বান জানানো হয় সংবাদ সম্মেলনে।
সংবাদ সম্মেলনে আরও উপস্থিত ছিলেন ডিএসইর জ্যেষ্ঠ সহসভাপতি আহমেদ রশিদ লালী, পরিচালক আবদুল হক, পরিচালক মিজানুর রহমান খান, প্রধান নির্বাহী কর্মকর্তা স্বপন কুমার বালা, প্রধান অর্থ কর্মকর্তা শুভ্রকান্তি চৌধুরী প্রমুখ।
