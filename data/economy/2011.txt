
গতকালের ধারাবাহিকতায় আজ সোমবারও দরপতনের মধ্য দিয়ে শেষ হয়েছে দেশের শেয়ারবাজারের লেনদেন। দিনের লেনদেন শেষে দুই স্টক এক্সচেঞ্জেই অধিকাংশ কোম্পানির শেয়ারের দাম কমেছে। ফলে সূচকও কমেছে। একই সঙ্গে লেনদেন কমেছে দুই বাজারে।
প্রধান শেয়ারবাজার ঢাকা স্টক এক্সচেঞ্জ (ডিএসই) সূত্রে জানা যায়, দিনের লেনদেন শেষে ডিএসইর ডিএসইএক্স সূচক ৩১ পয়েন্ট কমে দাঁড়িয়েছে ৩,৯৩৭ পয়েন্টে। গতকাল সূচক কমেছিল ৪৪ পয়েন্ট।
এর আগে সকাল সাড়ে ১০টায় সূচকের নিম্নমুখী প্রবণতায় ডিএসইতে লেনদেন শুরু হয়, যা লেনদেনের শেষ পর্যন্ত অব্যাহত ছিল।
ডিএসইতে আজ ২৮৯টি প্রতিষ্ঠানের শেয়ার ও মিউচুয়াল ফান্ডের শেয়ার হাতবদল হয়েছে। এর মধ্যে ২১৫টির দাম কমেছে; বেড়েছে ৫৭টির আর অপরিবর্তিত রয়েছে ১৭টি প্রতিষ্ঠানের শেয়ারের দাম।
ডিএসইতে আজ লেনদেনের পরিমাণ দাঁড়িয়েছে ২৭২ কোটি টাকা, যা গতকালের চেয়ে ৬০ কোটি টাকা কম। গতকাল এই বাজারে ৩৩২ কোটি টাকার লেনদেন হয়েছিল।
ডিএসইর পাশাপাশি চট্টগ্রাম স্টক এক্সচেঞ্জেও (সিএসই) সূচক ও লেনদেন কমেছে। লেনদেন শেষে সিএসইর সার্বিক মূল্যসূচক ৮৮ পয়েন্ট কমে অবস্থান করছে ১২ হাজার ১৫২ পয়েন্টে।
আজ সিএসইতে হাতবদল হওয়া ২১৩টি প্রতিষ্ঠানের মধ্যে ১৬৬টির শেয়ারের দাম কমেছে; বেড়েছে ৩১টির এবং অপরিবর্তিত রয়েছে ১৬টি প্রতিষ্ঠানের শেয়ারের দাম।
সিএসইর লেনদেন আজ ২৪ কোটি টাকায় দাঁড়িয়েছে, যা গতকালের চেয়ে ছয় কোটি টাকা কম। গতকাল এই বাজারে ৩০ কোটি টাকার শেয়ার ও মিউচুয়াল ফান্ডের লেনদেন হয়।
ডিএসইতে আজ লেনদেনে শীর্ষে ছিল স্কয়ার ফার্মা। আজ এই প্রতিষ্ঠানের ২০ কোটি টাকার শেয়ার লেনদেন হয়। এ ছাড়া লেনদেনে শীর্ষে থাকা প্রতিষ্ঠানগুলোর মধ্যে রয়েছে বিএসসিসিএল, আরগন ডেনিমস, সিএমসি কামাল, গ্রামীণফোন, কনটিনেন্টাল ইনস্যুরেন্স, আরএন স্পিনিং, পদ্মা অয়েল, বিএসসি, ইউনাইটেড এয়ার প্রভৃতি।
