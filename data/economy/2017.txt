
প্রবাসীকল্যাণ ও বৈদেশিক কর্মসংস্থানমন্ত্রী নুরুল ইসলাম বলেছেন, দীর্ঘদিন পর আরব-আমিরাতের শ্রমবাজার খুলে যাওয়ায় বাংলাদেশিদের সেখানে কাজের বড় এক সুযোগ সৃষ্টি হবে। তিনি বলেছেন, আরব-আমিরাতে দক্ষ শ্রমিক পাঠাতে বাংলাদেশ প্রস্তুত রয়েছে, তবে তা নির্ভর করবে দেশটির চাহিদার ওপর।
গতকাল শনিবার দুপুরে সিলেট কারিগরি প্রশিক্ষণ কেন্দ্রে বিদেশগামী কর্মীদের স্মার্টকার্ড প্রদান ও প্রশিক্ষণ কার্যক্রমের উদ্বোধনী অনুষ্ঠান শেষে সাংবাদিকদের মন্ত্রী এ কথা বলেন।
বর্তমানে দক্ষ জনবল তৈরি করতে প্রযুক্তিনির্ভর প্রশিক্ষণ প্রয়োজন উল্লেখ করে প্রবাসীকল্যাণ ও বৈদেশিক কর্মসংস্থানমন্ত্রী বলেন, বিদেশে অধিক কর্মসংস্থান সৃষ্টি এবং বৈদেশিক মুদ্রা অর্জন করতে প্রযুক্তিনির্ভর উন্নত প্রশিক্ষণের মাধ্যমে দক্ষতা বৃদ্ধিতে সরকার কাজ করছে। অনুষ্ঠানে সাংসদ মাহমুদ-উস-সামাদ চৌধুরী, সিলেট বিভাগীয় কমিশনার মোচ্ছাম্মৎ নাজমানারা খানুম, সিলেটের জেলা প্রশাসক নুমেরী জামান বক্তব্য দেন।
