
সূচকের উত্থানে লেনদেন শেষ হয়েছে আজ বৃহস্পতিবার দেশের দুই পুঁজিবাজার ঢাকা স্টক এক্সচেঞ্জ (ডিএসই) ও চট্টগ্রাম স্টক এক্সচেঞ্জে (সিএসই)। আজ সপ্তাহের শেষ কার্যদিবসে সূচক বাড়লেও লেনদেনের পরিমাণ কিছুটা কমেছে ডিএসইতে।ডিএসইতে আজ লেনদেন শেষে প্রধান সূচক ডিএসইএক্স বেড়েছে ৩৩ দশমিক ১৮ পয়েন্ট, অবস্থান করছে ৬৩২২ পয়েন্টে। মোট লেনদেন হয়েছে ৮৫৪ কোটি ৫৪ লাখ টাকা। হাতবদল হওয়া শেয়ার ও মিউচুয়াল ফান্ডগুলোর মধ্যে দর বেড়েছে ১৮৫টির, কমেছে ৯৬টির এবং অপরিবর্তিত আছে ৪১টির দর।
পুঁজিবাজার বিশ্লেষকেরা বলছেন, ‘সাধারণত দাম কমলে শেয়ার ক্রয়ের কথা বলা হয়। তবে আমাদের দেশের পুঁজিবাজারে দাম বাড়লেই বিনিয়োগ বাড়তে থাকে। দ্রুত মুনাফা তুলে নেওয়ার আগ্রহে এগিয়ে আসেন বিনিয়োগকারীরা।’
চলতি সপ্তাহের পাঁচ কার্যদিবসের মধ্যে একদিন বাদে চার দিনই সূচক বেড়েছে ডিএসইতে। গত সপ্তাহের চেয়ে সূচক বেড়েছে প্রায় ৪০ পয়েন্ট। লেনদেনের পরিমাণ বেড়েছে ২৮৮ কোটি ৭৪ লাখ টাকা। চলতি সপ্তাহের পাঁচ কার্যদিবসে ডিএসইতে লেনদেন হয়েছে ৪ হাজার ৯৭৩ কোটি ৭১ লাখ টাকার।
এ বিষয়ে জানতে চাইলে ডিএসইর পরিচালক শাকিল রিজভী বলেন, দাম বাড়লে মানুষের আগ্রহও বাড়ে। কয়েক দিন ধরে সূচক বাড়ায় আবারও বিনিয়োগে এগিয়ে আসছেন বিনিয়োগকারীরা।
শাকিল রিজভী আরও বলেন, বিদেশি বিনিয়োগ বৃদ্ধি, ব্যাংক সুদের হার কম, ব্যাংকে স্থায়ী আমানত বা এফডিআরে সুদের হার কম থাকায় বিনিয়োগ বাড়ছে পুঁজিবাজারে। তাই বাজার বেশ ইতিবাচক।
ডিএসইতে আজ দরবৃদ্ধির শীর্ষে থাকা কোম্পানিগুলো হলো প্যারামাউন্ট টেক্সটাইল, এমারেল্ড অয়েল ইন্ডাস্ট্রিজ, সোশ্যাল ইসলামি ব্যাংক লিমিটেড, মিরাকল ইন্ডাস্ট্রিজ, ফাইন ফুডস, রেনউইক, ইউনাইটেড ইনস্যুরেন্স, পূবালী ব্যাংক, ইবিএল ফাস্ট মিউচুয়াল ফান্ড ও সোনারবাংলা ইনস্যুরেন্স।
আজও লেনদেনের শীর্ষে ছিল লঙ্কা-বাংলা ফাইন্যান্স। চলতি সপ্তাহে প্রায় পাঁচ কার্যদিবসই লেনদেনের শীর্ষে ছিল কোম্পানিটি। রেকর্ড ডেটের কারণে আগামী রোববার লেনদেন বন্ধ থাকবে কোম্পানিটির। এ ছাড়া লেনদেনের শীর্ষে ছিল এবি ব্যাংক লিমিটেড, বিডি থাই, শাহজালাল ইসলামী ব্যাংক লিমিটেড, ঢাকা ব্যাংক লিমিটেড, প্যারামাউন্ট টেক্সটাইল, ইউনাইটেড পাওয়ার জেনারেশন অ্যান্ড ডিস্ট্রিবিউশন কোম্পানি, স্কয়ার ফার্মা, বিবিএস কেব্‌লস ও ফাসফাইন্যান্স।
অপর দিকে সিএসইতে আজ সার্বিক সূচক বেড়েছে ১০৪ পয়েন্টের বেশি। মোট লেনদেনের পরিমাণ প্রায় সাড়ে ৯৭ কোটি টাকা। হাতবদল হওয়া শেয়ার ও মিউচুয়াল ফান্ডের মধ্যে দর বেড়েছে ১৩৯টির, কমেছে ৮০টির এবং অপরিবর্তিত আছে ২৬টির।
