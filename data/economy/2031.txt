
ফেসবুকের পর এবার পুঁজিবাজারে তালিকাভুক্ত হতে যাচ্ছে সামাজিক যোগাযোগের মাধ্যম টুইটার। প্রাথমিক গণপ্রস্তাবের (আইপিও) মাধ্যমে যুক্তরাষ্ট্রের পুঁজিবাজারে অন্তর্ভুক্ত হবে এই প্রতিষ্ঠান। এরই মধ্যে সিকিউরিটিজ অ্যান্ড এক্সচেঞ্জ কমিশনে (এসইসি) প্রয়োজনীয় কাগজপত্রও জমা দেওয়া হয়েছে। আজ শুক্রবার বিবিসি অনলাইনের এক খবরে এ তথ্য জানা গেছে।টুইটারের নিজস্ব পেজেও এ তথ্য প্রকাশ করা হয়েছে। এতে বলা হয়, ‘আমরা গোপনে এসইসিকে আইপিওর প্রয়োজনীয় কাগজপত্র জমা দিয়েছি।’ তবে কবে নাগাদ শেয়ার ছাড়া হবে, সে সম্পর্কে কিছুই জানানো হয়নি এখানে।বিবিসির খবরে আরও বলা হয়, ২০০৬ সালে প্রতিষ্ঠিত টুইটারের বাজারমূল্য এক হাজার কোটি মার্কিন ডলারের বেশি। তাই আইপিও বাজারে ছাড়লে বিনিয়োগকারীদের কাছ থেকে ভালো সাড়া পাওয়ার আশা করছে টুইটার কর্তৃপক্ষ। টুইটারে প্রকাশিত সাম্প্রতিক তথ্য অনুযায়ী, সাইটটিতে ২০ কোটির বেশি সক্রিয় ব্যবহারকারী রয়েছেন।
সিকিউরিটিজ অ্যান্ড এক্সচেঞ্জ কমিশনের বরাত দিয়ে প্রতিবেদনে বলা হয়, কোনো প্রতিষ্ঠান যুক্তরাষ্ট্রের পুঁজিবাজারে তালিকাভুক্ত হতে চাইলে তাকে অবশ্যই ‘দ্রুত বিকাশমান’ প্রতিষ্ঠান হতে হবে। এ ছাড়া কমপক্ষে ১০০ কোটি ডলার বার্ষিক মুনাফা অর্জন করতে হবে।
