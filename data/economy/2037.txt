
তৃতীয় প্রজন্মের (থ্রিজি) টেলিযোগাযোগ সেবার আওতায় ফোরজি সেবা চালু করতে চায় মুঠোফোন অপারেটর রবি আজিয়াটা। থ্রিজির ব্যান্ড ব্যবহার করে সেটি করা যাবে কি না, সেটি নিয়ন্ত্রক সংস্থা বাংলাদেশ টেলিযোগাযোগ নিয়ন্ত্রণ কমিশনের (বিটিআরসি) কাছে জানতে চেয়েছে রবি। গত সপ্তাহে রবির পক্ষ থেকে বিটিআরসিকে এ-সংক্রান্ত একটি চিঠি দেওয়া হয়। থ্রিজি সেবার জন্য ২ হাজার ১০০ মেগাহার্টজ ব্যান্ড ব্যবহার করা হয়।বিটিআরসির সংশ্লিষ্ট বিভাগের এক কর্মকর্তা নাম প্রকাশ না করার শর্তে প্রথম আলোকে বলেন, কোনো মোবাইল ফোন অপারেটর ফোরজি সেবা দিতে চাইলে অবশ্যই সেই অপারেটরকে নতুন সনদ নিতে হবে। তবে সেটি থ্রিজির জন্য বরাদ্দ করা তরঙ্গের আওতায় হবে কি না, সেই বিষয়ে কমিশন এখনো কোনো সিদ্ধান্ত নেয়নি। এ ছাড়া তরঙ্গ ব্যবহারে প্রযুক্তি নিরপেক্ষতা (টেকনোলজি নিউট্রালিটি) দেওয়ার বিষয়টি এখন বিটিআরসির বিবেচনায় আছে।এদিকে বিটিআরসিকে দেওয়া চিঠিতে রবি বলেছে, থ্রিজি লাইসেন্সের শর্ত অনুযায়ী থ্রিজির জন্য বরাদ্দ দেওয়া তরঙ্গ নিরপেক্ষ। অর্থাৎ এই তরঙ্গ ব্যবহার করে অন্য প্রযুক্তির টেলিযোগাযোগ সেবা দেওয়া সম্ভব। তাই এই ব্যান্ডে ফোরজি সেবা দিতে হলে নতুন লাইসেন্স বা সনদ নিতে হবে কি না, তা বিটিআরসির কাছে জানতে চেয়েছে রবি। পাশাপাশি বিদ্যমান সনদের আওতায় ফোরজি সেবা দিতে হলে করণীয় কী, তা-ও বিটিআরসির কাছে জানতে চাওয়া হয়েছে। বর্তমানে বাংলাদেশে কোনো মুঠোফোন অপারেটরই চতুর্থ প্রজন্মের (ফোরজি) সেবা চালু করতে পারেনি।বাংলাদেশে মুঠোফোন অপারেটররা টুজি (দ্বিতীয় প্রজন্ম) সেবা দিতে বর্তমানে ৯০০ এবং ১ হাজার ৮০০ মেগাহার্টজ ব্যান্ডের তরঙ্গ ব্যবহার করে। তবে সেবার মান বাড়াতে বিভিন্ন ব্যান্ডে বিভিন্ন সেবা দেওয়ার পরিবর্তে প্রযুক্তি নিরপেক্ষতা চালুর জন্য দীর্ঘদিন ধরে বিটিআরসিকে অনুরোধ করে আসছে মুঠোফোন অপারেটররা। অপারেটরদের এমন দাবির পরিপ্রেক্ষিতে টুজি ও থ্রিজির আগামী তরঙ্গ নিলামে প্রযুক্তি নিরপেক্ষতার বিষয়টি যুক্ত করার উদ্যোগ নিয়েছে বিটিআরসি। তবে সেটি কার্যকর করার ক্ষেত্রে প্রক্রিয়াগত বিভিন্ন ধাপ রয়েছে।
