
শ্রমিক অসন্তোষের মুখে সাভারের আশুলিয়ার ৫৫টি তৈরি পোশাক কারখানা বন্ধ ঘোষণা করলেন মালিকেরা। তৈরি পোশাক মালিকদের শীর্ষ সংগঠন বিজিএমইএর সভাপতি সিদ্দিকুর রহমান আজ মঙ্গলবার এ কথা জানান।
রাজধানীর কারওয়ান বাজারে বিজিএমইএ ভবনে এক সংবাদ সম্মেলনে তৈরি পোশাক মালিকদের পক্ষ থেকে এ সিদ্ধান্তের কথা জানানো হয়।
সংবাদ সম্মেলনে বলা হয়, শ্রম আইনের ১৩ (১) ধারা অনুযায়ী কারখানা বন্ধ করা হয়েছে। এর ফলে কারখানা বন্ধ থাকার সময় বেতন পাবেন না শ্রমিকেরা।
ন্যূনতম মজুরি বাড়ানো, বার্ষিক ছুটির বিপরীতে এবং চাকরির বয়স পাঁচ বছর হলে বছরে একটি করে মূল বেতনের সমপরিমাণ অর্থ প্রদানসহ বিভিন্ন দাবিতে কয়েক দিন ধরে আন্দোলন করছেন তৈরি পোশাকশ্রমিকেরা।
