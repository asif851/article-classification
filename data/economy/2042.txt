
২০১৫ সালের সর্বোত্তম বার্ষিক প্রতিবেদনের জন্য ব্যাংক, আর্থিক সেবা, উৎপাদন, কৃষিসহ ১০টি শ্রেণিতে হিসাববিদদের সংগঠন আইসিএবি পুরস্কার পেয়েছে ২৪ প্রতিষ্ঠান। দ্য ইনস্টিটিউট অব চার্টার্ড অ্যাকাউন্ট্যান্টস অব বাংলাদেশ (আইসিএবি) রাজধানীর সোনারগাঁও হোটেলে এক অনুষ্ঠানের মাধ্যমে গতকাল মঙ্গলবার রাতে এই পুরস্কার দিয়েছে।এতে প্রধান অতিথি ছিলেন বাণিজ্যমন্ত্রী তোফায়েল আহমেদ। বিশেষ অতিথি ছিলেন প্রধানমন্ত্রীর অর্থনৈতিক উপদেষ্টা মসিউর রহমান। উপস্থিত ছিলেন আইসিএবির সভাপতি কামরুল আবেদীন, সহসভাপতি আদিব এইচ খান ও সাবেক সভাপতি পারভীন মাহমুদ।অনুষ্ঠানে আইসিএবির সভাপতি কামরুল আবেদীন বলেন, হিসাবরক্ষণে নতুন নতুন মান আসার কারণে আর্থিক প্রতিবেদন তৈরি এখন আরও চ্যালেঞ্জিং হয়েছে। আইসিএবি নতুন মানের সঙ্গে তাল মেলাতে হিসাব রাখা, নিরীক্ষা ও শিক্ষার ক্ষেত্রে হিসাবরক্ষণ পদ্ধতি হালনাগাদ করছে। ২০০১ সাল থেকে আর্থিক প্রতিবেদনের জন্য আইসিএবি এই পুরস্কার দিয়ে আসছে। এবার যারা পুরস্কার পায়নি তারা ভবিষ্যতে আরও ভালো প্রতিবেদন করে পুরস্কার জিতবে বলে আশা প্রকাশ করেন তিনি।আইসিএবি জানায়, সাউথ এশিয়ান ফেডারেশন অব অ্যাকাউন্ট্যান্টসের (এসএএফএ) মানদণ্ডের আলোকে বার্ষিক প্রতিবেদন বিশ্লেষণ করে সেরা প্রতিষ্ঠানকে বেছে নেওয়া হয়েছে। এ জন্য সাবেক অর্থসচিব এম মতিউল ইসলামকে প্রধান করে একটি জুরিবোর্ড কাজ করেছে। বোর্ডের অন্য সদস্যরা হলেন সাবেক তত্ত্বাবধায়ক সরকারের উপদেষ্টা ওয়াহিদউদ্দিন মাহমুদ ও রোকিয়া আফজাল রহমান, বাংলাদেশ সিকিউরিটিজ অ্যান্ড এক্সচেঞ্জ কমিশনের (বিএসইসি) সাবেক চেয়ারম্যান ফারুক আহমেদ সিদ্দিকী ও ফাইন্যান্সিয়াল এক্সপ্রেস-এর সম্পাদক এ এইচ এম মোয়াজ্জেম হোসেন।জুরিবোর্ডের প্রধান মতিউল ইসলাম বলেন, জুরিবোর্ড খুশি, কারণ বিজয়ীদের বাছাইয়ে কোনো পক্ষপাত ছিল না। একটি নির্দিষ্ট প্রক্রিয়া অনুসরণ করে বাছাই প্রক্রিয়া হয়।পুরস্কার পেল যারা: বেসরকারি ব্যাংক শ্রেণিতে প্রথম পুরস্কার পেয়েছে প্রাইম ব্যাংক। দ্বিতীয় ও তৃতীয় পুরস্কার পেয়েছে যথাক্রমে ইউনাইটেড কমার্শিয়াল ব্যাংক ও ইস্টার্ণ ব্যাংক।আর্থিক সেবা শ্রেণিতে আইডিএলসি ফিন্যান্স প্রথম, লঙ্কাবাংলা ফিন্যান্স দ্বিতীয় ও ইউনিয়ন ক্যাপিটাল তৃতীয় পুরস্কার পেয়েছে। উৎপাদন শ্রেণিতে প্রথম পুরস্কার পেয়েছে আরএকে সিরামিক (বাংলাদেশ)। দ্বিতীয় ও তৃতীয় পুরস্কার পেয়েছে যথাক্রমে গ্ল্যাক্সোস্মিথক্লাইন বাংলাদেশ ও বিএসআরএম স্টিলস। যোগাযোগ ও তথ্যপ্রযুক্তি শ্রেণিতে একমাত্র পুরস্কার পেয়েছে গ্রামীণফোন। কৃষি শ্রেণিতে একমাত্র পুরস্কার পেয়েছে গোল্ডেন হার্ভেস্ট অ্যাগ্রো ইন্ডাস্ট্রিজ।বেসরকারি সংস্থা (এনজিও) শ্রেণিতে ব্র্যাক, সাজেদা ফাউন্ডেশন ও উদ্দীপন যথাক্রমে প্রথম, দ্বিতীয় ও তৃতীয় পুরস্কার পেয়েছে। বিমা শ্রেণিতে গ্রিন ডেলটা ইনস্যুরেন্স কোম্পানি প্রথম পুরস্কার পেয়েছে। দ্বিতীয় ও তৃতীয় পুরস্কার পেয়েছে রিলায়েন্স ইনস্যুরেন্স ও প্রাইম ইনস্যুরেন্স কোম্পানি।করপোরেট সুশাসনে প্রাইম ব্যাংক প্রথম, আইডিএলসি ফাইন্যান্স দ্বিতীয় ও ইস্টার্ণ ব্যাংক তৃতীয় পুরস্কার লাভ করেছে। সমন্বিত প্রতিবেদন শ্রেণিতে আইডিএলসি ফাইন্যান্স, ব্যাংক এশিয়া ও প্রাইম ব্যাংক যথাক্রমে প্রথম, দ্বিতীয় ও তৃতীয় পুরস্কার পেয়েছে।সরকারি প্রতিষ্ঠান শ্রেণিতে ইনফ্রাস্ট্রাকচার ডেভেলপমেন্ট কোম্পানি (ইডকল) প্রথম পুরস্কার পেয়েছে। এ ছাড়া আরও ১৭টি প্রতিষ্ঠান সার্টিফিকেট অব মেরিট পুরস্কার পেয়েছে।
