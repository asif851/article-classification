
আগামী ২০১৬-১৭ করবর্ষে ১ লাখ ৩৫ হাজার সরকারি কর্মকর্তাকে কর দিতে হবে। নতুন বেতন স্কেলে বেতন বেড়ে যাওয়ায় করের আওতায় এসেছেন তাঁরা। আর প্রথমবারের মতো দ্বিতীয় শ্রেণির কর্মকর্তাদেরও কর দিতে হবে।জাতীয় রাজস্ব বোর্ড (এনবিআর) সূত্রে এসব তথ্য জানা গেছে। বর্তমানে ব্যক্তিশ্রেণির কারদাতাদের আড়াই লাখ টাকার বেশি বার্ষিক আয় হলেই কর দিতে হয়।এখন সব মিলিয়ে ৭৫ হাজারের মতো সরকারি কর্মকর্তা তাঁদের বেতন ও উৎসব ভাতার ওপর কর দেন। অষ্টম বেতন স্কেল বাস্তবায়নের ফলে এ সংখ্যা দাঁড়াবে ২ লাখ ১০ হাজার। এতে এক বছরে সরকারি কর্মকর্তা করদাতার সংখ্যা তিন গুণ হচ্ছে। এনবিআর সূত্রে জানা গেছে, মোটা দাগে ১৮ হাজার টাকার বেশি যাঁদের মূল বেতন, তাঁদের সবাইকে কর দিতে হবে। বর্তমানে সব মিলিয়ে ১৯ লাখ টিআইএনধারী আছেন।এ বিষয়ে জানতে চাইলে এনবিআর চেয়ারম্যান নজিবুর রহমান বলেন, ‘নতুন বেতনকাঠামো বাস্তবায়নের ফলে বিপুলসংখ্যক সরকারি কর্মকর্তা করজালে এসেছে। রাজস্ব আদায়ে নতুন সম্ভাবনা তৈরি হয়েছে। এসব নতুন করদাতা কীভাবে কর শনাক্তকরণ নম্বর (টিআইএন) নেবেন, কর বিবরণী ফরম পূরণ করবেন, কর দেবেন—সেই বিষয়ে সচেতনতা তৈরির কার্যক্রম হাতে নিয়েছে কর বিভাগ। সরকারি কর্মকর্তাদের বেতনের অর্থ স্বয়ংক্রিয় পদ্ধতিতে লেনদেন হয়। এ স্বয়ংক্রিয় পদ্ধতির সঙ্গে করের বিষয়টি কীভাবে সম্পৃক্ত করা যায়, তা নিয়ে মহাহিসাব নিরীক্ষক ও নিয়ন্ত্রকের কার্যালয় কাজ করছে।’সরকারি কর্মকর্তাদের জন্য নতুন বেতনকাঠামো ঘোষণার পর সম্প্রতি অর্থ মন্ত্রণালয় থেকে সরকারি কর্মকর্তাদের বেতন-ভাতাসম্পর্কিত যাবতীয় তথ্য নেয় এনবিআর। সেখানে দেখা গেছে, গেজেটেড ও নন-গেজেটেড উভয় ক্যাটাগরির প্রথম শ্রেণির ১ লাখ ৩৯ হাজার ৬১৭ জন কর্মকর্তার সবাই করজালের আওতায় এসেছেন। আর প্রায় ৬৫ হাজার নতুন করে করজালে এসেছেন। তাঁদের মূল বেতন ২২ হাজার টাকা বা এর বেশি।বেতন বৃদ্ধির ফলে দ্বিতীয় শ্রেণির কর্মকর্তাদের প্রায় অর্ধেকই করজালে এসেছেন। এনবিআরের হিসাবে, প্রায় ৭০ হাজার এমন দ্বিতীয় শ্রেণির কর্মকর্তাকে আগামী করবর্ষ থেকে কর দিতে হবে। উল্লেখ্য, বর্তমানে ১ লাখ ৪২ হাজার ৭৬৩ জন দ্বিতীয় শ্রেণির কর্মকর্তা আছেন। দ্বিতীয় শ্রেণির কর্মকর্তাদের মূল বেতন শুরু হয় ১৬ হাজার টাকা থেকে।২০১০-১১ অর্থবছর পর্যন্ত করের আওতায় থাকা সরকারি কর্মকর্তাদের বেতনের ওপর করের টাকা সরকারই দিয়ে দিত। এরপর থেকে করের টাকা কর্মকর্তারা নিজের পকেট থেকেই দেন। প্রতি মাসে বেতন-ভাতা থেকে অগ্রিম কর হিসেবে কর কেটে রাখা হয়। বর্তমানে মূল বেতন, উৎসব বোনাসের ওপর সরকারি কর্মকর্তাদের কর দিতে হয়। এ ছাড়া অনেক সরকারি কর্মকর্তা-কর্মচারী রয়েছেন, যাঁদের বেতন-ভাতার বাইরে অন্য উৎস থেকে করযোগ্য আয় আছে।গত ডিসেম্বর মাসে অষ্টম বেতনকাঠামোর প্রজ্ঞাপন জারি করে। তবে গত জুলাই মাস থেকে মূল বেতন পাচ্ছেন সরকারি কর্মকর্তারা। চলতি অর্থবছরে শুধু বর্ধিত মূল বেতন এবং আগামী অর্থবছর থেকে অন্য ভাতা পাবেন তাঁরা।
