
দেশে ২০১৪-২০১৫ অর্থবছরে ক্ষুদ্র ও কুটির শিল্পের প্রবৃদ্ধি হয়েছে ১০ দশমিক ৭০ শতাংশ।
বাংলাদেশ ক্ষুদ্র ও কুটির শিল্প করপোরেশনের (বিসিক) দুই দিনব্যাপী বার্ষিক সম্মেলন ২০১৫—এর উদ্বোধনী অনুষ্ঠানে আজ রোববার এ তথ্য জানানো হয়। রাজধানীর মতিঝিলে ক্ষুদ্র ও কুটির শিল্প প্রশিক্ষণ ইনস্টিটিউট মিলনায়তনে এটি অনুষ্ঠিত হয়।
অনুষ্ঠানের প্রধান অতিথি শিল্পমন্ত্রী আমির হোসেন আমু বলেন, দেশের মোট দেশজ উৎপাদনে (জিডিপি) উৎপাদনশীল খাতের অবদান এখন ২০ দশমিক ১৭ শতাংশ। এর মধ্যে উৎপাদনশীল খাতে প্রবৃদ্ধি হয়েছে ১০ দশমিক ৩২ শতাংশ। আর মাঝারি ও বৃহৎ শিল্পের প্রবৃদ্ধি হয়েছে ১০ দশমিক ২৪ শতাংশ।
অনুষ্ঠানে জানানো হয়, বিসিকের প্রত্যক্ষ ও পরোক্ষ সহায়তায় সারা দেশে ১ লাখ ১৭ হাজার ক্ষুদ্র শিল্প এবং ৮ লাখ ৩৭ হাজার কুটির শিল্প কারখানা গড়ে উঠেছে। এসব শিল্প কারখানায় প্রত্যক্ষভাবে ৩৬ লাখ ৬২ হাজার মানুষের কর্মসংস্থান হয়েছে। গত অর্থবছরে বিসিকের শিল্পনগরীগুলোর কারখানাগুলোয় ৪৩ হাজার ৮৫৮ কোটি টাকার পণ্য উৎপাদিত হয়েছে। যা আগের অর্থবছরের চেয়ে ১ হাজার ৪০০ কোটি টাকা বেশি। উৎপাদিত এসব পণ্যের মধ্যে ২৪ হাজার ৫৯১ কোটি টাকার পণ্যই ছিল রপ্তানিযোগ্য। শিল্পনগরীর ৭৪টি কারখানা থেকে সরকার গত এক বছরে দুই হাজার ৬০০ কোটি টাকার রাজস্ব আদায় করেছে।
অনুষ্ঠানে বিসিকের চেয়ারম্যান আহমদ হোসেন খান বলেন, ২০১৪-১৫ অর্থবছরে বিসিক ব্যবস্থাপনা উন্নয়নে ৬ হাজার ৬২৪ জনকে এবং দক্ষতা উন্নয়নে ৩ হাজার ১৬৪ জনকে প্রশিক্ষণের ব্যবস্থা করেছে। বর্তমানে বিসিকের ১৮টি প্রকল্পের কাজ চলছে। অনুষ্ঠানে শিল্পসচিব মো. মোশাররফ হোসেন ভূইঞা প্রমুখ বক্তব্য দেন।
