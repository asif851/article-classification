
পাঁচ দিনের দর বৃদ্ধির ধারা আজও অব্যাহত আছে ঢাকা ও চট্টগ্রাম স্টক এক্সচেঞ্জে। আজ বুধবার সপ্তাহের চতুর্থ কার্যদিবস লেনদেনের শুরু থেকে একটানা সূচক বাড়ছে ডিএসইতে। অন্যদিকে, চট্টগ্রাম স্টক এক্সচেঞ্জে ঊর্ধ্বমুখী সূচকের পাশাপাশি ভালো গতি লক্ষ করা যাচ্ছে লেনদেনেও। 
আজ দুপুর ১২টা নাগাদ ডিএসইএক্স সূচক ১৫ দশমিক ১৯ পয়েন্ট বেড়ে হয়েছে ৪৫৮৩ পয়েন্ট। মোট লেনদেনের পরিমাণ ১৭৩ কোটি ৩১ লাখ টাকা। লেনদেনের গতি গতকাল মঙ্গলবারের চেয়ে বেশি দেখা যাচ্ছে আজ। গতকাল দুপুর ১২টা পর্যন্ত লেনদেনের পরিমাণ ছিল ১৬৯ কোটি ৮১ লাখ টাকা। ডিএসইতে এই সময় পর্যন্ত মোট ২৯৭টি কোম্পানি ও মিউচুয়াল ফান্ডের শেয়ারের লেনদেন হয়েছে। এর মধ্যে ১৫১টি কোম্পানির শেয়ারেরই দর বেড়েছে, কমেছে ৭৬টির, অপরিবর্তিত আছে ৭০টি কোম্পানি ও মিউচুয়াল ফান্ডের দর।সিএসইতে দুপুর সোয়া ১২টা পর্যন্ত সার্বিক সূচক বেড়েছে ৩৬ দশমিক শূন্য ৬ পয়েন্ট এবং মোট লেনদেনের পরিমাণ সাড়ে নয় কোটি টাকা ছাড়িয়েছে। গতকাল এ সময় সিএসইতে লেনদেন ছিল ছয় কোটি টাকা। আজ এই সময় পর্যন্ত হাতবদল হওয়া ১৫৭ কোম্পানি ও মিউচুয়াল ফান্ডের শেয়ারের মধ্যে দর বেড়েছে ৯০টির, কমেছে ৩৮টির, অপরিবর্তিত আছে ২৯টির দর।
