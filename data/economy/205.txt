
পুঁজিবাজার থেকে দেশের অর্থনীতির জন্য বড় কিছু অর্জন সম্ভব বলে মনে করেন বিশ্বসেরা অলরাউন্ডার সাকিব আল হাসান। বিশ্ব বিনিয়োগকারী সপ্তাহ ২০১৭-এর উদ্বোধনী অনুষ্ঠানে আজ সোমবার আমন্ত্রিত অতিথি হয়ে এ কথা বলেন তিনি।
বাংলাদেশ সিকিউরিটিজ অ্যান্ড এক্সচেঞ্জ কমিশন (বিএসইসি) আজ বাংলাদেশ শিল্পকলা একাডেমি মিলনায়তনে অনুষ্ঠানটির আয়োজন করে।
অর্থমন্ত্রী আবুল মাল আবদুল মুহিত অনুষ্ঠানে প্রধান অতিথি ছিলেন। বিশেষ অতিথি ছিলেন অর্থ মন্ত্রণালয়ের আর্থিক প্রতিষ্ঠান বিভাগের সচিব মো. ইউনুসুর রহমান। বিএসইসি চেয়ারম্যান খায়রুল হোসেন অনুষ্ঠানে স্বাগত বক্তব্য দেন।
দেশব্যাপী পুঁজিবাজার বিষয়ে যে শিক্ষা কার্যক্রম চলছে, বিএসইসি সেই কার্যক্রমের ব্র্যান্ড অ্যাম্বাসেডর নিয়োগ করেছে সাকিব আল হাসানকে। সংক্ষিপ্ত বক্তব্যে তিনি এত বড় মঞ্চে তাঁকে নিয়ে আসার জন্য আয়োজকদের প্রতি কৃতজ্ঞতা জানান। বলেন, পুঁজিবাজার থেকে দেশের অর্থনীতির জন্য বড় কিছু অর্জন সম্ভব। তবে বিনিয়োগ করতে হয় জেনে-বুঝে ও যাচাই করে।
নিজের অভিজ্ঞতা তুলে ধরে সাকিব বলেন, ‘বিদেশে কাউন্টি খেলার পরে দেখতাম খেলোয়াড়েরা কী যেন লেখাপড়া করছেন। একজনের কাছে আমি জানতে চাইলাম, কী পড়েন? বললেন, স্টক এক্সচেঞ্জ নিয়ে পড়ছেন।’ এর সঙ্গে তিনি যোগ করেন, ‘পুঁজিবাজারের মাধ্যমে আপনার টাকা বা সম্পদ অর্থনীতিতে ভালো ভূমিকা রাখতে পারে। তবে সেই টাকা পুঁজিবাজারে বিনিয়োগের আগে জ্ঞানার্জনটাও জরুরি।’
