
দেশের শীর্ষস্থানীয় মোবাইল ফোন কোম্পানি গ্রামীণফোনের পরিচালনা বোর্ড কোম্পানির নতুন চিফ মার্কেটিং অফিসার (সিএমও) হিসেবে ইয়াসির আজমান এর নাম ঘোষণা করেছে। আগামী ১৫ জুন তিনি বর্তমান সিএমও অ্যালান বঙ্কের স্থলাভিষিক্ত হবেন।আজ সোমবার গ্রামীণফোনের এক বিজ্ঞপ্তিতে এ কথা জানানো হয়।বাংলাদেশের নাগরিক ইয়াসির আজমান এফএমসিজি এবং টেলিকমে ৫ বছরের নির্বাহী ব্যবস্থাপনাসহ ১৭ বছরের বাণিজ্যিক অভিজ্ঞতা রয়েছে। বাংলাদেশ, ভারত এবং পাকিস্তানে বিভিন্ন নেতৃস্থানীয় পদে তিনি কাজ করেছেন। এ ছাড়াও তিনি ২০১৩ সালের জানুয়ারিতে টেলিনর গ্রুপের ডিস্ট্রিবিউশন ও ই-বিজনেস এর প্রধান হিসেবে যোগ দেওয়ার পর টেলিনর এর সকল অধীনস্থ কোম্পানির জন্য কৌশলগত ও উন্নয়নমূলক ভূমিকা পালন করেন।পরিচালনা পরিষদে পরিবর্তন সম্পর্কে গ্রামীণফোনের প্রধান নির্বাহী কর্মকর্তা রাজীব শেঠি বলেন, ‘অ্যালান বঙ্কে গত তিন বছরে বাজারে ব্যাপক প্রভাব ফেলেছেন এবং আমরা প্রতিষ্ঠানের মার্কেট শেয়ার ধরে রাখায় তার নেতৃত্বের জন্য কৃতজ্ঞ। আমার বিশ্বাস ইয়াসির আজমান তাঁর বাংলাদেশের অভিজ্ঞতা, ভারত ও টেলিনর গ্রুপের সাম্প্রতিক অভিজ্ঞতার সমন্বয়ে পরিবর্তনের নতুন হাওয়া নিয়ে আসবেন এবং আমাদের বাজারের নতুন চ্যালেঞ্জের জন্য প্রস্তুত রাখবেন।’নব নিযুক্ত সিএমও ইয়াসির আজমান বলেন, বাংলাদেশে ফিরে আসতে পেরে, পুরোনো সহকর্মী এবং সহযোগীদের সঙ্গে বিশেষ করে গ্রামীণফোনের গ্রাহকদের জন্য কাজ করার সুযোগ পেয়ে তিনি আনন্দিত।২০১২ সালে আগস্টে গ্রামীণফোনের সিএমও হিসেবে যোগ দেওয়া অ্যালান বঙ্কে টেলিনর গ্রুপে নতুন দায়িত্ব নেবেন এবং আপাতত তিনি এর আঞ্চলিক দপ্তর থাইল্যান্ডের ব্যাংককে অবস্থান করবেন।ইয়াসির আজমান সেলস অ্যান্ড ডিস্ট্রিবিউশন খাতে চাকরি জীবন শুরু করেন এবং ধীরে ধীরে টেলিনর গ্রুপের ম্যানেজমেন্ট স্তরে জায়গা করে নেন। তিনি ২০০৭ সালে গ্রামীণফোনের বিক্রয় ও বিতরণ বিভাগের প্রতিষ্ঠায় গুরুত্বপূর্ণ ভূমিকা পালন করেন এবং পরবর্তীতে গ্রামীণফোনের হেড অব ডিস্ট্রিবিউশন হিসেবে কাজ করেন। ভারতের ইউনিনর এ সার্কেল বিজনেস হেড এবং ইভিপি হিসেবে যোগ দেওয়ার আগে তিনি গ্রামীণফোনের সেলস অ্যান্ড ডিস্ট্রিবিউশন বিভাগের পরিচালক হিসেবে কর্মরত ছিলেন।
বিগত কয়েক বছর আজমান টেলিনর গ্রুপের হেড অব ডিস্ট্রিবিউশন অ্যান্ড ই বিজনেস হিসেবে ১৩টি ব্যবসায়িক ইউনিট এর জন্য কাজ করার পাশাপাশি ডিজিটাল ডিস্ট্রিবিউশন, গ্রাহক অভিজ্ঞতা, গ্রাহক কেন্দ্রিকতা ইত্যাদি নতুন বিষয়ে অভিজ্ঞতা অর্জন করেন।তিনি ঢাকা বিশ্ববিদ্যালয়ের আইবিএ থেকে এমবিএ অর্জন করেন এবং লন্ডন বিজনেস স্কুল ও আইএনএসইএডি আয়োজিত এক্সিকিউটিভ শিক্ষামূলক প্রোগ্রামে অংশ নেন। ব্যক্তিগত জীবনে তিনি বিবাহিত এবং তিন সন্তানের জনক।
