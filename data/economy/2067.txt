
বিশ্বে দিবসের কোনো শেষ নেই। ডিম নিয়েও আছে একটি দিবস। আজ সেই দিন, ‘বিশ্ব ডিম দিবস’। দিবসটি পালিত হচ্ছে বাংলাদেশেও। দেশের পোলট্রি খাতের সংগঠনগুলোর সম্মিলিত জোট বাংলাদেশ পোলট্রি শিল্প সমন্বয় কমিটি পালন করছে দিবসটি। এবারের স্লোগান, ‘বাঙালি হবে স্বাস্থ্যবান, প্রতিদিন ডিম খান’।প্রতিবছর অক্টোবর মাসের দ্বিতীয় শুক্রবার পালিত হয় বিশ্ব ডিম দিবস। এই ডিম দিবসের বয়স কিন্তু কম না। ১৯ বছর ধরে দিবসটি বিশ্বের ৬০টি দেশে পালিত হচ্ছে। এবারের দিবসটি ২০তম উদ্যাপন। ১৯৯৬ সালে প্রতিষ্ঠিত হয় ইন্টারন্যাশনাল এগ কমিশন (আইইসি)। সংস্থাটির উদ্যোগে ওই বছর থেকেই ডিম দিবস পালিত হয়ে আসছে। বিশ্বব্যাপী ডিমের চাহিদা প্রতিবছরই বাড়ছে। গত ৪০ বছর বিশ্বে ডিম খাওয়ার পরিমাণ বেড়েছে তিন গুণ। এগ কমিশন বলছে, ২০১৫ সালে বিশ্বব্যাপী ডিমের চাহিদা মেটাতে ৭ কোটি ৯ লাখ টন ডিমের প্রয়োজন হবে। এবার দেশের ডিমের কিছু তথ্য জানুন। প্রাণিসম্পদ অধিদপ্তরের তথ্য অনুযায়ী, দেশে গত ২০১৪-১৫ অর্থবছরে ১ হাজার ৯৯ কোটি ৫১ লাখ ৬৭ হাজার ৮৩৮টি ডিম উৎপাদিত হয়েছে। ডিম উৎপাদনে সরকারের লক্ষ্যমাত্রা (১ হাজার ৯৫ কোটি ডিম) ছাড়ালেও তা দিয়ে দেশের চাহিদার মাত্র ৬৮ শতাংশ পূরণ হচ্ছে। জাতিসংঘের খাদ্য ও কৃষি সংস্থার (এফএও) তথ্যমতে, সুস্থ থাকার জন্য একজন প্রাপ্তবয়স্ক মানুষকে বছরে গড়ে ১০৪টি ডিম খাওয়া প্রয়োজন। তবে বাংলাদেশ পোলট্রি শিল্প সমন্বয় কমিটি বলছে, দেশের মানুষ বছরে ডিম খায় গড়ে মাত্র ৪৫-৫০টি।
