
পোশাকশ্রমিকদের দাবি মেনে নেওয়ায় প্রায় ১৭ ঘণ্টা পর মুক্ত হলেন তুবা গ্রুপের মালিক দেলোয়ার হোসেন। গত শনিবার দিবাগত রাত দেড়টার দিকে তিনি কারখানা থেকে বের হন।
গোপনে যন্ত্রপাতি বিক্রি করে কর্মী ছাঁটাইয়ের চেষ্টার অভিযোগে এবং বেতন-বোনাসসহ বিভিন্ন দাবিতে শনিবার সকাল আটটা থেকে উত্তর বাড্ডায় হোসেন মার্কেটে পোশাক কারখানায় তাজরীন ফ্যাশনসের মালিক দেলোয়ারকে আটকে রাখেন শ্রমিকেরা। পরে সারা দিন শ্রমিকনেতারা সমস্যা সমাধানের জন্য দেলোয়ারের সঙ্গে আলোচনায় বসেন। শনিবার রাত ১০টার দিকে শ্রমিকদের দাবিদাওয়া মেনে নিতে সম্মত হন দেলোয়ার।
খোঁজ নিয়ে জানা গেছে, শনিবার রাত ১২টা থেকে শ্রমিকদের বোনাস দেওয়ার প্রক্রিয়া শুরু হয়। সম্মিলিত গার্মেন্টস শ্রমিক ফেডারেশনের সাধারণ সম্পাদক নাহিদুল হাসান বলেন, বোনাস দেওয়া ছাড়াও হোসেন মার্কেটের যে দুটি তলা থেকে যন্ত্রপাতি অন্যত্র বিক্রি করা হয়েছে, সেখানকার শ্রমিকদের আজ (গতকাল) হিসাব করে টাকা দেওয়ার সিদ্ধান্ত হয়েছে। সেখানে নতুন করে যন্ত্রপাতি স্থাপন করে শ্রমিকদের কাজে নিয়োগ দেওয়ার আশ্বাস দিয়েছেন দেলোয়ার। নইলে শ্রম আইন অনুযায়ী শ্রমিকদের সব সুযোগ-সুবিধা দেওয়ার অঙ্গীকারও করেছেন তিনি।
নাহিদুল বলেন, বোনাস দেওয়ার প্রক্রিয়া শুরু হওয়া ও অন্য দাবিগুলোর পক্ষে আশ্বাস পাওয়ার পর শনিবার রাত দেড়টার দিকে দেলোয়ার মুক্ত হন। মুঠোফোনে যোগাযোগ করা হলে কয়েকজন শ্রমিক প্রথম আলোকে বলেন, তাঁরা বোনাস পেয়েছেন। তবে অনেকেই এখনো কারখানায় অবস্থান করছেন। প্রায় ৮০ শতাংশ শ্রমিক এখনো কোনো বোনাস পাননি।
 
