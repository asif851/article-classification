
পোশাকশিল্প খাতের জন্য একগুচ্ছ প্রণোদনা ঘোষণা করেছেন বাণিজ্যমন্ত্রী তোফায়েল আহমেদ। গতকাল বৃহস্পতিবার চট্টগ্রামে তিন দিনব্যাপী পোশাকশিল্প পণ্যের প্রদর্শনীর উদ্বোধনী অনুষ্ঠানে তিনি এসব প্রণোদনা ঘোষণা করেন।তোফায়েল আহমেদ বলেন, পোশাকশিল্পে রপ্তানিমূল্যের ওপর দশমিক ২৫ শতাংশ হারে নগদ সহায়তা প্রদানের সিদ্ধান্ত নেওয়া হয়েছে। আবার উৎসে কর     দশমিক ৮ শতাংশ থেকে কমিয়ে দশমিক ৩ শতাংশ নির্ধারণ করা হয়েছে। নতুন বাজারে পণ্য রপ্তানির ক্ষেত্রে বিদ্যমান ২ শতাংশ নগদ সহায়তা বাড়িয়ে ৩ শতাংশ করা হয়েছে।একগুচ্ছ প্রণোদনা প্রদানের কারণ ব্যাখ্যা করে তিনি বলেন, সম্প্রতি হরতাল-অবরোধের নামে আমদানি-রপ্তানি বাণিজ্য বাধাগ্রস্ত করেছিল অবরোধকারীরা। এর পরও রপ্তানির লক্ষ্যমাত্রার চেয়ে ৩ শতাংশ প্রবৃদ্ধি হয়েছে। পোশাকশিল্পের মালিকেরা অনেক ক্ষতিগ্রস্ত হয়েছেন। বিমানে পণ্য পরিবহন করতে হয়েছে। তাঁদের ক্ষতি পুষিয়ে দিতে প্রধানমন্ত্রী শেখ হাসিনা নিজে উদ্যোগী হয়েছেন। দু-এক দিনের মধ্যে এসব সিদ্ধান্ত বাস্তবায়ন করা হবে।
এম এ আজিজ স্টেডিয়ামের পাশে সিজেকেএস ইনডোর স্টেডিয়ামে ‘চিটাগাং অ্যাপারেল, ফেব্রিক অ্যান্ড এক্সেসরিজ এক্সপোজিশন-কাফেক্সপো’ শীর্ষক এ প্রদর্শনীর উদ্বোধনী অনুষ্ঠানে সভাপতিত্ব করেন বিজিএমইএর সভাপতি আতিকুল ইসলাম।
অনুষ্ঠানে ভূমি প্রতিমন্ত্রী সাইফুজ্জামান চৌধুরী, সাবেক মেয়র এ বি এম মহিউদ্দিন চৌধুরী, প্রথম সহসভাপতি নাসির উদ্দিন আহমেদ চৌধুরী, প্রদর্শনীর সমন্বয়ক এস এম আবু তৈয়ব প্রমুখ বক্তব্য দেন।
বাণিজ্যমন্ত্রী বলেন, ‘এখান থেকে যাওয়ার পর পোশাকপল্লি স্থাপনে কাজ শুরু করব। মুন্সিগঞ্জের গজারিয়ায় ৫০০ একর জমিতে শিল্পপার্ক স্থাপনে চীনের ঋণ দেওয়ার কথা রয়েছে।’
অনুষ্ঠানে ভূমি প্রতিমন্ত্রী সাইফুজ্জামান চৌধুরী বলেন, চট্টগ্রামে দুটি অর্থনৈতিক অঞ্চল গড়ে তোলা হবে। আসিয়ানের সদস্যভুক্ত হলে পাল্টে যাবে চট্টগ্রামের চেহারা। ঢাকামুখী ক্রেতারা এখন চট্টগ্রামে আসতে শুরু করেছেন।
এ বি এম মহিউদ্দিন চৌধুরী বলেন, সরকারের অনেক খাসজমি রয়েছে। শিল্পকারখানা গড়ে তুলতে এসব জমি ব্যবসায়ীদের লিজ দেওয়ার সুযোগ আছে। বিজিএমইএর সভাপতি আতিকুল ইসলাম বলেন, ৫০ বিলিয়ন ডলার রপ্তানির লক্ষ্যমাত্রায় পৌঁছাতে হলে নতুন নতুন শিল্পপার্ক গড়ে তুলতে হবে।
অনুষ্ঠানের পর ফিতা কেটে প্রদর্শনী উদ্বোধন করেন বাণিজ্যমন্ত্রী। এরপর তাঁরা বিভিন্ন স্টল ঘুরে দেখেন। এবারের প্রদর্শনীতে ৫০টি স্টলে ৩০টি দেশি ও বিদেশি প্রতিষ্ঠান অংশ নিয়েছে।
