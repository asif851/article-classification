
ইউরোপীয় ব্র্যান্ড ও খুচরা বিক্রেতা প্রতিষ্ঠানের জোট অ্যাকর্ড ১ হাজার ৫৫০টি তৈরি পোশাক কারখানার পরিদর্শন শেষ করেছে। প্রাথমিক পরিদর্শনে এসব কারখানায় বৈদ্যুতিক, অগ্নি ও কাঠামোগত ৮৪ হাজার ১৭৪টি ত্রুটি চিহ্নিত হয়। তার মধ্যে ৪৭ হাজার ৭০৭ বা ৫৬ দশমিক ৬৭ শতাংশ ত্রুটি সংস্কার বা সংশোধনের কাজ শেষ হয়েছে। অ্যাকর্ডের তিন বছর পূর্তি উপলক্ষে আয়োজিত এক সংবাদ সম্মেলনে এসব তথ্য জানানো হয়। সংস্থাটির নির্বাহী পরিচালক রব ওয়েজ বলেন, ‘সংস্থাটির সদস্য কারখানার ত্রুটি সংশোধনের কাজে উল্লেখযোগ্য অগ্রগতি হয়েছে। তবে সংশোধনের কাজ এখনো খুবই ধীরগতিতে এগোচ্ছে।’ রাজধানীর কারওয়ান বাজারের লা ভিঞ্চি হোটেলে গতকাল রোববার সংবাদ সম্মেলনটি অনুষ্ঠিত হয়। এতে রব ওয়েজ ছাড়াও অ্যাকর্ডের কর্মকর্তা নাজমুস সাঈদ, কামরুজ্জামান, রুশদিনা খান উপস্থিত ছিলেন।২০১৩ সালের ২৪ এপ্রিল সাভারের রানা প্লাজা ধসের পর বাংলাদেশের পোশাক কারখানার কর্মপরিবেশ নিয়ে প্রশ্ন ওঠে। পরের মাসেই ইউরোপীয় ব্র্যান্ড ও খুচরা বিক্রেতা প্রতিষ্ঠান এবং ট্রেড ইউনিয়নগুলোর মধ্যে বাংলাদেশের পোশাকশিল্পের কর্মপরিবেশ উন্নয়নে পাঁচ বছরের চুক্তি হয়। সব মিলিয়ে ২১০টির বেশি ব্র্যান্ড ও খুচরা বিক্রেতা প্রতিষ্ঠান এই চুক্তির আওতায় আছে। তাদের পোশাক তৈরি করে এমন প্রায় ১ হাজার ৬০০ কারখানা নিয়ে বর্তমানে অ্যাকর্ড কাজ করছে।রব ওয়েজ জানান, নতুন করে তালিকাভুক্ত হওয়া ৭৫ কারখানার প্রাথমিক পরিদর্শনকাজ আগামী তিন থেকে সাড়ে তিন মাসের মধ্যে সম্পন্ন হবে। ২০১৮ সালের মাঝামাঝিতে অ্যাকর্ডের কার্যক্রম শেষ হওয়ার আগে কর্মপরিবেশ উন্নয়নের কাজ শেষ হবে কি না, জানতে চাইলে তিনি বলেন, ‘আমি বিশ্বাস করি, ২০১৮ সালের মধ্যে সব কারখানার ত্রুটি সংশোধনের কাজ সম্পন্ন হবে।’সংবাদ সম্মেলনে জানানো হয়, প্রাথমিক পরিদর্শনের পর পোশাক কারখানাগুলোকে সংশোধন কর্মপরিকল্পনা (ক্যাপ) দেয় অ্যাকর্ড। এখন পর্যন্ত ১ হাজার ৪৫২টি কারখানার ক্যাপ অনুমোদন করেছে তারা। এর মধ্যে ১ হাজার ৩৮৮টি কারখানা ত্রুটি সংশোধনের কাজে ক্যাপ অনুযায়ী নির্ধারিত সময়সীমার থেকে পিছিয়ে আছে। আর ৫৭টি কারখানা ক্যাপের নির্দিষ্ট সময়ের মধ্যেই সংশোধনের কাজ করে যাচ্ছে।অন্যদিকে যেসব কারখানার সংশোধনের কাজ সন্তোষজনক নয়, সেগুলোর সঙ্গে ব্যবসায়িক সম্পর্ক ছিন্ন করে অ্যাকর্ড। এ ক্ষেত্রে ব্র্যান্ড ও ক্রেতা প্রতিষ্ঠানগুলো কাজ দেবে না, এমন শাস্তির মুখে পড়েছে ২৬টি কারখানা। তবে ব্যবসায় অবসানের এই প্রক্রিয়ার মধ্যে আছে সব মিলিয়ে ৪৫৩টি পোশাক কারখানা। জানতে চাইলে রব ওয়েজ বলেন, কারখানাগুলোকে ত্রুটি সংশোধনের জন্য অনেক সময় দেওয়া হচ্ছে।সদস্য কারখানার সংশোধনকাজের অর্থায়ন বিষয়ে অ্যাকর্ড কী করছে—এমন প্রশ্নের জবাবে রব ওয়েজ বলেন, ‘৯৮ শতাংশ কারখানা কর্তৃপক্ষ আমাদের বলেছে, সংস্কারকাজের অর্থায়ন নিয়ে তাদের কোনো সমস্যা নেই। তবে যেসব কারখানার অর্থ দরকার, তাদের আমরা সংশ্লিষ্ট প্রধান ক্রেতার সঙ্গে আলোচনা করে ব্যবস্থা করে দিয়েছি।’প্রাথমিক পরিদর্শনের পরও অ্যাকর্ড নিত্য নতুন ত্রুটি সংশোধনের কথা বলছে—পোশাক কারখানার মালিকদের এমন অভিযোগের বিষয়ে জানতে চাইলে রব ওয়েজ বলেন, প্রাথমিক পরিদর্শনের পরে যেসব ত্রুটি নতুন করে ধরা পড়ছে, তার অধিকাংশই অগ্নিসংক্রান্ত। অনেক ক্ষেত্রে প্রথমে অগ্নিসংক্রান্ত কিছু বিষয় ঠিকঠাক থাকলেও পরে ফলোআপ পরিদর্শনে ত্রুটি পাওয়া যায়।সংস্থার নির্বাহী পরিচালক বলেন, অ্যাকর্ডের সদস্য ৫৬ কারখানায় পেশাগত নিরাপত্তা ও স্বাস্থ্যবিষয়ক কমিটির পরীক্ষামূলক কার্যক্রম শুরু হয়েছে। ৩৩ কারখানায় সেইফটি কমিটি ও ১৬ কারখানায় কমিটির নিরাপত্তাবিষয়ক প্রশিক্ষণ শেষ হয়েছে। রব ওয়েজ বলেন, পোশাক কারখানার জরুরি বহির্গমনে কোনো অবস্থায় কলাপসিবল গেট লাগাতে দেওয়া হবে না। অন্য প্রবেশদ্বারে শর্ত সাপেক্ষে লাগানো যেতে পারে, তবে পাশেই ছোট পকেট গেট থাকতে হবে।
অভিমতবিভিন্ন কারণে দেরি হচ্ছেবিভিন্ন কারণে পোশাক কারখানার সংস্কারকাজে দেরি হচ্ছে। উদ্যোক্তারা যে ইচ্ছা করে বিলম্ব করছেন বিষয়টি তেমন নয়। বরং উভয় পক্ষেরই কিছু অনভিজ্ঞতা ও জটিলতা আছে। অনেক সময় সংশোধন কর্মপরিকল্পনা (ক্যাপ) প্রস্তুত করে জমা দিলে অ্যাকর্ড সেটি অনুমোদন দিতে বিলম্ব করেছে। আবার ক্যাপ অ্যাকর্ডের পছন্দ না হলে পুনরায় ইঞ্জিনিয়ারিং করাতে গেলেও তারা ব্যস্ততার কারণে সময়মতো দিতে পারেনি। তা ছাড়া ফায়ার ডোর (অগ্নিপ্রতিরোধক দরজা, স্প্রিংকলারসহ বিভিন্ন যন্ত্রপাতি) আমদানিতে প্রচুর সময় লাগে। সংশোধনকাজ তাড়াতাড়ি শেষ করার ব্যাপারে উদ্যোক্তাদের আগ্রহ আছে। কারণ, সংস্কারকাজ শেষে সার্টিফিকেট (কমপ্লায়েন্স সনদ) পেলে তাঁরা শান্তিতে থাকতে পারবেন। পিছিয়ে থাকা কারখানার মালিকদের সঙ্গে আমরা বসেছি। তবে তাঁরা বলেছেন, সংস্কারকাজের অগ্রগতির বিষয়ে অ্যাকর্ড যা বলছে তার চেয়ে তাঁদের অগ্রগতি বেশি হয়েছে। অ্যাকর্ড ও অ্যালায়েন্সের সঙ্গে শুরুতে আমাদের কিছুটা দূরত্ব ছিল। ভুল-বোঝাবুঝি ছিল। তবে উভয় পক্ষের আলাপ-আলোচনার মাধ্যমে সেগুলোর অবসান হয়েছে। আমি মনে করি, রানা প্লাজা ধসের পর কর্মপরিবেশ উন্নয়নে অ্যাকর্ড ও অ্যালায়েন্স আসাটা খারাপ কিছু হয়নি। বরং আমরা এখন বিদেশে গিয়ে বলতে পারব আমাদের সব পোশাক কারখানা নিরাপদ। এটি বড় একটি অর্জন।
