
বাংলাদেশের মানুষের মাথাপিছু বার্ষিক আয় এখন এক হাজার ১৯০ ডলার৷ এর অর্থ বাংলাদেশিরা বছরে গড়ে ৯২ হাজার ৫৫২ টাকা আয় করেন৷২০০৪-০৫ ভিত্তিবছর ধরে বাংলাদেশ পরিসংখ্যান ব্যুরো (বিবিএস) সাময়িকভাবে এই হিসাব করেছে৷ এক অর্থবছরের ব্যবধানে মাথাপিছু আয় ১৩৬ ডলার বেড়েছে৷ ২০১২-১৩ অর্থবছরে মাথাপিছু আয় ছিল এক হাজার ৫৪ ডলার৷গত বছর ভিত্তিবছর পরিবর্তন করার ফলে মাথাপিছু আয় হাজার ডলার পেরিয়ে যায়৷ মাথাপিছু আয়ের হিসাবে বিদেশে অবস্থানরত বাংলাদেশিদের পাঠানো প্রবাসী আয়ও যোগ হয়।তবে মাথাপিছু আয় প্রত্যেক বাংলাদেশির আলাদা বা ব্যক্তিগত আয় নয়৷ এটি সামগ্রিক আয়, যা মাথাপিছু ভাগ করে দেওয়া হয়৷বাংলাদেশে মাথাপিছু আয় ক্রমে বাড়লেও সম্পদের সুষম বণ্টন হচ্ছে না৷ তাই আয়বৈষম্য থেকেই যাচ্ছে৷ বিশেষ করে উত্তরাঞ্চল ও উপকূলীয় অঞ্চলের মানুষের আয় অনেক কম৷ আবার শহরের চেয়ে গ্রামে মজুরির তফাত রয়েছে৷ আবার উন্নয়ন প্রকল্পের সুফলও দরিদ্র মানুষ পাচ্ছে না।বাংলাদেশে নগরকেন্দ্রিক বিপুল বিত্তশালী তৈরি হয়েছে, কিন্তু কর ফাইলে তাঁরা এসব সম্পদ লুকিয়ে রাখেন৷ জাতীয় রাজস্ব বোর্ডের (এনবিআর) হিসাব থেকে জানা গেছে, গত অর্থবছর পর্যন্ত মাত্র সাড়ে পাঁচ হাজার ব্যক্তির দুই কোটি টাকার বেশি সম্পদ রয়েছে৷বিশ্বব্যাংকের ঢাকা কার্যালয়ের জ্যেষ্ঠ অর্থনীতিবিদ জাহিদ হোসেন প্রথম আলোকে বলেন, মাথাপিছু আয় বেড়ে যাওয়া দেশের জন্য সুসংবাদ৷ মধ্য আয়ের দেশে উন্নীত হতে মাথাপিছু আয় বেড়ে যাওয়া বেশ সহায়ক হবে৷ তিনি জানান, পর পর তিন বছর গড়ে মাথাপিছু আয় নির্দিষ্ট সীমার ওপরে থাকলে মধ্য আয়ের দেশে উন্নীত হওয়ার অন্যতম একটি শর্ত পূরণ করা হয়। তবে প্রতিবছর এই মাথাপিছু আয়ের ন্যূনতম নির্দিষ্ট সীমাও পরিবর্তন হয়৷ গত বছর এই ন্যূনতম সীমা ছিল এক হাজার ২৫ ডলার৷ চলতি বছরে তা বেড়ে দাঁড়িয়েছে এক হাজার ৩৫ ডলার৷উল্লেখ্য, গত দুই বছরেই বাংলাদেশের মাথাপিছু আয় এই ন্যূনতম সীমার ওপরে ছিল৷আন্তর্জাতিক মুদ্রা তহবিলের (আইএমএফ) ২০১৩ সালের হিসাব অনুযায়ী, লুক্সেমবুর্গ মানুষের মাথাপিছু আয় সবচেয়ে বেশি৷ তাদের মাথাপিছু আয় এক লাখ ১০ হাজার ৪২৩ ডলার৷ তবে পার্শ্ববর্তী দেশগুলোর তুলনায় বাংলাদেশ কিছুটা পিছিয়ে রয়েছে৷ সার্ক অঞ্চলে শ্রীলঙ্কার মাথাপিছু আয় সবচেয়ে বেশি, তিন হাজার ১৬১ ডলার৷ আর মাথাপিছু আয় ভারতে এক হাজার ৫০৪ ডলার ও পাকিস্তানে এক হাজার ৩০৭ ডলার৷
