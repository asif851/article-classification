
পুঁজিবাজারে তালিকাভুক্ত বস্ত্র খাতের কোম্পানি আরগন ডেনিমস লিমিটেড শেয়ারধারীদের জন্য লভ্যাংশ ঘোষণা করেছে। প্রতিষ্ঠানটি ৬ শতাংশ নগদ ও ১৫ শতাংশ শেয়ার লভ্যাংশ দেবে। আরগন ডেনিমসের পক্ষ থেকে আজ বৃহস্পতিবার এ ঘোষণা দেওয়া হয়। ঢাকা স্টক এক্সচেঞ্জ (ডিএসই) সূত্রে এ তথ্য জানা গেছে।
আজ ঢাকা স্টক এক্সচেঞ্জের ওয়েবসাইটে প্রকাশিত সংবাদে বলা হয়, প্রতিষ্ঠানটির পরিচালনা পর্ষদ গত ৩১ ডিসেম্বর শেষ হওয়া অর্থবছরের জন্য এই লভ্যাংশ ঘোষণা করেছে। এ-সংক্রান্ত বার্ষিক সাধারণ সভা (এজিএম) ২৪ এপ্রিল অনুষ্ঠিত হবে। রেকর্ড ডেট ১০ এপ্রিল।
এদিকে ২০১২ অর্থবছরের চেয়ে ২০১৩ অর্থবছরে আরগন ডেনিমসের মুনাফা বাড়লেও শেয়ারপ্রতি আয় বা ইপিএস কমেছে। প্রতিষ্ঠানটি জানিয়েছে, ৩১ ডিসেম্বর পর্যন্ত তাদের করপরবর্তী নিট মুনাফা হয়েছে ২২ কোটি টাকা, যা আগের অর্থবছরের চেয়ে নয় কোটি টাকা বেশি। ২০১২ সালে প্রতিষ্ঠানটির মুনাফা হয়েছিল ১৩ কোটি টাকা। অন্যদিকে প্রতিষ্ঠানটির ইপিএস হয়েছে তিন টাকা ১৫ পয়সা, যা আগের বছরের চেয়ে এক টাকা ৫২ পয়সা কম। ২০১২ সালে প্রতিষ্ঠানটির ইপিএস হয়েছিল চার টাকা ৭৭ পয়সা।
