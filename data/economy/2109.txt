
ঢাকায় নিযুক্ত মার্কিন রাষ্ট্রদূত মার্শা স্টিফেনস ব্লুম বার্নিকাট বলেছেন, পোশাক কারখানার ভবন ও অগ্নিনিরাপত্তা নিশ্চিতে অনেক অগ্রগতি করেছে বাংলাদেশ। তবে শ্রমিক অধিকার পুরোপুরি নিশ্চিত হয়নি।রাজধানীর একটি হোটেলে গতকাল সোমবার আন্তর্জাতিক শ্রম সংস্থা (আইএলও) আয়োজিত ‘বাংলাদেশের অগ্নিনিরাপত্তা অবস্থা’ শীর্ষক এক আলোচনা সভায় এসব কথা বলেন মার্কিন রাষ্ট্রদূত মার্শা বার্নিকাট। তিনি বলেন, সংগঠন করার অধিকার, সম্মিলিতভাবে দর–কষাকষি ও নিরাপত্তা নিয়ে সোচ্চার করার মাধ্যমে শ্রমিক অধিকার নিশ্চিত করতে পোশাকশিল্প মালিক ও সরকারের কাজ করতে হবে।শ্রমিকদের সংগঠন করার অধিকার, সম্মিলিতভাবে দর–কষাকষি ও নিরাপত্তা নিয়ে সোচ্চার—তিনটি বিষয় একসূত্রে গাঁথা বলে মন্তব্য করে মার্কিন রাষ্ট্রদূত বলেন, শ্রমিকেরা যদি নিজেদের কথা বলতে না পারেন তাহলে আবারও অগ্নিসহ অন্য নিরাপত্তার বিষয়ে উদ্বেগ তৈরি হবে।মার্শা বার্নিকাট বলেন, বাংলাদেশের পোশাকশিল্প শ্রমিকদের জন্য অনেক নিরাপদ। তবে এখনো অনেক কাজ বাকি। তাই ২০১৮ সালের জুলাইয়ে সংস্কারকাজ শেষ হবে কি না, সেটি এখনই বলা খুব তাড়াতাড়ি হয়ে যায়।আইএলওর এদেশীয় পরিচালক শ্রীনিবাস রেড্ডি বলেন, অগ্নিনিরাপত্তার জন্য অনেক উদ্যোগ নেওয়া হয়েছে। এগুলো ধারাবাহিক রাখতে হবে।শ্রমিকনেতা ওয়াজেদ-উল-ইসলাম বলেন, টেকসই উন্নয়নের জন্য শ্রমিক প্রতিনিধিদের নিরাপত্তা কার্যক্রমের সঙ্গে যুক্ত করা দরকার।আলোচনায় আরও বক্তব্য দেন ফায়ার সার্ভিস ও সিভিল ডিফেন্সের মহাপরিচালক ব্রিগেডিয়ার জেনারেল আলী আহম্মেদ খান, ইন্ডাস্ট্রিঅল বাংলাদেশের মহাসচিব কুতুবউদ্দিন আহমেদ প্রমুখ।
