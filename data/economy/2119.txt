
রাষ্ট্রীয় কোষাগারে শেয়ারবাজারের বিনিয়োগকারীদের দেওয়া ৮১ কোটি ২১ লাখ টাকা অর্থমন্ত্রী আবুল মাল আবদুল মুহিতের হাতে তুলে দিয়েছে বাংলাদেশ সিকিউরিটিজ অ্যান্ড এক্সচেঞ্জ কমিশন (বিএসইসি)।বেনিফিশিয়ারি ওনার্স (বিও) হিসাবধারীদের কাছ থেকে হিসাব রক্ষণাবেক্ষণ ফি বাবদ বিএসইসি চলতি ২০১৪-১৫ অর্থবছরের জন্য এ অর্থ সংগ্রহ করেছে।বিএসইসির চেয়ারম্যান এম খায়রুল হোসেন সচিবালয়ে গতকাল অর্থমন্ত্রীর কার্যালয়ে গিয়ে দুটি চেকে পুরো অর্থ তুলে দেন। বিএসইসির কমিশনাররা এ সময় উপস্থিত ছিলেন।বিও হিসাব খোলার বার্ষিক ফি হচ্ছে ৫০০ টাকা। এর মধ্যে হিসাব রক্ষণাবেক্ষণ ফি ২০০ টাকা। বাকি ৩০০ টাকার মধ্যে সেন্ট্রাল ডিপোজিটরি বাংলাদেশ লিমিটেড (সিডিবিএল) ১৫০ টাকা, ব্রোকার হাউস বা ডিপোজিটরি পার্টিসিপেন্ট ১০০ টাকা এবং বিএসইসি নিজে ৫০ টাকা পেয়ে থাকে।প্রক্রিয়াটি হচ্ছে—বিও হিসাব খোলার পর ব্রোকার হাউস বা ডিপিগুলো নিজেদের ১০০ টাকা রেখে বাকি টাকা পাঠিয়ে দেয় সিডিবিএলে। সিডিবিএল নিজের অংশটুকু রেখে বাকিটা পাঠিয়ে দেয় বিএসইসিতে। বিএসইসিও সরকারকে দেয় নিজের অংশ কেটে রাখার পর।২০০ টাকা রক্ষণাবেক্ষণ ফি হিসাবে শেয়ারবাজারে মোট বিও হিসাবধারী হওয়ার কথা ৪০ লাখ ৬০ হাজার ৫০০। বাস্তবে এত বিও হিসাবধারী আছে কি না জানতে চাইলে বিএসইসির শীর্ষ পর্যায়ের একটি সূত্র জানায়, ‘এ সংখ্যা এত হবে না। কারণ, মোট ৮১ কোটি ২১ লাখ টাকার মধ্যে আগের অর্থবছরের টাকাও রয়েছে।’
