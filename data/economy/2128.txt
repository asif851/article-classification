
অবশেষে দেশের বাজারে সোনার দাম ভরিপ্রতি সর্বোচ্চ ১ হাজার ৫১৭ টাকা পর্যন্ত কমিয়েছে বাংলাদেশ জুয়েলার্স সমিতি (বাজুস)। নতুন দর আজ সোমবার থেকে সারা দেশে কার্যকর হবে বলে জানিয়েছে তারা।গত জুনে আন্তর্জাতিক বাজারে সোনার দর প্রতি আউন্সে (৩১.১০৩৪৭৬৮ গ্রাম) ৫৯ ডলার বেড়ে গেলে দেশের বাজারে প্রতি ভরিতে ১ হাজার ২২৫ টাকা বাড়িয়েছিল জুয়েলার্স সমিতি। কিন্তু গত অক্টোবরের শুরুতে যখন আন্তর্জাতিক বাজারে সোনার দর প্রতি আউন্সে ৪৪ ডলার কমেছিল, তখন দেশের বাজার তা সমন্বয় করেনি বাজুস। তারপর এক মাস কেটে গেছে।আন্তর্জাতিক বাজারে সম্প্রতি নতুন করে আবার দাম পড়ে যাওয়ার পরিস্থিতিতে গতকাল রোববার দেশে সোনার দর কমানোর সিদ্ধান্তের কথা জানায় জুয়েলার্স সমিতি। তারা রুপার দামও অবশ্য কমিয়েছে।বাজুসের নির্ধারণ করে দেওয়া নতুন দর অনুযায়ী, এখন থেকে প্রতি ভরি (১১ দশমিক ৬৬৪ গ্রাম) ভালো মানের অর্থাৎ ২২ ক্যারেট সোনা ৪৬ হাজার ৮৮৯ টাকা, ২১ ক্যারেট ৪৪ হাজার ৬৭৩ টাকা এবং ১৮ ক্যারেট ৩৮ হাজার ৪৯১ টাকায় বিক্রি হবে। আর সনাতন পদ্ধতির সোনার ভরি দাঁড়াবে ২৬ হাজার ১০ টাকা।এদিকে গতকাল পর্যন্ত সারা দেশে প্রতি ভরি ২২ ক্যারেট সোনা ৪৮ হাজার ৩৪৭ টাকা, ২১ ক্যারেট ৪৬ হাজার ১৮৯ টাকা, ১৮ ক্যারেট ৩৯ হাজার ৫৯৯ টাকা এবং সনাতন পদ্ধতির সোনা ২৭ হাজার ৫২৭ টাকা দামে বিক্রি হয়েছে।দাম সমন্বয়ের কারণে আজ সোমবার থেকে প্রতি ভরি ২২ ক্যারেট সোনা ১ হাজার ৪৫৮ টাকা, ২১ ক্যারেটে ১ হাজার ৫১৬ টাকা, ১৮ ক্যারেটে ১ হাজার ১০৮ টাকা এবং সনাতন পদ্ধতির সোনার ভরিতে ১ হাজার ৫১৭ টাকা কমছে।এদিকে রুপার দামও ভরিপ্রতি ২৯১ টাকা কমানো হয়েছে। ফলে এখন প্রতি ভরি রুপার দাম হবে ৯৩৩ টাকা হবে, যা এত দিন ছিল ১ হাজার ২২৪ টাকা।আন্তর্জাতিক বাজারে ১১ নভেম্বর প্রতি আউন্স সোনার দর ছিল প্রায় ১ হাজার ২২৩ ডলার। অবশ্য চলতি মাসের শুরুর দিকে প্রতি আউন্স সোনার দর ১ হাজার ৩০৬ ডলার পর্যন্ত উঠেছিল। পরে যুক্তরাষ্ট্রের প্রেসিডেন্ট হিসেবে রিপাবলিকান পার্টির প্রার্থী ডোনাল্ড ট্রাম্প বিজয়ী হওয়ার প্রতিক্রিয়ায় পরদিন থেকে সোনার দর কমতে থাকে।জানতে চাইলে জুয়েলার্স সমিতির সাধারণ সম্পাদক দিলীপ কুমার আগরওয়ালা গতকাল প্রথম আলোকে বলেন, ‘আন্তর্জাতিক বাজারে এখন যে দর, তাতে সোনার দাম আরেকটু কমানোর সুযোগ আছে। তবে সোনা ক্রয়ের ক্ষেত্রে তাঁতীবাজারের বুলিয়ন মার্কেটের ওপর আমরা অনেকটাই নির্ভরশীল।’ তিনি বলেন, ‘বুলিয়ন মার্কেটে আন্তর্জাতিক সোনার দর কমার সুফল এখনো পড়েনি। তবে আশা করি, চার-পাঁচ দিনের মধ্যে পড়বে। তখন পর্যন্ত যদি আন্তর্জাতিক দরটি বিদ্যমান থাকে, তাহলে সোনার দাম আবার কমাব।’অপর এক প্রশ্নের জবাবে দিলীপ কুমার আগরওয়ালা বলেন, ‘গত শনিবার সমিতির সভায় একটি কমিটি গঠন করা হয়েছে। এই কমিটির সদস্যরা প্রতি সপ্তাহে আন্তর্জাতিক ও দেশের বুলিয়ন মার্কেটের সোনার দর যাচাই-বাছাই করবে। সে অনুযায়ী প্রতি সপ্তাহে দেশের বাজারে সোনার দাম বাড়ানো বা কমানোর সিদ্ধান্ত নেওয়ার চেষ্টা করব আমরা।’
