
সূচকের ঊর্ধ্বমুখী প্রবণতায় আজ বৃহস্পতিবার শেষ হয়েছে দেশের শেয়ারবাজারের লেনদেন। সপ্তাহের এ শেষ দিনে ঢাকা স্টক এক্সচেঞ্জে (ডিএসই) অধিকাংশ শেয়ারের দাম বাড়লেও কমেছে চট্টগ্রাম স্টক এক্সচেঞ্জে (সিএসই)। অন্যদিকে দেশের প্রধান শেয়ারবাজার ডিএসইতে গতকালের চেয়ে লেনদেন কম হলেও তুলনামূলক বেশি হয়েছে সিএসইতে। তবে সূচক বেড়েছে দুই বাজারেই।
ডিএসই সূত্রে জানা যায়, দিনের লেনদেন শেষে সাত পয়েন্ট বেড়ে ডিএসইএক্স সূচক দাঁড়িয়েছে চার হাজার ৮১২ পয়েন্ট। আজ হাতবদল হয়েছে ৩২২টি প্রতিষ্ঠানের শেয়ার ও মিউচুয়াল ফান্ড। এর মধ্যে ১৬০ টির দাম বেড়েছে, কমেছে ১০৫ টির; আর অপরিবর্তিত রয়েছে ৫৭টি প্রতিষ্ঠানের শেয়ার দর। শেয়ার লেনদেন হয়েছে ৪২১ কোটি টাকার, যা গতকালের চেয়ে ১০ কোটি টাকা কম।
ডিএসইর পাশাপাশি সিএসইতেও সূচক বেড়েছে। লেনদেন শেষে সিএসইর সার্বিক মূল্যসূচক সাত পয়েন্ট বেড়ে অবস্থান করছে ১৪ হাজার ৭২৫ পয়েন্টে।
ডিএসইতে আজ লেনদেনে শীর্ষে ছিল স্কয়ার ফার্মা। আজ এই প্রতিষ্ঠানের ২৯ কোটি টাকার শেয়ার লেনদেন হয়। এ ছাড়া লেনদেনে শীর্ষে থাকা প্রতিষ্ঠানগুলোর মধ্যে রয়েছে ইসলামী ব্যাংক, তিতাস গ্যাস, শাহজিবাজার পাওয়ার কোম্পানি ও লাফার্জ সুরমা প্রভৃতি।
আজ সিএসইতে হাতবদল হওয়া ২৪৩টি প্রতিষ্ঠানের মধ্যে ৯৯টির দাম বেড়েছে, কমেছে ১০৬টির; আর অপরিবর্তিত রয়েছে ৩৮টি প্রতিষ্ঠানের শেয়ারের দাম। লেনদেনের মোট পরিমাণ দাঁড়িয়েছে ২৯ কোটি টাকা, যা গতকালের চেয়ে দুই কোটি টাকা বেশি।
