
এবার রাশিয়ার কেন্দ্রীয় ব্যাংকের ৩ কোটি ১০ লাখ মার্কিন ডলার (২০০ কোটি রুশ রুবল, যা বাংলাদেশের ২৪৮ কোটি টাকার সমান) চুরি করে নিয়ে গেছে হ্যাকাররা। রুশ কেন্দ্রীয় ব্যাংক গত শুক্রবার তাদের অর্থ চুরি হওয়ার এ তথ্য প্রকাশ করেছে।এটিই এখন বিশ্বে আর্থিক খাতে সাইবার অ্যাটাক বা সাইবার অপরাধীদের দ্বারা সংঘটিত সর্বশেষ ঘটনা।রুশ কেন্দ্রীয় ব্যাংকের ঊর্ধ্বতন কর্মকর্তা আর্তোম সাইচিয়োভ এক সংবাদ সম্মেলনে বলেন, হ্যাকার বা সাইবার অপরাধীরা প্রায় ৫০০ কোটি রুবল চুরি করে নেওয়ার চেষ্টা করেছিল। ওই দিন সকালের দিকে প্রকাশিত একটি প্রতিবেদনের ওপর তিনি কথা বলেন। প্রতিবেদনটিতে অর্থ চুরির তথ্য প্রকাশ করা হয়। আর্তোম সাইচিয়োভ বলেন, হ্যাকাররা একজন গ্রাহকের কাগজপত্র জাল করে চুরির ঘটনাটি ঘটায়। রুশ কেন্দ্রীয় ব্যাংকের প্রতিবেদনে অর্থ চুরি সম্পর্কে আরও কিছু তথ্য প্রকাশ করা হয়।সারা দুনিয়ায় ব্যাংক খাতে বড় বড় অঙ্কের অর্থ চুরির ঘটনা সংঘটিত হওয়ার পরিপ্রেক্ষিতে বৈশ্বিক আর্থিক খাতের নিয়ন্ত্রকেরা সম্প্রতি ব্যাংকগুলোকে সাইবার নিরাপত্তা জোরদার করার তাগিদ দিয়েছে। চলতি ফেব্রুয়ারিতে বাংলাদেশের কেন্দ্রীয় ব্যাংকের ৮ কোটি ১০ লাখ মার্কিন ডলার চুরি হওয়ার ঘটনা প্রকাশিত হলে আতঙ্ক ছড়িয়ে পড়ে। যুক্তরাষ্ট্রের ফেডারেল রিজার্ভ ব্যাংক অব নিউইয়র্কের একটি হিসাব থেকে বাংলাদেশ ব্যাংকের ওই অর্থ চুরি করে অজ্ঞাতনামা হ্যাকাররা।সাইবার অপরাধীরা আন্তর্জাতিক ব্যাংকিং লেনদেন-সংক্রান্ত তথ্য আদান-প্রদানের নেটওয়ার্ক সুইফটে (সোসাইটি ফর ওয়ার্ল্ডওয়াইড ইন্টার ব্যাংক ফিন্যান্সিয়াল টেলিকমিউনিকেশন) ভুয়া অনুরোধ পাঠিয়ে বিভিন্ন ব্যাংকের অর্থ হাতিয়ে নেয়। এ প্রবণতা রোধে, অর্থাৎ সাইবার অপরাধীদের খুঁজে বের করতে এখন বিশ্বজুড়ে আইনশৃঙ্খলা রক্ষায় নিয়োজিত সংস্থাগুলো তৎপরতা চালিয়ে যাচ্ছে।বাংলাদেশ ব্যাংকের রিজার্ভের চুরি হওয়া অংশের দেড় কোটি ডলার ইতিমধ্যে নগদে ফেরত দিয়েছে ফিলিপাইন। বাকি ৬ কোটি ৫৮ লাখ ডলার উদ্ধার বা ফেরত পাওয়া নিয়ে এখনো কোনো অগ্রগতি হয়নি। সর্বশেষ ঘটনাটি প্রকাশ করে রাশিয়া শুক্রবার জানিয়েছে, বিদেশি গোয়েন্দা সংস্থা সাইবার হামলা ও ভুয়া সোশ্যাল মিডিয়া রিপোর্টের মাধ্যমে রাশিয়ার ব্যাংক খাতে গোলমাল পাকিয়ে অর্থ চুরির পরিকল্পনা করলেও তা পুরোপুরি বাস্তবায়নের আগেই ব্যর্থ করে দেওয়া হয়েছে। সূত্র: রয়টার্স।
