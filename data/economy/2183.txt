
খাদ্যপণ্য রপ্তানির জন্য যুক্তরাষ্ট্রের খাদ্য ও ওষুধ প্রশাসনের (ফুড অ্যান্ড ড্রাগ অ্যাডমিনিস্ট্রেশন বা এফডিএ) স্বীকৃতি পেয়েছে স্কয়ার ফুড অ্যান্ড বেভারেজ লিমিটেড। স্কয়ার বলছে, তারাই দেশের প্রথম প্রতিষ্ঠান হিসেবে এ স্বীকৃতি পেল। এর ফলে যুক্তরাষ্ট্রের বাজারে প্রতিষ্ঠানটির খাদ্যপণ্যÕপ্রবেশ আরও সুগম হয়েছে।রাজধানীর মহাখালীতে স্কয়ার সেন্টারে আয়োজিত এক সংবাদ সম্মেলনে গতকাল মঙ্গলবার এ তথ্য জানানো হয়।সংবাদ সম্মেলনে জানানো হয়, ২০১৪ সালের ১২ জুন এফডিএর একটি প্রতিনিধিদল স্কয়ার ফুডসের পাবনার কারখানা পরিদর্শন করে। সে পরিদর্শনের পরিপ্রেক্ষিতে সম্প্রতি প্রকাশিত প্রতিবেদনে স্কয়ার ফুডসের উৎপাদিত খাদ্যপণ্যকে মার্কিন বাজারে অবাধে প্রবেশের এ স্বীকৃতি দেওয়া হয়।সংবাদ সম্মেলনে উপস্থিত ছিলেন স্কয়ার ফুডসের সহকারী মহাব্যবস্থাপক (এজিএম) ও রপ্তানি বিভাগের প্রধান খুরশীদ আহমাদ, বিপণন বিভাগের প্রধান নাফিসা আলম ও কারখানা ব্যবস্থাপক আমিনুল ইসলাম। খুরশীদ বলেন, ‘এই অর্জন স্কয়ারের জন্য তো বটেই, দেশের অন্যান্য সম্ভাবনাময় ক্ষেত্রকেও আরও এগিয়ে নিয়ে যাওয়ার প্রেরণা জোগাবে।’সংবাদ সম্মেলনে জানানো হয়, ২০০০ সালের ২৩ ফেব্রুয়ারি স্কয়ার কনজ্যুমার প্রডাক্টস নামে যাত্রা শুরু করা প্রতিষ্ঠানটি গত বছর স্কয়ার ফুডস অ্যান্ড বেভারেজ নামে কার্যক্রম শুরু করে। রাঁধুনী, রুচি, চাষীর মতো জনপ্রিয় খাদ্য ব্র্যান্ডগুলো স্কয়ার ফুডসের প্রতিষ্ঠিত। প্রতিষ্ঠানটির পাবনার কারখানা থেকে উৎপাদিত খাদ্যপণ্য বর্তমানে পাঁচটি মহাদেশের ৩০টি দেশে রপ্তানি হচ্ছে।২০০৫ সাল থেকে যুক্তরাষ্ট্রের বাজারে পণ্য রপ্তানি করে আসছে স্কয়ার ফুডস।
