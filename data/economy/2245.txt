
বেসরকারি খাতের সাতটি প্রতিষ্ঠানের অনুকূলে ১২ কোটি ৫০ লাখ মার্কিন ডলারের বৈদেশিক ঋণ অনুমোদন করেছে সরকারি বাছাই কমিটি। বাংলাদেশি মুদ্রায় যার পরিমাণ ৯৭৫ কোটি টাকা।বেসরকারি খাতে বৈদেশিক ঋণ অনুমোদন-সংক্রান্ত বাছাই কমিটির প্রধান ও বাংলাদেশ ব্যাংকের গভর্নর আতিউর রহমানের সভাপতিত্বে গতকাল রোববারের বৈঠকে এ অনুমোদন দেওয়া হয়। বাংলাদেশ ব্যাংকের সভাকক্ষে অনুষ্ঠিত বৈঠকে প্রধানমন্ত্রীর কার্যালয়, বিভিন্ন মন্ত্রণালয় ও বিনিয়োগ বোর্ডের সংশ্লিষ্ট কর্মকর্তারা উপস্থিত ছিলেন।এর আগে চলতি বছর আরও কয়েক দফায় ১৩৮ কোটি ডলারের বিদেশি ঋণ অনুমোদন করা হয়েছে।বাছাই কমিটির বৈঠকে গতকাল অনুমোদন পাওয়া প্রতিষ্ঠানগুলোর মধ্যে ডাচ-বাংলা পাওয়ার অ্যান্ড অ্যাসোসিয়েটস ও ওরিয়ন পাওয়ার মেঘনা ঘাটকে চার কোটি ৪০ লাখ ডলার ঋণের অনুমোদন দেওয়া হয়েছে। তারাসিমা অ্যাপারেলসকে দেওয়া হয়েছে এক কোটি ৫৪ লাখ, মা-মীম ডেনিমকে এক কোটি ৫০ লাখ, রাইজিং ইন্ডাস্ট্রিকে ৪৪ লাখ ৫০ হাজার, নিট কনসার্নকে ১৬ লাখ ও প্লামি ফ্যাশনস লিমিটেডকে ৫৬ হাজার ডলার বিদেশি ঋণের অনুমোদন দেওয়া হয়েছে।তিন মাস মেয়াদি লন্ডন আন্তব্যাংক সুদের হারের (লাইবর) সঙ্গে ৪ দশমিক ৫০ শতাংশ যোগ করে যে সুদহার দাঁড়ায়, তা হবে এসব ঋণের সর্বোচ্চ সুদহার।
