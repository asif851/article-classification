
ভারতের অর্থমন্ত্রী অরুণ জেটলি কৃষি খাতকে গুরুত্ব দিয়ে ২০১৮-১৯ অর্থবছরের প্রস্তাবিত বাজেট পেশ করলেন। আজ বৃহস্পতিবার বেলা ১১টায় লোকসভায় বাজেট বক্তব্য পেশ করেন তিনি।
বাজেট বক্তব্যে অরুণ জেটলি বলেন, ভারত এখন ২ দশমিক ৫ ট্রিলিয়ন ডলারের অর্থনীতি। বিশ্বের সপ্তম বৃহত্তম অর্থনীতি এখন ভারত। ৮ শতাংশ হারে অর্থনৈতিক প্রবৃদ্ধির লক্ষ্য নিয়েছে সরকার।
প্রস্তাবিত বাজেটে ১১ লাখ কোটি রুপি কৃষিঋণ দেওয়ার প্রস্তাব করেছেন অর্থমন্ত্রী। তিনি বলেন, কৃষকদের আয় বাড়ানোর ওপর জোর দিচ্ছে সরকার। এ ছাড়া গ্রামের কৃষিবাজারের উন্নয়নে দুই হাজার কোটি রুপি বরাদ্দের প্রস্তাব দেওয়া হয়।
কৃষির পাশাপাশি আগামী বাজেটে দারিদ্র্য দূরীকরণে বিশেষ গুরুত্ব দিয়েছে ভারত সরকার। এর অংশ হিসেবে আট কোটি দরিদ্র নারী বিনা মূল্যে গ্যাসের সংযোগ পাবেন। একই সঙ্গে নতুন ১ কোটি ৭৫ লাখ বাড়িতে বিদ্যুৎ–সংযোগ দেওয়া হবে। অন্তর্ভুক্তিমূলক অর্থনীতির অংশ হিসেবে ১০ কোটি দরিদ্র পরিবারকে জাতীয় স্বাস্থ্য স্কিমের আওতায় স্বাস্থ্যসেবা দেওয়া নিশ্চিত করার পরিকল্পনা নেওয়া হয়েছে। এ ছাড়া বিদেশি বিনিয়োগ বাড়াতে সংস্কার কার্যক্রম হাতে নেওয়া হবে। সূত্র: টাইমস অব ইন্ডিয়া ও আনন্দবাজার অনলাইন।
