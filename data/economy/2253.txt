
এটি একটি ধারাবাহিক মুদ্রানীতি। ঘোষিত মুদ্রানীতিটিকে বলা যায় সংযত। কোনোভাবেই সংকুলানমুখী না। ভবিষ্যতে অর্থনীতিক কর্মকাণ্ড চাঙা করতে মুদ্রানীতিটি সংকুলানমুখী করা যেত। বেসরকারি খাতে ঋণের জোগান ১৭ থেকে সাড়ে ১৭ শতাংশ করা যেত। এতে করে ছোট ও মাঝারি উদ্যোক্তাদের ঋণ পেতে সমস্যা হতো না। ১৫ শতাংশ ঋণের প্রবৃদ্ধি হয়ে গেছে, এ অবস্থায় সাড়ে ১৬ শতাংশ ঋণপ্রবাহ যথেষ্ট না। ঋণের প্রবাহ আরও বাড়ানো গেলে বিনিয়োগ চাঙা হওয়ার পাশাপাশি অলস যেসব অর্থ আছে, তা ব্যবহারের সুযোগ তৈরি হতো। উৎপাদনমুখী খাতে ঋণের জোগানে আরও গুরুত্ব দিতে পারত। কর্মসংস্থানের বিষয়টি এড়িয়ে যাওয়া হয়েছে। ঋণের জোগান কম প্রক্ষেপণ করায় ছোটরা ঋণ পাবে না। এর ফলে কর্মসংস্থানও সৃষ্টি হবে না। বড় গ্রুপগুলোই সব ঋণ নিয়ে যাবে। প্রবাসী আয় কমে যাচ্ছে। এ জন্য কি শুধু বিদেশের অবস্থা খারাপ, নাকি মুদ্রার অবমূল্যায়ন করে বাংলাদেশেরও কিছু করার আছে। এসব বিষয়ে কোনো নির্দেশনা পাওয়া যায়নি। এসব নিয়ে ভেবেচিন্তে কাজ করার সুযোগ আছে। পুরো প্রক্রিয়াটি আরও বিশ্লেষণধর্মী হলে ভালো হতো। ভবিষ্যতে কী দেখতে চান, কীভাবে অর্থনীতি বেগবান হবে, তার নির্দেশনা প্রয়োজন ছিল।
সালেহউদ্দিন আহমেদ, সাবেক গভর্নর, বাংলাদেশ ব্যাংক
 
