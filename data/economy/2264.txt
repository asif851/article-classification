
প্রাকৃতিক দুর্যোগে পোলট্রি খামার ক্ষতিগ্রস্ত হলে ক্ষতিপূরণ দিতে সরকারিভাবে একটি তহবিল গঠনের দাবি তুলেছেন উত্তরবঙ্গের পোলট্রি খামারিরা। তাঁরা বলছেন, ২০১৫ সালের টর্নেডোতে শুধু বগুড়া জেলাতেই আড়াই হাজার পোলট্রি খামার লন্ডভন্ড হয়। এতে ৩০ কোটি টাকার আর্থিক ক্ষতি হয় খামারিদের। এরপর পুঁজি সংকট ও বিপর্যয়ের মুখে অনেক খামার বন্ধ হয়ে গেছে।গতকাল রোববার বগুড়ায় ‘পোলট্রিশিল্পের বিকাশ ও সংকট-সম্ভাবনা এবং গণমাধ্যমে রিপোর্টিং কৌশল’ নিয়ে আয়োজিত এক সেমিনারে এসব কথা বলেন খামারিরা। বাংলাদেশ পোলট্রি শিল্প সমন্বয় কমিটির (বিপিআইসিসি) সহযোগিতায় এ সেমিনারের আয়োজন করে বেসরকারি সংস্থা ওয়াচডগ বাংলাদেশ।অনুষ্ঠানে তহবিল গঠনের দাবি তুলে ধরেন বগুড়া পোলট্রি ওনার্স অ্যাসোসিয়েশনের সাধারণ সম্পাদক মো. নূরুল আমিন। তিনি বলেন, গত বছর টর্নেডোর পরে সাম্প্রতিক বন্যায় উত্তরের পোলট্রি খামারিরা আর্থিক ক্ষতির মুখে পড়েছেন। আপত্কালীন একটি তহবিল থাকলে এসব ক্ষতি মোকাবিলা করা সহজ হতো।বগুড়ার পুলিশ সুপার মো. আসাদুজ্জামান বলেন, পোলট্রিশিল্পে শিক্ষিত তরুণদের আগ্রহ দিন দিন বাড়ছে। পোলট্রি হয়ে উঠেছে কর্মসংস্থানের অন্যতম একটি খাত। পোলট্রিশিল্পের এভাবে বিকাশ ঘটলে বাংলাদেশের পক্ষে মধ্যম আয়ের দেশের সোপান পাড়ি দেওয়া সহজ হবে।সেমিনারে প্রথম আলোর যুগ্ম সম্পাদক সোহরাব হাসান বলেন, ডিম ও মুরগির মাংস নিয়ে অনেক বিভ্রান্তি রয়েছে। এসব বিভ্রান্তি ভোক্তাদের মাঝে শঙ্কা-আতঙ্ক তৈরি করে। সামগ্রিকভাবে পোলট্রিশিল্পের ওপর নেতিবাচক প্রভাব পড়ে। এ কারণে পোলট্রিশিল্প-বিষয়ক প্রতিবেদন বা নকল ডিম কিংবা খামারের মুরগির মাংস নিয়ে প্রতিবেদন তৈরির সময় গণমাধ্যমকর্মীদের সতর্কভাবে তথ্য সংগ্রহ করা দরকার। সুনির্দিষ্ট তথ্যের ভিত্তিতে পোলট্রিশিল্প ও ভোক্তাদের স্বার্থ রক্ষা করে বিশেষজ্ঞের মতামত নিয়ে প্রতিবেদন করলে তা গ্রহণযোগ্য হয়।যমুনা টেলিভিশনের বাণিজ্য সম্পাদক সাজ্জাদ আলম খান বলেন, সংবাদের অন্যতম একটি উপাদান হচ্ছে ‘অর্থ’। পোলট্রিশিল্পে প্রায় ৩০ হাজার কোটি টাকার বিনিয়োগ হয়েছে। এর সঙ্গে অনেক মানুষের কর্মসংস্থান, সাফল্য-সংগ্রাম, হাসি-কান্নার গল্প জড়িয়ে পড়েছে। পাঠক-দর্শক-শ্রোতা এসব কাহিনি সাংবাদিকদের মাধ্যমে জানতে চান।রাজশাহী বিশ্ববিদ্যালয়ের ভেটেরিনারি অ্যান্ড অ্যানিমেল সায়েন্সেস বিভাগের সহকারী অধ্যাপক শশী আহমেদ বলেন, পোলট্রির ডিম ও মাংস সম্পর্কে বিভ্রান্তি দূর করতে গণমাধ্যম গুরুত্বপূর্ণ ভূমিকা পালন করতে পারে।অনুষ্ঠানে বগুড়া প্রেসক্লাবের সাধারণ সম্পাদক মাহমুদুল আলম এবং বিএফইউজের সহসভাপতি প্রদীপ ভট্টাচার্য, ওয়াচডগ বাংলাদেশের নির্বাহী পরিচালক মো. সাজ্জাদ হোসেন বক্তব্য দেন। এতে পোলট্রিশিল্প-বিষয়ক রিপোর্টিং প্রতিযোগিতায় বগুড়া অঞ্চলের বিজয়ী সাংবাদিকদের পুরস্কার প্রদান করা হয়।
