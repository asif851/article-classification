
বাংলাদেশকে বিদেশি নিম্নমানের পণ্যের ডাম্পিং স্টেশন হতে দেওয়া হবে না বলে মন্তব্য করেছেন শিল্পমন্ত্রী আমির হোসেন আমু। তিনি বলেছেন, বাংলাদেশ যেন বিদেশি অচল, অগ্রহণযোগ্য ও নিম্নমানের পণ্যের ডাম্পিং স্টেশনে পরিণত না হয় সে বিষয়ে আমদানিকারকসহ সবাইকে সতর্ক থাকতে হবে। বিশ্ব মান দিবস উপলক্ষে পণ্যের মান নিয়ন্ত্রক সংস্থা বিএসটিআই আয়োজিত সেমিনারে প্রধান অতিথির বক্তব্যে শিল্পমন্ত্রী এ কথা বলেছেন। রাজধানীর তেজগাঁওয়ে বিএসটিআই মিলনায়তনে গতকাল সোমবার এ সেমিনার অনুষ্ঠিত হয়। সেমিনারে গুণগতমানসম্পন্ন পণ্য উৎপাদন, আমদানি ও রপ্তানির ওপর গুরুত্বারোপ করা হয়। বিএসটিআইর মহাপরিচালক ইকরামুল হকের সভাপতিত্বে অনুষ্ঠানে স্বরাষ্ট্র প্রতিমন্ত্রী আসাদুজ্জামান খান কামাল, সদ্য বিদায়ী শিল্পসচিব মোহাম্মদ মঈনউদ্দীন আবদুল্লাহ্, এফবিসিসিআইর সহসভাপতি মনোয়ারা হাকিম আলী প্রমুখ বক্তব্য দেন।বিজ্ঞপ্তি
