
সপ্তাহের শেষ কার্য দিবসে ঢাকা স্টক এক্সচেঞ্জে (ডিএসই) সূচক কমলেও লেনদেন বেড়েছে। আজ বৃহস্পতিবার লেনদেন শেষে ডিএসইএক্স সূচক ১০ দশমিক ১৫ পয়েন্ট কমে অবস্থান করছে ৪৫৮৫ পয়েন্টে। মোট লেনদেনের পরিমাণ ৫১১ কোটি ৯০ লাখ টাকা।
গত কার্য দিবসে ডিএসইএক্স সূচক ছিল ৪৫৯৫ পয়েন্টে। মোট লেনদেন হয় ৫০৩ কোটি ৯৪ লাখ টাকা।
গত সপ্তাহের চেয়ে ডিএসইতে চলতি সপ্তাহে সূচক বেড়েছে ১১ পয়েন্ট। তবে গত সপ্তাহের তুলনায় এই সপ্তাহে লেনদেন কম হয়েছে। গত সপ্তাহে মোট লেনদেনের পরিমাণ ছিল ২ হাজার ৩১৬ কোটি টাকা। চলতি সপ্তাহে মোট লেনদেন হয়েছে ১ হাজার ৭৭৪ কোটি টাকা। তবে চলতি সপ্তাহে জাতীয় শোক দিবস উপলক্ষে ছুটি থাকায় একদিন কার্যক্রম বন্ধ ছিল পুঁজিবাজারে।
পুঁজিবাজার বিশ্লেষকেরা বলছেন গেল কয়েক কার্য দিবস সূচক কিছুটা বৃদ্ধি পাওয়ায় আজ বিনিয়োগকারীদের মধ্যে মুনাফা তুলে নেওয়ার প্রবণতা ছিল। এটি একটি স্বাভাবিক অবস্থা। গেল দুই কার্য দিবস লেনদেন পাঁচ শ কোটি টাকা ছাড়িয়েছে যা খুবই ইতিবাচক। কিছুটা বিনিয়োগ বাড়ছে বাজারে।
ডিএসইতে আজ সবচেয়ে বেশি লেনদেন হওয়া ১০টি কোম্পানি হলো ন্যাশনাল টিউবস, আমান ফিড, কাশেম ড্রাইসেল, মোবিল যমুনা বাংলাদেশ লিমিটেড, ইফাদ অটোস লিমিটেড, একমি ল্যাবরেটরিজ, আল হাজ টেক্সটাইল লিমিটেড, সাইফ পাওয়ার টেক লিমিটেড, ইবনে সিনা, শাহজিবাজার পাওয়ার কোম্পানি লিমিটেড।
আজ ডিএসইতে ৩২৬টি কোম্পানি ও মিউচুয়াল ফান্ডের শেয়ারের লেনদেন হয়। এর মধ্যে ১১৮টির শেয়ারের দর বেড়েছে, কমেছে ১৫৯টির। অপরিবর্তিত আছে ৪৯টির।
