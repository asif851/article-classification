
দেশে প্রথমবারের মতো আয়োজিত তিন দিনব্যাপী বাংলাদেশ চা প্রদর্শনী শুরু হচ্ছে আজ বৃহস্পতিবার। রাজধানী ঢাকার ইন্টারন্যাশনাল কনভেনশন সিটি বসুন্ধরা পুষ্পগুচ্ছ হলে এ প্রদর্শনীর আয়োজন করেছে বাংলাদেশ চা বোর্ড।
প্রধান অতিথি হিসেবে অর্থমন্ত্রী আবুল মাল আবদুল মুহিতের এ প্রদর্শনী উদ্বোধনের কথা রয়েছে। এ ছাড়া বিশেষ অতিথি থাকবেন বাণিজ্যমন্ত্রী তোফায়েল আহমেদ এবং অর্থ ও পরিকল্পনা প্রতিমন্ত্রী মোহাম্মদ আবদুল মান্নান।
প্রথমবারের মতো এ ধরনের প্রদর্শনী আয়োজনের কারণ সম্পর্কে চা বোর্ডের চেয়ারম্যান মেজর জেনারেল সাফিনুল ইসলাম বলেন, চা-শিল্পকে মানুষের সামনে তুলে ধরা, চা-শিল্পের ইকো ট্যুরিজমকে দেশে-বিদেশে ছড়িয়ে দেওয়া এবং ভোক্তা, মালিক, ব্যবসায়ী, শ্রমিকসহ সংশ্লিষ্টদের জন্য একটি মিলনমেলা হিসেবে উপস্থাপন করাই এ আয়োজনের অন্যতম উদ্দেশ্য।
জানা গেছে, প্রদর্শনীতে চা-শিল্পসংশ্লিষ্ট বিভিন্ন বিষয়ের ওপর আন্তর্জাতিক সেমিনার, কর্মশালাও অনুষ্ঠিত হবে। প্রথমবারের মতো আয়োজিত এ প্রদর্শনী উপলক্ষে একটি থিম সংও তৈরি করা হয়েছে। যেখানে কণ্ঠ দিয়েছেন শিল্পী পার্থ বড়ুয়া, বাপ্পা মজুমদার, ফাহমিদা নবী ও সালমা। এ গানটির মাধ্যমে প্রদর্শনীর উদ্বোধন করা হবে।
আয়োজকেরা জানিয়েছেন, প্রদর্শনীতে ৩০টি প্যাভিলিয়ন ও ১৬টি স্টল থাকবে। প্রতিদিন সকাল ১০টা থেকে রাত ১০টা পর্যন্ত এ প্রদর্শনী চলবে। তিন দিনব্যাপী এ আয়োজনে সহযোগী হিসেবে রয়েছে সিটি গ্রুপ, ডানকান ব্রাদার্স বাংলাদেশ, ফিনলে টি, এইচআরসি, ইস্পাহানি ও সিলোন টি।
চা বোর্ডের চেয়ারম্যান সাফিনুল ইসলাম বলেন, ২০২১ সালের মধ্যে সাড়ে ১২ কোটি কেজি চা উৎপাদনের পরিকল্পনা হাতে নিয়েছে চা বোর্ড। এ আয়োজন ওই পরিকল্পনা বাস্তবায়নে গুরুত্বপূর্ণ অবদান রাখবে।
 
