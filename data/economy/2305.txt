
বাংলাদেশ রপ্তানি প্রক্রিয়াকরণ এলাকা কর্তৃপক্ষের (বেপজা) অধীন আটটি ইপিজেড থেকে চলতি ২০১৩-১৪ অর্থবছরের প্রথম চার মাসে ১৬৯ কোটি ১০ লাখ মার্কিন ডলারের পণ্য রপ্তানি হয়েছে। এই রপ্তানি আয় আগের বছরের একই সময়ের চেয়ে ১৫ দশমিক ৮১ শতাংশ বেশি।আবার আলোচ্য জুলাই-অক্টোবর সময়ে ইপিজেড বা রপ্তানি প্রক্রিয়াকরণ এলাকাগুলোতে মোট পাঁচ হাজার ৫৪ জনের কর্মসংস্থান হয়েছে, যা গত অর্থবছরের একই সময়ের তুলনায় ৭ দশমিক ৫০ শতাংশ বেশি।বেপজা সম্প্রতি এক সংবাদ বিজ্ঞপ্তির মাধ্যমে এসব তথ্য জানিয়েছে। এতে বলা হয়েছে, ইপিজেডে উৎপাদনরত ৪২৩টি শিল্পপ্রতিষ্ঠানের রপ্তানি ও কর্মসংস্থানের চিত্র উজ্জ্বলতর হচ্ছে। আগের অর্থবছরে ইপিজেডগুলো থেকে ১৪৬ কোটি ডলারের পণ্য রপ্তানি হয়েছে। আর কর্মসংস্থান হয়েছে চার হাজার ৭০১ জনের।বেপজার তথ্য অনুযায়ী, চলতি অর্থবছরের প্রথম চার মাসে সবচেয়ে বেশি রপ্তানি আয় এসেছে চট্টগ্রাম ইপিজেড থেকে যার পরিমাণ ৭৪ কোটি ৩৮ লাখ ডলার। এরপর ঢাকা ইপিজেড থেকে যার পরিমাণ ৫৬ কোটি ৬৮ লাখ ডলার।আলোচ্য সময়ে আদমজী ইপিজেডে সর্বোচ্চ এক হাজার ৫৮১ জনের কর্মসংস্থান হয়েছে।
