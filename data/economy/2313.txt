
২০১৩ সালে দেশের মানুষের জীবনযাত্রার ব্যয় বেড়েছে আগের বছরের চেয়ে ১১ শতাংশ। এটি ২০১২ সালের জীবনযাত্রার ব্যয়ের প্রায় দ্বিগুণ। সে বছর জীবনযাত্রার ব্যয় বেড়েছিল ৬ দশমিক ৪২ শতাংশ।
কনজ্যুমার অ্যাসোসিয়েশন অব বাংলাদেশের (ক্যাব) দ্রব্যমূল্যবিষয়ক বার্ষিক প্রতিবেদনের তথ্য এটি। আজ বুধবার বিকেলে গণমাধ্যমে প্রকাশের জন্য ক্যাবের পক্ষ থেকে প্রতিবেদনটি পাঠানো হয়।
প্রতিবেদনে বলা হয়েছে, বিগত বছরে নিত্যপণ্য ও সেবার মূল্য বেড়েছে ১২ দশমিক ১৭ শতাংশ। ঢাকার ১৫টি পাইকারি-খুচরা বাজার ও বিভিন্ন সেবার ১১৪টি খাদ্যপণ্য, ২৬টি নিত্যব্যবহার্য সামগ্রী এবং ১০টি সেবার দাম পর্যালোচনা করে এই হিসাব করেছে ক্যাব।
ক্যাবের বার্ষিক প্রতিবেদন অনুযায়ী, গত বছরজুড়ে আদা, পেঁয়াজ, রসুন ও কাঁচামরিচের দাম বেড়েছে সবচেয়ে বেশি, প্রায় ৩৮ দশমিক ৬৪ শতাংশ। বিভিন্ন ধরনের মাছের দাম বেড়েছে ২০ দশমিক ৩৬ শতাংশ। আর গুঁড়া মসলায় ১৫ দশমিক ২৫, মোটা-সরু চালে ১০, সুগন্ধী চালে ১৬ দশমিক ৩২, ডালে ১৩ দশমিক ৭৮, গুঁড়া দুধে ৬ দশমিক ৫৭, আটা-ময়দায় ৭ দশমিক ১৬, ফলে ১৩ দশমিক ৬৮, মুরগিতে ১০ দশমিক ১৩ এবং শাকসবজিতে ৯ শতাংশ দাম বেড়েছে।
তবে ২০১৩ সালে মানুষকে স্বস্তি দিয়েছে ভোজ্যতেল, লবণ ও চিনি। গত বছর সয়াবিন তেলের দাম ৫ দশমিক ৬৩, লবণ ৫ দশমিক ১৬ ও চিনির দাম ১২ দশমিক ৮৪ শতাংশ কমেছে।
অবশ্য গত বছর খাদ্যবহির্ভূত বিভিন্ন পণ্যের দামও বেড়েছে। দেশি থান কাপড় ৮ দশমিক ২৫, বিদেশি থান ৬ দশমিক ৮৪, শাড়ি ৩ দশমিক ৫২ এবং গেঞ্জি-গামছা-তোয়ালের দাম ৭ দশমিক ৯৮ শতাংশ বেড়েছে।
ক্যাবের হিসাবে, গত বছর বিদ্যুতের দাম ৭ দশমিক ৩০ ও জ্বালানি তেলের দাম ৫ দশমিক ৬৫ শতাংশ বেড়েছে। ওয়াসার পানির দাম বেড়েছে ৫ শতাংশ। পাল্লা দিয়ে বেড়েছে শহর-নগরের বাড়িভাড়াও। ২০১৩ সালে বাসা ভাড়া বেড়েছে ১০ দশমিক ৯১ শতাংশ। ক্যাবের পর্যবেক্ষণ, বাড়িভাড়া বাড়ানোর ক্ষেত্রে বাড়িওয়ালারা নিয়মনীতি ও আইন-কানুনের তোয়াক্কাই করেন না। সে কারণে অনেক পরিবারই মূল শহর থেকে উপশহরে সরে যেতে বাধ্য হচ্ছে।
