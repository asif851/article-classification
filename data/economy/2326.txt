
পুঁজিবাজারে তালিকাভুক্ত কোম্পানিগুলোর বার্ষিক সাধারণ সভা (এজিএম) সুষ্ঠুভাবে পরিচালনার নির্দেশ দিয়েছে নিয়ন্ত্রক সংস্থা বাংলাদেশ সিকিউরিটিজ অ্যান্ড এক্সচেঞ্জ কমিশন (বিএসইসি)। আজ বৃহস্পতিবার কমিশনের নিয়মিত সভায় এ সিদ্ধান্ত নেওয়া হয়। পরে এক বিজ্ঞপ্তির মাধ্যমে সংশ্লিষ্ট সবাইকে বিষয়টি জানানো হয়।
বিএসইসির নির্বাহী পরিচালক ও মুখপাত্র মো. সাইফুর রহমান স্বাক্ষরিত ওই বিজ্ঞপ্তিতে বলা হয়, তালিকাভুক্ত কোম্পানির এজিএম চলাকালীন ও পরে আপ্যায়নের সময় প্রায়ই হট্টগোল হয়ে থাকে, যা এজিএমের মূল কার্যক্রম বাধাগ্রস্ত করে। এ বিষয়ে বিএসইসির আগে জারি করা নির্দেশনা পরিপালনের জন্য সব পক্ষকে নির্দেশ দেওয়া হয়। শিগগিরই এ বিষয়ে আবারও নির্দেশনা জারি করা হবে বলে বিজ্ঞপ্তিতে বলা হয়।
