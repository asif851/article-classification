
দেশের শেয়ারবাজারে সূচক ও লেনদেনের নিম্নগতি অব্যাহত রয়েছে। চার কার্যদিবস ধরে প্রধান শেয়ারবাজার ঢাকা স্টক এক্সচেঞ্জে (ডিএসই) সূচক ও লেনদেন একটানা কমছে। গতকাল সোমবার দিন শেষে ডিএসইর প্রধান সূচক ডিএসইএক্স ৫ পয়েন্ট কমে দাঁড়িয়েছে ৫ হাজার ৪৫০ পয়েন্টে।
অপর শেয়ারবাজার চট্টগ্রাম স্টক এক্সচেঞ্জের (সিএসই) সার্বিক সূচকটি ৪২ পয়েন্ট কমে দাঁড়িয়েছে ১৬ হাজার ৮৭৩ পয়েন্টে। তবে চট্টগ্রামের বাজারে লেনদেন আগের দিনের চেয়ে বেড়েছে।
বাজারসংশ্লিষ্ট ব্যক্তিরা বলছেন, ঈদ যত ঘনিয়ে আসছে, বাজারে লেনদেনে বিনিয়োগকারীদের অংশগ্রহণও তত কমছে। একদিকে নতুন করে বাজারে বিনিয়োগ আসছে না, অন্যদিকে পুরোনোদের কেউ কেউ ঈদ সামনে রেখে টাকা তুলে নিচ্ছেন। ফলে বাজারে অর্থের প্রবাহ কমে গেছে।
জানতে চাইলে বাংলাদেশ মার্চেন্ট ব্যাংকার্স অ্যাসোসিয়েশনের (বিএমবিএ) সাবেক সভাপতি মোহাম্মদ এ হাফিজ প্রথম আলোকে বলেন, রোজার সময় বরাবরই বাজারে কিছুটা ধীরগতি থাকে। ঈদ যত ঘনিয়ে আসতে থাকে, লেনদেনও কমতে থাকে। রমজান ও ঈদের খরচ জোগাতে অনেকে শেয়ার বিক্রি করে টাকা তুলে নেন। ফলে একদিকে বাজারে বিক্রির চাপ বেড়ে যায়, অন্যদিকে ক্রয়াদেশ কমে। ঈদ সামনে রেখে বাজারে লম্বা ছুটি থাকে বলে এ সময়ে এসে প্রাতিষ্ঠানিক বিনিয়োগকারীরাও খুব বেশি বাজারে সক্রিয় হতে চান না। এসব কারণে এ সময়ে বাজারে কিছুটা নিম্নগতি দেখা যাচ্ছে।
ঢাকার বাজারে গতকাল দিন শেষে লেনদেনের পরিমাণ ছিল ৩৭০ কোটি টাকা, যা আগের দিনের চেয়ে প্রায় ১০০ কোটি টাকা কম। ৬ জুনও ডিএসইতে লেনদেন ৬০০ কোটি টাকা ছাড়িয়ে গিয়েছিল, তিন কার্যদিবসের ব্যবধানে গতকাল তা ৪০০ কোটির নিচে নেমে এসেছে।
ঢাকার বাজারে গতকাল লেনদেনের শীর্ষে ছিল প্যারামাউন্ট টেক্সটাইল। এদিন কোম্পানিটির প্রায় সাড়ে ১৪ কোটি টাকার শেয়ার লেনদেন হয়। দিন শেষে প্রতিটি শেয়ারের দাম ৮০ পয়সা বা সোয়া ২ শতাংশ কমে দাঁড়িয়েছে প্রায় ৩৫ টাকায়।
ডিএসইতে গতকাল মূল্যবৃদ্ধিতে শীর্ষে উঠে আসে রূপালী ব্যাংক। এদিন কোম্পানিটির প্রতিটি শেয়ারের দাম ১ টাকা ২০ পয়সা বা প্রায় সাড়ে ৪ শতাংশ বেড়ে দাঁড়িয়েছে ২৬ টাকা ৯০ পয়সায়।
মার্চেন্ট ব্যাংক আইডিএলসি ইনভেস্টমেন্টসের প্রতিবেদনে বলা হয়েছে, গতকালের বাজারে লেনদেনে সক্রিয় ছিল বস্ত্র, ব্যাংক এবং ওষুধ ও রসায়ন খাতের কোম্পানিগুলো। এদিন ডিএসইর মোট লেনদেনের প্রায় ১৯ শতাংশ ছিল বস্ত্র খাতের। ১৬ শতাংশ ছিল ব্যাংক খাতের। আর সাড়ে ১৪ শতাংশ লেনদেন দখলে রাখে ওষুধ ও রসায়ন খাতের কোম্পানিগুলো। আইডিএলসিও বলছে, বাজারে এখন বিনিয়োগকারীদের অংশগ্রহণ খুবই কম।
এদিকে ঢাকার বাজারে কমলেও চট্টগ্রামের বাজারে লেনদেন গতকাল বেড়েছে। দিন শেষে গতকাল সিএসইতে লেনদেনের পরিমাণ ছিল ৪০ কোটি টাকা, যা আগের দিনের চেয়ে প্রায় ১৬ কোটি টাকা বেশি।
