
কর্মকর্তাদের ঘুষ দেওয়ার অভিযোগে বিশ্বের অন্যতম বড় ওষুধ প্রস্তুতকারক প্রতিষ্ঠান গ্লাক্সোস্মিথক্লাইনের (জিএসকে) বিরুদ্ধে তদন্তে নামছে যুক্তরাজ্য। আজ বুধবার যুক্তরাজ্যের সিরিয়াস ফ্রড অফিস (এসএফও) এই তদন্তের ঘোষণা দিয়েছে।গ্ল্যাক্সোর বিরুদ্ধে চীনসহ চারটি দেশে ওষুধ বিক্রি বাড়াতে চিকিত্সক ও সরকারি কর্মকর্তাদের ঘুষ দেওয়ার অভিযোগ রয়েছে। এসব অভিযোগ তদন্ত করবে এসএফও। জিএসকের পক্ষ থেকে এসএফওকে তদন্তে পুরোপুরি সহায়তার আশ্বাসও দেওয়া হয়েছে।বিবিসি অনলাইনের খবরে বলা হয়, চলতি মাসের শুরুতে চীনে জিএসকের কর্মকর্তাদের বিরুদ্ধে সরকারি ও হাসপাতালের কর্মকর্তাদের ঘুষ দেওয়ার অভিযোগ ওঠে। এ ছাড়া পোল্যান্ড ও ইরাকেও একই ধরনের অভিযোগ রয়েছে যুক্তরাজ্যের এই কোম্পানির বিরুদ্ধে।যদিও জিএসকের পক্ষ থেকে তদন্তের কারণ সম্পর্কে নির্দিষ্ট করে কিছু জানানো হয়নি। তবে সংক্ষিপ্ত এক বিবৃতিতে প্রতিষ্ঠানটি জানিয়েছে, সর্বোচ্চ নৈতিক মান বজায় রেখে ব্যবসা চালিয়ে যেতে বদ্ধপরিকর তারা। অভিযোগ প্রমাণিত হলে জিএসকের যুক্তরাষ্ট্র ও যুক্তরাজ্যের ঘুষ কেলেঙ্কারির আইন লঙ্ঘন হতে পারে। যুক্তরাষ্ট্র ও যুক্তরাজ্যের কোনো প্রতিষ্ঠানের জন্য বিদেশে সরকারি কর্মকর্তাদের ঘুষ দেওয়া আইনসংগত নয়।আজ এক বিবৃতিতে এসএফও জানিয়েছে, গ্লাক্সোস্মিথক্লাইন ও প্রতিষ্ঠানটির সহযোগী কোম্পানির বিরুদ্ধে অপরাধ তদন্ত শুরু করা হয়েছে।বিশ্বের বিভিন্ন দেশে ওষুধ সরবরাহ করে গ্লাক্সোস্মিথক্লাইন। বাংলাদেশেও তাদের বাজার রয়েছে। তা ছাড়া বাংলাদেশের পুঁজিবাজারে তালিকাভুক্ত রয়েছে গ্লাক্সোস্মিথক্লাইন।
