
যাঁরা বিভিন্ন ব্যাংকের ক্রেডিট কার্ড ব্যবহার করেন, তাঁদের জন্য সুখবর নিয়ে এসেছে বাংলাদেশ ব্যাংক। ক্রেডিট কার্ড ও ব্যক্তিগত ঋণের সীমা বাড়ানো হয়েছে। এখন থেকে ক্রেডিট কার্ডের বিপরীতে সর্বোচ্চ ২৫ লাখ ও ব্যক্তিগতভাবে ২০ লাখ টাকা পর্যন্ত ঋণ নেওয়ার সুযোগ দেওয়া হয়েছে। আগে যা ছিল যথাক্রমে সর্বোচ্চ ২০ ও ১০ লাখ টাকা।
এ ছাড়া বিনা জামানতে ক্রেডিট কার্ডের বিপরীতে ১০ লাখ টাকা পর্যন্ত ঋণ দেওয়ার সুযোগ দেওয়া হয়েছে, আগে যা ছিল সর্বোচ্চ ৫ লাখ টাকা। পাশাপাশি ব্যক্তিগত ঋণসহ বিভিন্ন জিনিস কেনাকাটায় জামানতবিহীন ঋণসীমা তিন লাখ টাকা থেকে বাড়িয়ে পাঁচ লাখ টাকা করা হয়েছে।
আজ মঙ্গলবার সন্ধ্যায় বাংলাদেশ ব্যাংকের ব্যাংকিং প্রবিধি ও নীতি বিভাগ এ-সংক্রান্ত একটি প্রজ্ঞাপন জারি করে। এতে বলা হয়েছে, ব্যাংকের মোট ঋণের প্রবৃদ্ধির হারের চেয়ে ভোক্তা ঋণের প্রবৃদ্ধি বেশি হতে পারবে না।
 
