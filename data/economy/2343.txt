
সদ্য সমাপ্ত ২০১২-১৩ অর্থবছরে সংশোধিত বার্ষিক উন্নয়ন কর্মসূচির (এডিপি) ৯১ শতাংশ বাস্তবায়ন হয়েছে। বর্তমান সরকারের আমলে এই হার সর্বনিম্ন।এই অর্থবছরে মূল এডিপির আকার ছিল ৫৫ হাজার কোটি টাকা। পরে তা সংশোধন করে ৫২ হাজার ৩৬৬ কোটি টাকায় নামিয়ে আনা হয়। আর বছর শেষে ৪৭ হাজার ৮৬৬ কোটি টাকা খরচ করতে সমর্থ হয়েছে বিভিন্ন মন্ত্রণালয় ও বিভাগ। পরিকল্পনা কমিশনের বাস্তবায়ন, মূল্যায়ন ও পরিবীক্ষণ বিভাগের (আইএমইডি) সাময়িক হিসাবে এসব তথ্য পাওয়া গেছে। এক হাজার ৩১৮টি প্রকল্প অন্তর্ভুক্ত ছিল বিদায়ী অর্থবছরের এডিপিতে।সংশোধিত এডিপির সাড়ে চার হাজার কোটি টাকা খরচ করা সম্ভব হয়নি। এর বেশির ভাগই বিদেশি সহায়তার অর্থ। প্রসঙ্গত, বছরের শুরুতে বিশাল এডিপি নেওয়া হলেও বাস্তবায়ন না হওয়ায় প্রতিবারের মতো তা কাটছাঁট করা হয়। বিদেশি সহায়তার অর্থ ব্যবহারে বেশি শর্ত থাকে। তাই বিদেশি অর্থ ব্যবহারের চেয়ে দেশজ উৎসের অর্থ ব্যবহারেই বেশি উৎসাহী মন্ত্রণালয়গুলো। বিদায়ী অর্থবছরেও এর ব্যতিক্রম হয়নি।আলোচ্য অর্থবছরে স্থানীয় বা দেশজ উৎসের অর্থের ৯৫ শতাংশ বা ৩২ হাজার ২৬৫ কোটি টাকা খরচ হয়েছে। সংশোধিত এডিপিতে স্থানীয় মুদ্রায় বরাদ্দ ছিল ৩৩ হাজার ৮৬৬ কোটি টাকা।অবশ্য বিদেশি সহায়তার অর্থ ব্যবহার পরিস্থিতি তুলনামূলক কিছুটা উন্নতি হয়েছে। বিদেশি সহায়তার ১৫ হাজার ৫৯৮ কোটি টাকা বা ৮৪ শতাংশ খরচ হয়েছে, যা আগের বছরের চেয়ে ২ শতাংশ বেশি। গত অর্থবছরের সংশোধিত এডিপিতে বিদেশি সহায়তার সংস্থান ছিল সাড়ে ১৮ হাজার কোটি টাকা। গত কয়েক বছর ধরেই বিদেশি সহায়তার অর্থ ব্যবহার পরিস্থিতি বেশ নাজুক ছিল।প্রতিবারের মতো এবারও অর্থবছরের শেষ মাসে অর্থাৎ জুন মাসে খরচ হয়েছে অনেক বেশি। শুধু খরচ বাড়ানোর দিকেই বেশি মনোযোগী ছিল মন্ত্রণালয়গুলো। কাজের মানের দিকে নজর দেওয়া হয়নি। এই প্রবণতা থেকে এবারও বের হয়ে আসতে পারেনি মন্ত্রণালয়গুলো। গত জুন মাসে নয় হাজার ৫৬২ কোটি টাকা খরচ হয়েছে। অথচ জুলাই-মে সময়কালে ১১ মাস পর্যন্ত ৩৮ হাজার ৩০৪ কোটি টাকা বা ৬৭ শতাংশ খরচ করতে সমর্থ হয়েছিল মন্ত্রণালয়গুলো। এদিকে চলতি ২০১৩-১৪ অর্থবছরে করপোরেশনগুলোর প্রকল্প এডিপির সঙ্গে যুক্ত করে আকার বড় করে দেখানো হয়েছে। বিদায়ী অর্থবছরের এডিপি বাস্তবায়ন হার চূড়ান্ত করতে এই করপোরেশনের প্রকল্পগুলোর হিসাবে আনার চিন্তা করছে আইএমইডি। আইএমইডি সূত্রে এ তথ্য জানা গেছে।আলোচ্য অর্থবছরে ১০টি মন্ত্রণালয়ের ৮০৮টি প্রকল্পের অনুকূলে এডিপির প্রায় ৭০ শতাংশ বা ৪৩ হাজার ৮৭৫ কোটি টাকা বরাদ্দ ছিল। সবচেয়ে বেশি ১০ হাজার ৪৪৩ কোটি টাকা বা বরাদ্দের ৯৬ শতাংশ খরচ করেছে স্থানীয় সরকার বিভাগ। আর বরাদ্দের চেয়ে বেশি খরচ করেছে সড়ক বিভাগ। এই বিভাগটি তিন হাজার ৫৯৭ কোটি টাকা বা ১০৩ শতাংশ অর্থ খরচ করেছে।এ ছাড়া বরাদ্দের তুলনায় শিক্ষা মন্ত্রণালয় ১০০ শতাংশ, প্রাথমিক ও গণশিক্ষা মন্ত্রণালয় ৯৭ শতাংশ, বিদ্যুৎ বিভাগ ও রেলওয়ে মন্ত্রণালয় ৯৬ শতাংশ, জ্বালানি ও খনিজসম্পদ বিভাগ ৭৫ শতাংশ, পানিসম্পদ মন্ত্রণালয় ৭১ শতাংশ, স্বাস্থ্য ও পরিবারকল্যাণ মন্ত্রণালয় ৬৮ শতাংশ এবং গৃহায়ণ ও গণপূর্ত মন্ত্রণালয় ৪১ শতাংশ অর্থ খরচ করেছে।তবে বরাদ্দের সবচেয়ে কম ১০ শতাংশ অর্থ খরচ করেছে পররাষ্ট্র মন্ত্রণালয়। এই মন্ত্রণালয়ের অনুকূলে ২০ কোটি টাকা বরাদ্দ থাকলেও মাত্র এক কোটি ৯২ লাখ টাকা খরচ করা সম্ভব হয়েছে।এই সরকারের সর্বনিম্ন বাস্তবায়ন: ২০১২-১৩ অর্থবছরে বর্তমান সরকারের আমলে সর্বনিম্ন হারে এডিপি বাস্তবায়ন হয়েছে। এর আগে ২০০৯-১০ অর্থবছরেও ৯১ শতাংশ এডিপি বাস্তবায়ন হয়েছিল। তবে সেই বছরে এডিপির আকারও ছোট ছিল। ২০১১-১২ অর্থবছরের এডিপির ৯৩ শতাংশ বা ৩৮ হাজার ২৩ কোটি টাকা খরচ হয়েছিল। আর এর আগের অর্থবছরে (২০১০-১১) ৯২ শতাংশ বা ৩২ হাজার ৮৫৫ কোটি টাকা খরচ হয়েছিল।এর আগে বিগত বিএনপি জোট সরকারের আমলের শেষ দুই অর্থবছরেও (২০০৪-০৫ ও ২০০৫-০৬) এডিপি বাস্তবায়নের হার ৯০ শতাংশের বেশি ছিল।১৯৯৬-২০০১ সময়কালে আওয়ামী লীগ সরকারের আমলের শেষের দিকেও ৯০ শতাংশের কাছাকাছি এডিপি বাস্তবায়ন হয়েছে। আর এর আগের বিএনপি সরকারের আমলে ১৯৯৫-৯৬ অর্থবছরে ৯৬ শতাংশ এডিপি বাস্তবায়ন হয়েছে।
