
মূল্য সংযোজন কর (মূসক) আইন কিছুটা শিথিল করার উদ্যোগ নেওয়া হয়েছে। নতুন আইনে নির্বিশেষে ১৫ শতাংশ মূসক আরোপের বিধান থাকছে না। এর পরিবর্তে খাতওয়ারি হ্রাসকৃত হারে মূসক আরোপ করা হবে। এ ছাড়া উৎপাদন, ব্যবসায়ী ও সেবা—সব খাতেই ৩৬ লাখ টাকা পর্যন্ত বার্ষিক টার্নওভার হলে কোনো মূসক দিতে হবে না। নতুন আইনে এই সীমা ছিল ২৪ লাখ টাকা।
জাতীয় রাজস্ব বোর্ড (এনবিআর) ও ব্যবসায়ীদের শীর্ষ সংগঠন এফবিসিসিআইয়ের প্রতিনিধিদের নিয়ে গঠিত যৌথ কমিটি এ সুপারিশ করেছে। অন্যদিকে প্যাকেজ মূসক বা গুচ্ছ মূসক পুরোপুরিভাবে বিলুপ্ত করার পক্ষেই মত দিয়েছে এ কমিটি।
২০১২ সালে নতুন মূসক আইন জাতীয় সংসদে পাস হওয়ার পর থেকে ব্যবসায়ীরা আপত্তি করে আসছেন। এর পরিপ্রেক্ষিতে মূল্য সংযোজন কর ও সম্পূরক শুল্ক আইন, ২০১২ পুনরায় পরীক্ষা করার জন্য গত ২৮ অক্টোবর নয় সদস্যবিশিষ্ট কমিটি গঠন করা হয়।
আন্তর্জাতিক মুদ্রা তহবিলের (আইএমএফ) বর্ধিত ঋণ-সহায়তার (ইসিএফ) আওতায় ১০০ কোটি ডলার কিস্তিতে পাচ্ছে বাংলাদেশ। এ ঋণ পেতে আইএমএফের শর্তে নতুন মূসক আইন করা হচ্ছে। অর্থ মন্ত্রণালয় সূত্রে জানা গেছে, আগামী মাসে আইএমএফ প্রতিনিধিদল বাংলাদেশ সফরে আসছে। তখন যৌথ কমিটির সুপারিশের বিষয়গুলো অবহিত করা হবে। এর পর নতুন আইনটি সংশোধন করা হবে। ২০১৫ সালের জুলাই মাস থেকে নতুন মূসক আইন কার্যকর করার কথা রয়েছে।
উল্লেখ্য, সারা দেশে ৭ লাখ প্রতিষ্ঠান মূসক নিবন্ধন নিয়েছে। প্রতিবছর গড়ে মাত্র ৩৬ হাজার প্রতিষ্ঠান মূসক বিবরণী জমা দেন।
গবেষণা সংস্থা পলিসি রিসার্চ ইনস্টিটিউটের (পিআরআই) নির্বাহী পরিচালক আহসান এইচ মনসুর বলেন, মূসক প্রশাসনকে আরও নিবিড়ভাবে তদারক করতে হবে। সব প্রতিষ্ঠানই যাতে যথাযথভাবে মূসক দেয়, সেটা নিশ্চিত করতে হবে।
 সুপারিশসমূহ: নতুন আইনে ২৪ লাখ টাকা বার্ষিক টার্নওভার হলে কোনো প্রতিষ্ঠানকে মূসক অব্যাহতি দেওয়া হয়েছে। কিন্তু এনবিআর ও এফবিসিসিআইয়ের যৌথ কমিটি তা বাড়িয়ে ৩৬ লাখ টাকা পর্যন্ত করার সুপারিশ করেছে। এর মানে হলো, উৎপাদন, ব্যবসা ও সেবা খাতের প্রতিষ্ঠানে বার্ষিক ৩৬ লাখ টাকার কম টার্নওভার হলে কোনো মূসক নিতে হবে না। মূলত ক্ষুদ্র গ্রামীণ উদ্যোগ ও কুটিরশিল্প, ক্ষুদ্র ব্যবসায়ীসহ প্রান্তিক পর্যায়ে ব্যবসা-বাণিজ্য বিকাশের স্বার্থে এ সুবিধা দেওয়া হচ্ছে।
অন্যদিকে ৩৬ লাখ থেকে দেড় কোটি টাকা পর্যন্ত উৎপাদন পর্যায়ের প্রতিষ্ঠানকে ৩ শতাংশ হারে টার্নওভার করারোপের সুপারিশ করা হয়েছে। তবে ব্যবসা পর্যায়ের প্রতিষ্ঠান ৩৬ লাখ টাকার বেশি বার্ষিক টার্নওভার হলে ২ শতাংশ হারে করারোপ করা হবে। শর্ত থাকবে—এসব প্রতিষ্ঠান উপকরণ রেয়াত-সুবিধা নিতে পারবে না। ক্ষুদ্র ও মাঝারি শিল্প বিকাশের স্বার্থে এ সীমা বৃদ্ধি করা হয়েছে।
অন্যদিকে সেবা খাতের প্রতিষ্ঠানকে ৩৬ লাখ টাকার বেশি টার্নওভার হলে ১৫ শতাংশ হারে মূসক আরোপ হবে। এ ছাড়া টার্নওভার করদাতাকে প্রতি মাসে প্রকৃত বিক্রয়ের ওপর কর দিতে হবে। উল্লেখ্য, নতুন আইনে সব ধরনের প্রতিষ্ঠানের ক্ষেত্রে ২৪ থেকে ৮০ লাখ টাকা পর্যন্ত টার্নওভার হলে ৩ শতাংশ হারে করারোপের কথা বলা হয়েছে। প্রান্তিক পর্যায়ের উদ্যোক্তাদের মূসকে বেশ ছাড় দেওয়ায় প্যাকেজ মূসক বিলুপ্তের পক্ষে মত দিয়েছে যৌথ কমিটি।
যৌথ কমিটি ১৫ শতাংশ হারে ঢালাওভাবে মূসক আরোপের বিধানটি শিথিল করতে বলেছে। যেসব প্রতিষ্ঠান উপকরণ রেয়াত-সুবিধা নিতে পারবে না, সেসব প্রতিষ্ঠানের ওপর হ্রাসকৃত হারে মূসক আরোপের সুপারিশ করা হয়েছে। তবে এ হার কত হবে, তা পরে নির্ধারণ করবে এনবিআর। উদাহরণ দিয়ে যৌথ কমিটির প্রতিবেদনে বলা হয়েছে, বিদ্যুৎ বিতরণব্যবস্থা, নির্মাণ সংস্থা, এমএস রড উৎপাদনের মতো সংবেদনশীল খাতের ১৫ শতাংশ হারে মূসক দেওয়ার আর্থিক সংগতি নেই।
উল্লেখ্য, বর্তমানে ১৯টি সেবা খাতকে সংকুচিত ভিত্তিমূল্যে বিভিন্ন হারে মূসক দিতে হয়।
এদিকে নতুন আইনে মূসক কর্মকর্তাদের ক্ষমতা প্রয়োগের সীমা নিয়ে যৌথ কমিটিতে থাকা এনবিআর কর্মকর্তা ও ব্যবসায়ীরা একমত হতে পারেননি। সুপারিশ প্রতিবেদনে উভয় পক্ষই পৃথক পৃথক মত দিয়েছে। এনবিআরের কমকর্তারা বলেছেন, নতুন আইনের ৮৩(৩) অনুযায়ী, অনাদায়ী কর আদায়ে ব্যবসাপ্রতিষ্ঠানের ব্যাংক হিসাব ও খেলাপি করদাতার স্থাবর সম্পতি জব্দ করতে পারবেন মূসক কর্মকর্তারা। অন্যদিকে এফবিসিসিআই বলেছে, ১১৪ ও ১১৫ ধারা অনুযায়ী, ম্যাজিস্ট্রেটের নির্দেশ পাওয়ার পরই তা করতে পারবেন।
