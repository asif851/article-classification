
সংবাদপত্রশিল্পে ব্যবহৃত আমদানি করা নিউজপ্রিন্টের ওপর ৫ শতাংশ আমদানি শুল্ক মওকুফের দাবি জানিয়েছে এ শিল্পের মালিকদের সংগঠন নিউজপেপার ওনার্স অ্যাসোসিয়েশন অব বাংলাদেশ (নোয়াব)। এ শিল্পের কাঁচামাল নিউজপ্রিন্টের আমদানি পর্যায়ে আরোপিত ১৫ শতাংশ মূল্য সংযোজন কর (মূসক) থেকেও অব্যাহতি চেয়েছেন নোয়াব নেতারা।
জাতীয় রাজস্ব বোর্ডের (এনবিআর) সঙ্গে প্রাক্-বাজেট আলোচনায় আজ রোববার নোয়াব নেতারা এ দাবি জানান। এ ছাড়া সংবাদপত্রশিল্পের জরুরি অন্যান্য উপাদান যেমন কালি, প্লেট, প্রিন্টিং কেমিক্যালের ওপর শুল্ক-কর প্রত্যাহারের সুপারিশ করা হয়েছে।নোয়াব সভাপতি ও প্রথম আলোর সম্পাদক মতিউর রহমানের নেতৃত্বে সংগঠনের প্রতিনিধিদল এ আলোচনায় অংশ নেন। এনবিআর চেয়ারম্যান নজিবুর রহমান এতে সভাপতিত্ব করেন। সেগুনবাগিচার এনবিআর কার্যালয়ে এ সভা অনুষ্ঠিত হয়।
