
ঝিনাইদহ ও চুয়াডাঙ্গার মুগ ডাল এখন জাপানে রপ্তানি হচ্ছে। এ দুই জেলার কৃষকদের কাছ থেকে গ্রামীণ ইউগ্লেনা নামে জাপানি মালিকানাধীন একটি প্রতিষ্ঠান সরাসরি মুগ ডাল কিনে নিচ্ছে। ইতিমধ্যে প্রতিষ্ঠানটি ৩৯ মেট্রিক টন মুগ কিনেছে। এতে স্থানীয় বাজারের চেয়ে বেশি দাম মিলেছে জানিয়ে কৃষকেরা সন্তোষ প্রকাশ করেছেন।
গ্রামীণ ইউগ্লেনা ঝিনাইদহ ও চুয়াডাঙ্গার তিনটি উপজেলা থেকে মোট ৫০ মেট্রিক টন মুগ ডাল নেবে। এদিকে খোলাবাজারে সরাসরি বিদেশি ক্রেতার কাছে বিক্রি করতে পারায় চাষিরা প্রতি মণ ডালে ১৬০ থেকে ২০০ টাকা পর্যন্ত বেশি পাচ্ছেন বলে জানান।
জাপানি প্রতিষ্ঠানটির কর্মকর্তারা প্রথম আলোকে জানান, বাংলাদেশ থেকে নেওয়া ডাল দিয়ে সেই দেশের ভোক্তারা সালাদ বানিয়ে খাবেন। জাপানের ভোক্তাদের কাছে মুগ ডালের সালাদ খুবই জনপ্রিয় খাবার। ডাল অঙ্কুরিত করে তা দিয়ে বানানো হয় সালাদ।
ঝিনাইদহ ও চুয়াডাঙ্গায় আলাদাভাবে মুগ ডাল কিনেছে গ্রামীণ ইউগ্লেনা। উভয় অনুষ্ঠানে উপস্থিত ছিলেন গ্রামীণ ইউগ্লেনার দুই কর্মকর্তা নাজমুচ ছায়েদাত ও মাহাদী হাসান, পল্লী কর্ম-সহায়ক ফাউন্ডেশনের (পিকেএসএফ) ভ্যালু চেইন প্রকল্প ব্যবস্থাপক মাসুম সরকার, স্বেচ্ছাসেবী সংগঠন রুরাল কনস্ট্রাকশন ফাউন্ডেশনের (আরআরএফ) মুগ ডাল ও আমন ধান-বিষয়ক ভ্যালু চেইন উন্নয়ন প্রকল্পের পরিচালক শাহনাজ বেগম প্রমুখ।
গ্রামীণ ইউগ্লেনা গত শুক্রবার ঝিনাইদহ জেলার মহেশপুর উপজেলার নাটিমা ও শ্রীরামপুরে খোলাবাজারে কৃষকদের কাছ থেকে ১২ মেট্রিক টন মুগ ডাল কিনেছে। এতে এখানকার কৃষকেরা বাজারমূল্যের চেয়ে প্রতি কেজিতে ৪-৫ টাকা বেশি পেয়েছেন।
শাহনাজ বেগম প্রথম আলোকে জানান, আন্তর্জাতিক কৃষি উন্নয়ন তহবিলের (ইফাদ) অর্থায়নে এই মুগ চাষ ও বিপণন কার্যক্রম প্রকল্পটি পরিচালিত হচ্ছে। পিকেএসএফের সহযোগিতায় প্রকল্পটি বাস্তবায়ন করছে আরআরএফ।
অবশ্য এর আগে গত ৩০ মে প্রথম দফায় জাপানি প্রতিষ্ঠানটি কৃষকদের কাছ থেকে সাড়ে ১৭ মেট্রিক টন মুগ ডাল কিনেছে।
মহেশপুর উপজেলার নাটিমা গ্রামের কৃষক মকবুল হোসেন জানান, প্রথম দফায় তিনি ইউগ্লেনার কাছে ৮০ টাকা কেজি দরে ২৪০ কেজি মুগ বিক্রি করেছিলেন। তখন স্থানীয় বাজারে কেজিপ্রতি দাম ছিল ৭০ থেকে ৭৫ টাকা।
আরেক কৃষক সিরাজুল ইসলাম জানান, জাপানিরা সরাসরি মুগ কেনায় তাঁরা ভালো দাম পাচ্ছেন। এলাকার অনেক কৃষক এখন মুগ চাষে আগ্রহী হয়ে উঠেছেন বলে জানান তিনি।
এদিকে চুয়াডাঙ্গাজেলার জীবননগর উপজেলার কৃষকদের কাছ থেকে গ্রামীণ ইউগ্লেনা গত শনিবার ১০ মেট্রিক টন মুগ সংগ্রহ করেছে। প্রতি মণ মুগ কেনাবেচা হয়েছে ৩ হাজার ২০০ টাকা দরে; যা স্থানীয় বাজারে বিক্রি হয় ২ হাজার ৭০০ থেকে ২ হাজার ৮০০ টাকায়।
নতুন তেঁতুলিয়া গ্রামের কৃষক আবদুল লতিফ জানান, দুই বিঘা জমিতে মুগ ডাল চাষে তাঁর খরচ হয়েছে মোট ১৩ হাজার টাকা। ফলন পেয়েছেন ১৬ মণ। প্রতি মণ ৩ হাজার ২০০ টাকা হিসাবে সব ডাল বিক্রি করে পেয়েছেন ৫১ হাজার ২০০ টাকা। খরচ বাদে তাঁর লাভ হয়েছে ৩৮ হাজার ২০০ টাকা। একই রকমের হিসাব দিলেন পুরাতন তেঁতুলিয়া গ্রামের আবু বকর, ওয়াহেদ আলীসহ উপস্থিত অন্য কৃষকেরা।
কৃষকেরা জানান, আরআরএফ কৃষকদের অর্ধেক দামে বীজ ও বিনা মূল্যে সার এবং কারিগরি সহায়তা দিয়েছে। এসব কৃষকের প্রত্যেকে এক থেকে দুই বিঘা জমিতে আবাদ করেছেন বলে জানান প্রকল্পের ভ্যালু চেইন ফ্যাসিলিটেটর ফায়সাল মাহমুদ জোয়ার্দ্দার।
 
