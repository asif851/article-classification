
বিশ্ববাজারে অপরিশোধিত জ্বালানি তেলের দাম কমেছে। বিশ্বে জ্বালানি তেলের দ্বিতীয় বৃহত্তম ব্যবহারকারী চীনে পণ্যটির চাহিদা কমে যাওয়ার পাশাপাশি মার্কিন যুক্তরাষ্ট্রে উত্তোলনের পরিমাণ ব্যাপক বৃদ্ধি পাওয়ায় এমন পরিস্থিতি দেখা দিয়েছে।
চীনের পরিসংখ্যান ব্যুরোর উপাত্ত অনুযায়ী দেশটির রিফাইনারি বা তেল পরিশোধনাগারগুলোতে সর্বশেষ মাস জুলাইয়ে দৈনিক ১ কোটি ৭ লাখ ব্যারেল অপরিশোধিত জ্বালানি তেল প্রক্রিয়াজাত অর্থাৎ শোধন করা হয়েছে। এটি আগের মাস জুনের দৈনিক পরিশোধনের চেয়ে ৫ লাখ ব্যারেল কম এবং ২০১৬ সালের সেপ্টেম্বর-পরবর্তী সময়ে সর্বনিম্ন পরিমাণ।
এ অবস্থায় বিশ্লেষকেরা বলছেন, বিশ্ববাজারে জ্বালানি তেলের দাম প্রত্যাশার চেয়ে বেশি কমেছে।
গতকাল সোমবার আন্তর্জাতিক বাজারে প্রতি ব্যারেল জ্বালানি তেল ৫১ দশমিক ৭৪ মার্কিন ডলারে বিক্রি হয়েছে, যা গত সপ্তাহের শেষ কার্যদিবস শুক্রবারের তুলনায় ৩৬ সেন্ট কম। গতকাল কেনাবেচা শুরুর দিকে অবশ্য ব্যারেলপ্রতি দাম ৫১ দশমিক ৬১ ডলারেও নেমেছিল।
তেল-সংক্রান্ত সেবাদাতা প্রতিষ্ঠান বেকার হাফস গত শুক্রবার জানিয়েছে, যুক্তরাষ্ট্রের জ্বালানি খাতের বিনিয়োগকারীরা তিন সপ্তাহের মধ্যে দ্বিতীয়বারের মতো তাদের তেল উত্তোলনের সক্ষমতা জোরদার করেছে।
এদিকে শুধু যুক্তরাষ্ট্রেই নয়, অন্য প্রধান তেল উত্তোলনকারী দেশগুলোতেও অধিক পরিমাণ তেল আহরণ করা হচ্ছে। তবে এসব দেশ এখন অতিরিক্ত সরবরাহ থামানোর চেষ্টা করছে। তেল রপ্তানিকারক দেশগুলোর জোট ওপেকের (অর্গানাইজেশন অব পেট্রোলিয়াম এক্সপোর্টিং কান্ট্রিজ) সদস্যসহ অন্য রপ্তানিকারক দেশগুলো তেল উত্তোলনের পরিমাণ একটি নির্দিষ্ট সীমার মধ্য রাখতে চাইছে, যাতে প্রতি ব্যারেলের দাম ৫০ ডলারের ওপরে থাকে।
 
