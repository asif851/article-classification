
উৎসব মানেই কেনাকাটা। জমজমাট বিকিকিনি। বিশ্বের উন্নত দেশগুলোতে উৎসবকে ঘিরে পণ্যের দাম কমানো হয়। মাসজুড়ে চলে বিশেষ ছাড়ের অফার। আর বাংলাদেশে উৎসবকে ঘিরে জিনিসপত্রের দাম বাড়ার প্রবণতা বহুদিনের। কিন্তু সময়ের সঙ্গে সঙ্গে ধরনও কিছুটা পাল্টাচ্ছে ধীরে ধীরে। এখন বাংলাদেশেও উৎসবকে ঘিরে পণ্যের দামে বিশেষ ছাড় দেওয়া হচ্ছে।এ ছাড়ের আয়োজনে নতুন মাত্রা যোগ করেছে ব্যাংকগুলো। কেনাকাটা বা লেনদেনে বাংলাদেশে নগদ অর্থের পরিবর্তে কার্ডের ব্যবহার দিন দিন বাড়ছে। আর কার্ডে কেনাকাটায় পণ্যের দাম কমাতে সহযোগিতা করছে ব্যাংকগুলো। কার্ডধারীদের জন্য ঈদের কেনাকাটায় বিশেষ অফারের ব্যবস্থা করা হয়েছে। ঈদের পোশাক থেকে শুরু করে ইফতারেও দেওয়া হচ্ছে বিশেষ ছাড়ের সুবিধা। এ ছাড়া ঈদে ঘরে ফেরা ও বিদেশ ভ্রমণের ক্ষেত্রে আকাশপথে বিমান ভাড়ায়ও ছাড়ের ব্যবস্থা রয়েছে।দেশের বিভিন্ন ব্যাংক তাদের কার্ডধারীদের জন্য নির্দিষ্ট শোরুম থেকে কেনাকাটায় ১০-৫০ শতাংশ পর্যন্ত ছাড়ের সুবিধা দিচ্ছে। এর মাধ্যমে ব্যাংকগুলো নতুন গ্রাহক আকর্ষণের পাশাপাশি পুরোনো গ্রাহকদের ‘ঈদ উপহার’ দিচ্ছে।এ বিষয়ে ইউনাইটেড কমার্শিয়াল ব্যাংকের ব্যবস্থাপনা পরিচালক মোহাম্মদ আলী প্রথম আলোকে বলেন, ‘দীর্ঘমেয়াদি চিন্তাভাবনা থেকে আমরা কার্ডে বিভিন্ন অফার দিয়েছি। এতে নতুন গ্রাহক আসছে, পুরোনো গ্রাহকদেরও ধরে রাখতে সক্ষম হচ্ছি। এটা বলা যায় গ্রাহকদের জন্য আমাদের ঈদ উপহার।’স্ট্যান্ডার্ড চার্টার্ড ব্যাংকের ডেবিট ও ক্রেডিট কার্ডে কেনাকাটায় বাছাইকৃত ইলেকট্রনিক পণ্যে ৫-২০ শতাংশ পর্যন্ত ছাড়ের সুবিধা দেওয়া হচ্ছে। এর মধ্যে সিঙ্গার ও ইউনিটেক থেকে কেনাকাটায় মিলছে ২০ শতাংশ ছাড়, আমরা ও স্কয়ার ইলেকট্রনিকসে মিলছে ১৫ শতাংশ, এসিআই ও নিটল ইলেকট্রনিকসে মিলছে ১২ শতাংশ ছাড়। এ ছাড়া কার্ড দিয়ে বিমান বাংলাদেশের টিকিট ক্রয়ে ২০ শতাংশ, এয়ার এশিয়ার ঢাকা-কুয়ালালামপুর টিকিট ক্রয়ে ১০ শতাংশ ও ইউএস বাংলার টিকিটে ১০ শতাংশ ছাড় মিলছে।প্রাইম ব্যাংক তাদের ক্রেডিট কার্ডের গ্রাহকদের জন্য কেনাকাটায় ১০ শতাংশ ক্যাশব্যাক সুবিধা দিচ্ছে। এ ছাড়া সর্বোচ্চ কেনাকাটা করা তিন গ্রাহককে ঢাকা-সিঙ্গাপুর, ঢাকা-মালয়েশিয়া ও ঢাকা-ব্যাংকক পথে আসা-যাওয়ার বিমান টিকিটের ঘোষণা দিয়েছে।ব্র্যাক ব্যাংকের কার্ডে রাজধানী, সিলেট ও চট্টগ্রামের ১৫টি তারকা হোটেলে ইফতার কেনাকাটার ক্ষেত্রে বিশেষ অফার দেওয়া হচ্ছে। একজনের ইফতার কিনলে আরেকজনের ইফতার বিনা মূল্যে দেওয়া হচ্ছে। ইস্টার্ণ ব্যাংকের কার্ডে দেশের ৩৬ শোরুম থেকে কেনাকাটায় ১০ থেকে ৩৫ শতাংশ পর্যন্ত ছাড় পাচ্ছেন গ্রাহকেরা। দি সিটি ব্যাংকও তাদের কার্ডধারী গ্রাহকদের নির্ধারিত বিভিন্ন শোরুম থেকে ঈদ কেনাকাটায় ৫০ শতাংশ পর্যন্ত ছাড়ের ব্যবস্থা করেছে।বেসরকারি চাকরিজীবী আতাউল ইসলাম বলেন, ‘কার্ড দিয়ে কেনাকাটায় ছাড় পাওয়া যাচ্ছে, এমন শোরুমেই ঢুঁ মারছি বেশি। এর মাধ্যমে খরচ একটু হলেও কমছে। ঈদের আমেজও পাওয়া যাচ্ছে। এর ফলে ব্যাংকের সঙ্গে সম্পর্ক দীর্ঘমেয়াদি হচ্ছে।’ইসলামী ব্যাংক তাদের ভিসা ডেবিট ও খিদমাহ কার্ড দিয়ে কেনাকাটায় ক্যাশ ব্যাকসহ বিভিন্ন উপহার দিচ্ছে। ব্যাংকটির ডেবিট কার্ডে কোনো গ্রাহক ২৫ হাজার টাকার বেশি কেনাকাটা করলে তাঁর জন্য দেড় শতাংশ ক্যাশব্যাক (নগদ ফেরত) সুবিধা রয়েছে। আর্থিক প্রতিষ্ঠান লংকাবাংলাও তাদের ভিসা ও মাস্টার কার্ড দিয়ে কেনাকাটাতে ছাড়ের সুযোগ দিয়েছে। এ ছাড়া ভিসা সব ধরনের কার্ড ব্যবহারে কেনাকাটা ও রেস্টুরেন্টে ২০ শতাংশ পর্যন্ত ছাড় সুবিধা দিচ্ছে। এর বাইরে অন্য ব্যাংকগুলোর কার্ডেও ঈদ এবং রমজানে বিভিন্ন ধরনের ছাড় ও উপহারের ব্যবস্থা রয়েছে।
