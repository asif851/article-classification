
নতুন করে শেয়ার ছাড়ার ঘোষণা দেওয়ার পর গতকাল সোমবার দেশের শেয়ারবাজারে ডেসকোর শেয়ারের দাম কমেছে। প্রধান শেয়ারবাজার ঢাকা স্টক এক্সচেঞ্জে (ডিএসই) এদিন কোম্পানিটির প্রতিটি শেয়ারের দাম প্রায় সাড়ে ৬ শতাংশ বা ৩ টাকা ৪০ পয়সা কমে দাঁড়িয়েছে ৪৯ টাকা ৭০ পয়সায়। রাষ্ট্রমালিকানাধীন বিদ্যুৎ খাতের এ কোম্পানিটির নতুন করে ১০ শতাংশ শেয়ার ছাড়ার ঘোষণা গত রোববার স্টক এক্সচেঞ্জের ওয়েবসাইটে প্রকাশ করা হয়। বাজারমূল্যে এ শেয়ার বিক্রি করা হবে বলে জানা গেছে। ২০০৬ সালে সরাসরি তালিকাভুক্তির মাধ্যমে শেয়ারবাজারে আসা কোম্পানিটি শুরুতে ২৫ শতাংশ শেয়ার ছেড়েছিল। এরপর সরকারি সিদ্ধান্তে নতুন করে আরও ১০ শতাংশ শেয়ার ছাড়ার সিদ্ধান্ত নেওয়া হয়েছে। যদিও কবে থেকে এ শেয়ার বিক্রি শুরু হবে তা জানানো হয়নি।বর্তমানে সরকারের হাতে ডেসকোর প্রায় ৭৪ শতাংশ শেয়ার রয়েছে। সরকারের পক্ষে এ শেয়ারের জিম্মাদার বাংলাদেশ বিদ্যুৎ উন্নয়ন বোর্ড (বিপিডিবি)। রাষ্ট্রায়ত্ত প্রতিষ্ঠান ইনভেস্টমেন্ট করপোরেশন অব বাংলাদেশের (আইসিবি) মাধ্যমে এ শেয়ার বাজারে বিক্রি করা হবে। এদিকে ডেসকোর শেয়ারের দাম কমলেও এদিন উভয় শেয়ারবাজারে সূচক ও লেনদেন বেড়েছে। ডিএসইর প্রধান সূচক ডিএসইএক্স ১৭ পয়েন্ট বেড়ে দাঁড়িয়েছে ৪ হাজার ৬৮৯ পয়েন্টে। অপর শেয়ারবাজার চট্টগ্রাম স্টক এক্সচেঞ্জের (সিএসই) সার্বিক সূচকটি ৩২ পয়েন্ট বেড়ে দাঁড়িয়েছে ১৪ হাজার ৩৯৪ পয়েন্টে।ঢাকার বাজারে গতকাল দিন শেষে লেনদেনের পরিমাণ ছিল ৬৩৪ কোটি টাকা, যা আগের দিনের চেয়ে ১৬৫ কোটি টাকা বেশি। ছয় কার্যদিবস পর গতকাল ঢাকার বাজারের লেনদেন আবারও ৬০০ কোটি টাকার ওপরে উঠেছে। এর আগে সর্বশেষ ২৭ অক্টোবর ডিএসইতে প্রায় ৬০৬ কোটি টাকার লেনদেন হয়েছিল। চট্টগ্রামের বাজারে এদিন লেনদেনের পরিমাণ ছিল প্রায় ৩৫ কোটি টাকা, যা আগের দিনের চেয়ে ৮ কোটি টাকা বেশি।ঢাকার বাজারে গতকাল দিন শেষে লেনদেনের শীর্ষ স্থানটি আবার দখলে নিয়েছে ডরিন পাওয়ার। এদিনও কোম্পানিটির প্রতিটি শেয়ারের দাম ৯ টাকা ৮০ পয়সা বা প্রায় সাড়ে ৭ শতাংশ বেড়ে দাঁড়িয়েছে ১৪২ টাকায়। গত এপ্রিলে শেয়ারবাজারে তালিকাভুক্ত হওয়ার পর এটিই কোম্পানিটির শেয়ারের সর্বোচ্চ বাজারমূল্য। মূলত ১৬ অক্টোবর থেকে কোম্পানিটির শেয়ারের দামের একটানা উল্লম্ফন শুরু হয়।
