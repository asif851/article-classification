
শেয়ারবাজারে তালিকাভুক্ত দুটি মিউচুয়াল ফান্ড বা তহবিলের অবসায়ন নিয়ে জটিলতা দেখা দিয়েছে। উচ্চ আদালতের গত মঙ্গলবার দেওয়া এক রায়কে ঘিরে এ পরিস্থিতি তৈরি হয়েছে। তহবিল দুটি হলো এইমস ফার্স্ট ও গ্রামীণ ওয়ান মিউচুয়াল ফান্ড।মেয়াদি মিউচুয়াল ফান্ডের রূপান্তর ও অবসায়নের বিষয়ে পুঁজিবাজার নিয়ন্ত্রক সংস্থা বাংলাদেশ সিকিউরিটিজ অ্যান্ড এক্সচেঞ্জ কমিশনের (বিএসইসি) দেওয়া এক নির্দেশনাকে চ্যালেঞ্জ করে আদালতে রিট করেন একজন ইউনিটধারী। ওই আবেদনের পরিপ্রেক্ষিতে বিচারপতি তারিকুল হাকিম ও বিচারপতি ফরিদ আহমেদ শিবলির সমন্বয়ে গঠিত হাইকোর্টের একটি বেঞ্চ এই রায় দেন।তহবিল দুটি ব্যবস্থাপনার দায়িত্বে রয়েছে সম্পদ ব্যবস্থাপক প্রতিষ্ঠান অ্যাসেট অ্যান্ড ইনভেস্টমেন্ট ম্যানেজমেন্ট সার্ভিসেস (এইমস)।বিএসইসির আইনজীবী তানজীব উল আলম প্রথম আলোকে বলেন, ‘আদালতের রায়ের বিরুদ্ধে বিএসইসির আপিলের সুযোগ রয়েছে। ইতিমধ্যে বিএসইসির পক্ষ থেকে আপিলের বিষয়ে আমাদের নির্দেশনাও দেওয়া হয়েছে।’
