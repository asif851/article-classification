
মুঠোফোন অপারেটর গ্রামীণফোনের প্রধান নির্বাহী কর্মকর্তা (সিইও) হিসেবে দায়িত্ব নিতে যাচ্ছেন পেটার বি ফারবার্গ। আগামী ১ নভেম্বর থেকে তিনি বর্তমান সিইও রাজীব শেঠির স্থলাভিষিক্ত হবেন।গ্রামীণফোন এক সংবাদ বিজ্ঞপ্তিতে গতকাল বুধবার বলেছে, কোম্পানির পরিচালনা পর্ষদ পেটার বি ফারবার্গকে অন্তর্বর্তী সিইও হিসেবে নিয়োগ দিয়েছে। একই সঙ্গে তাঁকে গ্রামীণফোনের মূল বিনিয়োগকারী প্রতিষ্ঠান টেলিনরের নির্বাহী ব্যবস্থাপনা দলেও অন্তর্ভুক্ত করা হয়েছে।পেটার ফারবার্গ বর্তমানে থাইল্যান্ডের ব্যাংককে টেলিনরের ডিজিটাল বিজনেসের সিনিয়র ভাইস প্রেসিডেন্ট হিসেবে কর্মরত আছেন। এর আগে তিনি তিন বছর টেলিনর মিয়ানমারের সিইও হিসেবে কাজ করেন। ১৯৯৮ সালে টেলিনরে যোগ দেওয়ার পর থেকে ফারবার্গ টেলিনর গ্রুপের বিভিন্ন উচ্চ পদে কাজ করেন। ফারবার্গ নরওয়েজিয়ান স্কুল অব ইকোনমিকস থেকে অর্থনীতি ও ব্যবসায় প্রশাসনে ডিগ্রি অর্জন করেছেন।
