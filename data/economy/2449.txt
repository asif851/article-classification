
মুক্ত বাণিজ্য চুক্তি (এফটিএ) হলে বাংলাদেশ ও শ্রীলঙ্কার মধ্যে দ্বিপক্ষীয় বাণিজ্য সাত গুণ বাড়তে পারে।শ্রীলঙ্কার রাজধানী কলম্বোয় অনুষ্ঠিত ‘আন্তর্জাতিক বাণিজ্যে প্রশিক্ষণ কর্মশালায় সেই দেশের শিল্প ও বাণিজ্যমন্ত্রী রিশাদ বাতিহউদ্দিন একটি সম্ভাব্যতা যাচাই সমীক্ষার আলোকে এই অভিমত দেন। ইন্টারন্যাশনাল চেম্বার অব কমার্স বাংলাদেশ (আইসিসিবি) ও আইসিসি শ্রীলঙ্কা সম্প্রতি যৌথভাবে তিন দিনব্যাপী এ কর্মশালার আয়োজন করে।বাতিহউদ্দিন বলেন, ২০১২ সালে শ্রীলঙ্কা যেখানে বাংলাদেশে ৮ কোটি ৩০ লাখ মার্কিন ডলারের পণ্য রপ্তানি করেছে, সেখানে পরের বছরেই তা ৬৭ শতাংশ বেড়ে ১৩ কোটি ৯০ লাখ ডলারে দাঁড়িয়েছে। আইসিসিবি এক বিজ্ঞপ্তিতে এসব তথ্য জানিয়েছে।কর্মশালায় বাংলাদেশ থেকে আইসিসিবির সভাপতি মাহবুবুর রহমানের নেতৃত্বে ১০৬ সদস্যের একটি প্রতিনিধিদল অংশ নেয়। কর্মশালায় উপস্থিত ছিলেন শ্রীলঙ্কায় বাংলাদেশের রাষ্ট্রদূত তারিক আহসান, বাংলাদেশ ব্যাংকের নির্বাহী পরিচালক আহসান উল্লাহ, আইসিসিবির নির্বাহী সদস্য এ এস এম কাশেম ও আফতাবুল ইসলাম, মহাসচিব আতাউর রহমান ও পূবালী ব্যাংকের সাবেক এমডি হেলাল আহমেদ চৌধুরী উপস্থিত ছিলেন।মাহবুবুর রহমান বলেন, ‘বাংলাদেশ ও শ্রীলঙ্কার মধ্যে দ্বিপক্ষীয় বাণিজ্য ১০০ কোটি ডলারে উন্নীত হতে পারে।
