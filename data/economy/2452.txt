
এক বছরের মধ্যে ভারতে গিয়ে তিনবার কেনাকাটার পর চতুর্থবারে আপনাকে কিনে আনা পণ্যের ওপর কর দিতে হবে। যাত্রী (অপর্যটক) ব্যাগেজ (আমদানি) বিধিমালা (ব্যাগেজ রুল নামে পরিচিত) সংশোধন করে এ নিয়ম করেছে জাতীয় রাজস্ব বোর্ড (এনবিআর)। এতে মূলত বিপাকে পড়বেন সেই সব ব্যবসায়ী, যাঁরা ভারতে গিয়ে ব্যাগভর্তি পণ্য কিনে এনে দেশে বিক্রি করেন। ব্যাগেজ রুলের আওতায় স্থলবন্দর দিয়ে আগত একজন যাত্রী বিদেশে অবস্থানের সময় নির্বিশেষে ৪০০ মার্কিন ডলার মূল্যের ব্যাগেজ সব ধরনের শুল্ক ও কর পরিশোধ ব্যতিরেকে আমদানি করতে পারতেন। এখানে একটি নতুন শর্ত যোগ করে এনবিআর বলেছে, এক পঞ্জিকা বছরে একজন যাত্রী এ সুবিধা তিনবারের বেশি পাবেন না। বর্তমানে বাংলাদেশের অনেক মানুষ বারবার ভারতে গিয়ে পণ্য কিনে আনেন, সেগুলো ঢাকার বিভিন্ন বিপণিবিতানে সরবরাহ করেন এবং ই-কমার্স সাইটগুলোতে বিক্রি করেন। এখন এ সুযোগ সীমিত হওয়ায় তাঁদের এ প্রবণতা বন্ধ হতে পারে। গত বৃহস্পতিবার ২০১৭-১৮ অর্থবছরের বাজেটের সঙ্গে এ সংশোধনী জারি করা হয়।
