
মধ্যপ্রাচ্যের সংযুক্ত আরব আমিরাতের (ইউএই) এমিরেটস এয়ারলাইন গত ৩১ মার্চ সমাপ্ত ২০১৪-১৫ অর্থবছরে ১২০ কোটি মার্কিন ডলারের মুনাফা অর্জনের রেকর্ড করেছে; যা আগের বছরের তুলনায় ৪০ শতাংশ বেশি। আলোচ্য সময়ে এমিরেটসের রাজস্ব আয় ৭ শতাংশ বেড়ে ২ হাজার ৪২০ কোটি ডলারে উন্নীত হয়েছে। এমিরেটস এয়ারলাইন ও গ্রুপের চেয়ারম্যান এবং প্রধান নির্বাহী শেখ আহমেদ বিন সাইদ আল মাকতুম দুবাইয়ে গতকাল বৃহস্পতিবার এই তথ্য প্রকাশ করেন। তিনি জানান, আলোচ্য সময়ে এমিরেটস মোট ৪ কোটি ৯৩ লাখ যাত্রী পরিবহন করেছে; যা আগের বছরের চেয়ে ১১ শতাংশ বেশি এবং এ বিমান সংস্থার ইতিহাসে সর্বোচ্চ। আর এমিরেটস স্কাই কার্গোর আয় ৯ শতাংশ বেড়ে ৩৪০ কোটি ডলারে উঠেছে। ২০১৪-১৫ অর্থবছরে এমিরেটসের বহরে ২৪টি নতুন উড়োজাহাজ এবং পাঁচটি নতুন গন্তব্য যোগ হয়েছে। ৩৪টি গন্তব্যে ফ্লাইট বা উড্ডয়নসংখ্যা ও যাত্রী পরিবহন ক্ষমতা বাড়ানো হয়েছে।বিজ্ঞপ্তি
