
টানা চার কার্যদিবস ধরে দরপতনের ধারা অব্যাহত আছে দেশের প্রধান পুঁজিবাজার ঢাকা স্টক এক্সচেঞ্জে (ডিএসই)। আজ সোমবার সপ্তাহের দ্বিতীয় কার্যদিবস প্রধান সূচকে বড় ধরনের দরপতন হয়েছে। আগের দিনের তুলনায় কমেছে লেনদেনের পরিমাণও।
ডিএসইতে আজ মোট ৪৭৭ কোটি ৫৫ লাখ টাকার শেয়ার লেনদেন হয়েছে; যা আগের দিন চেয়ে প্রায় ৭ কোটি ৪৪ লাখ টাকা কম। রোববার ডিএসইতে লেনদেন হয় ৪৮৫ কোটি ৩৭ হাজার টাকা। লেনদেনে অংশ নিয়েছে ৩৩৪টি কোম্পানি ও মিউচুয়াল ফান্ড। এর মধ্যে দর বেড়েছে ৬৭টির, কমেছে ২১৩টির। আর অপরিবর্তিত রয়েছে ৫৪টি কোম্পানির শেয়ার দর।
লেনদেন শেষে ডিএসইএক্স সূচক ৫৭ পয়েন্ট কমে ৬ হাজার ২১০ পয়েন্টে অবস্থান করছে। এই নিয়ে গত চার কার্যদিবসে সূচকটি কমল ৯২ পয়েন্ট।
আজ লেনদেনের শীর্ষে থাকা কোম্পানিগুলো হলো প্যারামাউন্ট টেক্সটাইল, সিটি ব্যাংক লিমিটেড, ইফাদ অটোজ, ব্র্যাক ব্যাংক লিমিটেড, ন্যাশনাল টিউবস, আলিফ ম্যানুফ্যাকচারিং কোম্পানি, ড্রাগন সোয়েটার অ্যান্ড স্পিনিং মিল, গ্রামীণফোন, লাফার্জ সুরমা সিমেন্ট ও স্কয়ার ফার্মা।
অন্যদিকে আজ চট্টগ্রাম স্টক এক্সচেঞ্জে (সিএসই) ৪০ কোটি ১১ লাখ টাকার লেনদেন হয়েছে। সিএসইর সার্বিক সূচক কমেছে ১৬৫ পয়েন্ট। সিএসইতে মোট লেনদেন হয়েছে ২৩২টি কোম্পানির শেয়ার ও মিউচুয়াল ফান্ড। এর মধ্যে দর বেড়েছে ৫৩টির, কমেছে ১৪১টির এবং অপরিবর্তিত রয়েছে ৩৮টির শেয়ার দর।
