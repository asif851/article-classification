
চীনে গত জুলাই মাসে রপ্তানি আয় ও আমদানি ব্যয় দুটোই কমেছে। আগের বছরের একই সময়ের তুলনায় রপ্তানি আয় ৪ দশমিক ৪ শতাংশ কমেছে। অন্যদিকে, আমদানি ব্যয় কমেছে ১২ দশমিক ৫ শতাংশ। আলোচ্য মাসে দেশটির রপ্তানি আয় দেশটির বিশ্লেষকদের প্রত্যাশার চেয়ে বেশি কমেছে। এই সময়ে চীনের বাণিজ্য উদ্বৃত্ত বেড়ে ৫ হাজার ২০০ কোটি ডলারে পৌঁছেছে।
বিবিসি অনলাইনের খবরে জানানো হয়, বিশ্লেষকেরা বলছেন, ভোগ্যপণ্যের চাহিদা কমার কারণেই মূলত আমদানি হ্রাস পেয়েছে। বৈশ্বিক অর্থনীতিতে মন্থরতার কারণে রপ্তানি কমেছে। ইউরোপরে বিভিন্ন দেশের ঋণসংকট ও ইউরোপীয় ইউনিয়ন থেকে যুক্তরাজ্যের সরে আসার সিদ্ধান্ত বিশ্ব অর্থনীতিতে একটি অনিশ্চয়তা তৈরি করেছে, যার নেতিবাচক প্রভাব পড়ছে বিভিন্ন দেশে। চলতি বছরের এপ্রিল থেকে জুন পর্যন্ত সময়ে চীনের মোট দেশজ উৎপাদনে (জিডিপি) প্রবৃদ্ধির হার ৬ দশমিক ৭ শতাংশ।
