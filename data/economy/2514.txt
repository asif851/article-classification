
বেসরকারি ব্যাংকের মালিকদের স্বার্থে ব্যাংক কোম্পানি আইন সংশোধনের প্রস্তাব আজ সোমবার অনুষ্ঠেয় মন্ত্রিসভার বৈঠকে উঠছে। মন্ত্রিপরিষদ বিভাগ সূত্রে এ তথ্য জানা গেছে।বর্তমানে এক ব্যাংকে একই পরিবার থেকে দুজনের বেশি পরিচালক হতে পারেন না। সংশোধনের মাধ্যমে তা চারজন করা হচ্ছে। এ ছাড়া বর্তমানে পরিচালকেরা তিন বছর করে দুই মেয়াদে টানা ছয় বছর পরিচালক থাকতে পারেন। সংশোধনের মাধ্যমে তা করা হচ্ছে তিন বছর করে তিন মেয়াদে টানা নয় বছর।জানা গেছে, বেসরকারি ব্যাংকগুলোর মালিকদের সংগঠন বাংলাদেশ অ্যাসোসিয়েশন অব ব্যাংকসের (বিএবি) দাবি ও তোড়জোড়ের মুখেই ব্যাংক কোম্পানি আইনের সংশোধনের উদ্যোগ নেয় অর্থ মন্ত্রণালয়ের আর্থিক প্রতিষ্ঠান বিভাগ। কেন্দ্রীয় ব্যাংক সংশোধনীর বিপক্ষে মত দিলেও আর্থিক প্রতিষ্ঠান বিভাগ তা আমলে নেয়নি।ব্যাংক কোম্পানি আইন, ১৯৯১ পাস হওয়ার পর থেকে বেসরকারি ব্যাংকের পরিচালনা পর্ষদে পরিচালকদের মেয়াদ সম্পর্কিত ধারাটি এখন পর্যন্ত পাঁচবার সংশোধন করা হয়। এ ধারায় ব্যাংকের পর্ষদে একজন পরিচালক কত বছর পরিচালক থাকতে পারবেন, তা বলা রয়েছে। ধারাটি সর্বশেষ সংশোধন হয় ২০১৩ সালে। এবারেরটি ষষ্ঠবারের মতো উদ্যোগ।
 
