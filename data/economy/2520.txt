
সাতক্ষীরার ভোমরা স্থলবন্দরে ভারতীয় ব্যবসায়ীদের কাছ থেকে গত সোমবার ৩৪ হাজার কেজি পেঁয়াজ কিনেছিলেন শ্যামবাজারের পাইকারি ব্যবসায়ী মনছুর আলম। ঢাকায় আনার জন্য দুটি ট্রাকে তা বোঝাই করেন। তবে অবরোধের কারণে তিন দিন ধরে ওই বন্দরেই পড়ে আছে সেসব পেঁয়াজ।মনছুর আলম বলেন, ‘৫২ টাকা কেজি দরে পেঁয়াজ কিনেছিলাম। তখন শ্যামবাজারে প্রতি কেজি ভারতীয় পেঁয়াজের পাইকারি দাম ছিল ৫৫ থেকে ৫৭ টাকা। ওই পেঁয়াজ এখন ৪৫ থেকে ৪৭ টাকায় বিক্রি হচ্ছে। এতে আমার প্রায় এক লাখ ৭০ হাজার টাকার ক্ষতি হয়েছে।’এখানেই শেষ নয়। লালন শাহ ভান্ডারের এই স্বত্বাধিকারী জানালেন, তিন দিনের ব্যবধানে পেঁয়াজের বড় একটি অংশ পচে যাওয়ার আশঙ্কা রয়েছে। আবার বসে থাকার পরও ট্রাকমালিককে বাড়তি ভাড়াও দিতে হবে। অবরোধের কারণে চট্টগ্রামের সীতাকুণ্ডে তাঁর ২৯ হাজার টন চীনা রসুনবাহী দুটি ট্রাকও আটকে আছে।বিএনপির নেতৃত্বাধীন ১৮-দলীয় জোটের ডাকা টানা অবরোধের তৃতীয় দিনে গতকাল বৃহস্পতিবার বেলা একটায় রাজধানীর শ্যামবাজারে মনছুরের সঙ্গে কথা হয়। কথা হয় আরও কয়েকজন ব্যবসায়ীর সঙ্গে। প্রত্যেকেই শোনালেন লোকসানের কথা। জানালেন, বেচাবিক্রি নেই। পাহারা দেওয়ার জন্য কেবল দোকানের শাটার খুলে গদিতে বসেছেন।শ্যামবাজারের সবজির আড়তে কথা হয় আবুল কালাম আজাদের সঙ্গে। তিনি জানালেন, তিন দিন ধরে উত্তরবঙ্গ থেকে কোনো শাকসবজি আসছে না। শেরপুর থেকে দু-চারটি সবজিবাহী ট্রাক এসেছে। মুন্সিগঞ্জ থেকে নৌকা ও ট্রলারে করে আসছে কিছু সবজি।আবুল কালাম বললেন, ট্রাক আসতে চায় না। ব্যবসায়ীরাও আতঙ্কিত। মঙ্গলবার রাতে উত্তরবঙ্গ থেকে ট্রাকে করে সবজি আনতে গিয়ে পিকেটারদের ঢিলে দুই ব্যবসায়ী আহত হয়েছেন। একজনের তো চোখই নষ্ট হয়ে যাওয়ার অবস্থা। পণ্য কম এলেও চাহিদা তুলনামূলক কম থাকায় দাম খুব একটা বাড়ছে না।সেখানকার কাঁচাবাজার ঘুরে দেখা গেল, প্রতিদিনের মতো ভিড়ভাট্টা তেমন নেই। ভরদুপুরেও বুড়িগঙ্গা নদী হয়ে ট্রলারে করে সবজি আসছে। অনেক ব্যবসায়ী শিম, করলা, আলু, পটোলসহ নানা ধরনের সবজি নিয়ে ঝাঁকা বোঝাই করে বসে আছেন। তবে ক্রেতা নেই।সবজিবিক্রেতা জসিম জানালেন, সকাল থেকে দুই মণ করলা নিয়ে বসে আছেন। দুপুর পর্যন্ত বিক্রি করছেন মাত্র ১০ কেজি।শ্যামবাজার থেকে ফিরে আসার সময় বাহাদুরশাহ পার্কের সামনে শীতের পোশাকবিক্রেতা মোহাম্মদ বশারের সঙ্গে কথা হয়। ফুটপাতের এই ব্যবসায়ীর দুপুর পর্যন্ত বিক্রি হয়েছে ১০০ টাকার পোশাক। জানালেন, মঙ্গলবারের সারা দিনের বিক্রি ছিল ৩৫০ আর বুধবারের ৫০০ টাকা।বশার ওয়াইজঘাট এলাকায় অসুস্থ বাবাকেসহ একটি ঘর ভাড়া নিয়ে থাকেন। তিন বেলাই হোটেলে খেতে হয়। বাড়ি পটুয়াখালীর মির্জাগঞ্জ এলাকায়। সেখানে আছেন মা, ভাই আর ছোট দুই বোন। প্রতি মাসে তিন হাজার টাকা বাড়ি পাঠান। তবে এবার দুশ্চিন্তায় আছেন। বশারের কথা, ‘মহাজনের কাছ থেকে ২২ হাজার টাকা বাকিতে কাপড় এনেছি। কিন্তু খাওয়ার খরচই জোটাতে কষ্ট হচ্ছে। বাড়িতেও টাকা পাঠাতে হবে। কীভাবে কী করব?’বুধ ও বৃহস্পতিবার—এই দুদিন ইসলামপুর, সদরঘাট, গুলিস্তান, টিকাটুলী ও বায়তুল মোকাররম এলাকায় কয়েকজন ক্ষুদ্র ও মাঝারি ব্যবসায়ীর সঙ্গে কথা হয়। তাঁদের কয়েকজন জানালেন, কর্মসূচির প্রথম দিন সারা দিন দোকানদারি করে ‘বনি’ পর্যন্ত হয়নি।বায়তুল মোকাররম মার্কেটের সামনের ফুটপাতে ২২ বছর ধরে কাপড়ের ব্যবসা করেন চাঁদপুরের জাকির হোসেন। মৌসুমি ব্যবসা হিসেবে এখন বাচ্চাদের শীতের কাপড় বিক্রি করছেন। বুধবার সকালে গিয়ে দেখা যায়, জাকির দোকান সাজিয়ে পাশেই একটি টুলের ওপর বসে আছেন।বেচাবিক্রির খবর জানতে চাইলে জাকির বলেন, স্বাভাবিক সময়ে ১০ থেকে ১২ হাজার টাকার পোশাক বিক্রি হয়। কিন্তু হরতাল-অবরোধ থাকলে এক-দেড় হাজারের বেশি বেচাবিক্রি হয় না। তিনি বলেন, ‘মাস খানেক ধরে একের পর এক হরতালে ব্যবসা খুব মন্দা যাচ্ছে। কী করব বুঝতে পারছি না। মাস শেষ হলেই তো সংসারের খরচের জন্য টাকা পাঠাতে হবে।’ফার্মগেট এলাকায় চশমা বিক্রি করেন দেলোয়ার। বুধবার তিনি দুপুরে দোকান খোলেন। বেচাবিক্রির বিষয়ে জানতে চাইলে চশমার ধুলা পরিষ্কার করতে করতে বললেন, ‘কাইল ভয়ে দোকান খুলি নাই। কিন্তু না খুললে খামু কী? তাই আইজ খুললাম। বিকালে অবরোধ শেষ হইলে যদি কিছু বিক্রি হয়?’
 
