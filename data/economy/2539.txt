
চলতি অর্থবছরের বার্ষিক উন্নয়ন কর্মসূচিতে (এডিপি) শিল্প মন্ত্রণালয়ের ৪২টি প্রকল্প আছে। এ জন্য বরাদ্দ ১ হাজার ৩১৩ কোটি টাকা। সাত মাস পেরিয়ে গেলেও খরচ হয়েছে মাত্র পৌনে ৮৯ কোটি টাকা; যা বরাদ্দের মাত্র ৬ দশমিক ৭৬ শতাংশ। দেশের সড়ক অবকাঠামো তৈরি করে সড়ক ও মহাসড়ক বিভাগ। এটি সরকারের গুরুত্বপূর্ণ বিভাগ। প্রতিবছরই বিপুল অর্থ বরাদ্দ থাকে। চলতি এডিপিতে এই বিভাগের ১১৪টি প্রকল্পে মোট ৭ হাজার ৭৯১ কোটি টাকা বরাদ্দ আছে। কিন্তু খরচ মাত্র ১ হাজার ৮৭৯ কোটি টাকা। বাস্তবায়নের হার ২৪ শতাংশ। এ দিকে দুর্নীতি দমন কমিশনের (দুদক) একটি প্রকল্পে এবার প্রায় ৮ কোটি টাকা বরাদ্দ থাকলেও কোনো টাকাই খরচ হয়নি। এই হলো এডিপির বাস্তবায়নের চিত্র। অর্থবছরের অর্ধেকের বেশি সময় পার হয়ে গেলেও বিভিন্ন মন্ত্রণালয় ও বিভাগের উন্নয়ন প্রকল্প বাস্তবায়নের পারদর্শিতা অন্যবারের মতোই বেশ নাজুক। জুলাই-জানুয়ারি—এই সাত মাসে ১৫টি মন্ত্রণালয় ও বিভাগ তাদের বরাদ্দের এক-চতুর্থাংশ টাকাও খরচ করতে পারেনি। এসব মন্ত্রণালয়ের খারাপ পারফরম্যান্সের প্রভাব এখন পুরো এডিপির ওপর পড়েছে। সাত মাসে এডিপির সার্বিক অগ্রগতি মাত্র ৩২ দশমিক ৪১ শতাংশ। খরচ করা সম্ভব হয়েছে ৩৯ হাজার ৯৭৩ কোটি টাকা। অবশ্য প্রতিবারই অর্থবছরের এই সময়ে ৩০-৩৫ শতাংশের মতো এডিপি বাস্তবায়িত হয়ে থাকে। এটা এখন এডিপির স্বাভাবিক চিত্র। গত অর্থবছরে এ সময়ে এডিপি বাস্তবায়নের হার ছিল ২৮ শতাংশ। এডিপি বাস্তবায়নের হার এর আগের তিন বছরে অর্থাৎ ২০১৪-১৫ অর্থবছরে ৩২ শতাংশ, ২০১৩-১৪ অর্থবছরে ৩১ শতাংশ এবং ২০১২-১৩ অর্থবছরে ছিল ৩৮ শতাংশ। উল্লেখ্য, চলতি অর্থবছরে (২০১৬-১৭) মূল এডিপির আকার ১ লাখ ১০ হাজার ৭০০ কোটি টাকার। স্বায়ত্তশাসিত প্রতিষ্ঠানগুলোর উন্নয়ন ব্যয়সহ এডিপির আকার দাঁড়িয়েছে ১ লাখ ২৩ হাজার ৩৪৬ কোটি টাকা। প্রতিবারের মতো এবার এডিপির আকার ছোট করার উদ্যোগ নেওয়া হয়েছে। বিদেশি সহায়তার ৪০ হাজার কোটি টাকা থেকে ৭ হাজার কোটি টাকা কমানোর প্রাথমিক সিদ্ধান্ত নেওয়া হয়েছে। সব মিলিয়ে বরাদ্দের এক-চতুর্থাংশ খরচ করতে পারেনি ১৫ এমন মন্ত্রণালয় ও বিভাগ। অন্য মন্ত্রণালয় ও বিভাগগুলো হলো সমাজকল্যাণ মন্ত্রণালয়; পানিসম্পদ মন্ত্রণালয়; সেতু বিভাগ; তথ্য মন্ত্রণালয়; মুক্তিযুদ্ধবিষয়ক মন্ত্রণালয়; প্রবাসীকল্যাণ ও বৈদেশিক কর্মসংস্থান মন্ত্রণালয়; প্রধানমন্ত্রীর কার্যালয় (থোক বরাদ্দসহ) ; কারিগরি ও মাদ্রাসা শিক্ষা বিভাগ; খাদ্য মন্ত্রণালয়; বাণিজ্য মন্ত্রণালয়; ব্যাংক ও আর্থিক প্রতিষ্ঠান বিভাগ এবং পরিসংখ্যান ও তথ্য ব্যবস্থাপনা বিভাগ। অন্যদিকে জুলাই-জানুয়ারি এই সাত মাসে বরাদ্দের অর্ধেকের বেশি খরচ করতে পেরেছে মাত্র তিনটি মন্ত্রণালয় ও বিভাগ। সবচেয়ে প্রায় ৮০ শতাংশ খরচ করেছে বিজ্ঞান ও প্রযুক্তি মন্ত্রণালয়। জাতীয় সংসদ সচিবালয় ৫৭ শতাংশ ও আইন বিচার বিভাগ ৫১ শতাংশ খরচ করেছে। এডিপির ৭৩ শতাংশের মতো টাকা খরচ করে ১০টি মন্ত্রণালয় ও বিভাগ। অগ্রাধিকার পাওয়া ১০টি মন্ত্রণালয় ও বিভাগের জন্য ৮৯ হাজার ৮৪৬ কোটি টাকা বরাদ্দের বিপরীতে ৩০ হাজার ৯৬৮ কোটি টাকা খরচ হয়েছে। বাস্তবায়নের হার ৩৪ শতাংশ। বরাদ্দের ২৫ শতাংশের কম খরচ করা সেতু বিভাগ, সড়ক ও মহাসড়ক বিভাগ এবং পানিসম্পদ মন্ত্রণালয় এই অগ্রাধিকারপ্রাপ্তদের তালিকায় আছে। একক মন্ত্রণালয় বা বিভাগ হিসেবে সবচেয়ে বেশি ১৮ হাজার ৬২৬ কোটি টাকা বরাদ্দ পেয়েছে বিদ্যুৎ বিভাগ। আবার টাকা খরচেও সবচেয়ে এগিয়ে বিদ্যুৎ বিভাগ। সাত মাসে ৯৭টি প্রকল্পে ৮ হাজার ১৯০ কোটি টাকা ব্যয় করেছে এই বিভাগটি। তবে বাস্তবায়নের হার মাত্র ৪৪ শতাংশ।
