
দুর্গাপূজা উপলক্ষে টানা ১০ দিন ত্রিপুরার সঙ্গে বাংলাদেশের আন্তর্জাতিক বাণিজ্য বন্ধ থাকছে। তবে ২৮ ও ২৯ সেপ্টেম্বর ত্রিপুরা বাংলাদেশ থেকে মাছ আমদানি করবে।
প্রতিবছরের মতো এবারও আমদানি-রপ্তানি বাণিজ্যেও ছুটি থাকছে ১০ দিন। ২৬ সেপ্টেম্বর থেকে ৫ অক্টোবর আগরতলা-আখাউড়াসহ ত্রিপুরার আটটি স্থলবন্দর দিয়ে কোনো মালামাল আমদানি-রপ্তানি হবে না।
তবে দশমীর দিন ত্রিপুরায় মাছের চাহিদা মাথায় রেখে ২৮ ও ২৯ সেপ্টেম্বর মাছ আমদানি হবে যথারীতি। আজ সোমবার মুঠোফোনে প্রথম আলোকে ত্রিপুরা আমদানি-রপ্তানি বণিক সভার সম্পাদক মনিষ বিশ্বাস এ তথ্য জানান। তিনি আরও জানান, ঈদের সময় বাংলাদেশের ব্যবসায়ীরা ছুটির বিষয়টি ঠিক করে তাঁদের জানালে তাঁরা সেটা মেনে নেন। পূজার ক্ষেত্রে তাঁরা সিদ্ধান্ত নিয়ে বাংলাদেশি ব্যবসায়ীদের জানিয়েছেন। বাংলাদেশি আমদানি-রপ্তানিকারকদের তরফে রাজীবউদ্দিন ভূইঞা এ বিষয়ে সম্মতিও জানিয়েছেন।
মনিষ বিশ্বাস আরও জানান, ১০ দিন ব্যবসা বন্ধ থাকার কারণে প্রায় ২০ কোটি রুপি বাণিজ্যিক ক্ষতি হবে। বাংলাদেশি মাছ প্রসঙ্গে তিনি বলেন, ত্রিপুরায় বাংলাদেশের সব ধরনের মাছের চাহিদা তুঙ্গে। তবে ইলিশের চাহিদাই বেশি। কিন্তু ২০১২ থেকে ইলিশ আমদানি বন্ধ।
আমদানি-রপ্তানি বন্ধ থাকলেও স্থলবন্দর দিয়ে যাত্রী যাতায়াত চলবে। আগরতলা স্থলবন্দরের ব্যবস্থাপক দেবাশিস নন্দী প্রথম আলোকে জানান, স্থলবন্দর খোলা থাকছে। পূজার সময় বাংলাদেশ থেকে প্রচুর মানুষ ত্রিপুরায় ঠাকুর দেখতে আসেন বলেও তিনি মন্তব্য করেন।
এদিকে ত্রিপুরা সরকারের শিল্প ও বাণিজ্য দপ্তরের কর্মকর্তা অনির্বাণ দত্ত জানিয়েছেন, পূজার সময় রাজ্যের দুই সাপ্তাহিক সীমান্ত হাট খোলা থাকছে।
