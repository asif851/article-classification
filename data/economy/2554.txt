
বাংলাদেশে প্রবাসী আয়ের প্রধান উৎস মধ্যপ্রাচ্য ছাড়াও যুক্তরাষ্ট্র, যুক্তরাজ্য, সিঙ্গাপুরের মতো উন্নত দেশ থেকে ২০১৬-১৭ অর্থবছরে বৈধ পথে প্রবাসী আয় আসা কমেছে। জ্বালানি তেলের অব্যাহত দরপতন এবং খোলাবাজারে টাকার বিপরীতে ডলারের মূল্য বেশি হওয়ার কারণে গত ছয় বছরের মধ্যে এবারই দেশে সবচেয়ে কম প্রবাসী আয় এসেছে।
২০১৬-১৭ অর্থবছরের শেষ প্রান্তিক (এপ্রিল-জুন) নিয়ে এমন মতামত তুলে ধরেছে মেট্রোপলিটন চেম্বার অব কমার্স অ্যান্ড ইন্ডাস্ট্রি (এমসিসিআই)। দেশের অর্থনীতি নিয়ে এমসিসিআইয়ের এই পর্যালোচনা গতকাল বুধবার প্রকাশ করা হয়। প্রতি তিন মাস পর পর এ ধরনের পর্যালোচনা প্রকাশ করে সংগঠনটি।
এমসিসিআইয়ের এবারের পর্যালোচনায় বলা হয়েছে, আলোচ্য প্রান্তিকে দেশের অর্থনৈতিক অবস্থা মোটামুটি ইতিবাচক ছিল। পুরো অর্থবছরে ৭ দশমিক ২৪ শতাংশ প্রবৃদ্ধি হলেও অর্থনীতির সম্ভাবনা বিবেচনায় তা যথেষ্ট নয়। দুর্বল অবকাঠামো, বিনিয়োগে আস্থার পরিবেশের ঘাটতি, বিদ্যুৎ ও জ্বালানি সমস্যার কারণে উন্নয়ন প্রক্রিয়া বাধাগ্রস্ত হচ্ছে। ব্যবসায়ী ও বিনিয়োগকারীদের আস্থা ফেরাতে এসব সমস্যা দূর করতে হবে।
এমসিসিআই মনে করে, এ সময় মূল্যস্ফীতি একটু বাড়লেও তা নিয়ন্ত্রণে ছিল। বিনিময় হার স্থিতিশীল ছিল, বৈদেশিক মুদ্রার মজুত বেড়েছে এবং তা একটি স্বস্তিকর অবস্থানে আছে। তবে এশিয়ান ক্লিয়ারিং ইউনিয়নকে (আকু) আমদানি বাবদ দায় পরিশোধের কারণে চলতি ২০১৭-১৮ অর্থবছরের প্রথম প্রান্তিকে বৈদেশিক মুদ্রার মজুত কিছুটা কমবে।
প্রবাসী আয়ের বিষয়ে এমসিসিআইয়ের প্রতিবেদনে বলা হয়েছে, আনুষ্ঠানিক বিনিময় হারের তুলনায় খোলাবাজারে টাকার বিপরীতে মার্কিন ডলারের মূল্য বেশি। এ কারণে ব্যাংকের মাধ্যমে প্রবাসী আয় বা রেমিট্যান্স পাঠানো নিরুৎসাহিত হচ্ছে। গত অর্থবছরে আগের বছরের তুলনায় প্রবাসী আয় আসা কমেছে ১৪ দশমিক ৫ শতাংশ।
পর্যালোচনায় প্রবাসী আয় বাড়াতে সরকার ও বাংলাদেশ ব্যাংকের নেওয়া উদ্যোগগুলো উল্লেখ করে বলা হয়, নানা উদ্যোগের পরও শেষ দিকে এসে কিছুটা বাড়লেও প্রবাসী আয় বৃদ্ধির প্রবৃদ্ধি সন্তোষজনক নয়। নানা অনিশ্চয়তার কারণে এই সময়ে যুক্তরাষ্ট্র থেকে প্রবাসী আয় আসা কমেছে ৩০ শতাংশ। একই সময়ে বৈধ পথে প্রবাসী আয়ের পরিমাণ যুক্তরাজ্য থেকে সাড়ে ৪ শতাংশ, মালয়েশিয়া থেকে সাড়ে ১৭ শতাংশ এবং সিঙ্গাপুর থেকে সাড়ে ২২ শতাংশ কমেছে। বৈধ পথে অর্থ পাঠালে তার বিনিময় মূল্য কম হওয়ায় অনানুষ্ঠানিক বা হুন্ডির মাধ্যমে এসব দেশ থেকে বেশি অর্থ এসেছে।
শেষ হওয়া ২০১৬-১৭ অর্থবছরে শিল্প ও উৎপাদন খাতে প্রবৃদ্ধি কমে যাওয়ার বিষয়ে এমসিসিআই বলেছে, এই অর্থবছরের তৃতীয় প্রান্তিকে (জানুয়ারি-মার্চ) শিল্পঋণ বিতরণের পরিমাণ আগের প্রান্তিকের তুলনায় ১৯ দশমিক ৪ শতাংশ কমেছে। তবে একই সময়ে বিতরণ করা ঋণ ফেরত আনায় ৬ দশমিক ৩ শতাংশ ইতিবাচক প্রবৃদ্ধি হয়েছে।
২০১৬-১৭ অর্থবছরের রপ্তানি প্রবৃদ্ধিকে অর্থনৈতিক প্রবৃদ্ধির জন্য যথেষ্ট নয় বলে মনে করে এমসিসিআই। এ বিষয়ে সংগঠনটি বলছে, গত অর্থবছরে রপ্তানির কৌশলগত লক্ষ্যমাত্রা ছিল ৩ হাজার ৭০০ কোটি ডলার। কিন্তু রপ্তানি হয়েছে ৩ হাজার ৪২৫ কোটি ডলার, যা লক্ষ্য থেকে প্রায় ৬ শতাংশ কম। মূল রপ্তানি পণ্য তৈরি পোশাক ছাড়া আরও বেশ কয়েকটি পণ্যের রপ্তানি প্রবৃদ্ধি সন্তোষজনক ছিল না। ২০২১ সালের মধ্যে তৈরি পোশাক রপ্তানিতে ৫ হাজার কোটি ডলার রপ্তানি আয়ের লক্ষ্য অর্জনে ১২ শতাংশ হারে বার্ষিক প্রবৃদ্ধি অর্জন করতে হবে।
 প্রত্যক্ষ বিদেশি বিনিয়োগের (এফডিআই) ক্ষেত্রে এমসিসিআই বলেছে, গত অর্থবছরে এফডিআইয়ের পরিমাণ আগের অর্থবছরের তুলনায় ২৮ শতাংশ বেড়ে ১৬২ কোটি ডলার হয়েছে। তবে উন্নয়ন লক্ষ্যমাত্রা অর্জনে এফডিআইয়ের এই প্রবৃদ্ধি যথেষ্ট নয়।
হোলি আর্টিজান বেকারিতে সন্ত্রাসী হামলার কারণে গত অর্থবছরে বিদেশি ঋণ-সহায়তা তুলনামূলকভাবে কম ছিল বলে মনে করে এমসিসিআই। এ ছাড়া শেষ হওয়া অর্থবছরে কৃষি, আবাসন, নির্মাণসহ বিভিন্ন সেবা খাতের ইতিবাচক প্রবৃদ্ধির প্রশংসা করা হয়েছে সংগঠনটির পর্যালোচনায়।
 
