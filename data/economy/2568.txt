
কার্ডভিত্তিক মোবাইল ব্যাংকিং সেবা চালু করেছে বেসরকারি খাতের মেঘনা ব্যাংক। গতকাল সোমবার রাতে বঙ্গবন্ধু আন্তর্জাতিক সম্মেলন কেন্দ্রে ‘মেঘনা ব্যাংক ট্যাপ অ্যান্ড পে’ সেবার উদ্বোধন করেন অর্থমন্ত্রী আবুল মাল আবদুল মুহিত।এই সেবা উদ্বোধন করে অর্থমন্ত্রী বলেন, ‘মেঘনা ব্যাংক নতুন সেবা আনল, এটা ভালো। আমার কৃতিত্ব, ব্যাংকটির লাইসেন্স আমি দিয়েছিলাম। বাংলাদেশে যথেষ্ট ব্যাংক হলেও বেশি শাখা হয়নি।’অর্থমন্ত্রী আরও বলেন, আগে বাংলাদেশে ৫৬ হাজার গ্রাম ছিল, এখন গ্রামের সংখ্যা ৯৩ হাজার। তবে মৌজা বাড়েনি, মৌজা এখনো ৫৪ হাজার। সেই ১৯২৭ সালে হিসাব হয়েছিল, এখনো চলছে। ৫৪ হাজার মৌজায় ব্যাংকের শাখা রয়েছে মাত্র আট হাজার, এটা যথেষ্ট নয়।আর্থিক অন্তর্ভুক্তি নিয়ে যথেষ্ট কথাবার্তা হলেও সম্পদে সবার অধিকার দিতে হবে বলে মনে করেন অর্থমন্ত্রী। তিনি বলেন, মেঘনা ব্যাংকের মোবাইল ব্যাংকিং সেবা এর সমাধান দিতে পারে।
এ সময় আরও বক্তব্য দেন তথ্য ও যোগাযোগপ্রযুক্তি প্রতিমন্ত্রী জুনাইদ আহমেদ, মেঘনা ব্যাংকের চেয়ারম্যান এইচ এন আশিকুর রহমান, ব্যবস্থাপনা পরিচালক মোহাম্মদ নুরুল আমিন, এ সেবায় তথ্যপ্রযুক্তি সহায়তা দেওয়া মোবিলিটি আই ট্যাপ পে-এর চেয়ারম্যান জহির উদ্দিন প্রমুখ।
