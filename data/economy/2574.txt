
পুরোনো বছরের ধারাবাহিকতায় নতুন বছরেও অব্যাহত রয়েছে শেয়ারবাজারের ঊর্ধ্বগতি। তারই ধারাবাহিকতায় গতকাল সোমবার দিন শেষে প্রধান শেয়ারবাজার ঢাকা স্টক এক্সচেঞ্জে (ডিএসই) লেনদেন আগের দিনের চেয়ে প্রায় সাড়ে ৪০০ কোটি টাকা বা ৪৬ শতাংশ বেড়েছে। আর ডিএসইর প্রধান সূচক ডিএসইএক্সও ছাড়িয়ে গেছে ৫ হাজার ১০০ পয়েন্ট।
বাজারসংশ্লিষ্ট ব্যক্তিরা বেশ কিছুদিন ধরে বাজার সার্বিকভাবে ঊর্ধ্বমুখী থাকায় এই প্রবণতাকে ‘তেজিভাব’ হিসেবে আখ্যায়িত করেছেন। মার্চেন্ট ব্যাংক আইডিএলসি ইনভেস্টমেন্টসের প্রতিবেদনে বলা হয়েছে, বিনিয়োগকারীদের সক্রিয় অংশগ্রহণে বাজারের ‘তেজিভাব’ অব্যাহত রয়েছে। এই তেজিভাব দেখে বিনিয়োগকারীরাও বাজারের প্রতি আকৃষ্ট হচ্ছেন নতুন করে। বিনিয়োগকারীর অংশগ্রহণ বাড়ায় বাজার এখন বেশ ক্রেতানির্ভর।
ঢাকার তেজি বাজারে গতকাল লেনদেনের শীর্ষে ছিল বাংলাদেশ বিল্ডিং সিস্টেমস (বিবিএস) কোম্পানিটি। এদিন কোম্পানিটির প্রতিটি শেয়ারের দাম ৪ টাকা বা প্রায় পৌনে ৮ শতাংশ বেড়ে দাঁড়িয়েছে ৫৬ টাকা ২০ পয়সায়। এদিন ডিএসইতে কোম্পানিটির প্রায় সোয়া ৫৭ কোটি টাকার শেয়ার লেনদেন হয়। আর লেনদেনের দ্বিতীয় অবস্থানে উঠে আসে সরকারি মালিকানাধীন জ্বালানি ও বিদ্যুৎ খাতের কোম্পানি ডেসকো। এদিন কোম্পানিটির প্রতিটি শেয়ারের দাম দেড় টাকা বা প্রায় সোয়া ৩ শতাংশ বেড়ে দাঁড়িয়েছে ৪৭ টাকা ১০ পয়সা। দিন শেষে ডিএসইতে কোম্পানিটির প্রায় সাড়ে ৪৮ কোটি টাকার শেয়ার লেনদেন হয়েছে।
ঢাকার বাজারে গতকাল দিন শেষে লেনদেনের পরিমাণ ছিল ১ হাজার ৪৪৮ কোটি টাকা। গত ২৩ নভেম্বরের পর এটাই ডিএসইতে সর্বোচ্চ লেনদেন। সর্বশেষ ২৩ নভেম্বর ঢাকার বাজারে ১ হাজার ৪৭৮ কোটি টাকার লেনদেন হয়েছিল। অবশ্য ওই দিনের লেনদেনে বড় ভূমিকা ছিল ব্লক মার্কেটে একটি কোম্পানির ৮২৮ কোটি টাকার লেনদেন। ব্লক মার্কেটের ওই লেনদেনের ওপর ভর করে ডিএসইতে লেনদেন ছাড়ায় ১ হাজার ৪৭৮ কোটি টাকা। সেখানে গতকাল স্বাভাবিক বাজারের ওপর ভর করে লেনদেন ১ হাজার ৪৪৮ কোটি টাকা ছাড়িয়েছে। এতে ব্লক মার্কেটের লেনদেনের পরিমাণ মাত্র ১৬ কোটি টাকা।
জানতে চাইলে ডিএসইর পরিচালক শাকিল রিজভী বলেন, কিছুদিন ধরে বাজারে কিছুটা তেজিভাব বিরাজ করছে। এতে করে বিনিয়োগকারীদের আগ্রহও বাড়ছে। তবে খুব বেশি নতুন বিনিয়োগকারী এখনো বাজারে যুক্ত হননি। পুরোনো নিষ্ক্রিয় বিনিয়োগকারীদের একটি অংশ সক্রিয় হয়েছে। প্রাতিষ্ঠানিক ও বিদেশি বিনিয়োগকারীদেরও ভালো অংশগ্রহণ রয়েছে। এ কারণে লেনদেনের গতিও ভালো।
শাকিল রিজভী আরও বলেন, যখন কোনো বাজে কোম্পানির দর অস্বাভাবিক গতিতে বাড়ে, একটি পর্যায়ে গিয়ে একই গতিতে তা কমেও। তাই দামের উল্লম্ফন দেখে বাজে কোম্পানিতে বিনিয়োগের আগে বিনিয়োগকারীরা সচেতন হলে তাতে ক্ষতির আশঙ্কা কম।
মার্চেন্ট ব্যাংক আইডিএলসির প্রতিবেদনে আরও বলা হয়েছে, গতকালের বাজারে খাতভিত্তিক লেনদেনে শীর্ষে ছিল প্রকৌশল খাত। এদিন এই খাতের কোম্পানিগুলোর সম্মিলিত লেনদেনের পরিমাণ ছিল ২৯০ কোটি টাকা, যা ডিএসইর মোট লেনদেনের প্রায় ২০ শতাংশ। ডিএসইর তথ্য অনুযায়ী, ২০১৬ সালেও বছরজুড়ে লেনদেনে আধিপত্য ছিল প্রকৌশল খাতের। বছরজুড়ে ডিএসইর লেনদেনের প্রায় সাড়ে ১৭ শতাংশই ছিল এই খাতের। লেনদেনে প্রকৌশল খাতের আধিপত্যের সেই ধারা অব্যাহত রয়েছে ২০১৭ সালের গত দুই কার্যদিবসেও।
এদিকে ডিএসইর প্রধান সূচক ডিএসইএক্স গতকাল প্রায় ৩৬ পয়েন্ট বেড়ে দাঁড়িয়েছে ৫ হাজার ১২০ পয়েন্টে। অপর শেয়ারবাজার চট্টগ্রাম স্টক এক্সচেঞ্জের (সিএসই) সার্বিক সূচকটি এদিন ১৩৪ পয়েন্ট বেড়েছে। দিন শেষে সেখানকার বাজারে লেনদেনের পরিমাণ ছিল প্রায় ৭৮ কোটি টাকা, যা আগের দিনের চেয়ে ১৬ কোটি টাকা বেশি।
