
বিভিন্ন দাতা দেশ ও সংস্থার মাধ্যমে প্রতিবছরই বিপুল অঙ্কের বিদেশি সহায়তা পায় বাংলাদেশ। এ অর্থ কোন কোন খাতে খরচ হয়, তা এখন জানা যাবে অনলাইনে।এ জন্য ‘বাংলাদেশ এইড ইনফরমেশন ম্যানেজমেন্ট সিস্টেম’ বা ‘বাংলাদেশ এইমস’ নামে একটি ওয়েব পোর্টাল বা তথ্য বাতায়ন খুলেছে সরকার (aims.erd.gov.bd)।রাজধানীর শেরেবাংলা নগরের এনইসি সম্মেলনকক্ষে গতকাল রোববার আয়োজিত এক অনুষ্ঠানে এই তথ্য বাতায়নের আনুষ্ঠানিক উদ্বোধন করেন অর্থমন্ত্রী আবুল মাল আবদুল মুহিত।বাংলাদেশ এইমস হচ্ছে এমন একটি ওয়েবভিত্তিক সফটওয়্যার, যার মাধ্যমে বিদেশ থেকে আসা উন্নয়ন তহবিল সম্পর্কিত সবধরনের তথ্য-উপাত্ত পাওয়া যাবে। দেশের যেকোনো নাগরিক, দাতা দেশ ও সংস্থা, সুশীল সমাজের প্রতিনিধিরা এই ওয়েবসাইটেরতথ্য ব্যবহার করতে পারবেন। এ তথ্যভান্ডারটি সবার জন্য উন্মুক্ত।এই বাতায়নে তথ্য সরবরাহের জন্য বাংলাদেশে কার্যরত সব দাতাদেশ ও উন্নয়ন সহযোগী সংস্থাকে এই ওয়েবসাইটে নিবন্ধন নিতে হবে। ইতিমধ্যেই বিশ্বব্যাংক, এশীয় উন্নয়ন ব্যাংক (এডিবি), জাইকা, ইউএসএইডসহ ১৭টি দাতা সংস্থা নিবন্ধন করে তথ্য সরবরাহের কাজ শুরু করেছে।দাতা সংস্থাগুলোর পক্ষে অনুষ্ঠানে বক্তব্য দেন ইউএসএইডের বাংলাদেশ প্রধান যানিনা জারুজেলস্কি।অনুষ্ঠানে জানানো হয়, ‘বৈদেশিক সাহায্যের কার্যকর ব্যবহার নিশ্চিতে সক্ষমতা বৃদ্ধি’ শীর্ষক প্রকল্পের আওতায় এই তথ্য বাতায়ন তৈরি করা হয়েছে। প্রকল্পটির বাস্তবায়ন সময় ধরা হয়েছে সেপ্টেম্বর ২০১১ থেকে জুন ২০১৬ পর্যন্ত। এ প্রকল্পের ব্যয় ৪৪ লাখ ৭৫ হাজার ডলার। এই প্রকল্পে সরকার ছাড়া ইউএনডিপি, ডিএফআইডি, অস্ট্রেলিয়ান এইড ও ড্যানিডা অর্থ সহায়তা দিচ্ছে।অর্থনৈতিক সম্পর্ক বিভাগ (ইআরডি) আয়োজিত এই অনুষ্ঠানে আরও বক্তব্য দেন প্রধানমন্ত্রীর অর্থনীতিবিষয়ক উপদেষ্টা মসিউর রহমান, অর্থ প্রতিমন্ত্রী এম এ মান্নান প্রমুখ। অনুষ্ঠানে সভাপতিত্ব করেন ইআরডি সচিব মোহাম্মদ মেজবাহউদ্দিন। বিভিন্ন দাতা দেশ ও সংস্থার প্রতিনিধিরাও এতে উপস্থিত ছিলেন।
