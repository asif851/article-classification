
বাংলাদেশে বিনিয়োগ সম্ভাবনা খতিয়ে দেখতে হংকংভিত্তিক ৪০টি বড় কোম্পানির একটি প্রতিনিধিদল ঢাকায় আসছে। এসব প্রতিষ্ঠান এ দেশের ছয়টি খাতে বিনিয়োগে আগ্রহী। বাংলাদেশ বিনিয়োগ উন্নয়ন কর্তৃপক্ষ (বিডা) বলছে, এই প্রতিনিধিদলটিকে বাংলাদেশে বিনিয়োগ সম্ভাবনার বিষয়টি বোঝাতে পারলে বড় বিনিয়োগ পাওয়া যাবে।
চীনের বাণিজ্য মন্ত্রণালয়ের সহায়তায় এ সফরের আয়োজন করেছে দ্য হংকং ট্রেড ডেভেলপমেন্ট কাউন্সিল। এ সফরে প্রতিনিধিদলটিতে থাকবে চীনের সরকারি ও বেসরকারি বেশ কিছু প্রতিষ্ঠান। পাশাপাশি হংকংয়ের কিছু কোম্পানিও এ দলের সঙ্গে বাংলাদেশে আসবে। প্রতিনিধিদলটি আগামী ২৪ থেকে ২৬ অক্টোবর ঢাকায় অবস্থান করবে। তবে এ সফরের আগেই ২১ আগস্ট তাদের একটি প্রতিনিধি বাংলাদেশে আসছে। অগ্রবর্তী দলটি সরকারের বিভিন্ন সংস্থার সঙ্গে মূল দলের বৈঠক নিয়ে প্রস্তুতি সভা করবে।
যেসব চীনা ও হংকংয়ের প্রতিষ্ঠান বাংলাদেশে আসবে তারা মেগা অবকাঠামো প্রকল্প, নগরের পরিবহন ব্যবস্থার উন্নয়ন, বিদ্যুৎ, জ্বালানি ও নবায়নযোগ্য শক্তি, সেচ ও পানি সরবরাহ, সমন্বিত বর্জ্য ব্যবস্থাপনা এবং অত্যাধুনিক প্রযুক্তিভিত্তিক প্রকল্পে বিনিয়োগের আগ্রহ দেখিয়েছে। এ সফর নিয়ে বিডার সঙ্গে তাদের দীর্ঘদিন ধরে চিঠি চালাচালি হচ্ছে।
এ বিষয়ে বিডার পরিচালক তৌহিদুর রহমান খান প্রথম আলোকে বলেন, ‘এ সফরে বড় বড় প্রতিষ্ঠান আসছে। তারা শুধু বড় প্রকল্পে বিনিয়োগের চিন্তা করছে। আমরা তাদের বোঝাতে পারলে বড় অঙ্কের বিনিয়োগ আশা করতে পারি।’
প্রতিনিধিদলে যেসব প্রতিষ্ঠান থাকবে তাদের মধ্যে রয়েছে চায়না শ্যানদং ইন্টারন্যাশনাল ইকোনমিক অ্যান্ড টেকনিক্যাল কো-অপারেশন গ্রুপ, হেনান বাফাং কনস্ট্রাকশন ইঞ্জিনিয়ারিং কোম্পানি, চায়না ইন্টারন্যাশনাল ওয়াটার অ্যান্ড ইলেকট্রিক করপোরেশন, চায়না রোড অ্যান্ড ব্রিজ করপোরেশন, চায়না এনার্জি ইঞ্জিনিয়ারিং করপোরেশন, চায়না জিয়াংঝি করপোরেশন ফর ইন্টারন্যাশনাল ইকোনমিক অ্যান্ড টেকনিক্যাল কো-অপারেশন, ঝেনজিয়াং ইন্টারন্যাশনাল ইকোনমিক অ্যান্ড টেকনিক্যাল কো-অপারেশন, চায়না সিভিল ইঞ্জিনিয়ারিং কনস্ট্রাকশন করপোরেশন, চায়না ন্যাশনাল মেশিনারি ইমপোর্ট অ্যান্ড এক্সপোর্ট করপোরেশন, চায়না স্টেট কনস্ট্রাকশন ইঞ্জিনিয়ারিং করপোরেশন, চায়না জিও ইঞ্জিনিয়ারিং করপোরেশন, চায়না হারবার ইঞ্জিনিয়ারিং কোম্পানি লিমিটেড, সাংহাই কনস্ট্রাকশন গ্রুপ, পাওয়ার চায়না ইন্টারন্যাশনাল গ্রুপ, বেইজিং আরবার কনস্ট্রাকশন গ্রুপ, ইন্ডাস্ট্রিয়াল অ্যান্ড কমার্শিয়াল ব্যাংক অব চায়না প্রভৃতি কোম্পানি।
২৫ অক্টোবর এসব কোম্পানির প্রতিনিধিদের নিয়ে ঢাকায় বাণিজ্য ও বিনিয়োগ ফোরাম অনুষ্ঠিত হবে। এতে দেশের সরকারি সংস্থা ও বেসরকারি খাতের প্রতিনিধিরাও অংশ নেবেন। এ ছাড়া প্রতিনিধিদলটি পদ্মা সেতু নির্মাণ প্রকল্প এলাকা ঘুরে দেখবে, যাতে বাংলাদেশের মেগা প্রকল্পগুলো সম্পর্কে তারা ধারণা পেতে পারে।
বিডার পরিচালক তৌহিদুর রহমান খান বলেন, ২০১৪ সালের পর হংকংয়ের কোনো প্রতিনিধিদল বাংলাদেশে আসেনি। এবার যে দলটি আসছে, তারা ইউরোপের বিভিন্ন দেশে বিনিয়োগ সম্ভাবনা খতিয়ে দেখতে গিয়েছিল। এখন তারা বাংলাদেশকে একটি বিনিয়োগের গন্তব্য হিসেবে দেখতে চায়। প্রতিনিধিদলের সঙ্গে সভা ফলপ্রসূ করতে সংশ্লিষ্ট মন্ত্রণালয় ও সংস্থার সঙ্গে প্রস্তুতি কাজ শেষ হয়েছে।
মূল প্রতিনিধিদলের অগ্রবর্তী দল হিসেবে চলতি মাসে ঢাকায় আসছেন হংকং ট্রেড ডেভেলপমেন্ট কাউন্সিলের আঞ্চলিক পরিচালক পিটার অং, দক্ষিণ এশিয়া ও থাইল্যান্ডের পরিচালক সানি চাউ, পরামর্শক রাজেশ ভগত ও সংস্থাটির দক্ষিণ এশিয়া পরামর্শক কার্যালয়ের প্রকল্প পরিচালক জহির মার্চেন্ট।
 
