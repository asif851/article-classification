
বাংলাদেশ থেকে বিভিন্ন ধরনের মসলাপণ্য বিদেশে রপ্তানি হচ্ছে। মসলার রপ্তানি এখন আরও বেড়েছে।রপ্তানি উন্নয়ন ব্যুরোর (ইপিবি) হালনাগাদ তথ্য অনুযায়ী, চলতি ২০১৪-১৫ অর্থবছরের প্রথম পাঁচ মাসে (জুলাই-নভেম্বর) এ দেশ থেকে এক কোটি ডলারের মসলাপণ্য রপ্তানি হয়েছে। গত অর্থবছরের একই সময়ে মসলা রপ্তানি হয়েছিল ৭৭ লাখ ৯০ হাজার ডলারের। এক বছরের মধ্যে মসলা রপ্তানি থেকে আয় বেড়েছে ২৮ দশমিক ৭৫ শতাংশ।এ দেশ থেকে কাঁচা মসলা আগে থেকেই রপ্তানি হয়। তবে এখন যে রপ্তানি অনেক বাড়ছে তার মূলে হলো প্যাকেটজাত মসলা। বর্তমানে এ দেশ থেকে বিভিন্ন কোম্পানির প্যাকেটজাত গুঁড়া হলুদ, মরিচ, জিরা এবং মিক্সড মসলা রপ্তানি হচ্ছে। দেশীয় প্রতিষ্ঠান প্রাণ এসব পণ্যের বড় রপ্তানিকারক। অবশ্য স্কয়ারের রাঁধুনী, বিডি গ্রুপসহ নানা কোম্পানিও মসলাপণ্য রপ্তানি করছে। এই অর্থবছরের প্রথম পাঁচ মাসের জন্য ইপিবি রপ্তানির লক্ষ্যমাত্রা ঠিক করেছিল ৮৫ লাখ ৭০ হাজার ডলার। কিন্তু রপ্তানি হয়েছে লক্ষ্যমাত্রার চেয়ে ১৭ শতাংশ বেশি।
