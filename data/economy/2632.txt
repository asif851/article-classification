
আগামীকাল রোববার চলতি বছরের প্রথম মুদ্রানীতি ঘোষণা করবে বাংলাদেশ ব্যাংক। কাল বেলা ১১টায় বাংলাদেশ ব্যাংকের কার্যালয়ে ২০১৬-১৭ অর্থবছরের শেষার্ধের জন্য মুদ্রানীতি ঘোষণা করবেন গভর্নর ফজলে কবির।
কেন্দ্রীয় ব্যাংকের এক বিজ্ঞপ্তিতে বলা হয়েছে, গভর্নর মুদ্রানীতি সম্পর্কে সাংবাদিকদের কাছে বিস্তারিত তুলে ধরবেন। খবর বাসস।
এর আগে বাংলাদেশ ব্যাংকের একজন জ্যেষ্ঠ কর্মকর্তা বলেন, প্রবৃদ্ধি ও বিনিয়োগ বাড়াতে বিনিয়োগ, ক্ষুদ্র ও মাঝারি শিল্প (এসএমই) এবং ব্যাংকিং ব্যবস্থায় অলস টাকাসহ বিভিন্ন খাতে বিশেষ গুরুত্ব দিয়ে নতুন মুদ্রানীতি প্রণয়ন করা হবে।
বাংলাদেশ ব্যাংক সূত্রে জানা গেছে, বিগত সময়ের আলোকে কেন্দ্রীয় ব্যাংক তার মুদ্রানীতিতে সতর্কতা অবলম্বন করবে। ২০১৬ সালের ২৬ জুলাই চলতি অর্থবছরের প্রথমার্ধের মুদ্রানীতি ঘোষণা করা হয়েছিল। একই মান বজায় রেখে ২০১৭ সালের জানুয়ারি থেকে জুন মেয়াদের জন্য মুদ্রানীতি ঘোষণা করতে যাচ্ছে বাংলাদেশ ব্যাংক।
