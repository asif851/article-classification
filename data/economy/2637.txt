
প্লাস্টিকের ফুল আমদানি ও ব্যবহার বন্ধের দাবিতে যশোরের ঝিকরগাছা উপজেলার গদখালী পাইকারি ফুল বাজারে মানববন্ধন ও সমাবেশ করেছেন ফুল ব্যবসায়ীরা। গতকাল সোমবার দুপুরে গদখালী ফুল সমিতি ও বাংলাদেশ ফ্লাওয়ার সোসাইটির উদ্যোগে এ কর্মসূচি পালিত হয়। যশোর-বেনাপোল মহাসড়কে ঘণ্টাব্যাপী চলা মানববন্ধনে শতাধিক ফুলচাষি ও ব্যবসায়ী অংশ নেন।
সমাবেশে বক্তারা বলেন, চাষিরা নিজেদের মেধা, শ্রম আর টাকা খরচ করে তিলে তিলে এই দেশে ফুলের চাষ ও বাজার বাড়িয়েছে। কিন্তু ব্যবসার নামে প্লাস্টিকের ফুল আমদানি করে একশ্রেণির মানুষ তাজা ফুলের বাজারকে ধ্বংস করছে। এখনই এই প্রবণতা ঠেকাতে না পারলে দেশে বিকাশমান ফুল চাষ ধ্বংস হয়ে যাবে।
বাংলাদেশ ফ্লাওয়ার সোসাইটির সভাপতি আবদুর রহিম বলেন, দেশে প্রথম ১৯৮২ সালে গদখালীতে বাণিজ্যিকভাবে ফুলের চাষ শুরু হয়। বর্তমানে ২৫ জেলায় প্রায় সাত হাজার হেক্টর জমিতে ফুলের চাষ হচ্ছে। এখন ফুলের হাজার কোটি টাকার বাজার তৈরি হয়েছে দেশে। আর এর সঙ্গে জড়িয়ে রয়েছে ৩০ লাখ মানুষের জীবিকা। কিন্তু একটি চক্র ব্যবসার নামে চীন ও থাইল্যান্ড থেকে প্লাস্টিকের ফুল আমদানি করে সম্ভাবনাময় ফুল চাষকে ক্ষতিগ্রস্ত করছে। এ ধারা অব্যাহত থাকলে চাষি ও ব্যবসায়ীরা ঋণের জালে জড়িয়ে সর্বস্বান্ত হয়ে পড়বেন। এ জন্য তিনি অবিলম্বে প্লাস্টিকের ফুল আমদানি ও ব্যবহার বন্ধে সরকারের হস্তক্ষেপ কামনা করেন।
