
দেশে ধানের ভালো দাম না পাওয়ার অভিযোগ থাকলেও অন্য কিছু ফসল চাষে বিনিয়োগ করলে কৃষক প্রায় দ্বিগুণ অর্থ ফেরত পান। বাংলাদেশ পরিসংখ্যান ব্যুরোর (বিবিএস) সাম্প্রতিক উৎপাদনশীলতা জরিপে দেখা গেছে, ভুট্টা, পেঁয়াজ ও আদা উৎপাদনে ১০০ টাকা বিনিয়োগ করলে কৃষকের লাভ হয় ৮৮ থেকে ১০১ টাকা।এ তিনটি ফসলের আগে পরিসংখ্যান ব্যুরো কলা, আনারস, হলুদ, ফুলকপি, মরিচ ও মিষ্টিকুমড়ার ওপর উৎপাদনশীলতা জরিপ করেছিল। সে জরিপেও দেখা গিয়েছিল যে এসব ফসল চাষ করলে প্রতি ১০০ টাকা বিনিয়োগে ৭৬ থেকে ১০৭ টাকা পর্যন্ত লাভ হয়। অবশ্য ধান নিয়ে বিবিএসের এ ধরনের জরিপ এখনো হয়নি।বিবিএসের কর্মসূচি পরিচালক মো. আখতার হাসান খান প্রথম আলোকে বলেন, এ ধরনের জরিপ মোট দেশজ উৎপাদনের (জিডিপি) হিসাব তৈরিতে সহায়তা করে। এ ছাড়া সরকারের বিভিন্ন নীতিনির্ধারণের ক্ষেত্রে ভূমিকা রাখে।পরিসংখ্যান ব্যুরো ২০১৩ সাল থেকে বিভিন্ন ফসলের ওপর উৎপাদনশীলতা জরিপ করছে। এসব জরিপে একটি ফসল কতটুকু জমিতে চাষ হয়, উৎপাদনে বিভিন্ন উপকরণের পেছনে কী পরিমাণ অর্থ ব্যয় হয়, এলাকা ও ফসলের বীজের জাতভিত্তিক উৎপাদন ও উৎপাদন খরচ, ফসলের কেজিপ্রতি উৎপাদন খরচ ও মূল্যসহ বিভিন্ন দিক উঠে আসে।
জানতে চাইলে বাংলাদেশ উন্নয়ন গবেষণা প্রতিষ্ঠানের (বিআইডিএস) মহাপরিচালক কে এ এস মুরশিদ প্রথম আলোকে বলেন, এসব জরিপ একটি বিশেষ বছর অথবা মৌসুমকে কেন্দ্র করে করা হয়েছে। তবে কৃষিতে অস্থিতিশীলতা বা ওঠানামা খুব বেশি। গড় বিবেচনায় নিলে হিসাবটি ঠিক আছে। কিন্তু একটি উল্লেখযোগ্যসংখ্যক কৃষক ফসলের গড় দামের চেয়ে কম পায়, অনেকে বেশি পায়। এ দুয়ে মিলে গড় দামটি ঠিক হয়।
কে এ এস মুরশিদ বলেন, কৃষিপণ্যের দামের ওঠানামাই কৃষির বড় সমস্যা। আসলে কৃষক কতটুকু লাভবান হচ্ছেন তা বুঝতে হলে কয়েক বছরের চিত্র দেখা প্রয়োজন।
ভুট্টা নিয়ে বিবিএসের জরিপে দেখা যায়, দেশে ২০১৪ সালে মোট ৭ লাখ ২৫ হাজার ৭০০ একর জমিতে ভুট্টার আবাদ হয়েছে। প্রতি একর আবাদে খরচ হয়েছে গড়ে ২৩ হাজার ৮০৫ টাকা। এক একর জমিতে গড়ে ২ হাজার ৮৪৬ কেজি ভুট্টা উৎপাদিত হয়েছে। এতে প্রতি কেজিতে খরচ পড়েছে গড়ে ৮ টাকা ৩৬ পয়সা।
বিবিএসের হিসাবে, আলোচ্য বছরে কৃষকেরা প্রতি কেজির মূল্য হিসাবে গড়ে ১৬ টাকা ৫৫ পয়সা পেয়েছেন। ফলে প্রতি ১০০ টাকা বিনিয়োগ করে রিটার্ন বা ফেরত পাওয়া গেছে ১৯৭ টাকা। অর্থাৎ কৃষকের লাভ হয়েছে ৯৭ টাকা।
দেশে প্রতিবছর ভুট্টা উৎপাদনও বাড়ছে। বিবিএসের হিসাবে ২০০৮-০৯ অর্থবছরে দেশে ১১ লাখ ৩৭ হাজার টন ভুট্টা উৎপাদিত হয়েছিল। ২০১৫-১৬ অর্থবছরে উৎপাদিত হয়েছে ২৫ লাখ ৭২ হাজার টন।
জরিপ অনুযায়ী, ২০১৪ সালে দেশে ২ লাখ ৯৬ হাজার ৪১৪ একর জমিতে পেঁয়াজের আবাদ হয়েছে। প্রতি একরে খরচ হয়েছে ৫৩ হাজার ৩৯৯ টাকা। একরপ্রতি গড় উৎপাদন ৪ হাজার ৬৬৮ কেজি। এ হিসাবে প্রতি কেজির উৎপাদন খরচ ১১ টাকা ৪৪ পয়সা। কৃষক বিক্রি করতে পেরেছেন কেজিপ্রতি গড়ে ২২ টাকা ৯৩ পয়সা দরে। এতে ১০০ টাকা বিনিয়োগে ফেরত এসেছে ২০১ টাকা।
দেশে পেঁয়াজের উৎপাদনও বাড়ছে। বিবিএসের হিসাবে ২০১১-১২ অর্থবছরে দেশে ১১ লাখ ৫৯ হাজার টন পেঁয়াজ উৎপাদিত হয়েছিল। ২০১৪-১৫ অর্থবছরে হয়েছে ১৭ লাখ ৪ হাজার টন।
বিবিএসের জরিপ অনুযায়ী, ২০১৫ সালে দেশে ৩৬ হাজার ৪৪৭ একর জমিতে আদার আবাদ হয়েছে। একরপ্রতি গড়ে ৭৮ হাজার ১৯৫ টাকা খরচ করে ২ হাজার ৫৫১ কেজি আদা উৎপাদন করা গেছে। প্রতি কেজির উৎপাদন খরচ পড়েছে ৩০ টাকা ৬৫ পয়সা। যা গড়ে ৫৭ টাকা ৬৪ পয়সা দরে বিক্রি করতে পেরেছেন কৃষকেরা। জরিপ অনুযায়ী, প্রতি ১০০ টাকা বিনিয়োগ করে কৃষক ১৮৮ টাকা ফেরত পেয়েছেন, লাভ হয়েছে ৮৮ টাকা।
বিবিএসের হিসাবে ২০১২-১৩ অর্থবছরে দেশে ৬৯ হাজার ৫০৮ টন আদা উৎপাদিত হয়েছিল। ২০১৪-১৫ অর্থবছরে উৎপাদিত হয়েছে ৮৩ হাজার টন আদা।
২০১৪ সালে করা বিবিএসের আরও কয়েকটি উৎপাদনশীলতা জরিপ বলছে, প্রতি ১০০ টাকা বিনিয়োগে ফুলকপিতে ১০৭ টাকা, মরিচে ১১৯ টাকা, মিষ্টিকুমড়ায় ১৩৫ টাকা, হলুদে ৮৬ থেকে ১০৭ টাকা, কলায় ২০৭ টাকা ও আনারসে ৭৬ টাকা লাভ হয় কৃষকদের। অবশ্য এসব হিসাব করা হয়েছে সংশ্লিষ্ট বছরগুলোর উৎপাদন খরচ ও বাজারদরের ওপর ভিত্তি করে।
ভুট্টা
উৎপাদন খরচ: কেজিপ্রতি ৮ টাকা 
প্রতি কেজির মূল্য: ১৭ টাকা
১০০ টাকা বিনিয়োগ করলে 
ফেরত আসে ১৯৭ টাকা
পেঁয়াজ
উৎপাদন খরচ: কেজিপ্রতি ১১ টাকা 
প্রতি কেজির মূল্য: ২৩ টাকা
১০০ টাকা বিনিয়োগ করলে 
ফেরত আসে ২০১ টাকা
আদা
উৎপাদন খরচ: কেজিপ্রতি ৩১ টাকা 
প্রতি কেজির মূল্য: ৫৮ টাকা
১০০ টাকা বিনিয়োগ করলে 
ফেরত আসে ১৮৮ টাকা
কৃষি পণ্যের দামের ওঠানামাই কৃষির বড় সমস্যা। আসলে কৃষক কতটুকু লাভবান হচ্ছেন, তা বুঝতে হলে কয়েক বছরের চিত্র দেখা প্রয়োজন 
কে এ এস মুরশিদ 
মহাপরিচালক, বিআইডিএস
 
