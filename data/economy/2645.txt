
পাঁচটি ডেভেলপার কোম্পানির সদস্যপদ বাতিল করেছে আবাসন ব্যবসায়ীদের শীর্ষ সংগঠন রিয়েল এস্টেট অ্যান্ড হাউজিং অ্যাসোসিয়েশন অব বাংলাদেশ (রিহ্যাব)। প্লট ও ফ্ল্যাট ক্রেতা এবং ভূমির মালিকদের বিভিন্ন অভিযোগের ভিত্তিতে রিহ্যাব এই সিদ্ধান্ত নেয়। গতকাল সোমবার সন্ধ্যায় অনুষ্ঠিত রিহ্যাবের কার্যনির্বাহী পরিষদের ২১তম সভায় সর্বসম্মত এই সিদ্ধান্ত নেওয়া হয়। আজ মঙ্গলবার রিহ্যাবের এক সংবাদ বিজ্ঞপ্তিতে এ তথ্য জানা যায়।
সদস্যপদ বাতিল হওয়া কোম্পানিগুলো হলো গ্রীন ডেল্টা হাউজিং অ্যান্ড ডেভেলপমেন্ট প্রাইভেট লিমিটেড, আরএসএ রিয়েল এস্টেট প্রাইভেট লিমিটেড, জনতা ডেভেলপমেন্ট অ্যান্ড টেকনোলজিস লিমিটেড, ইন্টিমেট হোম বিল্ডার্স লিমিটেড ও স্টাইল রিয়েল এস্টেট লিমিটেড।
রিহ্যাবের বিজ্ঞপ্তিতে আরও বলা হয়, সদস্যপদ খারিজ হওয়ায় এই পাঁচটি কোম্পানি রিহ্যাব সদস্যপদ সংবলিত সিল, বিলবোর্ড ও বিজ্ঞাপন প্রচার-প্রদর্শন কিংবা ব্যবহার করতে পারবে না। একই সঙ্গে এর ফলে দেশে-বিদেশে রিহ্যাবের বিভিন্ন মেলায় অংশগ্রহণ; সরকারের বিভিন্ন মন্ত্রণালয়, বিভাগ, পরিদপ্তর ও সংস্থায় রিহ্যাব সদস্য পরিচয়ে সুযোগ সুবিধা আদায়; রিহ্যাবের সুনাম ও সুখ্যাতি ব্যবহারে প্লট-ফ্ল্যাট, বাণিজ্যিক স্পেস বিক্রয়; বিভিন্ন অর্থলগ্নিকারী প্রতিষ্ঠান থেকে আর্থিক সুবিধা গ্রহণ; রিহ্যাব নির্বাচনে ভোটার হওয়া; নির্বাচনে প্রতিদ্বন্দ্বিতা করা; রিহ্যাবের বার্ষিক সাধারণ সভাসহ যেকোনো সভায় অংশগ্রহণসহ সব ধরনের অধিকার ও সুযোগ রহিত করা হয়।
এ বিষয়ে রিহ্যাবের সাধারণ সম্পাদক মো. ওয়াহিদুজ্জামান প্রথম আলো ডটকমকে বলেন, ডেভেলপার এসব কোম্পানির অধিকাংশের বিরুদ্ধে  ক্রেতাদের কাছ থেকে টাকা নিয়ে প্লট বুঝিয়ে না দেওয়ার অভিযোগ রয়েছে। ক্রেতাদের বিভিন্ন অভিযোগের ভিত্তিতে রিহ্যাবের পক্ষ থেকে সংশ্লিষ্ট কোম্পানিকে বার বার চিঠি দিয়েও কোনো উত্তর না পাওয়ায় তাদের সদস্যপদ বাতিল করার সিদ্ধান্ত নেওয়া হয়েছে।
