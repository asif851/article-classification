
বিমা কোম্পানিগুলো সব সময়ই চেয়ে আসছে যে সম্পদ ও যানবাহনের ক্ষয়ক্ষতিজনিত ঝুঁকি কমাতে মানুষ বিমা করুক। কেউ তাতে তেমন সাড়া দেয়নি। বিমা উন্নয়ন ও নিয়ন্ত্রণ কর্তৃপক্ষ (আইডিআরএ) বলছে, সংস্থাটির কাছে অভিযোগ এসেছে মানুষ এখন বিমা করতে চাইলেও ঝুঁকি গ্রহণে রাজি হচ্ছে না কোম্পানিগুলো।বিমা কোম্পানিগুলোর উদ্দেশ্যে ১৬ মার্চ প্রজ্ঞাপন জারি করে আইডিআরএ বলেছে, বিমা কোম্পানিগুলোর দায়িত্ব ও কর্তব্যই হচ্ছে আগ্রহীদের জীবন ও সম্পদের ঝুঁকি গ্রহণ করা। এ ক্ষেত্রে ব্যত্যয় করার সুযোগ নেই। পলিসি খোলা বা ঝুঁকি গ্রহণে কোম্পানিগুলোর রাজি না হওয়া দুঃখজনক।দাঙ্গা-হাঙ্গামাজনিত ক্ষয়ক্ষতির জন্য (আরঅ্যান্ডএসডি) ঝুঁকি গ্রহণের নির্দেশ দিয়ে কোম্পানিগুলোর উদ্দেশ্যে তাই আইডিআরএ বলেছে, দেশের বিদ্যমান সার্বিক অস্থির পরিস্থিতির কারণে জনগণের জীবন, সম্পদ ও যানবাহনের অহরহ ক্ষতি হচ্ছে। স্বাভাবিক কারণেই সম্পদ ও যানবাহনের মালিকেরা বিমা পলিসির আওতায় ঝুঁকি আবরণের জন্য বিমা কোম্পানিগুলোর কাছে যাচ্ছেন। কিন্তু অভিযোগ পাওয়া যাচ্ছে, কোম্পানিগুলো ঝুঁকি গ্রহণে রাজি হচ্ছে না।আরঅ্যান্ডএসডি ঝুঁকি গ্রহণ করে সাধারণত সাধারণ বিমা (নন-লাইফ) কোম্পানিগুলো। দেশে বর্তমানে ৪৫টি সাধারণ বিমা কোম্পানি রয়েছে। আইডিআরএ যে অভিযোগের কথা বলেছে, সে ব্যাপারে অবশ্য কিছুই জানে না বিমা কোম্পানির মালিকদের সংগঠন বাংলাদেশ ইনস্যুরেন্স অ্যাসোসিয়েশন (বিআইএ)।যোগাযোগ করা হলে বিআইএ সভাপতি শেখ কবির হোসেন প্রথম আলোকে বলেন, দাঙ্গা-হাঙ্গামাজনিত ক্ষয়ক্ষতির ঝুঁকি গ্রহণ করলে কোম্পানিগুলোরই প্রিমিয়াম আয় হবে। তাই অভিযোগ সম্পর্কে তিনি সন্দিহান। কোনো কোম্পানি আরঅ্যান্ডএসডি ঝুঁকি গ্রহণ করতে না চাইলে বিআইএকে জানানোর আহ্বান জানান শেখ কবির।কোন কোন কোম্পানি পলিসি খুলতে রাজি নয়, আইডিআরএর প্রজ্ঞাপনে তার উল্লেখ নেই। সুনির্দিষ্ট নাম জানতে চাইলে সংস্থাটির কেউই দায়িত্ব নিয়ে কথা বলতে রাজি হননি।
