
শেয়ারবাজারের মামলা নিষ্পত্তির জন্য আলাদা ট্রাইব্যুনাল গঠনের পর ওই আদালত এ সংক্রান্ত ৬টি মামলার রায় ঘোষণা করেছেন। তবে বেশির ভাগ মামলায় যাঁরা শাস্তির আওতায় এসেছেন তাঁরা দেশের শেয়ারবাজারে খুব বেশি আলোচিত কেউ নন। যদিও শেয়ারবাজারের আলোচিত অনেক ব্যক্তির বিরুদ্ধে মামলা রয়েছে। উচ্চ আদালতের স্থগিতাদেশের কারণে সেসব মামলার বিচারিক কার্যক্রম বন্ধ রয়েছে। এ অবস্থায় যেসব মামলার রায়ে সাজা হচ্ছে তার কোনো প্রভাব কি বাজারে পড়বে? এ বিষয়ে পুঁজিবাজার নিয়ন্ত্রক সংস্থা বাংলাদেশ সিকিউরিটিজ অ্যান্ড এক্সচেঞ্জ কমিশনের (বিএসইসি) সাবেক চেয়ারম্যান ফারুক আহমেদ সিদ্দিকী প্রথম আলোকে বলেন, দীর্ঘদিন ধরে অনিষ্পন্ন থাকা কিছু কিছু মামলার রায় ঘোষণা হচ্ছে। এটি ইতিবাচক দিক। তবে এসব রায়ে যাঁরা সাজাপ্রাপ্ত হয়েছেন তাঁরা আলোচিত কেউ নন। তাই রায়ের তেমন কোনো প্রভাব বাজারে পড়বে বলে মনে করি না। এ ছাড়া এখন পর্যন্ত যেসব রায় ঘোষণা হয়েছে, তা থেকে দেখা যাচ্ছে সাজাপ্রাপ্ত আসামিদের অনেকে দেশের বাইরেও রয়েছেন। ফলে তাঁদের বিরুদ্ধে তাৎক্ষণিকভাবে সাজাও কার্যকর করা সম্ভব হচ্ছে না।ফারুক আহমেদ সিদ্দিকী, সাবেক চেয়ারম্যান, বিএসইসি
