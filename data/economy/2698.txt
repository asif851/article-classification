
ঢাকা চেম্বার অব কমার্স অ্যান্ড ইন্ডাস্ট্রি (ডিসিসিআই) এবং বাংলাদেশ বিজ্ঞান ও শিল্প গবেষণা পরিষদ (বিসিএসআইআর) নিজেদের উদ্যোগ ও প্রকল্প বাস্তবায়নে পারস্পরিক সহযোগিতায় কাজ করতে চেয়েছে।বিসিএসআইআরের সভাকক্ষে গত রোববার এক মতবিনিময় সভায় উভয় সংগঠন তাদের আগ্রহের কথা জানায়।বিসিএসআইআরের চেয়ারম্যান আহমেদ ইসমাইল মোস্তফা জানান, তাঁদের কাছে ইতিমধ্যে বিভিন্ন প্রতিষ্ঠান ও ব্যক্তির উদ্যোগে নেওয়া প্রায় ৯৫০টি ব্যবসায়িক প্রকল্প রয়েছে; যেগুলো নানা কারণে সফল হয়নি। এসব প্রকল্প বাস্তবায়নে তিনি ঢাকা চেম্বারের সহযোগিতা চান। তিনি বলেন, প্রকল্পগুলো হলে দেশীয় শিল্পের বিকাশের পাশাপাশি গ্রামীণ পর্যায়ে কর্মসংস্থানের সুযোগ তৈরি হবে। ডিসিসিআইয়ের এক সংবাদ বিজ্ঞপ্তিতে এই তথ্য জানানো হয়।এসব প্রকল্প বাস্তবায়নে সহযোগিতার আশ্বাস দিয়ে ডিসিসিআইয়ের সভাপতি মো. সবুর খান একটি সমঝোতা স্মারক স্বাক্ষরের প্রস্তাব করেন। তিনি বাংলাদেশ ব্যাংকের সহযোগিতায় তাঁদের নেওয়া দুই হাজার নতুন উদ্যোক্তা তৈরির কার্যক্রম সফল করতেও বিসিএসআইআরের সহায়তা চেয়েছেন।
