
এ বছরের অক্টোবর মাস থেকে চীন বিশ্বের বৃহত্তম তেল আমদানিকারক দেশ হিসেবে আবির্ভূত হতে যাচ্ছে বলে পূর্বাভাস দিয়েছে যুক্তরাষ্ট্রের এনার্জি ইনফরমেশন অ্যাডমিনিস্ট্রেশন (ইআইএ)।চীনে জ্বালানি তেলের ব্যাপক চাহিদা বৃদ্ধি ও যুক্তরাষ্ট্রে উৎপাদন বৃদ্ধির ফলে এই অবস্থা দেখা দেবে। বর্তমানে জ্বালানি তেলের প্রকৃত আমদানিকারক দেশ হিসেবে শীর্ষে রয়েছে মার্কিন যুক্তরাষ্ট্র। তবে আগামী বছর থেকে যুক্তরাষ্ট্রকে টপকে শীর্ষে যাবে চীন।কোনো পণ্য নিজের দেশে উৎপাদন ও তা রপ্তানির পরও চাহিদা মেটানোর জন্য বাইরে থেকে এর চেয়ে বেশি পরিমাণে আমদানি করা হলে ওই দেশকে ওই পণ্যের প্রকৃত (নিট) আমদানিকারক বলা হয়।বর্তমানে চীন বিশ্বের জ্বালানির সবচেয়ে বড় ভোক্তা এবং জ্বালানি তেলের দ্বিতীয় বৃহত্তম ভোক্তা।যুক্তরাষ্ট্রের বার্ষিক তেল উৎপাদন ২০১১ থেকে ২০১৪ সালের মধ্যে ২৮ শতাংশ বাড়বে বলে পূর্বাভাস দেওয়া হয়েছে। একই সময়ে চীনের অভ্যন্তরীণ তেল উৎপাদন মাত্র ৬ শতাংশ হারে বাড়বে বলে পূর্বাভাস দিয়েছে ইআইএ।তবে একই সময়ে চীনে জ্বালানি তেলের ব্যবহার ১৩ শতাংশ বাড়বে। প্রতিদিন তেলের ব্যবহার হবে এক কোটি ১০ লাখ ব্যারেল। যুক্তরাষ্ট্রে যা এক কোটি ৮৭ লাখ ব্যারেল। তবে ২০০৫ সালে যুক্তরাষ্ট্রে দৈনিক চাহিদা ছিল দুই কোটি আট লাখ ব্যারেল।
মনে করা হচ্ছে, বাড়তি চাহিদার চাপ মেটাতে যুক্তরাষ্ট্র থেকেও প্রচুর পরিমাণে তেল আমদানি করতে হবে চীনকে।
চীন গত মাসে ১৮ কোটি ৬৫ লাখ ব্যারেল অশোধিত জ্বালানি তেল আমদানি করেছে। একই সময়ে রপ্তানি করেছে মাত্র ১৭ লাখ ব্যারেল। অর্থাৎ আমদানির তুলনায় রপ্তানি অনেক কম।
আবার যুক্তরাষ্ট্রের তেল আমদানি কমে যাওয়ার মধ্য দিয়ে দেশটির শিল্প-উৎপাদন খাতের ঘুরে দাঁড়ানোর প্রচেষ্টা জোরদার হবে বলে বিশ্লেষকেরা মন্তব্য করেছেন। এর ফলে চীনা শিল্পপ্রতিষ্ঠানের সঙ্গে যুক্তরাষ্ট্রের প্রতিযোগিতা বাড়বে। সূত্র: এএফপি।
