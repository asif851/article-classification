
আগামী ২০১৩-১৪ অর্থবছর থেকে অনলাইনে কর শনাক্তকরণ সংখ্যা (টিআইএন) নিতে হবে। আর জাতীয় পরিচয়পত্র ছাড়া টিআইএন মিলবে না।টিআইএন নিতে কর কার্যালয়ে যেতে হবে না, দেখা হবে না কর কর্মকর্তা-কর্মচারীদের সঙ্গে। মূলত হয়রানি কমাতে ও ভুয়া টিআইএনের সংখ্যা কমাতে এই উদ্যোগ নিয়েছে জাতীয় রাজস্ব বোর্ড (এনবিআর)।আগামী বাজেটে সরকার এই ঘোষণা দেবে বলে এনবিআর সূত্রে জানা গেছে। এমনকি বর্তমানে যাঁরা টিআইএনধারী, তাঁদেরও অনলাইনে টিআইএনের তথ্য হালনাগাদ করতে হবে।এনবিআর সূত্রে জানা গেছে, টিআইএন নিতে ইচ্ছুক কোনো ব্যক্তির অনলাইনের সুবিধা না থাকলেও সংশ্লিষ্ট কর অঞ্চলে গিয়ে অনলাইনে টিআইএন নিতে পারবেন। এ জন্য প্রতিটি কর অঞ্চলে অনলাইনের সুবিধাসংবলিত সহায়তাকেন্দ্র থাকবে।বর্তমানে ১২ সংখ্যাবিশিষ্ট টিআইএন দেওয়া হয়। ডিজিটাল পদ্ধতিতে ১০ সংখ্যাবিশিষ্ট টিআইএন দেওয়া হবে। এ জন্য নির্দিষ্ট একটি ওয়েবসাইট তৈরির কাজ চলছে। এ বিষয়ে ইন্টারনেট সার্ভিস প্রোভাইডারদের (আইএসপি) সঙ্গে এনবিআর কাজ করছে।টিআইএন পেতে ইচ্ছুক ব্যক্তিদের নির্দিষ্ট ওয়েবসাইটে গিয়ে ‘লগ ইন’ করতে হবে। আর জাতীয় পরিচয়পত্রের নম্বর (আইডি) দিলেই সব তথ্য স্বয়ংক্রিয়ভাবে টিআইএন তথ্যসম্ভারে সন্নিবেশিত হবে। টিআইএন পেতে ইচ্ছুক ব্যক্তিরা তথ্য দেওয়ার পর অনলাইনেই স্বয়ংক্রিয়ভাবে পাওয়া যাবে টিআইএন সনদ, শুধু প্রিন্ট নিতে হবে টিআইএনধারীকে। ইতিমধ্যে নির্বাচন কমিশনের তথ্য ব্যবহারের জন্য এনবিআরের সঙ্গে চুক্তি সম্পন্ন হয়েছে।অন্যদিকে প্রতিষ্ঠানের ক্ষেত্রেও অনলাইনে টিআইএন নিতে হবে। পুরোনো প্রতিষ্ঠানের মধ্যে যাদের টিআইএন রয়েছে, তাদের ইনকরপোরেট সার্টিফিকেট নম্বর (আইসি নম্বর) অনলাইনে সন্নিবেশ করলেই স্বয়ংক্রিয়ভাবে তথ্য হালনাগাদ হয়ে যাবে। এ জন্য যৌথ মূলধনী কোম্পানি ও ফার্মসমূহের নিবন্ধকের কার্যালয়ের সঙ্গে সমঝোতা স্মারক করেছে এনবিআর।বর্তমানে ৩৩ লাখ টিআইএনধারী রয়েছেন। এর মধ্যে মাত্র ১২ থেকে ১৩ লাখ টিআইএনধারী তাঁদের বার্ষিক আয়কর বিবরণী জমা দেন। কিন্তু অনেকের একাধিক টিআইএন রয়েছে।
