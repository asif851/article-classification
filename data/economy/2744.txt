
দেশের তৃতীয় সীমান্ত হাট হচ্ছে ফেনী জেলায়। জেলার ছাগলনাইয়া উপজেলার পূর্ব মধুগ্রাম ও ছয়ঘড়িয়ার মধ্যবর্তী স্থানের সীমান্তে বসতে যাচ্ছে এ হাট। হাটটির বাংলাদেশ অংশের ওপারে রয়েছে ভারতের দক্ষিণ ত্রিপুরার শ্রীনগর সীমান্ত।বাণিজ্য মন্ত্রণালয় সূত্রে জানা গেছে, হাটটির নির্মাণকাজ শেষ হয়েছে। এখন শুধু উদ্বোধনের অপেক্ষা। আগামী ১৩ জানুয়ারি এ হাট উদ্বোধনের কথা রয়েছে।উভয় দেশের বাণিজ্যমন্ত্রীই উদ্বোধনের দিন উপস্থিত থাকতে পারেন বলে বাণিজ্য মন্ত্রণালয়ের দায়িত্বশীল কর্মকর্তারা জানান। এর আগেও হাটটি উদ্বোধনের তারিখ নির্ধারিত হয়েছিল। কিন্তু মন্ত্রীদের সময় না মেলায় তা হয়নি।দেশে বর্তমানে দুটি সীমান্ত হাট রয়েছে। একটি কুড়িগ্রাম জেলার রাজীবপুর উপজেলার বালিয়ামারী সীমান্তে, অন্যটি সুনামগঞ্জ জেলার সদর উপজেলার ডলোরা সীমান্তে।সূত্র জানায়, এর বাইরে আরও তিনটি অর্থাৎ ব্রাহ্মণবাড়িয়ায় একটি ও মৌলভীবাজারে দুটি সীমান্ত হাট নির্মাণের কাজ চলছে।ব্রাহ্মণবাড়িয়া জেলার কসবা উপজেলার তারাপুর সীমান্তের ওপারে রয়েছে ভারতের পশ্চিম ত্রিপুরার কমলাসাগর সীমান্ত। এ ছাড়া মৌলভীবাজার জেলার জুড়ী উপজেলার পশ্চিম বটুলী সীমান্তের ওপারে ভারতের উত্তর ত্রিপুরার পালবস্তি এবং কমলগঞ্জ উপজেলার কুরমাঘাট সীমান্তের ওপারে রয়েছে কামালপুর।জানা গেছে, ব্রাহ্মণবাড়িয়ারটির নির্মাণকাজ ৬০ শতাংশ পর্যন্ত শেষ হয়েছে। আর বাকি দুটির ব্যাপারে মৌলভীবাজারের জেলা প্রশাসক ও বর্ডার গার্ড বাংলাদেশ (বিজিবি) থেকে ইতিবাচক বার্তা পেয়েছে বাণিজ্য মন্ত্রণালয়। পরবর্তী সিদ্ধান্ত আসবে আন্তমন্ত্রণালয়ের বৈঠক থেকে।প্রধানমন্ত্রী শেখ হাসিনা ২০১০ সালের জানুয়ারিতে ভারত সফরের পর একই বছরের অক্টোবরে দেশটির সঙ্গে সীমান্ত হাট নির্মাণে সমঝোতা স্মারক স্বাক্ষরিত হয়। পরে ভারতের পক্ষ থেকে উভয় দেশের সীমান্তে ২২টি হাট স্থাপনের প্রস্তাব এলেও যাচাই-বাছাই করে বাংলাদেশ আটটির ব্যাপারে সিদ্ধান্ত নেয়। বাকি চারটি হবে দুই দেশের মেঘালয় সীমান্তে।
