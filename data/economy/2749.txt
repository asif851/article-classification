
বাংলাদেশের প্রথম এয়ারলাইনস কোম্পানি হিসেবে আগামীকাল বৃহস্পতিবার থেকে চীনের বাণিজ্যিক শহর গুয়াংজুতে যাত্রা শুরু করতে যাচ্ছে ইউএস-বাংলা এয়ারলাইনস। প্রাথমিকভাবে সপ্তাহে তিন দিন ঢাকা থেকে গুয়াংজুর পথে ফ্লাইট চালাবে প্রতিষ্ঠানটি।
আজ বুধবার ইউএস-বাংলা এয়ারলাইনসের পক্ষ থেকে পাঠানো এক সংবাদ বিজ্ঞপ্তিতে এ তথ্য জানিয়ে বলা হয়েছে, স্বাধীনতার পর বিভিন্ন সময়ে সরকারি-বেসরকারি বিভিন্ন এয়ারলাইনস চীনের বিভিন্ন শহরে ফ্লাইট পরিচালনার জন্য আবেদন করে। কিন্তু সিভিল এভিয়েশন অথরিটি অব চায়না (সিএএসি) একমাত্র ইউএস-বাংলা এয়ারলাইনসকে চীনে ফ্লাইট পরিচালনার অনুমতি দিয়েছে।
ঢাকা-গুয়াংজু পথে একমুখী সর্বনিম্ন ভাড়া ৩০ হাজার ৪০৮ টাকা ও দ্বিমুখী ভাড়া ৩৯ হাজার ৪৪২ টাকা নির্ধারণ করা হয়েছে। প্রাথমিকভাবে সপ্তাহে শনি, মঙ্গল ও বৃহস্পতিবার ঢাকা থেকে রাত ১০টা ১০ মিনিটে গুয়াংজুর উদ্দেশে ছেড়ে যাবে ইউএস-বাংলার ফ্লাইট। ফ্লাইটটি গুয়াংজুর স্থানীয় সময় ভোর ৩টা ৫০ মিনিটে পৌঁছাবে। গুয়াংজু থেকে এ ফ্লাইট রবি, বুধ ও শুক্রবার স্থানীয় সময় ভোর পাঁচটায় ঢাকার উদ্দেশে ছেড়ে আসবে ও সকাল সাড়ে সাতটায় ঢাকায় পৌঁছাবে।
ঢাকা-গুয়াংজু-ঢাকা পথে ১৬৪ আসনের বোয়িং ৭৩৭-৮০০ উড়োজাহাজ দিয়ে ফ্লাইট পরিচালনা করবে ইউএস-বাংলা। এ উড়োজাহাজে ৮টি বিজনেস ক্লাস ও ১৫৬টি ইকোনমি ক্লাসের আসন রয়েছে। বর্তমানে ইউএস-বাংলার বিমানবহরে চারটি বোয়িং ৭৩৭-৮০০ এবং তিনটি ড্যাশ ৮-কিউ ৪০০ উড়োজাহাজ রয়েছে। এ বছরের মধ্যে আরও তিনটি বোয়িং ৭৩৭-৮০০ এবং তিনটি ড্যাশ৮-কিউ ৪০০ উড়োজাহাজ ইউএস-বাংলার বহরে যুক্ত হতে যাচ্ছে। ২০১৪ সালে যাত্রা শুরু করে ইউএস-বাংলা এয়ারলাইনস বর্তমানে সাতটি আন্তর্জাতিক ও সব অভ্যন্তরীণ গন্তব্যে ফ্লাইট পরিচালনা করছে।
