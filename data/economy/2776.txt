
ঢাকা থেকে মালয়েশিয়ার কুয়ালালামপুর ও সিঙ্গাপুর রুটে ফ্লাইট শুরু করছে ইউএস-বাংলা এয়ারলাইনস। আজ রোববার সকালে রাজধানীর একটি হোটেলে সংবাদ সম্মেলনে প্রতিষ্ঠানটি এই ঘোষণা দেয়।
সংবাদ সম্মেলনে বলা হয়, আগামী ১ মার্চ থেকে শুক্রবার ও শনিবার ছাড়া প্রতিদিন রাত আটটায় ঢাকা থেকে কুয়ালালামপুরের উদ্দেশে ইউএস-বাংলা এয়ারলাইনসের ফ্লাইট ছেড়ে যাবে এবং কুয়ালালামপুরের স্থানীয় সময় রাত দুইটায় পৌঁছাবে। শনিবার ও রোববার ছাড়া প্রতিদিন রাত তিনটায় ইউএস-বাংলা এয়ারলাইনসের ফ্লাইট কুয়ালালামপুর থেকে ঢাকার উদ্দেশে ছেড়ে আসবে এবং ভোর পাঁচটায় ঢাকায় হজরত শাহজালাল আন্তর্জাতিক বিমানবন্দরে অবতরণ করবে।
আগামী ৯ মার্চ থেকে রোববার, মঙ্গলবার, বৃহস্পতিবার ও শুক্রবার প্রতিদিন রাত ১১টায় ঢাকা থেকে সিঙ্গাপুরের উদ্দেশে ইউএস-বাংলা এয়ারলাইনসের ফ্লাইট ছেড়ে যাবে এবং সিঙ্গাপুরের স্থানীয় সময় ভোর পাঁচটা ১৫ মিনিটে পৌঁছাবে। সোমবার, বুধবার, শুক্রবার ও শনিবার ইউএস-বাংলা এয়ারলাইনসের ফ্লাইট সকাল ছয়টা ১৫ মিনিটে সিঙ্গাপুর থেকে ঢাকার উদ্দেশে ছেড়ে আসবে এবং সকাল ৮টা ৩০ মিনিটে ঢাকায় অবতরণ করবে।
ফ্লাইট উদ্বোধন উপলক্ষে ঢাকা থেকে কুয়ালালামপুরে সব ট্যাক্স ও সারচার্জসহ ন্যূনতম ভাড়া ওয়ানওয়ে ২০ হাজার ৪৯৯ টাকা এবং রিটার্ন ২৭ হাজার ৯৯৯ টাকা নির্ধারণ করা হয়েছে। ঢাকা থেকে সিঙ্গাপুরের ভাড়া ওয়ানওয়ে ১৯ হাজার ৯৯৯ টাকা এবং রিটার্ন ৩১ হাজার ৯৯৯ টাকা নির্ধারণ করা হয়েছে।
সংবাদ সম্মেলনে ইউএস-বাংলা এয়ারলাইনসের প্রধান নির্বাহী কর্মকর্তা ইমরান আসিফ, মার্কেটিং ও সেলসের পরিচালক গাজী সালাউদ্দিন উপস্থিত ছিলেন।
