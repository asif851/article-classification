
চলতি ২০১২-১৩ অর্থবছরে মোট দেশজ উৎপাদনের (জিডিপি) প্রবৃদ্ধির হার লক্ষ্যমাত্রা অর্জন তো করবেই না, এমনকি গত কয়েক বছরের প্রবৃদ্ধির গড় হারের নিচেও নেমে আসতে পারে। বেসরকারি গবেষণা প্রতিষ্ঠান ‘উন্নয়ন অন্বেষণ’ সম্প্রতি যে ‘বাংলাদেশ অর্থনৈতিক পর্যালোচনা’ প্রতিবেদন প্রকাশ করেছে, তাতে এই অভিমত প্রকাশ করা হয়েছে। এতে বলা হয়েছে, এবার জিডিপি প্রবৃদ্ধির হার হবে ৫ দশমিক ৭৫ শতাংশ, যেখানে লক্ষ্যমাত্রা ধার্য করা হয়েছিল ৭ দশমিক ২০ শতাংশ। এতে আরও বলা হয়েছে, বর্তমান সরকারের মধ্যমেয়াদি সামষ্টিক অর্থনৈতিক পরিকল্পনা (এমটিএমএফ) অনুসারে ২০০৮-০৯ থেকে ২০১০-১১ অর্থবছরে প্রবৃদ্ধি গড় লক্ষ্যমাত্রা ৬ দশমিক ৯০ শতাংশের বিপরীতে বাস্তবে অর্জিত হয়েছে গড়ে ৫ দশমিক ৮৭ শতাংশ। সঞ্চয় ও বিনিয়োগের পার্থক্য বেড়ে যাওয়া, অবকাঠামোগত সুযোগ-সুবিধার অভাব, সরকারের মুদ্রানীতি ও রাজস্ব নীতির দুর্বলতা এবং রাজনৈতিক অস্থিরতা প্রবৃদ্ধিকে কাঙ্ক্ষিত মাত্রায় পৌঁছাতে বাধা তৈরি করছে। উন্নয়ন অন্বেষণের মতে, কুইক রেন্টাল বিদ্যুৎকেন্দ্রের জন্য বিপুল পরিমাণে ভর্তুকি দেওয়ায় শেষ পর্যন্ত বাজেট ঘাটতিও বেড়ে যেতে পারে। আবার ঘাটতির বড় সমস্যা হচ্ছে মূলধন গঠন এবং এর বহুমুখী প্রভাব সৃষ্টির ক্ষেত্রে অসমর্থতা। বড় অঙ্কের ঋণ নেওয়ায় বছর শেষে তারল্যের সংকট বাড়ার শঙ্কাও রয়েছে। প্রতিষ্ঠানটির মতে, বার্ষিক উন্নয়ন কর্মসূচি অর্থনীতিতে কাঙ্ক্ষিত প্রভাব ফেলতে পারছে না। অর্থবছরের শেষ প্রান্তে এসে প্রকল্প বাস্তবের চাপ এ জন্য দায়ী। আন্তর্জাতিক মুদ্রা তহবিলের (আইএমএফ) নির্দেশনা বাস্তবায়ন করতে গিয়ে সুদের হার বেড়েছ, যা বিনিয়োগের ওপর চাপ তৈরি করেছে বলেও মনে করে প্রতিষ্ঠানটি।
