
আর্থিক সূচকসহ ব্যাংক সুশাসনের উন্নয়ন ঘটায় দুই বছর পর মার্কেন্টাইল ব্যাংক থেকে পর্যবেক্ষক প্রত্যাহার করে নিয়েছে কেন্দ্রীয় ব্যাংক। গতকাল রোববার বিকেলে এক চিঠিতে বাংলাদেশ ব্যাংক মার্কেন্টাইল ব্যাংককে পর্যবেক্ষক প্রত্যাহারের বিষয়টি জানায়। 
সংশ্লিষ্ট সূত্রে জানা গেছে, মার্কেন্টাইল ব্যাংকের ব্যবস্থাপনায় সুশাসনের অবনতি ঘটায় এর পরিচালনা পর্ষদে ২০১৪ সালের ৫ নভেম্বর পর্যবেক্ষক নিয়োগ দেয় কেন্দ্রীয় ব্যাংক। পর্যবেক্ষক হিসেবে কেন্দ্রীয় ব্যাংকের একজন মহাব্যবস্থাপক ব্যাংকের পরিচালনা পর্ষদ ও অডিট কমিটির বৈঠকে উপস্থিত থেকে ব্যাংক পরিচালনার দিকনির্দেশনা দিতেন। কেন্দ্রীয় ব্যাংক জানিয়েছে, গত দুই বছরে ব্যাংক সুশাসনের উন্নতি ঘটায় ব্যাংকটিতে আর পর্যবেক্ষকের প্রয়োজন নেই। জানা গেছে, এর আগে মার্কেন্টাইল ব্যাংকের চেয়ারম্যান এম এস আহসান বাংলাদেশ ব্যাংকের গভর্নর ফজলে কবিরের কাছে পর্যবেক্ষক প্রত্যাহারের আবেদন জানান। ওই আবেদনে আর্থিক সূচকের উন্নতি ঘটেছে বলে জানানো হয়। পর্যবেক্ষক থাকায় ব্যাংক পরিচালনায় নেতিবাচক প্রভাব পড়ছে বলেও আবেদনে উল্লেখ করা হয়।
