
প্রযুক্তি দ্রুত বিকশিত হচ্ছে। ফলে ইলেকট্রনিকস পণ্যেও নতুনত্বের ঢেউ লেগেছে। দেশি-বিদেশি প্রতিষ্ঠান চোখ ধাঁধানো সব পণ্য তৈরি করছে। বাণিজ্য মেলায় গেলেই বিষয়টি পরিষ্কার হয়ে যাবে। সব বয়সী ক্রেতা-দর্শনার্থীর ভিড় আর বেচাবিক্রিতে জমজমাট সেখানকার ইলেকট্রনিকস পণ্যবিক্রেতা প্রতিষ্ঠানের প্যাভিলিয়ন।জনপ্রিয় ব্র্যান্ডগুলোর ক্ষেত্রে কথাগুলো প্রযোজ্য হলেও কিছু প্রতিষ্ঠান নিম্নমানের ইলেকট্রনিকস পণ্য বিক্রেতা প্রতিষ্ঠান ক্রেতাদের ঠকাচ্ছে। ১০ থেকে ২০টি পণ্য বিনা মূল্যে (ফ্রি) দেওয়ার প্রলোভন দেখিয়ে ইলেকট্রিক চুলা ও ওভেন বিক্রি করতে ক্রেতাদের আকৃষ্ট করার চেষ্টা করছে। না বুঝে অনেকেই এই ফাঁদে পা দিচ্ছেন।ইতিমধ্যে মেলা শেষ সপ্তাহে এসে পড়েছে। তবে শুরু থেকেই দেশীয় ইলেকট্রনিকস পণ্যের ব্র্যান্ড ওয়ালটনের প্যাভিলিয়নে ভিড় ছিল চোখে পড়ার মতো। ক্রেতাসাধারণকে আকৃষ্ট করতে নতুন অনেকগুলো পণ্য এনেছে প্রতিষ্ঠানটি। পণ্য কিনলে ছাড়সহ বিভিন্ন সুবিধা দেওয়া হচ্ছে। অবশ্য ওয়ালটনের কর্মকর্তাদের দাবি, সাশ্রয়ী মূল্যে মানসম্মত দেশীয় পণ্য হওয়ায় ক্রেতাদের বেশি আগ্রহ।ওয়ালটন এবারের মেলায় তিনটি মডেলের মোটরসাইকেল, রেফ্রিজারেটর ও এলইডি টিভি, একটি স্মার্ট টিভি, নতুন স্মার্টফোন প্রদর্শন করছে। এ ছাড়া ওয়ালটনের ১২টি মডেলের সিআরটি টিভি (১৪ থেকে ২১ ইঞ্চি) আট হাজার ৬০০ থেকে ১৩ হাজার ৮০০ টাকা, ২১টি মডেলের এলইডি টিভি (১৬ থেকে ৫০ ইঞ্চি) ১১ হাজার ৮০০ থেকে ৮৪ হাজার এবং ২৫টি মডেলের রেফ্রিজারেটর ১৯ হাজার ৭০০ থেকে ৬৯ হাজার ৯০০ টাকায় কিনতে পারবেন ক্রেতারা।এ ছাড়া আট হাজার ৬০০ থেকে ১৩ হাজার ৮০০ টাকায় ওভেন, এক হাজার ৮৫০ থেকে দুই হাজার ৩৭০ টাকায় রাইস কুকার কেনা যাবে। একই সঙ্গে জেনারেটর, ইলেকট্রিক কেটলি ও প্রেশার কুকার, ডিভিডি, স্মার্টফোন, এয়ারকুলার, ব্লেন্ডার ও সেলাই মেশিন প্রদর্শনী ও বিক্রি করছে ওয়ালটন।ওয়ালটনের বিক্রয় নির্বাহী এ এইচ এম রায়হান এ প্রতিবেদককে বললেন, ‘মেলায় আমাদের প্রত্যাশার চেয়েও বেশি বিক্রি হয়েছে। ওয়ালটনের সব পণ্যই বিক্রি হচ্ছে।’অন্য ব্র্যান্ডের মধ্যে এবারের মেলায় সনি-র‌্যাংগস, সিঙ্গার, শার্প, মেক্সিমাস ও ইলেকট্রোমাট নিজেদের পণ্য নিয় এসেছে। এর মধ্যে সনি এবার নয় লাখ ৫০ হাজার টাকা মূল্যের একটি অত্যাধুনিক টিভি নিয়ে এসেছে, যার নাম ফোর কে। এটি কিনলে একটি হোম থিয়েটার ফ্রি দেওয়ার ঘোষণা দিয়েছে তারা।এ ছাড়া এখান থেকে এলইডি টিভি, রেফ্রিজারেটর, ক্যামেরা, ল্যাপটপ, হোম থিয়েটার, মেবাইল ফোন ইত্যাদি পণ্য কিনতে পারবেন ক্রেতারা। সনির এক বিক্রয়কর্মী জানালেন, ফোর কে থ্রিডির আপগ্রেড প্রযুক্তির। এটির প্রকৃত মূল্য নয় লাখ ৯০ হাজার হলেও মেলায় ৪০ হাজার টাকা ছাড় দেওয়া হচ্ছে।অন্যদিকে সিঙ্গারের প্যাভিলিয়নে গিয়ে দেখা গেল, নিজেদের ব্র্যান্ডের পাশাপাশি আরও কয়েকটি ব্র্যান্ডের টিভিও বিক্রি করছে। এ ছাড়া সিম্পোনি মোবাইলও বিক্রি হচ্ছে।
