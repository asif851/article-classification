
যথাযথ পরীক্ষা-নিরীক্ষা ছাড়াই সরকার ইকোনমিক ক্যাডার তুলে দেওয়ার উদ্যোগ নিয়েছে। প্রশাসন ক্যাডারের সঙ্গে ইকোনমিক ক্যাডারকে একীভূত করে নতুন নামকরণ করা হচ্ছে ‘উন্নয়ন ও প্রশাসন’ নামে নতুন ক্যাডার।জনপ্রশাসন মন্ত্রণালয় শিগগির এ ব্যাপারে একটি প্রজ্ঞাপন জারি করবে বলে জানা গেছে। বিসিএস ইকোনমিক অ্যাসোসিয়েশন এবং বাংলাদেশ সিভিল সার্ভিস অ্যাডমিনিস্ট্রেটিভ অ্যাসোসিয়েশনের মধ্যকার সমঝোতা চুক্তির ভিত্তিতেই জারি হতে পারে এ প্রজ্ঞাপন।জানতে চাইলে জনপ্রশাসন মন্ত্রণালয়ের সংশ্লিষ্ট অতিরিক্ত সচিব বেগম আক্তারী অবশ্য প্রথম আলোকে বলেন, উভয় অ্যাসোসিয়েশনের যৌথ সিদ্ধান্ত যাচাই করে দেখা হচ্ছে। প্রজ্ঞাপন জারির পর্যায় এখনো আসেনি।দুটি ক্যাডার একীভূতকরণে গত নভেম্বরে সচিবালয় ও পরিকল্পনা কমিশনে দুটি আলাদা মতবিনিময় সভা অনুষ্ঠিত হয়। ১৯৯৬ সাল থেকেই ইকোনমিক ক্যাডারের কর্মকর্তারা বিভিন্ন দাবি জানিয়ে এলেও তা পূরণ হচ্ছিল না। ২০১০ সালে পরিকল্পনামন্ত্রী এ কে খন্দকারের নেতৃত্বে একটি উচ্চপর্যায়ের কমিটি গঠন করা হয়। কিন্তু ওই কমিটির সুপারিশ আলোর মুখ দেখেনি।বর্তমানে ইকোনমিক ক্যাডারের কর্মকর্তাদের শুরুর দিকের পদবির নাম সহকারী প্রধান এবং প্রশাসন ক্যাডারের কর্মকর্তাদের পদবির নাম সহকারী সচিব। একীভূত হলে সহকারী প্রধান পদবিটিই আর থাকবে না।একীভূত হলে ইকোনমিক ক্যাডারের কর্মকর্তারা তৃণমূল পর্যায়ে উপজেলা নির্বাহী কর্মকর্তা (ইউএনও) হিসেবে কাজ করতে পারবেন। জেলা প্রশাসকও (ডিসি) হতে পারবেন তাঁরা।কমিটির সুপারিশে বলা হয়েছিল, ইকোনমিক ক্যাডারের কর্মকর্তাদের পদোন্নতির ক্ষেত্রে বর্তমানে যে জট লেগেছে, তাও আর থাকবে না। এ ছাড়া সহকারী বা সিনিয়র সহকারী সচিবেরা যে ধরনের সহায়ক কর্মচারী পেয়ে থাকেন, তা পাবেন সহকারী প্রধান বা সিনিয়র সহকারী প্রধানেরা। কিন্তু এই সুপারিশ কার্যকর রূপ দেখেনি। এরই মধ্যে দুই অ্যাসোসিয়েশন মিলে সিদ্ধান্ত নেয়, তারা একীভূত হবে। তবে এতে নতুন কোনো জটিলতা তৈরি হবে কি না, তা যাচাই করে দেখেনি কেউ। জানা গেছে, ইকোনমিক ক্যাডারের জ্যেষ্ঠ কর্মকর্তারা এ একীভূতকরণের বিরোধিতা করছেন। সমর্থন জানাচ্ছেন জুনিয়র কর্মকর্তারা।
 
