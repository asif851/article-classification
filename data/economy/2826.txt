
বাজারমূল্যের চেয়ে কম মূল্যে গতকাল রোববার ‘ব্লক মার্কেটে’ বস্ত্র খাতের তালিকাভুক্ত কোম্পানি ফ্যামিলিটেক্সের ২ কোটি শেয়ারের হাতবদল হয়েছে। টাকার অঙ্কে এসব শেয়ারের দাম ছিল প্রায় ১৬ কোটি টাকা।
দেশের প্রধান শেয়ারবাজার ঢাকা স্টক এক্সচেঞ্জের (ডিএসই) তথ্য অনুযায়ী, ডিএসইর মূল বাজারে ফ্যামিলিটেক্সের প্রতিটি শেয়ার গতকাল ৮ টাকা ৯০ পয়সা থেকে ৯ টাকা ১০ পয়সার মধ্যে লেনদেন হয়। আর এদিন ‘ব্লক মার্কেটে’ প্রতিটি শেয়ার হাতবদল হয় ৮ টাকা ১০ পয়সায়। অর্থাৎ মূল বাজারের চেয়ে ৮০ পয়সা থেকে এক টাকা কমে এসব শেয়ারের হাতবদল হয়।
সাধারণ বাজারের চেয়ে ব্লক মার্কেটের তফাত হলো, ব্লক মার্কেটে আগে থেকেই ক্রেতা-বিক্রেতা ঠিক করা থাকে। এমনকি ক্রেতা-বিক্রেতা মিলে শেয়ারের দামও আগে থেকে ঠিক করে নেন। মূল বাজারে বিক্রি করা হলে সাধারণ বিনিয়োগকারীদের হাতে শেয়ার চলে যাওয়ার সম্ভাবনা থাকে। তাই নিজেদের মধ্যে হাতবদলের নিশ্চয়তা বিধান করতেই ক্রেতা-বিক্রেতা মিলে ব্লক মার্কেটকে বেছে নেন।
বেশ কিছুদিন ধরে বাজারে ফ্যামিলিটেক্সের মালিকানা বদল-সংক্রান্ত গুজব শোনা যাচ্ছে। দুর্বল মৌলভিত্তির এ কোম্পানিটির মালিকানা অন্য একটি প্রতিষ্ঠান কিনে নিচ্ছে বলে গুজব রয়েছে। এ অবস্থায় ব্লক মার্কেটে বাজারমূল্যের চেয়ে কম দামে শেয়ারের হাতবদলকে তারই অংশ মনে করছেন কেউ কেউ। তবে এ বিষয়ে নিশ্চিত কিছু জানায়নি কোম্পানি কর্তৃপক্ষ। এদিকে মাঝারি মানের দরপতনের মধ্যেও গতকাল ডিএসইতে ফ্যামিলিটেক্সের শেয়ারের দাম ১ শতাংশ বেড়েছে। ফ্যামিলিটেক্সসহ গতকাল ব্লক মার্কেটে মোট ৫ কোম্পানির প্রায় ১৭ কোটি টাকার শেয়ারের হাতবদল হয়। এর মধ্যে এককভাবে ১৬ কোটি টাকারই লেনদেন হয় ফ্যামিলিটেক্সের।
সপ্তাহের প্রথম কার্যদিবসে গতকাল দেশের দুই স্টক এক্সচেঞ্জে মাঝারি পর্যায়ের দরপতন ঘটেছে। এদিন ডিএসইর প্রধান সূচক ডিএসই এক্স ৪২ পয়েন্ট বা পৌনে ১ শতাংশ কমে দাঁড়িয়েছে ৫ হাজার ৮১৯ পয়েন্টে। চট্টগ্রাম স্টক এক্সচেঞ্জের (সিএসই) সার্বিক সূচকটিও ১২১ পয়েন্ট বা প্রায় পৌনে ১ শতাংশ কমেছে। পাশাপাশি উভয় বাজারে লেনদেনও বেশ খানিকটা কমে গেছে।
২০১৩ সালে প্রাথমিক গণপ্রস্তাব বা আইপিওতে শেয়ার ছাড়ার মাধ্যমে শেয়ারবাজারে তালিকাভুক্ত হয় বস্ত্র খাতের কোম্পানি ফ্যামিলিটেক্স। আইপিওতে কোম্পানিটির প্রতিটি শেয়ার বিক্রি করা হয় ১০ টাকা অভিহিত মূল্যে। এখন সেটির বাজারমূল্য নেমেছে অভিহিত মূল্যেরও নিচে। বাজারে আসার প্রথম বছরে শতভাগ লভ্যাংশ ঘোষণা করলেও ক্রমান্বয়ে তা কমতে থাকে। সর্বশেষ ২০১৬ আর্থিক বছরের জন্য কোম্পানিটি মাত্র ৫ শতাংশ লভ্যাংশ ঘোষণা করে। এ কারণে কোম্পানির শ্রেণি অবনমন ঘটে। ‘এ’ শ্রেণি থেকে সেটিকে ‘বি’ শ্রেণিতে স্থানান্তর করা হয়। আর্থিক অবস্থার খারাপ হওয়ায় একদিকে বাজারে এটির শেয়ারের দাম কমতে শুরু করে। অন্যদিকে কিছুদিন পরপর কোম্পানিটিকে ঘিরে বাজারে নানা গুজবও ডালপালা মেলে। সর্বশেষ মালিকানা বদলের গুজব ছড়ানো হয়। যেহেতু কোম্পানির পক্ষ থেকে এখনো মালিকানা বদল-সংক্রান্ত কোনো বিষয় নিশ্চিত করা হয়নি তাই এখন পর্যন্ত মালিকানা বদলের তথ্যটিকে গুজব বলেই অভিহিত করেছেন বাজার-সংশ্লিষ্ট ব্যক্তিরা।
এদিকে শেয়ারবাজারে নতুন তালিকাভুক্ত কোম্পানি বিবিএস কেব্‌লসের শেয়ারের অস্বাভাবিক মূল্যবৃদ্ধি অব্যাহত রয়েছে। গতকাল দিন শেষে কোম্পানিটির প্রতিটি শেয়ারের দাম ৪ টাকা বা ৩ শতাংশ বেড়ে প্রায় ১৩৬ টাকায় উঠেছে। অথচ আইপিওতে কোম্পানিটির প্রতিটি শেয়ার ১০ টাকায় বিক্রি করা হয়েছিল। সেই হিসাবে বাজারে তালিকাভুক্তির পর এটির প্রতিটি শেয়ারের দাম সাড়ে ১৩ গুণেরও বেশি বেড়েছে। গত ৩১ জুলাই কোম্পানিটির শেয়ারের লেনদেন শুরু হয় বাজারে।
দরবৃদ্ধির পাশাপাশি গতকাল দিন শেষে লেনদেনের দিক থেকেও শীর্ষ স্থানটি দখলে ছিল বিবিএস কেব্‌লসের। এদিন বাজারে কোম্পানিটির প্রায় ৬০ কোটি টাকা সমমূল্যের শেয়ারের হাতবদল হয়। দরবৃদ্ধির দিক থেকে গতকাল ডিএসইতে শীর্ষে ছিল মুন্নু সিরামিক। এদিন কোম্পানিটির প্রতিটি শেয়ারের দাম ৪ টাকা ৬০ পয়সা বা প্রায় ১০ শতাংশ বেড়ে দাঁড়িয়েছে ৫১ টাকা ৪০ পয়সায়।
দিন শেষে গতকাল ঢাকার বাজারে লেনদেনের পরিমাণ ছিল ৭৬৯ কোটি টাকা, যা আগের কার্যদিবসের চেয়ে ৬৩ কোটি টাকা কম। চট্টগ্রামের বাজারে এদিন লেনদেনের পরিমাণ ছিল প্রায় ৩৭ কোটি টাকা, যা আগের কার্যদিবসের চেয়ে ৯ কোটি টাকা কম।
