
শাপলা কসমেটিক নামের একটি প্রতিষ্ঠান দীর্ঘদিন ধরে ইউনিলিভার লিমিটেডের পণ্য ‘রিন ওয়াশিং পাউডার’ এবং ‘সার্ফ এক্সেল’এর নাম ব্যবহার করে ভেজাল পণ্য প্রস্তুত করে আসছিল।গত বৃহস্পতিবার (১০ সেপ্টেম্বর) ঢাকা জেলা প্রশাসন ও বিএসটিআই যৌথভাবে পরিচালিত একটি ভ্রাম্যমাণ আদালত বাদালদী ও তুরাগ এলাকায় শাপলা কসমেটিকের কারখানায় এ অভিযান চালায়। অভিযান চালিয়ে ‘রিন ওয়াশিং পাউডার’ এবং ‘সার্ফ এক্সেল-এর নাম ব্যবহার করে উৎপাদিত প্রায় ২ কোটি টাকা মূল্যের বিএসটিআইয়ের অনুমোদনহীন এসব ভেজাল পাউডার আটক করে ধ্বংস করে ভ্রাম্যমাণ আদালত। ইউনিলিভারের এক প্রেস বিজ্ঞপ্তিতে এ কথা জানানো হয়।অবৈধ ও নকল পণ্য প্রস্তুত ও বিপণনের অভিযোগে ‘শাপলা কসমেটিকের’ মালিককে বিএসটিআই অ্যাক্ট-১৯৮৫ এবং ভোক্তা অধিকার আইন-২০০৯ অনুযায়ী দুই লাখ বিশ হাজার টাকা জরিমানা, অনাদায়ে তিন মাসের কারাদণ্ডের আদেশ দেন ঢাকা জেলা প্রশাসনের নির্বাহী ম্যাজিস্ট্রেট তৌহিদ এলাহী। বিএসটিআইয়ের এমন অভিযান অব্যাহত থাকবে বলে জানান নির্বাহী ম্যাজিস্ট্রেট তৌহিদ এলাহী।
