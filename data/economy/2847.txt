
মাস্টার কার্ডের সহযোগিতায় ইস্টার্ন ব্যাংক লিমিটেড (ইবিএল) ও বেসরকারি বিমান সংস্থা নভোএয়ার নতুন একটি কো-ব্র্যান্ডেড প্রিপেইড কার্ড চালু করেছে।রাজধানীর একটি হোটেলে গতকাল বৃহস্পতিবার আয়োজিত অনুষ্ঠানে এই কার্ডের উদ্বোধন করা হয়েছে। অনুষ্ঠানে জানানো হয়, ইবিএল ও নভোএয়ার এই কো-ব্র্যান্ডেড কার্ডটি ইএমভি চিপ প্রযুক্তিসমৃদ্ধ একটি ডুয়েল কারেন্সি প্রিপেইড কার্ড। এটির ব্যবহারকারীরা বিশ্বব্যাপী দ্রুত, সহজ ও নিরাপদ উপায়ে যেকোনো এটিএম নেটওয়ার্ক থেকে অর্থ উত্তোলন করতে পারবেন।অনুষ্ঠানে জানানো হয়, কো-ব্র্যান্ডেড এই প্রিপেইড কার্ডধারীরা নভোএয়ারের ‘স্মাইলস’ নামের রিওয়্যার্ডস পোর্টফোলিওর আওতায় ২০০ বোনাস মাইল পাবেন। পাশাপাশি তাঁরা অগ্রাধিকারের ভিত্তিতে ঢাকার শাহজালাল আন্তর্জাতিক বিমানবন্দরে নভোএয়ারের সেলস কাউন্টারে প্রায়োরিটি চেক-ইন, বোর্ডিং ও ব্যাগেজ ডেলিভারি, অতিরিক্ত পরিমাণে পণ্য পরিবহনে ছাড় এবং ভিআইপি কার সার্ভিসের ক্ষেত্রে বিশেষ সুবিধা পাবেন।এতে আরও জানানো হয়, ইবিএলের যেকোনো শাখায় গিয়ে গ্রাহকেরা তাঁদের নতুন এ প্রিপেইড কার্ডে টাকা লোড করতে পারবেন। ফলে দেশে-বিদেশে তাঁদের কেনাকাটা, খাওয়াদাওয়াসহ অন্যান্য বিল পরিশোধ করা সহজ হবে। তাঁরা ভ্রমণ, খাওয়াদাওয়া ও কেনাকাটার ক্ষেত্রে ১ হাজার ৩০০টির বেশি পণ্যসেবায় মূল্যছাড় পাবেন।অনুষ্ঠানে ইবিএলের এমডি ও সিইও আলী রেজা ইফতেখার, নভোএয়ারের এমডি মফিজুর রহমান, মাস্টার কার্ড বাংলাদেশের কান্ট্রি ম্যানেজার সৈয়দ মোহাম্মদ কামাল, ইবিএলের অতিরিক্ত ব্যবস্থাপনা পরিচালক (এএমডি) হাসান ও রশীদ ও কনজ্যুমার ব্যাংকিংয়ের প্রধান নাজিম আনোয়ার চৌধুরী; নভোএয়ারের বিপণন ও বিক্রয়প্রধান সোহেল মাজিদ এবং মাস্টার কার্ড বাংলাদেশের ভাইস প্রেসিডেন্ট গীতাঙ্ক ডি দত্ত উপস্থিত ছিলেন। বিজ্ঞপ্তি।
