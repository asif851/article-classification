
ব্যবসায়ীদের প্রতি আস্থা আছে বলে জানিয়েছেন বাণিজ্যমন্ত্রী তোফায়েল আহমেদ। তাই আগামী রমজানে নিত্যপ্রয়োজনীয় জিনিসপত্রের দাম বাড়বে না বলে তিনি আশা করছেন। এক বছর আগে ব্যবসায়ীরা পণ্যের দাম না বাড়ানোর যে অঙ্গীকার করেছিলেন তা রক্ষা করেছেন বলেই মন্ত্রী এমনটা ভাবছেন বলে জানান।আজ মঙ্গলবার সচিবালয়ে পবিত্র রমজানকে সামনে রেখে দ্রব্যমূল্য ও নিত্যপ্রয়োজনীয় পণ্যের সরবরাহ পরিস্থিতি নিয়ে উৎপাদনকারী, পাইকারি বিক্রেতা ও পরিশোধনকারীদের সঙ্গে মন্ত্রীর বৈঠক হয়। সেখানে তিনি এই আশার কথা জানান।মন্ত্রী বাংলাদেশ ব্যাংক ও জাতীয় রাজস্ব বোর্ডের (এনবিআর) তথ্য দিয়ে বলেন, প্রতিটি পণ্যের সরবরাহ চাহিদার তুলনায় বেশি আছে। তাই দাম বাড়ার কোনো কারণ নেই।
সাংবাদিকেরা মন্ত্রীর কাছে বোতলজাত সয়াবিন তেল ও খোলা সয়াবিন তেলের দামের পার্থক্য ২০ টাকা হওয়ার কারণ জানতে চান। এ সময় মন্ত্রী বলেন, এটা তাঁর জানা নেই।
পেঁয়াজের দাম ২৮ টাকা থেকে বেড়ে হঠাৎ ৪৮ টাকা কেন হলো জানতে চাইলে মন্ত্রী ব্যবসায়ীদের কাছে কারণ জানতে চান। এ সময় পেঁয়াজ ব্যবসায়ীদের বদলে ডাল ব্যবসায়ী গোলাম মওলা দাম বাড়ার কারণ জানান। বাংলাদেশ ডাল ব্যবসায়ী সমিতির সাধারণ সম্পাদক গোলাম মওলা বলেন, বৃষ্টিপাতের কারণে পেঁয়াজের দামের ওপর প্রভাব পড়েছে।
বৈঠকে বাণিজ্যসচিব হেদায়েতুল্লাহ আল মামুন, ভোক্তা অধিকার সংরক্ষণ অধিদপ্তরের মহাপরিচালক আবুল হোসেন মিঞা প্রমুখ উপস্থিত ছিলেন।
