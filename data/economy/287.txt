
শেয়ারবাজারে বর্তমানে কোম্পানির মালিকানা বদলের জোর গুজব চলছে। এসব গুজবে প্রলোভিত না হয়ে সত্যিকারের মালিকানা পরিবর্তনের বিষয়টি নিশ্চিত হয়ে এবং কারা মালিকানায় যুক্ত হচ্ছে সেই বিষয়ে ভালোভাবে খোঁজখবর নেওয়ার তাগিদ দেওয়া হয়েছে।
দেশব্যাপী বিনিয়োগ শিক্ষা কার্যক্রমের অংশ হিসেবে আয়োজিত বিনিয়োগকারী সচেতনতামূলক এক অনুষ্ঠানে ঢাকা স্টক এক্সচেঞ্জের (ডিএসই) পরিচালক শরীফ আতাউর রহমান এসব কথা বলেন।
ডিএসইর সদস্যভুক্ত এসএআর সিকিউরিটিজ গতকাল মঙ্গলবার রাজধানীর মতিঝিলের সোয়ানটেক্স ভবনে এ সচেতনতামূলক অনুষ্ঠানের আয়োজন করে। এতে শতাধিক বিনিয়োগকারী অংশ নেন।
শেয়ারবাজারে বিনিয়োগে করণীয় বিষয়ে উপস্থিত বিনিয়োগকারীদের সামনে আরও বক্তব্য দেন এসএআর সিকিউরিটিজের নির্বাহী পরিচালক মনসুরুল আলম ও প্রধান নির্বাহী কর্মকর্তা শহিদুল্লাহ চৌধুরী।
বক্তারা বলেন, তালিকাভুক্ত যেকোনো কোম্পানিতে বিনিয়োগের আগে ওই কোম্পানির আর্থিক প্রতিবেদন, পরিচালনা পর্ষদ ও ব্যবস্থাপনায় কারা আছে এবং কোম্পানির অতীত লভ্যাংশের হার ইত্যাদি বিষয়ে ভালোভাবে খোঁজখবর নেওয়া দরকার। বিজ্ঞপ্তি
