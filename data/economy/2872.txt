
বিশ্ববাজারে আবার কমেছে জ্বালানি তেলের দাম। গতকাল শুক্রবার ১ শতাংশের বেশি পড়ে যায় তেলের দাম। অপরিশোধিত তেলের দাম ব্যারেল প্রতি গতকাল কমে ৫০ ডলারে নেমে আসে। একই সঙ্গে যুক্তরাষ্ট্রভিত্তিক অপরিশোধিত তেলের দাম নেমে আসে ৪৭ দশমিক ৭৪ ডলারে। এ নিয়ে সপ্তাহের ব্যবধানে তেলের দাম কমল প্রায় ৪ শতাংশ।
কিছুদিন আগে উত্তোলন কমানোর চুক্তির মেয়াদ ৯ মাস বাড়ানোর সিদ্ধান্ত নেয় তেল রপ্তানিকারক দেশগুলোর সংগঠন ওপেক। এরপরও কমতে থাকে দাম। বিনিয়োগকারীদের প্রত্যাশা ছিল, চুক্তির মেয়াদ ১২ মাস পর্যন্ত বাড়াবে ওপেক। এ পরিস্থিতিতে গত বৃহস্পতিবার প্যারিস জলবায়ু চুক্তি থেকে সরে আসার সিদ্ধান্ত জানিয়েছেন মার্কিন প্রেসিডেন্ট। আর এই সংবাদে ব্যাপক ধস নামে আন্তর্জাতিক তেলের বাজারে।
রয়টার্সের খবরে জানানো হয়, প্যারিস জলবায়ু চুক্তির বিষয়ে যুক্তরাষ্ট্রের অবস্থান নিয়ে কিছুটা টানাপোড়েনে ছিলেন বিনিয়োগকারীরা। এ চুক্তি থেকে সরে গেলে, যুক্তরাষ্ট্র জ্বালানি তেলের উত্তোলন বাড়াবে বলে আশঙ্কা করছেন তাঁরা। এ আশঙ্কাই উসকে দিয়ে সরে দাঁড়ানোর বিষয়ে সাফ জানিয়ে দিলেন ট্রাম্প। এর আগে নির্বাচনী প্রচারের সময় ট্রাম্প প্রতিশ্রুতি দিয়েছিলেন, প্রেসিডেন্ট নির্বাচিত হলে তিনি প্যারিস চুক্তি থেকে বেরিয়ে আসবেন।
২০১৫ সালে জলবায়ু পরিবর্তন মোকাবিলার লক্ষ্যে ২০০ দেশ সমন্বিতভাবে প্যারিস চুক্তিকে সমর্থন করে। এই চুক্তির প্রধান লক্ষ্য কার্বন নিঃসরণ কমিয়ে বৈশ্বিক তাপমাত্রা বৃদ্ধি কমিয়ে রাখা। এখন এই চুক্তি থেকে যুক্তরাষ্ট্রের সরে আসা মানেই বৈশ্বিক উষ্ণতা বৃদ্ধিকে প্রশ্রয় দিয়ে জ্বালানি তেলের উত্তোলন না কমানো।
জ্বালানি বিশেষজ্ঞরা বলছেন, অশোধিত তেল বা প্রাকৃতিক গ্যাসের উত্তোলন বাড়াতে যে চুক্তি বাধা দেবে, তা থেকে ট্রাম্প সরে আসবেন বলে মনে হয়।
