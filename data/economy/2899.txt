
দেশের সব তফশিলি ব্যাংক ও আর্থিক প্রতিষ্ঠানগুলোকে কটেজ, মাইক্রো, ক্ষুদ্র ও মাঝারি খাতের অর্থায়নে গতি আনার নির্দেশ দিয়েছে কেন্দ্রীয় ব্যাংক। গতকাল রোববার বাংলাদেশ ব্যাংকের এসএমই অর্থায়ন সংক্রান্ত এক প্রজ্ঞাপনে এ নির্দেশনা দেওয়া হয়।
প্রজ্ঞাপনে বাংলাদেশ ব্যাংকের পুনঃঅর্থায়ন স্কিমের আওতায় নারী উদ্যোক্তাদের ব্যক্তিগত গ্যারান্টিকে জামানত হিসেবে বিবেচনা করে ২৫ লাখ টাকা পর্যন্ত ঋণ সুবিধা সহায়তা প্রদানের নির্দেশনা দেওয়া হয়। কটেজ, মাইক্রো, ক্ষুদ্র ও মাঝারি খাতের নারী উদ্যোক্তাদের উদ্যোগে অর্থায়ন পাওয়ার বিষয়টি আরও সহজ করতে অধিক গুরুত্ব দেওয়ার কথাও বলা হয় নির্দেশনায়। বলা হয়, এসব খাতে পুনঃঅর্থায়ন তহবিলের আওতায় নতুন উদ্যোক্তাদের উদ্যোগের প্রকৃতি এবং উৎপাদিত পণ্য ও সেবার বাজার বিবেচনা করে ব্যাংকার-কাস্টমার সম্পর্কের ভিত্তিতে সহায়ক জামানতবিহীন প্রয়োজনে ১০ লাখ টাকার অধিক ঋণ বিতরণ করা যাবে। অবিলম্বে এ নির্দেশ কার্যকর হবে বলে প্রজ্ঞাপনে উল্লেখ করা হয়েছে।
