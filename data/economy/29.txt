
চলতি ২০১৩-১৪ অথর্বছরের প্রথম আট মাসে ব্যাংকব্যবস্থা থেকে যে পরিমাণ কৃষিঋণ বিতরণ করা হয়েছে, তা এই বছরের বার্ষিক লক্ষ্যমাত্রার ৬৯ দশমিক ২৬ শতাংশ।বাংলাদেশ ব্যাংকের হালনাগাদ পরিসংখ্যান থেকে দেখা যায়, অর্থবছরের জুলাই-ফেব্রুয়ারি সময়কালে মোট ১০ হাজার ১০৭ কোটি ৮৫ লাখ টাকার কৃষিঋণ বিতরণ করা হয়েছে। আর চলতি বছরে কৃষিঋণ বিতরণের লক্ষ্যমাত্রা ধার্য করা হয়েছে ১৪ হাজার ৫৯৫ কোটি টাকা।আলোচ্য সময়ে বিতরণ করা কৃষিঋণের পরিমাণ গত অর্থাৎ ২০১২-১৩ অর্থবছরের একই সময়ের তুলনায় ১৫ শতাংশ বেশি। গত অর্থবছরের জুলাই-ফেব্রুয়ারি সময়কালে বিতরণ করা হয়েছিল আট হাজার ৭৮৬ কোটি টাকার কৃষিঋণ।অবশ্য মোট বিতরণ করা কৃষিঋণের মধ্যে কিছু অংশ সরাসরি কৃষিঋণ নয়। এটাকে অকৃষি পল্ল্লি ঋণ হিসেবে উল্ল্লেখ করা হয়।বাংলাদেশ ব্যাংকের পরিসংখ্যান থেকে আরও দেখা যায় যে চলতি অর্থবছরের প্রথম আট মাসের মধ্যে সবচেয়ে বেশি কৃষিঋণ বিতরণ করা হয়েছে ডিসেম্বর মাসে। এই মাসে মোট এক হাজার ৯৪৯ কোটি ৩০ লাখ টাকার কৃষিঋণ বিতরণ করা হয়।২০১৩ সালের ডিসেম্বর মাসে বিতরণ করা মোট কৃষিঋণ ২০১২ সালের ডিসেম্বর মাসে বিতরণ করা মোট কৃষিঋণের প্রায় ৫ শতাংশ বেশি।পরিসংখ্যান পর্যালোচনায় আরও দেখা যায়, আলোচ্য অর্থবছরের প্রথম আট মাসে বকেয়া কৃষিঋণ বাবদ ব্যাংকগুলো মোট ১১ হাজার ১৩৯ কোটি ৪৫ লাখ টাকা আদায় করেছে। এটি আগের অর্থবছরের একই সময়ে আদায় করা আট হাজার ৯৭৬ কোটি ৭৯ লাখ টাকার তুলনায় প্রায় ২৪ শতাংশ বেশি।কেন্দ্রীয় ব্যাংকের পরিসংখ্যান অনুসারে, ২০১৪ সালের ফেব্রুয়ারি শেষে কৃষিঋণের স্থিতি দাঁড়িয়েছে ৩২ হাজার ১৭৯ কোটি টাকা। ২০১৩ সালের একই মাসে এই স্থিতির পরিমাণ ছিল ২৮ হাজার ৪৮৬ কোটি ৮২ লাখ টাকা।কৃষিঋণ বিতরণে বাংলাদেশ ব্যাংক সাম্প্রতিক বছরগুলোয় বিশেষভাবে জোর দিয়েছে। সরকারি মালিকানাধীন ও দুটি বিশেষায়িত (বাংলাদেশ কৃষি ব্যাংক ও রাজশাহী কৃষি উন্নয়ন ব্যাংক) ব্যাংকের মাধ্যমে বেশির ভাগ কৃষিঋণ বিতরণ করা হলেও বেসরকারি ব্যাংকগুলো এখন কৃষিঋণ বিতরণে এগিয়ে এসেছে। বিদেশি ব্যাংকগুলোও সীমিত পরিমাণে কৃষিঋণ প্রদান করছে।
