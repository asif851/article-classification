
আগামী ২১ ডিসেম্বর থেকে শুরু হচ্ছে পাঁচ দিনব্যাপী রিহ্যাব ফেয়ার। রাজধানীর আগারগাঁওয়ে বঙ্গবন্ধু আন্তর্জাতিক সম্মেলন কেন্দ্রে অনুষ্ঠিত হবে রিহ্যাব ফেয়ার ২০১৭। পাঁচ দিনব্যাপী এই মেলা চলবে ২৫ ডিসেম্বর পর্যন্ত। প্রতিদিন সকাল ১০টা থেকে রাত ৯টা পর্যন্ত মেলা প্রাঙ্গণে প্রবেশের সুযোগ পাবেন দর্শনার্থীরা।
রিহ্যাব সূত্রে জানা গেছে, ২১ ডিসেম্বর বেলা ১১টায় বঙ্গবন্ধু আন্তর্জাতিক সম্মেলন কেন্দ্রের হল অব ফেমে আয়োজিত এক অনুষ্ঠানে রিহ্যাব ফেয়ারের উদ্বোধন করবেন বাণিজ্যমন্ত্রী তোফায়েল আহমেদ। রিহ্যাবের ভারপ্রাপ্ত সভাপতি নুরুন্নবী চৌধুরীর সভাপতিত্বে অনুষ্ঠানে বিশেষ অতিথি হিসেবে উপস্থিত থাকবেন বিদ্যুৎ, জ্বালানি ও খনিজ সম্পদ প্রতিমন্ত্রী নসরুল হামিদ বিপু।
এরই মধ্যে রিহ্যাব ফেয়ার ২০১৭ তে অংশগ্রহণকারী সকল প্রতিষ্ঠানের (রিহ্যাব সদস্য, ব্যাংক, অর্থলগ্নিকারী প্রতিষ্ঠান এবং বিল্ডিং ম্যাটেরিয়াল) মধ্যে স্টল বরাদ্দ সম্পন্ন হয়েছে। এ বছর রিহ্যাব ফেয়ারে মোট ২০২টি স্টল থাকছে।
প্রতিবছরের মতো এবারও রিহ্যাব ফেয়ারে প্রবেশ টিকিটের র‌্যাফেল ড্র তে থাকছে আকর্ষণীয় পুরস্কার। এর মধ্যে প্রথম পুরস্কার ১টি প্রাইভেট কার, দ্বিতীয় পুরস্কার ১টি ১৫০ সিসি মোটরসাইকেল, তৃতীয় পুরস্কার ১টি ফ্রিজ, ৪র্থ পুরস্কার ৪২ ইঞ্চি এলইডি টেলিভিশন, ৫ম পুরস্কার একটি ওয়াশিং মেশিন। এ ছাড়াও থাকছে ৫টি আকর্ষণীয় মোবাইল ফোন। মেলার শেষ দিন ২৫ ডিসেম্বর রাত ৯টায় র‌্যাফেল ড্র অনুষ্ঠিত হবে।
