
সূচকের ওঠানামার প্রবণতায় আজ মঙ্গলবার লেনদেন চলছে ঢাকার শেয়ারবাজারে। দুপুর ১২টায় লেনদেনের দেড় ঘণ্টা শেষে ডিএসইতে অধিকাংশ কোম্পানির শেয়ারের দাম বেড়েছে। তবে সূচক সামান্য কমেছে।
ঢাকা স্টক এক্সচেঞ্জ (ডিএসই) সূত্রে জানা যায়, দুপুর ১২টায় ডিএসইর ডিএসইএক্স সূচক ১.৩২ পয়েন্ট কমে দাঁড়িয়েছে ৪,৫৪৯.১৫ পয়েন্টে।
এর আগে সকাল সাড়ে ১০টায় সূচকের ঊর্ধ্বমুখী প্রবণতায় লেনদেন শুরু হয়। ২০ মিনিটে সূচক আট পয়েন্ট বেড়ে যায়। তবে দুপুর পৌনে ১২টার দিকে সূচক গতকালের চেয়ে ২৪ পয়েন্ট কমে। এরপর সূচক কমার হার কমতে শুরু করে, যা এখনও অব্যাহত রয়েছে।
এই সময়ে ডিএসইতে ২৭২ কোম্পানির শেয়ার ও মিউচুয়াল ফান্ডের লেনদেন হয়েছে। হাতবদল হওয়া কোম্পানিগুলোর মধ্যে ১৬৯টির দাম বেড়েছে, কমেছে ৭৭টির আর অপরিবর্তিত রয়েছে ২৬টি প্রতিষ্ঠানের শেয়ারের দাম।
এই সময় পর্যন্ত ডিএসইতে ২০৯ কোটি টাকার শেয়ার ও মিউচুয়াল ফান্ডের লেনদেন হয়েছে।
আলোচ্য সময়ে ডিএসইতে লেনদেনে শীর্ষে থাকা প্রতিষ্ঠানগুলোর মধ্যে রয়েছে মোজাফফর হোসেন স্পিনিং মিলস, কনফিডেন্স সিমেন্ট, লংকাবাংলা ফিন্যান্স, গোল্ডেন সন, অ্যাপেক্স অ্যাডেলচি ফুটওয়্যার, মেঘনা সিমেন্ট, বিএসসি, ইউসিবিএল, ইউনাইটেড এয়ার, অ্যাপোলো ইস্পাত প্রভৃতি।
