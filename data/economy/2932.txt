
দেশের ব্যাংক খাতে বর্তমানে একধরনের বিশৃঙ্খলা চলছে। তা থেকে উত্তরণের জন্য একটি কমিশন গঠন করা প্রয়োজন। খবর বাসসের।কয়েকজন বিশিষ্ট অর্থনীতিবিদ এই অভিমত প্রকাশ করেছেন। গত শনিবার রাজধানীর ফার্মগেটে ডেইলি স্টার ভবনে সাবেক তত্ত্বাবধায়ক সরকারের অর্থ উপদেষ্টা এ বি মির্জ্জা আজিজুল ইসলামের লেখা সিলেকটেড ম্যাক্রো ইকোনমিক ইস্যুজ: থিওরি অ্যান্ড প্র্যাকটিস বইয়ের মোড়ক উন্মোচন উপলক্ষে আয়োজিত অনুষ্ঠানে অর্থনীতিবিদেরা এ পরামর্শ দেন।সাবেক তত্ত্বাবধায়ক সরকারের উপদেষ্টা আকবর আলি খানের সভাপতিত্বে অনুষ্ঠানে ঢাকা বিশ্ববিদ্যালয়ের অর্থনীতি বিভাগের চেয়ারম্যান এম এ তসলিম, বেসরকারি গবেষণা প্রতিষ্ঠান সেন্টার ফর পলিসি ডায়ালগের (সিপিডি) নির্বাহী পরিচালক মোস্তাফিজুর রহমান এবং বিশ্বব্যাংক ঢাকা কার্যালয়ের প্রধান অর্থনীতিবিদ জাহিদ হোসেন বক্তব্য রাখেন। অনুষ্ঠানটি সঞ্চালনা করেন ডেইলি স্টার সম্পাদক মাহ্ফুজ আনাম।আলোচনায় আকবর আলি খান বলেন, ‘বর্তমানে ব্যাংকিং ব্যবস্থা দুর্বল হয়ে পড়েছে। এতে অর্থনীতি ভেঙে পড়বে এমন নয়, তবে এই অবস্থা চলতে থাকলে ভবিষ্যতে সামগ্রিক অর্থনীতিতে এর নেতিবাচক প্রভাব পড়বে।’ এ বিষয়ে সরকারকে তিনি আরও নজর দেওয়ার পরামর্শ দেন।আকবর আলি বলেন, ‘বাংলাদেশে দারিদ্র্য নির্ণয়ের ক্ষেত্রে ব্যবহৃত তথ্য-উপাত্ত ও পদ্ধতিতে ত্রুটি আছে। সত্তরের দশকের তথ্য-উপাত্তকে ভিত্তি ধরে আমরা দারিদ্র্য নির্ণয় করে থাকি। অথচ এই সময়ে বিশ্বব্যাপী উৎপাদনশীলতা বেড়েছে বহুগুণ। এ বিষয়টি বিবেচনায় নিয়ে দারিদ্র্য পরিমাপ করলে আমাদের দারিদ্র্যের হার ৮০ শতাংশে দাঁড়াবে।’মোস্তাফিজুর রহমান বলেন, ব্যাংক খাতে খেলাপি ঋণের পরিমাণ ক্রমান্বয়ে বেড়েই চলেছে। এখন এর পরিমাণ ১১ শতাংশে দাঁড়িয়েছে। অথচ পার্শ্ববর্তী দেশ ভারত ও শ্রীলঙ্কায় এর পরিমাণ ২ থেকে ৩ শতাংশ।
