
রাজনৈতিক অস্থিরতা, হরতাল-অবরোধ সত্ত্বেও গত অর্থবছরে (২০১৪-১৫) বেসরকারি বিনিয়োগ ১০ শতাংশ বেড়েছে। গত অর্থবছরে দেশি-বিদেশি উদ্যোক্তারা চলতি মূল্যে ৩ লাখ ৩৪ হাজার ৪৭২ কোটি টাকা বিনিয়োগ করেছেন। আগেরবার এর পরিমাণ ছিল ৩ লাখ ৮৩ হাজার ৯৯৩ কোটি টাকা। এক বছরের ব্যবধানে বিনিয়োগ বেড়েছে প্রায় সাড়ে ৩৮ হাজার কোটি টাকা বেশি। এটি এক বছরে বেসরকারি বিনিয়োগ বৃদ্ধির রেকর্ড।গতকাল সোমবার বাংলাদেশ পরিসংখ্যান ব্যুরো (বিবিএস) গত অর্থবছরের মোট দেশজ উৎপাদনের (জিডিপি) চূড়ান্ত হিসাব প্রকাশ করেছে। এতে বিনিয়োগের এ চিত্র পাওয়া গেছে।বিবিএসের হিসাবে, গত অর্থবছরে সরকারি বিনিয়োগ বেড়েছে ১৫ হাজার ৪০১ কোটি টাকা। এ সময়ে মোট সরকারি বিনিয়োগ হয়েছে ১ লাখ ৩ হাজার ৩৯২ কোটি টাকা।তবে জ্বালানি সংকট, উচ্চ সুদের হারের পাশাপাশি রাজনৈতিক সহিংসতা, টানা হরতাল-অবরোধের মধ্যে বেসরকারি বিনিয়োগ বৃদ্ধি নিয়ে প্রশ্ন তুলেছেন অর্থনীতিবিদেরা। আবার অর্থনীতি গতিশীল রয়েছে বলে বিনিয়োগ বাড়ছে, এমনও মনে করেন অনেকে।বিবিএস বলছে, গত অর্থবছরে ৬ দশমিক ৫৫ শতাংশ জিডিপি প্রবৃদ্ধি হয়েছে। স্থির মূল্যে জিডিপির আকার ৮ লাখ ২৪ হাজার ৮৬২ কোটি টাকা।বিবিএসের চূড়ান্ত হিসাব অনুযায়ী, গত অর্থবছরের সরকারি-বেসরকারি বিনিয়োগ হয়েছে মোট ৪ লাখ ৩৭ হাজার ৮৬৫ কোটি টাকা, যা জিডিপির ২৮ দশমিক ৮৯ শতাংশের সমান। এর মধ্যে বেসরকারি বিনিয়োগ ২২ দশমিক শূন্য ৭ শতাংশ ও সরকারি বিনিয়োগ ৬ দশমিক ৮২ শতাংশ।এ বিষয়ে জানতে চাইলে পরিকল্পনা কমিশনের সাধারণ অর্থনীতি বিভাগের সদস্য শামসুল আলম প্রথম আলোকে বলেন, প্রবৃদ্ধির সঙ্গে তাল রেখেই বিনিয়োগ বাড়ছে। বিনিয়োগ স্থবির হয়নি। টাকার অঙ্কে ১০ শতাংশ বেসরকারি বিনিয়োগ বৃদ্ধি মানে হলো, অর্থনীতিতে গতিশীলতা রয়েছে। হরতাল-অবরোধের সময়েও বাজারব্যবস্থা বিধ্বস্ত হয়নি। বাজারে কোনো পণ্যের দামের হেরফের খুব একটা হয়নি। এটিও বিনিয়োগকারীদের জন্য সংকেত।২০১৫ সালের জানুয়ারি থেকে মার্চ পর্যন্ত প্রায় টানা অবরোধ-হরতালে দেশের যোগাযোগব্যবস্থা প্রায় অচল ছিল। অর্থনীতির প্রতিটি খাতেই এর প্রভাব পড়েছে। এমন অচলাবস্থার মধ্যেও সড়ক পরিবহনে গত অর্থবছরে ৫৭ হাজার ৩১৮ কোটি টাকার সেবা সৃষ্টি হয়েছে, যা আগেরবারের চেয়ে ৩ হাজার ৩৩৮ কোটি টাকা বেশি।পরিকল্পনামন্ত্রীসহ সরকারের বিভিন্ন মহল থেকে বিভিন্ন সময়ে বলা হয়েছিল, হরতাল-অবরোধে যানবাহন চলাচল বন্ধ থাকায় অর্থনীতির ক্ষতি হয়েছে। কিন্তু বিবিএসের এ ধরনের ক্ষতি মূল্যায়ন করার কোনো কৌশল বা উপায় নেই। ২০০৯ সালের ‘বেসরকারি খাতে বাণিজ্যিক যান্ত্রিক যানবাহন সমীক্ষা’কে ভিত্তি ধরে কয়েক বছর ধরে পরিবহন খাতের জিডিপি গণনা করা হয়।অন্যদিকে হরতাল-অবরোধে হোটেল, রেস্তোরাঁ ব্যবসায় ধস নেমেছিল। কক্সবাজারসহ পর্যটন এলাকায় হোটেলগুলোতে পর্যটকদের আনাগোনা ছিল না বললেই চলে। এ কারণে অনেক রেস্তোরাঁ বন্ধ ছিল। কিন্তু বিবিএস বলছে, হোটেল-রেস্তোরাঁ ব্যবসায় গত অর্থবছরে ৩৮০ কোটি টাকার বেশি সেবা দেওয়া হয়েছে। এই খাত থেকে এই সেবার আর্থিক মূল্য ৫ হাজার ৯৫০ কোটি টাকা।খাতসমূহ: মূলত সেবা, শিল্প ও কৃষি—এ তিনটি খাত ধরেই জিডিপি গণনা করা হয়। গত অর্থবছরে ৪ লাখ ২৪ হাজার ৮৮ কোটি টাকার সেবা সৃষ্টি হয়েছে, যা মোট জিডিপির ৫৩ দশমিক ৫৮ শতাংশ। আর শিল্প খাতে মূল্য সংযোজনের পরিমাণ ২ লাখ ৪০ হাজার ৮৯৯ কোটি টাকা বা জিডিপির ৩০ দশমিক ৪২ শতাংশের সমান। এ ছাড়া কৃষি খাতে এর পরিমাণ ১ লাখ ২৬ হাজার ৬৪৯ কোটি টাকা, যা জিডিপির ১৬ শতাংশের সমান। গত বছর কৃষি খাতে প্রবৃদ্ধি কমেছে।
