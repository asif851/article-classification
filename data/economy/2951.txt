
দেশের বেশির ভাগ তৈরি পোশাক কারখানার শ্রমিকেরা কোনো শ্রম সংঘ বা ট্রেড ইউনিয়নের সদস্য নন।ডেমোক্রেসি ইন্টারন্যাশনাল দেশের ১৫০টি পোশাক কারখানার এক হাজার ৫০৮ জন শ্রমিকের ওপর জরিপ চালিয়ে এসব তথ্য পেয়েছে।জরিপের ফলাফল অনুসারে, অংশগ্রহণকারী শ্রমিকদের ৮৭ শতাংশই কোনো শ্রম সংঘ বা ট্রেড ইউনিয়নের সদস্য নন। আর ৫৬ শতাংশ শ্রমিকের ট্রেড ইউনিয়ন সম্পর্কে কোনো জ্ঞান নেই।আবার অংশগ্রহণকারী শ্রমিকেরা অনেকেই শ্রম সংঘ করার ঝুঁকির কথা বলেছেন। ৪৮ শতাংশ মনে করেন, এতে করে কারখানায় দলাদলি বেড়ে যেতে পারে। আর ৩৫ শতাংশ মনে করেন, এটা কারখানায় রাজনীতির প্রবেশ ঘটাতে পারে।এই পরিপ্রেক্ষিতে জরিপে অংশগ্রহণকারীদের ৯২ শতাংশ মনে করেন যে রাজনৈতিক দলের সঙ্গে শ্রম সংঘের কোনো সম্পৃক্ততা থাকা উচিত নয়।কারখানার কর্মপরিবেশ নিয়ে জরিপে অংশগ্রহণকারীদের ৮২ শতাংশ সন্তোষ প্রকাশ করেছেন। তবে প্রধান সমস্যা হিসেবে ৪৬ শতাংশ কোনো অবকাশ ছুটি না পাওয়াকে উল্লেখ করেছেন। যুক্তরাষ্ট্রের আন্তর্জাতিক সহায়তা প্রতিষ্ঠান ইউএসএইড এবং যুক্তরাজ্যের আন্তর্জাতিক সহায়তা প্রতিষ্ঠান ইউকেএইডের আর্থিক সহযোগিতায় ডেমোক্রেসি ইন্টারন্যাশনাল এই জরিপ পরিচালনা করেছে।
