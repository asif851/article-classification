
কেমব্রিজ অ্যানালাইটিকা কেলেঙ্কারির প্রভাব পড়েছে ফেসবুকের সহপ্রতিষ্ঠাতা ও প্রধান নির্বাহী মার্ক জাকারবার্গের মোট সম্পদের ওপর। শুধু এ ঘটনার কারণে গত এক সপ্তাহে জাকারবার্গ হারিয়েছেন ৭০০ কোটি মার্কিন ডলার। মার্কিন সাময়িকী ফোর্বস-এর শীর্ষ ধনীর তালিকায় ৭ হাজার ১০০ কোটি ডলার নিয়ে গত সপ্তাহেও তাঁর অবস্থান ছিল পাঁচ নম্বরে। এ সপ্তাহে ৬ হাজার ৫০০ কোটি ডলার নিয়ে তিনি নেমে গেছেন সাত নম্বরে। ব্লুমবার্গের শীর্ষ ধনীর তালিকাতেও একই দশা হয়েছে ফেসবুকের প্রধান নির্বাহীর।
ফেসবুক থেকে কাগজে-কলমে মাত্র এক ডলার বেতন নিলেও প্রতিষ্ঠানটিতে তাঁর শেয়ারের পরিমাণ ৪০ কোটি ৩০ লাখ, যা ফেসবুকের মোট শেয়ারের ১৬ শতাংশ। তথ্য চুরির কেলেঙ্কারির ঘটনা সামনে আসার পর কমতে শুরু করে ফেসবুকের শেয়ারের দাম। নিউইয়র্ক স্টক এক্সচেঞ্জে গত শুক্রবার দিন শেষে ফেসবুকের শেয়ারের দাম ছিল ১৫৬ দশমিক ৯ ডলার, দিনের শুরুতে যা ছিল ১৬৪ দশমিক ৮৯ ডলার। এই এক দিনেই জাকারবার্গ হারান ২০০ কোটি ডলার। শেয়ারের দরপতনের কারণে ১৬ মার্চ থেকে এ পর্যন্ত ফেসবুক হারিয়েছে ৫ হাজার ৮০০ কোটি ডলার। শেয়ারবাজারে তালিকাভুক্তির পরে ফেসবুকের শেয়ারের দামে এমন ধস আগে ঘটেনি।
ব্যবহারকারীদের তথ্য চুরির ঘটনায় নিঃশর্ত ক্ষমা চেয়ে যুক্তরাষ্ট্র ও যুক্তরাজ্যের নয়টি পত্রিকায় বিজ্ঞাপন দিয়েছে ফেসবুক। এ বিজ্ঞাপনে মার্ক জাকারবার্গ বলেছেন, ‘লাখ লাখ ব্যবহারকারীর তথ্য চুরির এ ঘটনা ঠেকাতে ফেসবুক ব্যর্থ হয়েছে। এর মাধ্যমে ব্যবহারকারীদের বিশ্বাস ভঙ্গ হয়েছে এবং এ জন্য আমি দুঃখিত। তবে ভবিষ্যতে এ ধরনের ঘটনা যাতে আর না ঘটে, সে জন্য কাজ করে যাচ্ছে ফেসবুক।’
ফেসবুকের ক্ষমা চাওয়ার বিজ্ঞাপনটি যুক্তরাজ্যের টেলিগ্রাফ, টাইমস, মেইল, অবজারভার, মিরর ও সানডে এক্সপ্রেস পত্রিকায় ছাপা হয়েছে।
