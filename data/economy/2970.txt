
দুই দিন নিম্নমুখী থাকার পর আজ মঙ্গলবার সূচকের ঊর্ধ্বমুখী প্রবণতায় শেষ হয়েছে দেশের শেয়ারবাজারের লেনদেন। লেনদেন শেষে দুই বাজারেই অধিকাংশ কোম্পানির শেয়ারের দাম বেড়েছে। ফলে সূচক বেড়েছে। একই সঙ্গে গতকালের চেয়ে লেনদেন বেড়েছে ডিএসইতে।
প্রধান বাজার ঢাকা স্টক এক্সচেঞ্জ (ডিএসই) সূত্রে জানা যায়, ডিএসইতে আজ ১৮৮ কোটি টাকার শেয়ার ও মিউচুয়াল ফান্ডের লেনদেন হয়েছে, যা গতকালের চেয়ে ২১ কোটি টাকা বেশি। গতকাল ডিএসইতে ১৬৭ কোটি টাকার লেনদেন হয়েছিল। লেনদেন বাড়ার পাশাপাশি সূচকও বেড়েছে। দিনের লেনদেন শেষে ডিএসইর ডিএসইএক্স সূচক ৫০ পয়েন্ট বেড়ে দাঁড়িয়েছে তিন হাজার ৮১৪ পয়েন্টে।
সকাল সাড়ে ১০টায় সূচকের ঊর্ধ্বমুখী প্রবণতায় ডিএসইতে লেনদেন শুরু হয়, যা লেনদেনের শেষ পর্যন্ত অব্যাহত ছিল।
ডিএসইতে আজ ২৮৬টি প্রতিষ্ঠানের শেয়ার ও মিউচুয়াল ফান্ড হাতবদল হয়েছে। এর মধ্যে ২৪৮টির দাম বেড়েছে, কমেছে ২২টির আর অপরিবর্তিত রয়েছে ১৬টি প্রতিষ্ঠানের শেয়ারের দাম।
ডিএসইর পাশাপাশি চট্টগ্রাম স্টক এক্সচেঞ্জেও (সিএসই) সূচক বেড়েছে। লেনদেন শেষে সিএসইর সার্বিক মূল্যসূচক ১৫৮ পয়েন্ট বেড়ে অবস্থান করছে ১১ হাজার ৮০৮ পয়েন্টে।
তবে অন্যদিকে আজ গতকালের অবস্থানে রয়েছে। গতকালের মতো আজও ১৬ কোটি টাকার শেয়ার লেনদেন হয়েছে এই স্টক এক্সচেঞ্জে।
আজ সিএসইতে হাতবদল হওয়া ২০১ প্রতিষ্ঠানের মধ্যে ১৬১টির দাম বেড়েছে, কমেছে ২৩টির এবং অপরিবর্তিত রয়েছে ১৭টি প্রতিষ্ঠানের শেয়ারের দাম।
এদিকে ডিএসইতে আজ লেনদেনে শীর্ষে ছিল আরগন ডেনিমস। আজ এই প্রতিষ্ঠানের ১৪ কোটি টাকার শেয়ার লেনদেন হয়। এ ছাড়া লেনদেনে শীর্ষে থাকা প্রতিষ্ঠানগুলোর মধ্যে রয়েছে এনভয় টেক্সটাইল, ডেল্টা লাইফ ইনস্যুরেন্স, বিএসসিসিএল, বিডি বিল্ডিং, মেঘনা সিমেন্ট, ওরিয়ন ফার্মা, স্কয়ার ফার্মা, বেক্সিমকো প্রভৃতি।
