
সিএনএন মানির ফেসবুক পেজে গেলে একটি মন ভালো করার মতো ছবি চোখে পড়বে। সাইটটির অফিশিয়াল ফেসবুক পেজে বাংলাদেশের প্রবৃদ্ধি অর্জনের একটি ইতিবাচক তথ্য ছবিসহ শেয়ার করা হয়েছে। 
সিএনএন মানির পূর্বাভাসে বলা হয়েছে, ২০১৯ সাল নাগাদ সবচেয়ে বেশি প্রবৃদ্ধি অর্জন করবে যেসব দেশ, এর মধ্যে দ্বিতীয় অবস্থানে থাকবে বাংলাদেশ। ২০১৯ সাল নাগাদ ৭ শতাংশ প্রবৃদ্ধি অর্জন করবে বাংলাদেশ। এ সময় ৯ দশমিক ২ শতাংশ প্রবৃদ্ধি অর্জন করে শীর্ষে থাকবে ইরাক। বাংলাদেশের পরে ৬ দশমিক ৮ শতাংশ প্রবৃদ্ধি অর্জন করবে ভারত।এক হাজার কোটি মার্কিন ডলারের বেশি অর্থনীতি দাঁড়াবে যেসব দেশগুলোতে, তা নিয়ে সম্প্রতি একটি টাইমলাইন প্রকাশ করেছে সিএনএন মানি। টাইমলাইনটিকে অর্থনীতির আকার ও প্রবৃদ্ধি এই দুই ভাগে ভাগ করে দেখানো হয়েছে। ২০০২ থেকে ২০১৯ সাল পর্যন্ত দেখানো টাইমলাইনে ২০১২ সাল থেকে বাংলাদেশের প্রবৃদ্ধি বৃদ্ধির হার দেখানো হয়েছে। ২০১২ সালে বাংলাদেশের প্রবৃদ্ধি দেখানো হয়েছে ৬ দশমিক ১ শতাংশ। ২০১৩ সালে তা কমে ৫ দশমিক ৮ শতাংশে নেমে যায়। ২০১৪ সালে প্রবৃদ্ধি আবার বেড়ে ৬ শতাংশে পৌঁছায়। টাইমলাইনে চলতি বছরের সম্ভাব্য প্রবৃদ্ধি দেখানো হয়েছে সাড়ে ৬ শতাংশ। ২০১৫ সালের পর থেকে বাংলাদেশের প্রবৃদ্ধি ৭ শতাংশে পৌঁছাবে বলে সিএনএন মানির পূর্বাভাসে দেখানো হয়েছে। ২০১৯ সাল পর্যন্ত বাংলাদেশ এই প্রবৃদ্ধির ধারা অব্যাহত রেখে বিশ্বের সব দেশের মধ্যে প্রবৃদ্ধি অর্জনের দিক থেকে দ্বিতীয় অবস্থানে চলে যাবে।বিশ্বে সবচেয়ে বৃহত্তম অর্থনীতির দেশ হিসেবে শীর্ষে থাকবে যুক্তরাষ্ট্র ও চীন।সিএনএন মানির টাইমলাইন দেখার লিংক (http://money.cnn.com/news/economy/world_economies_gdp/?sr=fbmoney012315largesteconomies0230interactive)
