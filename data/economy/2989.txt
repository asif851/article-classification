
নতুন মূল্য সংযোজন কর (মূসক) আইন বাস্তবসম্মতভাবে বাস্তবায়নের জন্য দুই থেকে তিন বছরের পরিকল্পনা করার সুপারিশ করেছে বেসরকারি গবেষণা প্রতিষ্ঠান সেন্টার ফর পলিসি ডায়ালগ (সিপিডি)। তবে আইনটি বাস্তবায়নের পক্ষে সিপিডি। সিপিডি মনে করে, এ আইনটি আধুনিক।
আজ বুধবার এক সংবাদ সম্মেলনে গবেষণা প্রতিষ্ঠানটি এ কথা বলেছে। চলতি অর্থবছরের অর্থনৈতিক পরিস্থিতি বিশ্লেষণপত্র উপস্থাপনা উপলক্ষে এই সংবাদ সম্মেলনের আয়োজন করা হয়। রাজধানীর সিরডাপ মিলনায়তনে সংবাদ সম্মেলনটি হয়। সিপিডি বলছে, নতুন মূসক আইন বাস্তবায়ন কীভাবে হবে, তা সরকারের পক্ষ থেকে পরিষ্কার করা উচিত। ভোক্তাপর্যায়ে মূল্যবৃদ্ধির উদাহরণ দিয়ে সিপিডি বলছে, নতুন মূসক আইন বাস্তবায়ন হলে বিদ্যুৎ বিলের ওপর ভোক্তাদের ৫ শতাংশের পরিবর্তে ১৫ শতাংশ মূসক দিতে হবে। আবার লোহা বা রডের ওপর মূসক বাড়লে তা অবকাঠামো তৈরির প্রকল্পে খরচ বাড়াবে।
সিপিডি আরও বলছে, নতুন মূসক আইনে অনলাইনে রিটার্ন দাখিল, অর্থ পরিশোধ, নিবন্ধন নেওয়া যাবে। কিন্তু এ বিষয়ে কোনো প্রস্তুতি দেখা যাচ্ছে না।
সিপিডির বিশেষ ফেলো দেবপ্রিয় ভট্টাচার্য বলেন, ‘আমরা এই নীতি (মূসক) প্রচলনের পক্ষে। তবে সরকারের সঙ্গে ব্যবসায়ীদের যে ঐকমত্য হচ্ছে না; প্রকাশ্যে বিরোধিতা হচ্ছে, সেটা সমাধান না হলে এ আইন বাস্তবায়ন কঠিন হবে।’ তিনি মনে করেন, এ আইনটি সফলভাবে কার্যকর করার ক্ষেত্রে রাজনৈতিক ও প্রশাসনিক উদ্যোগ দেখা যাচ্ছে না।
সিপিডির নির্বাহী পরিচালক মোস্তাফিজুর রহমান বলেন, আগামী দুই থেকে তিন বছরে ক্রমান্বয়ে মূসক আইন বাস্তবায়ন করা যেতে পারে। ব্যবসায়ীরা যাতে উপকরণ রেয়াত নিতে পারেন, তা নিশ্চিত করা দরকার। তা না হলে পণ্যের ওপর তা বিক্রয় কর (সেলস ট্যাক্স) হয়ে যাবে।
সিপিডির অর্থনৈতিক বিশ্লেষণে ৭ শতাংশ প্রবৃদ্ধির সঙ্গে কর্মসংস্থানের হিসাবের গরমিলের বিষয়টি ওঠে এসেছে। সিপিডি মনে করে, বেসরকারি বিনিয়োগ মোট দেশজ উৎপাদনের অনুপাতে বাড়ছে না।
সংবাদ সম্মেলনে বিশ্লেষণ প্রতিবেদনটি উপস্থাপন করেন সিপিডির গবেষক তৌফিকুল ইসলাম খান।
