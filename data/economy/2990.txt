
আইন না মেনে বেসরকারি চার ব্যাংকের পরিচালনা পর্ষদে এক পরিবারের দুইয়ের বেশি সদস্য পরিচালক রয়েছেন। এই ব্যাংকগুলো হচ্ছে ন্যাশনাল ব্যাংক, প্রিমিয়ার ব্যাংক, দি সিটি ব্যাংক ও ফার্স্ট সিকিউরিটি ব্যাংক।বাংলাদেশ ব্যাংক এই ব্যাংকগুলোর পর্ষদে একক পরিবারের সদস্যসংখ্যা দুইয়ের মধ্যে নামিয়ে আনতে বলেছে। এ জন্য কেন্দ্রীয় ব্যাংক সাত দিনের সময় বেঁধে দিয়ে গতকাল রোববার চিঠি পাঠিয়েছে। চিঠিগুলো পাঠানো হয়েছে এই চার ব্যাংকের চেয়ারম্যানদের কাছে।ব্যাংক কোম্পানি আইন, ১৯৯১ (সংশোধন ২০১৩) অনুসারে কোনো ব্যাংকের পর্ষদে এক পরিবারের দুজনের বেশি সদস্য থাকতে পারেন না। ২০১৩ সালে জাতীয় সংসদে ‘ব্যাংক কোম্পানি আইন, ১৯৯১’ সংশোধনী পাস হওয়ার পর কেন্দ্রীয় ব্যাংক কোনো ব্যাংকের পর্ষদে একক পরিবারের সদস্যসংখ্যা দুইয়ের মধ্যে নামিয়ে আনতে এক বছর সময় বেঁধে দিয়েছিল। সেই সময় শেষ হয়েছে গত ২২ জুলাই। কিন্তু চারটি ব্যাংকের পর্ষদে এখনো দুইয়ের বেশি একক পরিবারের পরিচালক রয়েছেন।সূত্র জানায়, ন্যাশনাল ব্যাংকের পর্ষদে শিকদার পরিবারের সর্বাধিক পাঁচজন সদস্য পরিচালক রয়েছেন। তাঁরা হলেন ব্যাংকটির চেয়ারম্যান জয়নুল হক শিকদার, পরিচালক স্ত্রী মনোয়ারা শিকদার, মেয়ে পারভীন হক শিকদার এবং ছেলে রিক হক শিকদার ও রন হক শিকদার।প্রিমিয়ার ব্যাংকের পর্ষদে আওয়ামী লীগের সাবেক সাংসদ এইচ বি এম ইকবালের পরিবারের চারজন সদস্য রয়েছেন। তাঁরা হলেন চেয়ারম্যান এইচ বি এম ইকবাল, ভাইস চেয়ারম্যান মইন ইকবাল, পরিচালক নওরীণ ইকবাল ও মোহাম্মদ ইমরান ইকবাল।দি সিটি ব্যাংকে দুই পরিবারের আটজন সদস্য রয়েছেন। সাবেক সাংসদ ও পারটেক্স গ্রুপের কর্ণধার এম এ হাসেম পরিবারের সদস্য রয়েছেন চারজন। তাঁরা হলেন চেয়ারম্যান রুবেল আজিজ, পরিচালক আজিজ আল কায়সার, তাবাসসুম কায়সার ও আজিজ আল মাহমুদ। দ্বীন মোহাম্মদ পরিবারের রয়েছেন আরও চারজন সদস্য। তাঁরা হলেন দ্বীন মোহাম্মদ, মোহাম্মদ শোয়েব, মেহেরুন হক ও ইভানা ফাহমিদা মোহাম্মদ।ফার্স্ট সিকিউরিটি ব্যাংকের পরিচালনা পর্ষদে সাইফুল আলমের (এস আলম) পরিবারের সদস্য রয়েছেন তিনজন। তাঁরা হলেন চেয়ারম্যান সাইফুল আলম, পরিচালক আহসানুল আলম ও ফারজানা পারভীন।যোগাযোগ করা হলে সাইফুল আলম গতকাল প্রথম আলোকে বলেন, তিনি ব্যস্ত থাকায় ২২ জুলাইয়ের মধ্যে ব্যাংকটির পর্ষদে তাঁর পরিবারের সদস্যসংখ্যা দুইয়ের মধ্যে নামিয়ে আনতে পারেননি। তিনি বলেন, ‘আমরা আইন-কানুনের মধ্যেই থাকতে চাই। বাংলাদেশ ব্যাংকের নির্দেশনা অনুসারে আজ-কালের মধ্যেই পর্ষদে একক পরিবারের সদস্যসংখা দুইয়ে নামিয়ে আনব।’ অন্যদের যোগাযোগ করেও পাওয়া যায়নি।
