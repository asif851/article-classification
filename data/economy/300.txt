
শিল্প খাতে খেলাপি ঋণ বাড়ছে। চলতি অর্থবছরের জুলাই-মার্চ সময়ে শিল্প ঋণে খেলাপির পরিমাণ দাঁড়িয়েছে ২৩ হাজার ২৫৮ কোটি টাকা, গত অর্থবছরের একই সময়ে যা ছিল ১৮ হাজার ৬৪৫ কোটি টাকা। অর্থাৎ খেলাপি ঋণ বেড়েছে ৪ হাজার ৬১৩ কোটি টাকা বা ২৪ দশমিক ৭৪ শতাংশ। যদিও একই সময়ে ঋণ বিতরণ বেড়েছে ২০ দশমিক ২২ শতাংশ। অর্থাৎ বিতরণের চেয়ে বেশি বেড়েছে খেলাপি ঋণ। বাংলাদেশ ব্যাংক সূত্র জানায়, ২০১৪-১৫ অর্থবছরের জুলাই-মার্চ সময়ে শিল্প খাতে ঋণ বিতরণ হয় ১ লাখ ৫৯ হাজার ২৪৩ কোটি টাকা। চলতি অর্থবছরের একই সময়ে ঋণ বিতরণ বেড়ে হয়েছে ১ লাখ ৯১ হাজার ৪৫০ কোটি টাকা। অ্যাসোসিয়েশন অব ব্যাংকার্স বাংলাদেশের (এবিবি) চেয়ারম্যান ও মিউচুয়াল ট্রাস্ট ব্যাংকের ব্যবস্থাপনা পরিচালক আনিস এ খান এ বিষয়ে প্রথম আলোকে বলেন, গত বছরের রাজনৈতিক অস্থিরতায় যে ক্ষতি হয়েছিল, তা এত দিন অনেকে গোপন রেখেছিলেন। এখন প্রকাশ পাচ্ছে। পাশাপাশি পুনঃ তফসিল করা ঋণ আবার খেলাপি হয়ে যাচ্ছে। যাঁরা রিট পিটিশন করে ঋণখেলাপি থেকে নিজেকে আড়াল করেছিলেন, এসবও এখন নিষ্পত্তি হয়ে যাচ্ছে। এর ফলে সার্বিকভাবে শিল্প ঋণের পাশাপাশি খেলাপি ঋণ বেড়েছে। রাষ্ট্র মালিকানাধীন খাতের ব্যাংকগুলোর খেলাপি ঋণের পরিমাণ ৭ হাজার ২০ কোটি টাকা, আগের অর্থবছরে একই সময়ে যা ছিল ৪ হাজার ৯৮১ কোটি টাকা। বেসরকারি খাতের ব্যাংকগুলোর খেলাপি ঋণ ৯ হাজার ২১৬ কোটি টাকা, আগের অর্থবছরে একই সময়ে যা ছিল ৭ হাজার ৪৩৮ কোটি টাকা। বিদেশি ব্যাংকগুলোর খেলাপি ঋণ ৬১০ কোটি টাকা, আগের অর্থবছরে একই সময়ে যা ছিল ৫১৫ কোটি টাকা। বিশেষায়িত ব্যাংকগুলোর খেলাপি ঋণ ৪ হাজার ৪৮০ কোটি টাকা, আগের অর্থবছরে একই সময়ে যা ছিল ৪ হাজার ২৫৬ কোটি টাকা। ব্যাংকবহির্ভূত আর্থিক প্রতিষ্ঠানগুলোর খেলাপি ঋণ হয়েছে ১ হাজার ৯৩০ কোটি টাকা, আগের অর্থবছরের একই সময়ে যা ছিল ১ হাজার ৪৫৩ কোটি টাকা। কেন্দ্রীয় ব্যাংকের তথ্যমতে, গত বছরের ডিসেম্বরের শেষে সামগ্রিকভাবে ব্যাংক খাতের খেলাপি ঋণ ছিল ৫১ হাজার ৩৭১ কোটি টাকা। চলতি বছরের মার্চ শেষে খেলাপি ঋণ বেড়ে হয়েছে ৫৯ হাজার ৪১১ কোটি টাকা। অর্থাৎ এ তিন মাসেই খেলাপি ঋণ বেড়েছে ৮ হাজার ৪০ কোটি টাকা। এদিকে এক বছরে ব্যাংকবহির্ভূত আর্থিক প্রতিষ্ঠানের খেলাপি ঋণ বেড়ে দ্বিগুণ হয়েছে। ২০১৪ সালের শেষে আর্থিক প্রতিষ্ঠানগুলোর খেলাপি ঋণ ছিল ১ হাজার ৯৭০ কোটি টাকা। ২০১৫ সাল শেষে তা বেড়ে দাঁড়িয়েছে ৪ হাজার কোটি টাকা। জানুয়ারি-মার্চ সময়ে সরকারি খাতের সোনালী, অগ্রণী, জনতা, রূপালী, বেসিক ও বাংলাদেশ ডেভেলপমেন্ট ব্যাংকের মোট খেলাপি ঋণ ২৩ হাজার ৭৪৪ কোটি টাকা থেকে বেড়ে হয়েছে ২৭ হাজার ২৮৯ কোটি টাকা। বেসরকারি খাতের ৩৯ ব্যাংকের খেলাপি ঋণ ২০ হাজার ৭৬০ কোটি টাকা থেকে বেড়ে হয়েছে ২৫ হাজার ৩৩১ কোটি টাকা। তবে বিদেশি খাতের ব্যাংকগুলোর খেলাপি ঋণ ১ হাজার ৮৯৭ কোটি টাকা থেকে কমে হয়েছে ১ হাজার ৮২২ কোটি টাকা। এবিবির ভাইস চেয়ারম্যান ও ঢাকা ব্যাংকের ব্যবস্থাপনা পরিচালক সৈয়দ মাহবুবুর রহমান প্রথম আলোকে বলেন, পুনঃ তফসিল করে অনেক ঋণ পুনর্গঠন করা হয়েছে। তবে ব্যবসায় এখনো গতি ফিরে আসেনি। এর ফলে এসব ঋণ আবারও খেলাপি হয়ে পড়ছে। অনেকে ঋণ পরিশোধ করতে জমি বিক্রি করতে চাইছেন, তা-ও পারছেন না। এর ফলে শিল্পঋণে খেলাপির পরিমাণ বাড়ছে।
