
ঠিকাদারি প্রতিষ্ঠানকে দিয়ে ২৫টি রেলকোচ নির্মাণ করাচ্ছে রেলওয়ে। এসব কোচ নির্মিত হবে সৈয়দপুর রেলওয়ে কারখানায়। এ বিষয়ে ঠিকাদারি প্রতিষ্ঠান ইতাশা এন্টারপ্রাইজের সঙ্গে রেলওয়ে কর্তৃপক্ষ গতকাল বৃহস্পতিবার একটি চুক্তি সই করেছে। সৈয়দপুর রেলওয়ে কারখানার সম্মেলনকক্ষে চুক্তিটি সই হয়। রেলওয়ে কারখানা সূত্রে জানা যায়, একনেক সভায় অনুমোদিত পশ্চিমাঞ্চল রেলওয়ের যাত্রীবাহী ক্যারেজ বা কোচ পুনর্বাসন প্রকল্পের আওতায় বাংলাদেশ রেলওয়ের পশ্চিমাঞ্চলের জন্য সৈয়দপুর কারখানায় ১০০টি কোচ নির্মিত হবে। এর মধ্যে ৫০টি ব্রডগেজ (বড়) ও ৫০টি মিটারগেজ (ছোট) কোচ। এসব কোচের ৫০টি সৈয়দপুর কারখানা কর্তৃপক্ষই নির্মাণ করবে। বাকি ৫০টি আউটসোর্সিংয়ের মাধ্যমে (ঠিকাদার দিয়ে) নির্মাণ করা হবে। এর মধ্যে ২৫টি কোচ নির্মাণের বিষয়ে গতকাল চুক্তি হয়েছে। ঠিকাদারি প্রতিষ্ঠান ইতাশা এন্টারপ্রাইজের স্বত্বাধিকারী এনামুল হক জানান, চুক্তি অনুযায়ী তাঁরা ২৫টি মিটারগেজ কোচ নির্মাণ করবেন। ভারতীয় একটি প্রতিষ্ঠান এ কাজে তাঁদের কারিগরি সহায়তা দেবে। অনুষ্ঠানে পশ্চিম রেলওয়ের যাত্রীবাহী ক্যারেজ পুনর্বাসন প্রকল্পের পরিচালক নূর আহাম্মদ হোসেন, সৈয়দপুর রেলওয়ে জেলার পুলিশ সুপার সিদ্দিকী তাঞ্জিলুর রহমান, কারখানার কার্যব্যবস্থাপক মোহাম্মদ কুদরত-ই-খুদা প্রমুখ উপস্থিত ছিলেন।
