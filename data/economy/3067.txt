
রাষ্ট্রমালিকানাধীন বাণিজ্যিক ও বিশেষায়িত ব্যাংক এবং আর্থিক প্রতিষ্ঠানগুলোর সহযোগী কোম্পানিতে পরিচালনা পর্ষদ খেয়ালখুশিমতো গঠিত হচ্ছে। কোনো কোম্পানিতে পর্ষদ সদস্য ১১ জন, কোনোটিতে ৯ জন। পর্ষদ সদস্যদের যোগ্যতা নিয়েও প্রশ্ন রয়েছে।এ কারণেই সহযোগী কোম্পানিগুলোর পরিচালনা পর্ষদ গঠনের ধরন ঠিক করে দিয়েছে অর্থ মন্ত্রণালয়। অর্থ মন্ত্রণালয়ের ব্যাংক ও আর্থিক প্রতিষ্ঠান বিভাগ গত রোববার এ বিষয়ে একটি পরিপত্র জারি করেছে।এতে বলা হয়েছে, সহযোগী কোম্পানিগুলোর পরিচালনা পর্ষদ একই ধরনের এবং একই প্রক্রিয়ায় গঠিত হতে হবে। চেয়ারম্যান, প্রধান নির্বাহী কর্মকর্তাসহ (সিইও) পরিচালনা পর্ষদের সদস্য হতে পারবেন সর্বোচ্চ নয়জন।সোনালী, জনতা, অগ্রণী ও রূপালী ব্যাংক এবং রাজশাহী কৃষি উন্নয়ন ব্যাংক (রাকাব), বাংলাদেশ ডেভেলপমেন্ট ব্যাংক লিমিটেড (বিডিবিএল) ও ইনভেস্টমেন্ট করপোরেশন অব বাংলাদেশের (আইসিবি) ১১টি সহযোগী কোম্পানিতে শতাধিক পরিচালক রয়েছেন। পরিপত্রটি ব্যাংক ও আর্থিক প্রতিষ্ঠানগুলোর ব্যবস্থাপনা পরিচালকদের (এমডি) কাছে পাঠিয়ে দেওয়া হয়েছে।পরিপত্রে বলা হয়েছে, মূল কোম্পানিই (হোল্ডিং কোম্পানি) সহযোগী কোম্পানির পর্ষদ গঠন করে দেবে। মূল কোম্পানির চেয়ারম্যান, এমডি, সিইও বা উপব্যবস্থাপনা পরিচালকদের (ডিএমডি) মধ্য থেকে সহযোগী কোম্পানির চেয়ারম্যান হবেন।তবে মূল কোম্পানিটি ব্যাংক ও সহযোগী কোম্পানিটি আর্থিক প্রতিষ্ঠান হলে মূল কোম্পানির চেয়ারম্যানকে সহযোগী কোম্পানির চেয়ারম্যান নিয়োগের ক্ষেত্রে ব্যাংক কোম্পানি আইন অনুসরণ করতে হবে। মূল কোম্পানির ডিএমডি বা মহাব্যবস্থাপক (জিএম) পদমর্যাদার সর্বোচ্চ তিনজনকে সহযোগী কোম্পানিতে পরিচালক নিয়োগ দেওয়া যাবে।এর বাইরে আরও চারজনকে সহযোগী কোম্পানিতে পরিচালক নিয়োগ করা যেতে পারে বলে পরিপত্রে উল্লেখ করা হয়েছে। তাঁদের মধ্যে একজন পরিচালক থাকবেন, যিনি সরকারি চাকরিতে কর্মরত, একজন থাকবেন সরকারি বিশ্ববিদ্যালয়ের বাণিজ্য অনুষদ বা অর্থনীতি বা আইন বিভাগের ন্যূনতম সহযোগী অধ্যাপক, একজন থাকবেন সনদপ্রাপ্ত হিসাববিদ (সিএ) বা কস্ট অ্যান্ড ম্যানেজমেন্ট অ্যাকাউনট্যান্ট এবং আরেকজন থাকবেন পুঁজিবাজার-সম্পর্কিত নিয়োজিত সহযোগী কোম্পানির সাবেক বা বর্তমান এমডি, ডিএমডি বা সিইও পদমর্যাদার কেউ।পরিচালকদের মেয়াদকাল এক মেয়াদে তিন বছর হবে এবং নিয়োগের মেয়াদ শেষে পরপর তিন মেয়াদের বেশি পরিচালক হতে পারবেন না।পরিপত্রে আরও বলা হয়েছে, সহযোগী কোম্পানির পর্ষদ গঠনের ক্ষেত্রে বাংলাদেশ সিকিউরিটিজ অ্যান্ড এক্সচেঞ্জ কমিশনে নিবন্ধিত মার্চেন্ট ব্যাংকার বা স্টক ডিলার বা স্টক ব্রোকার বা সম্পদ ব্যবস্থাপক-সম্পর্কিত সিকিউরিটিজ আইন ও বিধিবিধান মানতে হবে।
