
চলতি অর্থবছরের প্রথম মাসে (জুলাই) আয়কর আদায়ে ২৮ শতাংশ প্রবৃদ্ধি হয়েছে। জুলাই মাসে এক হাজার ৮৩৭ কোটি টাকার আয়কর আদায় করেছে জাতীয় রাজস্ব বোর্ডের (এনবিআর) আয়কর বিভাগ।প্রসঙ্গত, গত অর্থবছরের প্রথম মাসে এক হাজার ৪৩৪ কোটি টাকার আয়কর আদায় হয়েছিল। চলতি ২০১৩-১৪ অর্থবছরে আয়কর খাতে ৪৮ হাজার ২৯৭ কোটি টাকা রাজস্ব আদায়ের লক্ষ্য নির্ধারণ করা হয়েছে। সেই হিসাবে প্রথম মাসে লক্ষ্যমাত্রার মাত্র ৩ দশমিক ৭৯ শতাংশ রাজস্ব আদায় হয়েছে। তবে রাজস্ব বোর্ডের কর্মকর্তাদের সঙ্গে আলাপ করে জানা গেছে, আয়কর খাতের বিরাট অংশ আসে বিভিন্ন প্রতিষ্ঠানের উৎসে কর থেকে। আর প্রতিষ্ঠানগুলো ত্রৈমাসিক ভিত্তিতে এসব কর দিয়ে থাকে। তাই প্রথম মাসে আয়কর আদায় কম হয়েছে। চলতি অর্থবছরে সব মিলিয়ে এনবিআরকে এক লাখ ৩৬ হাজার ৯০ কোটি টাকার রাজস্ব আদায়ের লক্ষ্যমাত্রা নির্ধারণ করে দেওয়া হয়েছে।
