
বিশ্বমন্দার প্রভাব এবং দেশে রাজনৈতিক সহিংসতার মধ্যেও জাতীয় অর্থনীতিতে শিল্প খাতের অবদান ৩২ শতাংশে উন্নীত হয়েছে। এ খাতে শ্রমশক্তিও বেড়েছে ২০ শতাংশ।শিল্প মন্ত্রণালয়ে গত শনিবার সংবাদ সম্মেলন করে এ তথ্য জানিয়েছেন শিল্পমন্ত্রী আমির হোসেন আমু। বর্তমান সরকারের এক বছর পূর্তি উপলক্ষে শিল্প মন্ত্রণালয়ের সাফল্য তুলে ধরতেই এর আয়োজন করা হয়। এতে তিনি বলেন, ভবিষ্যতে শিল্প খাতের অবদান ৪০ শতাংশে উন্নীত করার লক্ষে৵ জাতীয় শিল্পনীতি-২০১৫ প্রণয়নের উদ্যোগ নেওয়া হয়েছে।সংবাদ সম্মেলনে বন্ধ কয়েকটি কলকারখানা চালুর ঘোষণা দেন শিল্পমন্ত্রী। এর মধ্যে আছে চট্টগ্রাম কেমিক্যাল কমপ্লেক্স, খুলনা নিউজপ্রিন্ট মিলস এবং খুলনা হার্ডবোর্ড মিল। তিনি বলেন, স্থানীয় কাঁচামালে এসব মিল চালুর আর কোনো সম্ভাবনা নেই। তাই উন্নত প্রযুক্তির সহায়তায় এসব প্রতিষ্ঠানকে উৎপাদনে নিয়ে আসতে বিদেশি উদ্যোক্তাদের সঙ্গে সরকারের আলোচনা চলছে। এ ছাড়া ঢাকা লেদার কারখানাকেও সরকারি-বেসরকারি অংশীদারির (পিপিপি) ভিত্তিতে চালুর বিষয়টিও মন্ত্রণালয় পরীক্ষা-নিরীক্ষা করছে বলে জানান শিল্পমন্ত্রী।২০১৪ সালে মন্ত্রণালয়ের অধীন ক্ষুদ্র ও কুটির শিল্পে এক হাজার ৬৭৩ হাজার কোটি টাকা বিনিয়োগ করে বিভিন্ন কলকারখানা গড়ে উঠেছে জানিয়ে শিল্পমন্ত্রী বলেন, এসব কারখানার উৎপাদিত পণ্য রপ্তানি করে আয় হয়েছে ২৩ হাজার ৭৪৬ কোটি টাকা। এতে ৮৯ হাজারের বেশি লোকের কর্মসংস্থান হয়েছে।রাজধানীর হাজারীবাগ থেকে সাভারে চামড়াশিল্প স্থানান্তরের কাজ দ্রুত এগিয়ে চলছে উল্লেখ করে মন্ত্রী জানান, কেন্দ্রীয় বর্জ্য শোধনাগারের (সিইটিপি) নির্মাণকাজ ৫৫ শতাংশ শেষ হয়েছে।শিল্পমন্ত্রী আরও বলেন, দেশীয় উৎস্য থেকে সারের চাহিদা মেটাতে বছরে পাঁচ লাখ ৮০ হাজার টন উৎপাদন ক্ষমতাসম্পন্ন ‘শাহজালাল সার কারখানা’ নির্মাণ করা হচ্ছে। দেশের বৃহত্তম এই সার কারখানাটির নির্মাণকাজ ৯৩ ভাগ শেষ হয়েছে। আগামী জুনের মধ্যেই এর কাজ শেষ হবে।মন্ত্রী জানান, লোকসানি সরকারি চিনিশিল্পকে লাভজনক করার অংশ হিসেবে আখের দাম বাড়ানো, চিনিকলে বিদ্যুৎ উৎপাদন, অপরিশোধিত চিনি থেকে পরিশোধিত চিনি ও সুগার বিট থেকে চিনি উৎপাদনের লক্ষ্যে কার্যক্রম শুরু হয়েছে।
