
অর্থমন্ত্রী আবুল মাল আবদুল মুহিত জানিয়েছেন, নতুন মূল্য সংযোজন কর (মূসক) বা ভ্যাটের হার ১৫ শতাংশই হবে। তিনি আরও বলেন, ‘১৫ শতাংশ থেকে কমাব না। কারণ শুরু থেকেই এটা আছে। তবে অনেককে ভ্যাটের আওতা থেকে বের করে নিয়ে আসা হবে।’
আজ শনিবার সচিবালয়ে আসন্ন বাজেট নিয়ে অর্থমন্ত্রী সাংবাদিকদের এসব কথা বলেন।
মন্ত্রী বলেন, ‘ভ্যাট ১৫ শতাংশ থেকে কমালে সামান্য কমাতাম, কিন্তু সেখানে অনেক সমস্যা হতো।’
বাজেটের আকার কেমন হবে, জানতে চাইলে আবুল মাল আবদুল মুহিত বলেন, এবারের বাজেট চার লাখ কোটি টাকার চেয়ে কিছুটা বেশি হবে। ‘নির্দিষ্ট অঙ্কটা (ইগজ্যাগট ফিগারটা) বলছি না। মানবসম্পদে আগের চেয়ে অনেক বেশি জোর দেওয়া হচ্ছে ও বরাদ্দ বাড়ানো হচ্ছে। কৃষি খাত আগের মতোই থাকছে।’
মন্ত্রী বলেন, এই সরকারের অন্যতম কৃতিত্ব হচ্ছে ৯৫ হাজার কোটি টাকা থেকে বাজেটকে ৪ লাখ কোটি টাকার বেশিতে নিয়ে যাওয়া। এর পরের বাজেট ৫ লাখ কোটি টাকার মতো হবে বলে দৃঢ় প্রত্যয় ব্যক্ত করেন তিনি।
