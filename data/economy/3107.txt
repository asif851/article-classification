
নিয়ম লঙ্ঘন করে দেওয়া ঋণ আদায় করতে পারছে না রাষ্ট্রমালিকানাধীন বেসিক ব্যাংক। আগের চেয়ারম্যান শেখ আবদুল হাই বাচ্চুর মেয়াদে এসব ঋণ দেওয়া হয়েছিল। ফলে গত বছর শেষে ব্যাংকটির আর্থিক অবস্থার আরও অবনতি হয়েছে।
ব্যাংকটির ঋণের ৭ হাজার ২২৯ কোটি টাকা খেলাপি হয়ে গেছে, যা বিতরণ করা ঋণের ৫৪ শতাংশ। এ ছাড়া লোকসানি শাখা ২৫ থেকে বেড়ে হয়েছে ২৮টি।
বাংলাদেশ ব্যাংকের সাবেক ডেপুটি গভর্নর খোন্দকার ইব্রাহিম খালেদ প্রথম আলোকে বলেন, ওই সময়ে তো বেসিক ব্যাংকে কোনো ঋণ দেওয়া হয়নি। চেয়ারম্যান-এমডি মিলে জনগণের অর্থ লোপাট করেছেন। তাই এসব ঋণ আদায় হওয়ার সম্ভাবনা কম। তৎকালীন চেয়ারম্যান-এমডির বিচার ও শাস্তি দেওয়াটা এখন প্রধান কাজ হওয়া উচিত। নিচের সারির কর্মকর্তাদের শাস্তি দিয়ে বিচার শেষ করাটা হবে আরেক দুর্নীতি। ব্যাংকটিকে বাঁচাতে আবারও জনগণের টাকা দেওয়া ছাড়া উপায় নেই।
এদিকে ব্যাংকটি ৩০ গ্রাহকের খোঁজ না পেয়ে ১ হাজার ৪০২ কোটি টাকা আদায়ে অর্থঋণ আদালতে মামলা দায়ের করেছে। পাশাপাশি ৩৮ গ্রাহকের কাছে পাওনা ১ হাজার ৩৭৪ কোটি টাকা আদায়ের চেষ্টা চালিয়ে যাচ্ছে।
বেসিক ব্যাংক বাংলাদেশ ব্যাংকের সঙ্গে হওয়া সর্বশেষ সমঝোতা চুক্তিতে বলেছিল, ২০১৬ সালে শীর্ষ ২০ খেলাপি গ্রাহক থেকে ৫৩৮ কোটি টাকা আদায় করবে। তবে বছর শেষে আদায় হয়েছে মাত্র ৯ কোটি টাকা।একইভাবে খেলাপি গ্রাহক থেকে ২০১৬ সালে ১ হাজার ১১৮ কোটি টাকা আদায়ের লক্ষ্যে চুক্তি করলেও আদায় হয়েছে মাত্র ১৪০ কোটি টাকা।বেসিক ব্যাংকের চেয়ারম্যান আলাউদ্দিন এ মজিদ প্রথম আলোকে বলেন, ‘আমরা ঋণ আদায়ে সর্বাত্মক চেষ্টা চালিয়ে যাচ্ছি। সরাসরি মামলায় না গিয়ে বিভিন্নভাবে টাকা আদায়ের চেষ্টা করছি। তবে চাহিদামতো ঋণ বিতরণ করা যাচ্ছে না। ফলে সার্বিক অবস্থার খুব একটা উন্নতি হয়নি। তবে দায়িত্ব নেওয়ার পর আমরা ১ হাজার ৩০০ কোটি টাকা ঋণ আদায় করেছি।’২০১০ থেকে ২০১৪ সালের জুন পর্যন্ত ব্যাংকটির চেয়ারম্যান ছিলেন শেখ আবদুল হাই বাচ্চু। এ সময়ে ব্যাংকটিতে চেয়ারম্যানের একক সিদ্ধান্তে ঋণ বিতরণ করা হয় বলে কেন্দ্রীয় ব্যাংকের পরিদর্শনে উঠে আসে। যার বেশির ভাগই ছিল বেনামি। এর মধ্যে ৭৭ গ্রাহকের কাছে পাওনা ৩ হাজার ২০ কোটি টাকা আদায়ের উদ্যোগ নিয়েছে ব্যাংকটি। সাত গ্রাহকের কাছে পাওনা ২০৮ কোটি টাকার ঋণ পুনঃ তফসিল করা হয়েছে। বাকি অর্থ আদায়ের চেষ্টা চলছে ও অর্থঋণ আদালতে মামলা হয়েছে।সূত্র জানায়, ২০১৫ সালে ব্যাংকটির খেলাপি ঋণ ছিল ৬ হাজার ৫৮১ কোটি টাকা, গত বছরে যা বেড়ে হয়েছে ৭ হাজার ২২৯ কোটি টাকা। এক বছরে খেলাপি ঋণ ৫১ শতাংশ থেকে বেড়ে হয়েছে ৫৪ শতাংশ। ফলে ২০১৫ সালে খেলাপি ঋণের বিপরীতে সঞ্চিতি ঘাটতি ছিল ৩ হাজার ৪২৪ কোটি টাকা, গত বছরে তা বেড়ে হয়েছে ৪ হাজার ৬৩ কোটি টাকা। তবে ২০১৫ সালে ব্যাংকটি ৩১৪ কোটি টাকা নিট লোকসান করলেও গত বছরে আড়াই কোটি টাকা নিট মুনাফা করেছে। ২০১৫ সালে ব্যাংকটি ২ হাজার ২৫৪ কোটি টাকা ঋণ পুনঃ তফসিল করে, তবে গত বছরে করেছে ৭৮৮ কোটি টাকা।
বাংলাদেশ ব্যাংক সূত্র জানায়, সমঝোতা স্মারকে চুক্তি ছিল, কোনো গ্রাহককে পরিশোধিত মূলধনের ১০ শতাংশের বেশি ঋণ প্রদান করবে না। তবে গত বছর শেষে ২০ প্রতিষ্ঠানের ঋণ এ চুক্তি লঙ্ঘন করেছে। এসব প্রতিষ্ঠানকে অতিরিক্ত দেওয়া হয়েছে ৬২০ কোটি টাকা।
গত বছরের ৭ জুলাই সচিবালয়ে অর্থমন্ত্রী আবুল মাল আবদুল মুহিত সাংবাদিকদের বলেছিলেন, ‘ব্যাংকটিতে হরিলুট হয়েছে। আর এর পেছনে ছিল ব্যাংকটির সাবেক চেয়ারম্যান আবদুল হাই বাচ্চু। এখন তাঁর বিরুদ্ধে ব্যবস্থা নিতে আর কোনো সমস্যা হবে না।’ তবে গতকাল পর্যন্ত তাঁর বিরুদ্ধে ব্যবস্থা নেওয়ার কথা জানা যায়নি। তাঁর বিরুদ্ধে কোনো মামলাও করা হয়নি। এ ছাড়া তৎকালীন ব্যবস্থাপনা পরিচালক কাজী ফখরুল ইসলামও রয়েছেন ধরাছোঁয়ার বাইরে। তাঁর বিরুদ্ধে দুদক মামলা করলেও তিনি পলাতক।
 
বেসিক ব্যাংকের খেলাপি ঋণ চিত্র (২০১৬)
                                     লক্ষ্যমাত্রা    বর্তমান অবস্থা
খেলাপি ঋণ                        ৪,৬০৭        ৭,২২৯
শীর্ষ ২০ খেলাপি থেকে আদায়     ৫৩৮               ৯
খেলাপি থেকে আদায়              ১,১১৮           ১৪০
৩০ গ্রাহককে খু‌েঁজ না পেয়ে মামলা।
পাওনা ১৪০২ কোটি টাকা
লোকসানি শাখা ২৮টি
* িহসাব কোটি টাকায়
