
১৫ শতাংশ ছাড়ে পিৎজা হাট ও কেএফসির খাবার কিনতে পারবেন ক্রেতারা। ভিসা ডেবিট বা ক্রেডিট কার্ডের সাহায্যে নির্দিষ্ট অঙ্কের পিৎজা ও চিকেন ফ্রাইসহ অন্যান্য খাবার কিনলে ক্রেতারা এই ছাড় পাবেন। রাজধানীর গুলশানে পিৎজা হাটের আউটলেটে আজ মঙ্গলবার আয়োজিত এক অনুষ্ঠানে এ ঘোষণা দেন বাংলাদেশে পিৎজা হাট এবং কেএফসির ফ্রাঞ্চাইজি ট্রান্সকম ফুডস লিমিটেডের ব্যবস্থাপনা পরিচালক ও প্রধান নির্বাহী কর্মকর্তা আক্কু চৌধুরী। সংগীতশিল্পী তপু এবং অভিনেত্রী ও উপস্থাপিকা মুনমুনের উপস্থিতিতে এই ছাড় কার্যক্রমের উদ্বোধন করা হয়।অনুষ্ঠানে জানানো হয়, পিৎজা হাটের ভিসা অফার কম্বো মিলে দুই থেকে চারজনের জন্য রিসোটো, পাস্তা, পিৎজা মিলস, প্যান পিৎজা, বারবিকিউ চিকেন উইংস কিনতে ক্রেতারা এই ছাড় পাবেন। অন্যদিকে কেএফসিতে এক থেকে চারজনের জন্য কম্বো মিল, ফায়ারি গ্রিল বা হট অ্যান্ড ক্রিসপি চিকেন, স্ন্যাকার, মিক্সড রাইস, রেগুলোর কোলস্লো ও রেগুলার পেপসি কেনার ক্ষেত্রে ক্রেতারা এ ছাড় পাবেন। বাংলাদেশের মোট ১৩টি কেএফসি এবং আটটি পিৎজা হাটের আউটলেটে এ ছাড় পাওয়া যাবে আগামী বছরের ২৪ মার্চ পর্যন্ত।
বাংলাদেশের প্রথম আন্তর্জাতিক চেইন রেস্টুরেন্ট পিৎজা হাটের ফ্র্যাঞ্চাইজি হিসেবে ২০০৩ সালে ট্রান্সকম ফুডস লিমিটেড (টিএফএল) যাত্রা শুরু করে। ২০০৬ সালে কেন্টাকি ফ্রায়েড চিকেনের (কেএফসি) ফ্র্যাঞ্চাইজি পায় টিএফএল। পিৎজা হাট এবং কেএফসি বিশ্বের বৃহত্তম রেস্টুরেন্ট প্রতিষ্ঠান ইয়াম! ইন্টারন্যাশনাল রেস্টুরেন্টের অঙ্গপ্রতিষ্ঠান।
অনুষ্ঠানে আক্কু চৌধুরী প্রথম আলোকে বলেন, ‘ট্রান্সকম ফুডসের অধীনে ১১ বছরে সারা দেশে আটটি পিৎজা হাট, ১৩টি কেএফসি এবং চারটি পিৎজা হাট ডেলিভারি আউটলেটসহ মোট ২৫টি আউটলেট রয়েছে। ২০১৫ সালের মধ্যে আমরা এ সংখ্যা ৫০-এ নিয়ে যেতে চাই।’
