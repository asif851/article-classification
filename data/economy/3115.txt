
শ্রমিক কল্যাণ ফাউন্ডেশন তহবিলে তিনটি প্রতিষ্ঠান গত এক বছরের লভ্যাংশের ৫ শতাংশের এক-দশমাংশ হিসাবে প্রায় ২ কোটি ১ হাজার টাকা জমা দিয়েছে।
সচিবালয়ে গতকাল রোববার শ্রম প্রতিমন্ত্রী মো. মুজিবুল হকের কাছে লাফার্জ হোলসিম, গ্ল্যাক্সোস্মিথক্লাইন (জিএসকে) ও সিনজেনটা বাংলাদেশের প্রতিনিধিরা নিজ নিজ প্রতিষ্ঠানের লভ্যাংশের চেক হস্তান্তর করেন। মন্ত্রণালয়ের পাঠানো এক সংবাদ বিজ্ঞপ্তিতে বিষয়টি জানানো হয়।
লাফার্জ হোলসিম বাংলাদেশের ব্যবস্থাপনা পরিচালক আরিফ ভূঁইয়ার নেতৃত্বে তিন সদস্যের প্রতিনিধিদল শ্রম প্রতিমন্ত্রীর হাতে লাফার্জ সুরমা সিমেন্টের গত এক বছরের লভ্যাংশের নির্দিষ্ট অংশ ১ কোটি ১৭ হাজার ৪৪২ টাকা এবং হোলসিম সিমেন্টের ২৯ লাখ ৬৭ হাজার ৭৭৩ টাকার চেক হস্তান্তর করেন। জিএসকের পরিচালক এইচ আর নূর মোহাম্মদের নেতৃত্বে সাত সদস্যের প্রতিনিধিদল তাদের প্রতিষ্ঠানের ৪৪ লাখ ৫০ হাজার ২৯১ টাকার চেক দিয়েছে।
এ ছাড়া সিনজেনটা বাংলাদেশের ব্যবস্থাপনা পরিচালক মো. সাজ্জাদ হাসানের নেতৃত্বে পাঁচ সদস্যের প্রতিনিধিদল তাদের প্রতিষ্ঠানের এক বছরের লভ্যাংশের নির্দিষ্ট অংশ ২৫ লাখ ৮২ হাজার ৪৭ টাকার চেক শ্রম প্রতিমন্ত্রীর কাছে হস্তান্তর করেন।
চেক প্রদান অনুষ্ঠানে শ্রমিক কল্যাণ ফাউন্ডেশনের মহাপরিচালক এ এম এম আনিসুল আউয়াল, লাফার্জ হোলসিমের মানবসম্পদ কর্মকর্তা মোহাম্মদ শরিফুল ইসলাম, জিএসকের ফিন্যান্স ম্যানেজার সামছুল আলম, সিনজেনটার হেড অব ফিন্যান্স মশিউর রহমান প্রমুখ উপস্থিত ছিলেন। 
