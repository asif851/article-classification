
আগস্টের চেয়ে সেপ্টেম্বর মাসে প্রবাসী-আয়ে প্রবৃদ্ধি হয়েছে প্রায় ১৩ শতাংশ। মূলত ঈদুল আজহার কারণেই দেশে ওই মাসে প্রবাসী-আয় বা রেমিট্যান্স প্রবাহ বেড়েছে।
বাংলাদেশ ব্যাংকের তথ্য অনুযায়ী, চলতি বছরের আগস্টে দেশে প্রায় ১১৯ কোটি ৫০ লাখ মার্কিন ডলার প্রবাসী-আয় এসেছে। সেপ্টেম্বরে এর পরিমাণ বেড়ে দাঁড়িয়েছে প্রায় ১৩৫ কোটি ডলারে। সেই হিসাবমতে এক মাসের ব্যবধানে প্রবাসী-আয় সাড়ে ১৫ কোটি ডলার বেড়েছে।
প্রবাসী-আয় সংক্রান্ত বাংলাদেশ ব্যাংকের তথ্য বিশ্লেষণ করে দেখা যাচ্ছে, ৫ থেকে ২৫ সেপ্টেম্বর সময়ের মধ্যেই সবচেয়ে বেশি রেমিট্যান্স এসেছে। ওই মাসের মোট ১৩৫ কোটি ডলারের মধ্যে ১০৫ কোটি ডলারই এসেছে এ সময়ে। বাকি ২০ কোটি ডলার এসেছে মাসের শুরু ও শেষের দিনগুলোতে। গত ২৫ সেপ্টেম্বর ঈদুল আজহা পালিত হয়।
সাধারণত ঈদুল আজহা ও ঈদুল ফিতরের মতো ধর্মীয় বড় আয়োজনকে কেন্দ্র করে প্রবাসী-আয়ের প্রবাহ বাড়ে। গত জুলাই মাসে ঈদুল ফিতর পালিত হয়। ওই মাসে প্রবাসী-আয় এসেছিল প্রায় ১৩৯ কোটি ডলার।
কেন্দ্রীয় ব্যাংকের তথ্য বলছে, প্রবাসী-আয় দেশে আনার ক্ষেত্রে শীর্ষে রয়েছে বেসরকারি খাতের বাণিজ্যিক ব্যাংকগুলো। সেপ্টেম্বরের মোট প্রবাসী-আয়ের ৯২ কোটি ডলারই এসেছে এসব ব্যাংকের মাধ্যমে। এর মধ্যে এককভাবে সর্বোচ্চ প্রায় ৩৪ কোটি ডলার প্রবাসী-আয় দেশে এনেছে ইসলামী ব্যাংক। বেসরকারি ব্যাংকের মধ্যে দ্বিতীয় সর্বোচ্চ প্রায় সাড়ে ৬ কোটি ডলার প্রবাসী-আয় এনেছে ন্যাশনাল ব্যাংক।
রাষ্ট্রমালিকানাধীন বাণিজ্যিক ও বিশেষায়িত পাঁচ ব্যাংকের মাধ্যমে সেপ্টেম্বরে প্রায় সাড়ে ৪১ কোটি ডলার প্রবাসী-আয় এসেছে। এর মধ্যে এককভাবে প্রায় সাড়ে ১৪ কোটি ডলারের সর্বোচ্চ প্রবাসী-আয় এসেছে অগ্রণী ব্যাংকের মাধ্যমে। আর সোনালী ব্যাংকের মাধ্যমে ১২ কোটি ও জনতা ব্যাংকের মাধ্যমে প্রায় ১১ কোটি ডলার প্রবাসী-আয় এসেছে।
এর বাইরে বিদেশি মালিকানাধীন ব্যাংকগুলোর মধ্যে পাঁচ ব্যাংকের মাধ্যমে সেপ্টেম্বরে মাত্র দেড় কোটি ডলারের প্রবাসী-আয় দেশে এসেছে।
 
