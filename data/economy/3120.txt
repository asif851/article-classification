
পেঁয়াজ আমদানি করতে বেশি দাম পড়ায় এর দামও বেশি নিচ্ছেন বিক্রেতারা। আর এর প্রভাবে দেশি পেঁয়াজের দামও বাড়ছে। এই দিকটি বিবেচনায় নিয়ে আমদানিকারকদের কিছুটা ছাড় দিচ্ছে বাংলাদেশ ব্যাংক।পেঁয়াজ আমদানির উদ্দেশ্যে যেসব আমদানিকারক ঋণ নেবেন, তাঁদের কাছ থেকে ১২ শতাংশের বেশি সুদ না নিতে গতকাল সোমবার একটি নির্দেশনা জারি করেছে বাংলাদেশ ব্যাংক। নির্দেশনাটি গতকাল থেকেই কার্যকর হয়েছে; যা ৩১ ডিসেম্বর পর্যন্ত বহাল থাকবে বলে জানিয়েছে বাংলাদেশ ব্যাংক।পেঁয়াজ আমদানিকারকদের জন্য ব্যাংকঋণের সুদহার এবং এলসি মার্জিন কমানোর অনুরোধ করে বাংলাদেশ ব্যাংককে বাণিজ্য মন্ত্রণালয় চিঠি দেওয়ার পরদিনই এমন নির্দেশনা দিল কেন্দ্রীয় ব্যাংক।কেন্দ্রীয় ব্যাংকের এই নির্দেশনা দেশের সব তফসিলি ব্যাংকের ব্যবস্থাপনা পরিচালক ও প্রধান নির্বাহীদের জানিয়ে দেওয়া হয়েছে।পেঁয়াজ আমদানিতে সুদহার বেঁধে দেওয়ার পাশাপাশি ঋণ-মার্জিন অনুপাত ব্যাংকার-গ্রাহক সম্পর্কের ভিত্তিতে ন্যূনতম পর্যায়ে নির্ধারণ করার পরামর্শও দিয়েছে বাংলাদেশ ব্যাংক।মূল্য পরিস্থিতিএদিকে রাজধানীর কাঁচাবাজারগুলোতে গতকালও প্রতি কেজি দেশি পেঁয়াজ ৭৫ থেকে ৮০ টাকায় এবং ভারত থেকে আমদানি করা পেঁয়াজ বিক্রি হয়েছে ৯০ টাকায়।তবে রাজধানীর পাইকারি বাজার শ্যামবাজারে গতকাল প্রতি কেজি দেশি পেঁয়াজ ৬৫ থেকে ৬৭ টাকায় বিক্রি হয়েছে। তিন-চার দিন আগেও এই পেঁয়াজ ৭০ থেকে ৭২ টাকায় বিক্রি হয়।ভারত থেকে আমদানি হওয়া পেঁয়াজ মানভেদে ৬২ থেকে ৬৮ টাকায় বিক্রি হয়েছে। এই পেঁয়াজের দাম ছিল ৭০ টাকা পর্যন্ত। পাকিস্তানের পেঁয়াজের দাম ৬০-৬২ টাকা থেকে কমে ৫০ এবং মিয়ানমারের পেঁয়াজ ৭০-৭২ টাকা থেকে কমে ৬৬-৬৮ টাকায় বিক্রি হচ্ছে।পাইকারি বাজারে চীনের পেঁয়াজ কম দামে বিক্রির বিষয়ে শ্যামবাজারের পাইকার নবীন ট্রেডার্সের স্বত্বাধিকারী নারায়ণচন্দ্র সাহা প্রথম আলোকে বলেন, ‘চীনের পেঁয়াজগুলো আমদানি হওয়ার পর ভালোই ছিল। প্রতি কেজি পেঁয়াজ ৩৫ থেকে ৪০ টাকায় বিক্রি করি। কিন্তু এক দিন পরই ৬০ থেকে ৮০ শতাংশ পেঁয়াজ নষ্ট হয়ে যায়। সে কারণে আমরা যে দামে পারছি সেই দামেই বিক্রি করছি। আর তাই চীনের পেঁয়াজ বিক্রি হচ্ছে ৫ থেকে ২০ টাকা কেজি দরে।’তবে ঢাকার কারওয়ান বাজারে একজন খুচরা বিক্রেতাকে গতকাল চীনের পেঁয়াজ প্রতি কেজি ৪০ টাকায় বিক্রি করতে দেখা গেছে। অবশ্য এই পেঁয়াজের বড় একটা অংশই ছিল নষ্ট। কয়েকটি আড়তে এই পেঁয়াজ বিক্রি হতে দেখা গেছে। সেখানে এক পাল্লা (পাঁচ কেজি) পেঁয়াজ বিক্রি হয় ৩০০ থেকে ৩৫০ টাকায়। এই পেঁয়াজের মান কিছুটা ভালো।খুচরা ও পাইকারি বিক্রেতারা বলছেন, চীনের পেঁয়াজ বেশ বড়। এর ঝাঁজও তেমন নেই। সে কারণে ক্রেতারা তা কিনতে চান না।
