
চলতি ২০১৩-১৪ অর্থবছরের প্রথম দুই মাসে (জুলাই-আগস্ট) দেশের ব্যাংকগুলো থেকে এক হাজার ৫৪৯ কোটি ৫০ লাখ টাকার কৃষিঋণ বিতরণ হয়েছে। খবর বাসসের।এটি এ বছরের বার্ষিক লক্ষ্যমাত্রার ১০ দশমিক ৬২ শতাংশ। চলতি অর্থবছরে ১৪ হাজার ৫৯৫ কোটি টাকা কৃষিঋণ বিতরণের লক্ষ্যমাত্রা রয়েছে।আবার আলোচ্য দুই মাসের বিতরণকৃত কৃষিঋণ গত অর্থবছরের একই সময়ের তুলনায় ১৯৩ কোটি টাকা বা ৯ দশমিক ৬০ শতাংশ বেশি। ২০১১-১২ অর্থবছরের প্রথম দুই মাসে কৃষি খাতে বিতরণকৃত ঋণের পরিমাণ ছিল এক হাজার ৩৫৬ কোটি ৫২ লাখ টাকা।আলোচ্য সময়ে রাষ্ট্রীয় মালিকানাধীন বাণিজ্যিক ও বিশেষায়িত ব্যাংকের পাশাপাশি বেসরকারি মালিকানাধীন ব্যাংকগুলো পর্যাপ্ত পরিমাণ ঋণ বিতরণ করলেও বরাবরের মতো বিদেশি ব্যাংকগুলো এ ক্ষেত্রে পিছিয়ে আছে। এ সময়ে রাষ্ট্রীয় মালিকানাধীন বাণিজ্যিক ও বিশেষায়িত ব্যাংকগুলো ৮২২ কোটি ৩৭ লাখ এবং বেসরকারি মালিকানাধীন দেশি ও বিদেশি ব্যাংকগুলো ৭২৭ কোটি ১৩ লাখ টাকার ঋণ বিতরণ করেছে।বাংলাদেশ ব্যাংকের প্রতিবেদনে দেখা যায়, ফসল উৎপাদন খাতে ব্যাংকগুলো ৩১০ কোটি ৪৬ লাখ, দারিদ্র্য বিমোচনে ৯৫ কোটি ৩৭ লাখ, প্রাণিসম্পদ ও পোলট্রি খাতে ৪৮ কোটি ও মৎস্য খাতে ৪০ কোটি টাকা বিতরণ করেছে।বরাবরের মতো চলতি অর্থবছরের প্রথম দুই মাসে সবচেয়ে বেশি ঋণ বিতরণ করেছে বিশেষায়িত খাতের বাংলাদেশ কৃষি ব্যাংক ৫১৭ কোটি ৯১ লাখ টাকা। এরপর রয়েছে রাজশাহী উন্নয়ন ব্যাংক ১১৫ কোটি ৪০ লাখ এবং সোনালী ব্যাংক ৭০ কোটি ৪১ লাখ টাকা।
