
সাত বছর পর বিমান বাংলাদেশ এয়ারলাইনস আগামী ৩১ মার্চ থেকে আবার জার্মানির অন্যতম ব্যস্ত নগর ফ্রাঙ্কফুর্টের পথে ডানা মেলবে। এটি হচ্ছে বিমানের ১৯তম আন্তর্জাতিক গন্তব্য।ঢাকা-ফ্রাঙ্কফুর্ট পথে সপ্তাহে দুই দিন বিমান চলাচল করবে। প্রতি শুক্রবার ও সোমবার পরিচালিত হবে এই উড্ডয়ন কার্যক্রম।বিমান বাংলাদেশ এয়ারলাইনসের এক সংবাদ বিজ্ঞপ্তিতে এ তথ্য জানানো হয়েছে। এতে বলা হয়, ঢাকা-ফ্রাঙ্কফুর্ট পথের এই উড্ডয়নকে স্মরণীয় করে রাখতে গ্রাহকদের ৫০ শতাংশ মূল্যছাড় দেবে বিমান। যাঁরা ১৮ মার্চের মধ্যে টিকিটের বুকিং দেবেন, তাঁরা এ সুযোগ পাবেন।বিমানের বহরে নতুন যোগ হওয়া বোয়িং ৭৭৭-৩০০ইআর-এর মাধ্যমে উদ্বোধনী ফ্লাইটে একদল অতিথি ফ্রাঙ্কফুর্টে যাবেন।ফ্রাঙ্কফুর্ট পথে বাংলাদেশ বিমানের প্রথম উড্ডয়ন কার্যক্রম শুরু হয় ১৯৮৬ সালে, যা এয়ারক্রাফট সমস্যার কারণে ২০০৬ সালে স্থগিত করা হয়।
