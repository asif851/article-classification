
চাল আমদানির ওপর ১০ শতাংশ শুল্ক আরোপ করা হয়েছে। আর এটি গতকাল রোববার থেকেই কার্যকর হয়েছে। এমনটাই জানিয়েছেন অর্থমন্ত্রী আবুল মাল আবদুল মুহিত।রাজধানীর এনইসি সম্মেলনকক্ষে এদিন সংসদীয় স্থায়ী কমিটিগুলোর চেয়ারম্যানদের সঙ্গে এক প্রাক্-বাজেট আলোচনায় এ তথ্য জানান অর্থমন্ত্রী।তবে জাতীয় রাজস্ব বোর্ডের (এনবিআর) কর্মকর্তারা জানিয়েছেন, গতকাল পর্যন্ত এ বিষয়ে কোনো প্রজ্ঞাপন জারি করা হয়নি। শিগগিরই প্রজ্ঞাপন জারি করা হবে বলে তাঁরা জানান।ওই প্রাক্-বাজেট আলোচনায় অর্থমন্ত্রী মূল্যস্ফীতির প্রসঙ্গে কথা বলার একপর্যায়ে বলেন, ‘ভারত থেকে প্রচুর চাল আমদানি হচ্ছে। এর ফলে আবার চালের দাম না কমে যায়। সে কারণে কৃষকদের স্বার্থ রক্ষায় আজই আমরা চাল আমদানিতে ১০ শতাংশ শুল্ক আরোপ করেছি।’সভায় সাবেক স্বরাষ্ট্র প্রতিমন্ত্রী শামসুল হক চাল আমদানিতে শুল্ক আরোপের সিদ্ধান্তকে স্বাগত জানান। পাশাপাশি দেশীয় চিনিকল ও লবণশিল্প এবং আখ ও লবণচাষিদের স্বার্থে এই দুটি পণ্য আমদানিতেও শুল্ক আরোপের প্রস্তাব করেন তিনি।
