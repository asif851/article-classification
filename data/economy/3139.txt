
দুই দিন নিম্নমুখী থাকার পর আজ বুধবার সূচক ও লেনদেনে ইতিবাচক ছিল দেশের শেয়ারবাজার। দিনের লেনদেন শেষে দুই স্টক এক্সচেঞ্জে অধিকাংশ কোম্পানির শেয়ারের দাম বেড়েছে। ফলে সূচক বেড়েছে। একই সঙ্গে লেনদেনও বেড়েছে দুই বাজারে।
বাজারসংশ্লিষ্টরা বলছেন, বাজারে ওঠানামা প্রবণতা থাকবে এটাই স্বাভাবিক। বাজারে টানা ঊর্ধ্বমুখী প্রবণতা যেমন ভালো নয়, তেমনি টানা নিম্নমুখী প্রবণতাও ইতিবাচক নয়। এমন অবস্থায় বিনিয়োগকারীদের সতর্কতার সঙ্গে বিনিয়োগ করা উচিত বলে মনে করেন তাঁরা।
ডিএসইতে সূচক বেড়েছে ৪২ পয়েন্ট
দেশের প্রধান শেয়ারবাজার ঢাকা স্টক এক্সচেঞ্জের (ডিএসই) ডিএসইএক্স সূচক ৪১ পয়েন্ট বেড়ে দাঁড়িয়েছে চার হাজার ৭৪৮ পয়েন্টে। সকাল সাড়ে ১০টায় সূচকের ঊর্ধ্বমুখী প্রবণতায় ডিএসইতে লেনদেন শুরু হয়, যা লেনদেনের শেষ পর্যন্ত অব্যাহত ছিল।
ডিএসইতে আজ ২৮৮টি প্রতিষ্ঠানের শেয়ার ও মিউচুয়াল ফান্ড লেনদেন হয়েছে। এর মধ্যে ২০৮টির দাম বেড়েছে, কমেছে ৬২টির এবং অপরিবর্তিত রয়েছে ১৮টি প্রতিষ্ঠানের শেয়ারের দাম।
ডিএসইতে আজ ৬২৭ কোটি টাকার শেয়ার লেনদেন হয়েছে, যা গতকালের চেয়ে ৩৪ কোটি টাকা বেশি। গতকাল এই বাজারে ৫৯৩ কোটি টাকার শেয়ার লেনদেন হয়।
সিএসইতে সূচক বেড়েছে ১৫৪ পয়েন্ট
ডিএসইর পাশাপাশি চট্টগ্রাম স্টক এক্সচেঞ্জেও (সিএসই) সূচক ও লেনদেন বেড়েছে। লেনদেন শেষে সিএসইর সার্বিক মূল্যসূচক ১৫৪ পয়েন্ট বেড়ে অবস্থান করছে ১৪ হাজার ৭৬০ পয়েন্টে।
সিএসইতে আজ ২৩৪টি প্রতিষ্ঠানের শেয়ার ও মিউচুয়াল ফান্ড লেনদেন হয়েছে। এর মধ্যে ১৪৯টির দাম বেড়েছে, কমেছে ৬১টির আর অপরিবর্তিত রয়েছে ২৪টি প্রতিষ্ঠানের শেয়ারের দাম।
সিএসইতে আজ ৫৭ কোটি টাকার লেনদেন হয়েছে, যা গতকালের চেয়ে ছয় কোটি টাকা বেশি। গতকাল এই বাজারে ৫১ কোটি টাকা লেনদেন হয়।
ডিএসইতে লেনদেনে শীর্ষে মেঘনা পেট্রোলিয়াম
ডিএসইতে আজ লেনদেনে শীর্ষে ছিল মেঘনা পেট্রোলিয়াম। আজ এই প্রতিষ্ঠানের ৩৪ কোটি টাকার শেয়ার লেনদেন হয়। এ ছাড়া লংকাবাংলা ফিন্যান্স, আমরা টেকনোলজিস, পদ্মা অয়েল, সামিট পাওয়ার, সামিট পূর্বাঞ্চল পাওয়ার কোম্পানি, তালস্নু স্পিনিং, স্কয়ার ফার্মা, যমুনা অয়েল, ইউসিবি প্রভৃতি লেনদেনের শীর্ষে উঠে আসে।
