
বন্ড সুবিধায় পণ্য এনে তা রপ্তানি না করে স্থানীয় বাজারে বিক্রি করে দিয়েছে খুলনা প্রিন্টিং অ্যান্ড প্যাকেজিং লিমিটেড। আবার কাস্টমস কর্তৃপক্ষের হিসাবে নেই, গুদামজাত করার রেজিস্ট্রারেও নেই, আছে বন্ড রেজিস্ট্রারে—এমন পণ্যের অস্তিত্বও মিলেছে। বন্ড সুবিধায় পণ্য খালাস করে মাঝপথেই তা বিক্রি করে দেওয়া হয়েছে। এসব অনিয়ম করে রাজস্ব ফাঁকি দেওয়া হয়েছে প্রায় ২৭২ কোটি টাকা।জাতীয় রাজস্ব বোর্ডের (এনবিআর) এক তদন্ত প্রতিবেদনে কর ফাঁকির এ চিত্র উঠে এসেছে। ইতিমধ্যে প্রতিষ্ঠানটিকে এই টাকা দেওয়ার জন্য নোটিশ পাঠিয়েছে এনবিআর।লকপুর শিল্পগোষ্ঠীর খুলনা প্রিন্টিং অ্যান্ড প্যাকেজিং মূলত প্রচ্ছন্ন রপ্তানি করে থাকে। এর মানে হলো, বিদেশ থেকে কাঁচামাল হিসেবে ডুপ্লেক্স বোর্ড আমদানি করে। পরে সেই ডুপ্লেক্স বোর্ড ব্যবহার করে রপ্তানি পণ্যের কার্টনসহ অন্যান্য আনুষঙ্গিক পণ্য তৈরি করে, যা পরে মূল রপ্তানিকারকের কাছে বিক্রি করে। যেহেতু এই প্রতিষ্ঠানের কার্টনসহ অন্য পণ্য মূল পণ্যের সঙ্গে বিদেশে যায়, তাই এই প্রতিষ্ঠানটি ‘প্রচ্ছন্ন রপ্তানি’ করে বলে ধরে নেওয়া হয়।এ জন্য এই প্রতিষ্ঠানটি অন্য রপ্তানিকারকের মতো কাঁচামাল আমদানিতে বন্ড সুবিধা পায়। এর মানে কাঁচামালের ওপর কোনো শুল্ককর দিতে হয় না। তবে এ ধরনের বন্ড সুবিধা পেতে প্রচ্ছন্ন রপ্তানিকারককে মূল রপ্তানিকারকের কাছ থেকে পণ্য বিক্রি বাবদ মার্কিন ডলারে মূল্য লেনদেন করতে হয়। কিন্তু খুলনা প্রিন্টিং নিজেদের শিল্পগোষ্ঠীর অন্য সহযোগী প্রতিষ্ঠানের কাছে পণ্য বিক্রি করে দিয়েছে বলে এনবিআরের প্রতিবেদনে উঠে এসেছে।প্রতিবেদন অনুযায়ী, খুলনা প্রিন্টিং তিন ধরনের কর ফাঁকি দিয়েছে। প্রচ্ছন্ন রপ্তানির শর্ত হিসেবে বৈদেশিক মুদ্রায় লেনদেন না করে ২৪৪ কোটি ১৫ লাখ টাকা এবং প্রতিষ্ঠানের নিবন্ধন নথির সঙ্গে বাস্তবে পণ্যের লেনদেনে মিল না রেখে ২৭ কোটি ২৫ লাখ টাকা এবং বন্ড সুবিধায় পণ্য এনে নিজস্ব গুদামে ওঠানোর আগেই খোলাবাজারে বিক্রি করার মাধ্যমে ৩১ লাখ টাকার শুল্ককর ফাঁকি দেওয়া হয়েছে।এ বিষয়ে এনবিআরের চেয়ারম্যান নজিবুর রহমান প্রথম আলোকে বলেন, ‘কর ফাঁকি দিয়ে কেউ পার পাবে না। এই কেসটি আমরা আরও তদন্ত করছি, আরও গভীরে যাচ্ছি। এ ঘটনার সঙ্গে কর্তৃপক্ষের কেউ জড়িত আছে কি না, তাও খতিয়ে দেখা হচ্ছে।’ তিনি জানান, ফাঁকি দেওয়া কর আদায়ে প্রয়োজনীয় ব্যবস্থা নেওয়া হয়েছে।গত ৫ জুলাই আপিল বিভাগে দায়ের করা একটি লিভ টু আপিলের আদেশে খুলনা প্রিন্টিং অ্যান্ড প্যাকেজিং লিমিটেডের ৭৫টি ঋণপত্রের (এলসি) বিল অব এন্ট্রি ছাড়া পণ্য খালাসের বিষয়ে তদন্ত করার নির্দেশ দেওয়া হয়। এরপর এনবিআর এই তদন্ত করে।এ বিষয়ে জানতে চাইলে খুলনা প্রিন্টিং অ্যান্ড প্যাকেজিংয়ের উপব্যবস্থাপনা পরিচালক মো. আমজাদ হোসেন বলেন, আদালত বলেছেন যদি শুল্ক পাওনা থাকে, তবে শুল্ক আইন অনুযায়ী ব্যবস্থা নিতে। কিন্তু এনবিআর এখন ওই সমপরিমাণ অর্থ দাবি করছে। আর এটি ৭৬টি এলসি নিয়ে মামলা। কিন্তু এনবিআর তিন বছরের নিরীক্ষা করেছে। তিনি বলেন, ‘এ নিয়ে আমরা উচ্চ আদালতে রিভিউ পিটিশন করেছি। আদালত তা গ্রহণও করেছেন।’এনবিআরের তদন্ত দল সরেজমিনে পরিদর্শন ও কাগজপত্র ঘেঁটে দেখেছে, ২০১২-১৩, ২০১৩-১৪ ও ২০১৪-১৫ বন্ড মেয়াদে কোম্পানিটি কার্টন রপ্তানির বন্ড সুবিধার অপব্যবহার করেছে। নিজেদের শিল্পগোষ্ঠীর অন্য কয়েকটি প্রতিষ্ঠানের কাছে এসব কার্টন বিক্রি করে দিয়েছে। ওই সব প্রতিষ্ঠানের কোনো বন্ড লাইসেন্সও নেই। তিন মেয়াদে প্রচ্ছন্ন রপ্তানির জন্য যে এলসি খোলা হয়েছে, তা ডলারের পরিবর্তে স্থানীয় মুদ্রায় হয়েছে। এতে বন্ড সুবিধার শর্ত ভঙ্গ হয়েছে।তদন্ত দল হিসাব করে দেখেছে, এভাবে ২০১২-১৩ মেয়াদে ৮৮ কোটি টাকা, ২০১৩-১৪ মেয়াদে ৯১ কোটি ৮৮ লাখ এবং ২০১৪-১৫ মেয়াদে ৬৪ কোটি ২৬ লাখ টাকার শুল্ককর ফাঁকি দিয়েছে খুলনা প্রিন্টিং অ্যান্ড প্যাকেজিং। রপ্তানিকারকের লিয়েন ব্যাংক হিসেবে সোনালী ব্যাংকই এ তথ্য জানায় তদন্ত দলকে।এ ছাড়া বন্ড সুবিধা নিয়ে প্রতিষ্ঠানটি কী পরিমাণ পণ্য এনেছে, তাও পরীক্ষা-নিরীক্ষা করা হয়। দেখা গেছে, ২০১২-১৩ থেকে ২০১৪-১৫ সালের মধ্যে তিন মেয়াদে ১ হাজার ২০৪টি চালান বন্ড সুবিধায় এনেছে প্রতিষ্ঠানটি। এর মধ্যে ৭৬টি এলসির কিছু চালান বন্ড রেজিস্ট্রারে ওঠানো হলেও শুল্ক কর্তৃপক্ষের হিসাবে ওঠানো হয়নি। আবার বন্ড রেজিস্ট্রারে ওঠানো হলেও তা প্রতিষ্ঠানের গুদামজাত রেজিস্ট্রারে ওঠানো হয়নি। এর ফলে যে পরিমাণ পণ্য গুদামে থাকার কথা ছিল, এর চেয়ে কম ছিল। এসব পণ্য খোলাবাজারে বিক্রি করে দেওয়া হয়েছে। এতে রাজস্ব ফাঁকির পরিমাণ ২৭ কোটি ২৫ লাখ টাকা। আর দুটি চালানের তথ্য বন্ড রেজিস্ট্রারেও পাওয়া যায়নি। এতে রাজস্ব ফাঁকির পরিমাণ ৩১ লাখ ৩৪ হাজার টাকা।
