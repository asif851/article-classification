

ঈদের আগে শেষ কার্যদিবসে চাঙা শেয়ারবাজার 

পুনরায় উৎপাদন প্রক্রিয়া শুরু ও শেয়ারবাজারে শ্রেণি পরিবর্তনের খবরে মূল্যবৃদ্ধিতে শীর্ষে উঠে এসেছে সিভিও পেট্রোকেমিক্যাল রিফাইনারি। গতকাল বৃহস্পতিবার দিন শেষে প্রধান শেয়ারবাজার ঢাকা স্টক এক্সচেঞ্জে (ডিএসই) মূল্যবৃদ্ধির শীর্ষে ছিল কোম্পানিটি। ১৮ জুন থেকে কোম্পানিটির শেয়ারের দর ঊর্ধ্বমুখী রয়েছে।
এদিকে ঈদের আগে শেষ কার্যদিবসে গতকাল শেয়ারবাজারে সূচক ছিল ঊর্ধ্বমুখী। ডিএসইর প্রধান সূচক ডিএসইএক্স এদিন ৩১ পয়েন্ট বেড়ে দাঁড়িয়েছে ৫ হাজার ৫৯৯ পয়েন্টে।
অপর শেয়ারবাজার চট্টগ্রাম স্টক এক্সচেঞ্জের (সিএসই) সার্বিক সূচকটি ৯৫ পয়েন্ট বেড়ে দাঁড়িয়েছে ১৭ হাজার ৩৪৩ পয়েন্টে। তবে ঢাকার বাজারে লেনদেন বাড়লেও কমেছে চট্টগ্রামের বাজারে।
ঈদ ও সাপ্তাহিক ছুটি মিলিয়ে আজ থেকে শেয়ারবাজারে পাঁচ দিনের ছুটি শুরু হচ্ছে। ছুটি শেষে আগামী ২৮ জুন পুনরায় লেনদেন শুরু হবে। তবে ঈদের দিনের কারণে ছুটি বাড়লে সে ক্ষেত্রে শেয়ারবাজারেও ছুটি বাড়বে। ঈদের ছুটির পর থেকে আগের সময় অনুযায়ী সকাল সাড়ে ১০টা থেকে লেনদেন শুরু হয়ে টানা আড়াইটা পর্যন্ত চলবে। রমজান উপলক্ষে শেয়ারবাজারে লেনদেন আধা ঘণ্টা এগিয়ে আনা হয়েছিল।
গত বুধবার ‘জেড’ শ্রেণি থেকে ‘এ’ শ্রেণিভুক্ত হয় সিভিও পেট্রোকেমিক্যাল। পাশাপাশি গত সোমবার থেকে পুনরায় উৎপাদন কার্যক্রম শুরু করেছে কোম্পানিটি। এর আগে কাঁচামাল সংকটের কারণে গত বছরের ২১ জুলাই থেকে কোম্পানিটির উৎপাদন বন্ধ হয়ে যায়। এ কারণে আইনি বিধান অনুযায়ী, চলতি বছরের জানুয়ারিতে কোম্পানিটিকে ‘এ’ শ্রেণি থেকে ‘জেড’ শ্রেণিতে স্থানান্তর করা হয়।
নিয়ম অনুযায়ী, তালিকাভুক্ত কোনো কোম্পানির উৎপাদন কার্যক্রম ছয় মাস ধরে বন্ধ থাকলে ওই কোম্পানিকে ‘জেড’ শ্রেণিতে স্থানান্তর করে স্টক এক্সচেঞ্জ কর্তৃপক্ষ। সেই অনুযায়ী, গত জানুয়ারিতে সিভিও পেট্রোকেমিক্যালকে এ থেকে জেড শ্রেণিতে স্থানান্তর করা হয়েছিল।
শেয়ারবাজারে তালিকাভুক্ত যেসব কোম্পানির আর্থিক ও উৎপাদন কার্যক্রম বাজে, সেসব কোম্পানিকেই মূলত জেড শ্রেণিভুক্ত করা হয়। এ জন্য জেড শ্রেণিকে জাঙ্ক বা বাজে কোম্পানির শেয়ারভুক্ত শ্রেণি হিসেবে অভিহিত করা হয়ে থাকে। এ শ্রেণির কোনো কোম্পানির শেয়ার লেনদেনে ঋণ সুবিধা পান না বিনিয়োগকারীরা। এমনকি জেড শ্রেণির শেয়ারের লেনদেন নিষ্পত্তিতেও বেশি সময় লাগে।
সিভিও পেট্রোকেমিক্যালের যে তথ্য ডিএসইর ওয়েবসাইটে প্রকাশ করা হয়েছে তাতে বলা হয়েছে, বিদ্যুৎ, জ্বালানি ও খনিজ সম্পদ মন্ত্রণালয়ের নির্দেশে সিলেট গ্যাস ফিল্ড ১৯ জুন থেকে কোম্পানিটিকে কাঁচামাল সরবরাহ শুরু করেছে। কাঁচামালের সরবরাহ নিশ্চিত হওয়ায় ওই দিন থেকেই কোম্পানিটি পুনরায় উৎপাদন শুরুর প্রক্রিয়া শুরু করেছে।
একদিকে উৎপাদন চালুর খবর, অন্যদিকে জেড থেকে এ শ্রেণিতে উন্নীত হওয়ার তথ্য। দুই মিলে সিভিওর শেয়ারের দামে বড় উল্লম্ফন। ফলে মাত্র চার কার্যদিবসে কোম্পানিটির প্রতিটি শেয়ারের দাম প্রায় ৫৮ টাকা বেড়েছে। ১৮ জুন কোম্পানিটির প্রতিটি শেয়ারের দাম ছিল প্রায় ২০৪ টাকা। গতকাল দিন শেষে তা বেড়ে দাঁড়িয়েছে ২৬২ টাকায়। এর মধ্যে গতকাল এক দিনেই বেড়েছে ২১ টাকা বা প্রায় পৌনে ৯ শতাংশ। তাতে ঢাকার বাজারে মূল্যবৃদ্ধির শীর্ষে জায়গা করে নেয় কোম্পানিটি। লেনদেনের দিক থেকেও ছিল শীর্ষ দশের তালিকায়।
ঢাকার বাজারে গতকাল দিন শেষে লেনদেনের পরিমাণ ছিল ৭৪৪ কোটি টাকা, যা আগের দিনের চেয়ে ৪৪ কোটি টাকা বেশি। চট্টগ্রামের বাজারে গতকাল লেনদেনের পরিমাণ ছিল প্রায় ৩২ কোটি টাকা, যা আগের দিনের চেয়ে ৬ কোটি টাকা কম।
মার্চেন্ট ব্যাংক আইডিএলসি ইনভেস্টমেন্টসের গতকালের বাজার প্রতিবেদনে বলা হয়েছে, গতকালের বাজারে মূল্যবৃদ্ধির দিক থেকে আধিপত্য ছিল ব্যাংক খাতের শেয়ারের। ডিএসইতে এদিন লেনদেন হওয়া ৩০ ব্যাংকের মধ্যে ২৩টিরই দাম বেড়েছে।
