
আনুষ্ঠানিকভাবে চালু হলো ঢাকার নতুন পাঁচ তারকা হোটেল লা মেরিডিয়ান ঢাকা। গত জুনে অনানুষ্ঠানিকভাবে হোটেলটি কাজ শুরু করলেও গতকাল রোববার হলো মূল আনুষ্ঠানিকতা।রাতে ছিল উদ্বোধনী অনুষ্ঠান ও সংগীতায়োজন। আর দিনের বেলা হোটেলটির ব্যবস্থাপনা কর্তৃপক্ষ দেশি-বিদেশি সাংবাদিকদের জানালেন হোটেলের যাবতীয় সুযোগ-সুবিধার কথা। এ সময় সাংবাদিকদের সঙ্গে কথা বলেন হোটেলটির মহাব্যবস্থাপক অশ্বিনী নায়ার ও স্টারউড হোটেলস ও রিসোর্টের সহযোগী পরিচালক আকাঙ্ক্ষা মহেশ্বরী।সাংবাদিকদের জানানো হয়, আয়তন ও রুমের দিক থেকে বাংলাদেশের সবচেয়ে পাঁচ তারকা হোটেল এখন লা মেরিডিয়ান ঢাকা। এর ব্যবস্থাপনার দায়িত্ব স্টারউড হোটেলস অ্যান্ড রিসোর্টসের। ১৯৭২ সালে মূলত এয়ার ফ্রান্সের মালিকানায় ফ্রান্সে লা মেরিডিয়ানের যাত্রা শুরু হয়েছিল। ২০০৫ সালে এটি স্টারউড অধিগ্রহণ করে। শুরুতে লা মেরিডিয়ান ইউরোপের বাইরে মধ্যপ্রাচ্যে হোটেল ব্যবসা শুরু করলেও পরে তারা অন্যান্য অঞ্চলে যাত্রা করে। এখন দক্ষিণ এশিয়ায় রয়েছে লা মেরিডিয়ানের উল্লেখযোগ্য উপস্থিতি।আকাঙ্ক্ষা মহেশ্বরী জানান, লা মেরিডিয়ানের গ্রাহকেরা পাবেন ভিন্ন ধরনের স্বাদ। খাবার থেকে শুরু করে সাজসজ্জায় থাকছে দেশীয় ঐতিহ্যের ছোঁয়া। এর কক্ষগুলোর আয়তন অপেক্ষাকৃত বড়। এই হোটেলটি ঢাকার শিল্প-সংস্কৃতিকে বিশেষভাবে গুরুত্ব দেবে।
