
দেশের শীর্ষস্থানীয় জুতা উৎপাদনকারী প্রতিষ্ঠান বে গ্রুপ তাদের প্রস্তাবিত বে অর্থনৈতিক অঞ্চলে বড় অঙ্কের বিদেশি বিনিয়োগ পেয়েছে। এখন পর্যন্ত পাঁচটি বিদেশি প্রতিষ্ঠান সেখানে বিনিয়োগের আগ্রহ দেখিয়েছে। তাদের প্রস্তাবিত অর্থের পরিমাণ প্রায় ১০৫ কোটি ডলার, বাংলাদেশি মুদ্রায় যা প্রায় ৮ হাজার ৪০০ কোটি টাকা। এসব কোম্পানি বে’র সঙ্গে যৌথ উদ্যোগে জুতা, খেলনা, কাচ ও ইস্পাত তৈরি করতে চায়। এসব কোম্পানির সঙ্গে বে গ্রুপের সমঝোতা চুক্তি সই হয়েছে। তারা ইতিমধ্যে বাংলাদেশে এসে ঘুরে গেছে। তবে এই পাঁচ কোম্পানির জন্য যে পরিমাণ জমি দরকার, তা তারা শুধু তাদের অর্থনৈতিক অঞ্চলে দিতে পারছে না। এ জন্য নিজেদের অর্থনৈতিক অঞ্চলের বাইরেও জমি খুঁজছে তারা। বেসরকারি অর্থনৈতিক অঞ্চলগুলোর মধ্যে একটি এখন পর্যন্ত চূড়ান্ত লাইসেন্স পেয়েছে। আর ১২টি পেয়েছে প্রাথমিক লাইসেন্স। তবে বে অর্থনৈতিক অঞ্চল কিছুদিনের মধ্যেই চূড়ান্ত লাইসেন্স পাবে বলে জানিয়েছে বাংলাদেশ অর্থনৈতিক অঞ্চল কর্তৃপক্ষের (বেজা) একটি সূত্র। চূড়ান্ত লাইসেন্স পেলেই বে অর্থনৈতিক অঞ্চলে জমি বরাদ্দ দিতে হবে। চূড়ান্ত লাইসেন্স পাওয়ার আগেই ব্যাপক সাড়া পাওয়ায় বাংলাদেশে বিদেশি বিনিয়োগের বড় সম্ভাবনা দেখছেন বের ব্যবস্থাপনা পরিচালক জিয়াউর রহমান। তিনি বলেন, ‘এখন আমাদের দরকার গ্যাসের সংযোগ ও অন্যান্য অবকাঠামো। এটা পেলে এ দেশে অনেক বিদেশি প্রতিষ্ঠানকে নিয়ে আসতে পারব।’ বে অর্থনৈতিক অঞ্চলটি গাজীপুরে ৬৫ একর জমির ওপর প্রতিষ্ঠিত হচ্ছে। এর আয়তন আরও ৪০ একর বৃদ্ধির পরিকল্পনা আছে প্রতিষ্ঠানটির। তাদের সম্ভাব্যতা যাচাইয়ের সমীক্ষা বলছে, এই অর্থনৈতিক অঞ্চল কমপক্ষে ১০ হাজার মানুষের কর্মসংস্থান তৈরি করবে। বে গ্রুপের কাছে সবচেয়ে বড় বিনিয়োগটি আসছে হুজিয়ান গ্রুপের কাছ থেকে। চীনের এই প্রতিষ্ঠান প্রায় ১০০ কোটি ডলারের বিনিয়োগ নিয়ে বাংলাদেশে আসতে চায়। তারা মূলত জুতা তৈরি করে। এই কোম্পানির চীনের কারখানাগুলোতে ২৫ হাজার শ্রমিক কাজ করেন। তাঁরা ইথিওপিয়ায় পুরো একটি অর্থনৈতিক অঞ্চল তৈরি করছে। সেখানে প্রায় ২০০ কোটি ডলার বিনিয়োগ করবে তারা। হুজিয়ান গ্রুপের আট সদস্যের একটি প্রতিনিধিদল সম্প্রতি বাংলাদেশ সফর করেছে। তবে তাদের যে পরিমাণ জমি দরকার, তা বে অর্থনৈতিক অঞ্চলে জমি দেওয়া সম্ভব হবে না বলে জানিয়েছে বে গ্রুপ। এ কারণে তারা হুজিয়ান গ্রুপকে মিরসরাই অর্থনৈতিক অঞ্চলসহ বিভিন্ন এলাকা ঘুরিয়ে দেখিয়েছে। বাংলাদেশে হুজিয়ান গ্রুপ হালকা প্রকৌশল শিল্প, তৈরি পোশাক, জুতা ও চামড়াজাত পণ্য, প্যাকেজিং, ভবন তৈরির উপকরণ ও ইলেকট্রনিকস খাতে বিনিয়োগ করতে আগ্রহী বলে জানান বের কর্মকর্তারা। বে গ্রুপের কাছে ৮০ লাখ ডলার বিনিয়োগের আগ্রহ দেখিয়েছে স্টেলা ইন্টারন্যাশনাল হোল্ডিং করপোরেশন নামের হংকংভিত্তিক একটি প্রতিষ্ঠান। এই কোম্পানির নিজস্ব চারটি ব্র্যান্ড আছে, পাশাপাশি তারা বিশ্বের বিভিন্ন নামী ব্র্যান্ডের জন্য জুতা তৈরি করে। তাদের ক্রেতার তালিকায় আছে বিশ্বখ্যাত ব্র্যান্ড ক্লার্কস, ডেকারস, ইকো, রকপোর্ট, টিম্বারল্যান্ড, উলভারাইন, কোল হান, গেস, জোনস গ্রুপ, কেনেথ কোল, মাইকেল কোরস, ব্যালি, কেনজো, প্রাডা, মিউ মিউ, পল স্মিথ ইত্যাদি। এই কোম্পানি জুতা তৈরিতে বিনিয়োগ করবে ৮০ লাখ ডলার। চীনের মাল্টিটেক ইন্টারন্যাশনাল খেলনা তৈরিতে বিনিয়োগ করবে ৬০ লাখ ডলার। এই কোম্পানি যুক্তরাষ্ট্রের বিভিন্ন ব্র্যান্ডের জন্য খেলনা তৈরি করে। এদের চাহিদামতো জমি দিতে পারবে বে অর্থনৈতিক অঞ্চল। এ ছাড়া চীনের কিয়ান ইউয়ান বিল্ডিং ম্যাটেরিয়াল কোম্পানি ইস্পাত উৎপাদনে বিনিয়োগ করবে ১ কোটি ৩০ লাখ ডলার এবং চীনেরই আরেক প্রতিষ্ঠান দ্য ইউয়ান স্টিল অ্যান্ড রি-রোলিং মিল বিনিয়োগ করবে ২ কোটি ১০ লাখ ডলার। তারা উৎপাদন করবে কাচ।
