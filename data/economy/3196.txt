
আন্তর্জাতিক বাজারে দরপতনের কারণে দেশের বাজারে সোনার দাম ভরিতে ১ হাজার ২২৫ টাকা পর্যন্ত কমিয়েছে বাংলাদেশ জুয়েলার্স সমিতি। নতুন দর আজ সোমবার থেকে কার্যকর হবে।নতুন দর অনুযায়ী, প্রতি ভরি (১১.৬৬৪ গ্রাম) ভালো মানের অর্থাৎ ২২ ক্যারেট সোনা আজ থেকে ৪২ হাজার ৫১৫ টাকায় বিক্রি হবে। এ ছাড়া ২১ ক্যারেট ৪০ হাজার ৪১৫ এবং ১৮ ক্যারেটের দাম কমে হচ্ছে ৩৩ হাজার ৭৬৭ টাকা। সনাতন পদ্ধতির সোনার ভরি ২২ হাজার ৬৮৬ টাকা। আর ২১ ক্যারেট (ক্যাডমিয়াম) রুপার ভরি দাঁড়াচ্ছে ৯৩৩ টাকা। জুয়েলার্স সমিতি গতকাল রোববার এক সংবাদ বিজ্ঞপ্তির মাধ্যমে সোনা-রুপার দাম হ্রাসের বিষয়টি জানিয়েছে।জুয়েলার্স সমিতি বলছে, গতকাল পর্যন্ত প্রতি ভরি ২২ ক্যারেট সোনা ৪৩ হাজার ৭৪০, ২১ ক্যারেট ৪১ হাজার ৬৪০ এবং ১৮ ক্যারেট ৩৪ হাজার ৯৯২ টাকায় বিক্রি হয়। সনাতন পদ্ধতির সোনার ভরি ছিল ২৩ হাজার ৯১১ টাকা। রুপার ভরি বিক্রি হয় ৯৯১ টাকায়। ফলে নতুন দরে প্রতি ভরি ২২, ২১ ও ১৮ ক্যারেটে এবং সনাতন পদ্ধতির সোনার দরে ভরিতে ১ হাজার ২২৫ টাকা পর্যন্ত কমেছে। আর রুপার দাম কমেছে ভরিতে ৫৮ টাকা।সর্বশেষ গত ১৫ অক্টোবর সোনার দর ভরিতে ১ হাজার ৫১৭ টাকা পর্যন্ত বৃদ্ধি করে সমিতি। তার আগে ৮ সেপ্টেম্বর সোনার দর ভরিতে ১ হাজার ৫০ টাকা পর্যন্ত কমে। গত ২৩ আগস্ট প্রতি ভরি সোনায় সর্বোচ্চ ১ হাজার ৫১৬ টাকা বাড়ে। ৬ আগস্ট ভরিতে সর্বোচ্চ ১ হাজার ২২৪ টাকা কমানো হয়। চলতি বছরের শুরুতে সোনার দর ছিল ৪৪ হাজার ৫২১ টাকা ভরি।জানা যায়, গত ১৫ অক্টোবর যখন সোনার মূল্য বৃদ্ধি করা হয়, তখন আন্তর্জাতিক বাজারে প্রতি আউন্স বা ৩১.১০৩৪৭৬৮ গ্রাম সোনার দাম ছিল ১ হাজার ১৮৩ মার্কিন ডলার। গতকাল সেটি কমে ১ হাজার ৮৯ ডলার হয়। তার মানে প্রতি আউন্সে কমেছে ৯৪ ডলার। ভরিতে হিসাব করলে সোনার ভরিতে দর কমেছে ৩৫ মার্কিন ডলার ৩৩ সেন্ট। দেশীয় মুদ্রায় দাঁড়ায় ২ হাজার ৮২৬ টাকা। অবশ্য প্রতি ভরিতে দেশের বাজারে কমেছে মাত্র ১ হাজার ২২৫ টাকা।এ বিষয়ে জানতে চাইলে পুরোনো যুক্তিই দিলেন জুয়েলার্স সমিতির সভাপতি কাজী সিরাজুল ইসলাম। গতকাল সন্ধ্যায় তিনি প্রথম আলোকে বলেন, ‘আমাদের দেশে বৈধভাবে সোনা আমদানি হয় না। তাই আন্তর্জাতিক বাজারে দাম যে পরিমাণে কমে, সেই হারে হ্রাস করা সম্ভব হয় না।’
