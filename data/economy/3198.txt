
ভারতের কলকাতায় আজ শুক্রবার শুরু হচ্ছে বিমসটেক প্রদর্শনী ২০১৭। এর উদ্বোধনী অনুষ্ঠানে যোগ দেবেন শিল্পমন্ত্রী আমির হোসেন আমু। এ লক্ষ্যে গতকাল বৃহস্পতিবার তিনি কলকাতার উদ্দেশে ঢাকা ত্যাগ করেন।
কলকাতার নেতাজি ইনডোর স্টেডিয়ামে তিন দিনব্যাপী এই প্রদর্শনী অনুষ্ঠিত হবে। ভারতের পররাষ্ট্রবিষয়ক মন্ত্রণালয়ের সহায়তায় ইন্ডিয়ান চেম্বার অব কমার্স (আইসিসি) এই প্রদর্শনীর আয়োজন করেছে। পশ্চিমবঙ্গ সরকারের মুখ্যমন্ত্রী মমতা বন্দ্যোপাধ্যায় প্রধান অতিথি হিসেবে এই প্রদর্শনীর উদ্বোধন করবেন। ভারত সরকার ও ইন্ডিয়ান চেম্বার অব কমার্সের আমন্ত্রণে অনুষ্ঠানে শিল্পমন্ত্রী সম্মানিত অতিথি হিসেবে যোগ দিচ্ছেন।
বিমসটেক হলো দক্ষিণ ও দক্ষিণ-পূর্ব এশিয়ার দেশগুলোর একটি আঞ্চলিক অর্থনৈতিক জোট। বাংলাদেশ, ভারত, নেপাল, ভুটান, শ্রীলঙ্কা, মিয়ানমার ও থাইল্যান্ড এর সদস্য। বিশ্বের মোট জনসংখ্যার শতকরা ২১ ভাগ মানুষ জোটভুক্ত দেশগুলোতে বাস করছে। দেশগুলোর সমষ্টিগত জিডিপির পরিমাণ ৭৫ হাজার কোটি মার্কিন ডলার।
উদ্বোধনী অনুষ্ঠানে জোটভুক্ত দেশ ছাড়াও বিশ্বের বিভিন্ন দেশ ও আন্তর্জাতিক প্রতিষ্ঠানের প্রতিনিধিরা অংশ নেবেন। এতে তাঁরা আন্তর্জাতিক বাণিজ্যে জোটের অংশীদারত্ব বাড়ানোর বিষয়ে আলোচনা করবেন। এ ছাড়া জোটের সদস্যরাষ্ট্রগুলোর মধ্যে ব্যবসা-বাণিজ্য বৃদ্ধি এবং শিল্প খাতে দ্বিপক্ষীয় ও বহুপক্ষীয় সহায়তার উপায় নিয়েও আলোচনা হবে।
এই ফোরামে বিমসটেক অঞ্চলে বাণিজ্য সম্পর্ক জোরদার, অংশীদারত্ব বৃদ্ধি, প্রযুক্তি স্থানান্তর এবং শিল্প খাতে যৌথ বিনিয়োগের কৌশল চিহ্নিত করা হবে। বিজ্ঞপ্তি।
