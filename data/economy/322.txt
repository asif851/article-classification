
দেশের দুই স্টক এক্সচেঞ্জের শেয়ার বিক্রির জন্য আগামী এক বছরের মধ্যে কৌশলগত বিনিয়োগকারীর সঙ্গে চুক্তি সম্পাদন করতে হবে। গতকাল বুধবার পুঁজিবাজার নিয়ন্ত্রক সংস্থা বাংলাদেশ সিকিউরিটিজ অ্যান্ড এক্সচেঞ্জ কমিশন (বিএসইসি) এ নির্দেশনা জারি করেছে।
নির্দেশনার কপি গতকাল ঢাকা স্টক এক্সচেঞ্জ (ডিএসই) ও চট্টগ্রাম স্টক এক্সচেঞ্জের (সিএসই) ব্যবস্থাপনা পরিচালক (এমডি) বরাবরে পাঠানো হয়েছে।
স্টক এক্সচেঞ্জের মালিকানা থেকে ব্যবস্থাপনা আলাদা (ডিমিউচুয়ালাইজেশন) করার পর ব্লকড হিসাবে ৬০ শতাংশ শেয়ার সংরক্ষিত রয়েছে। বাকি ৪০ শতাংশ শেয়ার স্টক এক্সচেঞ্জের সদস্য তথা প্রাথমিক শেয়ারধারীদের মধ্যে বরাদ্দ দেওয়া হয়েছে।
ডিমিউচুয়ালাইজেশন আইন অনুযায়ী, ব্লকড হিসাবে থাকা ৬০ শতাংশ শেয়ারের মধ্যে সর্বোচ্চ ২৫ শতাংশ শেয়ার কৌশলগত (স্ট্র্যাটেজিক) বিনিয়োগকারীর কাছে বিক্রি করা যাবে। উল্লিখিত এ ২৫ শতাংশ শেয়ার বিক্রির জন্য এক বছরের মধ্যে চুক্তি সম্পাদনে স্টক এক্সচেঞ্জ নির্দেশ দিয়েছে বিএসইসি। কৌশলগত বিনিয়োগকারীর কাছে সর্বোচ্চ ২৫ শতাংশ শেয়ার বিক্রির পর ব্লকড হিসাবে সংরক্ষিত বাকি ৩৫ শতাংশ শেয়ার প্রাতিষ্ঠানিক ও ব্যক্তিশ্রেণির বিনিয়োগকারীর মধ্যে বিক্রি করা যাবে।
ডিমিউচুয়ালাইজেশন কর্মসূচি বা স্কিম অনুযায়ী, স্টক এক্সচেঞ্জের ১৩ সদস্যের পরিচালনা পর্ষদের মধ্যে কৌশলগত বিনিয়োগকারীর পক্ষ থেকে ন্যূনতম একজন সদস্য থাকবেন। বর্তমানে দেশের দুই স্টক এক্সচেঞ্জের পরিচালনা পর্ষদে কৌশলগত বিনিয়োগকারীর পরিচালক পদটি শূন্য রয়েছে। কারণ, এখনো পর্যন্ত কোনো স্টক এক্সচেঞ্জ কৌশলগত বিনিয়োগকারীর কাছে শেয়ার হস্তান্তর প্রক্রিয়া সম্পন্ন করেনি।
বাজার পরিস্থিতি: এদিকে দেশের প্রধান শেয়ারবাজার ঢাকা স্টক এক্সচেঞ্জে (ডিএসই) গতকালও সূচক ও লেনদেন কমেছে। এ বাজারের প্রধান সূচক ডিএসইএক্স আগের দিনের চেয়ে ৬ পয়েন্ট কমে দাঁড়িয়েছে ৪ হাজার ৫৮৭ পয়েন্টে।
