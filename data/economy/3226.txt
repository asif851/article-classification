
সারি সারি বিশাল পাল তোলা নৌকার ছোট সংস্করণ। বাংলাদেশের প্রতীক ঐতিহ্যবাহী এই নৌকা আর বাঁশ দিয়েই তৈরি হয়েছে ফটক। স্বাগত জানাচ্ছে আগত অতিথিদের। ভেতরে বিভিন্ন সরকারি-বেসরকারি প্রতিষ্ঠানের শতাধিক স্টল। বাংলাদেশসহ এশিয়ার বিভিন্ন দেশে ভ্রমণের আকর্ষণীয় সুযোগ-সুবিধা দিচ্ছে তারা।এই চিত্র তৃতীয় এশিয়ান টুরিজম ফেয়ারের। দেশের পর্যটনশিল্পকে দেশ-বিদেশের মানুষের কাছে জনপ্রিয় করতে বঙ্গবন্ধু আন্তর্জাতিক সম্মেলন কেন্দ্রে গতকাল বৃহস্পতিবার তিন দিনব্যাপী এই মেলা শুরু হয়েছে। বাংলাদেশ টুরিজম বোর্ড ও পর্যটন করপোরেশনের সহযোগিতায় এই মেলার আয়োজন করেছে মাসিক ম্যাগাজিন পর্যটন বিচিত্রা। গতকাল সকালে মেলার উদ্বোধন করেন বেসামরিক বিমান পরিবহন ও পর্যটনমন্ত্রী রাশেদ খান মেনন।উদ্বোধনী অনুষ্ঠানে উপস্থিত ছিলেন শ্রীলঙ্কা, চীন, ফিলিপাইনসহ বিভিন্ন দেশের কূটনীতিকেরা। পর্যটন খাতের উন্নয়নে আঞ্চলিক যোগাযোগ ও অবকাঠামো উন্নয়নের পরামর্শ দেন তাঁরা; একই সঙ্গে বাংলাদেশের ব্যবসায়ীদের অন্য দেশের পর্যটন খাতের সঙ্গে সমন্বয় করে কার্যক্রম পরিচালনা করারও ওপর জোর দেন এই কূটনীতিকেরা।অনুষ্ঠানে মন্ত্রী ছাড়াও বক্তব্য দেন পর্যটনসচিব খোরশেদ আলম চৌধুরী, পর্যটন করপোরেশনের চেয়ারম্যান অপরূপ চৌধুরী, বাংলাদেশে নিযুক্ত শ্রীলঙ্কার ভারপ্রাপ্ত হাইকমিশনার এ জি আবিসেকারা, চীনের দ্বিতীয় সেক্রেটারি হুয়াং লি প্রমুখ।এবারের মেলায় বাংলাদেশ ছাড়াও ফিলিপাইন, শ্রীলঙ্কা, নেপাল, ভুটান, চীন ও ভারতের এয়ারলাইনস, হোটেল, মোটেল, রিসোর্ট, টুর অপারেটরসহ পর্যটনবিষয়ক বিভিন্ন প্রতিষ্ঠানের ১১৮টি স্টল আছে। মেলা উপলক্ষে এসব প্রতিষ্ঠান হোটেল ও প্যাকেজ বুকিংয়ে ছাড়সহ বিভিন্ন সুযোগ দিচ্ছে। মেলা প্রতিদিন বেলা ১১টা থেকে রাত আটটা পর্যন্ত চলবে। প্রবেশমূল্য ২০ টাকা। তবে শিক্ষার্থীদের জন্য বিনা মূল্যে প্রবেশের সুযোগ রেখেছে আয়োজকেরা।
