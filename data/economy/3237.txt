
সম্প্রতি বিশ্বের কয়েকটি দেশে রক্তদান কর্মসূচি আয়োজন করে বাংলাদেশি বহুজাতিক প্রতিষ্ঠান রিভ সিস্টেমস। প্রতিষ্ঠানটি সফটওয়্যার নির্মাতা প্রতিষ্ঠান হিসেবে পরিচিত। রিভ সিস্টেমসের এক বিজ্ঞপ্তিতে জানানো হয়, রমজানে রক্তের স্বল্পতা পূরণে এ উদ্যোগ নেয় রিভ গ্রুপ।২০০৪ সালে রিভের ঢাকা কার্যালয়ের ১২ জন সহকর্মী একসঙ্গে রক্তদান করে এই উদ্যোগের সূচনা করেছিলেন। এ বছর সপ্তাহব্যাপী স্বেচ্ছায় রক্তদান কার্যক্রমে অংশ নিচ্ছেন রিভ গ্রুপের বিভিন্ন দেশের কর্মীরা। গত রোববার থেকে শুরু হয়েছে কর্মসূচি।রিভের গ্রুপ সিইও এম রেজাউল হাসান বলেন, বিভিন্ন জরুরি পরিস্থিতিতে বাংলাদেশে বছরে প্রায় নয় লাখ ব্যাগ রক্ত প্রয়োজন হলেও এর বিপরীতে সংগৃহীত রক্তের পরিমাণ সাড়ে পাঁচ থেকে সাত লাখ ব্যাগ। এই রক্তের মাত্র ৩০ ভাগ স্বেচ্ছায় রক্তদাতাদের কাছ থেকে আসে। রমজান মাসে রক্তের চাহিদা বেশি থাকে কিন্তু সরবরাহ থাকে কম। রমজানে রক্তের স্বল্পতা পূরণে উদ্যোগ নেয় রিভ। বিজ্ঞপ্তি।
