
তৈরি পোশাক রপ্তানিতে ২০১৬ সালে (পঞ্জিকা বছর ধরে) বিশ্বের শীর্ষ দশ দেশের মধ্যে বাংলাদেশ সর্বোচ্চ ৬ শতাংশ প্রবৃদ্ধি অর্জন করেছে। এ ক্ষেত্রে চীন, ইউরোপীয় ইউনিয়ন (ইইউ), ভিয়েতনাম, ভারত, হংকংয়ের মতো প্রতিযোগী দেশকে পেছনে ফেলেছে বাংলাদেশ। তবে শীর্ষ দশে থাকা কম্বোডিয়াও বাংলাদেশের মতো ৬ শতাংশ প্রবৃদ্ধি অর্জন করেছে।বিশ্ব বাণিজ্য সংস্থার (ডব্লিউটিও) ‘ওয়ার্ল্ড ট্রেড স্ট্যাটেসটিকস রিভিউ ২০১৭’ প্রতিবেদন থেকে এসব তথ্য জানা যায়। গত শুক্রবার প্রকাশিত এই প্রতিবেদন অনুযায়ী, বাংলাদেশ গত বছর ২ হাজার ৮০০ কোটি মার্কিন ডলারের তৈরি পোশাক রপ্তানি হয়। একক দেশ হিসেবে বাংলাদেশ বিশ্বের দ্বিতীয় সর্বোচ্চ পোশাক রপ্তানিকারক দেশ। তবে ইইউ জোট হিসাবে নিলে বাংলাদেশ তৃতীয়। সব মিলিয়ে গত বছর বিশ্বের মোট পোশাক রপ্তানির ৬ দশমিক ৪ শতাংশ বাংলাদেশ থেকে গেছে।জানতে চাইলে তৈরি পোশাকশিল্প মালিকদের সংগঠন বিজিএমইএর সহসভাপতি মাহমুদ হাসান খান গতকাল রোববার প্রথম আলোকে বলেন, ‘গত বছর অন্যদের চেয়ে আমাদের অবস্থা ভালো ছিল। তবে চলতি বছরের জানুয়ারি থেকে জুন—এই সময়ে আমাদের রপ্তানি কমে গেছে। আর বর্তমানে ক্রয়াদেশের যে অবস্থা ও ক্রেতাদের কাছ থেকে যে ধরনের বার্তা আসছে, তাতে আগামী ছয় মাসে রপ্তানি ঘুরে দাঁড়াবে, এমন সম্ভাবনা খুবই কম।’   ডব্লিউটিওর প্রতিবেদন অনুযায়ী, পোশাক রপ্তানিতে বরাবরের মতো শীর্ষ অবস্থানে আছে চীন। দেশটি গত বছর ১৬ হাজার ১০০ কোটি ডলারের পোশাক রপ্তানি করেছে। বিশ্বের মোট পোশাক রপ্তানির ৩৬ দশমিক ৪ শতাংশই চীনের দখলে। তবে গেল বছর পোশাক রপ্তানি ৭ শতাংশ কমে গেছে চীনের। দ্বিতীয় অবস্থানে থাকা ২৮ দেশের জোট ইইউর প্রবৃদ্ধি ৪ শতাংশ। তারা রপ্তানি করেছে ১১ হাজার ৭০০ কোটি ডলারের পোশাক। তৃতীয় বাংলাদেশ। চতুর্থ শীর্ষ পোশাক রপ্তানিকারক দেশ ভিয়েতনাম গত বছর ২ হাজার ৫০০ কোটি ডলারের পোশাক রপ্তানি করেছে। তাদের প্রবৃদ্ধি ৫ শতাংশ।
পার্শ্ববর্তী দেশ ভারত গত বছর ১ হাজার ৮০০ কোটি ডলারের পোশাক রপ্তানি করেছে। অবশ্য তাদের পোশাক রপ্তানি ২ শতাংশ কমে গেছে। বর্তমানে বিশ্বের মোট পোশাক রপ্তানির ৪ শতাংশ ভারতের দখলে আছে।
এ ছাড়া গত বছর হংকং ১ হাজার ৬০০ কোটি, তুরস্ক ১ হাজার ৫০০, ইন্দোনেশিয়া ৭০০, কম্বোডিয়া ও যুক্তরাষ্ট্র উভয়ই ৬০০ কোটি ডলারের পোশাক রপ্তানি করেছে। এর মধ্যে হংকংয়ের রপ্তানি প্রবৃদ্ধি ১৫ শতাংশ কমে গেলেও শীর্ষ দশ রপ্তানিকারক দেশের মধ্যে ষষ্ঠ অবস্থানে চলে এসেছে। আগের বছর তাদের অবস্থান ছিল ১৫।
ডব্লিউটিও বলছে, শীর্ষ দশ রপ্তানিকারক দেশ গত বছর ৩৪ হাজার কোটি ডলারের পোশাক রপ্তানি করেছে। বৈশ্বিক মোট পোশাক রপ্তানির চার ভাগের তিন ভাগই এই শীর্ষ দশ দেশের দখলে রয়েছে।
সংস্থাটির পরিসংখ্যান বিশ্লেষণ করলে বলা যায়, বিভিন্ন দেশ থেকে গত বছর ৪৫ হাজার ৪০০ কোটি ডলারের পোশাক রপ্তানি হয়েছে।
 
 
