
দেশের বৈদেশিক মুদ্রার মজুত বা রিজার্ভ আবারও নতুন রেকর্ড বা উচ্চতায় অবস্থান নিয়েছে। বাংলাদেশ ব্যাংকের হিসাবে সংরক্ষিত বৈদেশিক মুদ্রার রিজার্ভ গতকাল মঙ্গলবার এক হাজার ৭০০ কোটি মার্কিন ডলার ছাড়িয়ে গেছে। এ নিয়ে চলতি বছরে কয়েক দফায় শতকোটি ডলার করে রিজার্ভ বেড়েছে।
বর্তমানের রিজার্ভ দিয়ে দেশের সাড়ে পাঁচ মাসের আমদানি ব্যয় মেটানো যাবে। সার্কভুক্ত দেশগুলোর বৈদেশিক মুদ্রার রিজার্ভের হিসাবে বাংলাদেশের অবস্থান এখন দ্বিতীয়। প্রথম অবস্থানে রয়েছে ভারত। ভারতের বিজার্ভ ২৮ হাজার ৪০০ কোটি ডলার। তার পরেই বাংলাদেশ। আর তৃতীয় অবস্থানে রয়েছে পাকিস্তান। পাকিস্তানের রিজার্ভ হচ্ছে এক হাজার ২০০ কোটি ডলারের মতো।
মূলত, আমদানি ব্যয় কমে যাওয়ার পাশাপাশি রপ্তানি-আয় ও প্রবাসী-আয় বৃদ্ধি পাওয়ায় দেশের বৈদেশিক মুদ্রার রিজার্ভ বাড়ছে। তবে বিদেশ থেকে দেশের বেসরকারি খাত পৌনে ২০০ কোটি ডলারের বেশি ঋণ করে আনায় দেশের রিজার্ভের এই চাপ আপাতত পড়েনি। পরিশোধের সময় কিছুটা চাপ আসবে।
