
চলতি অর্থবছরে (২০১৬-১৭) কৃষি ও পল্লি খাতে ১৭ হাজার ৫৫০ কোটি টাকা ঋণ বিতরণের লক্ষ্যমাত্রা নির্ধারণ করা হয়েছে। নতুন নীতিমালায় এজেন্ট ব্যাংকিংয়ের মাধ্যমে কৃষিঋণ বিতরণের সুযোগ দেওয়া হচ্ছে ব্যাংকগুলোকে। আজ রোববার কেন্দ্রীয় ব্যাংক চলতি অর্থবছরের জন্য কৃষি ও পল্লি ঋণ নীতিমালা ও কর্মসূচি ঘোষণা করবে।জানা গেছে, বেসরকারি ব্যাংকগুলো কৃষিঋণের বড় অংশই বিভিন্ন বেসরকারি সংস্থার (এনজিও) মাধ্যমে বিতরণ করে থাকে। ফলে সুদের হার বেড়ে যাচ্ছে। কৃষিঋণের জন্য কেন্দ্রীয় ব্যাংক ১০ শতাংশ সুদ হার বেঁধে দিলেও এনজিওর মাধ্যমে বিতরণের ফলে কখনো কখনো তা ২৫ শতাংশ পর্যন্ত দাঁড়াচ্ছে। এ কারণে প্রথমবারের মতো ব্যাংকগুলোকে কৃষিঋণের ন্যূনতম ৩০ শতাংশ সরাসরি নিজেদের মাধ্যমে বিতরণের শর্ত বেঁধে দিতে যাচ্ছে বাংলাদেশ ব্যাংক। ২০১৫-১৬ অর্থবছরে ১৬ হাজার ৪০০ কোটি টাকা কৃষিঋণ বিতরণের লক্ষ্য ঠিক করেছিল বাংলাদেশ ব্যাংক। তবে বিতরণ হয় ১৭ হাজার ৬৪৬ কোটি টাকা।
