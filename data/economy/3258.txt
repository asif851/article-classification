
সপ্তাহের শেষ দিন আজ বৃহস্পতিবার ঊর্ধ্বমুখী প্রবণতায় শেষ হয়েছে দেশের দুই শেয়ারবাজারের লেনদেন। দিনের লেনদেন শেষে দুই স্টক এক্সচেঞ্জেই অধিকাংশ কোম্পানির শেয়ারের দাম বেড়েছে। এর ফলে সূচকের বড় উত্থান লক্ষ করা গেছে। একই সঙ্গে লেনদেন বেড়েছে দুই বাজারে।
 
খাতওয়ারি বিশ্লেষণ করে দেখা যায়, আজ ব্যাংকিং খাতের ৩০টি কোম্পানির সবগুলোর দামই বেড়েছে। পাশাপাশি অব্যাংকিং আর্থিক প্রতিষ্ঠান খাতের ২৩টির মধ্যে ২১টির, জ্বালানি খাতের ১৫টির মধ্যে ১৩টির, বিমা খাতের ৪৬টির মধ্যে ৪৫টির এবং মিউচুয়াল ফান্ড খাতের ৪১টির মধ্যে ৩৯টির দাম বেড়েছে। ফলে এ খাতগুলো সূচক বাড়ার পেছনে গুরুত্বপূর্ণ ভূমিকা রেখেছে বলে মনে করছেন বাজার-সংশ্লিষ্টরা।
 
এদিকে টানা তিন দিনের হরতাল শেষে আজ ব্রোকারেজ হাউসগুলোতে বিনিয়োগকারীদের উপস্থিতি বেশি লক্ষ করা যায়। হরতালের কারণে অনেক বিনিয়োগকারী হাউসে আসতে না পারলেও আজ তাঁরা এসেছেন। একই সঙ্গে অনেকে লেনদেনও সেরেছেন বলে বিভিন্ন ব্রোকারেজ হাউস সূত্রে জানা গেছে।
 
ডিএসই সূত্রে জানা যায়, আজ ডিএসইর ডিএসইএক্স সূচক ২.১৬ শতাংশ বা ৮৮ পয়েন্ট বেড়ে দাঁড়িয়েছে ৪,২০০ পয়েন্টে। এর আগে সকাল সাড়ে ১০টায় সূচকের ঊর্ধ্বমুখী প্রবণতায় ডিএসইতে লেনদেন শুরু হয়, যা লেনদেনের শেষ পর্যন্ত অব্যাহত ছিল।
 
ডিএসইতে আজ ২৮৯টি প্রতিষ্ঠানের শেয়ার লেনদেন হয়েছে। এর মধ্যে দাম বেড়েছে ২২১টির, কমেছে ৫২টির আর অপরিবর্তিত রয়েছে ১৬টির।
 
আজ এই স্টক এক্সচেঞ্জে ৪৭৪ কোটি টাকার শেয়ার ও মিউচুয়াল ফান্ড লেনদেন হয়েছে, যা গতকালের চেয়ে ৮৪ কোটি টাকা বেশি। গতকাল এই বাজারে ৩৯০ কোটি টাকা লেনদেন হয়েছিল।
 
ডিএসইর পাশাপাশি চট্টগ্রাম স্টক এক্সচেঞ্জেও (সিএসই) সূচক ও লেনদেন বেড়েছে। দিনের লেনদেন শেষে সিএসইর সার্বিক মূল্যসূচক ২৭৮ পয়েন্ট বেড়ে অবস্থান করছে ১২ হাজার ৯২৯ পয়েন্টে।
 
সিএসইতে আজ ২১৭টি প্রতিষ্ঠানের শেয়ার ও মিউচুয়াল ফান্ড হাতবদল হয়েছে। এর মধ্যে দাম বেড়েছে ১৫৩টির, কমেছে ৫০টির আর অপরিবর্তিত রয়েছে ১৪টির।
 
সিএসইতে আজ ৪৪ কোটি টাকার শেয়ার ও মিউচুয়াল ফান্ড লেনদেন হয়েছে, যা গতকালের চেয়ে তিন কোটি টাকা বেশি। গতকাল এই বাজারে ৪১ কোটি টাকা লেনদেন হয়।
 
এ দিকে ডিএসইতে আজ লেনদেনে শীর্ষে ছিল গ্রামীণফোন। আজ এই প্রতিষ্ঠানের ২২ কোটি টাকার শেয়ার লেনদেন হয়। এ ছাড়া ইউসিবিএল, স্কয়ার ফার্মা, আইএফআইসি ব্যাংক, ফার্স্ট লিজ ফাইন্যান্স অ্যান্ড ইনভেস্টমেন্ট, জেনারেশন নেক্সট ফ্যাশন, সিটি ব্যাংক, মার্কেন্টাইল ব্যাংক, অ্যাকটিভ ফাইন, বেক্সিমকো প্রভৃতি লেনদেনের শীর্ষে উঠে আসে।
 
