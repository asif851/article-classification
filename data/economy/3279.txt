
ঊর্ধ্বমুখী প্রবণতা অব্যাহত আছে দেশের দুই পুঁজিবাজার ঢাকা স্টক এক্সচেঞ্জ (ডিএসই) ও চট্টগ্রাম স্টক এক্সচেঞ্জে (সিএসই)। আজ রোববার সপ্তাহের প্রথম কার্যদিবসে লেনদেনের গতি বেশ বেড়েছে দুই পুঁজিবাজারে।
দেশের প্রধান শেয়ারবাজার ডিএসইতে প্রধান সূচক ডিএসইএক্স গত সপ্তাহের শেষ কার্যদিবস বৃহস্পতিবার ১৬ পয়েন্ট বেড়ে দাঁড়ায় ৬ হাজার ১৮ পয়েন্টে। দিন শেষে ডিএসইতে লেনদেনের পরিমাণ ছিল ৬৬২ কোটি ৯৯ লাখ টাকা।
ডিএসইতে আজ দুপুর ১২টা নাগাদ ডিএসইএক্স সূচক প্রায় ৯ দশমিক ৬১ পয়েন্ট বেড়ে অবস্থান করছে ৬০২৭ পয়েন্টে। লেনদেন হয়েছে প্রায় ২৮৩ কোটি ৪৩ লাখ টাকা। এ সময় পর্যন্ত ডিএসইতে লেনদেনে অংশ নিয়েছে ৩০৯টি কোম্পানি ও মিউচুয়াল ফান্ডের শেয়ার। এর মধ্যে দর বেড়েছে ১০৩টির, কমেছে ১৭৬টির। দর অপরিবর্তিত রয়েছে ৩০টি কোম্পানির।
দুপুর ১২টা নাগাদ ডিএসইতে লেনদেনের শীর্ষে ছিল সিটি ব্যাংক লিমিটেড, ব্র্যাক ব্যাংক লিমিটেড, সাইফ পাওয়ার টেক, প্রিমিয়ার ব্যাংক, আইডিএলসি, বিবিএস কেব্‌লস, লঙ্কা-বাংলা ফাইন্যান্স, উত্তরা ব্যাংক, স্কয়ার ফার্মা ও ডেফোডিল কম্পিউটার লিমিটেড।
অন্যদিকে, সিএসইতে আজ দুপুর ১২টা নাগাদ সার্বিক সূচক বেড়েছে ৫৩ দশমিক ৬০ পয়েন্ট। মোট লেনদেনের পরিমাণ প্রায় ১৯ কোটি টাকা। সিএসইতে লেনদেনে অংশ নিয়েছে ১৬৭টি কোম্পানি ও মিউচুয়াল ফান্ডের শেয়ার। এর মধ্যে দর বেড়েছে ৫৫টির, কমেছে ৯৭টির। দর অপরিবর্তিত রয়েছে ১৫টি কোম্পানির।
