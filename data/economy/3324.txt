
বড় অঙ্কের অর্থ চুরির ঘটনায় জড়িত থাকার অভিযোগ ওঠা ফিলিপাইনের রিজাল কমার্শিয়াল ব্যাংকিং করপোরেশনের (আরসিবিসি) জুপিটার স্ট্রিটের শাখা ব্যবস্থাপক মায়া সান্তোস দেগুইতোসহ পাঁচজনকে তলব করেছেন দেশটির বিচার বিভাগ। বাংলাদেশ ব্যাংকের রিজার্ভের ৮ কোটি ১০ লাখ ডলার চুরির ঘটনায় দেশটির অ্যান্টি মানি লন্ডারিং কাউন্সিলের করা মামলায় তাঁদের তলব করা হয়। ফিলিপাইনের দৈনিক ইনকোয়ারার এক প্রতিবেদনে আজ শুক্রবার এ কথা জানিয়েছে।বাকি চারজন হলেন মাইকেল ফ্রান্সিসকো রুজ, জেসি খ্রিস্টফার লেগরোরাস, আলফ্রেড সান্তোস ভারগারা ও এনরিকো তেয়োদরো ভাসকোয়েজ। এই নামগুলো রিজাল ব্যাংকে করা সন্দেহজনক হিসাবের বলে অ্যান্টি মানি লন্ডারিং কর্তৃপক্ষ বলেছে।আগামী ১২ ও ১৯ এপ্রিল মায়াসহ পাঁচজনকে বিচার বিভাগে হাজির হতে বলা হয়েছে। আদেশে বলা হয়েছে, নিজেকে নির্দোষ প্রমাণের জন্য প্রয়োজনীয় নথি ও সাক্ষীসহ হাজির হতে হবে।সহকারী সরকারি কৌঁসুলি গিলমারি ফে পাকামারা এই পাঁচজনের বিরুদ্ধে হুঁশিয়ারি উচ্চারণ করে বলেছেন, আত্মপক্ষ সমর্থনের এই সুযোগ হাতছাড়া করলে ​তাঁদের বিরুদ্ধে ওঠা অভিযোগের ব্যাপারে প্রয়োজনীয় সিদ্ধান্ত গ্রহণের জন্য জমা দিয়ে দেওয়া হবে।
গতকাল বৃহস্পতিবার মায়াকে শুনানিতে ডাকে দেশটির সিনেট কমিটি। শুনানিতে তিনি অল্প কথায় সিনেটরদের জিজ্ঞাসাবাদের জবাব দিচ্ছিলেন। প্রায় ক্ষেত্রে শুধু ‘হ্যাঁ’ বা ‘না’ জবাব দেন। তিনি নিজের সমর্থনে কথা বলার সময় ব্যাংকের প্রেসিডেন্টের বিরুদ্ধে মনোভাব প্রকাশ করেন। জিজ্ঞাসাবাদের এক পর্যায়ে অসুস্থ হয়ে পড়েন দেগুইতো। এ সময় কমিটির চেয়ারম্যান তাঁকে চিকিৎসার জন্য ক্লিনিকে ভর্তি করাতে বলেন।
আরও পড়ুন: 
মায়ার আইনজীবী উল্টো দুষছেন কর্তৃপক্ষকে
