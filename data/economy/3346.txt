
সিকিউরিটিজ আইন লঙ্ঘনের অভিযোগে চট্টগ্রাম স্টক এক্সচেঞ্জের (সিএসই) সদস্য কবীর সিকিউরিটিজকে পাঁচ লাখ ও হিলসিটি সিকিউরিটিজকে এক লাখ টাকা জরিমানা করা হয়েছে।পুঁজিবাজার নিয়ন্ত্রক সংস্থা বাংলাদেশ সিকিউরিটিজ অ্যান্ড এক্সচেঞ্জ কমিশনের (বিএসইসি) এক সভায় গতকাল মঙ্গলবার প্রতিষ্ঠান দুটিকে এই জরিমানা করা হয়। একই সঙ্গে বিএসইসি গ্রাহকদের অভিযোগ নিষ্পত্তি না হওয়া পর্যন্ত ঢাকা স্টক এক্সচেঞ্জের (ডিএসই) সদস্য ডন সিকিউরিটিজের বিপরীতে লেনদেনের অধিকার সনদ ইস্যু না করার নির্দেশ দিয়েছে। এ ছাড়া প্রতিষ্ঠানটির বিপরীতে বরাদ্দ করা শেয়ার স্থগিত হিসেবে (সাসপেন্স অ্যাকাউন্ট) রাখতে বলেছে। বিএসইসির এক সংবাদ বিজ্ঞপ্তিতে এসব তথ্য জানানো হয়েছে।বিএসইসি বলছে, গ্রাহকের টাকা প্রতিষ্ঠানের নামে স্থায়ী আমানত বা এফডিআর করা ও ঋণের অযোগ্য শেয়ারে ঋণ সুবিধা দিয়েছে সিএসইর সদস্য কবীর সিকিউরিটিজ। এর মাধ্যমে প্রতিষ্ঠানটি সিকিউরিটিজ আইন লঙ্ঘন করেছে। এ জন্য ওই প্রতিষ্ঠানকে পাঁচ লাখ টাকা জরিমানা করা হয়েছে।বিএসইসি পুঁজিবাজারের তালিকাভুক্ত কোম্পানি ফার্স্ট সিকিউরিটি ইসলামী ব্যাংকের পাঁচ হাজার শেয়ার না থাকার পরও বিক্রি (শর্টসেল) করার দায়ে সিএসইর আরেক সদস্য হিলসিটি সিকিউরিটিজকে এক লাখ টাকা জরিমানা করেছে।চলতি বছরের ১৫ ফেব্রুয়ারি হিলসিটির এই শর্টসেলের ঘটনা ঘটে; যা নিয়ন্ত্রক সংস্থার নিজস্ব তদারকি যন্ত্রে ধরা পড়েছে। পাশাপাশি ব্রোকারেজ হাউসগুলো যাতে শর্টসেল থেকে বিরত থাকে সে জন্য দুই স্টক এক্সচেঞ্জের পক্ষ থেকে প্রয়োজনীয় ব্যবস্থা গ্রহণের জন্যও নির্দেশ দিয়েছে বিএসইসি।অন্য দিকে ডিএসইর সদস্য ডন সিকিউরিটিজের বিরুদ্ধে নানা অভিযোগের মধ্যে উল্লেখযোগ্য হলো: গ্রাহকদের অর্থ ও শেয়ার না দেওয়া, গ্রাহককে দেওয়া চেক প্রত্যাখ্যাত হওয়া ইত্যাদি। এরই পরিপ্রেক্ষিতে ২০১০ সালের ৮ আগস্ট থেকে ব্রোকারেজ হাউসটির লেনদেন কার্যক্রম স্থগিত রয়েছে। কিন্তু ব্রোকারেজ হাউসটি গ্রাহকদের অভিযোগের কোনো নিষ্পত্তি করেনি।
