
গ্রাহকদের জন্য ‘সেকেন্ড প্রতি আধা পয়সা ও আনলিমিটেড ফেসবুক’ নামে নতুন অফার নিয়ে এসেছে মুঠোফোন অপারেটর রবি আজিয়াটা। আনলিমিটেড বোনাস অফারের গ্রাহক বাদে রবির সব প্রি-পেইড গ্রাহক এ অফারটি ব্যবহার করতে পারবেন।এ অফারে রবির গ্রাহকেরা ৩১ টাকা রিচার্জে রবি থেকে রবি নম্বরে প্রতি সেকেন্ডে আধা পয়সা এবং অন্য অপারেটরে প্রতি সেকেন্ড ১ পয়সা মূল্যে কথা বলতে পারবেন। পাশাপাশি বিনা মূল্যে ২৪ ঘণ্টা আনলিমিটেড ফেসবুক ব্যবহার করতে পারবেন গ্রাহকেরা। রবি থেকে রবি নম্বরে প্রতি সেকেন্ডে আধা পয়সা অফারটি রাত ১২টা থেকে বিকেল পাঁচটা পর্যন্ত এবং অন্য অপারেটরে প্রতি সেকেন্ডে ১ পয়সা রেটের অফারটি ২৪ ঘণ্টাই উপভোগ করা যাবে।
বিনা মূল্যে ফেসবুক অফারটি ২৪ ঘণ্টার জন্যই প্রযোজ্য হবে। এ কলরেট ও বিনা মূল্যের ফেসবুক অফারটির মেয়াদ হবে রিচার্জের দিনসহ মোট পাঁচ দিন। রিচার্জের পরপরই অফারটি কার্যকর হবে। গ্রাহক চাইলে আবার ৩১ টাকা রিচার্জ করে অফারটি নিতে পারবেন অথবা মেয়াদ শেষে গ্রাহক তাঁর আগের প্ল্যানে ফিরে যাবেন।রবি আজিয়াটা লিমিটেডের চিফ অপারেটিং অফিসার মাহতাব উদ্দিন আহমেদ এ প্রসঙ্গে বলেন, ‘অফারটিতে সাশ্রয়ী মূল্যে ভয়েস ও ইন্টারনেট সেবার সমন্বয় নিশ্চিত হয়েছে, যা আমাদের কোম্পানির গ্রাহককেন্দ্রিক দৃষ্টিভঙ্গিকে তুলে ধরেছে।’
