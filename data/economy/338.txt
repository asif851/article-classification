
শেয়ারবাজারের তালিকাভুক্ত কোম্পানি চিক টেক্সটাইলের মামলায় দুজনকে চার বছরের কারাদণ্ড দেওয়া হয়েছে। এ ছাড়া তাঁদের ৩০ লাখ টাকা করে জরিমানা ও অনাদায়ে ছয় মাসের কারাদণ্ড হয়েছে।
আজ সোমবার সকালে পুঁজিবাজার সংক্রান্ত মামলা পরিচালনার জন্য গঠিত বিশেষ ট্রাইব্যুনালের বিচারক হুমায়ূন কবির এ রায় দেন। রায়ে আরও বলা হয়, আসামিদের কাছ থেকে আদায় করা জরিমানার অর্থ সরকার ইচ্ছা করলে ঘটনার সময় ক্ষতিগ্রস্ত ব্যক্তিদের স্বার্থে ব্যয় করতে পারবে।১৯৯৬ সালের শেয়ারবাজার কেলেঙ্কারির ঘটনায় এটি প্রথম রায়।
দণ্ডপ্রাপ্তরা হলেন কোম্পানিটির ব্যবস্থাপনা পরিচালক (এমডি) মো. মাকসুদুর রসুল ও পরিচালক ইফতেখার মোহাম্মদ। আজ রায় ঘোষণার সময় আসামিদের কেউ আদালতে ছিলেন না।
কৃত্রিমভাবে শেয়ারের দর বাড়ানোর অভিযোগে ১৯৯৭ সালের ২ এপ্রিল পুঁজিবাজার নিয়ন্ত্রক সংস্থা বাংলাদেশ সিকিউরিটিজ অ্যান্ড এক্সচেঞ্জ কমিশনের (বিএসইসি) পক্ষে ওই প্রতিষ্ঠান এবং প্রতিষ্ঠানের এমডি ও পরিচালকের বিরুদ্ধে মামলা হয়।কৃত্রিমভাবে শেয়ারের দর বাড়ানোয় দুজনের কারাদণ্ড
গত জুনে পুঁজিবাজার সংক্রান্ত মামলা পরিচালনার জন্য বিশেষ ট্রাইব্যুনালের কার্যক্রম শুরুর পর মামলাটি এখানে যায়। আজকেরটিসহ এ ট্রাইব্যুনাল শেয়ারবাজার সংক্রান্ত তিনটি মামলার রায় ঘোষণা করেছে। আগের রায় দুটি শেয়ারবাজার সংক্রান্ত আলাদা দুটি মামলার হলেও আজকেরটি ছিল ১৯৯৬ সালের আলোচিত শেয়ারবাজার কেলেঙ্কারির ঘটনায় করা মামলায় প্রথম রায়।
