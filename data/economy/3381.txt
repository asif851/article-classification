
মুঠোফোন অপারেটর বাংলালিংক তাদের ওয়েবসাইট নতুন আঙ্গিকে সাজিয়েছে। এতে গ্রাহকদের জন্য রয়েছে নতুন সব ফিচার ও চেহারা। দেশি-বিদেশি গ্রাহকদের জন্য এতে রয়েছে নতুন সব ফিচার ও দারুণ লুক। গ্রাহকদের ক্রমবর্ধমান চাহিদার আলোকে এই ওয়েবসাইট (<http://www.banglalink.com.bd>) আরও সহজ ও তথ্যবহুল করা হয়েছে।
বাংলালিংকের পাঠানো এক সংবাদ বিজ্ঞপ্তিতে এ তথ্য জানানো হয়েছে। এতে বলা হয়েছে, নতুন এই ওয়েবসাইটটিতে ই-কমার্স ফিচার যুক্ত করা হয়েছে। এই ই-কমার্স ফিচারে গ্রাহকেরা পাবেন ইন্টারনেট প্যাক কেনার সুযোগ এবং বিভিন্ন প্রয়োজনীয় ডিজিটাল সেবাসমূহ যেমন-অনলাইন টপ-আপ এবং ইমার্জেন্সি ব্যালেন্স। এতে আরও রয়েছে ই-শপ ফিচার, যা টেলিযোগাযোগ খাতে প্রথম। এই ই-শপে দর্শনার্থীরা সিম কার্ড ও হ্যান্ডসেট কিনতে পারবেন। এই ওয়েবসাইটে থাকবে বিভিন্ন হ্যান্ডসেটের তুলনা, স্পেসিফিকেশন এবং আরও অনেক কিছু।
বাংলালিংকের প্রধান নির্বাহী কর্মকর্তা এরিক অস বলেন, যারা আমাদের সেবাগুলো আরও সুবিধাজনক পদ্ধতিতে নিতে চান এবং আমাদের সম্পর্কে ঝামেলাহীনভাবে জানতে আগ্রহী, তাদের জন্য ওয়েবসাইটটি সতর্কতার সঙ্গে সাজানো হয়েছে।
