
অস্বাভাবিক মূল্যবৃদ্ধি পরিস্থিতিতে এবার বিনিয়োগকারীদের সতর্ক বা সাবধান করেছে তালিকাভুক্ত তিন কোম্পানি। কোম্পানিগুলো হলো রহিমা ফুড, আনোয়ার গ্যালভ্যানাইজিং ও জেএমআই সিরিঞ্জ। গতকাল রোববার ডিএসইর ওয়েবসাইটে এই সতর্কবার্তা প্রকাশ করা হয়।কোম্পানিগুলোর পক্ষ থেকে বিনিয়োগকারীদের সর্তক করে বলা হয়েছে, শেয়ারের অস্বাভাবিক মূল্যবৃদ্ধির মতো কোনো মূল্য সংবেদনশীল তথ্য তাদের হাতে নেই। এই অবস্থায় এসব শেয়ারে বিনিয়োগের আগে বিনিয়োগকারীদের সতর্ক হওয়ার পরামর্শ দেওয়া হয়েছে।পুঁজিবাজার নিয়ন্ত্রক সংস্থা বাংলাদেশ সিকিউরিটিজ অ্যান্ড এক্সচেঞ্জ কমিশন (বিএসইসি) গত বৃহস্পতিবার উল্লিখিত তিন কোম্পানিসহ ১২টি কোম্পানির শেয়ারের অস্বাভাবিক মূল্যবৃদ্ধির কারণ তদন্তে ডিএসইকে নির্দেশ দেয়।কিছুদিন ধরে কোম্পানি তিনটির শেয়ারের অস্বাভাবিক মূল্যবৃদ্ধি ঘটে চলেছে। ডিএসইর ওয়েবসাইট থেকে দেখা যায়, গত এক মাসে রহিমা ফুডের প্রতিটি শেয়ারের দাম ১৬ টাকা ৮০ পয়সা থেকে বেড়ে হয়েছে ৫০ টাকা ৭০ পয়সা। একইভাবে আনোয়ার গ্যালভ্যানাইজিংয়ের শেয়ারের দাম এক মাসে ১৮ টাকা বেড়ে হয়েছে ৩৩ টাকা ৮০ পয়সা। আর জেএমআই সিরিঞ্জের প্রতিটি শেয়ারের দাম ১৮৮ টাকা থেকে বেড়ে হয়েছে ৩২২ টাকা।এদিকে অস্বাভাবিক মূল্যবৃদ্ধির কারণে গতকাল বেলা একটার দিকে আবারও রহিমা ফুডের এবং অব্যাহত অস্বাভাবিক মূল্যবৃদ্ধির কারণে নর্দান জুটের লেনদেনও গতকাল স্থগিত করে ডিএসই কর্তৃপক্ষ।ডিএসই জানিয়েছে, সাময়িকভাবে কোম্পানি দুটির লেনদেন স্থগিত করা হয়েছে। ফলে আজ সোমবার আবারও এগুলোর স্বাভাবিক লেনদেন হবে। তবে ডিএসই প্রয়োজন মনে করলে লেনদেনে আবারও যেকোনো সময় স্থগিতের সিদ্ধান্ত নিতে পারে।
