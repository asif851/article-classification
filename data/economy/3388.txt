
সপ্তাহের ব্যবধানে সূচক ও লেনদেন দুটিই কমেছে দেশের প্রধান শেয়ারবাজার ঢাকা স্টক এক্সচেঞ্জে (ডিএসই)। আজ বৃহস্পতিবার সপ্তাহের শেষ কার্যদিবস লেনদেন শেষে সূচক বাড়লেও লেনদেনের গতি বেশ কম ছিল।চলতি সপ্তাহে লেনদেন শেষে ডিএসইর প্রধান সূচক ডিএসইএক্স দাঁড়িয়েছে ৬৩০৬ পয়েন্টে। গত সপ্তাহে লেনদেন শেষে ডিএসইএক্স সূচক অবস্থান করে ৬৩২২ পয়েন্টে। অর্থাৎ চলতি সপ্তাহে সূচক কমেছে ১৬ পয়েন্ট। চলতি সপ্তাহের পাঁচ কার্যদিবসে ডিএসইতে লেনদেন হয়েছে ৩ হাজার ৮৩২ কোটি ২৪ লাখ টাকা; গত সপ্তাহের চেয়ে যা ১ হাজার ১৪১ কোটি ৪৭ লাখ টাকা কম। গত সপ্তাহে লেনদেনের পরিমাণ ছিল ৪ হাজার ৯৭৩ কোটি ৭১ লাখ টাকা।ডিএসইতে আজ লেনদেন শেষে প্রধান সূচক ডিএসইএক্স বেড়েছে ২৮ দশমিক ৩০ পয়েন্ট, অবস্থান করছে ৬৩০৬ পয়েন্টে। মোট লেনদেন হয়েছে ৬২০ কোটি টাকা। হাতবদল হওয়া শেয়ার ও মিউচুয়াল ফান্ডগুলোর মধ্যে দর বেড়েছে ১৩৯টির, কমেছে ১৪০টির এবং অপরিবর্তিত আছে ৪২টির দর।
ডিএসইতে আজ দরবৃদ্ধির শীর্ষে থাকা কোম্পানিগুলো হলো নর্দান ইনস্যুরেন্স, ওআইএমইএক্স ইলেকট্রোড লিমিটেড, তসরিফা, এস আলম কোল্ড রোল স্টিল মিলস, ইস্টার্ন ব্যাংক লিমিটেড, ব্র্যাক ব্যাংক লিমিটেড, ফারইস্ট লাইফ ইন্স্যুরেন্স, বিডি অটোকারস, সোনালি আঁশ ও মিউচুয়াল ট্রাস্ট ব্যাংক লিমিটেড।
লেনদেনের শীর্ষে থাকা কোম্পানিগুলো হলো ব্র্যাক ব্যাংক লিমিটেড, স্ট্যান্ডার্ড ব্যাংক লিমিটেড, স্কয়ার ফার্মা, এবি ব্যাংক লিমিটেড, গ্রামীণফোন, বিডি থাই, ইউনাইটেড পাওয়ার জেনারেশন অ্যান্ড ডিস্ট্রিবিউশন কোম্পানি, লঙ্কা-বাংলা ফিন্যান্স ও প্যারামাউন্ট টেক্সটাইল।
ডিএসইর ওয়েবসাইট থেকে পাওয়া তথ্য
পুঁজিবাজারে তালিকাভুক্ত পাঁচ কোম্পানির শেয়ার লেনদেন রেকর্ড ডেটের কারণে আগামী রোববার (৩ ডিসেম্বর) বন্ধ থাকবে। কোম্পানিগুলোর হলো গোল্ডেন সন, জিবিবি পাওয়ার, শাহজিবাজার পাওয়ার কোম্পানি, ভ্যানগার্ড এএমএল বিডি ফাইন্যান্স মিউচুয়াল ফান্ড ওয়ান ও এলআর গ্লোবাল বাংলাদেশ মিউচুয়াল ফান্ড ওয়ান। জানা গেছে, রেকর্ড ডেটের পর আগামী সোমবার (৪ ডিসেম্বর) কোম্পানিগুলোর শেয়ার লেনদেন চালু হবে।
পুঁজিবাজারে তালিকাভুক্ত চার কোম্পানি রেকর্ড ডেটের আগে আগামী রোববার স্পট মার্কেটে লেনদেন করবে। কোম্পানিগুলো হলো বঙ্গজ, তাল্লু স্পিনিং, মিথুন নিটিং ও ওয়েস্টার্ন মেরিন শিপইয়ার্ড লিমিটেড।
পুঁজিবাজারে তালিকাভুক্ত ১১ কোম্পানির শেয়ার লেনদেন রেকর্ড ডেটের পর আগামী রোববার চালু হবে। কোম্পানিগুলোর হলো মেঘনা কনডেন্স মিল্ক, মেঘনা পেট, সামিট পাওয়ার, সুহৃদ, আনোয়ার গ্যালভানাইজিং, ইউনিক হোটেল, সেন্ট্রাল ফার্মাসিউটিক্যাল, সিভিও পেট্রোকেমিক্যাল, মতিন স্পিনিং, মেঘনা পেট্রোলিয়াম এবং ইস্টার্ন কেব্‌লস। রেকর্ড ডেটের কারণে আজ কোম্পানিগুলোর শেয়ার লেনদেন বন্ধ ছিল।
অন্যদিকে সিএসইতে আজ সার্বিক সূচক বেড়েছে ৮৮ দশমিক ৯১ পয়েন্ট। মোট লেনদেনের পরিমাণ প্রায় ৩০ কোটি ৭৫ লাখ টাকা। আজ হাতবদল হওয়া শেয়ার ও মিউচুয়াল ফান্ডের মধ্যে দর বেড়েছে ৯৪টির, কমেছে ১২৩টির এবং অপরিবর্তিত আছে ৩২টির।
