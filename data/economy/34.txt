
নয় মাসে আয় মাত্র ১২ পয়সা। আর তিন মাসের আয় ২ পয়সা। তা সত্ত্বেও গতকাল বুধবার বড় উল্লম্ফন ঘটেছে মুন্নু সিরামিকের শেয়ারের দামে। গতকাল দিন শেষে দেশের প্রধান শেয়ারবাজার ঢাকা স্টক এক্সচেঞ্জে (ডিএসই) কোম্পানিটি ছিল দর বৃদ্ধির শীর্ষে।
শেয়ারবাজারে ‘বি’ শ্রেণিভুক্ত এ কোম্পানিটির প্রতিটি শেয়ারের দাম গতকাল ২ টাকা ৩০ পয়সা বা প্রায় ৬ শতাংশ বেড়ে দাঁড়িয়েছে ৪১ টাকা ৫০ পয়সায়। মাত্র ২৪ কোটি টাকা মূলধনের এ কোম্পানিটির সিংহভাগ শেয়ারের মালিকানা রয়েছে উদ্যোক্তাদের হাতে।
গত মার্চ শেষে সর্বশেষ কোম্পানিটি অনিরীক্ষিত যে আর্থিক প্রতিবেদন প্রকাশ করেছে তাতে দেখা যাচ্ছে, চলতি বছরের জানুয়ারি-মার্চ সময়কালে কোম্পানিটির শেয়ারপ্রতি আয় বা ইপিএস ছিল ২ পয়সা। আর ২০১৬ সালের জুলাই থেকে চলতি বছরের মার্চ পর্যন্ত সময়কালে ইপিএস ছিল ১২ পয়সা। আগের বছরের একই সময়কালে যার পরিমাণ ছিল ২২ পয়সা। সেই হিসাবে আগের নয় মাসের তুলনায় চলতি আর্থিক বছরের নয় মাসে কোম্পানিটির ইপিএস ১০ পয়সা কমে গেছে। তবু হঠাৎ হঠাৎ বাজারে এ কোম্পানির শেয়ারের দামে উল্লম্ফন দেখা যায়।
গত জুনে মুন্নু সিরামিকের আর্থিক বছর শেষ হয়েছে। প্রচলিত বিধান অনুযায়ী, আর্থিক বছর শেষে সামনে কোম্পানিটির শেয়ারধারীদের জন্য লভ্যাংশ ঘোষণার কথা রয়েছে। শেয়ারবাজার-সংশ্লিষ্টদের সঙ্গে কথা বলে জানা গেছে, মূলত স্বল্প মূলধনি কোম্পানি হওয়ায় এসব কোম্পানির শেয়ারের দাম নিয়ে কারসাজির ঘটনা সহজ। কয়েক দিন ধরে বাজারে দর বৃদ্ধির শীর্ষে ছিল স্বল্প মূলধনি ও কম বাজারমূল্যের শেয়ার।
এদিকে শেয়ারের দামের মূল্য সংশোধনে গতকাল শেয়ারবাজারে মূল্যসূচক কমেছে। প্রধান শেয়ারবাজার ডিএসইর প্রধান সূচক ডিএসইএক্স ৪৪ পয়েন্ট কমে দাঁড়িয়েছে ৫ হাজার ৭৭৬ পয়েন্টে। অপর শেয়ারবাজার চট্টগ্রাম স্টক এক্সচেঞ্জের (সিএসই) সার্বিক মূল্যসূচকটি গতকাল ১৩৬ পয়েন্ট কমে দাঁড়িয়েছে ১৭ হাজার ৯৩০ পয়েন্টে। সূচক কমলেও দুই বাজারে এদিন লেনদেনের পরিমাণ বেড়েছে।
ঢাকার বাজারে গতকাল লেনদেনের শীর্ষে উঠে এসেছে বিদ্যুৎ-জ্বালানি খাতের কোম্পানি ডরিন পাওয়ার। এদিন ডিএসইতে এককভাবে কোম্পানিটির প্রায় ৪৪ কোটি টাকার শেয়ার লেনদেন হয়। দিন শেষে প্রতিটি শেয়ারের দাম ২ টাকা ৩০ পয়সা কমে দাঁড়িয়েছে ১৪৯ টাকায়।
মার্চেন্ট ব্যাংক আইডিএলসি ইনভেস্টমেন্টসের প্রতিবেদনে বলা হয়েছে, গতকালের বাজারে লেনদেনের শীর্ষে ছিল প্রকৌশল খাত। ডিএসইর মোট লেনদেনের প্রায় ১৪ শতাংশই ছিল এ খাতের দখলে।
ডিএসইর তথ্য অনুযায়ী, গতকাল ঢাকার বাজারে প্রকৌশল খাতের ৩৩ কোম্পানির শেয়ার লেনদেন হয়। এর মধ্যে ১৯টির দাম কমেছে, বেড়েছে ১৪টির। ঢাকার বাজারে গতকাল ৩৩০টি প্রতিষ্ঠানের লেনদেন হয়। এর মধ্যে ২২৩টিরই দাম কমেছে, বেড়েছে ৮৬টির আর অপরিবর্তিত ছিল ২১টির দাম।
ঢাকার বাজারে গতকাল দিন শেষে লেনদেনের পরিমাণ ছিল প্রায় ১ হাজার ৭০ কোটি টাকা, যা আগের দিনের চেয়ে ১০৮ কোটি টাকা বেশি। চট্টগ্রামের বাজারে এদিন লেনদেনের পরিমাণ ছিল ৭১ কোটি টাকা, যা আগের দিনের চেয়ে ১৮ কোটি টাকা বেশি। 
