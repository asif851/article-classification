
ঢাকা বিশ্ববিদ্যালয়ের জাপানিজ স্টাডিজ বিভাগের অধ্যাপক ও অর্থনীতিবিদ আবুল বারকাত বাংলাদেশ অর্থনীতি সমিতির সভাপতি পদে বিনা প্রতিদ্বন্দ্বিতায় নির্বাচিত হয়েছেন। এ ছাড়া এমারজিং ক্রেডিট রেটিং লিমিটেডের বোর্ড চেয়ারম্যান জামালউদ্দিন আহমেদ বিনা প্রতিদ্বন্দ্বিতায় সাধারণ সম্পাদক পদে নির্বাচিত হয়েছেন।রাজধানীর কাকরাইলে ইনস্টিটিউশন অব ডিপ্লোমা ইঞ্জিনিয়ার্স বাংলাদেশে অর্থনীতি সমিতির দ্বিবার্ষিক সম্মেলনের শেষ দিন গতকাল শনিবার সমিতির নির্বাচন অনুষ্ঠিত হয়। এতে সমিতির ২৯ পদের মধ্যেই ২৮টিতে আবুল বারকাত-জামালউদ্দিন প্যানেল জয়ী হয়েছে। নতুন কমিটি আগামী দুই বছর দায়িত্ব পালন করবে।নতুন কমিটিতে কোষাধ্যক্ষ পদে বিনা প্রতিদ্বন্দ্বিতায় নির্বাচিত হয়েছেন বাংলাদেশ ব্যাংকের ট্রেনিং একাডেমির মহাব্যবস্থাপক মো. মোস্তাফিজুর রহমান সরদার। সহসভাপতি পদে নির্বাচিত হয়েছেন মো. আবদুল হান্নান, মোহাম্মদ আবুল হোসাইন, এ এম এম শফিকুল ইসলাম, হান্নানা বেগম ও এ জেড এম সালেহ। যুগ্ম সম্পাদক হয়েছেন মো. লিয়াকত হোসেন মোড়ল ও বদরুল মুনির। সহসম্পাদক পদে নির্বাচিত হয়েছেন নওশাদ মোস্তফা, শেখ আলী আহমেদ, মেহেরুননেছা, শাহানারা বেগম ও মো. মোজাম্মেল হক।
সমিতির সদ্য সাবেক সভাপতি অধ্যাপক আশরাফ উদ্দীন চৌধুরী নতুন কমিটির সদস্য নির্বাচিত হয়েছেন। নির্বাচিত অন্য সদস্যরা হলেন মো. মোয়াজ্জেম হোসেন খান, মোহাম্মদ মামুন, মো. সাইদুর রহমান, মো. আলমগীর হোসেন ভূঁইয়া, সুভাস কুমার সেনগুপ্ত, সৈয়দা নাজমা পারভীন পাপড়ি, মো. হাবিবুল ইসলাম, মো. জাহাঙ্গীর আলম, মনছুর এম ওয়াই চৌধুরী, সৈয়দ এসরারুল হক, পার্থ সারথী ঘোষ, এস এম রাশিদুল ইসলাম ও নেছার আহমেদ।
 
