
ফিলিপাইনের রিজাল কমার্শিয়াল ব্যাংকিং করপোরেশন (আরসিবিসি) বাংলাদেশ ব্যাংকের রিজার্ভের চুরি যাওয়া অর্থ নিয়ে বাহাদুরি করছে বলে মন্তব্য করেছেন অর্থমন্ত্রী আবুল মাল আবদুল মুহিত।সচিবালয়ে আজ সোমবার দুপুরে বিশ্বব্যাংকের এক প্রতিনিধিদলের সঙ্গে অনুষ্ঠিত বৈঠকের পর সাংবাদিকদের প্রশ্নের জবাবে অর্থমন্ত্রী এ মন্তব্য করেন।রিজার্ভ চুরির ওপর করা তদন্ত প্রতিবেদনটি প্রকাশ করার সময় হয়েছে কি না—জানতে চাইলে অর্থমন্ত্রী বলেন, ‘না, এখনো সময় হয়নি।’ অর্থ আদায়ে সমস্যার সমাধান না হওয়া পর্যন্ত তদন্ত প্রতিবেদন প্রকাশ করা হবে না বলেও জানান অর্থমন্ত্রী।অর্থমন্ত্রী বলেন, ‘নিজের দায় এড়িয়ে কেউ এ তদন্ত প্রতিবেদন থেকে সুবিধা পাক, সেটা চাই না। রিজাল ব্যাংক চুরির টাকা নিয়ে বাহাদুরি করছে। তারা এটা করতে পারে না। টাকার মালিককে টাকা ফেরত দিতেই হবে।’গত বছরের ফেব্রুয়ারিতে নিউইয়র্কের ফেডারেল রিজার্ভ থেকে বাংলাদেশ ব্যাংকের ৮ কোটি ১০ লাখ ডলার সরিয়ে নেয় সাইবার অপরাধীরা। এই অর্থ ফিলিপাইনের আরসিবিসি ব্যাংকের চারটি হিসাব দিয়ে চলে যায় দেশটির ক্যাসিনোতে (জুয়া খেলার স্থান)। এ ঘটনায় আরসিবিসির সম্পৃক্ততা প্রমাণ হয় ফিলিপাইনের সিনেটের তদন্তের শুনানিতে। দোষী হিসেবে আরসিবিসিকে জরিমানাও গুনতে হয়। তবে এরপর নিজেদের সম্পৃক্ততা অস্বীকার করতে শুরু করে আরসিবিসি। এ ঘটনায় বাংলাদেশ ব্যাংকের গাফিলতিকে দায়ী করে থাকে ব্যাংকটি।
