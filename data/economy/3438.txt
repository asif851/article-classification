
বাংলাদেশ যে পরিমাণ পণ্য থাইল্যান্ডে রপ্তানি করে, তার ২০ গুণ বেশি পণ্য দেশটি থেকে আমদানি করে। ২০১৪-১৫ অর্থবছরের হিসাবে থাইল্যান্ডের সঙ্গে বাংলাদেশের বাণিজ্য ঘাটতি প্রায় ৬৪ কোটি ডলারের।বাণিজ্য মন্ত্রণালয়ের এক বিজ্ঞপ্তি থেকে এ তথ্য জানা গেছে। জাতিসংঘের এশীয় ও প্রশান্ত মহাসাগরীয় অঞ্চলের অর্থনৈতিক ও সামাজিক কমিশনের (ইউএনএসকাপ) বিজনেস ফোরামের সম্মেলনে অংশ নিয়ে বাণিজ্যমন্ত্রী তোফায়েল আহমেদ গত রোববার থাইল্যান্ড গেছেন। গতকাল সোমবার তিনি ব্যাংককে থাইল্যান্ডের বাণিজ্যমন্ত্রী আপিরাদি তানট্রাপর্নের সঙ্গে মতবিনিময় করেন।বিজ্ঞপ্তিতে বলা হয়, থাইল্যান্ডের বাণিজ্যমন্ত্রীকে তোফায়েল আহমেদ বলেন, বাংলাদেশকে শুল্ক ও কোটামুক্ত পণ্য রপ্তানির যে সুযোগ দিয়েছে থাইল্যান্ড, তার আওতা যেন আরও বাড়ানো হয়।তোফায়েল আহমেদ বলেন, তৈরি পোশাক, পাটজাত পণ্য, ওষুধ এবং আসবাবপত্রসহ মানসম্পন্ন বিভিন্ন পণ্য তৈরি করছে। থাইল্যান্ডের বাজারে এগুলোর চাহিদাও রয়েছে। কিন্তু বিভিন্ন সমস্যার কারণে দেশটিতে প্রত্যাশামতো পণ্য রপ্তানি হচ্ছে না।বাণিজ্যমন্ত্রী বলেন, গত অর্থবছরে বাংলাদেশ থাইল্যান্ডে ৩ কোটি ২৭ লাখ ৬০ হাজার ডলারের পণ্য রপ্তানির বিপরীতে দেশটি থেকে আমদানি করে ৬৮ কোটি ডলারের পণ্য।
