
মুঠোফোন অপারেটর বাংলালিংকের ব্র্যান্ড অ্যাম্বাসেডর হয়েছেন ক্রিকেটার সাকিব আল হাসান ও তাঁর স্ত্রী উম্মে আহমেদ শিশির। দুই বছরের জন্য তাঁরা বাংলালিংকের প্রতিনিধিত্ব করবেন। রাজধানীর একটি হোটেলে গতকাল সোমবার আয়োজিত এক সংবাদ সম্মেলনে আনুষ্ঠানিকভাবে এ দুজনকে ব্র্যান্ড অ্যাম্বাসেডর হিসেবে ঘোষণা দেয় বাংলালিংক।
অনুষ্ঠানে বাংলালিংকের ব্যবস্থাপনা পরিচালক ও প্রধান নির্বাহী কর্মকর্তা এরিক অস বলেন, ক্রিকেট বাংলাদেশের মানুষের রক্তে মিশে রয়েছে। ক্রিকেট এ দেশে সবাইকে একসঙ্গে নিয়ে আসে ও সারা দেশকে একতাবদ্ধ করে। বিশ্বের এক নম্বর অলরাউন্ডার সাকিব আল হাসান ও তাঁর স্ত্রী উম্মে আহমেদ শিশিরকে সঙ্গে পেয়ে বাংলালিংক নিজেদের ভাগ্যবান মনে করছে।সাকিব আল হাসান বলেন, ‘বাংলালিংক দেশকে এগিয়ে নিয়ে যাওয়ার জন্য ও মানুষের ক্ষমতায়নের জন্য নিরলসভাবে কাজ করে যাচ্ছে। আমি এর অংশীদার হতে পেরে আনন্দিত ও সম্মানিত বোধ করছি। বাংলালিংককে বাংলাদেশের মানুষের মনের কাছাকাছি নিয়ে যেতে আমি কাজ করে যাব।’
