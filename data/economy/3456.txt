
বাংলাদেশ ব্যাংকের স্মল এন্টারপ্রাইজ খাতে পুনঃ অর্থায়ন স্কিমের আওতায় গঠিত তহবিল থেকে এ পর্যন্ত যে ঋণ বিতরণ করা হয়েছে তার ৩৯ শতাংশ পেয়েছেন নারী উদ্যোক্তারা।
বাংলাদেশ ব্যাংক সূত্রে জানা গেছে, ২০০৪ সালে শুরু হওয়া এই তহবিল ক্রমান্বয়ে বড় হয়েছে। এবং চলতি বছর ৩১ মে পর্যন্ত এক হাজার ৯৯৮ কোটি ৪৭ লাখ টাকা অর্থায়ন করা হয়েছে। এর মধ্যে নারী উদ্যোক্তারা পেয়েছেন ৭৭৭ কোটি ৩৩ লাখ টাকা।
বাংলাদেশ ব্যাংকের পরিসংখ্যান থেকে আরও  দেখা যায়, পুনঃ অর্থায়নকৃত এন্টারপ্রাইজ বা প্রতিষ্ঠানগুলোর মধ্যে ৪৩ শতাংশ প্রতিষ্ঠানের মালিকানা রয়েছে নারী উদ্যোক্তাদের হাতে। আর সব মিলিয়ে মোট নয় হাজার ৪৪৮ জন নারী উদ্যোক্তা এই অর্থায়ন সুবিধা পেয়েছেন।
ফলে গড়ে প্রতি নারী উদ্যোক্তাকে আট লাখ ৩৭ হাজার টাকা বিতরণ করা হয়েছে। বাংলাদেশ ব্যাংক সম্প্রতি এসব তথ্য প্রকাশ করেছে।
বছরভিত্তিক হিসেবে গড়ে ৯৬ কোটি ৬২ লাখ টাকা নারী উদ্যোক্তাদের বিতরণ করা হয়েছে। 
