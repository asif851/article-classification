
দেশের শেয়ারবাজারে গতকাল বুধবার থেকে লেনদেন শুরু হয়েছে বস্ত্র খাতের কোম্পানি শেফার্ড ইন্ডাস্ট্রিজের। লেনদেনের প্রথম দিনে প্রধান শেয়ারবাজার ঢাকা স্টক এক্সচেঞ্জে (ডিএসই) কোম্পানিটির প্রতিটি শেয়ারের দাম ৪৪০ শতাংশ বা ৪৪ টাকা বেড়েছে।
কোম্পানিটি প্রাথমিক গণপ্রস্তাব বা আইপিওতে ১০ টাকা অভিহিত মূল্যে বা ফেসভ্যালুতে সাধারণ বিনিয়োগকারীদের কাছে ২ কোটি শেয়ার বিক্রি করে। গতকাল লেনদেনের প্রথম দিনেই সেই ১০ টাকার শেয়ারের সর্বোচ্চ দাম ৫৪ টাকা ১০ পয়সায়। যদিও দিন শেষে বাজারমূল্য নেমে আসে ৫৩ টাকা ১০ পয়সায়। সেই হিসাবে আইপিওতে যেসব বিনিয়োগকারী কোম্পানিটির শেয়ার পেয়েছেন প্রথম দিনেই তাঁদের প্রতি শেয়ারে ৪৩ টাকা মুনাফা হয়েছে।
ডিএসইর তথ্য অনুযায়ী, নতুন তালিকাভুক্ত কোম্পানি হিসেবে শেফার্ড ইন্ডাস্ট্রিজকে ‘এন’ শ্রেণিভুক্ত করা হয়েছে। আইন অনুযায়ী, প্রথম ৩০ কার্যদিবস কোম্পানিটির শেয়ারের বিপরীতে ঋণসুবিধা বন্ধ থাকবে। অর্থাৎ কোম্পানিটির শেয়ার কেনার ক্ষেত্রে শুরুর ৩০ কার্যদিবস বিনিয়োগকারীরা কোনো ধরনের ঋণসুবিধা পাবেন না।
ঢাকার বাজারে বুধবার লেনদেনের শীর্ষ ১০ কোম্পানির মধ্যে তৃতীয় অবস্থানে ছিল শেফার্ড ইন্ডাস্ট্রিজ। এদিন এককভাবে কোম্পানিটির প্রায় ৪৬ কোটি টাকার শেয়ার লেনদেন হয়। আর ২ কোটি আইপিও শেয়ারের মধ্যে প্রথম দিনে ঢাকার বাজারেই প্রায় ৯৩ লাখ শেয়ারের হাতবদল হয়েছে। অপর শেয়ারবাজার চট্টগ্রাম স্টক এক্সচেঞ্জে (সিএসই) এদিন কোম্পানিটির ১৯ লাখ ৪০ হাজার শেয়ারের হাতবদল হয়। দুই বাজার মিলিয়ে গতকাল এক দিনেই ১ কোটি ১২ লাখ ৪০ হাজার শেয়ারের হাতবদল হয়েছে। অর্থাৎ আইপিও শেয়ারের সিংহভাগ অংশেরই হাতবদল হয়ে গেছে এদিন।
এদিকে ঢাকার শেয়ারবাজারে সূচক ও লেনদেনের ঊর্ধ্বমুখী ধারা গতকালও অব্যাহত ছিল। এদিন ডিএসইর প্রধান সূচক ডিএসইএক্স প্রায় ২৭ পয়েন্ট বেড়ে দাঁড়িয়েছে ৫ হাজার ৬৫০ পয়েন্টে। লেনদেন আবারও ১ হাজার ৩০০ কোটি টাকার ঘর ছাড়িয়েছে। দিন শেষে গতকাল ডিএসইতে লেনদেনের পরিমাণ ছিল ১ হাজার ৩০২ কোটি টাকা। গত ২৬ ফেব্রুয়ারির পর এটিই ডিএসইতে সর্বোচ্চ লেনদেন। সর্বশেষ ২৬ ফেব্রুয়ারি ঢাকার বাজারে ১ হাজার ৩৯৩ কোটি টাকার লেনদেন হয়েছিল।
আইডিএলসি ইনভেস্টমেন্টসের প্রতিবেদন অনুযায়ী, গতকালের বাজারে সূচক বৃদ্ধির পেছনে বড় ভূমিকা রেখেছে ব্যাংক খাতের কোম্পানি। তালিকাভুক্ত ৩০ ব্যাংকের মধ্যে এদিন ২৫টিরই দাম বেড়েছে।
অপর শেয়ারবাজার সিএসইর সার্বিক সূচকটি গতকাল ৮৩ পয়েন্ট বেড়ে দাঁড়িয়েছে ১৭ হাজার ৪৮৯ পয়েন্টে। দিন শেষে সেখানকার বাজারে লেনদেনের পরিমাণ ছিল ৮৪ কোটি টাকা, যা আগের দিনের চেয়ে ২১ কোটি টাকা বেশি। 
