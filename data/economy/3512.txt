
তৈরি পোশাকশিল্পের শ্রমিকদের মূল বেতন ১০ হাজার টাকা ধরে ১৬ হাজার টাকা মাসিক ন্যূনতম মজুরি নির্ধারণের দাবি জানিয়েছে গার্মেন্টস শ্রমিক অধিকার আন্দোলন। রাজধানীর জাতীয় প্রেসক্লাবের সামনে গতকাল বুধবার এক সমাবেশে সংগঠনটির নেতারা এ দাবি জানান।বর্তমানে দেশের পোশাকশিল্প খাতের শ্রমিকেরা মাসে ৫ হাজার ৩০০ টাকা ন্যূনতম মজুরি পান। সর্বশেষ ২০১৩ সালের ডিসেম্বরে পোশাকশ্রমিকদের ন্যূনতম মজুরি ৩ হাজার ৬০০ টাকা থেকে বাড়িয়ে এই পর্যায়ে উন্নীত করা হয়েছিল।পোশাকশিল্প শ্রমিকদের নিয়ে কাজ করে এমন ১২টি সংগঠন ও ফেডারেশনকে নিয়ে গঠিত জোট গার্মেন্টস শ্রমিক অধিকার আন্দোলনের সমাবেশে বক্তারা বলেন, পোশাকশ্রমিকেরা যে ন্যূনতম মজুরি পান তা আজকের বাজারমূল্যের সঙ্গে সংগতিহীন। আড়াই বছর ধরে বাড়ি ও গাড়ি ভাড়া, বিদ্যুৎ ও গ্যাসের মূল্যসহ নিত্যপ্রয়োজনীয় দ্রব্যের দাম লাগামহীনভাবে বেড়ে চলেছে।দেশের পোশাকশ্রমিকদের মজুরি বৃদ্ধির দাবিতে আয়োজিত এ সমাবেশে সভাপতিত্ব করেন জোটের সমন্বয়ক ও গার্মেন্টস শ্রমিক ঐক্য ফোরামের সভাপতি মোশরেফা মিশু। সমাবেশ শেষে নিম্নতম মজুরি বোর্ডের চেয়ারম্যান বরাবর স্মারকলিপি দেন শ্রমিক নেতারা।সমাবেশে বক্তব্য দেন টেক্সটাইল গার্মেন্টস শ্রমিক ফেডারেশনের সভাপতি মাহবুবুর রহমান, গার্মেন্টস শ্রমিক সংহতির সভাপতি তাসলিমা আখতার, গার্মেন্টস শ্রমিক মুক্তি আন্দোলনের সভাপতি শবনম হাফিজ প্রমুখ। ্রমিক নেতারা নতুন মজুরি নির্ধারণের আগ পর্যন্ত পোশাকশ্রমিকদের ৫০ শতাংশ মহার্ঘ ভাতা ও বার্ষিক ১০ শতাংশ হারে ইনক্রিমেন্ট (বার্ষিক বৃদ্ধি) ঘোষণার দাবি জানান।
