
বিশাল কর্মক্ষম তরুণ জনগোষ্ঠীকেই দেশের ৬ শতাংশ অর্থনৈতিক প্রবৃদ্ধি অর্জনের মূল চালিকাশক্তি বলে মনে করেন পরিকল্পনামন্ত্রী আ হ ম মুস্তফা কামাল। তিনি বলেন, ‘১৬ কোটি জনসংখ্যার এই দেশে ৪০ শতাংশ জনগোষ্ঠী বয়সে তরুণ ও কর্মক্ষম। কোনো কিছু না করলেও বিশাল এই জনগোষ্ঠীর কারণে এ দেশের অর্থনীতি ৬ শতাংশ হারে বাড়বে। জনসংখ্যার এমন অনন্য সুবিধা অনেক দেশেই নেই।’উন্নয়ন অর্থনীতি বিষয়ে রাজধানীর একটি হোটেলে গতকাল রোববার আয়োজিত এক সেমিনারে প্রধান অতিথির বক্তব্যে এসব কথা বলেন পরিকল্পনামন্ত্রী। বেসরকারি গবেষণা প্রতিষ্ঠান ইন্টারন্যাশনাল গ্রোথ সেন্টার (আইজিসি) এবং ব্র্যাক ইনস্টিটিউট অব গভর্নেন্স অ্যান্ড ডেভেলপমেন্ট (বিআইজিডি) যৌথভাবে দিনব্যাপী এ সেমিনারের আয়োজন করে। এতে উপস্থাপিত ছয়টি গবেষণা প্রবন্ধে উন্নয়ন অর্থনীতির নানা দিক তুলে ধরা হয়।ইসলামী ব্যাংক প্রসঙ্গ: ২০১১ সালের ক্রিকেট বিশ্বকাপের অন্যতম স্পনসর বা পৃষ্ঠপোষক হিসেবে ইসলামী ব্যাংকের টাকা নিয়ে কোনো অন্যায় করেননি বলে জানান পরিকল্পনামন্ত্রী আ হ ম মুস্তফা কামাল। তিনি বলেন, ‘যেহেতু তারা বাংলাদেশে বৈধভাবে ব্যবসা করে, সুতরাং তাদের টাকা নিতে সমস্যা কোথায়? আমি মনে করি, এই টাকা নিয়ে বিশ্বকাপ ক্রিকেটের আয়োজন করে দেশকে সারা বিশ্বের কাছে পরিচিত করেছি।’ সেমিনার শেষে সাংবাদিকদের প্রশ্নের জবাবে এসব কথা বলেন তিনি।অর্থনীতিবিদ আবুল বারকাত গত শনিবার এক অনুষ্ঠানে বিশ্বকাপ ক্রিকেটের স্পনসর হিসেবে ইসলামী ব্যাংকের কাছ থেকে টাকা নেওয়ার জন্য পরিকল্পনামন্ত্রীকে দায়ী করে বলেন, ‘জনতা ব্যাংকের চেয়ারম্যান হিসেবে এটা ঠেকাতে আমি তখন সরকারকে চিঠি দিয়েছিলাম। কিন্তু আজকের পরিকল্পনামন্ত্রী লোটাস কামালের কারণে সেটা সম্ভব হয়নি।’আবুল বারকাতের ওই মন্তব্যের জবাবে পরিকল্পনামন্ত্রী মুস্তফা কামাল বলেন, ‘যারা জীবনে কিছু করে নাই, তারাই এসব মন্তব্য করতে পারে। ইসলামী ব্যাংক যদি মৌলবাদে অর্থায়ন করে বা কোনো অন্যায় কাজ করে, সেটা দেখার জন্য বাংলাদেশ ব্যাংক রয়েছে। ইসলামী ব্যাংকে যদি দশ জন পরিচালক থাকেন, তাহলে কেন্দ্রীয় ব্যাংক প্রয়োজনে পাঁচ-ছয়জন স্বাধীন পরিচালক নিয়োগ দিতে পারে।’
