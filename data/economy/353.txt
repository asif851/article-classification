
ম্যারিকো বাংলাদেশ লিমিটেড (এমবিএল) শেয়ারহোল্ডারদের জন্য প্রতিটি শেয়ারের বিপরীতে আরও ৫ টাকা বা ৫০ শতাংশ নগদ লভ্যাংশ অনুমোদন করেছে। গতকাল মঙ্গলবার র্যাডিসন ব্লু ঢাকা ওয়াটার গার্ডেন হোটেলে অনুষ্ঠিত কোম্পানির ১৬তম বার্ষিক সাধারণ সভায় (এজিএম) এ লভ্যাংশ অনুমোদিত হয়েছে।এ নিয়ে গত ৩১ মার্চ সমাপ্ত অর্থবছরে ম্যারিকো বাংলাদেশের অনুমোদিত মোট লভ্যাংশের পরিমাণ দাঁড়াল ৪৫০ শতাংশ বা শেয়ারপ্রতি ৪৫ টাকা। আলোচ্য অর্থবছরের প্রথম তিন প্রান্তিকে কোম্পানির শেয়ারধারীদের জন্য অন্তর্বর্তীকালীন ৪০০ শতাংশ নগদ লভ্যাংশ বা শেয়ারপ্রতি ৪০ টাকা করে ঘোষণা ও বিতরণ করা হয়।বার্ষিক সাধারণ সভায় ম্যারিকো বাংলাদেশের চেয়ারম্যান সৌগত গুপ্ত সভাপতিত্ব করেন। এতে কোম্পানির নতুন ব্যবস্থাপনা পরিচালক (এমডি) নবীন পান্ডে, পরিচালক সঞ্জয় মিশ্রা ও স্বতন্ত্র পরিচালক রোকিয়া আফজাল রহমান, মাসুদ খান, আশরাফুল হাদিসহ ঊর্ধ্বতন কর্মকর্তারা উপস্থিত ছিলেন।সভায় সৌগত গুপ্ত কোম্পানির কার্যক্রম তুলে ধরেন। তিনি বলেন, ‘আমরা ব্যবসায়িক প্রবৃদ্ধি অর্জন ও উত্তরণের কৌশলগত এজেন্ডা নিয়ে এগিয়ে চলেছি। ফলে আমরা লক্ষ্যমাত্রা অর্জন করেছি। এতে আমাদের স্টেকহোল্ডার বা অংশীজনদের প্রত্যাশা অনুযায়ী আমরা অন্যদের সঙ্গে পার্থক্য তৈরিতে সক্ষম হয়েছি।’সৌগত গুপ্ত আরও জানান, আলোচ্য অর্থবছরে ম্যারিকো বাংলাদেশের মোট আয় হয় ৭৩৪ কোটি টাকা। কর-পরবর্তী নিট মুনাফা দাঁড়ায় ১৪১ কোটি টাকা। এ ছাড়া শেয়ারপ্রতি আয় বা ইপিএসের পরিমাণ বেড়ে ৪৫ টাকায় উন্নীত হয়।সভায় জানানো হয়, বিগত অর্থবছরে ম্যারিকো বাংলাদেশ কর, মূল্য সংযোজন কর (মূসক বা ভ্যাট) ও শুল্ক বাবদ সরকারের কোষাগারে মোট ১৮০ কোটি টাকা জমা দিয়েছে। বিজ্ঞপ্তি।
