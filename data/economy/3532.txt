
দেশের তৈরি পোশাকশিল্পে কর্মরত শ্রমিক-কর্মচারীদের বেতন, বোনাস ও অন্যান্য ভাতা পরিশোধের সুবিধার জন্য তফসিলি ব্যাংকের সংশ্লিষ্ট শাখাগুলো আগামী ২৬ জুলাই শনিবার খোলা রাখা যাবে।বাংলাদেশ ব্যাংক গতকাল এক প্রজ্ঞাপনে বলেছে, আসন্ন ঈদুল ফিতরের আগে তৈরি পোশাকশিল্পে কর্মরত শ্রমিক-কর্মচারীদের বেতন, বোনাস ও অন্যান্য ভাতা পরিশোধের সুবিধার্থে বিজিএমইএর অনুরোধে ঢাকা মহানগর, আশুলিয়া, টঙ্গী, গাজীপুর, সাভার, নারায়ণগঞ্জ ও চট্টগ্রামে অবস্থিত পোশাকশিল্প এলাকার তফসিলি ব্যাংকের শুধু তৈরি পোশাকশিল্প-সংশ্লিষ্ট শাখাগুলো পর্যাপ্ত নিরাপত্তা নিশ্চিত করা সাপেক্ষে আগামী ২৬ জুলাই শনিবার খোলা রাখার পরামর্শ দেওয়া যাচ্ছে।তবে ২৬ জুলাই ছুটির দিন হওয়ায় ওই দিন অফিসের কাজে যোগদানকারী কর্মকর্তা-কর্মচারীদের সম্মানজনক যুক্তিসংগত ভাতা প্রদানের জন্যও পরামর্শ দেওয়া হয়েছে।উল্লেখ্য, বর্তমানে বিমান, সমুদ্র, নৌ ও স্থলবন্দরসংলগ্ন বাণিজ্যিক ব্যাংকের এডি শাখাসমূহ প্রতি শুক্রবার ও শনিবার এবং দেশের অপরাপর স্থানে অবস্থিত বাণিজ্যিক ব্যাংকের এডি শাখাসমূহ শনিবার স্বীয় বিবেচনায় খোলা রাখার নির্দেশনা বহাল রয়েছে।
