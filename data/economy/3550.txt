
পবিত্র রমজানে ভোগ্যপণ্যের দাম স্থিতিশীল রাখতে দেশে ভোগ্যপণ্যের অন্যতম বৃহত্তম পাইকারি বাজার চট্টগ্রামের খাতুনগঞ্জে চিরুনি অভিযান চালাতে সরকারের প্রতি অনুরোধ জানিয়েছেন এ বি এম মহিউদ্দিন চৌধুরী। একই সঙ্গে দোকানে দোকানে পণ্যের দামের তালিকা রাখার ব্যবস্থা করার দাবি জানান তিনি। 
মহান মে দিবস উপলক্ষে আজ সোমবার বিকেলে চট্টগ্রাম নগরের লালদীঘি ময়দানে আয়োজিত শ্রমিক সমাবেশে প্রধান অতিথির বক্তব্যে সাবেক মেয়র ও চট্টগ্রাম নগর আওয়ামী লীগের সভাপতি মহিউদ্দিন চৌধুরী এসব দাবি জানান। জাতীয় শ্রমিক লীগ চট্টগ্রাম শাখা এ সমাবেশের আয়োজন করে। সমাবেশে প্রধান বক্তা ছিলেন সিটি করপোরেশনের মেয়র আ জ ম নাছির উদ্দীন। সমাবেশে সভাপতিত্ব করেন চট্টগ্রাম মহানগর শ্রমিক লীগের সভাপতি বখতেয়ার উদ্দিন খান।
মহিউদ্দিন চৌধুরী বলেন, সামনে রোজা। সবকিছু স্বাভাবিক। কিন্তু ভোগ্যপণ্যের দাম বাড়ানোর চক্রান্ত চলছে বলে শুনতে পাচ্ছি। দাম বাড়লে জনগণ হতাশ হয়ে পড়বে। তাই আমদানি ব্যয় কত, সেটা খতিয়ে দেখে পণ্যের দাম নির্ধারণ করে দিতে হবে। এই তালিকা দোকানে দোকানে টানিয়ে দিতে হবে। বিভিন্ন কারণে শ্রমিকেরা ন্যায্য পাওনা থেকে বঞ্চিত হচ্ছেন বলে মন্তব্য করেছেন মহিউদ্দিন চৌধুরী। তিনি বলেন, চট্টগ্রামের অনেক কলকারখানা অযোগ্য ও অথর্ব মানুষের হাতে পড়েছে। আমিন জুট মিলে আগে যেখানে প্রতিদিন ৬০ টন পাটপণ্য তৈরি হতো, এখন সেখানে ১৮ টন পাটপণ্য উৎপাদন হয়। গুরুত্বপূর্ণ কল–কারখানার দায়িত্ব যোগ্য মানুষদের হাতে দিতে হবে। যাতে কল-কারখানা বন্ধ হয়ে শ্রমিকদের বেকার হয়ে যেতে না হয়।
সমাবেশে মহিউদ্দিন চৌধুরী নগরের গরিব আদি বাসিন্দাদের ওপর গৃহকরের বোঝা না চাপাতে মেয়রের প্রতি অনুরোধ জানান। এ ছাড়া ইয়াবা ব্যবসায়ীদের চিহ্নিত করে তাদের বিরুদ্ধে কঠোর ব্যবস্থা নেওয়ার জন্য প্রশাসনের প্রতি আহ্বান জানান মহিউদ্দিন চৌধুরী। তিনি বলেন, ইয়াবা চোরাচালান ও ব্যবসার সঙ্গে জড়িত ব্যক্তিদের ধরেন, তাদের ছেড়ে দেবেন না। তাদের চিহ্নিত করে গুলি করে মারার ব্যবস্থা করা হোক; যাতে নিশ্চিহ্ন হয়ে যায়।মেয়র নাছির উদ্দীন বলেন, তিনি শ্রমিকদের ন্যায্য দাবির পক্ষে থাকবেন। শ্রমিকেরা ঐক্যবদ্ধ থাকলে তাঁদের দাবি আদায় সহজ হবে। সমাবেশে অন্যান্যের মধ্যে বক্তব্য দেন কেন্দ্রীয় শ্রমিক লীগের যুগ্ম সাধারণ সম্পাদক শফর আলী ও চট্টগ্রাম নগর শ্রমিক লীগের সাধারণ সম্পাদক মাহবুবুল হক প্রমুখ।
 
