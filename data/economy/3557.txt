
আগামী ২০১৩-১৪ অর্থবছরের বাজেট উপস্থাপনের আগে অস্বস্তিবোধ করছেন বলে জানালেন অর্থমন্ত্রী আবুল মাল আবদুল মুহিত।
অর্থমন্ত্রী বলেন, ‘এবারেরটিসহ আমার বাজেট হবে সাতটি। মনে হয় না, অন্য কোনো বাজেট দেওয়ার সময় এবারের মতো এত কঠিন বিভ্রান্তির মধ্যে পড়েছি।’
রাজধানীর একটি হোটেলে গতকাল বৃহস্পতিবার জাতীয় রাজস্ব বোর্ডের (এনবিআর) পরামর্শক কমিটির সভায় প্রধান অতিথির বক্তব্যে অর্থমন্ত্রী এ কথা বলেন।অর্থমন্ত্রী বলেন, ‘আগামী বাজেটটি খুবই কষ্টকর হবে। আমি অস্বস্তিবোধ করছি। এটা ঠিক যে, বাজেটটি খুব বেশি উচ্চাভিলাষী হবে না। তবে আগামীবারের কিছু দিক-নির্দেশনা থাকবে এতে।’সভায় আলোচনায় অংশ নিয়ে ইন্টারন্যাশনাল চেম্বার অব কমার্স বাংলাদেশের (আইসিসিবি) মাহবুবুর রহমান বলেন, পদ্মা সেতুর জন্য পাঁচ হাজার কোটি টাকা বরাদ্দ করা হলে অন্যান্য খাতে বরাদ্দ কমে যাবে। বরং উন্নয়ন সহযোগীদের কাছ থেকে অর্থ নিয়েই পদ্মা সেতু নির্মাণ করা যায়।পাঁচ হাজার কোটি টাকা বরং কয়লা উত্তোলন খাতে ব্যয়ের পরামর্শ দেন মাহবুবুর রহমান।এ বিষয়ে অর্থমন্ত্রী বলেন, ‘পদ্মা সেতুর বাজেট নিয়ে অনেকেই চিন্তিত দেখি। চিন্তার কিছুই নেই। আগামী অর্থবছরে নিশ্চয়ই পাঁচ হাজার কোটি টাকারও বেশি আদায় হবে। ওখান থেকে পদ্মার জন্য দিয়ে দেব।’
মূল্য সংযোজন কর (মূসক) আইন মোটেও ভালো হয়নি বলে মন্তব্য করেন এফবিসিসিআইয়ের উপদেষ্টা মনজুর আহমেদ। তাঁকে উদ্দেশ্য করে অর্থমন্ত্রী বলেন, ‘আপনার কথা শুনে আমি থ মেরে গেছি। এটা এমন একটা আইন, যা চুরি-চামারির অভ্যেস থেকে দূরে সরিয়ে রাখবে।’
সুদের হার কমানোর ব্যাপারে অনেকের প্রস্তাবের প্রসঙ্গে অর্থমন্ত্রী বলেন, সুদের হার সরকার নিয়ন্ত্রণ করে না। ২০০৩ সালেই এ ব্যাপারে সরকারের ক্ষমতা তুলে নেওয়া হয়েছে। সুদের হার কমাতে চাইলে ভর্তুকি দিতে হবে। সে উপায় সরকারের নেই।
কালোটাকা প্রসঙ্গে অর্থমন্ত্রী বলেন, জিডিপির ৪০ থেকে ৫০ শতাংশ কালোটাকা। এ দেশ থেকে কালোটাকা বিদায় করা যাবে না। কালোটাকা সাদা করার ব্যবস্থা আগের মতোই থাকবে। কর দিয়ে তা করা যাবে।
অর্থমন্ত্রী বলেন, ‘ব্যবসায়ীরা শুধু “কর কমান, কর কমান” করেন। কীভাবে সম্ভব? দেশের কর-জিডিপি অনুপাত এখনো অনেক কম। অনেকেই করজাল বাড়ানোর কথা বলেছেন। ভালো, চেষ্টা করছি আমরা, তবে অত শক্তিশালীভাবে নয়।’
বিউটি পারলার ব্যবসায়ের দেশব্যাপী বিস্তৃতিতে সন্তোষ প্রকাশ করে অর্থমন্ত্রী বলেন, এটি ভালো। সব বয়সের মানুষেরই এ খাতের সেবার দরকার হয়।
