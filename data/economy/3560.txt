
গেল সপ্তাহে মাইক্রোসফটের প্রতিষ্ঠাতা বিল গেটসকে টপকে শীর্ষ ধনীর আসনে উঠে আসেন স্প্যানিশ ব্যবসায়ী অ্যামানসিও ওর্তেগা। বিশ্ববিখ্যাত ফ্যাশন হাউস ‘জারা’–এর প্রতিষ্ঠাতা ওর্তেগা। গত বুধবার ও বৃহস্পতিবার পুঁজিবাজারে আড়াই শতাংশ বাড়ে ওর্তেগার প্রতিষ্ঠানের শেয়ারের দর। আর এতেই ওর্তেগার মোট সম্পদের পরিমাণ দাঁড়ায় ৭৯ দশমিক ৫ বিলিয়ন ডলার। এ সময়ে মার্কিন শীর্ষ ধনী বিল গেটসের সম্পদের পরিমাণ ছিল ৭৮ দশমিক ৫ বিলিয়ন ডলার। আর তাই ফোর্বসের তালিকা অনুযায়ী, এ দুদিনে বিশ্বের শীর্ষ ধনী হলেন অ্যামানসিও ওর্তেগা।
তবে গতকাল শুক্রবার পুঁজিবাজারে আবার জারা ফ্যাশনের শেয়ারের দর পড়ে যায়। ওর্তেগার সম্পদের পরিমাণ দাঁড়ায় ৭৭ দশমিক ৮ বিলিয়ন ডলার। শীর্ষস্থানটি আবারও চলে যায় বিল গেটসের দখলে। এদিন বিল গেটসের সম্পদের পরিমাণ হয় আনুমানিক ৭৮ দশমিক ১ বিলিয়ন ডলার। ফোর্বসের এক প্রতিবেদনে এ তথ্য উঠে আসে।
এর আগেও একবার বিল গেটসকে টপকে এক নম্বর স্থানটি দখল করে নিয়েছিলেন এই স্প্যানিশ ধনকুবের। গত বছরের অক্টোবরে বিল গেটসের প্রতিষ্ঠান মাইক্রোসফটের শেয়ার দাম ওঠানামা করায় তাঁর মোট সম্পদের পরিমাণ একই থাকে। সে সময় জারা ফ্যাশনের শেয়ারের দর বাড়ায় শীর্ষ ধনীর তালিকায় চলে আসেন অ্যামানসিও ওর্তেগা।
স্পেনের এক সাধারণ এক রেলওয়ে কর্মকর্তার ঘরে জন্ম ওর্তেগার। নিজস্ব ব্যবসা শুরুর আগে তিনি কাজ করতেন একটি দোকানে ছোট কর্মচারী হিসেবে। এরপর ১০০ ডলারেও কম অর্থ নিয়ে শুরু করেন নিজের ব্যবসা। তিনি এবং তাঁর স্ত্রী রোসালিয়া মেরা বাসায় বসে পাজামা, রাতের পোশাক তৈরি করতেন। সেই থেকে শুরু। ১৯৭৫ সালে এই দম্পতি একটা ছোট দোকান খোলেন। যার নাম দেন ‘জারা’।
আট বছর পর সেই ছোট দোকানের নয়টি শাখা গড়ে ওঠে স্পেনের আটটি অঞ্চলে। আর ১৯৮৪ সালে ওর্তেগা চালু করেন ১০ হাজার বর্গমিটারের এক বিশাল ব্যবসায়িক কেন্দ্র।
