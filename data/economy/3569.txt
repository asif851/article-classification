
দেশের প্রথমবারের মতো ব্যাংকিং মেলার আয়োজন করতে যাচ্ছে বাংলাদেশ ব্যাংক। সব ব্যাংকের অংশগ্রহণে আগামী ২৪ থেকে ২৮ নভেম্বর পর্যন্ত বাংলা একাডেমি প্রাঙ্গণে পাঁচ দিনব্যাপী এ মেলা অনুষ্ঠিত হবে।বাংলাদেশ ব্যাংকের পক্ষ থেকে গতকাল বুধবার এক সংবাদ সম্মেলনের মাধ্যমে এ তথ্য জানানো হয়। বাংলাদেশ ব্যাংক বলছে, আর্থিক অন্তর্ভুক্তি বেগবান করতে মেলায় সব শ্রেণি-পেশার মানুষের অংশগ্রহণ নিশ্চিত করার চেষ্টা চলছে। ‘একটি ব্যাংকিং জাতি গড়ার প্রত্যয়ে’ স্লোগান সামনে রেখে মেলার আয়োজন করা হচ্ছে।সংবাদ সম্মেলনে মেলার বিভিন্ন দিক তুলে ধরেন কেন্দ্রীয় ব্যাংকের প্রধান অর্থনীতিবিদ বিরূপাক্ষ পাল। বাংলাদেশ ব্যাংকের সম্মেলনকক্ষে এ সংবাদ সম্মেলন অনুষ্ঠিত হয়। বিরূপাক্ষ পাল বলেন, বাংলাদেশের মোট দেশজ উৎপাদন বা জিডিপির ৪০ শতাংশ নিয়ন্ত্রণ করে ব্যাংক খাত। মেলার মাধ্যমে ব্যাংকিং কার্যক্রম সম্পর্কে সচেতনতা বাড়ানো গেলে জিডিপিতে অবদান আরও বাড়বে। এ জন্য মেলায় প্রতিদিনই অর্থনীতির বিভিন্ন বিষয়ভিত্তিক সেমিনারের আয়োজন করা হবে। শিক্ষার্থীদের অংশগ্রহণে ব্যাংকিং ও অর্থনীতি বিষয়ে থাকবে বিতর্ক প্রতিযোগিতার আয়োজন।সংবাদ সম্মেলনে জানানো হয়, প্রতিদিন সকাল ১০টা থেকে রাত নয়টা পর্যন্ত মেলা চলবে।
