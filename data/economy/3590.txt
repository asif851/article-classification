
সপ্তাহের প্রথম দিন আজ রোববার সূচকের ওঠানামার প্রবণতায় লেনদেন চলছে ঢাকার শেয়ারবাজারে। দুপুর ১২টায় দেড় ঘণ্টা শেষে ডিএসইতে ১৩০ কোটি টাকার শেয়ার লেনদেন হয়েছে। এ সময় ডিএসইতে অধিকাংশ কোম্পানির শেয়ারের দাম কমেছে। ফলে সূচকও কমেছে।
ঢাকা স্টক এক্সচেঞ্জ (ডিএসই) সূত্রে জানা যায়, দুপুর ১২টায় ডিএসইর ডিএসইএক্স সূচক ৯ পয়েন্ট কমে দাঁড়িয়েছে ৪০০৩ পয়েন্টে।
এর আগে সকাল সাড়ে ১০টায় ডিএসইতে লেনদেন শুরু হয়। বেলা ১১টায় সূচক ২১ পয়েন্ট বেড়ে যায়। এরপর সূচক বাড়ার হার কমতে শুরু করে, যা এখনো অব্যাহত রয়েছে।
এ সময়ে ডিএসইতে ২৭৫ কোম্পানির শেয়ার ও মিউচুয়াল ফান্ডের লেনদেন হয়েছে। হাতবদল হওয়া কোম্পানিগুলোর মধ্যে দাম বেড়েছে ১০২টির, কমেছে ১৩৭টির এবং অপরিবর্তিত রয়েছে ৩৬টি প্রতিষ্ঠানের শেয়ারের দাম।
আলোচ্য সময়ে ডিএসইতে লেনদেনে শীর্ষে থাকা প্রতিষ্ঠানগুলোর মধ্যে রয়েছে বিএসসিসিএল, সিএমসি কামাল, কনটিনেন্টাল ইনস্যুরেন্স, রহিমা ফুড, প্রাইম ফার্স্ট মিউচুয়াল ফান্ড, জেএমআই সিরিঞ্জ, জেনারেশন নেক্সট ফ্যাশন, তাল্লু স্পিনিং, আরগন ডেনিমস, ইউনিক হোটেল প্রভৃতি।
