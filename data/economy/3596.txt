
নয় বছরের ব্যবধানে পদ্মা সেতু প্রকল্পের ব্যয় বেড়েছে প্রায় ১৮০ শতাংশ। এর মধ্যে প্রকল্পের প্রতিটি অঙ্গের পূর্বনির্ধারিত সময়সীমা বৃদ্ধি করা হয়েছে। সরকারের এই অগ্রাধিকার প্রকল্পের এভাবে সময় ও ব্যয় বৃদ্ধি উদ্বিগ্ন হওয়ার কারণ বলে মনে করছে সেন্টার ফর পলিসি ডায়ালগ (সিপিডি)। প্রতিষ্ঠানটির পক্ষ থেকে সরকারের অগ্রাধিকারে থাকা (ফাস্ট ট্র্যাক) আটটি প্রকল্প নিয়ে করা এক গবেষণায় এসব কথা বলা হয়েছে। গতকাল সোমবার এই গবেষণাটি প্রকাশ করা হয়। এতে বলা হয়, সরকার অগ্রাধিকার প্রকল্প পর্যবেক্ষণ কমিটি গঠনের পর পদ্মা সেতু ও মেট্রোরেল প্রকল্পের কাজ দৃশ্যমান অগ্রগতি হয়েছে। বাকিগুলোর কাজ প্রাথমিক পর্যায়ে। সব প্রকল্পই পূর্বনির্ধারিত সময়সীমা থেকে পিছিয়ে। ঠিকাদার নিয়োগে প্রতিযোগিতার অভাবের শঙ্কা রয়েছে। এর পেছনে পর্যবেক্ষণ কমিটির দুর্বলতাকে দায়ী করেছে বেসরকারি খাতের এই গবেষণা সংস্থাটি। পদ্মা সেতু ছাড়া সরকারের অগ্রাধিকারের অন্য প্রকল্পগুলো হচ্ছে—ঢাকা মেট্রোরেল, সোনাদিয়া গভীর সমুদ্রবন্দর, পায়রা সমুদ্রবন্দর, রামপাল বিদ্যুৎকেন্দ্র, মাতারবাড়ী উচ্চ ক্ষমতাসম্পন্ন বিদ্যুৎকেন্দ্র, মহেশখালী এলএনজি টার্মিনাল ও রূপপুর পারমাণবিক বিদ্যুৎকেন্দ্র। সিপিডির গবেষণায় পদ্মা সেতু প্রকল্প সম্পর্কে বলা হয়, নিজস্ব অর্থায়নে বাস্তবায়নের উদ্যোগ নেওয়ার পর প্রকল্পের সময়সীমা বেড়ে গেছে চার বছর। এর মূল কারণ দেরিতে কাজ শুরু করা। আর একটি কারণ হচ্ছে প্রকল্পের বিভিন্ন অঙ্গের কাজ পাওয়া ঠিকাদারদের বাড়তি সময় দেওয়া। যেমন, প্রকল্প নেওয়ার সময় মূল সেতু ও নদীশাসনের কাজ তিন বছরের মধ্যে শেষ করার লক্ষ্যমাত্রা ঠিক করা হয়েছিল। কিন্তু ঠিকাদার নিয়োগের পরই তা বৃদ্ধি করে চার বছর করা হয়েছে। প্রাকৃতিক কিংবা বড় ধরনের রাজনৈতিক বিপর্যয় ছাড়া এমন সময় বৃদ্ধির বিষয়টি অস্পষ্ট। এ ছাড়া প্রতিটি অঙ্গের ঠিকাদার নিয়োগের বেলায় প্রতিযোগিতার অভাব ছিল বলেও গবেষণায় বেরিয়ে আসে। বাংলাদেশের অর্থনীতির স্বাধীন পর্যালোচনার (আইআরবিডি) আওতায় করা গবেষণায় বলা হয়েছে, পদ্মা সেতুর জন্য প্রথম প্রকল্প প্রস্তাব তৈরি করা হয় ২০০৬ সালে। তিন দফা এর প্রস্তাব সংশোধন করা হয়। প্রতিবারই ব্যয় ও সময় বেড়েছে। ব্যয়ের মধ্যে সর্বাধিক ৫১৭ শতাংশ বৃদ্ধি পেয়েছে পুনর্বাসনে। এরপরই ৪৪৯ শতাংশ বৃদ্ধি হয়েছে সংযোগ সড়ক ও টোলপ্লাজা নির্মাণকাজে। এই কাজের জন্য ঠিকাদারও নিয়োগ দেওয়া হয়েছে গতানুগতিক পদ্ধতির বাইরে গিয়ে। মূল সেতুর ব্যয় বেড়েছে ১৫০ শতাংশ। সব মিলিয়ে প্রকল্পের ব্যয় টাকার হিসাবে ১৮০ শতাংশ এবং ডলারের হিসাবে ৯৮ শতাংশ বেড়েছে। তবে মেট্রোরেল প্রকল্পটি বাস্তবায়নের ক্ষেত্রে আশাবাদের কথা শুনিয়েছে সিপিডি। তবে বিভিন্ন সেবা সংস্থার লাইন চিহ্নিত করে তা অপসারণ বা স্থানান্তরকে চ্যালেঞ্জ হিসেবে দেখানো হয়েছে। এ ছাড়া ডিপো এলাকার মাটিতে সমস্যা থাকায় ব্যয় ও সময় বৃদ্ধির আশঙ্কা করা হয়েছে। গবেষণায় রামপাল বিদ্যুৎকেন্দ্রের ক্ষেত্রে অর্থায়ন নিশ্চিত করার বিষয়টিকে কঠিন বলে উল্লেখ করা হয়েছে। একই সঙ্গে সুন্দরবনের জন্য সুরক্ষা নিশ্চিত করার বিষয়ে জোর দেওয়া হয়েছে। প্রকল্প প্রস্তাবে রামপাল বিদ্যুৎকেন্দ্রের মোট ব্যয়ের ৭০ শতাংশই আন্তর্জাতিক ব্যাংক ব্যবস্থা থেকে ঋণ করার কথা বলা হয়েছে। বিশ্বব্যাংক ও এশীয় উন্নয়ন ব্যাংক ইতিমধ্যেই এই প্রকল্পে অর্থায়ন না করার কথা জানিয়েছে। এ অবস্থায় আন্তর্জাতিক বাজার থেকে বিপুল এই অর্থ জোগাড় করা কঠিনই হবে। আর এর ওপরই প্রকল্পের বাস্তবায়ন নির্ভর করছে। পরিবেশগত বিষয়ে গবেষণা প্রতিবেদনে বলা হয়েছে, রামপাল বিদ্যুৎকেন্দ্রটি সুন্দরবনের ১৪ কিলোমিটারের মধ্যে। ইতিমধ্যে বনটি নানা প্রাকৃতিক ও মনুষ্য সৃষ্ট নানা সমস্যা মোকাবিলা করছে। এর সুরক্ষা নিশ্চিত না করতে পারলে প্রকল্প বাস্তবায়নে ঝুঁকি থেকেই যাবে।
