
বাংলাদেশ ব্যাংকের রিজার্ভ চুরির বিষয়ে যুক্তরাষ্ট্রের বিচার বিভাগ একটি সভার আয়োজন করেছে। ১৫-১৯ মে ওয়াশিংটনে এ সভা অনুষ্ঠিত হবে। এতে দেশটির ফিন্যান্সিয়াল ক্রাইম অ্যান্ড এনফোর্সমেন্ট নেটওয়ার্ক, ফেডারেল ব্যুরো অব ইনভেস্টিগেশন (এফবিআই) ও বাংলাদেশ ব্যাংকের শীর্ষ পর্যায়ের কর্মকর্তারা অংশ নেবেন। এ ছাড়া ২২ মে যুক্তরাষ্ট্রের ফেডারেল রিজার্ভ ব্যাংক অব নিউইয়র্কের (ফেড) সঙ্গে একটি সভা করবে বাংলাদেশ ব্যাংক।বাংলাদেশ ব্যাংক সূত্রে জানা গেছে, ডেপুটি গভর্নর আবু হেনা মোহা. রাজী হাসান তিন সদস্যবিশিষ্ট এই দলের নেতৃত্বে দেবেন। এই দলে থাকবেন বাংলাদেশ ফিন্যান্সিয়াল ইন্টেলিজেন্স ইউনিটের মহাব্যবস্থাপক দেবপ্রসাদ দেবনাথ ও একই বিভাগের যুগ্ম পরিচালক মোহাম্মদ আবদুর রব। এতে অর্থ উদ্ধারের সবশেষ অবস্থা তুলে ধরবে বাংলাদেশ ব্যাংক। এ জন্য প্রয়োজনীয় প্রস্তুতি চলছে।গত বছরের ফেব্রুয়ারিতে ফেড নিউইয়র্কে রক্ষিত বাংলাদেশ ব্যাংকের রিজার্ভের হিসাব থেকে ১০ কোটি ১০ লাখ ডলার চুরি হয়। এর মধ্যে শ্রীলঙ্কায় যাওয়া ২ কোটি ডলার ফেরত আসে। আর ফিলিপাইনে যাওয়া ৮ কোটি ১০ লাখ ডলারের মধ্যে ১ কোটি ৯৬ লাখ ডলার ফেরত আসে। রিজার্ভ চুরির ঘটনায় গত বছরের মে মাসে সুইজারল্যান্ডে এবং আগস্ট মাসে নিউইয়র্কে সুইফট ও ফেড নিউইয়র্কের সঙ্গে সভা করে বাংলাদেশ ব্যাংক। এসব সভায় টাকা উদ্ধারে সহায়তা চায় বাংলাদেশ ব্যাংক। তবে তাদের কোনো সহায়তার খবর এখনো পাওয়া যায়নি।এদিকে সাইবার নিরাপত্তা-সংক্রান্ত প্রতিষ্ঠান ক্যাসপারস্কি বলছে, বাংলাদেশ ব্যাংকের রিজার্ভের অর্থ চুরির সঙ্গে উত্তর কোরিয়া জড়িত। রাশিয়াভিত্তিক এ প্রতিষ্ঠানটি জানায়, বাংলাদেশের রিজার্ভ চুরির ঘটনায় উত্তর কোরিয়ার একদল গবেষক জড়িত।এর আগে বাংলাদেশ ব্যাংকের রিজার্ভের অর্থ চুরির জন্য উত্তর কোরিয়ার হ্যাকারদের দায়ী করে যুক্তরাষ্ট্রের জাতীয় নিরাপত্তা সংস্থা (এনএসএ)।
 
