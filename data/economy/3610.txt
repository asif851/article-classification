
দ্য হংকং অ্যান্ড সাংহাই ব্যাংকিং করপোরেশনের (এইচএসবিসি) বার্ষিক মুনাফা ব্যাপক হারে কমার কারণে প্রতিষ্ঠানটির শেয়ার দরে নেতিবাচক প্রভাব পড়েছে।
২০১৬ সালে ব্যাংকটির কর-পূর্ব মুনাফা কমে ৭১০ কোটি মার্কিন ডলারে নেমে এসেছে, যা এর আগের বছরের ১ হাজার ৮৯০ কোটি ডলার থেকে ৬২ শতাংশ কম।
এইচএসবিসি তার ব্রাজিলের কার্যক্রম বিক্রি করে দেওয়াসহ আরও কিছু কারণে মুনাফা কমেছে বলে মনে করে। তবে প্রতিষ্ঠানটি ‘আর্থিক খাতে অস্থির পরিস্থিতির মধ্যেও’ তার সার্বিক কার্যক্রম ‘ব্যাপকভাবে সন্তোষজনক’ ছিল বলে দাবি করেছে। একই সঙ্গে এইচএসবিসি বলেছে, প্রটেকশনিজম বা সংরক্ষণবাদিতা বৈশ্বিক অর্থনীতিতে উদ্বেগের কারণ হয়ে দাঁড়িয়েছে।
এইচএসবিসি শেয়ার বাই-ব্যাক বা কিনে নেওয়ার কথা ঘোষণা করলেও তা প্রত্যাশার তুলনায় কম ছিল বলে বাজারে প্রতিষ্ঠানটির শেয়ার দর কমেছে। লন্ডনে ব্যাংকটির শেয়ার দর ৫ শতাংশ পড়েছে। সাধারণ বিনিয়োগকারীরা আশা করেছিলেন, এইচএসবিসি ২৫০ থেকে ৩০০ কোটি ডলার মূল্যের শেয়ার কিনে নেবে। কিন্তু ব্যাংকটি ১০০ কোটি ডলারের শেয়ার কেনার ঘোষণা দেওয়ায় বিনিয়োগকারীরা হতাশ হয়েছেন। কারণ একটি প্রতিষ্ঠান বেশি শেয়ার কিনে নিলে সাধারণত এর মূল্যবৃদ্ধির প্রবল সম্ভাবনা থাকে, যা এ ক্ষেত্রে ঘটেনি।
২০১৭ সাল সম্পর্কে এইচএসবিসি বলেছে, যুক্তরাষ্ট্রের নির্বাচনের পরে সংরক্ষণবাদিতা জোরালো হওয়ার আশঙ্কা তৈরি হয়েছে।
২০১৬ সালে এইচএসবিসি যুক্তরাজ্যে ২২৩টি শাখা বন্ধ করেছে। অনলাইনে গ্রাহকদের লেনদেন বেড়ে যাওয়ায় চলতি বছরে আরও ৬২টি শাখা বন্ধের পরিকল্পনা রয়েছে বলে ব্যাংকটি ইতিমধ্যে ঘোষণা দিয়েছে।
ব্যাংকটি ২০১৫ সাল থেকে ব্যয় কমানোর নীতিতে চলছে। এর আওতায় ৫০০ কোটি ডলার সাশ্রয়ের লক্ষ্য পূরণে যুক্তরাজ্যে মোট ৮ হাজার কর্মী ছাঁটাই করা হবে।
 
