
বিশ্ববাজারে দর বৃদ্ধির কারণে দেশে প্রতি ভরিতে সর্বোচ্চ ১ হাজার ৫১৬ টাকা বাড়ানোর সিদ্ধান্ত নিয়েছে বাংলাদেশ জুয়েলার্স সমিতি। এতে ভালো মানের অর্থাৎ ২২ ক্যারেট সোনার দর দাঁড়াচ্ছে ৫০ হাজার ১৫৫ টাকা। আগামীকাল সোমবার থেকে এ দাম কার্যকর হবে।
আজ রোববার বিকেলে সোনার দর বাড়ানোর বিষয়টি জানায় জুয়েলার্স সমিতি। গত জানুয়ারি ও ফেব্রুয়ারি মাসে দুই দফা দর বৃদ্ধির পর ৮ মে মাসে সোনার ভরি ১ হাজার ১৬৭ টাকা দাম কমিয়েছিল সমিতি। গত ২৮ জুলাই ও ১৩ আগস্ট সোনার দাম ভরিতে যথাক্রমে ১ হাজার ৩৪১ টাকা ও ১ হাজার ৫১৬ টাকা পর্যন্ত বৃদ্ধি করা হয়।
নতুন দর অনুযায়ী, আগামীকাল সোমবার থেকে দেশে প্রতি ভরি (১১ দশমিক ৬৬৪ গ্রাম) ২২ ক্যারেট সোনা ৫০ হাজার ১৫৫ টাকা, ২১ ক্যারেট ৪৭ হাজার ৮২২ টাকা এবং ১৮ ক্যারেট সোনা বিক্রি হবে ৪১ হাজার ৯৯০ টাকায়। আর সনাতন পদ্ধতির সোনার ভরি দাঁড়াবে ২৬ হাজার ৮২৭ টাকা।
সোনার দোকানে রোববার প্রতি ভরি ২২ ক্যারেট সোনা ৪৮ হাজার ৬৩৯ টাকা, ২১ ক্যারেট ৪৬ হাজার ৪৮১ টাকা, ১৮ ক্যারেট ৪০ হাজার ৮২৪ টাকা এবং সনাতন পদ্ধতির সোনার ভরি ২৬ হাজার ২৪৪ টাকায় বিক্রি হয়। সোমবার থেকে ২২ ক্যারেটে ১ হাজার ৫১৬ টাকা, ২১ ক্যারেটে ১ হাজার ৩৪১ টাকা, ১৮ ক্যারেটে ১ হাজার ১৬৬ টাকা এবং সনাতন পদ্ধতির সোনার ভরিতে ৫৮৩ টাকা দাম বাড়ছে। তবে রুপার দাম বাড়েনি। প্রতি ভরি রুপা ১ হাজার ৫০ টাকায় বিক্রি হচ্ছে।
ব্যবসায়ীরা জানান, প্রতি ভরি ২২ ক্যারেটে ৯১ দশমিক ৬ শতাংশ, ২১ ক্যারেটে ৮৭ দশমিক ৫ শতাংশ, ১৮ ক্যারেটে ৭৫ শতাংশ বিশুদ্ধ সোনা থাকে। অলংকার তৈরিতে সোনার দরের সঙ্গে মজুরি ও মূল্য সংযোজন কর (মূসক) যোগ হবে।
জানতে চাইলে জুয়েলার্স সমিতির সভাপতি গঙ্গা চরণ মালাকার প্রথম আলোকে বলেন, ‘গত কয়েক দিনে আন্তর্জাতিক বাজারের সোনার প্রতি আউন্সে ৫০ ডলারের বেশি বৃদ্ধি পেয়েছে। সে জন্য আমরা দেশের বাজারে সোনার দাম বাড়াতে বাধ্য হয়েছি।’ তিনি আরও বলেন, কোরবানি ঈদের কয়েক দিন আগে থেকেই জুয়েলারি ব্যবসায় মন্দা চলছে। সোনার দাম বৃদ্ধি পাওয়ায় মন্দা অবস্থা দীর্ঘ হতে পারে।
