
আনসার-ভিডিপি উন্নয়ন ব্যাংকের নতুন চেয়ারম্যান হলেন মেজর জেনারেল মিজানুর রহমান খান।অর্থ মন্ত্রণালয়ের ব্যাংক ও আর্থিক প্রতিষ্ঠান বিভাগ গত রোববার মিজানুর রহমান খানকে এই ব্যাংকের পরিচালক ও চেয়ারম্যান পদে নিয়োগ দিয়েছে। এতে বলা হয়েছে, ‘মিজানুর রহমান খান যত দিন আনসার ও ভিডিপির মহাপরিচালক থাকবেন, তত দিন তিনি আনসার-ভিডিপি উন্নয়ন ব্যাংকের পরিচালক ও চেয়ারম্যান থাকবেন।’ তিনি মেজর জেনারেল নাজিমউদ্দিনের স্থলাভিষিক্ত হলেন।এদিকে অপর এক প্রজ্ঞাপনে ব্যাংক ও আর্থিক প্রতিষ্ঠান বিভাগ গতকাল মঙ্গলবার রাজশাহী কৃষি উন্নয়ন ব্যাংকের (রাকাব) মহাব্যবস্থাপক আবুল কাশেমকে পদোন্নতি দিয়ে বাংলাদেশ কৃষি ব্যাংকের উপব্যবস্থাপনা পরিচালক (ডিএমডি) পদে নিয়োগ দিয়েছে।এ ছাড়া ইনভেস্টমেন্ট করপোরেশন অব বাংলাদেশের (আইসিবি) মহাব্যবস্থাপক মোহাম্মদ ইসমাইল হোসেনকে অগ্রণী ব্যাংকের ডিএমডি পদে নিয়োগ দিয়েছে ব্যাংক ও আর্থিক প্রতিষ্ঠান বিভাগ।
