
সেলফির জন্য বিশেষভাবে তৈরি এফ৩ মডেলের স্মার্টফোন বাজারে এনেছে চীনা ব্র্যান্ড অপো। তবে ফোনটি ক্রেতারা হাতে পাবেন ১৩ মে থেকে। এর আগে ১২ মে পর্যন্ত ফোনটির ক্রয়াদেশ নেওয়া হবে। রাজধানীর একটি হোটেলে আজ রোববার অপো এফ৩ স্মার্টফোনের বাজারজাতকরণের উদ্বোধনী অনুষ্ঠানে এসব তথ্য জানানো হয়।
অনুষ্ঠানে জানানো হয়, ফোনটিতে সেলফি তোলার জন্য ক্যামেরা রয়েছে দুটি। এই প্রযুক্তির নাম ডুয়াল ফ্রন্ট ক্যামেরা। একটি ফ্রন্ট ক্যামেরা দিয়ে নিজস্ব সেলফি তোলা যাবে। এটির ক্ষমতা ১৬ মেগাপিক্সেল। আবার দলবদ্ধভাবে গ্রুপ সেলফি তোলার জন্য ফোনটিতে রয়েছে ‘ওয়াইড অ্যাঙ্গেল’ ক্যামেরা। এ ক্যামেরায় তোলা যাবে একসঙ্গে অনেক মানুষের ছবি। ফোনটির দাম ২৫ হাজার ৯৯০ টাকা।
স্মার্টফোনটির মূল ক্যামেরার ক্ষমতা ১৩ মেগাপিক্সেল। এই ক্যামেরায় রয়েছে বিশেষ সংবেদনশীল সেন্সর, যা দিয়ে রাতেও স্পষ্ট ছবি তোলা যাবে। তোলা ছবি সম্পাদনার জন্য স্মার্টফোনটিতে রয়েছে ‘পায়োনিয়ারিং বিউটিফিকেশন এডিটিং সফটওয়্যার’। এ ছাড়া ফোনটিতে রয়েছে পাম শাটার নামের প্রযুক্তি, যা দিয়ে ছবি তোলার সময় হাত কাঁপলেও ছবির মান ঠিক থাকবে।
অপো বাংলাদেশের ব্যবস্থাপনা পরিচালক নেভি বলেন, অপোর কাছে ক্রেতার চাহিদা সবচেয়ে গুরুত্বপূর্ণ। এফ৩-এর মাধ্যমে সেলফি প্রজন্মের কাছে ‘সেলফি বিশেষজ্ঞ’ হিসেবে অপোর অবস্থান আরও শক্তিশালী।ফোনটিতে রয়েছে অক্টাকোর প্রসেসর, ৪ গিগাবাইট ক্ষমতার র‍্যাম, ৬৪ জিবি রম। গোল্ড, রোজ গোল্ড ও ব্ল্যাক-তিনটি রঙে বাজারে পাওয়া যাবে ফোনটি। যাঁরা ফোনটি কেনার জন্য ক্রয়াদেশ দেবেন, তাঁরা পেতে পারেন বলিউডের নায়িকা দীপিকা পাড়ুকোনের স্বাক্ষর করা এফ৩ স্মার্টফোন। বাংলাদেশ জাতীয় দলের বাইরে থাকা ক্রিকেট খেলোয়াড় এনামুল হক বিজয় অপোর ব্র্যান্ড অ্যাম্বাসেডর হিসেবে উপস্থিত ছিলেন।
অনুষ্ঠানে আরও বক্তব্য দেন অপো বাংলাদেশের ব্র্যান্ড ম্যানেজার ব্রুস লি।
