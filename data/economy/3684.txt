
দেশের প্রধান শেয়ারবাজার ঢাকা স্টক এক্সচেঞ্জের (ডিএসই) লেনদেনের সময়সীমা ১৫ মিনিট বাড়ানোর চিন্তাভাবনা শুরু হয়েছে। এরই মধ্যে ডিএসই এ সংক্রান্ত একটি প্রস্তাব নিয়ন্ত্রক সংস্থা বাংলাদেশ সিকিউরিটিজ অ্যান্ড এক্সচেঞ্জ কমিশনের (বিএসইসি) কাছে জমা দিয়েছে।
স্টক এক্সচেঞ্জ সূত্রে জানা গেছে, বিএসইসির অনুমোদন পাওয়া গেলে সময় বাড়ানোর উদ্যোগটি কার্যকর করা হবে। সে ক্ষেত্রে পোস্ট ক্লোজিং হিসেবে লেনদেনের সময় ১৫ মিনিট বাড়াবে। গতকাল বুধবার ডিএসইর পরিচালনা পর্ষদের সঙ্গে শীর্ষ ব্রোকারেজ হাউসের প্রতিনিধিদের মতবিনিময় সভায় বিষয়টি অবহিত করা হয়। সেখানে জানানো হয়, লেনদেনের সময় ১৫ মিনিট বাড়ানোর বিষয়ে ডিএসইর পর্ষদ সভায় সিদ্ধান্ত নেওয়া হয়। সেই অনুযায়ী বিএসইসির কাছে আবেদনও করা হয়েছে।
এদিকে, গতকালের সভায় ব্রোকারেজ হাউসের শাখা খোলার অনুমোদনের বিষয়টিও আলোচনায় উঠে আসে। বিভিন্ন ব্রোকারেজ হাউসের প্রতিনিধিরা এ দাবি জানান। বিএসইসির আদেশে বর্তমানে ব্রোকারেজ হাউসের শাখা খোলা বন্ধ রয়েছে। ২০১০ সালের শেয়ারবাজার ধসের পর শাখা খোলার ওপর নিষেধাজ্ঞা আরোপ করে বিএসইসি। এ ছাড়া গতকালের সভায় বাজারের সংকটকালীন সময়ের জন্য বিশেষ একটি তহবিল গঠন, ভালো কোম্পানিকে বাজারে আনার বিষয়ে গুরুত্বারোপ করা হয়।
ডিএসইর শীর্ষ ৫০ ব্রোকারেজ হাউসের সঙ্গে এ বৈঠকের আয়োজন করা হয়। বৈঠকের শুরুতে বক্তব্য রাখেন ডিএসইর চেয়ারম্যান বিচারপতি সিদ্দিকুর রহমান। এ ছাড়া পরিচালক রকিবুর রহমান, শাকিল রিজভী, ব্যবস্থাপনা পরিচালক কে এ এম মাজেদুর রহমানসহ অন্যান্য পরিচালকেরাও উপস্থিত ছিলেন। 
