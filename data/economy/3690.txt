
• ডিএসইর প্রধান সূচক ডিএসইএক্স কমেছে ১৮ পয়েন্ট। • গত তিন কার্যদিবসে ডিএসইএক্স সূচক কমেছে ১৫৫ পয়েন্ট। • মুদ্রানীতি নিয়ে শঙ্কিত হওয়ায় ‘প্যানিক সেল’ হচ্ছে: মো. হেলাল।
টানা দরপতনের ধারায় দেশের দুই পুঁজিবাজার ঢাকা স্টক এক্সচেঞ্জ (ডিএসই) ও চট্টগ্রাম স্টক এক্সচেঞ্জ (সিএসই)। আজ বৃহস্পতিবার সপ্তাহের শেষ কার্যদিবসে লেনদেন শেষে সূচক ও লেনদেন কমেছে ডিএসইতে। এ নিয়ে গত তিন দিনে ডিএসইতে প্রধান সূচক কমেছে ১৫৫ পয়েন্ট।
বাজার বিশ্লেষকেরা বলছেন, সম্প্রতি ঘোষিত চলতি অর্থবছরের শেষার্ধের মুদ্রানীতিতে পুঁজিবাজারে জন্য নেতিবাচক কিছু না থাকলেও বাজার পড়তে দেখা যাচ্ছে। বিনিয়োগকারীরা কিছুটা আতঙ্কিত হয়েই শেয়ার বিক্রি করে দিচ্ছেন।
ডিএসইতে আজ প্রধান সূচক ডিএসইএক্স কমেছে ১৮ দশমিক ৩৩ পয়েন্ট। মোট লেনদেনের পরিমাণ ৩২৯ কোটি ৪৫ লাখ টাকা। গতকাল বুধবার লেনদেন শেষে ডিএসইএক্স সূচক কমে ৮৮ পয়েন্ট। লেনদেনের পরিমাণ ছিল ৪৭২ কোটি ২৭ লাখ টাকা। আজ ডিএসইতে লেনদেন হওয়া শেয়ার ও মিউচুয়াল ফান্ডগুলোর মধ্যে দর বেড়েছে ১৩৭টির, কমেছে ১৫১টির ও অপরিবর্তিত আছে ৪৮টির দর।
আজ লেনদেনের শীর্ষে ছিল গ্রামীণফোন। প্রতিষ্ঠানটি লেনদেনের শীর্ষে থাকলেও এর দর কমেছে ২ টাকার মতো। এরপরে রয়েছে মুন্নু সিরামিক। মুন্নু সিরামিকের দর আজকে সবচেয়ে বেশি বেড়েছে। গতকালের চেয়ে প্রতিষ্ঠানটির শেয়ারের দাম আজ বেড়েছে ১১ টাকা ৩০ পয়সা। এ ছাড়া লেনদেনের শীর্ষে আছে লঙ্কা-বাংলা ফাইন্যান্স, আলিফ ইন্ডাস্ট্রিজ লিমিটেড, স্কয়ার ফার্মা, ব্র্যাক ব্যাংক লিমিটেড, সিটি ব্যাংক লিমিটেড, বিডি ফাইন্যান্স, ন্যাশনাল টিউবস ও ফার্মা এইড।
ঢাকা বিশ্ববিদ্যালয়ের সহযোগী অধ্যাপক মো. হেলাল গতকাল প্রথম আলোকে দেওয়া এক সাক্ষাৎকারে বলেন, প্রতিবার মুদ্রানীতি আসে। এটাকে অজুহাত হিসেবে ব্যবহার করা হয়। দর পড়ে। আবার কিন্তু ঠিক হয়ে যায়। আসলে মার্কেট যখন আপ হয়ে যায়, তখন আবার কমে। এই মার্কেটে সূচক কিন্তু সাড়ে ৪ হাজার থেকে সাড়ে ৬ হাজারে উঠে গিয়েছিল। এরপর যে বড় প্রতিষ্ঠানগুলো শেয়ার কিনেছে, তাদের তো এটা বিক্রির সময়। আস্তে আস্তে মূল্য সংশোধন হয়। তারা আবার কম দামে কিনবে। আসলে যারা কম দামে কিনতে চায়, তারা বাজার ফেলে। সাধারণ বিনিয়োগকারীরা কিন্তু তা বুঝতে পারে না।
সাধারণ বিনিয়োগকারীদের বুঝে-শুনে ভালো শেয়ারে বিনিয়োগ করার পরামর্শ দেন মো. হেলাল।
অন্যদিকে আজ সিএসইতে সার্বিক সূচক কমেছে ৬৭ পয়েন্ট। মোট লেনদেন হয়েছে ১২০ কোটি ৪০ লাখ টাকা।
 
