
আবাসন খাত, সোনাসহ মূল্যবান ধাতু ও পাথরের ব্যবসাপ্রতিষ্ঠান, আইন পেশার সঙ্গে জড়িত প্রতিষ্ঠান এবং হিসাববিদদের এখন থেকে যেকোনো ধরনের সন্দেহজনক লেনদেন বাংলাদেশ ব্যাংককে জানাতে হবে। পাশাপাশি এসব প্রতিষ্ঠানের সঙ্গে কোনো গ্রাহক এক দিনে ১০ লাখ টাকার বেশি লেনদেন করলে সেই তথ্যও বাংলাদেশ ব্যাংকে দিতে হবে।বাংলাদেশ ব্যাংক গত রোববার এ-সংক্রান্ত একটি বিজ্ঞপ্তি জারি করেছে। মানি লন্ডারিং ও সন্ত্রাসী কাজে অর্থায়ন প্রতিরোধের আওতায় এ ব্যবস্থা গ্রহণ করা হয়।বিজ্ঞপ্তিতে ব্যাংক ও আর্থিক প্রতিষ্ঠানের মতো আবাসন খাতের ব্যবসায়িক প্রতিষ্ঠান, মূল্যবান ধাতু ও পাথরের ব্যবসায়ী, ট্রাস্ট ও কোম্পানি সেবাদাতা প্রতিষ্ঠান, আইন পেশার সঙ্গে জড়িত প্রতিষ্ঠান ও আইনজীবী এবং হিসাববিদদের আওতাভুক্ত করা হয়েছে। বাংলাদেশ ব্যাংক বলছে, উল্লিখিত প্রতিষ্ঠানগুলো মানি লন্ডারিং ও সন্ত্রাসে অর্থায়ন ঝুঁকি যাচাই ছাড়া কোনো আর্থিক লেনদেন করতে পারবে না। এ ছাড়া যেকোনো ব্যবসায়িক সম্পর্ক স্থাপনের সময় বা এর আগে গ্রাহকের পরিচিতি যাচাই ও সংরক্ষণ করতে হবে।এর আগে একই বিষয়ে বাংলাদেশ ব্যাংকের আর্থিক গোয়েন্দা ইউনিট থেকে প্রজ্ঞাপন জারি করা হয়। সেই অনুযায়ী, ব্যাংক, বিমা ও আর্থিক প্রতিষ্ঠানগুলো এ ধরনের নির্দেশনা অনুসরণ করে আসছে।বাংলাদেশ ব্যাংকের বিজ্ঞপ্তিতে বলা হয়েছে, গ্রাহকের ঝুঁকি বিবেচনা করে ব্যবসায়িক সম্পর্ক স্থাপনের আগে বা ব্যবসায়িক সম্পর্ক স্থাপনের সময় গ্রাহকের পরিচিতি যাচাই করতে হবে। উচ্চ ঝুঁকিসম্পন্ন গ্রাহকের প্রতিটি লেনদেনের ক্ষেত্রে বার্ষিক ভিত্তিতে তাঁদের পরিচিতি হালনাগাদ এবং অন্যান্য গ্রাহকের ক্ষেত্রে একটি লেনদেন সম্পাদনের দুই বছরের মধ্যে পরিচিতি হালনাগাদ করতে হবে। পাশাপাশি বিদেশি রাজনৈতিক ব্যক্তি, প্রভাবশালী ব্যক্তি বা আন্তর্জাতিক সংস্থার প্রধান বা উচ্চপর্যায়ের কর্মকর্তাদের সঙ্গে ব্যবসায়িক সম্পর্ক স্থাপনের ক্ষেত্রে তাঁদের তথ্য যাচাইয়ের নির্দেশ দিয়েছে বাংলাদেশ ব্যাংক। পাশাপাশি ব্যাংক, আর্থিক প্রতিষ্ঠানের মতো নগদ লেনদেন প্রতিবেদন এবং সন্দেহজনক লেনদেন প্রতিবেদন বাংলাদেশ ব্যাংকে জমা দিতে হবে।বাংলাদেশ ব্যাংক আরও বলেছে, আবাসন ব্যবসার সঙ্গে জড়িত প্রতিষ্ঠান, মূল্যবান ধাতু ও পাথরের ব্যবসায়ী, ট্রাস্ট ও কোম্পানি সেবাদানকারী, আইনজীবী, নোটারি, অন্যান্য আইন পেশাজীবী এবং হিসাববিদদের ক্ষেত্রে মানি লন্ডারিং প্রতিরোধ ও সন্ত্রাসবিরোধী আইনের বিধান প্রযোজ্য।
