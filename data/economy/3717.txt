
মুদ্রা বাতিলের পরও তৃতীয় প্রান্তিকে ভারতের মোট দেশজ উৎপাদন (জিডিপি) প্রবৃদ্ধি হয়েছে ৭ শতাংশ। গেল বছরের অক্টোবর থেকে ডিসেম্বর—এই তিন মাসে এই প্রবৃদ্ধি অর্জিত হয়েছে। আগামী তিন মাসে এই প্রবৃদ্ধির হার ৭ দশমিক ১ শতাংশ হবে বলে পূর্বাভাস দেওয়া হয়েছে।সরকারি হিসাব অনুযায়ী, তৃতীয় প্রান্তিকে প্রায় প্রতিটি খাতেই প্রবৃদ্ধি বাড়লেও এ বিষয়ে বিতর্ক উঠেছে। দেশে ইতিহাসের সবচেয়ে বেশি নগদ সংকটের সময় কীভাবে এই প্রবৃদ্ধি অর্জন সম্ভব হলো। গত ৮ নভেম্বর হঠাৎ করেই এক ঘোষণায় ৫০০ ও ১০০০ রুপির নোট বাতিলের ঘোষণা দেয় মোদি সরকার। ৫০০ ও ১০০০ রুপির নোটে দেশটির ৮৬ শতাংশ মুদ্রার সরবরাহ ছিল। এরপর দেশজুড়ে ব্যাপক নগদ সংকট দেখা দেয় ও দেশজ ভোগ ব্যয় কমে যায়। অর্থনীতিবিদেরা এই অর্জনের ওপর সন্দেহের পাঁচটি কারণ উল্লেখ করেছেন।১. নগদ সংকটে কীভাবে ভোগ বাড়ল: সরকারি পরিসংখ্যান অনুযায়ী তৃতীয় প্রান্তিকে ব্যক্তিগত ভোগ দ্বিগুণ হয়েছে, যা খুবই অসংগতিপূর্ণ বলে মনে করেন অর্থনীতিবিদেরা। যেখানে ভারতের বেশির ভাগ লেনদেন হয় নগদ পরিশোধের মাধ্যমে, সেখানে মুদ্রা বাতিলের পর ভোগ বৃদ্ধি পাওয়া সম্ভব নয় বলে মনে করেন তাঁরা।২. সিমেন্ট ও ট্রাক বিক্রয় কমেছে: তৃতীয় প্রান্তিকে প্রকৌশল খাতে বিনিয়োগ বেড়েছে। যার কারণে মুদ্রা বাতিলের পরও মূলধন গঠনে প্রবৃদ্ধি সাড়ে ৩ শতাংশ বেড়েছে। তবে এ সময়ে বাণিজ্যিক যানবাহন বিক্রি, সিমেন্ট উৎপাদন এবং আবাসন খাতে বিনিয়োগ কমেছে। এসব খাতে প্রবৃদ্ধিও কম হয়েছে। তাই এই প্রবৃদ্ধি অর্জন কীভাবে সম্ভব তা একটি প্রশ্ন।৩. ভালো অবস্থান দেখাতে লক্ষ্যভেদ পরিবর্তন: পরিসংখ্যানগত বিভ্রমের কারণে তৃতীয় প্রান্তিকে ভালো জিডিপি প্রবৃদ্ধি হয়েছে বলে মনে করেন অর্থনীতিবিদেরা। তাঁরা বলছেন, সরকারি পরিসংখ্যানে ২০১৫-১৬ অর্থবছরের তৃতীয় প্রান্তিকে জিডিপি প্রবৃদ্ধি ৭ দশমিক ২ থেকে সংশোধন করে ৬ দশমিক ৯ দেখানো হয়েছে। এই বাড়তি প্রবৃদ্ধি এই বছরের তৃতীয় প্রান্তিকে যোগ হয়েছে বলে মনে করেন তাঁরা।৪. এসএমই খাত ও অনানুষ্ঠানিক খাত তুলে ধরা হয়নি: অনানুষ্ঠানিক খাতের ওপর শিল্প খাতের প্রায় সাড়ে ২১ শতাংশ প্রবৃদ্ধি নির্ভর করে। তৃতীয় প্রান্তিকে প্রবৃদ্ধি নির্ণয়ে পর্যাপ্তরূপে অনানুষ্ঠানিক খাতের উৎপাদন তুলে ধরা হয়নি। তাই এই প্রবৃদ্ধির হার এত বেশি।৫. ডিজিটাল লেনদেনই এই প্রবৃদ্ধির মূল কারণ: ডিজিটাল লেনদেন বেড়ে যাওয়ায় এই প্রবৃদ্ধির প্রধান কারণ। মুদ্রা বাতিলের পর আমাজন, ফ্লিপ কার্ডের মতো অনলাইন শপগুলোতে নগদ পরিশোধের চেয়ে ডিজিটাল লেনদেন ব্যাপক বেড়ে যায়।হিন্দুস্তান টাইমস অবলম্বনে
