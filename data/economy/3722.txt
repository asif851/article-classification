
সরকারি বাণিজ্য সংস্থা ট্রেডিং করপোরেশন অব বাংলাদেশ (টিসিবি) গতকাল রোববার থেকে ঢাকাসহ সারা দেশে পরিবেশকদের মাধ্যমে ট্রাকে করে খোলাবাজারে পণ্য বিক্রি শুরু করেছে।পরিবেশকেরা জানান, এবার টিসিবির পণ্যের মান ভালো। দামও বাজারের তুলনায় বেশ কম। ফলে পণ্যগুলো ক্রয়ে আগ্রহ দেখিয়েছেন ক্রেতারা। যে কারণে গতকাল দুপুরের পরপরই বেশির ভাগ জায়গায় পণ্য বিক্রি শেষ হয়ে গেছে।পবিত্র রমজান মাস উপলক্ষে টিসিবি পরিবেশকদের মাধ্যমে প্রতি কেজি ছোলা ৭০, দেশি চিনি ৪৮, মসুর ডাল ৯০ ও খেজুর ৯০ টাকা এবং সয়াবিন তেল প্রতি লিটার ৮০ টাকা দরে বিক্রি করছে। ঢাকায় ৩২টিসহ সারা দেশে ১৭৯টি ট্রাকে এসব পণ্য বিক্রি হচ্ছে।ঢাকার বিভিন্ন বাজারে গতকাল প্রতি কেজি ছোলা ৯০-১০০ টাকা, চিনি ৫৮-৬২, বড় দানার মসুর ডাল ১০০-১১০, বোতলজাত সয়াবিন ৯০-৯৫ টাকা দরে বিক্রি করতে দেখা গেছে।জানতে চাইলে টিসিবির পরিবেশক সমিতির সভাপতি ফরিদ উদ্দিন আহমেদ প্রথম আলোকে বলেন, বিভিন্ন এলাকায় ক্রেতারা সারি বেঁধে টিসিবির পণ্য কিনেছেন।গতকাল দুপুরে ঢাকার জাতীয় প্রেসক্লাব এলাকায় টিসিবির পণ্যের বিক্রেতা মো. জিয়াউদ্দিন জানান, বেশি চাহিদা ছোলার। ৮০০ কেজি ছোলা দিয়েছিল। তা বিক্রি প্রায় শেষ।চাহিদা থাকা সাপেক্ষে রমজান মাসের শেষ পর্যন্ত পণ্য বিক্রি চলবে বলে প্রথম আলোকে জানান টিসিবির মুখপাত্র হুমায়ুন কবির।
