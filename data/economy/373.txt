
চলতি ২০১৭ সালের প্রথম ছয় মাসে (জানুয়ারি-জুন) আগের বছরের একই সময়ের তুলনায় ব্র্যাক ব্যাংক লিমিটেডের কর-পরবর্তী মুনাফা ৩৯ শতাংশ বেড়েছে। এই সময়ে ব্র্যাক ব্যাংকের কর-পরবর্তী মোট মুনাফার পরিমাণ দাঁড়ায় ২৪২ কোটি ১০ লাখ টাকা; গত বছরের একই সময়ে ছিল ১৭৪ কোটি ৬০ লাখ টাকা। গতকাল বৃহস্পতিবার ব্র্যাক ব্যাংকের প্রধান কার্যালয়ে আয়োজিত এক অনুষ্ঠানে এই অর্ধবার্ষিক আর্থিক ফলাফল প্রকাশ করা হয়। এতে জানানো হয়, জানুয়ারি-জুন সময়ে ব্যাংকের শেয়ারপ্রতি প্রকৃত সম্পদমূল্য দাঁড়িয়েছে ২৭ টাকা ৮৬ পয়সা, যা আগের বছরের জুনে ছিল ২৬ টাকা ১৫ পয়সা। চলতি বছরের প্রথম ছয় মাসে ব্র্যাক ব্যাংকের শেয়ারপ্রতি আয় দাঁড়িয়েছে ২ টাকা ৬৬ পয়সা, যা গত বছরের একই সময়ে ছিল ২ টাকা ১০ পয়সা। অনুষ্ঠানে ব্র্যাক ব্যাংকের ব্যবস্থাপনা পরিচালক (এমডি) ও প্রধান নির্বাহী কর্মকর্তা (সিইও) সেলিম আর এফ হোসেন, উপব্যবস্থাপনা পরিচালক (ডিএমডি) ও প্রধান অর্থ কর্মকর্তা (সিএফও) আবদুল কাদের জোয়াদ্দারসহ ঊর্ধ্বতন কর্মকর্তারা এবং দেশি-বিদেশি বিনিয়োগ বিশ্লেষক ও পুঁজিবাজার বিশেষজ্ঞরা উপস্থিত ছিলেন। অনুষ্ঠানটি ইন্টারনেটে সরাসরি সম্প্রচার করা হয়। ফলে বিদেশি বিনিয়োগকারীরা সরাসরি প্রশ্ন করার সুযোগ পান। সেলিম আর এফ হোসেন অনুষ্ঠানে ব্যাংকের আর্থিক অবস্থার ওপর একটি প্রেজেন্টেশন বা উপস্থাপনা দেন। তিনি বলেন, ‘কঠোর বাজার পরিস্থিতি এবং প্রতিযোগিতামূলক পরিবেশ সত্ত্বেও ২০১৭ সালের প্রথম ছয় মাসে আমরা ভালো ফল অর্জন করেছি। এ জন্য আমরা আনন্দিত।’ তিনি আরও বলেন, ব্র্যাক ব্যাংক ২০১৬ সালে অর্জিত অসাধারণ প্রবৃদ্ধির গতিশীলতা অব্যাহত রেখেছে এবং দেশের সেরা ব্যাংক হওয়ার পথে এগিয়ে চলেছে। বিজ্ঞপ্তি।
