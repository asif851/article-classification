
খান ব্রাদার্স পিপি ওভেন ব্যাগ ইন্ডাস্ট্রিজ লিমিটেডের প্রাথমিক গণপ্রস্তাবের (আইপিও) মাধ্যমে অর্থ উত্তোলনের অনুমোদন দিয়েছে বাংলাদেশ সিকিউরিটিজ অ্যান্ড এক্সচেঞ্জ কমিশন (বিএসইসি)। আজ মঙ্গলবার কমিশনের নিয়মিত সভায় এ অনুমোদন দেওয়া হয়।
খান ব্রাদার্স পিপি ওভেন ব্যাগ লিমিটেড খান ব্রাদার্স গ্রুপের একটি প্রতিষ্ঠান। প্রতিষ্ঠানটি পিপি ওভেন ব্যাগ, পিপি ওভেন বস্তা, ইন্ডাস্ট্রিয়াল ওভেন ফেব্রিক ও পিপি ওভেন ফেব্রিক উত্পাদন করে থাকে। ঢাকার অদূরে গাজিপুরে তাদের কারখানা রয়েছে।
খান ব্রাদার্স গ্রুপ জাহাজনির্মাণ, শিপিং লাইসেন্স, গার্মেন্টস ও পলিমার ব্যবসার সঙ্গে যুক্ত।
বিএসইসি সূত্রে জানা যায়, খান ব্রাদার্স পিপি ওভেন ব্যাগ ইন্ডাস্ট্রিজ লিমিটেড আইপিওর মাধ্যমে দুই কোটি শেয়ার ছেড়ে পুঁজিবাজার থেকে ২০ কোটি টাকা উত্তোলন করবে। প্রতিটি শেয়ারের অভিহিত মূল্য ১০ টাকা নির্ধারণ করা হয়েছে।
পুঁজিবাজার থেকে উত্তোলিত টাকা কোম্পানির মেশিনারিজ ক্রয়, ভবন নির্মাণ, ব্যাংক ঋণ পরিশোধ, চলতি মূলধন সংস্থান ও আইপিও খরচ খাতে ব্যয় করা হবে।
২০১৩ সালের ৩০ জুন সমাপ্ত বছরের নিরীক্ষিত হিসাবসহ বিগত পাঁচ বছরের ওয়েটেড অ্যাভারেজ শেয়ারপ্রতি আয় (ইপিএস) ৮৭ পয়সা। আর শেয়ার প্রতি প্রকৃত সম্পদমূল্য (এনএভি) ১৪ টাকা ৬৯ পয়সা।
প্রতিষ্ঠানটির ইস্যু ব্যবস্থাপনার দায়িত্বে রয়েছে এএফসি ক্যাপিটাল লিমিটেড ও সিএমএসএল ইনভেস্টমেন্ট লিমিটেড।
