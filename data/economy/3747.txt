

বৈধ পথে আন্তর্জাতিক কলসংখ্যা কমেছে প্রায় অর্ধেক, বেড়েছে অবৈধ পথে আসা কল 

আন্তর্জাতিক কল ব্যবসা থেকে সরকারের ক্ষতি ক্রমেই বাড়ছে। ২০১৫ সালের জুন থেকে ২০১৬ সালের ডিসেম্বর পর্যন্ত শুধু এ খাতে সরকারের সরাসরি আর্থিক ক্ষতি হয়েছে ৬৩০ কোটি টাকা। আর কলসংখ্যা কমে যাওয়া এবং আয়ের ভাগ না পাওয়ায় আরও ১ হাজার ৫০০ কোটি টাকা আয়ের সুযোগ হারিয়েছে সরকার। সব মিলিয়ে এ খাত থেকে গত ১৮ মাসে অন্তত ২ হাজার কোটি টাকার রাজস্ব ক্ষতি হয়েছে।
আন্তর্জাতিক কল রেট পুনর্নির্ধারণে বাংলাদেশ টেলিযোগাযোগ নিয়ন্ত্রণ কমিশনকে (বিটিআরসি) মুঠোফোন অপারেটরদের সংগঠন অ্যামটবের দেওয়া এক প্রস্তাবনায় সরকারের রাজস্ব ক্ষতির এ চিত্র উঠে এসেছে। রাজস্ব ক্ষতির পাশাপাশি বৈধ পথে আন্তর্জাতিক কলসংখ্যা প্রায় অর্ধেক কমে যাওয়া ও অবৈধ পথে কলসংখ্যা বৃদ্ধি পাওয়ার বিষয়গুলো তুলে ধরা হয়েছে অ্যামটবের (অ্যাসোসিয়েশন অব মোবাইল টেলিকম অপারেটরস অব বাংলাদেশ) প্রস্তাবনায়। কল রেট পুনর্নির্ধারণে অ্যামটবের সঙ্গে বিটিআরসির আলোচনার অংশ হিসেবে এ প্রস্তাবনা জমা দেওয়া হয়েছে।
জানতে চাইলে বিটিআরসির চেয়ারম্যান শাহজাহান মাহমুদ প্রথম আলোকে বলেন, আন্তর্জাতিক কল রেট পুনর্নির্ধারণে বিটিআরসি কাজ করছে। সবার সঙ্গে আলোচনা করে এ বিষয়ে সিদ্ধান্ত নেওয়া হবে।
আন্তর্জাতিক কল ব্যবসা থেকে সরকারের রাজস্ব ক্ষতির জন্য দুটি বিষয়কে প্রধান কারণ হিসেবে চিহ্নিত করেছে অ্যামটব। একটি হলো কল টার্মিনেশন রেট ১ টাকা ২০ পয়সা থেকে বাড়িয়ে ১ টাকা ৬০ পয়সা করায় বৈধ পথে কলসংখ্যা ৪৬ শতাংশ কমে যাওয়া। অ্যামটবের হিসাব অনুযায়ী, ২০১৫ সালের মে পর্যন্ত দেশে বৈধ পথে আসা দৈনিক কলের পরিমাণ ছিল ১২ কোটি ৩৬ লাখ মিনিট। তখন কল টার্মিনেশন রেট ছিল ১ টাকা ২০ পয়সা। কল রেট বাড়িয়ে ১ টাকা ৬০ পয়সা করার পর বৈধ পথে গত ডিসেম্বর পর্যন্ত প্রতিদিন গড়ে কল এসেছে ৬ কোটি ৬৩ লাখ কোটি মিনিট। কলসংখ্যা কমায় প্রতি মাসে ৫২ কোটি টাকা হিসাবে ২০১৫ সালের জুন থেকে ২০১৬ সালের ডিসেম্বর পর্যন্ত ১৮ মাস সময়ে সরকার হারিয়েছে ৬৩০ কোটি টাকা।
সরকারের রাজস্ব ক্ষতির অপর কারণটি হলো, কল রেট ৪০ পয়সা বৃদ্ধির ফলে যে বাড়তি আয় হয়েছে, তার ভাগ না পাওয়া। নিয়ম অনুযায়ী, বিদেশ থেকে আসা প্রতি এক মিনিট কল থেকে যে আয় হয়, তার ৪০ শতাংশ সরকার, ১৭ দশমিক ৫ শতাংশ আইসিএক্স, ২২ দশমিক ৫ শতাংশ মুঠোফোন অপারেটর আর বাকি ২০ শতাংশ আইজিডব্লিউ কোম্পানিগুলো পেয়ে থাকে। প্রতি মিনিটে ৪০ পয়সা হিসাবে ১৮ মাসে কমপক্ষে ১ হাজার ৫০০ কোটি টাকার আয় থেকে বঞ্চিত হয়েছে সরকার।
সরকারের বিপুল এ রাজস্ব ক্ষতি কাটিয়ে উঠতে দুটি সুপারিশও করেছে অ্যামটব। একটি হলো কল টার্মিনেশন রেট ১ টাকা ৬০ পয়সা থেকে কমিয়ে আবার ১ টাকা ২০ পয়সা নির্ধারণ করা। দ্বিতীয়টি হলো যে দরে কল আসবে, সে দরেই আয় ভাগাভাগির বিষয়টি নিশ্চিত করা। কল রেট নির্ধারণের সর্বোচ্চ সীমা (সিলিং রেট) ২ টাকা ৮০ পয়সা থেকে কমিয়ে ১ টাকা ৬০ পয়সা আর সর্বনিম্ন সীমা (ফ্লোর রেট) কমিয়ে ১ টাকা ২০ পয়সা করার সুপারিশ করেছে অ্যামটব।
