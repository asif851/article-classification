
কর্মসংস্থান, সক্ষমতা এবং ব্যবসায় ও রাজনৈতিক নেতৃত্ব—এ তিন সূচকেই বাংলাদেশের নারীরা এগিয়েছে। এর ফলে পুরুষের সঙ্গে তিনটি সূচকে নারীর ব্যবধান কমেছে।প্রযুক্তিভিত্তিক লেনদেন সেবা প্রদানকারী বৈশ্বিক প্রতিষ্ঠান মাস্টারকার্ডের এক জরিপে এ তথ্য উঠে এসেছে। ২০১৪ সালের দ্বিতীয়ার্ধের ‘ইনডেক্স অব উইমেনস অ্যাডভান্সমেন্ট’ (আইডব্লিউএ) শীর্ষক জরিপটি করা হয়। মূলত শিক্ষা গ্রহণ করে নারীরা কর্মসংস্থান বা নেতৃত্বে কতটা আসতে পারছে, সেটি জানা যায় এ জরিপে।জরিপে দেখা গেছে, বিগত আট বছরে প্রতিটি সূচকেই ধারাবাহিতভাবে বাংলাদেশের পয়েন্ট বেড়েছে। তার মানে হলো, বাংলাদেশের নারীদের অবস্থানের উন্নতি হয়েছে।এ বছরের জরিপ বিশ্লেষণ করলে দেখা যায়, কর্মসংস্থান সূচকে বাংলাদেশ ৮৩ দশমিক ৩ পয়েন্ট পেয়ে দশম স্থানে আছে। এ সূচকে বাংলাদেশের পেছনে রয়েছে ভারত, মালয়েশিয়া, ইন্দোনেশিয়া, শ্রীলঙ্কা, ফিলিপাইন ও ভিয়েতনাম। শিক্ষার মাধ্যমে নিজেদের উপযোগী বা সক্ষমতা গড়ে তোলার সূচকে ৮৭ দশমিক ৬ পয়েন্ট পেয়েছে বাংলাদেশ।এ সূচকে বাংলাদেশের অবস্থান ১৪তম। শিক্ষার মাধ্যমে বাংলাদেশের নারীরা নিজেদের উপযোগী করার ক্ষেত্রে ভারত ও দক্ষিণ কোরিয়ার চেয়ে এগিয়ে আছে। তবে রাজনীতি বা ব্যবসায়ে নেতৃত্বের ক্ষেত্রে বাংলাদেশের নারীদের অবস্থান বেশ দুর্বল। ১৬ দেশের মধ্যে বাংলাদেশ সর্বশেষ অবস্থানে রয়েছে। বাংলাদেশের পয়েন্ট মাত্র ১২ দশমিক ১।এশিয়া ও প্রশান্ত মহাসাগরীয় অঞ্চলের ১৬টি দেশের নারীর আর্থসামাজিক অবস্থান তুলে ধরতে জরিপটি চালানো হয়। ১৬ দেশের মধ্যে ৪৪ দশমিক ৬ পয়েন্ট পেয়ে সার্বিকভাবে ১৫তম স্থানে রয়েছে বাংলাদেশ।
