
৪ ফেব্রুয়ারি, বৃহস্পতিবার, দিবাগত রাত প্রায় সাড়ে ১২টায় বাংলাদেশ ব্যাংকের সুইফটের বার্তা বা সংকেত ব্যবহার করে ৩৫টি অর্থ স্থানান্তরের পরামর্শ বা অ্যাডভাইস পাঠানো হয়েছিল যুক্তরাষ্ট্রের ফেডারেল রিজার্ভ ব্যাংক অব নিউইয়র্কে। ব্যাংলাদেশ ব্যাংকে সুইফট পদ্ধতি ব্যবহারের ব্যাক অফিসে কর্মরত আট কর্মকর্তা ৫ ফেব্রুয়ারি শুক্রবারও কার্যালয়ে দায়িত্ব পালনের জন্য এসেছিলেন। ওই কার্যালয়ে এসে তাঁরা কম্পিউটার খুলতে পারেননি। কম্পিউটারের সঙ্গে সংযুক্ত প্রিন্টারগুলোও অকেজো দেখতে পান। কিন্তু তাঁরা ঊর্ধ্বতন মহলের কাছে এই ‘বিপৎসংকেতটি’ পৌঁছাননি। আর এর মধ্যে যুক্তরাষ্ট্র থেকে রিজার্ভের ১০ কোটি ১০ লাখ মার্কিন ডলার চুরি হয়ে চলে যায় শ্রীলঙ্কা ও ফিলিপাইনে। তাই ব্যাক অফিসে ছুটির দিনেও দায়িত্বে থাকা আট কর্মকর্তাকে নজরদারিতে রাখা হয়েছে। কেন্দ্রীয় ব্যাংকের একাধিক নির্ভরযোগ্য সূত্র এ তথ্য নিশ্চিত করেছে।সামগ্রিকভাবে সংশ্লিষ্ট ব্যক্তিরা মনে করছেন, বাংলাদেশ ব্যাংকের তথ্যপ্রযুক্তি বা আইটি নিরাপত্তার ঘাটতির কারণেই রিজার্ভের অর্থ চুরির ঘটনা ঘটেছে। অর্থ মন্ত্রণালয়ের ব্যাংকিং ও আর্থিক প্রতিষ্ঠান বিভাগের সচিব এম আসলাম আলম নিজেও এই অদক্ষতার কথা গতকাল সাংবাদিকদের বলেছেন।পুরো বিষয়টি নিয়ে তদন্ত করছে বাংলাদেশ ব্যাংক। তদন্ত শেষ হতে আরও দুই সপ্তাহ লাগবে বলে জানিয়েছেন বাংলাদেশে ব্যাংকের ডেপুটি গভর্নর আবু হেনা মো. রাজি হাসান। গত রাত ১১টায় ব্যাংকিং সচিব এম আসলাম আলম প্রথম আলোকে বলেছেন, এ ঘটনার জন্য সরকারিভাবে তদন্ত কমিটি গঠনের সিদ্ধান্ত নেওয়া হয়েছে। এটি প্রক্রিয়াধীন রয়েছে। অর্থমন্ত্রী শিগগিরই তদন্ত কমিটির বিষয়ে বিস্তারিত ঘোষণা দেবেন।
এদিকে, বাংলাদেশ ব্যাংকের কর্মকর্তারা যেমন বিষয়টি সময়মতো জানাননি, তেমনি বিষয়টি বাংলাদেশ ব্যাংক কর্তৃপক্ষ লুকিয়ে রেখেছে সরকারের প্রায় সব পক্ষের কাছ থেকেই। অর্থমন্ত্রীকে জানানো হয়নি, জানতেন না বাংলাদেশ ব্যাংকের পরিচালনা পর্ষদের সদস্যরাও। ফলে এ ঘটনাকে কেন্দ্র করে এখন বাংলাদেশ ব্যাংক ও অর্থ মন্ত্রণালয় মুখোমুখি অবস্থানে।
অর্থমন্ত্রী আবুল মাল আবদুল মুহিত গতকাল রোববার সাংবাদিকদের বলেছেন, বাংলাদেশ ব্যাংক এ ক্ষেত্রে ধৃষ্টতা দেখিয়েছে। বাংলাদেশ ব্যাংকের পক্ষ থেকে বিষয়টি যেভাবে হ্যান্ডল করেছে, তাতে তিনি খুব আনহ্যাপি (অসুখী)। এ কারণে বাংলাদেশ ব্যাংকের বিরুদ্ধে ব্যবস্থা গ্রহণের কথাও জানিয়েছেন অর্থমন্ত্রী।
এ নিয়ে অর্থমন্ত্রী গতকাল বিকেলে গণভবনে গিয়েছিলেন। সেখান থেকে সন্ধ্যায় অর্থমন্ত্রী আবার সচিবালয়ে ফেরেন। গণভবনে কী আলোচনা হয়েছে তা জানা যায়নি। তবে পুরো বিষয়টি নিয়ে আজ সোমবারের নিয়মিত মন্ত্রিসভার বৈঠকে আলোচনা হতে পারে বলে মনে করা হচ্ছে।
কেবল অর্থমন্ত্রী নন, বিষয়টি জানতেন না বাংলাদেশ ব্যাংকের পরিচালনা পর্ষদের সদস্যরাও। ব্যাংকিং সচিব এম আসলাম আলম পদাধিকারবলে বাংলাদেশ ব্যাংকের পর্ষদ সদস্য। তিনিও গতকাল বলেছেন যে রিজার্ভের অর্থ চুরির ঘটনাটি জেনেছেন প্রায় এক মাস পর। অথচ ওই এক মাসের মধ্যে তিনি বাংলাদেশ ব্যাংকের পরিচালনা পর্ষদ ও নিরীক্ষা (অডিট) কমিটির তিনটি বৈঠকে ছিলেন। এম আসলাম আলম জানিয়েছেন, গত ২৩ ফেব্রুয়ারি পর্ষদ সভা এবং ২৮ ফেব্রুয়ারি ও ১ মার্চের নিরীক্ষা কমিটির সভায় তিনি উপস্থিত ছিলেন। সেখানে আনুষ্ঠানিক বা অনানুষ্ঠানিক কোনোভাবেই অর্থ চুরির বিষয়টি নিয়ে কোনো ধরনের আলোচনা হয়নি।
যুক্তরাষ্ট্রের ব্যাংক থেকে বাংলাদেশের রিজার্ভের অর্থ চুরির ঘটনাটি ঘটেছে ৪ ফেব্রুয়ারি দিবাগত রাত প্রায় সাড়ে ১২টায়। তাই এটিকে ৫ ফেব্রুয়ারি হিসেবেও ধরা হচ্ছে। ফেব্রুয়ারির শুরুতে ঘটনাটি ঘটলেও অর্থমন্ত্রী আবুল মাল আবদুল মুহিত ও ব্যাংকিং সচিব এম আসলাম আলম তা জানতে পারেন মার্চের প্রথম সপ্তাহে।
খোঁজ নিয়ে জানা গেছে, অর্থ চুরির ঘটনাটি নিয়ে বাংলাদেশ ব্যাংকের পরিচালনা পর্ষদ সভায় প্রথম আলোচনা হয় ৯ মার্চ। নাম প্রকাশে অনিচ্ছুক বাংলাদেশ ব্যাংকের একাধিক পরিচালক জানিয়েছেন, ৯ মার্চের পর্ষদ সভার আগে পত্রপত্রিকার মাধ্যমে প্রথম তাঁরা ঘটনাটি সম্পর্কে জানতে পারেন। অর্থমন্ত্রীও ৭ মার্চ সাংবাদিকদের জানিয়েছেন, পত্রিকার মাধ্যমেই তিনি প্রথম অর্থ চুরির বিষয়টি জেনেছেন।
অর্থ চুরির ঘটনাটি নিয়ে বাংলাদেশ ব্যাংকের জরুরি পর্ষদ সভা ডাকা হয়েছে। কাল মঙ্গলবার এ সভা অনুষ্ঠিত হওয়ার কথা রয়েছে। এর আগে গতকাল সকালে বাংলাদেশ ব্যাংকের ঊর্ধ্বতন কর্মকর্তাদের সঙ্গে বাংলাদেশ ব্যাংকের পর্ষদকক্ষে দীর্ঘ বৈঠক করেন তিনি। বৈঠক থেকে বেরিয়ে সাংবাদিকদের ‘জরুরি সভা’ ডাকার এ তথ্য জানান পর্ষদ সদস্য ও অর্থ মন্ত্রণালয়ের সচিব এম আসলাম আলম। ভারত সফরে থাকা গভর্নর আতিউর রহমানের অনুপস্থিতিতে কেন্দ্রীয় ব্যাংকের উচ্চপর্যায়ের অন্য কর্মকর্তাদের সঙ্গে বৈঠক করে জরুরি এ সভার বিষয়ে সিদ্ধান্ত নেওয়া হয়।
 অর্থমন্ত্রী ও ব্যাংকিং সচিব যা বললেন: গতকাল দুপুরে সচিবালয়ে অর্থমন্ত্রী সাংবাদিকদের বলেন, ‘বাংলাদেশ ব্যাংক যেভাবে এ বিষয়টি হ্যান্ডেল করেছে, তাতে আমি খুবই আনহ্যাপি। বাংলাদেশ ব্যাংক খুবই অযোগ্যতার পরিচয় দিয়েছে। গত ৪ ফেব্রুয়ারি ঘটনা ঘটেছে। অথচ অনেক পরে আমরা এ বিষয়ে জানতে পারি। বাংলাদেশ ব্যাংক এ ঘটনা আমাদের না জানানোর মতো ধৃষ্টতা দেখিয়েছে। এ ধৃষ্টতার বিরুদ্ধে ব্যবস্থা নেওয়া হবে।’ কী ধরনের ব্যবস্থা নেওয়া হবে—সাংবাদিকেরা জানতে চাইলে মন্ত্রী বলেন, ‘এখনই এ বিষয়ে কিছু বলতে পারছি না।’ প্রধানমন্ত্রীর সঙ্গে এ বিষয়ে কথা বলে শিগগিরই বিস্তারিত জানাবেন বলেও তিনি জানান।
অপর দিকে বাংলাদেশ ব্যাংকের কর্মকর্তাদের সঙ্গে বৈঠক শেষে ব্যাংকিং সচিব আসলাম আলম সাংবাদিকদের বলেন, ‘বাংলাদেশ ব্যাংক থেকে আনুষ্ঠানিকভাবে অর্থ চুরির বিষয়টি আমাদের জানানো হয়নি। যদিও ঘটনার পর আমি বাংলাদেশ ব্যাংকের সঙ্গে একাধিক সভা করেছি। বাংলাদেশ ব্যাংকের কর্মকর্তাদের কাছে জানতে চেয়েছিলাম, কেন আমাদের বিষয়টি জানানো হয়নি। তারা (বাংলাদেশ ব্যাংক) বলেছে, তদন্ত করে পুরো চিত্র নেওয়ার চেষ্টা করছে। সে কারণে আমাদের অবহিত করা হয়নি। তবে বাংলাদেশ ব্যাংকের এ বক্তব্যে আমি সন্তুষ্ট নই। আমি মনে করি, ঘটনাটি বাংলাদেশ ব্যাংক জানার পরপরই আমাদের জানানোর প্রয়োজন ছিল।’
এ সময় সচিব আরও বলেন, তথ্যপ্রযুক্তি বা আইটি নিরাপত্তার ঘাটতির কারণেই এ ঘটনা ঘটেছে। তাতে কোনো সন্দেহ নেই।
এদিকে অর্থ চুরির ঘটনাটি সরকারের সংশ্লিষ্ট মহলকে কেন জানানো হয়নি জানতে চাইলে ডেপুটি গভর্নর রাজি হাসান সাংবাদিকদের বলেন, বিষয়গুলো সামগ্রিকভাবে খুব শিগগির বাংলাদেশ ব্যাংকের পক্ষ থেকে আনুষ্ঠানিকভাবে জানানো হবে।
হদিস মিলছে না চুরির সিংহভাগ অর্থের: যুক্তরাষ্ট্রের ব্যাংক থেকে রিজার্ভের মোট ১০ কোটি ১০ লাখ ডলার চুরি হয়ে চলে যায় শ্রীলঙ্কা ও ফিলিপাইনে। এর মধ্যে শ্রীলঙ্কায় গেছে ২ কোটি ডলার। তার মধ্য থেকে ১ কোটি ৯৯ লাখ ডলার যুক্তরাষ্ট্রের ব্যাংকে থাকা বাংলাদেশ ব্যাংকের রিজার্ভের হিসাবে (অ্যাকাউন্টে) ফেরত এসেছে বলে জানিয়েছেন ব্যাংকিং সচিব আসলাম আলম। তবে ফিলিপাইনে যাওয়া মোট ৮ কোটি ১০ লাখ ডলারের মধ্যে হদিস মিলেছে ৬৮ হাজার ডলারের। অর্থ চুরির ঘটনায় ফিলিপাইনে জব্দ হওয়া ছয়টি ব্যাংক হিসাবে এ অর্থ রয়েছে বলে বাংলাদেশ ব্যাংককে জানানো হয়েছে। ব্যাংকিং সচিব আসলাম আলমের সঙ্গে অনুষ্ঠিত বৈঠক থেকে বেরিয়ে বাংলাদেশ ব্যাংকের ডেপুটি গভর্নর আবু হেনা মো. রাজি হাসান সাংবাদিকদের এ তথ্য জানিয়েছেন। সেই হিসাবে ফিলিপাইনে চলে যাওয়া মোট অর্থের মধ্যে ৮ কোটি ১০ লাখ ৩২ হাজার ডলারের এখনো কোনো হদিস পাওয়া যায়নি।
তবে ব্যাংকিং সচিব আসলাম আলম গতকাল বলেছেন, চুরি যাওয়া অর্থ ফেরত পেতে দীর্ঘ সময় লাগবে। কারণ অর্থের সিংহভাগই ব্যাংকিং চ্যানেল থেকে বেরিয়ে গেছে। অতএব, এটা ফেরত পেতে সময় লাগবেই।
 বাংলাদেশ ব্যাংকের কম্পিউটার ও ল্যাপটপে বিশেষ প্রোগ্রাম: বাংলাদেশ ব্যাংকের রিজার্ভের অর্থ চুরির ঘটনাটি ঘটানো হয়েছে বাংলাদেশ ব্যাংকের দিক থেকে আর্থিক লেনদেনের বার্তা আদান-প্রদানকারী আন্তর্জাতিক একটি নেটওয়ার্ক ব্যবস্থা সুইফটে ঢুকে। বাংলাদেশ ব্যাংকের দাবি, হ্যাক করে এ অর্থ চুরির ঘটনা ঘটানো হয়েছে। কীভাবে তৃতীয় পক্ষ বাংলাদেশ ব্যাংকের সুইফটের সংকেত বার্তায় ঢুকে পড়েছিল, সেসব তথ্য খুঁজে বের করতে কেন্দ্রীয় ব্যাংকের কর্মকর্তা-কর্মচারীদের দাপ্তরিক সব কম্পিউটার ও ল্যাপটপে ‘বিশেষ প্রোগ্রাম’ বসানো হয়েছে। বাংলাদেশ ব্যাংকের দাপ্তরিক কাজের জন্য প্রায় ৫ হাজার কম্পিউটার ও ল্যাপটপ রয়েছে।
জানা গেছে, বিশেষ প্রোগ্রামটি নেওয়া হয়েছে যুক্তরাষ্ট্রের প্রতিষ্ঠান ফায়ারআই থেকে। নাম প্রকাশে অনিচ্ছুক বাংলাদেশ ব্যাংকের একাধিক কর্মকর্তা জানিয়েছেন, শীর্ষ পর্যায়ের নির্দেশে তদন্তকাজের সঙ্গে যুক্ত সদস্যরা প্রতিটি কম্পিউটার ও ল্যাপটপে এ প্রোগ্রাম ‘ইনস্টল’ করেছেন। বাংলাদেশ ব্যাংকের একটি প্রকল্পের আওতায় নিয়োগ পাওয়া বিশ্বব্যাংকের সাবেক কর্মকর্তা রাকেশ আস্তানা এ ঘটনার তদন্ত করছেন। এ তদন্তের প্রয়োজনে রাকেশ আস্তানার প্রতিষ্ঠানই মূলত ফায়ারআইয়ের সহায়তা নিয়েছে। ফায়ারআইয়ের বিশ্বের বেশ কিছু বড় বড় হ্যাকিংয়ের ঘটনা খুঁজে বের করার অভিজ্ঞতা রয়েছে বলে আন্তর্জাতিক বিভিন্ন সংবাদমাধ্যম জানিয়েছে।
 
