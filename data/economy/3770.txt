
সূচক ও দৈনন্দিন লেনদেন কমেছে ঢাকা স্টক এক্সচেঞ্জে (ডিএসই)। আজ রোববার সপ্তাহের প্রথম কার্যদিবস লেনদেন ৭০০ কোটি টাকা ছাড়িয়েছে ডিএসইতে। অপর দিকে চট্টগ্রাম স্টক এক্সচেঞ্জে (সিএসই) সূচক বাড়লেও দৈনন্দিন লেনদেনের পরিমাণ কমেছে।
ডিএসইতে আজ প্রধান সূচক ডিএসইএক্স সামান্য কমে হয় হয় ৪৮২২ পয়েন্ট। গত কার্যদিবস ডিএসইএক্স সূচক ২১ দশমিক ৭৮ পয়েন্ট বেড়ে হয় ৪৮২৩ পয়েন্ট। আজ লেনদেনের পরিমাণ ৭৩৩ কোটি ৪০ লাখ টাকা, যা গত কার্যদিবসের চেয়ে ৭০ কোটি টাকা কম। গত কার্যদিবস লেনদেনের পরিমাণ ছিল ৮০৩ কোটি ৪৫ লাখ টাকা।
ডিএসইতে আজ সবচেয়ে বেশি লেনদেন হওয়া শীর্ষ ১০ কোম্পানি হলো অলিম্পিক এক্সেসরিজ লিমিটেড, বিবিএস, বেক্সিমকো, প্রিমিয়ার লিজিং, ডিএসএসএল, জেনারেশন নেক্সট ফ্যাশন লিমিটেড, বিডি কম, ইটিএল, জিবিবি পাওয়ার ও আর্গন ডেনিম। ডিএসইতে আজ ৩২২টি কোম্পানি ও মিউচুয়াল ফান্ডের শেয়ারের লেনদেন হয়েছে। এর মধ্যে ১২৬টির শেয়ারের দর বেড়েছে, কমেছে ১৩৯টির। অপরিবর্তিত ৫৭টির দাম।
চট্টগ্রাম স্টক এক্সচেঞ্জেও আজ সার্বিক সূচক বেড়েছে ১৪ দশমিক ২৫ পয়েন্ট। লেনদেনের পরিমাণ ৪৪ কোটি ৫৬ লাখ টাকা, যা গত কার্যদিবসের চেয়ে ৯ কোটি টাকা কম। গত কার্যদিবস লেনদেনের পরিমাণ ছিল ৫৩ কোটি ৫৯ লাখ টাকা। আজ হাতবদল হওয়া ২৪৩টি কোম্পানি ও মিউচুয়াল ফান্ডের শেয়ারের মধ্যে দর বেড়েছে ১০৭টির, কমেছে ১০৪টির, অপরিবর্তিত ৩২টির।
