
বায়ুকল (উইন্ড টারবাইন) থেকে মুঠোফোন টাওয়ারে জ্বালানি সরবরাহের নতুন একটি প্রযুক্তি চালু করেছে টাওয়ার নির্মাতাপ্রতিষ্ঠান ইডটকো বাংলাদেশ। টেকনাফের শাহপরীর দ্বীপ ও কক্সবাজারে এই জ্বালানি প্রযুক্তির দুটি টাওয়ার সম্প্রতি চালু করেছে প্রতিষ্ঠানটি।ইডটকোর এক সংবাদ বিজ্ঞপ্তিতে গতকাল মঙ্গলবার বলা হয়েছে, পরিবেশবান্ধব বায়ুকল টেলিযোগাযোগ অবকাঠামোর জন্য বিদ্যুতের বিকল্প উৎস হিসেবে কাজ করবে। এটি প্রথাগত উৎস থেকে প্রাপ্ত বিদ্যুতের ৩০ শতাংশ পর্যন্ত চাহিদা পূরণ করতে পারে, যা মুঠোফোন অপারেটরদের বিদ্যুৎবিহীন অথবা অপর্যাপ্ত বিদ্যুৎ রয়েছে এমন সব স্থানে কার্যক্রম চালাতে সাহায্য করবে।প্রতিটি টারবাইন এক দিনে ১০ কিলোওয়াটেরও বেশি বিদ্যুৎ উৎপাদন করতে পারে। এর ফলে এ প্রযুক্তিতে টাওয়ারের জেনারেটর চালানোর জন্য ব্যবহৃত বাড়তি জ্বালানির খরচ কমাবে। বাতাসের গতি বৃদ্ধি পেলে এ টারবাইনের বিদ্যুৎ উৎপাদনক্ষমতা ৮ গুণ পর্যন্ত বেড়ে যায়। এসব টারবাইন ঘূর্ণিঝড় বা অন্য কোনো প্রতিকূল আবহাওয়ার মধ্যেও কার্যকর থাকে।ইডটকোর ব্যবস্থাপনা পরিচালক ড্যারিল সিনাপ্পা বলেন, বাংলাদেশে টেলিযোগাযোগ টাওয়ারের জন্য বায়ুকলের ব্যবহার এটিই প্রথম।২০১৭ সালের মধ্যে বাংলাদেশে ইডটকোর এমন আরও ১০টি উইন্ড টারবাইন তৈরির পরিকল্পনা আছে।
