
আগামী অর্থবছরে (২০১৪-১৫) ৭ দশমিক ৩ শতাংশ হারে মোট দেশজ উৎপাদনের (জিডিপি) প্রবৃদ্ধি অর্জন করা কি সম্ভব? কীভাবে সম্ভব? এ প্রশ্নগুলোর উত্তর দেওয়ার চেষ্টা করেছে বিশ্বব্যাংক।বিশ্বব্যাংক বলেছে, প্রবৃদ্ধির এ লক্ষ্য অর্জন সম্ভব, তবে কঠিন। এ জন্য বেসরকারি বিনিয়োগ আকৃষ্ট করতে হবে। শিল্প ও সেবা খাতে বিনিয়োগ আকৃষ্ট করতে অবকাঠামো, বিশেষ করে যোগাযোগ ও জ্বালানি খাতে উন্নয়ন করতে হবে। আবার এ অবকাঠামো উন্নয়নের জন্যও বিনিয়োগ দরকার। এর পাশাপাশি রাজনৈতিক স্থিতিশীলতাও থাকতে হবে।এ অবকাঠামো ঘাটতি পূরণ করতে আগামী ১০ বছরে প্রতিবছর গড়ে ৭৩৪ (৭ দশমিক ৩৪ বিলিয়ন ডলার) থেকে এক হাজার কোটি ডলার (১০ বিলিয়ন ডলার) বিনিয়োগ করতে হবে। এ বিপুল অঙ্কের বিনিয়োগ করতে পারলে জিডিপির প্রবৃদ্ধি দুই অঙ্কের ঘরে তথা ১০ শতাংশে উন্নীত করা সম্ভব হবে।গতকাল বুধবার আগামী অর্থবছরের প্রস্তাবিত বাজেট বিশ্লেষণ করতে গিয়ে বিশ্বব্যাংক এসব কথা বলেছে। এ উপলক্ষে স্থানীয় কার্যালয়ে এক সংবাদ সম্মেলনের আয়োজন করা হয়। এতে বক্তব্য দেন বিশ্বব্যাংকের আবাসিক পরিচালক ইয়োহানেস জাট, জ্যেষ্ঠ অর্থনীতিবিদ জাহিদ হোসেন প্রমুখ।ইন্টারন্যাশনাল ফিন্যান্স করপোরেশনের (আইএফসি) হিসাব উদ্ধৃত করে বিশ্বব্যাংক বলেছে, বাংলাদেশে আগামী ১০ বছর ধরে প্রতিবছর গড়ে যে বিপুল বিনিয়োগ করতে হবে, তার অন্যতম খাতগুলো হলো পরিবহন, বিদ্যুৎ, পানি সরবরাহ ও পয়োনিষ্কাশন, টেলিযোগাযোগ ও সেচব্যবস্থা। প্রতিবছর জিডিপির ৭ দশমিক ৩৮ থেকে ১০ দশমিক ০২ শতাংশ খরচ করতে হবে এসব অবকাঠামো উন্নয়নে। শুধু পরিবহন খাতেই ৩৬০ থেকে ৪৫০ কোটি ডলার বিনিয়োগ করতে হবে, যা মোট বিনিয়োগের প্রায় অর্ধেক।তবে এত অল্প সময়ে এত বড় বিনিয়োগ আনা সম্ভব হবে কি না, তা নিয়ে কিছুটা দ্বিমত প্রকাশ করেছেন বিশেষজ্ঞরা। বাংলাদেশ উন্নয়ন গবেষণা প্রতিষ্ঠানের (বিআইডিএস) গবেষণা পরিচালক রুশিদান ইসলাম রহমান প্রথম আলোকে বলেন, ‘সরকারের নিজস্ব তহবিল, আন্তর্জাতিক দাতা সংস্থা ও দেশ এবং সরকারি-বেসরকারি অংশীদারি (পিপিপি)—এ তিন উৎস থেকে বিনিয়োগ আসতে পারে। তবে প্রথম দুটি উৎস থেকে এত অল্প সময়ের মধ্যে এ বিশাল অঙ্কের অর্থের সংস্থান করা মুশকিল হবে। আর পিপিপি এখনো কার্যকরই হয়নি।’ তিনি আরও বলেন, এত বিপুল অর্থের সংস্থান অল্প সময়ে করা সম্ভব না হলে অগ্রাধিকার ভিত্তিতে পরিবহন, বিদ্যুৎ ও গ্যাস খাতে বিনিয়োগ করা যেতে পারে।পিপিপি পদ্ধতি ব্যবহার করে বেসরকারি বিনিয়োগ আনা কতটা সম্ভব—এমন প্রশ্নের জবাবে সংবাদ সম্মেলনে বিশ্বব্যাংকের ঢাকা কার্যালয়ের জ্যেষ্ঠ অর্থনীতিবিদ জাহিদ হোসেন বলেন, ‘এখনো পিপিপি কার্যালয় স্থাপন করা হয়নি। এমনকি পিপিপির আইিন কাঠামোও তৈরি হয়নি। এমন অবস্থায় কেন বেসরকারি উদ্যোক্তারা পিপিপি প্রকল্পে বিনিয়োগে উৎসাহিত হবেন?’সংবাদ সম্মেলনে বিশ্বব্যাংক আরও জানায়, ২০২১ সালের মধ্যে প্রবৃদ্ধি ১০ শতাংশে উন্নীত করতে হলে জিডিপিতে শিল্প খাতের অবদান ৪০ শতাংশে উন্নীত করতে হবে। এখন শিল্প খাতের অবদান মাত্র ২৫ শতাংশ। আর শিল্প খাতের অবদান বাড়াতে অবকাঠামো, বিদ্যুৎ ও জ্বালানি খাতে বিনিয়োগ আকৃষ্ট করার পাশাপাশি দক্ষ মানবসম্পদ তৈরি করতে হবে।বর্তমানে জিডিপিতে ভোগভিত্তিক তথা সেবা খাতের অংশীদারি বেশি। জিডিপির সেবা খাতের অবদান ৫৪ শতাংশ। এটা প্রবৃদ্ধির জন্য কতটা টেকসই? এর জবাবে জাহিদ হোসেন বলেন, ‘শিল্প খাত, বিশেষ করে উৎপাদন খাতের অংশীদারি বাড়লে জিডিপি প্রবৃদ্ধি টেকসই হবে না। শিল্প তথা উৎপাদন খাতে বেসরকারি বিনিয়োগ আকৃষ্ট করতে হবে।’ উদাহরণ দিয়ে তিনি বলেন, রপ্তানিপণ্যের উৎপাদন বাড়ানো সম্ভব হলে স্বাভাবিকভাবেই জিডিপিতে সেবা খাতের অবদান কমবে। তবে বেসরকারি বিনিয়োগ আকৃষ্ট করতে অবকাঠামো, জমি, বিদ্যুৎ-সংকটের সমাধান করতে হবে।বৈষম্য: শিল্প খাতে বিনিয়োগ বাড়লে বিপুল কর্মসংস্থানের সুযোগ তৈরি হবে। কর্মসংস্থান হলে দরিদ্র মানুষের আয় বাড়বে। স্বাস্থ্য, শিক্ষাসহ নাগরিক সুবিধা পাওয়া সহজ হবে এসব মানুষের। সর্বোপরি ধনী ও দরিদ্রের মধ্যে বৈষম্য কমবে।কিন্তু বাংলাদেশে কাঙ্ক্ষিত বিনিয়োগ না হওয়ায় মানুষের মাঝে বৈষম্য ক্রমেই বেড়ে চলেছে। এ বৈষম্য কমাতে দুই ধরনের উদ্যোগ নিয়ে থাকে সরকার। প্রথমত, প্রগতিশীল কর ব্যবস্থা প্রণয়নের মাধ্যমে ধনীদের কাছ থেকে অপেক্ষাকৃত বেশি কর আদায় করা। দ্বিতীয়ত, সামাজিক নিরাপত্তা সুবিধা দিয়ে দরিদ্র মানুষকে কিছুটা সুরক্ষা দেওয়া।কিন্তু বিশ্বব্যাংক বলছে, এ দুটি উদ্যোগই মানুষের বৈষম্য কমানোর ক্ষেত্রে পর্যাপ্ত নয়। এ প্রসঙ্গে জাহিদ হোসেন বলেন, বেশি সম্পদধারীদের ওপর সারচার্জ আরোপের মাধ্যমে প্রগতিশীল কর ব্যবস্থার প্রচলন করা হয়েছে। এটা ভালো উদ্যোগ। চলতি বাজেটে এ সারচার্জ হার আরও বাড়ানো হয়েছে। কিন্তু বেশি সারচার্জ আরোপের ফলে ধনীদের মধ্যে কর ফাঁকি দেওয়া বা সম্পদ লুকিয়ে রাখার প্রবণতা বাড়তে পারে বলে তিনি মনে করেন।জাহিদ আরও বলেন, সরকার প্রান্তিক জনগোষ্ঠীকে সামাজিক সুরক্ষা দিয়ে বৈষম্য কমাতে চাচ্ছে। কিন্তু এর সুফল প্রকৃত অর্থে প্রান্তিক জনগোষ্ঠীর কাছে যাচ্ছে না। সামাজিক সুবিধাভোগীদের ৬০ শতাংশই প্রকৃত অর্থে দরিদ্র নয় বলে তিনি জানান।তবে রুশিদান ইসলাম মনে করেন, ব্যক্তি খাতের বিনিয়োগ এমন খাতে উৎসাহিত করতে হবে, যেন দরিদ্র মানুষের কর্মসংস্থান হয়। কর্মসংস্থান হলে দরিদ্র মানুষের আয় বাড়বে। আবার আয় বাড়লে ভালো শিক্ষা ও স্বাস্থ্যসেবা নিতে পারবেন তাঁরা। ভালো শিক্ষা পেলে দক্ষ মানবসম্পদ গড়ে উঠবে। এভাবেই একটি চক্র তৈরি হবে।
