
জাতীয় গার্মেন্টস শ্রমিক ফেডারেশনের সভাপতি আমিরুল হক আমিন প্রথম বাংলাদেশি হিসেবে নুরেমবার্গ আন্তর্জাতিক মানবাধিকার পুরস্কার পেয়েছেন। জার্মানির নুরেমবার্গ অপেরা হাউসে গত ২৭ সেপ্টেম্বর এই শ্রমিক নেতার হাতে মানবাধিকার পুরস্কারটি তুলে দেওয়া হয়। ১৯৯৫ সাল থেকে দুই বছর পর পর পুরস্কারটি দেওয়া হয়। আমিরুল হক আমিনসহ ১১ বারে ১৩ জন এই পুরস্কার পেয়েছেন। শ্রমিকদের অধিকার নিয়ে কাজ করা আন্তর্জাতিক সংগঠন ইন্ডাস্ট্রিঅল এক সংবাদ বিজ্ঞপ্তিতে এ তথ্য জানিয়েছে। এতে বলা হয়, এই পুরস্কার দেওয়ার ক্ষেত্রে জুরিবোর্ডের সদস্যরা বাংলাদেশের পোশাকশ্রমিকদের জীবনমান ও কর্মপরিবেশ উন্নতির জন্য আমিরুল হকের দৃঢ় মানসিকতার জন্য প্রশংসা করেছেন। আমিরুল হক তিন দশক ধরে বাংলাদেশে শ্রমিক অধিকার নিয়ে কাজ করছেন।
