
সেবা খাতকে কর্মসংস্থান তৈরির গুরুত্বপূর্ণ খাত হিসেবে অভিহিত করে বিদেশি বিনিয়োগকারীদের এ খাতে বেশি করে বিনিয়োগ করার আহ্বান জানিয়েছেন বাংলাদেশ ব্যাংকের গভর্নর আতিউর রহমান।রাজধানীর একটি হোটেলে গতকাল রোববার ফরেন ইনভেস্টরস চেম্বার অব কমার্স অ্যান্ড ইন্ডাস্ট্রি (ফিকি) আয়োজিত মধ্যাহ্নভোজ সভায় কেন্দ্রীয় ব্যাংকের গভর্নর এ আহ্বান জানান।গভর্নরের মতে, প্রযুক্তি খাতে উন্নতির ফলে বাংলাদেশের মানুষের কর্মদক্ষতা দিন দিন বাড়ছে এবং মধ্যবিত্ত মানুষের সংখ্যা বাড়ছে, যা সেবা খাতে বিনিয়োগের সুযোগ বাড়াচ্ছে।সেবা খাত বলতে সাধারণভাবে পরিবহন ও যোগাযোগ, তথ্যপ্রযুক্তি, ব্যাংক ও বিমা, ডাক ও টেলিযোগাযোগ, হোটেল-রেস্তোরাঁ, রিয়েল এস্টেট ইত্যাদি কর্মকাণ্ডকে বোঝানো হয়। বাংলাদেশের মোট দেশজ উৎপাদনে (জিডিপি) বর্তমানে সেবা খাতের অবদান প্রায় ৫৪ শতাংশ।প্রত্যক্ষ বিদেশি বিনিয়োগের (এফডিআই) ক্ষেত্রে বাংলাদেশ ব্যাংক সেবা খাতের মধ্যে হোটেল-রেস্তোরাঁ, ক্লিনিক, কম্পিউটার সফটওয়্যার ও তথ্যপ্রযুক্তি এবং অন্যান্য সেবাকর্মকে অন্তর্ভুক্ত করেছে। কেন্দ্রীয় ব্যাংকের পরিসংখ্যান অনুসারে, ২০১২-১৩ অর্থবছর শেষে সেবা খাতে এফডিআইয়ের পরিমাণ দাঁড়িয়েছে মাত্র ছয় কোটি ৫১ লাখ ডলার, যেখানে মোট এফডিআই ১৭৩ কোটি বা ১ দশমিক ৭৩ বিলিয়ন ডলার।মোট বিদেশি বিনিয়োগের মধ্যে এই সময়কালে টেলিযোগাযোগ খাতে ৫২ কোটি ৫৩ লাখ ডলার, ব্যাংক-বিমা খাতে ২৭ কোটি ডলার, পরিবহন ও সংরক্ষণ খাতে প্রায় ৫৩ কোটি ডলারের বিদেশি বিনিয়োগ এসেছে।অনুষ্ঠানে গভর্নর আরও বলেন, রাজনৈতিক অস্থিরতা ও প্রাকৃতিক বিপর্যয়ের পরও জিডিপি প্রবৃদ্ধির হার ৬ শতাংশের ওপরে থাকা ইতিবাচক।এ প্রসঙ্গে আতিউর রহমান বলেন, ‘রাজনৈতিক অস্থিরতার কারণে চলতি বছর আমরা ১ শতাংশ প্রবৃদ্ধি হারিয়েছি।’ফিকির সভাপতি রূপালী চৌধুরীর সভাপতিত্বে অনুষ্ঠানে আরও বক্তব্য দেন ফিকির পরিচালক জামিল ওসমান।
