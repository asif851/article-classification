
মুন্সিগঞ্জে চলমান পোশাকশিল্প পার্ক প্রকল্পে চীনের বেসরকারি বিনিয়োগের বিষয়টি ৭ মে চূড়ান্ত হবে। ওই দিন প্রধানমন্ত্রীর কার্যালয়ে অনুষ্ঠেয় বৈঠকে এ বিষয়ে চূড়ান্ত সিদ্ধান্ত নেওয়া হবে।
পোশাকশিল্প পার্ক প্রকল্প বাস্তবায়নের বিষয়ে আয়োজিত এক বহুপক্ষীয় সভায় শিল্পমন্ত্রী আমির হোসেন আমু আজ রোববার এ কথা বলেন। শিল্প মন্ত্রণালয়ে এ সভা অনুষ্ঠিত হয়।
সভায় পোশাকশিল্প পার্ক প্রকল্প বাস্তবায়নের ক্ষেত্রে বিদ্যমান প্রতিবন্ধকতাগুলো দূরীকরণে করণীয় সম্পর্কে সম্মিলিত কিছু সিদ্ধান্ত নেওয়া হয়। এসব সিদ্ধান্ত চূড়ান্ত অনুমোদনের জন্য প্রধানমন্ত্রীর কার্যালয়ে অনুষ্ঠেয় সভায় উত্থাপন করা হবে বলে জানানো হয়।
শিল্পমন্ত্রী বলেন, রানা প্লাজা ও তাজরীন ফ্যাশনসে দুর্ঘটনার পর বিদেশি ক্রেতারা দেশীয় পোশাক খাতের বিভিন্ন ইস্যুতে প্রশ্ন তুললেও ইতিমধ্যে সরকারের নেওয়া পদক্ষেপে তাঁদের মনোভাবের পরিবর্তন হয়েছে। বিদেশি ক্রেতারা বাংলাদেশ থেকে পোশাক আমদানি অব্যাহত রেখেছেন এবং ভবিষ্যতেও অব্যাহত রাখবেন।
আমির হোসেন আমু বলেন, রানা প্লাজা দুর্ঘটনার পর বিদেশি ক্রেতা প্রতিষ্ঠানগুলোর জোট ইতিমধ্যে এক হাজার ২০০ পোশাক কারখানা পরিদর্শন করেছে। এর মধ্যে মাত্র ১২টি কারখানাকে তারা ত্রুটিপূর্ণ বলে চিহ্নিত করেছে, যাতে মাত্র ২০টি কারখানা রয়েছে। দেশের বিভিন্ন স্থানে অপরিকল্পিতভাবে গড়ে ওঠা পোশাক কারখানাকে পরিকল্পিত শিল্পনগরে স্থানান্তরের লক্ষ্যে সরকার পোশাকশিল্প পার্ক প্রকল্প বাস্তবায়ন করছে।
প্রসঙ্গত, মুন্সিগঞ্জের গজারিয়ায় তৈরি পোশাক খাতের জন্য পোশাকশিল্প পার্ক গড়ে তুলতে কাজ চলছে। একটি অত্যাধুনিক প্রযুক্তির শিল্প পার্ক স্থাপনের জন্য ইতিমধ্যে চীনের বেসরকারি উদ্যোক্তারা প্রস্তাব দিয়েছেন। তাঁরা নিজস্ব অর্থায়নে ১২০ কোটি ডলার বিনিয়োগে এ প্রকল্প বাস্তবায়নে আগ্রহী। এতে ২৫০ পোশাক কারখানা স্থাপন করা হবে। কর্মসংস্থান হবে ১০ লাখ লোকের। এ শিল্প পার্ক থেকে বছরে ৩০০ কোটি ডলার রপ্তানি হবে বলে উদ্যোক্তারা আশা প্রকাশ করছেন।
