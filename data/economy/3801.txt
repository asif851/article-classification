
প্রশিক্ষক কিংবা বিশেষজ্ঞ হিসেবে কোথাও বক্তব্য দিলে সম্মানী দেওয়া হয়। এখন থেকে আর পুরো সম্মানী পাওয়া যাবে না। ১০ শতাংশ কম মিলবে। এ অর্থ উৎসে কর হিসেবে রেখে তা ওই প্রশিক্ষক কিংবা বিশেষজ্ঞকে দেবে সংশ্লিষ্ট প্রতিষ্ঠান। সম্প্রতি জাতীয় রাজস্ব বোর্ডের (এনবিআর) এক ব্যাখ্যায় এ কথা বলা হয়েছে। সেখানে আরও বলা হয়েছে, ১৯৮৪ সালের আয়কর অধ্যাদেশের ধারা ৫২ এএ-তে এ ধরনের অর্থ পরিশোধের ক্ষেত্রে উৎসে কর কাটার বিধান থাকলেও তা নিয়ে মাঠ পর্যায়ে প্রশ্ন উঠেছে। তাই এ স্পষ্টীকরণ করা হলো। তবে প্রশিক্ষণে অংশগ্রহণকারীদের দৈনিক ভাতা, প্রশিক্ষণ ভাতা বা অনুরূপ কোনো অর্থ দেওয়া হলে সেই অর্থের ওপর ১০ শতাংশ উৎসে কর কাটা হবে না। একই ব্যাখ্যায় আরও বলা হয়েছে, কোনো বৈঠকে অংশগ্রহণ করলে সম্মানী কিংবা এ ধরনের অর্থ পরিশোধ করা হলেও ১০ শতাংশ হারে উৎসে কর কেটে রেখে ওই ব্যক্তিকে দিতে হবে।
