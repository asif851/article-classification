
দেরিতে হলেও তৈরি পোশাকশিল্পের শ্রমিকদের মজুরি বাড়াতে মজুরি বোর্ড গঠন করায় স্বস্তি প্রকাশ করেছে গার্মেন্ট শ্রমিক ট্রেড ইউনিয়ন কেন্দ্র। তবে প্রতিবারের মতো এবারও মজুরি বোর্ডে প্রকৃত শ্রমিক প্রতিনিধি নিশ্চিতের দাবি উপেক্ষিত হওয়ায় ক্ষোভ প্রকাশ করেছেন ইউনিয়নের নেতারা।
আজ সোমবার গার্মেন্ট শ্রমিক ট্রেড ইউনিয়ন কেন্দ্রের সভাপতি মন্টু ঘোষ ও সাধারণ সম্পাদক জলি তালুকদার এক বিবৃতিতে বলেন, প্রতিবার ন্যূনতম মজুরি বোর্ডে শ্রমিক প্রতিনিধি হিসেবে সরকারদলীয় শ্রমিক সংগঠনের নেতাদের মনোনীত করা হয়। তাঁরা কখনোই শ্রমিক স্বার্থের প্রকৃত প্রতিনিধিত্ব করতে পারেন না। ফলে মালিকপক্ষের চরম আধিপত্য হয় মজুরি বোর্ডের চিরাচরিত বৈশিষ্ট্য। এবারও মজুরি বোর্ডে মালিকপক্ষের একক আধিপত্বের আশঙ্কা ব্যক্ত করেছেন গার্মেন্ট শ্রমিক ট্রেড ইউনিয়ন কেন্দ্রের নেতারা। মজুরি বোর্ডে প্রকৃত শ্রমিক প্রতিনিধি না থাকায় নিন্দা ও প্রতিবাদ জানিয়ে বিবৃতিতে তাঁরা বলেন, দীর্ঘদিন ধরে ন্যায্য, যুক্তিসংগত ও বাজারদরের সঙ্গে সংগতিপূর্ণ মজুরি না পাওয়ায় পোশাকশ্রমিকেরা মানবেতর জীবন যাপন করছেন। মজুরি ১৬ হাজার টাকা করার দাবিতে গার্মেন্ট শ্রমিক ট্রেড ইউনিয়ন কেন্দ্র দুই বছরের অধিক সময় ধরে আন্দোলন করে আসছে। গার্মেন্ট শ্রমিক ট্রেড ইউনিয়ন কেন্দ্রের নেতারা মজুরি বোর্ডের কার্যক্রম দ্রুত শেষ করা এবং পোশাকশিল্পের শ্রমিকদের নিম্নতম মূল মজুরি ১০ হাজার টাকা এবং মোট মজুরি ১৬ হাজার টাকা নির্ধারণের দাবি জানান। এই দাবিতে ২৬ জানুয়ারি বেলা তিনটায় শাহবাগে জাতীয় জাদুঘরের সামনে গার্মেন্ট শ্রমিক ট্রেড ইউনিয়ন কেন্দ্র সংহতি সমাবেশ ডেকেছে।
