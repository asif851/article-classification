
আগামী মাস থেকেই সরকারের সামাজিক ভাতা মোবাইল ব্যাংক হিসাবে যাবে। তবে যেসব মোবাইল ব্যাংকের ব্যাংক হিসাব রয়েছে, তারাই কোর ব্যাংকিং সলুশন থেকে এ সুবিধা পাবেন। বাংলাদেশ ব্যাংকের নির্বাহী পরিচালক শুভঙ্কর সাহা বৃহস্পতিবার এক গোলটেবিল বৈঠকে এ তথ্য জানান।
শুভঙ্কর সাহা বলেন, মোবাইল ব্যাংকিং-সেবায় এক প্রতিষ্ঠান থেকে অন্য প্রতিষ্ঠানে আন্তসংযোগ সেবা জুনের মধ্যে চালুর আশা করছি। এর ফলে মোবাইল ব্যাংকিং সেবাদানকারী প্রতিষ্ঠানগুলো একে অপরের সঙ্গে লেনদেন করতে পারবে। বাংলাদেশ ব্যাংকের পেমেন্ট সিস্টেমস বিভাগের মহাব্যবস্থাপক লীলা রশিদ বলেন, বাংলাদেশে মোবাইল ব্যাংকিং সেবা পুরোটাই ব্যাংকনির্ভর। তবে সাম্প্রতিক সময়ে ‘ডিজিটাল হুন্ডি’ বড় উদ্বেগের কারণ হয়ে দাঁড়িয়েছে।
ইনস্টিটিউট অব মাইক্রোফিন্যান্স আয়োজিত ‘বাংলাদেশে ডিজিটাল ফাইন্যান্সের আন্তসংযোগ: চ্যালেঞ্জ ও সমাধানের উপায়’ শীর্ষক গোলটেবিল বৈঠকে এসব আলোচনা উঠে আসে। রাজধানীর একটি হোটেল আয়োজিত এ বৈঠকে মূল প্রবন্ধ উপস্থাপন করেন আইএনএমের নির্বাহী পরিচালক মুস্তাফা কে মুজেরী। বক্তব্য দেন শিফট ইউএন ক্যাপিটেল ডেভেলপমেন্ট ফান্ডের প্রকল্প সমন্বয়ক আশরাফুল আলম। অনুষ্ঠানে প্রধান অতিথি ছিলেন অর্থ ও পরিকল্পনা প্রতিমন্ত্রী এম এ মান্নান ও বিশেষ অতিথি ছিলেন অর্থ মন্ত্রণালয়ের অতিরিক্ত সচিব অরিজিৎ চৌধুরী।
আয়োজক সংস্থা আইএনএমের চেয়ারম্যান কাজী খলীকুজ্জমান বলেন, তথ্যপ্রযুক্তি খাতে ধান্দাবাজ ঢুকে গেছে। এ ব্যাপারে সতর্ক থাকতে হবে। সবাইকে প্রতিযোগিতার সুযোগ দিতে হবে। তাহলেই সেবার মান ও খরচ কমে আসবে।
মোবাইল ব্যাংকিং সেবাদাতা শীর্ষ প্রতিষ্ঠান বিকাশের প্রধান এক্সটার্নাল কর্মকর্তা শেখ মুনিরুল ইসলাম বলেন, ‘আমাদের গ্রাহকদের ব্যাংক হিসাব খোলার জন্য বলা হচ্ছে। আমরা এ বিষয়ে কাজ করছি।’ মাস্টারকার্ডের এ দেশীয় ব্যবস্থাপক সৈয়দ মোহাম্মদ কামাল বলেন, মোবাইল ব্যাংকিং সেবার সঙ্গে সিবিএস, সিবিএসের সঙ্গে মোবাইল ব্যাংকিং, এর সঙ্গে কার্ড সেবার আন্তসংযোগ হলেই সত্যিকার অর্থে সবাই উপকৃত হবে।
বিডিজবসের প্রধান নির্বাহী ফাহিম মাশরুর বলেন, ‘বাংলাদেশ ব্যাংক চাইলেই ডিজিটাল আর্থিক সেবা আন্তসংযোগ হবে, বিষয়টা তেমন নয়। এ জন্য আমরা ভারতের অভিজ্ঞতা কাজে লাগিয়ে পৃথক নিয়ন্ত্রক সংস্থা ও প্ল্যাটফর্মের কথা ভাবতে পারি।’
