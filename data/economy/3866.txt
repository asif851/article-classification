
যুক্তরাষ্ট্রের বাজারে বাংলাদেশের জন্য অগ্রাধিকারমূলক বাজারসুবিধা জিএসপি পুনর্বহালের দাবি জানিয়েছে ইন্টারন্যাশনাল বিজনেস ফোরাম অব বাংলাদেশ (আইবিএফবি)।মার্কিন পররাষ্ট্র দপ্তরের সঙ্গে সম্প্রতি অনুষ্ঠিত এক বৈঠকে আইবিএফবির নেতারা এ দাবি জানান। বৈঠকে আইবিএফবির সভাপতি হাফিজুর রহমান খান এবং সংগঠনের প্রতিষ্ঠাতা সভাপতি মাহমুদুল ইসলাম চৌধুরী অংশ নেন। এতে মার্কিন পররাষ্ট্র দপ্তরের ব্যবসা ও বাণিজ্যবিষয়ক মুখ্য উপসহকারী পররাষ্ট্রমন্ত্রী কুর্ট ডব্লিউ টং, পররাষ্ট্র দপ্তরের বাংলাদেশ-বিষয়ক কর্মকর্তা গিলবার্ট মোর্টনসহ ঊর্ধ্বতন কর্মকর্তারা উপস্থিত ছিলেন।বৈঠকে আইবিএফবি নেতারা বলেন, জিএসপি-সুবিধা পুনর্বহালের জন্য যুক্তরাষ্ট্রের দেওয়া প্রায় সব শর্তই বাংলাদেশ পূরণ করেছে। সে জন্য সুবিধাটি পুনর্বহালের জন্য এটিই উৎকৃষ্ট সময়। তাঁরা বলেন, জিএসপি-সুবিধা পুনর্বহাল হলে তা যুক্তরাষ্ট্র ও বাংলাদেশের মধ্যকার বাণিজ্য ঘাটতি কমবে এবং দ্বিপক্ষীয় বাণিজ্যিক সম্পর্ক উন্নয়নে গুরুত্বপূর্ণ ভূমিকা পালন করবে।এ ছাড়া তাঁরা বাংলাদেশের বিনিয়োগ পরিবেশ, সরাসরি বিদেশি বিনিয়োগ (এফডিআই) এবং মার্কিন বহুজাতিক কোম্পানিগুলোর বিনিয়োগের সুযোগ ও সম্ভাবনা প্রভৃতি বিষয় তুলে ধরেন। বিজ্ঞপ্তি।
