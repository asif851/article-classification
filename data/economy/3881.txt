
মুঠোফোন অপারেটর রবি আজিয়াটার প্রধান নির্বাহী কর্মকর্তা (সিইও) ও ব্যবস্থাপনা পরিচালক (এমডি) হিসেবে আগামী নভেম্বরে দায়িত্ব নিতে যাচ্ছেন মাহতাব উদ্দিন আহমেদ। প্রথম বাংলাদেশি হিসেবে দেশের কোনো বহুজাতিক মুঠোফোন অপারেটরের প্রধান নির্বাহীর দায়িত্ব নেবেন তিনি। বর্তমানে তিনি রবির মূল বিনিয়োগকারী প্রতিষ্ঠান আজিয়াটা গ্রুপ বারহাদে কর্মরত আছেন। গতকাল বুধবার রবির এক বিজ্ঞপ্তিতে এ তথ্য জানানো হয়েছে।এতে বলা হয়েছে, মাহতাব উদ্দিন আহমেদ আগামী ১ সেপ্টেম্বর থেকে ডেপুটি সিইও হিসেবে যোগ দিয়ে সিইও হিসেবে দায়িত্ব গ্রহণের প্রস্তুতি নেবেন। আজিয়াটা গ্রুপ বারহাদ পরিচালিত ‘একসেলারেটেড লিডারশিপ ডেভেলপমেন্ট’ কর্মসূচির অংশ হিসেবে গত কয়েক বছরের পরিকল্পনার আওতায় এ সিদ্ধান্ত নেওয়া হয়েছে। আর রবির বর্তমান সিইও সুপুন বীরাসিংহে শ্রীলঙ্কার মুঠোফোন অপারেটর ডায়ালগ আজিয়াটার সিইও হিসেবে আগামী বছরের ১ জানুয়ারি থেকে দায়িত্ব নেবেন।আজিয়াটা গ্রুপ বারহাদে যোগ দেওয়ার আগে মাহতাব রবি আজিয়াটা লিমিটেডের প্রধান পরিচালন কর্মকর্তা (সিওও) ছিলেন। রবিতে যোগ দেওয়ার আগে তিনি ১৭ বছর ইউনিলিভারের বিভিন্ন পদে কাজ করেন।মাহতাব উদ্দিন আহমেদ ঢাকা বিশ্ববিদ্যালয় থেকে হিসাববিজ্ঞানে স্নাতক ও স্নাতকোত্তর ডিগ্রি অর্জন করেন। হার্ভার্ড বিজনেস স্কুলেরও শিক্ষার্থী ছিলেন তিনি।
