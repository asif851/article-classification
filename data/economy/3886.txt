
শেয়ারবাজারে তালিকাভুক্ত কেয়া গ্রুপের সহযোগী প্রতিষ্ঠান কেয়া কসমেটিকসের শেয়ারের দাম গত এক মাসে ৩১ শতাংশ বা ৪ টাকা ৩০ পয়সা বেড়েছে। গত ১৩ জুন কোম্পানিটির প্রতিটি শেয়ারের দাম ছিল ১৩ টাকা ৯০ পয়সা। গতকাল দিন শেষে তা বেড়ে দাঁড়িয়েছে ১৮ টাকা ২০ পয়সা।
গত সোমবার জাতীয় সংসদে অর্থমন্ত্রী আবুল মাল আবদুল মুহিতের প্রকাশ করা দেশের শীর্ষ ১০০ ঋণখেলাপির তালিকায় রয়েছে ব্যবসায়ী আবদুল খালেক পাঠানের মালিকানাধীন কেয়া গ্রুপের অপর সহযোগী প্রতিষ্ঠান কেয়া ইয়ার্নের নাম। একই গ্রুপের এক কোম্পানি একদিকে খেলাপির শীর্ষে থেকে, অন্যদিকে শেয়ারবাজারে অপর কোম্পানির শেয়ারের দামের উল্লম্ফনের কারণে আলোচনায় উঠে এসেছে।
লেনদেন শেষে গতকালও কেয়া কসমেটিকস ছিল দেশের প্রধান শেয়ারবাজার ঢাকা স্টক এক্সচেঞ্জে (ডিএসই) লেনদেনের শীর্ষে। এদিন এককভাবে কোম্পানিটির প্রায় ৭৫ কোটি টাকার শেয়ারের হাতবদল হয়।
কোম্পানিটিকে ঘিরে বাজারে একধরনের গুজব রয়েছে। এসব গুজবের মধ্যে রয়েছে, কোম্পানিটি বহুজাতিক অপর এক কোম্পানির সঙ্গে নতুন করে বিনিয়োগে যাচ্ছে। আবার কেউ কেউ বলছেন, কোম্পানিটি প্রসাধনী খাতের অন্য এক কোম্পানিকে অধিগ্রহণের উদ্যোগ নিয়েছে। এসব গুজবের ওপর ভিত্তি করে কোম্পানিটির শেয়ারের দাম বাড়ছে বেশ কিছুদিন ধরে।
কোম্পানিটির শেয়ারের এই দরবৃদ্ধিকে অস্বাভাবিকই মনে করছে স্টক এক্সচেঞ্জ কর্তৃপক্ষ। এ কারণে অস্বাভাবিক এই দরবৃদ্ধির পেছনে অপ্রকাশিত কোনো মূল্য সংবেদনশীল তথ্য রয়েছে কি না, তা কোম্পানি কর্তৃপক্ষের কাছে জানতে চেয়ে চিঠি দেয় স্টক এক্সচেঞ্জ কর্তৃপক্ষ। জবাবে কোম্পানিটি গতকাল শেয়ারধারীদের অবগতির জন্য জানিয়েছে, দাম বাড়তে পারে—এ রকম অপ্রকাশিত কোনো মূল্য সংবেদনশীল তথ্য এখন পর্যন্ত কোম্পানিটির কাছে নেই।
বাজারের গুজবের সত্যতা যাচাইয়ে গতকাল কেয়া গ্রুপের চেয়ারম্যান ও ব্যবস্থাপনা পরিচালক আবদুল খালেক পাঠানের সঙ্গে যোগাযোগ করা হলে তিনি বলেন, ‘আমার কাছে এখন পর্যন্ত বলার মতো কোনো তথ্য নেই। একটি কোম্পানি থাকলে সেটিকে ঘিরে সব মালিকেরই নানা ধরনের চিন্তাভাবনা থাকে। সেগুলোর কখনো বাস্তবায়ন হয়, কখনো হয় না। আর গুরুত্বপূর্ণ কোনো সিদ্ধান্ত হলে কোম্পানির পক্ষ থেকে অবশ্যই তা পত্রিকার মাধ্যমে জানানো হবে।’
তবে আবদুল খালেক পাঠান বলেন, ১৫০ কোটি টাকার নতুন যন্ত্রপাতি আমদানি করে উৎপাদন বাড়ানোর যে উদ্যোগটি নেওয়া হয়েছিল, সেটি মোটামুটি বাস্তবায়নের শেষ পর্যায়ে রয়েছে। এরই মধ্যে যন্ত্রপাতি কারখানায় স্থাপন করা হয়েছে, এতে উৎপাদন কিছুটা বেড়েছে।
এদিকে শেয়ারবাজারে গতকাল বুধবার কিছুটা মূল্য সংশোধন হয়েছে। ফলে এদিন সূচক কমেছে এবং এর সঙ্গে সঙ্গে কমেছে লেনদেনও। প্রধান শেয়ারবাজার ঢাকা স্টক এক্সচেঞ্জের (ডিএসই) প্রধান সূচক ডিএসইএক্স গতকাল দিন শেষে ৪০ পয়েন্ট কমে দাঁড়িয়েছে প্রায় ৫ হাজার ৭৯১ পয়েন্টে। গত মঙ্গলবার এই সূচক ৫ হাজার ৮৩১ পয়েন্টের সর্বোচ্চ অবস্থানে ছিল।
মার্চেন্ট ব্যাংক আইডিএলসি ইনভেস্টমেন্টসের গতকালের প্রতিবেদনে বলা হয়েছে, একশ্রেণির বিনিয়োগকারীর মুনাফা তুলে নেওয়ার প্রবণতার কারণে বাজারে শেয়ারের দামের কিছুটা মূল্য সংশোধন হয়েছে।
ঢাকার বাজারে গতকাল দিন শেষে লেনদেন আগের দিনের চেয়ে ৪০৭ কোটি বা ৩১ শতাংশ কমে নেমে এসেছে ৯১৪ কোটি টাকায়। আইডিএলসির তথ্য অনুযায়ী, গতকালের বাজারে লেনদেনের আধিপত্য ছিল বস্ত্র খাতের। ডিএসইর মোট লেনদেনের ১৯ শতাংশই ছিল এই খাতের দখলে।
 
