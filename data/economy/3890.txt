
দেশের শেয়ারবাজারে আজ সোমবার বড় ধরনের দরপতন ঘটেছে। অনেকটা হঠাৎ করেই এ দরপতন ঘটে। এতে কমে গেছে লেনদেনও। আইন লঙ্ঘন করে শেয়ারবাজারে অতিরিক্ত বিনিয়োগের জন্য সাত ব্যাংককে বড় অঙ্কের জরিমানা করে বাংলাদেশ ব্যাংক। গতকাল রোববার এ জরিমানার আদেশ সংশ্লিষ্ট ব্যাংকগুলোর কাছে পাঠানো হয়। 
বাজার-সংশ্লিষ্ট ব্যক্তিরা বলছেন, নির্ধারিত সীমার অতিরিক্ত বিনিয়োগের কারণে জরিমানার ঘটনায় ব্যাংক খাতে কিছুটা ভীতির সঞ্চার করে। এতে অন্যান্য ব্যাংকও সতর্ক হয়ে যায়। ফলে বাজারে বড় ধরনের দরপতন ঘটে। দেশের প্রধান শেয়ারবাজার ঢাকা স্টক এক্সচেঞ্জের (ডিএসই) প্রধান সূচক ডিএসইএক্স আজ এক দিনেই ৭৭ পয়েন্ট বা প্রায় সোয়া ১ শতাংশ কমে গেছে। অপর শেয়ারবাজার চট্টগ্রাম স্টক এক্সচেঞ্জের (সিএসই) সার্বিক সূচকটি আজ ২১৭ পয়েন্ট বা ১ শতাংশ কমেছে। ডিএসইর তথ্য অনুযায়ী, ব্যাংক খাতের শেয়ারের দরপতনই মূলত সূচকে বড় ধরনের নেতিবাচক প্রভাব ফেলেছে। আজ ঢাকার বাজারে লেনদেন হওয়া ৩০ ব্যাংকের মধ্যে ২৭টিরই দাম কমেছে, বেড়েছে কেবল একটির আর অপরিবর্তিত ছিল দুটির দাম। ডিএসইতে আজ দিন শেষে লেনদেনের পরিমাণ ছিল ৯৬৮ কোটি টাকা, যা গতকালের চেয়ে ৮৬ কোটি টাকা কম। সিএসইতে আজ লেনদেনের পরিমাণ ছিল ৪৯ কোটি টাকা, যা গতকালের চেয়ে এক কোটি টাকা কম।
