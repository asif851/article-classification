
গরু ও খাসির চামড়ার দাম নির্ধারণ করেছে বাণিজ্য মন্ত্রণালয়। ঢাকার ভেতরে প্রতি বর্গফুট গরুর চামড়ার দাম হবে ৫০ থেকে ৫৫ টাকা। ঢাকার বাইরে এই দাম ৪০ থেকে ৪৫ টাকা। আর ঢাকার ভেতরে প্রতি বর্গফুট খাসির চামড়ার দাম হবে ২০ থেকে ২২ টাকা। ঢাকার বাইরে এই দাম ১৫ থেকে ১৭ টাকা।
দাম নির্ধারণের ঘোষণা দিয়ে বাণিজ্যমন্ত্রী তোফায়েল আহমেদ বলেন, লবণযুক্ত অথবা লবণ ছাড়া, যা–ই হোক না কেন, প্রতি বর্গফুট চামড়ার দাম এটাই থাকবে। চামড়া যাতে পাচার না হয়, সে জন্য সীমান্ত এলাকায় সতর্ক থাকার নির্দেশ দেওয়া হয়েছে বলে জানান মন্ত্রী।
তোফায়েল আহমেদ আরও বলেন, পবিত্র ঈদুল আজহা হওয়ার ৩০ দিন পর্যন্ত সীমান্ত এলাকায় যাতে চামড়া পাচার না হয়, সে জন্য পুলিশ ও বর্ডার গার্ড বাংলাদেশ (বিজিবি) ব্যবস্থা নেবে। এর মধ্যেই তাদের প্রয়োজনীয় নির্দেশনা দেওয়া হয়েছে।
মহিষের চামড়ার দর কী হবে জানতে চাইলে মন্ত্রী বলেন, ‘বাজার অনুসারে ব্যবসায়ীরা মহিষের চামড়ার দাম ঠিক করবে। আমার কোনো ধারণা নেই।’ চামড়ার এই দর গতবারের সমানই রাখা হয়েছে বলে তিনি জানান।
বৈঠকে বাণিজ্যসচিব, শিল্পসচিব, চামড়াশিল্পে জড়িত ব্যবসায়ীরা উপস্থিত ছিলেন।
