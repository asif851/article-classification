
সাভারে রানা প্লাজা ধসের পর নেওয়া কিছু প্রতিশ্রুতি ও উদ্যোগ বাস্তবায়িত হলেও বেশির ভাগই হয়নি। ক্ষতিগ্রস্ত শ্রমিকের প্রকৃত সংখ্যা নির্ণয় করা যায়নি। নিখোঁজ শ্রমিকের পরিবারগুলো আর্থিক সহায়তা না পাওয়ায় সবচেয়ে খারাপ অবস্থায় আছে। ক্ষতিপূরণ দেওয়ার উদ্যোগটিও মাঝপথে থেমে আছে।আবার অঙ্গ হারানো শ্রমিকেরা কৃত্রিম অঙ্গ পেয়েও স্বাভাবিক কাজকর্ম করতে পারছেন না। সার্বিকভাবে এতিম শিশুদের সাহায্য করা যায়নি। অন্যদিকে জাইকা, আইএফসির মতো বিদেশি সংস্থা এগিয়ে এলেও কারখানার মানোন্নয়নে সংস্কার কার্যক্রমের জন্য দীর্ঘ মেয়াদে স্বল্প সুদে ঋণ পাওয়ার বিষয়টি এখনো নিশ্চিত হওয়া যায়নি।বেসরকারি গবেষণা সংস্থা সেন্টার ফর পলিসি ডায়ালগ (সিপিডি) প্রকাশিত ‘রানা প্লাজা দুর্ঘটনা ও পরবর্তী পদক্ষেপসমূহ: প্রতিশ্রুতি ও বাস্তবায়নের সর্বশেষ পরিস্থিতি’ শীর্ষক খসড়া প্রতিবেদনে এ বিষয়গুলোই উঠে এসেছে। এতে শ্রমিকদের জন্য পরবর্তী কোনো পদক্ষেপ সঠিকভাবে নিতে হলে শিগগিরই ক্ষতিগ্রস্তদের পূর্ণাঙ্গ তালিকা প্রকাশ করার ওপর জোর দেওয়া হয়েছে।রাজধানীর ব্র্যাক সেন্টারে গতকাল রোববার সকালে প্রতিবেদনটি প্রকাশের পাশাপাশি এক সংলাপের আয়োজন করা হয়। এতে বক্তারা বলেন, সাভারের ভবনধসের পর বিচ্ছিন্নভাবে বেশ কিছু কাজ হচ্ছে। তবে এসবের মধ্যে সমন্বয় ও স্বচ্ছতার অভাব স্পষ্ট। তাই জবাবদিহি নিশ্চিত করে ঐক্যবদ্ধ হয়ে কাজ করলেই সামগ্রিকভাবে এগোনো যাবে। একই সঙ্গে বক্তারা প্রধানমন্ত্রীর তহবিলের অর্থ কীভাবে ব্যয় হচ্ছে, তারও পূর্ণাঙ্গ হিসাব জনসম্মুখে প্রকাশ করার দাবি জানান।আলোচনা: সিপিডির চেয়ারম্যান রেহমান সোবহানের সভাপতিত্বে অনুষ্ঠানে প্রধান অতিথি ছিলেন শ্রমসচিব মিকাইল শিপার। সিপিডির নির্বাহী পরিচালক মোস্তাফিজুর রহমান সংলাপ সঞ্চালনা করেন। বিজিএমইএর সভাপতি আতিকুল ইসলাম, শ্রমিকনেত্রী নাজমা আক্তার প্রমুখ আলোচনা করেন। এ ছাড়া রানা প্লাজা ধসে আহত শ্রমিক মরিয়ম বেগম ও সুনীতা এবং উদ্ধারকর্মী খোয়াজ আলী বক্তব্য দেন।মূল প্রতিবেদনটি উপস্থাপন করেন সংস্থার অতিরিক্ত গবেষণা পরিচালক খন্দকার গোলাম মোয়াজ্জেম। এতে তিনি বলেন, দুর্ঘটনায় নিখোঁজ শ্রমিকের সংখ্যা নিয়ে ভিন্ন ভিন্ন তথ্য আছে। একইভাবে ক্ষতিগ্রস্ত শ্রমিকদের সংখ্যা বিজিএমইএ বলছে তিন হাজার ৫৭২, বাংলাদেশ ইনস্টিটিউট অব লেবার স্টাডিজ (বিলস) বলছে তিন হাজার ৯৪৮ এবং রানা প্লাজা কো-অর্ডিনেশন সেল বলছে তিন হাজার ৮৪৮। আবার প্রাইমার্কের হিসাবে বলা হচ্ছে তিন হাজার ৬২১ জন ক্ষতিগ্রস্ত। পূর্ণাঙ্গ তালিকার অভাবে অনেক শ্রমিকই সহায়তা থেকে বঞ্চিত হচ্ছেন।সিপিডির এই গবেষক আরও বলেন, নিখোঁজ শ্রমিকদের পরিবার সবচেয়ে খারাপ অবস্থার মধ্যে আছে। পরিচয় নিশ্চিত না হওয়ায় তাঁরা কোনো আর্থিক সহায়তা পাননি। আহত শ্রমিকদের কর্মসংস্থান নিশ্চিত করা যায়নি। দুই হাজার ৪৩৮ জন আহত শ্রমিকের মধ্যে মাত্র ৭১ জন আবার কাজে যোগ দিয়েছেন। সিপিডি আহতো নয়জন শ্রমিকের সঙ্গে কথা বলেছে। এর মধ্যে তিনজন মাত্র কাজে যোগ দিয়েছেন। তবে তাঁরা আগের চেয়ে ৬০ শতাংশ কম আয় করছেন। আবার উদ্ধারকর্মীর অনেকেই অসুস্থ। তাঁদের সঠিক চিকিৎসা হয়নি। এমন সংখ্যা প্রায় ১৫০।বিজিএমইএর সভাপতি আতিকুল ইসলাম বলেন, ‘অ্যার্কড ও অ্যালায়েন্স যেভাবে পরিদর্শন কার্যক্রম চালাচ্ছে, তাতে দেশ লন্ডভন্ড হয়ে যাবে। তারা বলছে শেয়ারড ভবনে গড়ে ওঠা কারখানা বন্ধ করে দিতে। কিন্তু এমনটি করলে আগামী আগস্টের মধ্যে সব কারখানা বন্ধ করে দিতে হবে।’এই বক্তব্যের বিরোধিতা করে শ্রমিকনেতা বাবুল আক্তার বলেন, ‘আমরা আর কোনো রানা প্লাজা চাই না। সে জন্য অ্যার্কড ও অ্যালায়েন্সের মতো কঠিন কিছু এলেও তাকে স্বাগত জানানো দরকার। এর জন্য কোনো কারখানা বন্ধ হবে না। ২০১০ সালে মজুরি বাড়ানোর পর মালিকেরা বলেছিলেন, কারখানা বন্ধ হয়ে যাবে। এবারও বলেছেন। কিন্তু কোনো কারখানা বন্ধ হয়নি।’শ্রমিকনেত্রী নাজমা আক্তার বলেন, ‘অ্যালায়েন্স বলছে শেয়ারড ভবনের কারখানা বন্ধ করে দিতে। কিন্তু হা-মীম ও গরীব অ্যান্ড গরীবের মতো ভালো কারখানায়ও দুর্ঘটনা ঘটেছে। তাই পরিদর্শন কার্যক্রম পরিচালনায় দায়িত্বশীল হতে হবে। অন্যথায় অনেক শ্রমিক বেকার হবে।’শ্রমসচিব মিকাইল শিপার বলেন, কারখানা পরিদর্শক নিয়োগের কাজ চলছে। এ ছাড়া অ্যার্কড ও অ্যালায়েন্সের বাইরে থাকা দেড় হাজার কারখানা পরিদর্শন করতে একটি প্রকল্প হাতে নেওয়া হয়েছে। এ জন্য যুক্তরাজ্য, নেদারল্যান্ড ও কানাডা অর্থায়ন করছে।শ্রমসচিব জানান, কারখানা পরিদর্শক নিয়োগের কাজ চলছে। তৃতীয় শ্রেণীর এই পদগুলো এখন প্রথম ও দ্বিতীয় শ্রেণীতে উন্নীত করা হয়েছে। এ ছাড়া ডিএনএ পরীক্ষার পর পরিচয় নিশ্চিত হওয়া ১৩৬ বা ১৩৮ জনকে শিগগিরই প্রধানমন্ত্রীর ত্রাণ তহবিল থেকে আর্থিক সহায়তা দেওয়া হবে। এর আগে ক্ষতিগ্রস্ত ৭৭৭ শ্রমিকের পরিবারকে আর্থিক সহায়তা দেওয়া হয়েছে।সিপিডির বিশেষ ফেলো দেবপ্রিয় ভট্টাচার্য বলেন, রানা প্লাজা-পরবর্তী কার্যক্রমের মধ্যে সমন্বয় আনতে হবে। একই সঙ্গে জবাবদিহি নিশ্চিত করতে হবে। তিনি আরও বলেন, শুধু দেশের ভেতরে পরিবর্তন করে শ্রমিকদের মানোন্নয়ন সম্ভব নয়। এই শিল্পের একটি বড় অংশ দেশের বাইরে। তাই আন্তর্জাতিক দরকষাকষির মাধ্যমে টাকা আনতে হবে। আর এটা শুধু অ্যার্কড ও অ্যালায়েন্স নয়, শার্টের দর নির্ধারণের সময় দরকাষাকষি করেও শ্রমিকদের জন্য অর্থ আনতে হবে।সভাপতির ভাষণে রেহমান সোবহান বলেন, পোশাকশিল্পের সঙ্গে জড়িত ৪০ লাখ লোক দেশের অর্থনীতির কেন্দ্রে আছে। কাজেই এটা বাংলাদেশের সবারই উদ্বেগের বিষয়। আবার পোশাকশিল্প এখন বৈশ্বিক প্রক্রিয়ার অংশ। কাজেই আন্তর্জাতিক সুবিধাভোগীদেরও দায়িত্ব নিতে হবে।রেহমান সোবহান আরও বলেন, ‘সভ্য সমাজের মানুষ হিসেবে এ ধরনের ঘটনা আমরা মেনে নিতে পারি না।’সংলাপে আরও বক্তব্য দেন সাবেক অর্থমন্ত্রী এম সাইদুজ্জামান, ঢাকা বিশ্ববিদ্যালয়ের অধ্যাপক এম এম আকাশ, স্থপতি ইকবাল হাবিব, ফায়ার সার্ভিসের মহাপরিচালক আলী আহম্মেদ খান, বিলসের যুগ্ম সাধারণ সম্পাদক জাফরুল হাসান প্রমুখ।উল্লেখ্য, ২০১৩ সালের ২৪ এপ্রিল সাভারে রানা প্লাজা ধসে এক হাজার ১৩৪ জন শ্রমিকের প্রাণহানি ঘটে। এই ঘটনায় বিশ্বজুড়ে নিন্দা-সমালোচনার ঝড় ওঠে।
