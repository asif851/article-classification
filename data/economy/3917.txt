
দেশের অভ্যন্তরীণ চাহিদা মেটাতে পাঁচ লাখ মেট্রিক টন অপরিশোধিত লবণ আমদানির সিদ্ধান্ত নিয়েছে বাণিজ্য মন্ত্রণালয়। দেশে লক্ষ্যমাত্রার চেয়ে কম লবণ উৎপাদিত হওয়া এবং লবণের সরবরাহ ও মূল্য স্বাভাবিক রাখতে এ সিদ্ধান্ত নেওয়া হয়েছে বলে জানানো হয়েছে বাণিজ্য মন্ত্রণালয়ের এক বিজ্ঞপ্তিতে। 
বিজ্ঞপ্তিতে বলা হয়, আনুষ্ঠানিকতা সম্পন্ন করে কয়েক দিনের মধ্যে এ লবণ আমদানি করা হবে এবং শিগগিরই এ-সংক্রান্ত নির্দেশনা জারি করা হবে। ভোজ্য লবণের সরবরাহে ঘাটতি না হয় এবং দাম যাতে বৃদ্ধি না পায়, সে জন্য ভোক্তাদের স্বার্থে সরকার এ পদক্ষেপ নিয়েছে বলেও উল্লেখ করা হয় বাণিজ্য মন্ত্রণালয়ের বিজ্ঞপ্তিতে। এতে জানানো হয়, সরকার-নির্ধারিত আমদানিকারকেরা লবণ আমদানি করতে পারবেন। আয়োডিনযুক্ত ভোজ্য লবণের উপযুক্ত মান নিশ্চিত করে এ লবণ বাজারজাত করতে হবে। একই পদ্ধতিতে গত বছর দুই দফায় মোট আড়াই লাখ মেট্রিক টন অপরিশোধিত লবণ আমদানি করা হয়েছিল বলে উল্লেখ করা হয় বিজ্ঞপ্তিতে।শিল্প মন্ত্রণালয়ের বরাত দিয়ে বাণিজ্য মন্ত্রণালয় বলেছে, এ বছর দেশে লবণের চাহিদা ১৫ লাখ ৭৬ হাজার টন। বিপরীতে দেশে লবণ উৎপাদন হয়েছে ১৩ লাখ ৬৪ হাজার টন। ঘাটতি দাঁড়িয়েছে ২ লাখ ১২ হাজার টন। ঘূর্ণিঝড় মোরা ও বৃষ্টির কারণে লবণ উৎপাদন ব্যাহত হয়েছে।বর্তমান আমদানিনীতিতে লবণ আমদানি নিষিদ্ধ। দেশের মানুষের প্রয়োজনে উল্লিখিত বিধান সাময়িকভাবে স্থগিত করে এ লবণ আমদানি করা হচ্ছে বলে জানিয়েছে বাণিজ্য মন্ত্রণালয়। বিজ্ঞপ্তিতে বলা হয়, দেশের চাহিদা অনুযায়ী লবণ উৎপাদনের জন্য লবণচাষিদের সরকার সব সময়ই উৎসাহ দিয়ে আসছে। লবণ আমদানির ক্ষেত্রে দেশের লবণ উৎপাদনকারীদের স্বার্থ রক্ষা করা হবে।
আরও পড়ুন...লবণের কেজিও ৪০ টাকা!
