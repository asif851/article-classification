
এবারের পয়লা বৈশাখকে ঘিরে দেশের ফ্যাশন হাউসগুলোর দেড় হাজার কোটি টাকার পোশাক বিক্রি হয়েছে বলে জানিয়েছে ফ্যাশন এন্ট্রাপ্রেনিউরস অ্যাসোসিয়েশন অব বাংলাদেশ (ফ্যাশন উদ্যোগ)।সংগঠনটির নেতারা বলছেন, ভারত ও পাকিস্তান থেকে অবৈধভাবে আসা পোশাক বিক্রি না হলে তাঁদের বিক্রি আরও বাড়ত। আমদানি করা পোশাক ঈদকেন্দ্রিক বেচাবিক্রি নিয়ে শঙ্কায় ফেলেছে তাঁদের।রাজধানীর গুলশানে ফ্যাশন উদ্যোগের কার্যালয়ে গতকাল শনিবার আয়োজিত এক মতবিনিময়ে এসব কথা বলেন সমিতির নেতারা।ফ্যাশন উদ্যোগের সভাপতি আজহারুল হক বলেন, এবারের বৈশাখে আনুমানিক দেড় হাজার কোটি টাকার পোশাক বিক্রি হয়েছে। গত বছরের বৈশাখের চেয়ে এবার ৩০ শতাংশ বেশি বিক্রি হয়েছে।আজহারুল হকের অভিযোগ, দেশীয় পোশাকের বাজার যখন বড় হচ্ছে তখনই নববর্ষকে সামনে রেখে ভারত থেকে প্রচুর পোশাক অবৈধভাবে দেশে প্রবেশ করেছে। অবৈধভাবে এই পোশাক আমদানি আসন্ন উৎসব ঈদকে ঘিরে উদ্যোক্তাদের শঙ্কিত করে তুলেছে।ফ্যাশন উদ্যোগের সহসভাপতি শাহীন আহমেদ বলেন, আগামীতে আমদানি করা পোশাকের পরিমাণ যে বাড়বে না সে আশঙ্কা উড়িয়ে দেওয়া যায় না।সভায় ফ্যাশন উদ্যোগের সহসভাপতি আশরাফুর রহমান, পরিচালক ফজলুল হক, কোষাধ্যক্ষ সৌমিক দাস প্রমুখ বক্তব্য দেন।
