
বাংলাদেশ জুয়েলার্স সমিতি (বাজুস) কুমিল্লা শহরের ছাতিপট্টিতে সোনার দোকানে সংঘটিত ডাকাতি ও একজন কর্মচারী নিহত হওয়ার ঘটনায় গভীর উদ্বেগ প্রকাশ করেছে।বাজুসের সভাপতি দিলীপ রায় ও সাধারণ সম্পাদক দেওয়ান আমিনুল ইসলাম শাহীন সোমবার এক যৌথ বিবৃতিতে ডাকাতির ঘটনার সুষ্ঠু তদন্ত ও এর সঙ্গে জড়িত ডাকাত চক্রকে গ্রেপ্তার করে কঠোর শাস্তি প্রদানের দাবি জানান।একই সঙ্গে তাঁরা ডাকাতি হওয়া স্বর্ণালংকার উদ্ধার করে তা দোকান মালিককে ফেরত দেওয়ার দাবি জানান।ডাকাতেরা গত শনিবার সন্ধ্যায় ব্যাপক বোমাবাজি ও গুলিবর্ষণ করে খান জুয়েলার্স নামের ওই সোনার দোকানে ডাকাতি করে। তাদের গুলিতে দোকানের একজন কর্মচারী নিহত হন। ডাকাতেরা দোকান থেকে প্রায় ৩০০ ভরি স্বর্ণালংকার লুট করে নিয়ে যায়।
