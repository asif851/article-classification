
হিমায়িত চিংড়ি রপ্তানিতে নগদ সহায়তার হার বাড়িয়েছে সরকার। চলতি অর্থবছরের বাজেটে নির্ধারিত সাড়ে ৭ শতাংশের পরিবর্তে ১০ শতাংশ হারে নগদ সহায়তা দেওয়া হবে।রপ্তানিকারকদের দাবির পরিপ্রেক্ষিতে সরকার এ সিদ্ধান্ত নিয়েছে। প্রয়োজনীয় ব্যবস্থা নিতে কেন্দ্রীয় ব্যাংক গতকাল এ-সংক্রান্ত একটি নির্দেশনা ব্যাংকগুলোর প্রধান নির্বাহীদের কাছে পাঠিয়েছে।এতে বলা হয়েছে, রপ্তানি ভর্তুকি বা নগদ সহায়তা পরিশোধ বিষয়ে এর আগে দেওয়া নির্দেশনার অন্য সব শর্ত অপরিবর্তিত থাকবে।গত ২০১২-১৩ অর্থবছরে চিংড়ি রপ্তানি করে ৪৫ কোটি ৫০ লাখ ডলার আয় হয়েছিল।চলতি ২০১৩-১৪ অর্থবছরে চিংড়ি রপ্তানির লক্ষ্যমাত্রা নির্ধারণ করা হয়েছে ৪৭ কোটি ৭৬ লাখ ডলার। এর মধ্যে অর্থবছরের প্রথম প্রান্তিকে রপ্তানি আয় হয়েছে ১৭ কোটি ৪০ লাখ ডলার।
 
