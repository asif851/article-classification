
দেশের শেয়ারবাজারে গতকাল সোমবার সূচক বাড়লেও লেনদেন কমেছে। প্রধান শেয়ারবাজার ঢাকা স্টক এক্সচেঞ্জে (ডিএসই) গতকাল দিন শেষে লেনদেনের পরিমাণ ছিল ৩৭৭ কোটি টাকা। অপর শেয়ারবাজার চট্টগ্রাম স্টক এক্সচেঞ্জে (সিএসই) এদিন লেনদেনের পরিমাণ ছিল ২২ কোটি ৪৯ লাখ টাকা।
সপ্তাহের প্রথম কার্যদিবসে গত রোববার ডিএসইতে লেনদেন ৫০০ কোটি টাকা ছাড়িয়েছিল। যদিও সেটির প্রধান কারণ ছিল ব্লক মার্কেটে ইসলামী ব্যাংকের শতকোটি টাকার শেয়ার লেনদেন। সেখানে গতকাল ব্লক মার্কেটে ১০ কোম্পানির প্রায় ১৯ কোটি টাকার শেয়ার লেনদেন হয়েছে। যেহেতু গতকাল ব্লক মার্কেটের লেনদেন আগের দিনের চেয়ে উল্লেখযোগ্য পরিমাণ কমে গেছে, তাই মোট লেনদেনেও তার প্রভাব পড়েছে। সাধারণত ব্লক মার্কেটে নিয়মিতভাবে বড় অঙ্কের লেনদেন হয় না। কখনো কখনো উল্লেখযোগ্য পরিমাণে লেনদেন হয়ে থাকে। এ কারণে আগের দিনের চেয়ে ঢাকার বাজারে গতকালের লেনদেনে বড় ধরনের পরিবর্তন ঘটেছে।
লেনদেন কমলেও দুই স্টক এক্সচেঞ্জে সূচক বেড়েছে। ডিএসইর প্রধান সূচক ডিএসইএক্স আগের দিনের চেয়ে ৮ পয়েন্ট বেড়ে দাঁড়িয়েছে ৪ হাজার ৫৩৪ পয়েন্টে। চট্টগ্রামের বাজারের সার্বিক সূচকটি এদিন ৩৫ পয়েন্ট বেড়ে দাঁড়িয়েছে ১৩ হাজার ৯৫২ পয়েন্টে।
জানতে চাইলে মার্চেন্ট ব্যাংক আইডিএলসি ইনভেস্টমেন্টসের ব্যবস্থাপনা পরিচালক মোহাম্মদ মনিরুজ্জামান বলেন, বেশ কিছুদিন ধরে বাজার একধরনের স্থিতাবস্থায় রয়েছে। সূচকের বড় ধরনের কোনো উত্থান-পতনও নেই। এর মধ্যে তালিকাভুক্ত কোম্পানিভেদে দামের উত্থান-পতন চলছে। কিন্তু একসঙ্গে সব কোম্পানির মেয়ারের দাম যেমন বাড়ছে না, তেমনি একসঙ্গে সব কোম্পানির শেয়ারের দাম অহেতুক কমছেও না। দামের হেরফের হচ্ছে মূলত কোম্পানিভেদে বিভিন্ন ধরনের তথ্যের ভিত্তিতে। এর ফলে সূচকেও বড় ধরনের কোনো পরিবর্তন ঘটছে না।
ঢাকার বাজারে গতকাল ৩২৬টি প্রতিষ্ঠানের শেয়ার ও মিউচুয়াল ফান্ডের লেনদেন হয়। এর মধ্যে ১৩৯টির দাম আগের দিনের চেয়ে বেড়েছে, কমেছে ১৩৪টির আর অপরিবর্তিত ছিল ৫৩টির দাম। দিন শেষে ডিএসইতে লেনদেনের শীর্ষে ছিল মবিল যমুনা লুব্রিকেন্টস। এদিন এককভাবে কোম্পানিটির প্রায় ২২ কোটি টাকার শেয়ার লেনদেন হয়। এদিন ডিএসইতে কোম্পানিটির ১৬ কোটি টাকার শেয়ার লেনদেন হয়। আর প্রতিটি শেয়ারের দাম কমেছে ২০ টাকা বা সাড়ে ৭ শতাংশ।
চট্টগ্রামের বাজারে লেনদেন হওয়া ২৫২টি প্রতিষ্ঠানের শেয়ার ও মিউচুয়াল ফান্ডের মধ্যে ১২৬টিরই দাম বেড়েছে, কমেছে ৯৫টির আর অপরিবর্তিত ছিল ৩১টির দাম।
