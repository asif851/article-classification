
দেশে একটি দীর্ঘস্থায়ী সরকার থাকলে তারা অনেক কিছু পারে বলে মন্তব্য করেছেন বাংলাদেশ শিল্প ও বণিক সমিতি ফেডারেশনের (এফবিসিসিআই) সভাপতি মো. শফিউল ইসলাম মহিউদ্দিন। তিনি বলেছেন, ‘জাপানে একটি দল ৪৫ বছর ক্ষমতায় ছিল, লি কুয়ান ইউ সিঙ্গাপুরকে পাল্টে দিয়েছেন। এটা আপনাদের বিবেচনার জন্য উত্থাপন করলাম।’ এ সময় তিনি মালয়েশিয়ার সাবেক প্রধানমন্ত্রী মাহাথির মোহাম্মদের প্রসঙ্গও তুলে ধরেন।আজ বৃহস্পতিবার ২০১৮-১৯ অর্থবছরের বাজেট উপলক্ষে জাতীয় রাজস্ব বোর্ড (এনবিআর) ও এফবিসিসিআইয়ের যৌথ পরামর্শক কমিটির ৩৯তম সভার শুরুতে শফিউল ইসলাম এসব কথা বলেন।
সভায় অর্থমন্ত্রী আবুল মাল আবদুল মুহিত, বাংলাদেশ বিনিয়োগ উন্নয়ন কর্তৃপক্ষের (বিডা) নির্বাহী চেয়ারম্যান কাজী মো. আমিনুল ইসলাম, এনবিআরের চেয়ারম্যান মো. মোশাররফ হোসেন ভূঁইয়া, এফবিসিসিআইয়ের সাবেক সভাপতি মীর নাসির হোসেন, কাজী আকরামউদ্দিন আহমদ, এ কে আজাদ প্রমুখ উপস্থিত ছিলেন।
শফিউল ইসলাম তাঁর বক্তব্যে এফবিসিসিআইয়ের পক্ষ থেকে করসংক্রান্ত বিভিন্ন প্রস্তাব তুলে ধরেন। তিনি করপোরেট কর, ব্যক্তিশ্রেণির করদাতার করমুক্ত আয়সীমা বাড়ানো, বন্দরের সক্ষমতা বাড়ানো, ব্যাংক খাতে বাংলাদেশ ব্যাংকের নজরদারি নিশ্চিত করা, ব্যবসায়ীদের হয়রানি কমানো, এফবিসিসিআইয়ের ভবন নির্মাণে সরকারের সহায়তাসহ বিভিন্ন দাবি তুলে করেন। এফবিসিসিআই সভাপতি অর্থমন্ত্রীরও ভূয়সী প্রশংসা করেন।
অনুষ্ঠানে বিভিন্ন খাতের ব্যবসায়ীরা তাঁদের বাজেট প্রস্তাব তুলে ধরেন। সব মিলিয়ে প্রায় ৬০ জন বক্তা বক্তব্য দেন। সবশেষে অর্থমন্ত্রী আবুল মাল আবদুল মুহিত কিছু কিছু প্রস্তাব নিজে বিবেচনা করবেন বলে আশ্বাস দেন।
অর্থমন্ত্রী বলেন, ‘নির্বাচনের বছরে বাজেটে বড় কিছু করা যাবে না। আগে যেসব উদ্যোগ নেওয়া হয়েছে, তা ভালোভাবে করার ওপর জোর দেওয়া হবে।’
সভায় এনবিআর চেয়ারম্যান মোশাররফ হোসেন ভূঁইয়া বলেন, এ বছর রপ্তানি বাড়াতে উৎসাহ দেওয়া হবে। নতুন নতুন পণ্যে বন্ডের লাইসেন্স দেওয়া হবে। বন্ড কার্যালয়ে হয়রানি ও ভোগান্তি দূর করার উদ্যোগ নেওয়া হবে। তিনি বিভিন্ন পণ্যে এখন সম্পূরক শুল্ক ও নিয়ন্ত্রণমূলক শুল্ক আছে, তা থাকবে বলে জানান।
