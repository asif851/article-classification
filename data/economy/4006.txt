
সাড়ে ৫ বছরের মধ্যে সর্বোচ্চ লেনদেন হয়েছে ঢাকা স্টক এক্সচেঞ্জে (ডিএসই)। আজ সোমবার সপ্তাহের দ্বিতীয় কার্যদিবস ডিএসইতে লেনদেন ছাড়িয়েছে ১,৮৫৬ কোটি টাকা। এর আগে ২০১১ সালের ২৫ জুলাই ডিএসইতে ১,৮৮২ কোটি ৩৪ লাখ টাকার শেয়ার লেনদেন হয়।
লেনদেনের পাশাপাশি ডিএসইতে আজ সূচকও বেড়েছে। অপর দিকে চট্টগ্রাম স্টক এক্সচেঞ্জেও (সিএসই) সূচক ও দৈনন্দিন লেনদেনের পরিমাণ বেড়েছে।
ডিএসইতে আজ প্রধান সূচক ডিএসইএক্স ৫৫ পয়েন্ট বেড়ে অবস্থান করছে ৫৪৭৭ পয়েন্টে। গতকাল ডিএসইএক্স সূচক ৭৯ পয়েন্ট বেড়ে হয় ৫৪২২ পয়েন্ট। এবং লেনদেনের পরিমাণ ছিল ১৬৫৯ কোটি ৮ লাখ টাকা।
ডিএসইতে আজ সবচেয়ে বেশি লেনদেন হওয়া শীর্ষ ১০ কোম্পানি হলো বেক্সিমকো লিমিটেড, বিএআরকে পাওয়ার, লঙ্কা বাংলা ফাইন্যান্স, ন্যাশনাল ব্যাংক লিমিটেড, ইফাদ অটোজ, ইসলামী ব্যাংক লিমিটেড, এক্সিম ব্যাংক, অ্যাপোলো ইস্পাত, সিএনএ টেক্সটাইল ও সেন্ট্রাল ফার্মা। ডিএসইতে আজ ৩২৮টি কোম্পানি ও মিউচুয়াল ফান্ডের শেয়ারের লেনদেন হয়েছে। এর মধ্যে ১৩৯টির শেয়ারের দর বেড়েছে, কমেছে ১৭০টির। অপরিবর্তিত ১৯ টির দাম।
চট্টগ্রাম স্টক এক্সচেঞ্জেও আজ সার্বিক সূচক বেড়েছে ১৭৩ দশমিক ৬৩ পয়েন্ট। আজ লেনদেনের পরিমাণ ১০৫ কোটি টাকা। আজ হাতবদল হওয়া ২৭১টি কোম্পানি ও মিউচুয়াল ফান্ডের শেয়ারের মধ্যে দর বেড়েছে ১৩১টির, কমেছে ১২১টির, অপরিবর্তিত ১৯টির।
