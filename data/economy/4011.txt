
ঢাকা শহরের বস্তিতে প্রায় তিন হাজার সুপেয় পানির পয়েন্ট তৈরি করা হবে। এতে বস্তিবাসী সহজেই পানি পাবে। এ জন্য সরকার ৬০ কোটি টাকার প্রকল্প নিয়েছে।গতকাল বৃহস্পতিবার জাতীয় অর্থনৈতিক পরিষদের নির্বাহী কমিটির (একনেক) সভায় এ-সংক্রান্ত প্রকল্প অনুমোদন দেওয়া হয়েছে। প্রকল্পের শিরোনাম, ঢাকা ওয়াসার সায়েদাবাদ ফেইজ-৩ প্রকল্পের ফ্রেমওয়ার্কের আওতায় ঢাকা মহানগরীর নিম্ন আয়ের জনগোষ্ঠী বসবাসরতদের এলাকার ঢাকা ওয়াসা কর্তৃক পানি সরবরাহের সেবার মান উন্নয়ন এবং ঢাকা ওয়াসার ফাইন্যান্সিয়াল মডেলিং ও কারিগরি সক্ষমতার উন্নয়ন।পরিকল্পনা কমিশনের এনইসি সম্মেলনকক্ষে অনুষ্ঠিত একনেক সভায় সভাপতিত্ব করেন প্রধানমন্ত্রী ও একনেক চেয়ারপারসন শেখ হাসিনা।এ প্রকল্পে ৪৪ কোটি টাকা দেবে ফরাসি দাতা সংস্থা ফ্রেঞ্চ ডেভেলপমেন্ট এজেন্সি (এএফডি)। প্রকল্পটি ২০১৮ সালের জুন মাসে শেষ হবে। প্রকল্প প্রস্তাবে বলা হয়েছে, কিছু অসাধু ব্যবসায়ী বস্তিবাসীর কাছে পানি সরবরাহ করে ঢাকা ওয়াসা নির্ধারিত পানির চেয়ে চার-পাঁচ গুণ বেশি অর্থ আদায় করে।গতকালের একনেক সভায় এ প্রকল্পসহ ৭ হাজার ৮৬৮ কোটি টাকার আটটি প্রকল্প অনুমোদন করা হয়। এর মধ্যে স্থানীয় মুদ্রায় দেওয়া হবে ৩ হাজার ২৭ কোটি টাকা, প্রকল্প সাহায্য হিসেবে পাওয়া যাবে ৪ হাজার ৩০২ কোটি টাকা, বাস্তবায়নকারী সংস্থা দেবে ৫৩৯ কোটি টাকা।একনেকে অনুমোদিত প্রকল্পগুলো হলো ৪ হাজার ৫৬৮ কোটি টাকার ঢাকা-চট্টগ্রাম মেইন পাওয়ার গ্রিড স্ট্রেনদেনিং; মাতারবাড়ী আলট্রা সুপার ক্রিটিক্যাল কোল ফায়ারড পাওয়ার (২) (পিজিসিবি অংশ: মাতারবাড়ী-মদুনাঘাট ৪০০ কেভি সঞ্চালন লাইন); ঠাকুরগাঁও চিনিকলের পুরোনো যন্ত্রপাতি প্রতিস্থাপন এবং সুগার বিট থেকে চিনি উৎপাদনের প্রয়োজনীয় যন্ত্রপাতি সংযোজন; শিশু ও মাতৃস্বাস্থ্য এবং স্বাস্থ্য ব্যবস্থার উন্নয়ন; শেরেবাংলা কৃষি বিশ্ববিদ্যালয়ের অধিকতর উন্নয়ন (দ্বিতীয় পর্যায়); তারাইল-পাঁচুরিয়া বন্যা নিয়ন্ত্রণ, নিষ্কাশন ও সেচ (দ্বিতীয় পর্যায়) প্রকল্প এবং পদ্মা নদীর ভাঙন থেকে রাজশাহী মহানগরীর অন্তর্ভুক্ত সোনাইকান্দি থেকে বুলনপুর পর্যন্ত এলাকা রক্ষা।সভা শেষে পরিকল্পনামন্ত্রী আ হ ম মুস্তফা কামাল সাংবাদিকদের বলেন, ঢাকা মেডিকেল কলেজ এবং সলিমুল্লাহ মেডিকেল কলেজ হাসপাতালের পুরোনো ভবন ভেঙে ২০ তলা ভবন নির্মাণের নির্দেশ দিয়েছেন প্রধানমন্ত্রী শেখ হাসিনা। তবে দুটি হাসপাতালের সামনের অংশ ভাঙা হবে না।
