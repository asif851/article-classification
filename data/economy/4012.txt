
২০১৭-১৮ অর্থবছরের জন্য ২১ লাখ ৭৪ হাজার কোটি রুপির বাজেট ঘোষণা করেছেন ভারতের অর্থমন্ত্রী অরুণ জেটলি। আজ বুধবার ভারতের পার্লামেন্টে ১ ঘণ্টা ৫০ মিনিটের বাজেট বক্তৃতায় প্রথমবারের মতো একসঙ্গে পেশ করা হয়েছে রেল ও সাধারণ বাজেট।সকালে পার্লামেন্টে প্রয়াত সাংসদ ই আহমদের প্রতি শ্রদ্ধা জানিয়ে নীরবতা পালনের মধ্য দিয়ে শুরু হয় বাজেট প্রস্তাব। সাবেক কেন্দ্রীয় মন্ত্রী ও মুসলিম লিগের নেতা সাংসদ ই আহমদ গতকাল মঙ্গলবার রাতে হৃদ্‌রোগে আক্রান্ত হয়ে মারা যান।২০১৭-১৮ বছরের বাজেটে রাজকোষ ঘাটতি জিডিপির ৩ দশমিক ২ শতাংশে থাকবে বলে জানানো হয়। রাজস্ব ঘাটতি বেঁধে রাখা হবে ১ দশমিক ৯ শতাংশের মধ্যে। প্রতিরক্ষা খাতে বরাদ্দ বেড়ে হয়েছে ২ লাখ ৭৪ হাজার কোটি রুপি। অবসরপ্রাপ্ত সেনাকর্মীদের পেনশন এই বরাদ্দে ধরা হয়নি। দ্বিগুণ বরাদ্দ বেড়েছে প্রধানমন্ত্রীর মুদ্রা প্রকল্পে। নতুন মেট্রো রেলওয়ে অ্যাক্ট আনা হবে বলে জানানো হয়।গ্রাম, গরিব, পরিকাঠামো, কর্মসংস্থানে জোর দিয়ে বাজেট পেশ করলেন অর্থমন্ত্রী। তরুণদের জন্য কাজের বন্দোবস্ত, পরিকাঠামোর উন্নতি, ডিজিটাল ভারত, রাজকোষ ঘাটতি বাড়তে না দেওয়া বাজেটের অন্যতম প্রধান লক্ষ্য বলে জানান অর্থমন্ত্রী।
শ্রম আইন ঢেলে সাজানোর পাশাপাশি বরাদ্দ বাড়ানো হয়েছে কৃষি খাতে। ১০ লাখ কোটি রুপি কৃষি ঋণ দেওয়ার লক্ষ্য মাত্রা ঘোষণা করলেন অর্থমন্ত্রী। কৃষকদের সুবিধার জন্য মাটি পরীক্ষা কেন্দ্র তৈরি করবে সরকার। ফসল বিমার পরিধি বাড়ানো হয়েছে। আগামী পাঁচ বছরে চাষিদের রোজগার দ্বিগুণ করার লক্ষ্যে নেওয়া হয়েছে, তার জন্য যথেষ্ট পরিমাণে ঋণের ব্যবস্থা করা হবে বলে জানানো হয়েছে বাজেটে।
এবারের বাজেটে করের বোঝা কিছুটা কমবে এই আশায় ছিলেন ভারতের মধ্যবিত্ত শ্রেণি। বাজেটে তাঁদের একেবারে হতাশ করেননি অর্থমন্ত্রী। ঢালাও সুবিধা না দিলেও জানালেন, বছরে আড়াই লাখ থেকে পাঁচ লাখ টাকা পর্যন্ত আয়ের ক্ষেত্রে আয়করের হার কমে হচ্ছে পাঁচ শতাংশ, যা আগে ছিল ১০ শতাংশ। বাকিদের জন্য করের হার কমেনি। তবে অর্থমন্ত্রী মনে করছেন, এই ধাপে করের হার কমানোর কারণে প্রত্যক্ষ বা পরোক্ষ সুবিধা পাবেন সকলেই। করের বোঝা কমবে অন্তত সাড়ে ১২ হাজার রুপি। তবে আয় ৫০ লাখ থেকে এক কোটি রুপির ক্ষেত্রে আয়করের ওপরে সারচার্জ দিতে হবে আরও ১০ শতাংশ। আর রোজগার কোটি ছাড়ালে ওই সারচার্জ ১৫ শতাংশ।
বাজেটে কালো টাকার বিরুদ্ধে যুদ্ধে যে ভাবে মানুষ পাশে দাঁড়িয়েছেন, তার প্রতি কৃতজ্ঞতা জানান অর্থমন্ত্রী। এ সময় নোট বাতিলের ফলে অর্থনীতি ধাক্কা খেলেও তা স্বল্পমেয়াদি বলে করেন মন্তব্য অর্থমন্ত্রী। কর ফাঁকি রুখতে বড় পদক্ষেপ নোট বাতিল বলেও জানান অরুণ জেটলি।
বাজেটে ২০১৮-এর মধ্যে ১০০ শতাংশ গ্রামে বিদ্যুৎ পৌঁছানোর প্রতিশ্রুতি দিলেন অর্থমন্ত্রী। এ সময় তিনি বলেন, শৌচাগার তৈরি বেড়েছে চোখে পড়ার মতো। স্বচ্ছ ভারত প্রকল্পের কারণে এই সাফল্য। প্রধানমন্ত্রী আবাসন প্রকল্পে বরাদ্দ ১৫ হাজার কোটি থেকে বেড়ে ২৩ হাজার রুপি। ১০০ দিনের কাজ প্রকল্পে বরাদ্দ ৪৮ হাজার কোটি রুপি। সূত্র: টাইমস অব ইন্ডিয়া অনলাইন।
