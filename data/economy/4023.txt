
দুই চাকার গাড়ি নির্মাতা হিসেবে পরিচিত প্রতিষ্ঠান হিরো মোটোকরপোরেশন লিমিটেড (এইচএমসিএল) বাংলাদেশে আনুষ্ঠানিকভাবে কার্যক্রম শুরু করেছে। আজ সোমবার এর আনুষ্ঠানিক ঘোষণা দিয়েছে প্রতিষ্ঠানটি। বাংলাদেশে হিরোর সহযোগী প্রতিষ্ঠান হিসেবে কাজ করবে নিটল-নিলয় গ্রুপ।হিরো মোটোকরপোরেশনের ব্যবস্থাপনা পরিচালক এবং প্রধান নির্বাহী পবন মুনজাল জানিয়েছেন, এ দেশে মোটরসাইকেল তৈরির কারখানাটির জন্য আগামী পাঁচ বছরে বিনিয়োগ হবে চার কোটি ডলার। এর ৫৫ শতাংশ দেবে হিরো। বাকি ৪৫ শতাংশ দেবে নিটল-নিলয় গ্রুপ। প্রতিষ্ঠানের মালিকানাও সেই অনুপাতে। তবে প্রাথমিকভাবে এখন বিনিয়োগ করা হবে এক কোটি ২৬ লাখ ডলার।হিরোর এই কর্মকর্তা আরও জানান, আগামী ২০১৪-১৫ অর্থবছরের প্রথমার্ধ থেকেই শুরু হবে কারখানা তৈরির কাজ। কারখানাটি হবে যশোরে। সেখানে বছরে তৈরি হবে দেড় লাখ মোটরসাইকেল।পবন মুনজাল বলেন, ‘আমরা প্রথম বছরেই বাংলাদেশের মোটরসাইকেলের বাজারের ২০ শতাংশ ধরতে চাই। এভাবেই একসময় এ দেশের মোটসাইকেলের বাজারের নেতৃত্ব দেবে হিরো।’
হিরো কর্তৃপক্ষ আরও জানিয়েছে, ২০২০ সাল নাগাদ ৫০টিরও বেশি দেশে তারা ব্যবসা সম্প্রসারণ করবে। শুরুতেই বাংলাদেশে নিটল-নিলয় গ্রুপের সঙ্গে যৌথ উদ্যোগে এই কার্যক্রম শুরু হলো। ২০১৫ সালে কারাখানার কাজ শুরু করবে হিরো। এর আগে ৫০টি আউটলেট খোলার কথা জানিয়েছে তারা।আজ দুপুরে রাজধানীর একটি হোটেলে দুই প্রতিষ্ঠানের মধ্যে যৌথ বিনিয়োগ চুক্তি সই হয়। এতে সই করেন পবন মুনজাল এবং নিটোল-নিলয় গ্রুপের চেয়ারম্যান আবদুল মাতলুব আহমাদ। অনুষ্ঠানে উপস্থিত ছিলেন শিল্পমন্ত্রী আমির হোসেন আমু।
