
সামাজিক ব্যবসার ছয়টি নতুন ধারণা বা মডেল উপস্থাপন করা হয়েছে। ফ্লাই অ্যাশ দিয়ে ইট প্রস্তুত, তুষের গোলক তৈরির কারখানা, টেলিফোন সেবা, কৃষি খাত, মৌচাষ ও বস্ত্র—এই পাঁচটি খাতে সামাজিক ব্যবসার ধারণা দেওয়া হয়েছে।রাজধানীতে গতকাল শনিবার ইউনূস সেন্টার আয়োজিত নবম সামাজিক ব্যবসা ডিজাইন ল্যাবে এই ধারণাগুলো উপস্থাপন করা হয়েছে। ব্যবসায় উদ্যোক্তা, শিক্ষাবিদ, দেশি-বিদেশি এনজিও, বিশেষজ্ঞসহ বিভিন্ন প্রতিষ্ঠানের ১১২ জন এতে অংশ নেন। মিরপুরের ইউনূস সেন্টারে অনুষ্ঠিত এই ডিজাইন ল্যাবে সভাপতিত্ব করেন নোবেল বিজয়ী ও সামাজিক ব্যবসা ধারণার প্রবর্তক ড. মুহাম্মদ ইউনূস।অনুষ্ঠানটি তিন ভাগে সম্পন্ন হয়। প্রথম ভাগে সামাজিক ব্যবসার পুরোনো প্রকল্পগুলোর হালনাগাদ তথ্য জানানো হয়। এরপর নতুন প্রকল্প ধারণার উপস্থাপন ও আলোচনা করা হয়।এরপর ৭ থেকে ৯ নভেম্বর মালয়েশিয়ার রাজধানী কুয়ালালামপুরে অনুষ্ঠিত বৈশ্বিক সামাজিক ব্যবসা সম্মেলনের একটি উপস্থাপনা দেওয়া হয়।নতুন ছয়টি প্রকল্প হলো প্রকৌশলী রিপন ও ইউনূস সেন্টারের ফ্লাই অ্যাশ থেকে ইট উৎপাদন, গ্রামীণ ব্যবসা বিকাশ ও বিপ্লব কুমারের ধানের তুষের গোলক উৎপাদন, সুজন কমার ও গ্রামীণ টেলিকম ট্রাস্টের সুজন টেলিকম সার্ভিস সেন্টার, ইউনূস সেন্টার ও মোহাম্মদ দিদারুল আলমের উড়িরচর অ্যাগ্রো, গ্রামীণ কল্যাণ ও আবদুস সালামের সুন্দরবন মৌচাষ ও মুধ উৎপাদন এবং গ্রামীণ টেলিকম ট্রাস্ট ও শামীমুল হকের শামীমুল ক্লথিং শপ।আগামী ২১ ডিসেম্বর পরবর্তী ডিজাইন ল্যাব অনুষ্ঠিত হবে।
