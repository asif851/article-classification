
মালিকানা থেকে ব্যবস্থাপনা পৃথক্করণ (ডিমিউচুয়ালাইজেশন) কর্মসূচির আওতায় স্টক এক্সচেঞ্জের প্রথম পরিচালনা পর্ষদ গঠন নিয়ে জটিলতা দেখা দিয়েছে। দুই স্টক এক্সচেঞ্জই বর্তমান পর্ষদকে প্রথম পরিচালনা পর্ষদ হিসেবে গ্রহণে আগ্রহী।স্টক এক্সচেঞ্জের বিশেষ সাধারণ সভার (ইজিএম) জন্য সাধারণ সদস্যদের মধ্যে যে চিঠি দেওয়া হয়েছে তাতে বর্তমান পর্ষদকে প্রথম পর্ষদ হিসেবে উল্লেখ করা হয়েছে। ডিএসইর সংঘ স্মারকে বিষয়টি অন্তর্ভুক্ত করা হয়েছে।ডিএসই বলছে, ডিমিউচুয়ালাইজেশন আইনের ধারা অনুযায়ী প্রথম পর্ষদ হিসেবে বর্তমান পর্ষদকে বহাল রাখার প্রস্তাব নিয়ন্ত্রক সংস্থার কাছে জমা দেওয়া হয়েছিল। সেটিকে প্রথম পর্ষদ হিসেবে ইজিএমে গ্রহণ করা হবে। এদিকে সম্প্রতি নিয়ন্ত্রক সংস্থা বাংলাদেশ সিকিউরিটিজ অ্যান্ড এক্সচেঞ্জ কমিশন (বিএসইসি) ডিমিউচুয়ালাইজেশনের যে কর্মসূচি অনুমোদন করেছে তাতে বর্তমান পর্ষদকে প্রথম পর্ষদ হিসেবে বিবেচনা করা হয়নি।এই অবস্থায় বর্তমান পর্ষদকে প্রথম পরিচালনা পর্ষদ হিসেবে উল্লেখ করে গত মঙ্গলবার স্টক এক্সচেঞ্জের সদস্যদের মধ্যে ইজিএমের চিঠি বণ্টন করা হয়। তাতে নিয়ন্ত্রক সংস্থার পক্ষ থেকে আপত্তি জানানো হয়। দুই স্টক এক্সচেঞ্জের প্রধান নির্বাহী কর্মকর্তাদ্বয়কে (সিইও) মৌখিকভাবে এই আপত্তির কথা জানিয়েছে বিএসইসি। সেসঙ্গে সদস্যদের মধ্যে বণ্টন করা তালিকার সঙ্গে শর্ত যুক্ত করে দেওয়ার নির্দেশ দেওয়া হয়েছে।নাম প্রকাশে অনিচ্ছুক স্টক এক্সচেঞ্জের একজন সিইও মৌখিক এই নির্দেশনার পাওয়ার কথা স্বীকার করেছেন। তিনি জানান, স্টক এক্সচেঞ্জের পরিচালনা পর্ষদের সিদ্ধান্তের ভিত্তিতে এই পর্ষদ তালিকাটি বণ্টন করা হয়েছে। তাই বিএসইসির আপত্তি ও সংশোধনীর বিষয়টিও পর্ষদকে জানানো হয়েছে।যোগাযোগ করা হলে বিএসইসির কমিশনার অধ্যাপক হেলালউদ্দিন নিজামী প্রথম আলোকে বলেন, ‘স্টক এক্সচেঞ্জের পক্ষ থেকে প্রথম পরিচালনা পর্ষদের যে তালিকা প্রস্তাব করা হয়েছিল সেটি কমিশন অনুমোদন করেনি। এ ক্ষেত্রে স্টক এক্সচেঞ্জগুলোকে আইন অনুসরণ করতে বলা হয়েছে। আইন অনুসরণ করতে গিয়ে যদি কোনো ধরনের বিভ্রান্তি তৈরি হয়, কমিশন প্রয়োজনীয় ব্যাখ্যা বা পরামর্শ দেবে। কিন্তু কমিশনের ব্যাখ্যা বা পরামর্শ ছাড়া স্টক এক্সচেঞ্জের ইজিএমের আলোচ্যসূচিতে বর্তমান পর্ষদের তালিকা অন্তর্ভুক্ত করাটা অনভিপ্রেত।’হেলালউদ্দিন আরও বলেন, কমিশন এরই মধ্যে স্বপ্রণোদিত হয়ে আইনের অস্পষ্টতা দূরীকরণে মন্ত্রণালয়ের মতামত চেয়েছে। এ অবস্থায় ইজিএমের আলোচ্যসূচিতে বর্তমান পর্ষদকে প্রথম পরিচালনা পর্ষদ হিসেবে অন্তর্ভুক্তির আগে কমিশনের মতামতের প্রয়োজনীয়তার বিষয়টি যুক্ত করার জন্য স্টক এক্সচেঞ্জের সিইওদের মৌখিক নির্দেশনা দেওয়া হয়েছে।
