
শেয়ারবাজারে তালিকাভুক্ত কোম্পানির বার্ষিক সাধারণ সভায় (এজিএম) কোনো ধরনের আপ্যায়ন বা উপহারসামগ্রী বিতরণ না করতে আবারও নির্দেশ দেওয়া হয়েছে। গতকাল বৃহস্পতিবার পুঁজিবাজার নিয়ন্ত্রক সংস্থা বাংলাদেশ সিকিউরিটিজ অ্যান্ড এক্সচেঞ্জ কমিশনের (বিএসইসি) সভায় এই সিদ্ধান্ত নেওয়া হয়। সভা শেষে বিএসইসির এক সংবাদ বিজ্ঞপ্তিতে এই তথ্য জানানো হয়েছে।বিএসইসি জানিয়েছে, এর আগে ২০০০ সালের অক্টোবরে এ বিষয়ে বিএসইসি একটি নির্দেশনা জারি করেছিল। তাতে তালিকাভুক্ত কোম্পানির বার্ষিক সাধারণ সভায় উপহারসামগ্রী বিতরণ ও আপ্যায়নের ওপর নিষেধাজ্ঞা ছিল। তার পরও কিছু কিছু কোম্পানি তাদের বার্ষিক সভায় নানা ধরনের আপ্যায়নের নানা আয়োজন অব্যাহত রেখেছে।বিএসইসি বলছে, আপ্যায়ন-ব্যবস্থার কারণে প্রায়ই এ নিয়ে এজিএম চলাকালে সভাস্থলে হট্টগোল তৈরি হয়। এতে এজিএমের মূল কার্যক্রম বা আলোচনার প্রক্রিয়া বাধাগ্রস্ত হয়। তাই তালিকাভুক্ত কোম্পানিগুলো যেন আপ্যায়ন বা উপহারসামগ্রী বিতরণের ক্ষেত্রে নিষেধাজ্ঞার বিষয়টি যথাযথভাবে অনুসরণ করে, সে জন্য পুনরায় নির্দেশনা দিয়েছে বিএসইসি।এ ছাড়া সামাজিক যোগাযোগের মাধ্যম ফেসবুক এবং মুঠোফোনে খুদে বার্তাসহ (এসএমএস) নানাভাবে শেয়ারবাজার নিয়ে গুজব রটনাকারীদের সতর্ক করেছে বিএসইসি। ২১ অক্টোবর সংস্থাটি এক সংবাদ বিজ্ঞপ্তির মাধ্যমে এই সতর্কবার্তা দিয়েছে।বিজ্ঞপ্তিতে বলা হয়েছে, ফেসবুক, খুদে বার্তা বা অন্য কোনোভাবে শেয়ারবাজার নিয়ে গুজব ছড়ানো বিদ্যমান সিকিউরিটিজ আইনের বিরোধী। যাঁরা আইন ভেঙে এ ধরনের কর্মকাণ্ড পরিচালনার সঙ্গে যুক্ত রয়েছেন, তাঁদের খুঁজে বের করে প্রয়োজনীয় ব্যবস্থা নেওয়া হবে। পাশাপাশি কোনো গুজবের ওপর ভিত্তি করে পুঁজিবাজারে বিনিয়োগ না করার জন্যও বিনিয়োগকারীদের পরামর্শ দিয়েছে নিয়ন্ত্রক সংস্থাটি।বিএসইসি বলছে, গুজবের ভিত্তিতে বিনিয়োগ করা হলে বিনিয়োগকারীদের ভয়াবহ ক্ষতির মুখে পড়তে হয়। গুজবের পরিবর্তে কোম্পানির মৌল ভিত্তি দেখে বিনিয়োগের পরামর্শ দিয়েছে বিএসইসি।বাজার-পরিস্থিতি: গতকাল শেয়ারবাজারে বড় দরপতন ঘটেছে। প্রধান বাজার ঢাকা স্টক এক্সচেঞ্জের (ডিএসই) প্রধান সূচক ডিএসইএক্স প্রায় ২ দশমিক ১৮ শতাংশ বা ৮৫ পয়েন্ট কমেছে। অপর শেয়ারবাজার চট্টগ্রাম স্টক এক্সচেঞ্জের (সিএসই) সার্বিক মূল্যসূচক ২ শতাংশ বা ২৫১ পয়েন্ট কমেছে। সেই সঙ্গে উভয় স্টক এক্সচেঞ্জে লেনদেনেও কমেছে। ডিএসইতে ২৩০ কোটি টাকার লেনদেন হয়, যা আগের দিনের চেয়ে ৬৬ কোটি টাকা কম। সিএসইতে লেনদেনের পরিমাণ ছিল ১৮ কোটি টাকা, যা আগের দিনের চেয়ে ছয় কোটি টাকা কম।
