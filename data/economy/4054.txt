
বাংলাদেশকে বড় ১০টি প্রকল্পে ঋণ সহায়তা দিতে চায় চীন। গভীর সমুদ্রবন্দর, রেল, এক্সপ্রেসওয়ে, তথ্যপ্রযুক্তি, শিল্পাঞ্চল নির্মাণ—এ ধরনের প্রকল্পগুলোতে অর্থ দেওয়ার আগ্রহ প্রকাশ করেছে দেশটি।নিজেদের আগ্রহের কথা জানিয়ে চীন প্রধানমন্ত্রীর কার্যালয়ে একটি চিঠি দিয়েছে। অর্থনৈতিক সম্পর্ক বিভাগও (ইআরডি) প্রাথমিকভাবে হিসাব করে দেখেছে, ১০টি প্রকল্প বাস্তবায়নে ১ হাজার ২০০ কোটি ডলার লাগবে; যা স্থানীয় মুদ্রায় প্রায় এক লাখ কোটি টাকা।চীনা প্রস্তাবটি নিয়ে ইতিমধ্যে কাজ শুরু করেছে প্রধানমন্ত্রীর কার্যালয়। চীনের প্রস্তাব মূল্যায়ন করতে প্রধানমন্ত্রীর কার্যালয়ের সচিব (বর্তমানে মুখ্য সচিব) আবুল কালাম আজাদের নেতৃত্বে একটি কমিটি গঠন করা হয়েছে। এ কমিটি আজ বৃহস্পতিবার প্রধানমন্ত্রীর কার্যালয়ে সভা করবে।সহায়তার আশ্বাস দিয়ে গত ২৫ জানুয়ারি ঢাকায় অবস্থিত চীনা দূতাবাস থেকে পাঠানো ওই চিঠিতে কোন কোন প্রকল্পে তারা অর্থ সহায়তা দিতে আগ্রহী, সেই তালিকাও দিয়েছে।প্রকল্পগুলো হলো: পায়রা সমুদ্রবন্দর, ঢাকা-আশুলিয়া এলিভেটেড এক্সপ্রেসওয়ে, চট্টগ্রামের দোহাজারী-রামু-গুমদুম পর্যন্ত দ্বৈতগেজ রেলপথ, ঢাকা-চট্টগ্রাম রেলপথের জন্য কর্ডলাইন, পদ্মা সেতু থেকে যশোর পর্যন্ত রেলপথ, কর্ণফুলী নদীর তলদেশ দিয়ে টানেল সুড়ং পথ, চট্টগ্রামে চীনা অর্থনৈতিক ও শিল্পাঞ্চল নির্মাণ; ডিজিটাল বাংলাদেশ গড়তে প্রযুক্তি খাতের উন্নয়ন, ঢাকা পাওয়ার ডেভেলপমেন্ট কোম্পানির (ডিপিডিসি) আওতাধীন এলাকায় বিদ্যুৎ-ব্যবস্থার সম্প্রসারণ ও শক্তিশালীকরণ এবং ইস্টার্ন রিফাইনারি দ্বিতীয় ইউনিট স্থাপন।যোগাযোগ করা হলে বেসরকারি গবেষণা প্রতিষ্ঠান পলিসি রিসার্চ ইনস্টিটিউটের (পিআরআই) নির্বাহী পরিচালক আহসান এইচ মনসুর প্রথম আলোকে বলেন, ‘অর্থনৈতিক উন্নয়নে এ প্রকল্পগুলো আমাদের বাস্তবায়ন করতেই হবে। সবগুলোই চীনের অর্থ দিয়ে না করে কিছু প্রকল্প জাপান, ভারতসহ অন্যান্য কৌশলগত উন্নয়ন-সহযোগীদের কাছ থেকে অর্থ নিয়েও করা যেতে পারে।’ তিনি মত দেন, চীনের কাছ থেকে অর্থ নিয়ে প্রকল্প বাস্তবায়ন করলে ঋণটি কতটা নমনীয় হবে, তা বিবেচনায় রাখতে হবে। আবার দেখতে হবে প্রকল্পের কাজের গুণগত মান নিশ্চিত করার বিষয়টি।সংশ্লিষ্ট সূত্রে জানা গেছে, প্রস্তাবটি নিয়ে দুই দেশের মধ্যে ইতিবাচক সমঝোতা হলে চীনের প্রেসিডেন্ট শি জিংপিং বাংলাদেশ সফরে আসতে পারেন। তখন এ নিয়ে চুক্তি হওয়ার সম্ভাবনা রয়েছে।২০১৫ সালে বাংলাদেশ ও চীনের মধ্যকার কূটনৈতিক সম্পর্কের ৪০ বছর পূর্তি উপলক্ষে এ বিপুল ঋণ সহায়তা দিতে চায় চীন সরকার। তবে চীন কোন প্রক্রিয়ায় এ সহায়তা দেবে, সুদের হার কত নেবে—তা চিঠিতে বলেনি চীন। এমনকি কোন প্রকল্পে কত টাকা দিতে আগ্রহী, সেটিও উল্লেখ করেনি।চিঠিতে বলা হয়েছে, দুই দেশের কূটনৈতিক সম্পর্কের ৪০ বছর পূর্তি হচ্ছে ২০১৫ সালে। বিগত সময়ে দ্বিপক্ষীয় বাণিজ্য ও অর্থনৈতিক সম্পর্কে যথেষ্ট অগ্রগতি হয়েছে। এমন প্রেক্ষাপটে উভয় দেশের সম্পর্ককে আরও এগিয়ে নিতে কিছু গুরত্বপূর্ণ প্রকল্পে সহযোগিতার বিষয়ে ইতিবাচক সমঝোতা করা যেতে পারে; যা এ দেশের সামাজিক ও অর্থনৈতিক উন্নয়নে উল্লেখযোগ্য ভূমিকা রাখবে।চীনের চিঠি পেয়ে ইআরডির মত জানতে চায় প্রধানমন্ত্রীর কার্যালয়। সে অনুযায়ী ইআরডি হিসাব করে দেখেছে, এসব প্রকল্প বাস্তবায়ন করতে ১ হাজার ২০০ কোটি ডলার দরকার।এ ব্যাপারে জানতে চাইলে ইআরডির অতিরিক্ত সচিব মোহাম্মদ আসিফ উজ জামান প্রথম আলোকে বলেন, ‘আজকের (বৃহস্পতিবার) সভায় চীনের প্রস্তাব নিয়ে বিস্তারিত আলোচনা হবে।’ তবে কী কী বিষয়ে আলোচনা হবে তা তিনি জানাতে অপারগতা প্রকাশ করেন। তিনি বলেন, যদি দুই দেশের সরকারের মধ্যে (জি-টু-জি) চুক্তির ভিত্তিতে অর্থ সহায়তা দেওয়া হয়, তবে তা ইআরডির মাধ্যমে প্রক্রিয়াটি সম্পন্ন করতে হবে।ঋণ বা প্রকল্প সহায়তা প্রদানের ক্ষেত্রে চীন বাংলাদেশের বড় উন্নয়ন-সহযোগী নয়। প্রতিবছর বাংলাদেশ যত বিদেশি সহায়তা পায়, এর মাত্র ৫ শতাংশের কম দেয় চীন। ২০১২-১৩ অর্থবছরে চীন ৭ কোটি ৭০ লাখ ডলার প্রকল্প সহায়তা দিয়েছিল। সে বছর মোট ২০৮ কোটি ডলার প্রকল্প সাহায্য পেয়েছিল বাংলাদেশ।
