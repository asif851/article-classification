
ব্যাংকগুলোর ক্ষুদ্র ও মাঝারি শিল্প (এসএমই) খাতে ঋণ বিতরণের ছয়টি উপাদানের ওপর রেটিং করেছে বাংলাদেশ ব্যাংক। পাঁচটি ধাপে ১০০ পয়েন্টের ওপর রেটিং করা হয়েছে।এসএমই ঋণের ক্ষেত্রে জুন ভিত্তিক তথ্যের ভিত্তিতে সর্বোচ্চ পয়েন্ট অর্জনকারী শীর্ষ ১০ ব্যাংক হলো ইসলামী ব্যাংক, মিডল্যান্ড ব্যাংক, ব্র্যাক ব্যাংক, এক্সিম ব্যাংক, এনআরবি কমার্শিয়াল ব্যাংক, ঢাকা ব্যাংক, ন্যাশনাল ব্যাংক, বাংলাদেশ কৃষি ব্যাংক, সাউথ ইস্ট ব্যাংক ও যমুনা ব্যাংক। এর মধ্যে সর্বাধিক ৭৮ দশমিক ৭৪ শতাংশ পয়েন্ট অর্জন করেছে ইসলামী ব্যাংক। নতুন অনুমোদন পাওয়া মিডল্যান্ড চলে এসেছে দ্বিতীয় অবস্থানে, ব্যাংকটির পয়েন্ট ৭৭ দশমিক ৭৯ শতাংশ। আর ব্র্যাক ব্যাংকের পয়েন্ট ৭৭ দশমিক ৬২ শতাংশ, এক্সিম ব্যাংকের ৭৭ দশমিক শূন্য ৬ শতাংশ এবং এনআরবি কমার্শিয়াল ব্যাংকের পয়েন্ট ৭৬ দশমিক ৫৬ শতাংশ। এ ছাড়া ঢাকা ব্যাংকের পয়েন্ট ৭৬ দশমিক ৪৬ শতাংশ, ন্যাশনাল ব্যাংকের পয়েন্ট ৭৬ দশমিক শূন্য ৪ শতাংশ, বাংলাদেশ কৃষি ব্যাংকের পয়েন্ট ৭৫ দশমিক ৭৯ শতাংশ, সাউথইস্ট ব্যাংকের পয়েন্ট ৭৫ দশমিক ৬৮ শতাংশ ও যমুনা ব্যাংকের পয়েন্ট ৭৫ দশমিক ৩৯ শতাংশ।এসএমই খাতে ব্যাংকগুলোর কার্যক্রমের ছয়টি উপাদান নিয়েই এই রেটিং সম্পন্ন করা হয়েছে। উপাদানগুলো হলো—বার্ষিক লক্ষ্যমাত্রার বিপরীতে ব্যাংকগুলোর অর্জন, খেলাপি ঋণের হার, ক্ষুদ্র ও নারী উদ্যোক্তাদের মাঝে ঋণ বিতরণ, উৎপাদনশীলতা এবং গ্রামাঞ্চলে ঋণ বিতরণ। বাংলাদেশ ব্যাংকের নির্বাহী পরিচালক ও মুখপাত্র শুভঙ্কর সাহা প্রথম আলোকে বলেন, এসএমই খাতকে ব্যাংকগুলো কেমন গুরুত্ব দিচ্ছে তা বুঝতেই রেটিং করা হচ্ছে। দেশের উন্নয়নের স্বার্থে ব্যাংকগুলোকে এ খাতে গুরুত্ব দিতে বলা হয়েছে। কেন্দ্রীয় ব্যাংকের প্রতিবেদনে দেখা যায়, চলতি বছরের ছয় মাসে এসএমই খাতে ব্যাংক ও আর্থিক প্রতিষ্ঠানগুলো ঋণ বিতরণ করেছে ৬৯ হাজার ৬৬৯ কোটি টাকা।
