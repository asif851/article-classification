
আজ বিশ্ব পরিসংখ্যান দিবস। এবারের প্রতিপাদ্য বিষয় হলো উন্নত পরিসংখ্যান, উন্নত জীবন। এ বছর পরিসংখ্যান ও তথ্য ব্যবস্থাপনা বিভাগ, বাংলাদেশ পরিসংখ্যান ব্যুরো (বিবিএস) ও বাংলাদেশ পরিসংখ্যান সমিতি যৌথভাবে দিবসটি পালন করবে। উল্লেখ্য, ২০১০ সালে প্রথমবারের মতো বিশ্ব পরিসংখ্যান দিবস পালিত হয়েছে। তবে এবার একটু ভিন্ন আঙ্গিকে বিশ্বব্যাপী দিবসটি পালিত হতে যাচ্ছে। টেকসই উন্নয়ন লক্ষ্য (এসডিজি) অর্জনে এখন বস্তুনিষ্ঠ তথ্য-উপাত্তকে গুরুত্ব দেওয়া হচ্ছে। এ উপলক্ষে গতকাল সোমবার আয়োজিত এক সংবাদ সম্মেলনে উপস্থিত ছিলেন বিবিএসের ভারপ্রাপ্ত মহাপরিচালক বাইতুল আমীন ভূঁইয়া, পরিসংখ্যান সমিতির সভাপতি নুরুল ইসলাম, বিবিএস (পরিসংখ্যান) ক্যাডার অ্যাসোসিয়েশনের সভাপতি এ কে এম ফজলুল হক, সাধারণ সম্পাদক মহিউদ্দিন আহমেদ প্রমুখ।
