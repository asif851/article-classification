
দেশের অর্থনীতিতে ‘গুরুত্বপূর্ণ’ অবদানের জন্য ২০ জন অনাবাসী বাংলাদেশিকে সিআইপি (কমার্শিয়াল ইমপর্টেন্ট পারসন বা বাণিজ্যিকভাবে গুরুত্বপূর্ণ ব্যক্তি) কার্ড দিয়েছে প্রবাসীকল্যাণ ও বৈদেশিক কর্মসংস্থান মন্ত্রণালয়। এর মধ্যে বৈদেশিক মুদ্রা প্রেরণকারী হিসেবে ২০১১ সালে নয়জন ও ২০১২ সালে ১০ জন সিআইপি কার্ড পেয়েছেন।প্রবাসীকল্যাণ মন্ত্রণালয়ে গতকাল বৃহস্পতিবার প্রবাসীদের মধ্যে কার্ডগুলো তুলে দেন মন্ত্রী খন্দকার মোশাররফ হোসেন।২০১১ সালে সিআইপি কার্ডপ্রাপ্তরা হলেন ওমানপ্রবাসী হাবিবুর রহমান, জসীম উদ্দিন ও ইয়াছিন চৌধুরী; সুইজারল্যান্ডের রফিকুল ইসলাম; রাশিয়ার ফিরোজ উল আলম খান; সৌদি আরবের ওসমান আলী খান ও মোহাম্মদ লিয়াকত আলী; কাতারের মকবুল হোসেন এবং জাপানের তাতেইমা কবির।২০১২ সালের সিআইপিরা হলেন দুবাইয়ের মাহতাবুর রহমান; রাশিয়ার এস এম পারভেজ তমাল ও মাহবুবুল আলম; অস্ট্রেলিয়ার শহীদ হোসেইন জাহাঙ্গীর হোসেন; জাপানের সাকুরা সাবের; সৌদি আরবের ওসমান আলী খান ও আক্কাছ মিয়া; আরব আমিরাতের আকতার হোসেইন; কুয়েতের আবুল কাশেম ও কাতারের দেলোয়ার হোসেন।এ ছাড়া ২০১২ সালে বাংলাদেশি পণ্যের আমদানিকারক হিসেবে শারজার জাগরী হোসেন চৌধুরী সিআইপি কার্ড পেয়েছেন।অনুষ্ঠানে প্রবাসীকল্যাণ সচিব খোন্দকার শওকত হোসেন, জনশক্তি কর্মসংস্থান ও প্রশিক্ষণ ব্যুরোর মহাপরিচালক বেগম শামছুন নাহার ও মন্ত্রণালয়ের অতিরিক্ত সচিব হযরত আলী উপস্থিত ছিলেন।
