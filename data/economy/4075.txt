
মুঠোফোন অপারেটর রবির গ্রাহকেরা এখন ব্যাংকের এটিএমের মাধ্যমে তাঁদের মুঠোফোন রিচার্জ করতে পারবেন। এজন্য আইটি কনসালট্যান্টস লিমিটেডের (আইটিসিএল) সঙ্গে চুক্তি করেছে রবি। রাজধানীর গুলশানে গতকাল বৃহস্পতিবার রবির প্রধান কার্যালয়ে এ চুক্তি সই হয়। এ উপলক্ষে এক সংবাদ সম্মেলনে জানানো হয়, চুক্তির ফলে ট্রাস্ট ব্যাংক ও যমুনা ব্যাংকের গ্রাহকেরা এটিএম কার্ডের মাধ্যমে যেকোনো রবি প্রি-পেইড নাম্বার রিচার্জ করতে পারবেন।১৬ ডিসেম্বর বিজয় দিবসে সেবাটির বাণিজ্যিক যাত্রা শুরু হবে। প্রাথমিকভাবে ট্রাস্ট ব্যাংক ও যমুনা ব্যাংকের গ্রাহকেরা সেবাটি নিতে পারবেন।
