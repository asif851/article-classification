
পাঁচ দিনব্যাপী জাতীয় ক্ষুদ্র ও মাঝারি শিল্প (এসএমই) মেলা আজ বুধবার শুরু হয়েছে। আজ সকালে রাজধানীর শেরেবাংলা নগরের বঙ্গবন্ধু আন্তর্জাতিক সম্মেলন কেন্দ্রে এ মেলার উদ্বোধন করেন শিল্পমন্ত্রী আমির হোসেন আমু।
উদ্বোধনী অনুষ্ঠানে চারজনকে জাতীয় এসএমই উদ্যোক্তা পুরস্কার দেওয়া হয়। পুরস্কার বিজয়ীরা হলেন বর্ষসেরা মাইক্রো উদ্যোক্তা (নারী) পারভীন আক্তার। বর্ষসেরা ক্ষুদ্র উদ্যোক্তা (পুরুষ) শহিদুল ইসলাম ফকির, বর্ষসেরা ক্ষুদ্র উদ্যোক্তা (নারী) উম্মে হাবিবা নীলা, বর্ষসেরা মাঝারি উদ্যোক্তা (পুরুষ) মো. বেলাল হোসেন।
এ ছাড়া উদ্বোধনী অনুষ্ঠানে জাতীয় এসএমই ব্যবসা প্রতিযোগিতা ২০১৬-এর বিজয়ী হিসেবে প্রথম পুরস্কার পান ইয়াসির আরাফাত ও তাঁর দল। দ্বিতীয় পুরস্কার পান জান্নাতুল নাইমা ও তাঁর দল, তৃতীয় পুরস্কার পান দেবজিৎ সাহা ও তাঁর দল।
মেলায় শিল্পসচিব মো. মোশাররফ হোসেন ভূঁইয়া, এসএমই ফাউন্ডেশনের চেয়ারম্যান হাবিব উল্লাহ প্রমুখ উপস্থিত ছিলেন।
এবারের মেলায় দেশের ২০০ ক্ষুদ্র ও মাঝারি শিল্পপ্রতিষ্ঠান ২১৬টি স্টলে তাদের উৎপাদিত পাটপণ্য, খাদ্য ও কৃষি প্রক্রিয়াজাত পণ্য, চামড়াজাত পণ্য, ইলেকট্রিক্যাল ও ইলেকট্রনিক সামগ্রী, হালকা প্রকৌশল পণ্য, আইটি পণ্য, প্লাস্টিক ও সিনথেটিক, হস্তশিল্প পণ্য, ডিজাইন ও ফ্যাশনওয়্যার ইত্যাদি প্রদর্শন ও বিক্রি করছেন। ১৯ মার্চ পর্যন্ত মেলাটি প্রতিদিন সকাল ১০টা থেকে রাত ৮টা পর্যন্ত চলবে। মেলায় কোনো প্রবেশমূল্য নেই।
 
