
দীর্ঘ আন্দোলনের পর অবশেষে এক মাসের বেতন পেলেন সোয়ান গার্মেন্টস ও সোয়ান জিনসের ১ হাজার ৩০০ শ্রমিক।বাংলাদেশ ব্যাংকের অনুমতি নিয়ে সামাজিক দায়বদ্ধতা (সিএসআর) কর্মসূচির অধীনে ইসলামী ব্যাংক শ্রমিকদের বেতনের জন্য এক কোটি টাকা দিয়েছে। তিন মাসের বকেয়া বেতনের দাবিতে সোয়ানের শ্রমিকেরা ঈদের আগে থেকেই আন্দোলন করছিলেন। আন্দোলনের ২৬ দিনের মাথায় তাঁরা বেতন পেলেন।শ্রমিকদের বেতন দেওয়ার বিষয়টি নিশ্চিত করে ইসলামী ব্যাংকের গণসংযোগ বিভাগের প্রধান নজরুল ইসলাম প্রথম আলোকে বলেন, ‘ব্যাংকের সিএসআর তহবিল থেকে মানবিক সহায়তা হিসেবে সরকারের কলকারখানা ও প্রতিষ্ঠান পরিদর্শন অধিদপ্তরের মাধ্যমে এ টাকা দেওয়া হয়েছে।’ এর আগে সোয়ানের শ্রমিকদের বেতন-ভাতাসংক্রান্ত সমস্যার সমাধানে শ্রম মন্ত্রণালয় গঠিত কমিটিকে বিষয়টি জানায় ইসলামী ব্যাংক।বেতন নিতে সোয়ানের শ্রমিকেরা গতকাল দুপুর থেকেই রাজধানীর কারওয়ান বাজারে তৈরি পোশাকশিল্প মালিকদের সংগঠন বিজিএমইএ ভবনের সামনে জড়ো হন। রাত আটটার দিকে এ প্রতিবেদন লেখা পর্যন্ত শ্রমিকদের বেতন দেওয়া চলছিল।সোয়ানের শ্রমিকদের আন্দোলনে নেতৃত্বদানকারী সংগঠন গার্মেন্ট শ্রমিক ট্রেড ইউনিয়ন কেন্দ্রের কার্যকরী সভাপতি সাদেকুর রহমান প্রথম আলোকে জানান, শ্রমিকদের বেতন দেওয়া এখনো চলছে। শ্রমিকেরা লাইনে দাঁড়িয়ে সুশৃঙ্খলভাবে বেতন নিচ্ছেন। এখন পর্যন্ত প্রায় ৭০০ শ্রমিক বেতন পেয়েছেন।তবে শ্রমিকেরা বেতন পেলেও অর্থস্বল্পতায় কারখানাটির কর্মকর্তা পর্যায়ের কেউ বেতন পাননি বলে জানান সাদেকুর রহমান।সোয়ান গার্মেন্টস ও সোয়ান জিনস সোয়ান গ্রুপের প্রতিষ্ঠান। সোয়ানের ব্যবস্থাপনা পরিচালক (এমডি) চীনা নাগরিক মিং ইউন হন গত এপ্রিলে মারা যান। এরপরে তাঁর দুই স্ত্রী প্রতিষ্ঠানের মালিকানা দাবি করায় জটিলতা দেখা দেয় এবং এ কারণে শ্রমিকদের বেতন-ভাতা আটকে যায়।সোয়ানের নিজস্ব ওয়েবসাইটে দেওয়া তথ্য অনুযায়ী, ১৯৮৫ সালে প্রতিষ্ঠিত সোয়ান গ্রুপের মোট কারখানা পাঁচটি। আর এসব কারখানা ওয়ালমার্ট, লি অ্যান্ড ফাং, টিম, অটো, নর্দার্ন গেটওয়ে, ফুটলকার, সিয়ার্সসহ মোট ১৫টি নামীদামি ব্র্যান্ডের কাজ করে আসছিল।
