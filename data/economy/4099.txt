
গত করবর্ষের (২০১৪-১৫) জুলাই থেকে জুন মাসের মধ্যে আপনি যে আয় করেছেন, তা করমুক্ত আয়সীমার নিচেই রয়েছে। কিন্তু আপনার কর শনাক্তকরণ নম্বর (টিআইএন) আছে। চিন্তা নেই, আপনাকে বার্ষিক আয়কর বিবরণী বা রিটার্ন জমা দিতে হবে না।
গত করবর্ষ (২০১৪-১৫) থেকে টিআইএন থাকলে রিটার্ন জমার বাধ্যবাধকতা উঠিয়ে দেওয়া হয়েছে। গত বছর বাজেট ঘোষণার সময় আয়কর অধ্যাদেশের রিটার্ন দাখিলসংক্রান্ত ৭৫ ধারা সংশোধন করা হয়েছে। এ সংশোধনের ফলে টিআইএন থাকলেও যে বছর করযোগ্য আয় হবে, সেই বছরই রিটার্ন জমা দিতে হবে।
এ ছাড়া করদাতার বাসায় একটি ল্যান্ড টেলিফোন থাকলে, ১ হাজার ৬০০ বর্গফুটের বেশি আয়তনবিশিষ্ট বহুতল ভবন থাকলে এবং ইউনিয়ন পরিষদের সদস্য নির্বাচনের প্রার্থী হলে আয়কর বিবরণী জমা দেওয়া বাধ্যতামূলক ছিল। কিন্তু এ বাধ্যবাধকতাও উঠিয়ে দেওয়া হয়েছে। 
