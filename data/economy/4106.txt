
শুল্কমুক্ত সুবিধায় পর্যটক গাড়ি আর আনতে দেবে না জাতীয় রাজস্ব বোর্ড (এনবিআর)। নিয়মিত শুল্ক পরিশোধ করেই এসব গাড়ি আনতে হবে। পর্যটকদের জন্য আন্তর্জাতিক পদ্ধতি অবলম্বন করে ‘কারনেট দ্য পেসেজ’ সুবিধা আর থাকবে না।মূলত কারনেট-সুবিধায় শুল্কমুক্তভাবে হ্যামার, বিএমডব্লিউ, পোরশে, মার্সিডিজ বেঞ্জসহ বিভিন্ন নামীদামি ব্র্যান্ডের বিলাসবহুল গাড়ি আনার সুযোগ নিয়েছেন ব্রিটিশ বংশোদ্ভূত বাংলাদেশিরা। তাঁরা কয়েক মাস বাংলাদেশে অবস্থান করে ফিরে যাওয়ার সময় এসব গাড়ি বিক্রি করে যান। চার-পাঁচ বছর ধরে এই প্রবণতা বেশি ছিল। এভাবে একটি চক্র গড়ে উঠেছে বলে মনে করেন শুল্ক কর্মকর্তারা।এনবিআর এই কারনেট-সুবিধার ওপর অনুসন্ধান করে একটি প্রতিবেদন তৈরি করে। সেই প্রতিবেদনেও এসব কথা বলা হয়েছে। ৫০ বছর ধরে জাতিসংঘের দুটি আন্তর্জাতিক সনদের সূত্র ধরে বাংলাদেশ কারনেট-সুবিধা দিচ্ছে। কিন্তু প্রতিবেদনে বলা হয়েছে, সনদ দুটিতে বাংলাদেশ সই করেনি।অর্থমন্ত্রীর অনুমোদনক্রমে এরপর এনবিআর অনানুষ্ঠানিকভাবে সিদ্ধান্ত নেয় যে এই সনদ প্রতিপালনের কোনো বাধ্যবাধকতা নেই। তাই কারনেট-সুবিধায় কেউ গাড়ি আনলে শুল্কমুক্ত সুবিধা পাবেন না। নিয়মিত শুল্ক পরিশোধ করতে হবে।শুল্ক কর্মকর্তারা বলছেন, যেহেতু বিশেষ কোনো আদেশ দিয়ে এই সুবিধা দেওয়া হয়নি, পাকিস্তান আমল থেকেই সুবিধা পেয়ে আসছেন পর্যটকেরা; তাই নতুন আদেশ দিয়ে তা বন্ধ করতেও হবে না।এনবিআরের সদস্য ফরিদউদ্দিন প্রথম আলোকে বলেন, এখন কারনেট-সুবিধায় শুল্কমুক্তভাবে গাড়ি আনার আর সুযোগ নেই। এই সুযোগ বন্ধ করে দেওয়া হয়েছে। তবে নির্ধারিত হারে কর পরিশোধ করে নিয়মিত প্রক্রিয়ায় যে কেউ বিলাসবহুল গাড়ি আনতে পারবেন।১৯৬৩ সাল থেকে এ পর্যন্ত কারনেট-সুবিধায় ৩১৫টি গাড়ি এসেছে। গাড়িগুলোর মধ্যে ১১৮টি গাড়ি ফিরে যায়নি। গাড়িগুলো বাংলাদেশের মধ্যেই অবৈধভাবে রয়েছে; বিক্রি করে দেওয়া হয়েছে।সাধারণত কারনেট-সুবিধার আওতায় তিন থেকে ছয় মাস অবস্থানের মেয়াদ থাকে।এদিকে শুল্কমুক্ত সুবিধায় পর্যটক গাড়ি কারা এনেছেন, এই গাড়িগুলো ফেরত গেছে কি না, নাকি বিক্রি করে দেওয়া হয়েছে—এসব বিষয়ে এক বছর ধরে অনুসন্ধান করছে দুর্নীতি দমন কমিশন (দুদক)।দুদক সূত্রে জানা গেছে, কারনেট-সুবিধা নিয়ে স্থানীয় বাজারে গাড়ি বিক্রি করে দেওয়ার অসাধু চক্রটির সঙ্গে অর্ধশতাধিক ব্যক্তির সম্পৃক্ততা রয়েছে। এসব ব্যক্তির বিরুদ্ধে প্রয়োজনীয় আইনানুগ ব্যবস্থা নেওয়ার উদ্যোগ নেওয়া হয়েছে।এদিকে কারনেট-সুবিধায় আনা গাড়ি কিনেছেন—এমন কমপক্ষে ছয় ব্যক্তি দুদকের সঙ্গে যোগাযোগ করেছেন। তাঁরা এসব গাড়ির শুল্ক পরিশোধ করতে চান। এ নিয়ে গত দুই মাসে এনবিআর ও দুদকের মধ্যে একাধিকবার অনানুষ্ঠানিক বৈঠক হয়েছে। বৈঠকের এনবিআরের পক্ষ থেকে বলা হয়েছে, কেউ যদি নির্দোষভাবে কারনেটের গাড়ি কিনে থাকেন, পরে তা জানতে পেরে শুল্ক দিতে চান, তাহলে নির্ধারিত শুল্ক নেওয়া যেতে পারে।কোন প্রক্রিয়ায় শুল্ক নেওয়া হবে, তা নিয়ে এনবিআরের শুল্ক বিভাগ কাজ করছে। আইনগত ভিত্তিও খতিয়ে দেখা হচ্ছে।জানা গেছে, এনবিআর শুধু শুল্ক আদায় করলেই হবে না, বাণিজ্য মন্ত্রণালয় থেকে এসব গাড়ির শুল্কায়নের জন্য অনাপত্তি নিতে হবে। কেননা, বাংলাদেশে এই মুহূর্তে পাঁচ বছরের পুরোনো গাড়ি আমদানির সুযোগ নেই।কারনেট-সুবিধার আওতায় বাংলাদেশে বিএমডব্লিউ, মার্সিডিজ, হ্যামার ও পোরশের মতো নামীদামি ব্র্যান্ডের যে গাড়িগুলো এসেছে, তার বেশির ভাগই ইউরোপ ও আমেরিকার বিভিন্ন দেশে কয়েক বছর ব্যবহূত হয়েছে। আর পুরোনো হয়ে যাওয়ার পর বাংলাদেশি বংশোদ্ভূত ব্রিটিশ নাগরিকেরা এসব গাড়ি কিনে বাংলাদেশে নিয়ে আসেন। কারনেট-সুবিধা ব্যবহার করে তা শুল্কমুক্তভাবে খালাস করে স্থানীয় বাজারে বিক্রি করে দেন। এভাবেই তিন-চার বছর ধরে একটি চক্র সক্রিয় হয়েছে।যে দুটি সনদের আওতায় সারা পৃথিবীর বিভিন্ন দেশে কারনেট-সুবিধা দেওয়া হয়, সেগুলো জাতিসংঘের কাস্টমস কনভেনশন অন দ্য টেম্পোরারি ইম্পোর্টেশন অব প্রাইভেট রোড ভেহিক্যালস, ১৯৫৪ এবং কাস্টমস কনভেনশন অন দ্য টেম্পোরারি ইম্পোর্টেশন অব কমার্শিয়াল রোড ভেহিক্যালস, ১৯৫৬। বাংলাদেশ এই দুটি সনদে কখনো সই করেনি।
