

আজ বুধবার থেকে ঢাকাসহ দেশের বিভাগীয় শহরে আয়কর মেলা শুরু হয়েছে। ঢাকায় এ মেলা চলছে রাজধানীর বেইলি রোডের অফিসার্স ক্লাব প্রাঙ্গণে। সকালে শিল্পমন্ত্রী আমির হোসেন আমু মেলার উদ্বোধন করেন। সকাল ১০টা বিকেলে পাঁচটা পর্যন্ত চলবে এ মেলা।
সকাল থেকেই অফিসার্স ক্লাবে করদাতাদের ব্যাপক সমাগম দেখা গেছে। করমেলায় ইটিআইএন নিবন্ধন, আয়কর বিবরণী জমা ও পূরণে সহায়তাসহ সব ধরনের আয়কর সেবা দেওয়া হচ্ছে। আর কর পরিশোধের জন্য ব্যাংক বুথও রয়েছে।
উদ্বোধনী অনুষ্ঠানে শিল্পমন্ত্রী আমির হোসেন বলেন, দেশের উন্নয়নে সবার কর দেওয়া উচিত। জনগণের দেওয়া করই রাষ্ট্রের আয়। রাষ্ট্রের আয় জনগণের কাজে লাগানো হয়। জনগণই এর সুফল পায়। তিনি মনে করেন, দেশি সম্পদে পদ্মাসেতুর মতো বড় বড় প্রকল্প নেওয়া হলেই বেশি লাভ। কেননা বিদেশি টাকায় প্রকল্প নিলে পরামর্শক সেবায় অনেক অর্থ চলে যায়।
একই অনুষ্ঠানে এনবিআরের চেয়ারম্যান নজিবুর রহমান সবাইকে কর দেওয়ার আহ্বান জানান।এ বছর রাজধানীসহ দেশের সব বিভাগীয় শহর, জেলা শহরের পাশাপাশি প্রথমবারের মতো ৮৬টি উপজেলায় এ মেলা অনুষ্ঠিত হবে। ঢাকাসহ সব বিভাগীয় শহরে সাত দিন, অন্য সব জেলা শহরে চার দিন, ২৯টি উপজেলায় ২ দিন এবং ৫৭টি জেলায় এক দিনের ভ্রাম্যমাণ কর মেলা হবে। ১৬ থেকে ২২ সেপ্টেম্বরের মধ্যে এ মেলা অনুষ্ঠিত হবে।  ২০১০ সালে প্রথমবারের মতো ঢাকা ও চট্টগ্রামে আয়কর মেলার আয়োজন করা হয়। এরপর প্রতিবছরই মেলার পরিধি বেড়েছে। আর করদাতাদের মধ্যে করমেলা জনপ্রিয় হয়ে উঠছে।
