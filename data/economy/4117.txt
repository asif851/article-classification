
আন্তর্জাতিক বাজারে দাম বাড়ার কারণে দুই সপ্তাহের ব্যবধানে দেশের বাজারে আবারও সোনার দাম বাড়ছে। প্রতি ভরিতে এবার সর্বোচ্চ ১ হাজার ৫১৬ টাকা পর্যন্ত বাড়ানোর সিদ্ধান্ত নিয়েছে বাংলাদেশ জুয়েলার্স সমিতি। সোনার নতুন দর কাল রোববার থেকে সারা দেশে কার্যকর হবে।
জুয়েলার্স সমিতি আজ শনিবার বিকেল সাড়ে পাঁচটায় এক সংবাদ বিজ্ঞপ্তির মাধ্যমে সোনার দর বাড়ানোর বিষয়টি জানায়। বিজ্ঞপ্তিতে সমিতির সাধারণ সম্পাদক দিলীপ কুমার আগরওয়ালা সই করেছেন।
গত জানুয়ারি ও ফেব্রুয়ারি মাসে দুই দফা দর বাড়ার পর ৮ মে মাসে সোনার ভরি ১ হাজার ১৬৭ টাকা দাম কমায় সমিতি। সর্বশেষ গত ২৮ জুলাই সোনার দাম ভরিতে ১ হাজার ৩৪১ টাকা পর্যন্ত বাড়ানো হয়েছিল।
নতুন দর অনুযায়ী, প্রতি ভরি (১১ দশমিক ৬৬৪ গ্রাম) ভালো মানের অর্থাৎ ২২ ক্যারেট সোনা ৪৮ হাজার ৬৩৯ টাকা, ২১ ক্যারেট ৪৬ হাজার ৪৮১ টাকা এবং ১৮ ক্যারেট সোনা বিক্রি হবে ৪০ হাজার ৮২৪ টাকায়। আর সনাতনপদ্ধতির সোনার ভরি দাঁড়াবে ২৬ হাজার ২৪৪ টাকা।
সারা দেশের সোনার দোকানগুলোতে আজ প্রতি ভরি ২২ ক্যারেট সোনা ৪৭ হাজার ১২৩ টাকা, ২১ ক্যারেট ৪৫ হাজার ১৯৮ টাকা, ১৮ ক্যারেট ৩৯ হাজার ৬৫৮ টাকা এবং সনাতনপদ্ধতির সোনার ভরি ২৫ হাজার ৬৬১ টাকায় বিক্রি হচ্ছে। কাল রোববার থেকে প্রতি ভরি ২২ ক্যারেট সোনায় ১ হাজার ৫১৬ টাকা, ২১ ক্যারেটে ১ হাজার ২৮৩ টাকা, ১৮ ক্যারেটে ১ হাজার ১৬৬ টাকা এবং সনাতনপদ্ধতির সোনার ভরিতে ৫৮৩ টাকা দাম বাড়বে।
সোনার দাম বাড়লেও রুপার দাম বাড়েনি। আগের মতোই প্রতি ভরি রুপা ১ হাজার ৫০ টাকা বিক্রি হবে বলে জানিয়েছে জুয়েলার্স সমিতি।
