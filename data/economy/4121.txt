
ইসলামী ব্যাংকের পর এবার বাংলাদেশ কমার্স ব্যাংকেও রদবদল করা হবে বলে জানিয়েছেন অর্থমন্ত্রী আবুল মাল আবদুল মুহিত। আজ সোমবার দুপুরে সিলেটের লাক্কাতুরা গলফ ক্লাব মাঠে সিলেটের চা-বাগান শ্রমিকদের দেওয়া সংবর্ধনা অনুষ্ঠান শেষে সাংবাদিকদের প্রশ্নের জবাবে অর্থমন্ত্রী এ কথা জানান।
অর্থমন্ত্রী বলেন, ‘ইসলামী ব্যাংকের মতো কমার্স ব্যাংকেও রদবদল করা হবে। শিগগিরই তা বাস্তবায়ন হবে।’ এর বাইরে তিনি আর কোনো মন্তব্য করেননি।
২০১৬ সালের ১১ জানুয়ারি থেকে সরকারের সাবেক সচিব আরাস্তু খান বাংলাদেশ কমার্স ব্যাংকের চেয়ারম্যান হিসেবে দায়িত্বরত ছিলেন। গত বৃহস্পতিবার আরাস্তু খান পদত্যাগ করেন এবং নতুন পরিচালক হিসেবে ইসলামী ব্যাংকে যোগ দেন। ওই দিন নতুন পরিচালক হিসেবে পর্ষদ সভায় যোগ দিয়েই ব্যাংকটির চেয়ারম্যান নির্বাচিত হন তিনি। কমার্স ব্যাংকের পরিচালনা পর্ষদে চেয়ারম্যান হিসেবে নতুন কাউকে এখনো নিয়োগ দেওয়া হয়নি।
আজ দুপুরে অর্থমন্ত্রী তিন দিনের সফরে সিলেট এসেছেন। দুপুর সাড়ে ১২টায় তিনি বেসরকারি একটি বিমানে সিলেট এমএজি ওসমানী আন্তর্জাতিক বিমানবন্দরে এসে পৌঁছান। বিমানবন্দর থেকে তিনি সরাসরি চলে যান লাক্কাতুরা গলফ ক্লাব মাঠে। সেখানে চলতি শিক্ষাবর্ষ থেকে নতুন একটি সরকারি উচ্চবিদ্যালয় চালু হওয়ায় চা-শ্রমিকদের পক্ষ থেকে তাঁকে সংবর্ধনা দেওয়া হয়। সংবর্ধনা শেষে অর্থমন্ত্রী জেলার উন্নয়ন সভায় যোগ দিয়েছেন। সন্ধ্যায় সিলেট জেলা স্টেডিয়ামে জেলা প্রশাসক ফুটবল কাপ ফুটবল টুর্নামেন্টের সমাপনী অনুষ্ঠানে যোগ দেবেন তিনি।
