
মাত্র পাঁচ দিনের ব্যবধানে আরেক দফা বাড়ল রাশিয়ার নীতিনির্ধারণী সুদের হার। রাশিয়ার মুদ্রা রুবলের অব্যাহত দরপতন ঠেকাতে এ পদক্ষেপ নিয়েছে দেশটির কেন্দ্রীয় ব্যাংক ব্যাংক অব রাশিয়া।গত সোমবার মধ্যরাতে সুদের হার এক লাফে বাড়িয়ে ১০ দশমিক ৫০ শতাংশ থেকে ১৭ শতাংশ করা হয়েছে। চলতি বছরের অক্টোবর পর্যন্ত দেশটির নীতি সুদের হার ছিল ৮ শতাংশ। অক্টোবর থেকে দুই দফা বাড়িয়ে তা গত সপ্তাহে সাড়ে ১০ শতাংশ করা হয়। ১৯৯৮ সালের পর রুবলের দরপতন চলতি সপ্তাহে সর্বনিম্ন পর্যায়ে নেমে আসার পর অনেকটা বাধ্য হয়েই এ ব্যবস্থা নিল ব্যাংক অব রাশিয়া।অর্থনীতির সাধারণ সূত্র অনুযায়ী, ব্যাংক সুদের হার বাড়লে তা বাজার অর্থনীতিতে মুদ্রার প্রবাহ কমিয়ে দেয়। এর ফলে মুদ্রার ভিত্তি শক্তিশালী হয়, মূল্যস্ফীতি নিয়ন্ত্রণেও তা ভূমিকা রাখে। এ দুটো বিষয় নিয়ন্ত্রণেই মূলত উদ্যোগ নিয়েছে দেশটির কেন্দ্রীয় ব্যাংক।জ্বালানি তেলের অব্যাহত দরপতন ও পশ্চিমা বিশ্বের নিষেধাজ্ঞায় কঠিন সময় পার করছে রাশিয়ার অর্থনীতি। চলতি বছরই মার্কিন ডলারের বিপরীতে রুবলের দাম পড়েছে প্রায় ৫০ শতাংশ। সুদের হার বাড়ানোর ঘোষণার আগে এক ডলারের বিনিময় মূল্য ছিল ৬৭ রুবল। আর ঘোষণার পর পরই তা ৫৮ রুবলে নেমে আসে, যদিও দিন শেষে ওই বিনিময় মূল্য গিয়ে ঠেকে ৬২ রুবলে। প্রতি ডলারের বিপরীতে বিনিময় হার ৬০ রুবলের বেশি হলে সেটাকে দেশটির জাতীয় মুদ্রার জন্য খারাপ মনে করা হয়।বিশেষজ্ঞরা বলছেন, অগ্রসরমান অর্থনীতির দেশগুলোতে মুদ্রার অবমূল্যায়ন ঠেকাতে সুদের হার বাড়ানোর এমন আগ্রাসী নীতির ব্যবহার আগেও দেখা গেছে। চলতি বছরের শুরুতে তুরস্ক তাদের মুদ্রার অবমূল্যায়ন ঠেকাতে এ পদক্ষেপ নিয়েছিল। চলতি বছরের ধারাবাহিকতা অনুযায়ী, ইউক্রেনের মুদ্রা রিভনিয়ার পর সবচেয়ে বাজে সময় পার করছে রুবল।সুদের হার বাড়ানোর নেতিবাচক প্রভাব পড়েছে রাশিয়ার পুঁজিবাজারে। দেশটির বৃহত্তম ব্যাংক বার ব্যাংকের শেয়ারের দাম কমেছে ৬ দশমিক ৩০ শতাংশ। আর রাষ্ট্রায়ত্ত তেল উৎপাদনকারী প্রতিষ্ঠান রজনেফত শেয়ারের দাম কমেছে চার দশমিক ৪০ শতাংশ। চলতি ডিসম্বেরে এখন পর্যন্ত রাশিয়ার পুঁজিবাজারের প্রধান সূচক ডলারের অর্থমূল্যে ২৬ শতাংশ কমে গেছে।সূত্র: বিবিসি, এফটি।
