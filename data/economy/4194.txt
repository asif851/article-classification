
প্রাকৃতিক দুর্যোগের কারণে প্রতিবছর বাংলাদেশের মোট দেশজ উৎপাদনের (জিডিপি) ২ শতাংশ নষ্ট হয়ে যাচ্ছে বলে মন্তব্য করেছেন জাতিসংঘ উন্নয়ন কর্মসূচির (ইউএনডিপি) এদেশীয় পরিচালক পলিন টেমাসিস।জাতিসংঘের এই কর্মকর্তার মতে, গত এক দশকে বাংলাদেশ ৬ শতাংশ হারে প্রবৃদ্ধি অর্জন করেছে। দারিদ্র্য ৪০ থেকে ২৪ শতাংশে নেমেছে। কিন্তু অর্থনীতিতে প্রাকৃতিক দুর্যোগের প্রভাব এখনো কমেনি।দুর্যোগ মোকাবিলা নিয়ে আয়োজিত এক সংলাপের উদ্বোধনী অনুষ্ঠানে ইউএনডিপির পরিচালক এসব কথা বলেন। রাজধানীর একটি হোটেলে গতকাল বুধবার যৌথভাবে এ সংলাপ আয়োজন করেছে ইউএনডিপি, জাতিসংঘের এশীয় ও প্রশান্ত মহাসাগরীয় অঞ্চলের অর্থনৈতিক ও সামাজিক কমিশন (এসকাপ), বাংলাদেশ শিল্প ও বণিক সমিতি ফেডারেশন (এফবিসিসিআই) এবং বিজনেস ইনিশিয়েটিভ লিডিং ডেভেলপমেন্ট (বিল্ড)।সংলাপে সাম্প্রতিক সময়ে প্রাকৃতিক দুর্যোগের কারণে বিশ্বের বিভিন্ন দেশের অর্থনৈতিক প্রভাবও তুলে ধরেন পলিন টেমাসিস। তিনি জানান, সম্প্রতি ভয়াবহ ভূমিকম্পে নেপালের ৭০০ কোটি ডলারের ক্ষতি হয়েছে, যা দেশটির জিডিপির ৩০ শতাংশের সমান। ৮০টি দ্বীপের সমন্বয়ে গঠিত দেশ ভানুয়াতুর জিডিপির ৪৭ শতাংশই নষ্ট হয়ে গেছে সাইক্লোন পামের আঘাতে। একই ধরনের প্রভাব বাংলাদেশেও পড়ে উল্লেখ করে দুর্যোগ ঝুঁকি মোকাবিলায় বেসরকারি খাতকে এগিয়ে আসার পরামর্শ দেন তিনি।অনুষ্ঠানের প্রধান অতিথি বাণিজ্যমন্ত্রী তোফায়েল আহমেদ বলেন, ‘আমাদের আগে জিজ্ঞেস করা হতো, তোমরা কীভাবে এত দুর্যোগ মোকাবিলা করো। এখন তো এই কাজ আরও সহজ হয়ে যাবে। কারণ, বেসরকারি খাত এ কাজে এগিয়ে আসতে আগ্রহ দেখাচ্ছে।’ইন্টারন্যাশনাল চেম্বার অব কমার্স, বাংলাদেশের (আইসিসিবি) সভাপতি মাহবুবুর রহমান বলেন, ‘প্রাকৃতিক দুর্যোগ হয়তো মোকাবিলা করা সম্ভব। কিন্তু মানবসৃষ্ট দুর্যোগ মোকাবিলা করা খুবই কঠিন।’ সরকারি যেকোনো নীতি প্রণয়নে বেসরকারি খাতকে যুক্ত রাখার আহ্বান জানান তিনি।এফবিসিসিআই সভাপতি আবদুল মাতলুব আহমাদ বলেন, ‘প্রাকৃতিক দুর্যোগের কারণে অতীতে দেশের অনেক সম্পদ নষ্ট হয়ে গেছে। এখনই যদি পদক্ষেপ নেওয়া না হয়, তাহলে আরও সম্পদ নষ্ট হবে। তাই সরকার ও বেসরকারি খাতকে একসঙ্গে কাজ করতে হবে।’অনুষ্ঠানে বাংলাদেশ পরিসংখ্যান ব্যুরোর (বিবিএস) মহাপরিচালক মোহাম্মদ আবদুল ওয়াজেদ বলেন, দুর্যোগ মোকাবিলায় সরকার সিএসআর (প্রাতিষ্ঠানিক সামাজিক দায়বদ্ধতা) চায় না, বিনিয়োগ চায়। দুর্যোগ প্রশমনে যেমন বিনিয়োগ প্রয়োজন, তেমনি গবেষণা এবং উন্নয়নেও বিনিয়োগ প্রয়োজন।অনুষ্ঠানে ভিডিও কনফারেন্সের মাধ্যমে বক্তব্য দেন এসকাপের দুর্যোগ ঝুঁকি মোকাবিলা বিভাগের পরিচালক শামিকা শিরিমান্নে। বিল্ডের চেয়ারম্যান আসিফ ইব্রাহীমের সভাপতিত্বে অনুষ্ঠানে আরও বক্তব্য দেন এসকাপের জ্যেষ্ঠ কর্মকর্তা পুঁজি পুজিওনো।
