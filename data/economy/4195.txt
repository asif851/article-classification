
হরতাল-অবরোধে পরিবহন সমস্যার কারণে সিলেট ও আশপাশের অঞ্চলের চা-বাগানের গুদাম থেকে চট্টগ্রামের নিলামবাজারে চা পাঠাতে হিমশিম খাচ্ছেন বাগানমালিকেরা। ফলে চট্টগ্রামের নিলামবাজারে বিক্রির জন্য চায়ের সরবরাহ কমছে। নিলামবাজারের তথ্যে দেখা গেছে, গত বছরের চেয়ে এবার চায়ের সরবরাহ গড়ে সাড়ে ৩৯ শতাংশ কমেছে।দেশের চা-বাগানগুলোতে উৎপাদিত চা নিলামবাজারেই বিক্রি করতে হয়। এ মৌসুমে আর মাত্র ছয়টি নিলাম অনুষ্ঠিত হবে। এর মধ্যে এ মৌসুমে নিলামবাজারে চা তুলে বিক্রি করা নিয়ে শঙ্কায় আছেন বাগানমালিকেরা। সে ক্ষেত্রে নতুন মৌসুমের নিলামে এসব চা বিক্রির জন্য তুলতে হবে। বেশি দিন মজুত রাখলে চায়ের মান কমে দাম পড়ে যাওয়ার শঙ্কায় আছেন তাঁরা।চা বোর্ডের তথ্য অনুযায়ী, দেশের ১৬৬টি চা-বাগানের সিংহভাগই সিলেট অঞ্চলে। এর মধ্যে মৌলভীবাজার, হবিগঞ্জ ও সিলেটে ১৩৩টি চা-বাগান রয়েছে। বাকিগুলো চট্টগ্রাম, পঞ্চগড়, ব্রাহ্মণবাড়িয়া ও রাঙামাটিতে। নিলামে চা বিক্রির জন্য এসব বাগানের উৎপাদিত চা প্রক্রিয়াজাত করে চট্টগ্রামে এনে গুদামে রাখা হয়। এরপর নিলামে বিক্রির পর গুদাম থেকে ক্রেতারা এসব চা সংগ্রহ করেন।চা-বাগানের মালিকদের সংগঠন বাংলাদেশীয় চা-সংসদের জ্যেষ্ঠ সহসভাপতি এ এম শাহ আলম বলেন, ‘হরতাল-অবরোধের কারণে চা পরিবহনে সমস্যা হচ্ছে।’চা-সংসদের সাবেক সভাপতি সাফওয়ান চৌধুরী প্রথম আলোকে বলেন, নিলামবাজারে চা মৌসুমের শেষ সময় চলছে। এ সময় বাগানমালিকেরা নিলামে বিক্রির জন্য চাইবেন। কারণ এ নিলামে বিক্রি না হলে বেশি দিন মজুত রাখলে দাম কমে যেতে পারে।নিলামবাজার সূত্রে জানা গেছে, চট্টগ্রামে চায়ের আন্তর্জাতিক নিলামে গত মঙ্গলবার ১৭ লাখ ৫৫ হাজার কেজি চা তোলা হয়। গত বছরের একই সময়ে বিক্রির জন্য নিলাম হয়েছিল ৩৩ লাখ ৩৭ হাজার কেজি চা। অর্থাৎ এক নিলামে গতবারের চেয়ে চায়ের সরবরাহ কমেছে প্রায় ৪৭ শতাংশ।জানা গেছে, অবরোধ-হরতালের প্রভাব পড়তে শুরু করে গত ২০ জানুয়ারি এ মৌসুমের ৩৫তম নিলাম থেকে। এরপর ধারাবাহিকভাবে চায়ের সরবরাহ কমছে। আগামী মঙ্গলবার অনুষ্ঠেয় নিলামসহ মোট ছয়টি নিলামে এবার চা বিক্রির জন্য তোলা হয়েছে ১ কোটি ৪ লাখ ৯৯ হাজার কেজি চা। গত বছরের একই সময়ে পাঁচটি নিলামে তোলা হয়েছিল ১ কোটি ৭৩ লাখ ৯০ হাজার কেজি চা। এ হিসাবে নিলামে চায়ের সরবরাহ কমেছে গড়ে প্রায় সাড়ে ৩৯ শতাংশ।নিলামের আয়োজক চা ব্যবসায়ী সমিতির সহসভাপতি আবদুল হাই চৌধুরী বলেন, সরবরাহ কম যাওয়ার মূল কারণ পরিবহন সমস্যা। সরবরাহ কমায় ভালো মানের চায়ের দাম একটু বেড়েছে। তবে নিম্নমানের চায়ের দাম খুবই কম।
