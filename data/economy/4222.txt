
শিক্ষাজীবন শেষ করে চাকরির পেছনে না ঘুরে উদ্যোক্তা হয়ে শিল্প ও কলকারখানা তৈরি করে দেশকে আর্থিকভাবে এগিয়ে নিতে পরবর্তী প্রজন্মের প্রতি আহ্বান জানিয়েছেন বাংলাদেশ ব্যাংকের গভর্নর ফজলে কবির।গতকাল শনিবার সকালে গোপালগঞ্জ সুইমিং পুল ও জিমনেসিয়াম অডিটরিয়ামে অনুষ্ঠিত স্কুল ব্যাংকিং কনফারেন্সে প্রধান অতিথির বক্তব্যে তিনি এ আহ্বান জানান।বাংলাদেশ ব্যাংকের গভর্নর বলেন, দেশে প্রতিবছর ১৮ থেকে ২০ লাখ মানুষ কর্মসংস্থানের বাজারে প্রবেশ করছেন। কিন্তু এর মধ্যে অর্ধেকের কম বিভিন্ন ধরনের চাকরি পাচ্ছেন। বাকিরা কোনো প্রতিষ্ঠানে কাজ করার সুযোগ পাচ্ছেন না। কিন্তু কাজহীন অবস্থায় তাঁদের বসে না থেকে তাঁদের উদ্যোক্তা হতে হবে। তিনি আরও বলেন, উদ্যোক্তা সৃষ্টির জন্য বাংলাদেশ ব্যাংকের বিশেষ পরিকল্পনা রয়েছে। উদ্যোক্তা সৃষ্টির জন্য গ্রামাঞ্চলে ব্যাংকের শাখা বিস্তার ও খোলার জন্য সব বাণিজ্যিক ব্যাংককে উৎসাহিত করা হচ্ছে।ইউনাইটেড কমার্শিয়াল ব্যাংকের অতিরিক্ত ব্যবস্থাপনা পরিচালক মীর্জা মাহমুদ রফিকুর রহমানের সভাপতিত্বে অনুষ্ঠিত সভায় বাংলাদেশ ব্যাংকের নির্বাহী পরিচালক মো. মিজানুর রহমান জোদ্দার, ইউনাইটেড কমার্শিয়াল ব্যাংকের ব্যবস্থাপনা পরিচালক মুহম্মদ আলী, গোপালগঞ্জ জেলা প্রশাসক মোহাম্মদ মোখলেসুর রহমান সরকার প্রমুখ বক্তব্য দেন।এর আগে বেলুন ও পায়রা উড়িয়ে স্কুল ব্যাংকিং কনফারেন্সে উদ্বোধন করেন গভর্নর।
