
নিটল মোটরস লিমিটেডের রাজশাহী শাখার উদ্যোগে এবং আঞ্চলিক পরিবেশক দাদু মোটরসের সহযোগিতায় গতকাল রোববার থেকে রাজশাহীতে শুরু হয়েছে চার দিনব্যাপী টাটার গ্র্যান্ড মেলা। রাজশাহী নগরের গ্রিন প্লাজায় গতকাল সকালে এ মেলার উদ্বোধন করেন রাজশাহী সিটি করপোরেশনের মেয়র মোসাদ্দেক হোসেন। এতে প্রধান অতিথি ছিলেন রাজশাহী বিশ্ববিদ্যালয়ের উপাচার্য মিজানউদ্দীন। মেলার আয়োজকেরা জানান, প্রথম দিনেই মেলায় তাঁরা ৫০টি ট্রাক ও পিক-আপের বুকিং পেয়েছেন। এ ছাড়া মেলা থেকে সরাসরি বিক্রি হয়েছে তিনটি বাস। মেলায় যাঁরা গাড়ি কিনবেন তাঁদের জন্য নগদ ছাড় ছাড়াও অন্যান্য উপহারও রয়েছে। মেলা প্রতিদিন সকাল আটটা থেকে রাত আটটা পর্যন্ত চলবে।
