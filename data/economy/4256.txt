
৫ অক্টোবর যশোরের শেখ হাসিনা সফটওয়্যার টেকনোলজি পার্কে বসছে চাকরি মেলা। এতে একই দিনে চাকরিপ্রত্যাশীদের জীবনবৃত্তান্তসহ আবেদন ও পরীক্ষা গ্রহণ এবং তাৎক্ষণিকভাবে চাকরির নিয়োগপত্র দেওয়ার লক্ষ্য নিয়ে চাকরি প্রদানকারী দেশি-বিদেশি ৪০টি কোম্পানি অংশ নিচ্ছে।
খুলনা বিভাগের বিভিন্ন কলেজ ও বিশ্ববিদ্যালয়ের অন্তত পাঁচ হাজার শিক্ষার্থী এ মেলায় ‘চাকরিযুদ্ধে’ অবতীর্ণ হবেন বলে আশা করা হচ্ছে।
চাকরি মেলার আয়োজক প্রতিষ্ঠান শেখ হাসিনা সফটওয়্যার টেকনোলজি পার্কের প্রকল্প পরিচালক জাহাঙ্গীর আলম গতকাল শনিবার দুপুরে যশোর প্রেসক্লাব মিলনায়তনে এক প্রেস ব্রিফিংয়ে এসব তথ্য জানান। তিনি বলেন, শেখ হাসিনা সফটওয়্যার টেকনোলজি পার্কে ইতিমধ্যে ৩৫টি কোম্পানিকে জায়গা বরাদ্দ দেওয়া হয়েছে। এর মধ্যে দুটি জাপানি কোম্পানিও রয়েছে। এখানে মোট ১০০টি আইটি কোম্পানিকে জমি বরাদ্দ দেওয়া হবে। এই পার্কের প্রতিষ্ঠানগুলোয় চাকরির বেশি সুযোগ পাবে যশোর অঞ্চলের ছেলেমেয়েরা। 
জাহাঙ্গীর আলম বলেন, মেলা চলাকালে আইটি পার্কে কর্মশালার আয়োজন করা হবে। ওই কর্মশালা থেকে চাকরিপ্রত্যাশীরা জানতে পারবেন আইটি-সম্পর্কিত কোম্পানিগুলোয় কোন ধরনের দক্ষ কর্মী দরকার। প্রয়োজনীয় দক্ষতাসম্পন্ন কর্মী পাওয়া গেলে এ মেলাতেই আইটি কোম্পানিগুলো সরাসরি চাকরি দেবে।
প্রকল্প পরিচালক আরও বলেন, ‘আমরা আশা করছি, এ মেলায় তিন হাজার চাকরিপ্রত্যাশীর জীবনবৃত্তান্ত (বায়োডাটা) জমা পড়বে। এর মধ্য থেকে অন্তত ৭০০ জনের তাৎক্ষণিক চাকরি হতে পারে।’
মেলার উদ্বোধন করবেন তথ্য ও যোগাযোগপ্রযুক্তি প্রতিমন্ত্রী জুনাইদ আহ্‌মেদ। 
