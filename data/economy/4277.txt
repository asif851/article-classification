
ভারতের পেট্রাপোল স্থলবন্দরে ইন্টারনেট সংযোগে (লিংক) সমস্যার কারণে গতকাল রোববার সকাল সাড়ে আটটা থেকে অন্তত পাঁচ ঘণ্টা ভারত ও বাংলাদেশের মধ্যে আমদানি-রপ্তানি বন্ধ ছিল।এর ফলে সকাল থেকে দুই দেশের সীমান্তে তিন শতাধিক পণ্যবাহী ট্রাক আটকে ছিল। আর তাই আমদানি-রপ্তানিকারক প্রতিষ্ঠানের কর্তৃপক্ষকে চরম ভোগান্তির শিকার হতে হয়েছে।এ ব্যাপারে বেনাপোল স্থলবন্দরের রাজস্ব কর্মকর্তা মিজানুর রহমান বলেন, পেট্রাপোল স্থলবন্দরে সংযোগ-সমস্যার কারণে বেনাপোল বন্দরের কাস্টম হাউসে আমদানি-রপ্তানিসংক্রান্ত কাগজপত্র কম্পিউটারের প্রিন্টার থেকে বের করা সম্ভব হয়নি। তাই দুই দেশের মধ্যে পণ্য আমদানি-রপ্তানি বাণিজ্য দেড়টা পর্যন্ত বন্ধ ছিল।রাজস্ব কর্মকর্তা আরও জানান, এ ধরনের সমস্যা মাঝেমধ্যে দেখা দিলেও তা ক্ষণস্থায়ী হয়। তবে গতকাল দীর্ঘ সময় ধরে আটকে থাকায় আমদানি-রপ্তানি কার্যক্রম বাধাগ্রস্ত হয়েছে।
