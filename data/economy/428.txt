
অবসর-উত্তর ছুটিতে (পিআরএল) থাকা সরকারি চাকরিজীবীদের পেনশন এবং বার্ষিক বেতন বৃদ্ধি বা ইনক্রিমেন্ট বিষয়ে জটিলতা দূর করতে নতুন মতামত দিয়েছে অর্থ মন্ত্রণালয়।
অর্থ মন্ত্রণালয়ের অর্থ বিভাগের প্রবিধি অনুবিভাগ গত ৩০ আগস্ট ‘পিআরএল আংশিক বাতিল ও ১০০ শতাংশ পেনশন সমর্পণ-সংক্রান্ত’ শীর্ষক এই মতামত দেয়। হিসাব মহানিয়ন্ত্রকের কার্যালয় থেকে অর্থ মন্ত্রণালয়ের মতামত জানতে চাওয়ার পরিপ্রেক্ষিতে এ মতামত দেওয়া হয়।
মতামতে বলা হয়, গত ৩০ জুনের আগে পিআরএলে থাকা যেসব সরকারি কর্মচারীর জন্য আংশিক বা সম্পূর্ণ পিআরএল বাতিল করে শতভাগ পেনশন সুবিধার আদেশ জারি করা হয়, তাঁরাই শতভাগ পেনশন সমর্পণের সুবিধা পাবেন। এ ছাড়া একজন সরকারি কর্মচারী কেবল ভোগকৃত পিআরএলের জন্য বেতন-ভাতা পাবেন। ভোগ করা হয়নি বা বাতিল করা হয়েছে, এমন পিআরএলের জন্য তিনি কোনো বেতন-ভাতা পাবেন না।
অর্থ মন্ত্রণালয় আরও বলেছে, পিআরএল ভোগকালে কোনো কর্মচারীর ইনক্রিমেন্টের তারিখ থাকলে পেনশন নির্ধারণের জন্য তিনি ওই ইনক্রিমেন্ট সুবিধা পাবেন। ইনক্রিমেন্টের তারিখের আগেই যদি পিআরএল বাতিল বা সমর্পণের কারণে কোনো কর্মচারীর পিআরএল শেষ হয়ে যায়, তাহলে ওই কর্মচারী ইনক্রিমেন্ট পাবেন না।
প্রবিধি অনুবিভাগের মতামতে এ ছাড়া বলা হয়েছে, যে কর্তৃপক্ষ পিআরএল মঞ্জুর করেছে, সে কর্তৃপক্ষই তা বাতিল করতে পারে।  যেমন জেলা প্রশাসকের (ডিসি) কার্যালয়ের ২০তম গ্রেডের কোনো কর্মচারীর পিআরএল মঞ্জুর করেন ডিসি, পিআরএল বাতিলও করবেন তিনিই।
একই অনুবিভাগ গত ৯ জানুয়ারি পেনশনভোগীদের জন্য যে প্রজ্ঞাপন জারি করেছিল, তারই ধারাবাহিকতায় এবারের মতামত দেওয়া হয়েছে বলে জানান অর্থ বিভাগের কর্মকর্তারা।
জানুয়ারির প্রজ্ঞাপনে বলা হয়েছিল, বেসামরিক ও সামরিক সরকারি কর্মচারীরা পেনশনের পুরো টাকা আর একবারে তুলে নিতে পারবেন না, তবে অর্ধেক নিতে পারবেন। বাকি অর্ধেক নিতে হবে তাঁদের মাসে মাসে।
২০১৭ সালের ১ জুলাই থেকে কার্যকর হবে জানিয়ে জানুয়ারির ওই প্রজ্ঞাপনে বলা হয়েছিল, এ বছরের ৩০ জুন বা তারপর যাঁদের পিআরএল শেষ হবে, তাঁরাই নতুন নিয়মের আওতায় আসবেন। ‘৩০ জুন ২০১৭ তারিখ বা তার পর যাঁদের পিআরএল শেষ হবে, তাঁরা এই সুবিধার আওতায় আসবেন’—এমন একটি ব্যাখ্যা দেওয়া হয়েছিল প্রজ্ঞাপনটিতে। নতুন মতামতের ফলে ওই ব্যাখ্যাটি বাতিল হয়ে গেছে বলে জানান অর্থ বিভাগের কর্মকর্তারা।
অর্থ বিভাগের একজন অতিরিক্ত সচিব জানান, পেনশনের পুরো টাকা একসঙ্গে তুলে নেওয়ার রেওয়াজ বিশ্বের কোথাও নেই, এমনকি প্রতিবেশী ভারত-পাকিস্তানেও নেই। সব টাকা একসঙ্গে তুলে নিয়ে যাওয়াটা পেনশন-ধারণার সঙ্গেও সাংঘর্ষিক।
