
১৮ দলের ডাকা অবরোধ চলাকালে চার কর্মদিবস নিম্নমুখী থাকার পর আজ সোমবার ঊর্ধ্বমুখী প্রবণতায় শেষ হয়েছে দেশের শেয়ারবাজারের লেনদেন। লেনদেন শেষে দুই স্টক এক্সচেঞ্জে অধিকাংশ কোম্পানির শেয়ারের দাম বেড়েছে। ফলে সূচক বেড়েছে। তবে লেনদেন সামান্য কমেছে দুই বাজারে।
ডিএসইতে সূচক বেড়েছে ৫০ পয়েন্ট
প্রধান শেয়ারবাজার ঢাকা স্টক এক্সচেঞ্জের (ডিএসই) ডিএসইএক্স সূচক আজ ৫০ পয়েন্ট বেড়ে দাঁড়িয়েছে চার হাজার ১৯৭ পয়েন্টে। এর আগে সকাল সাড়ে ১০টায় নির্ধারিত সময়ে ডিএসইতে লেনদেন শুরু হয়।  বেলা সোয়া ১১টার দিকে সূচক ৭৭ পয়েন্ট বেড়ে যায়। এরপর সূচক বাড়ার হার কমলেও শেষ পর্যন্ত বাড়তি প্রবণতা থাকে সূচকে।
ডিএসইতে আজ ২৮৪টি প্রতিষ্ঠানের শেয়ার ও মিউচুয়াল ফান্ড লেনদেন হয়েছে। এর মধ্যে ২০৭টিরই দাম বেড়েছে। কমেছে ৫৩টির আর অপরিবর্তিত রয়েছে ২৪টি প্রতিষ্ঠানের শেয়ারের দাম। ডিএসইতে আজ ৩৪৭ কোটি টাকা লেনদেন হয়েছে, যা গতকালের চেয়ে এক কোটি টাকা কম। গতকাল এই বাজারে ৩৪৮ কোটি টাকা লেনদেন হয়।
সিএসইর সূচক বেড়েছে ১৩৩ পয়েন্ট
ডিএসইর পাশাপাশি চট্টগ্রাম স্টক এক্সচেঞ্জেও (সিএসই) সূচক বেড়েছে। দিনের লেনদেন শেষে সিএসইর সার্বিক মূল্যসূচক ১৩৩ পয়েন্ট বেড়ে অবস্থান করছে ১২ হাজার ৯৫৯ পয়েন্টে।
সিএসইতে আজ ২১৪টি প্রতিষ্ঠানের শেয়ার ও মিউচুয়াল ফান্ড হাত বদল হয়েছে। এর মধ্যে ১২৯টিরই দাম বেড়েছে, কমেছে ৯৭টির আর অপরিবর্তিত রয়েছে ২৮টি প্রতিষ্ঠানের শেয়ারের দাম। সিএসইতে আজ ৪১ কোটি টাকার শেয়ার লেনদেন হয়েছে, যা গতকালের চেয়ে চার কোটি টাকা কম। গতকাল এই বাজারে ৪৫ কোটি টাকার শেয়ার লেনদেন হয়।
লেনদেনে শীর্ষ ১০ কোম্পানি
ডিএসইতে আজ লেনদেনে শীর্ষে ছিল বিমা খাতের কোম্পানি ডেল্টা লাইফ ইনস্যুরেন্স। এ ছাড়া বিডি বিল্ডিং, বেঙ্গল উইন্ডসর, জেনারেশন নেক্সট ফ্যাশন, আরএন স্পিনিং, প্যারামাউন্ড টেক্সটাইল, সেন্ট্রাল ফার্মা, ইউসিবি, যমুনা অয়েল, গ্রামীণফোন প্রভৃতি লেনদেনের শীর্ষে উঠে আসে।
 
