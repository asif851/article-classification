
ঝুঁকি এড়াতে ব্যাংকগুলোর ঝুঁকিভিত্তিক সম্পদের বিপরীতে ১০ শতাংশ হারে মূলধন সংরক্ষণের বাধ্যবাধকতা রয়েছে। গত মার্চ শেষে ৮ ব্যাংক এ মূলধন সংরক্ষণ করতে ব্যর্থ হয়েছে। ফলে মার্চ শেষে ব্যাংক খাতের মূলধন সংরক্ষণের হার দাঁড়িয়েছে ১০ দশমিক ৬২ শতাংশ। গত ডিসেম্বর শেষে যা ছিল ১০ দশমিক ৮৪ শতাংশ।জানা গেছে, চলতি বছর থেকে ব্যাসেল-৩ নীতিমালা অনুযায়ী ব্যাংকগুলোকে ১০ শতাংশের অতিরিক্ত দশমিক ৬২ শতাংশ হারে অতিরিক্ত মূলধন সংরক্ষণ (ক্যাপিটাল কনজারভেশন বাফার) করতে হয়। প্রথমবারের মতো ১৩ ব্যাংক এ অতিরিক্ত মূলধন সংরক্ষণ করতে ব্যর্থ হয়েছে। এ ছাড়া ন্যূনতম মূলধন সংরক্ষণ করতে ব্যর্থ হয়েছে ৮ ব্যাংক। গত বছরের ডিসেম্বর থেকে চলতি বছরের মার্চ পর্যন্ত ব্যাংক খাতের খেলাপি ঋণ বেড়েছে ৮ হাজার ৪০ কোটি টাকা। এর ফলেই ব্যাংকগুলোর অন্য সূচকগুলোর অবনতি হয়েছে বলে মনে করছেন সংশ্লিষ্ট কর্মকর্তারা।যোগাযোগ করা হলে বাংলাদেশ ব্যাংকের নির্বাহী পরিচালক মোহাম্মদ নওশাদ আলী চৌধুরী প্রথম আলোকে বলেন, খেলাপি ঋণ বেড়ে যাওয়ায় বেশি হারে সঞ্চিতি সংরক্ষণ করতে হয়েছে। ফলে অন্য সূচকগুলোরও কিছুটা অধোগতি হয়েছে।
