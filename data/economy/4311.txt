
টঙ্গী বিসিক শিল্পনগরীতে বাংলাদেশ গার্মেন্টস এক্সেসরিজ অ্যান্ড প্যাকেজিং ম্যানুফ্যাকচারার্স অ্যান্ড এক্সপোর্টার্স অ্যাসোসিয়েশনের (বিজিএপিএমইএ) নিজস্ব পরীক্ষাগারের যাত্রা শুরু হয়েছে। এতে কার্টনের পাঁচটি পরীক্ষা-নিরীক্ষা করাতে পারবে পোশাকসহ অন্য খাতের সরঞ্জাম ও মোড়কীকরণ পণ্য প্রস্তুতকারক কারখানাগুলো।শিল্পসচিব মোশাররফ হোসেন ভূঁইয়া গতকাল বুধবার বিকেলে পরীক্ষাগারটির উদ্বোধন করেন। এ সময় উপস্থিত ছিলেন শিল্প মন্ত্রণালয়ের অতিরিক্ত সচিব সুষেণ চন্দ্র দাস, বিজিএপিএমইএর সভাপতি আব্দুল কাদের খান, উপদেষ্টা ও সাবেক সভাপতি রাফেজ আলম চৌধুরী প্রমুখ।সভাপতি আব্দুল কাদের খান বলেন, ইউরোপীয় ইউনিয়ন ও শিল্প মন্ত্রণালয়ের সহযোগিতায় বিজিএপিএমইএর পরীক্ষাগারটি প্রতিষ্ঠিত হয়েছে। এর মাধ্যমে পণ্যের মান উন্নয়ন ও গুণমান নিশ্চিত করা সম্ভব হবে। তিনি আরও বলেন, ভবিষ্যতে সরঞ্জাম ও মোড়কীকরণের অন্যান্য পণ্যের পরীক্ষা এখানে করার ব্যবস্থা করা হবে।
