
চট্টগ্রাম বন্দর থেকে সন্দেহজনক পণ্যভর্তি একটি কনটেইনার পাচার হওয়ার ঘটনায় বন্দর কর্তৃপক্ষকে দায়ী করেছে কাস্টম হাউসের একটি তদন্ত কমিটি। কাস্টম হাউসের কমিশনার মো. মাসুদ সাদিকের কাছে সম্প্রতি এ প্রতিবেদন জমা দিয়েছে কমিটি।জানা গেছে, মিথ্যা ঘোষণায় পণ্য আমদানির অভিযোগে এ কনটেইনারের পণ্য পরীক্ষা-নিরীক্ষা করে খালাসের ছাড়পত্র প্রদানের সিদ্ধান্ত নিয়েছিল কাস্টম হাউস। কিন্তু গত ৫ জুলাই নির্ধারিত সময়ে বন্দরের ১ নম্বর ইয়ার্ডে গিয়ে শুল্ক কর্মকর্তারা কনটেইনারটি খুঁজে পাননি। বন্দরের হেফাজতে থাকলেও তাঁরা কনটেইনারটি শুল্ক কর্মকর্তাদের বুঝিয়ে দিতে পারেননি।এ অবস্থায় কাস্টম হাউসের যুগ্ম কমিশনার মাহমুদুল হাসানকে প্রধান করে চার সদস্যের একটি কমিটি গঠন করা হয়। কমিটির প্রধান মাহমুদুল হাসান ইতিমধ্যে অন্যত্র বদলি হয়ে গেছেন। কমিটির সদস্য আমীমুল ইহ্সান এ প্রসঙ্গে প্রথম আলোকে বলেন, ‘তদন্ত প্রতিবেদন জমা দেওয়া হয়েছে।’ তবে বিস্তারিত কিছু জানাতে চাননি তিনি।তদন্ত কমিটির প্রতিবেদনে বলা হয়, পণ্য চালানটির শুল্কায়ন হয়নি, শিপিং এজেন্ট থেকে পণ্য খালাসের ছাড়পত্র দেওয়া হয়নি, বন্দর কর্তৃপক্ষের ছাড়পত্র ও গেট দিয়ে পণ্য সরবরাহ যাচাইয়ের কাজও হয়নি। অর্থাৎ, কোনো দালিলিক কাজই হয়নি।কাস্টম হাউস সূত্রে জানা যায়, গত ১০ ফেব্রুয়ারি জাহাজ থেকে এই কনটেইনার (এমএসকেইউ ৭৫৮৬৬৮৭) চট্টগ্রাম বন্দর চত্বরে নামানো হয়। এতে ১১ হাজার ৮৯০ কেজি কটন ফেব্রিক্স রয়েছে বলে আমদানিকারকের নথিপত্রে উল্লেখ আছে। তবে কাস্টম হাউসের কাছে খবর ছিল, আমদানিকারক এ চালানে মিথ্যা ঘোষণায় পণ্য আমদানি করেছেন।কাস্টম হাউসের তথ্য অনুযায়ী, নারায়ণগঞ্জের এ-১ নিট এক্সপোর্ট নামের একটি প্রতিষ্ঠান প্রথমে এই পণ্য আমদানি করে। পরে আমদানির দলিলপত্র সংশোধন করে ঢাকার বনানীর মাসুদ অ্যাপারেলস লিমিটেডের নামে এ পণ্য আমদানি দেখানো হয়।এদিকে কনটেইনার নিখোঁজের বিষয়ে জড়িত ব্যক্তিদের শনাক্ত করতে বন্দরের সদস্য (প্রশাসন) মো. নজরুল ইসলামকে প্রধান করে একটি কমিটি গঠন করেছে বন্দর কর্তৃপক্ষ।
