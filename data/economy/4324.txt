
২০১৩-১৪ অর্থবছরে দেশে মূল্যস্ফীতির হার আগের বছরের চেয়ে বেড়েছে। বছর শেষে মূল্যস্ফীতির এই হার দাঁড়িয়েছে ৭ দশমিক ৩৫ শতাংশে। আগের অর্থবছর অর্থাত্ ২০১২-১৩ অর্থবছরে এই হার ছিল ৬ দশমিক ৭৮ শতাংশ।
আজ বৃহস্পতিবার দুপুরে জাতীয় অর্থনৈতিক পরিষদের (এনএসি) সম্মেলনকক্ষে আয়োজিত সংবাদ সম্মেলনে মূল্যস্ফীতির এ তথ্য জানান পরিকল্পনামন্ত্রী আ হ ম মুস্তফা কামাল। বাংলাদেশ পরিসংখ্যান ব্যুরোর (বিবিএস) তথ্য-উপাত্তের ভিত্তিতে মূল্যস্ফীতির এ তথ্য তুলে ধরেন মন্ত্রী।
বিবিএসের তথ্য অনুযায়ী, খাদ্যমূল্যস্ফীতি বাড়ার কারণে অর্থবছর শেষে মূল্যস্ফীতি বেড়েছে। ২০১৩-১৪ অর্থবছরের খাদ্যমূল্যস্ফীতি ছিল ৮ দশমিক ৫৬ শতাংশ। আগের বছর এটি ছিল ৫ দশমিক ২২ শতাংশ। বিদায়ী অর্থবছরে খাদ্যমূল্যস্ফীতি বাড়লেও খাদ্যবহির্ভূত মূল্যস্ফীতি কমেছে বলে সংবাদ সম্মেলনে জানানো হয়। বিদায়ী অর্থবছরে খাদ্যবহির্ভূত মূল্যস্ফীতি ছিল ৫ দশমিক ৫৫ শতাংশ। আগের বছর সেটি ছিল ৯ দশমিক ১৭ শতাংশ।
সংবাদ সম্মেলনে পরিকল্পনা বিভাগের সচিব ভূঁইয়া শফিকুল ইসলাম, পরিসংখ্যান ও তথ্য ব্যবস্থাপনা বিভাগের সচিব নজিবুর রহমান, বিবিএসের মহাপরিচালক গোলাম মোস্তফা কামাল প্রমুখ উপস্থিত ছিলেন।
