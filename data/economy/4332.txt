
বাংলাদেশে ২০১৬ সালে চীনের বহুজাতিক স্মার্টফোন ব্র্যান্ড হুয়াওয়ের স্মার্টফোন বিক্রি বেড়েছে ২৩২ শতাংশ। এটি এক বছরে এ দেশের বাজারে স্মার্টফোন বিক্রিতে সর্বোচ্চ প্রবৃদ্ধি বলে হুয়াওয়ের পাঠানো এক সংবাদ বিজ্ঞপ্তিতে গত শনিবার দাবি করা হয়েছে। সংবাদ বিজ্ঞপ্তিতে বলা হয়েছে, বাজার গবেষণা প্রতিষ্ঠান জেএফকের হিসাবে বর্তমানে সংখ্যার দিক থেকে বাংলাদেশের স্মার্টফোনের বাজারের ১৪ শতাংশ হুয়াওয়ের দখলে রয়েছে। তবে আর্থিক মূল্যের হিসাবে হুয়াওয়ের বাজার হিস্যার পরিমাণ সাড়ে ১৯ শতাংশ। এ সাফল্যের পেছনে গত বছরের জুনে বাজারে আসা পিনাইন ও মেটএইট মডেলের স্মার্টফোন বড় ভূমিকা রেখেছে। হুয়াওয়ে বাংলাদেশের ডিভাইস বিজনেসের পরিচালক ইংমার ওয়্যাং বলেন, বিশ্ববাজারের পাশাপাশি বাংলাদেশেও উল্লেখযোগ্য প্রবৃদ্ধির ধারা অব্যাহত রেখেছে হুয়াওয়ে। ক্রেতার চাহিদার ওপর নির্ভর করে স্মার্টফোনে বৈচিত্র্যের পাশাপাশি সেবার পরিধি দ্রুত গতিতে বৃদ্ধি পাওয়ায় বাংলাদেশের বাজারে এই সফলতা পেয়েছে হুয়াওয়ে।
 
