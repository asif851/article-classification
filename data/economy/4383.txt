
মোবাইল অপারেটর রবি-এয়ারটেলের একীভূতকরণের (মার্জার) বিষয়ে চূড়ান্ত অনুমোদন দিয়েছে বাংলাদেশ টেলিযোগাযোগ নিয়ন্ত্রণ কমিশন (বিটিআরসি)। আজ মঙ্গলবার বিটিআরসির কমিশন বৈঠকে এ সিদ্ধান্ত নেওয়া হয়েছে।বিষয়টি নিশ্চিত করে বিটিআরসির চেয়ারম্যান শাহজাহান মাহমুদ বলেন, কমিশন বৈঠকে রবি ও এয়ারটেলের একীভূত হওয়ার চূড়ান্ত অনুমোদন দেওয়া হয়েছে। এখন নির্ধারিত মাশুল ও ফি ‍দিয়ে একীভূত হবে এ দুই অপারেটর।৯০০ ও ১ হাজার ৮০০ মেগাহার্টজ ব্যান্ডে এয়ারটেলের সব তরঙ্গ নিলে একীভূত কোম্পানিকে তরঙ্গ ফি হিসেবে দিতে হবে ৫০৭ কোটি টাকা। টুজি ব্যান্ডে প্রতি মেগাহার্টজ তরঙ্গের দাম ধরা হয়েছে ৩৩ কোটি ৮০ লাখ টাকা। আর একীভূত হওয়ার ফি হিসেবে দিতে হবে ১০০ কোটি টাকা।রবি-এয়ারটেলের একীভূত হওয়ার প্রস্তাবে গত আগস্টে চূড়ান্ত অনুমোদন দেন হাইকোর্ট। একীভূত হওয়ার পর এটিই হবে দেশের দ্বিতীয় বৃহৎ মুঠোফোন অপারেটর। ‘রবি’ নামেই বাজারে ব্যবসা করবে এটি। একীভূত হওয়া কোম্পানিতে রবির মালিকানা থাকবে ৭৫ শতাংশ আর এয়ারটেলের ২৫ শতাংশ।
