
বাজারের চাহিদার সঙ্গে সংগতি রেখে অপ্রয়োজনীয় পণ্য আমদানি না করতে ট্রেডিং করপোরেশন অব বাংলাদেশকে (টিসিবি) পরামর্শ দিয়েছে বাণিজ্য মন্ত্রণালয়-সম্পর্কিত সংসদীয় স্থায়ী কমিটি। খবর বাসসের।জাতীয় সংসদ ভবনে গতকাল রোববার কমিটির সভাপতি তাজুল ইসলামের সভাপতিত্বে অনুষ্ঠিত সভায় এ পরামর্শ দেওয়া হয়। বাণিজ্যমন্ত্রী তোফায়েল আহমেদ ছাড়াও সভায় কমিটির সদস্য এনামুল হক, ওয়ারেসাত হোসেন বেলাল, আ ক ম বাহাউদ্দীন, ছানোয়ার হোসেন, মঞ্জুরুল ইসলাম ও লায়লা আরজুমান উপস্থিত ছিলেন।সভায় জানানো হয়, ২০১০ সাল থেকে চলতি বছর পর্যন্ত ১৪১টি বাণিজ্য মেলায় বাংলাদেশ অংশগ্রহণ করেছে। এতে মোট ৭৯ কোটি ৭৭ লাখ ৫৯ হাজার ৭৪৪ টাকা ব্যয় হয়েছে। পরে কমিটি বিভিন্ন আন্তর্জাতিক মেলায় খরচ কমিয়ে আনার সুপারিশ করে। এ ছাড়া বাংলাদেশি পণ্যকে আন্তর্জাতিক মেলায় কীভাবে আকর্ষণীয় ও লাভবান করা যায় সেটি পর্যালোচনা করতে ওয়ারেসাত হোসেনকে আহ্বায়ক করে চার সদস্যের একটি সাব-কমিটি গঠন করা হয়।
