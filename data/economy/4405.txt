
চট্টগ্রাম স্টক এক্সচেঞ্জের (সিএসই) ব্যবস্থাপনা পরিচালক (এমডি) ওয়ালি উল মারুফ মতিনের পদত্যাগের ঘটনা তদন্তে একটি কমিটি গঠন করেছে নিয়ন্ত্রক সংস্থা বাংলাদেশ সিকিউরিটিজ অ্যান্ড এক্সচেঞ্জ কমিশন (বিএসইসি)। সেই সঙ্গে তদন্তকাজ শেষ না হওয়া পর্যন্ত এমডির পদত্যাগের সিদ্ধান্তও স্থগিত থাকবে বলে জানিয়েছে বিএসইসি।বিএসইসির এ-সংক্রান্ত নির্দেশনা গতকাল মঙ্গলবার বিকেলে সিএসইর চেয়ারম্যানের কাছে পাঠানো হয়েছে। সিএসই সূত্রে এ তথ্য নিশ্চিত হওয়া গেছে।বিএসইসির চিঠিতে বলা হয়েছে, তদন্তকাজ শেষ না হওয়া পর্যন্ত সিএসইর এমডি পদত্যাগ অনুমোদনের যে সিদ্ধান্ত সংস্থাটির পরিচালনা পর্ষদ নিয়েছে, সেই সিদ্ধান্ত স্থগিত থাকবে। অর্থাৎ তদন্ত শেষ করে বিএসইসি পরবর্তী সিদ্ধান্ত না দেওয়া পর্যন্ত এমডি তাঁর দায়িত্বে বহাল থাকবেন।যোগাযোগ করা হলে বিএসইসির মুখপাত্র ও নির্বাহী পরিচালক সাইফুর রহমান প্রথম আলোকে বলেন, ‘সিএসইর এমডির পদত্যাগের ঘটনাকে কেন্দ্র করে তদন্ত কমিটি গঠনের বিষয়টি আমি শুনেছি। তবে এখনো পর্যন্ত দাপ্তরিকভাবে এ বিষয়ে আমি অবগত নই। তাই আমি নিশ্চিত করে কিছু বলতে পারছি না।’সংশ্লিষ্ট একাধিক সূত্র জানিয়েছে, বিএসইসির নির্বাহী পরিচালক সাইফুর রহমানকে প্রধান করেই তিন সদস্যের এ তদন্ত কমিটি গঠন করা হয়েছে। কমিটির অপর দুই সদস্য হলেন সংস্থাটির পরিচালক শেখ মাহবুবুর রহমান ও মনসুর রহমান। সিএসইর এমডির পদত্যাগের কারণ ও দুই ধরনের পদত্যাগপত্র গ্রহণের বিষয়টি বিস্তারিত তদন্ত করে এক সপ্তাহের মধ্যে প্রতিবেদন জমা দিতে বলা হয়েছে কমিটিকে।গত ৩০ নভেম্বর ওয়ালি উল মারুফ মতিন সিএসইর এমডির পদ থেকে পদত্যাগ করেন। ওই দিনই সংস্থাটির চেয়ারম্যান ও জাতীয় রাজস্ব বোর্ডের (এনবিআর) সাবেক চেয়ারম্যান মোহাম্মদ আবদুল মজিদের কাছে তিনি পদত্যাগপত্র জমা দেন। যার একটি কপি বিএসইসির চেয়ারম্যানকেও দেওয়া হয়।পদত্যাগপত্রে মারুফ মতিন বলেন, পরিচালনা পর্ষদের প্রভাবশালী সদস্যরা এমডির বিভিন্ন সিদ্ধান্তে অযাচিত হস্তক্ষেপ করছেন, যা মেনে নেওয়া কঠিন। এ ছাড়া প্রভাবশালীদের হস্তক্ষেপের কারণে বিনিয়োগকারীদের অভিযোগগুলোকে যথাযথ গুরুত্ব দিয়ে সমাধানের ক্ষেত্রে ব্যবস্থাপনা পরিচালক হিসেবে তিনি কোনো সিদ্ধান্তও নিতে পারছেন না।গত রোববার অনুষ্ঠিত হয় সিএসইর পরিচালনা পর্ষদের সভায় সর্বসম্মতিক্রমে এমডির পদত্যাগ অনুমোদন করা হয়। পাশাপাশি ওই দিনই মারুফ মতিনের কাছ থেকে নতুন করে আরেকটি পদত্যাগপত্র জমা নেওয়া হয়। যেখানে পর্ষদের সদস্যদের বিরুদ্ধে আনীত অভিযোগ বাদ দিতে বলা হয় এমডিকে।নতুন ওই পদত্যাগপত্রসহ পর্ষদের সিদ্ধান্তের বিষয়টি চূড়ান্ত অনুমোদনের জন্য বিএসইসির কাছে পাঠানো হয়। কিন্তু বিএসইসি দুই ধরনের পদত্যাগপত্র ও তার অসামঞ্জস্য নিয়ে সন্দেহ পোষণ করে। তাই বিষয়টিও তদন্ত কমিটিকে খতিয়ে দেখার নির্দেশ দেয়। পাশাপাশি এমডির পদত্যাগের বিষয়ে সিএসইর পর্ষদ যে সিদ্ধান্ত নিয়েছে, তা সাময়িকভাবে স্থগিত করে।
