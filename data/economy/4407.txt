
আগামী অর্থবছরে মোট দেশজ উৎপাদনের প্রবৃদ্ধির হারের (জিডিপি) লক্ষ্যমাত্রা ৭ দশমিক ২ শতাংশ করা হবে বলে জানিয়েছেন অর্থমন্ত্রী আবুল মাল আবদুল মুহিত।
আজ রোববার সচিবালয়ে সাধারণ বীমা করপোরেশন ও ইনভেস্টমেন্ট করপোরেশন অব বাংলাদেশসহ (আইসিবি) চারটি প্রতিষ্ঠানের লভ্যাংশ হস্তান্তর অনুষ্ঠানে অর্থমন্ত্রী এ তথ্য জানান। বাকি দুটি প্রতিষ্ঠান হলো বাংলাদেশ ইনফ্রাস্ট্রাকচার ফিন্যান্স ফান্ড লিমিডেট (বিআইএফএফএল), ইউএই-বাংলাদেশ ইনভেস্টমেন্ট কোম্পানি লিমিডেট।
অর্থমন্ত্রী বলেন, ‘জিডিপির প্রবৃদ্ধির হার এখনো চূড়ান্ত হয়নি। তবে এ রকমই থাকবে। গত বছর জাতীয় রাজস্ব বোর্ডের কর আদায়ের লক্ষ্যমাত্রা ৩০ শতাংশ বাড়িয়েছিলাম। এটা অর্জিত হবে না বলে মনে হয়। বাংলাদেশকে একটি বড় জাম্প দিতে হবে উন্নয়নের জন্য। সে জন্য প্রয়োজনীয় সব পদক্ষেপ নিচ্ছি। আগামী অর্থবছরে জিডিপির তুলনায় বাজেটের আকার ১৭-১৮ শতাংশ করা হবে।’ এ সময় প্রতিবেশী কয়েকটি দেশের জিডিপির তুলনায় বাজেটের আকারের উদাহরণ দেন তিনি।
চারটি প্রতিষ্ঠান সরকারকে ৪৩৫ কোটি টাকা লভ্যাংশ দিয়েছে।
