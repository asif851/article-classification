
বিশিষ্ট অর্থনীতিবিদ ওয়াহিদউদ্দিন মাহমুদ বলেছেন, ‘যেকোনো দেশের রাজধানীর পাশের নদীর তীর দেখে বলে দেওয়া যায় দেশটির অর্থনৈতিক অবস্থা কেমন। আমাদের বুড়িগঙ্গার তীর দেখে মনে হয় না আমরা মধ্য আয়ের দেশ।’‘বাজেট রিপোর্টিংয়ের দক্ষতা বাড়ানো’ শীর্ষক সাংবাদিকদের এক কর্মশালায় এ কথা বলেন তিনি। গতকাল মঙ্গলবার ঢাকা বিশ্ববিদ্যালয়ের সামাজিক বিজ্ঞান অনুষদের মুজাফ্ফর আহমেদ চৌধুরী মিলনায়তনে এটি অনুষ্ঠিত হয়। যৌথভাবে এ কর্মশালার আয়োজন করে ঢাকা বিশ্ববিদ্যালয়ের অর্থনীতি বিভাগের অ্যালামনাই অ্যাসোসিয়েশন (ডুয়েডা) এবং গবেষণা প্রতিষ্ঠান পাওয়ার অ্যান্ড পার্টিসিপেশন রিসার্চ সেন্টার (পিপিআরসি)।কর্মশালায় সাবেক তত্ত্বাবধায়ক সরকারের উপদেষ্টা ওয়াহিদউদ্দিন মাহমুদ বলেন, ‘আগামী বাজেটে মূল্য সংযোজন কর (মূসক) একটি বড় বিষয় হবে। মূসকের সঙ্গে নায্যতার প্রশ্ন জড়িত। আমাদের এখানে ভোগ্যপণ্যের সর্বত্র ১৫ শতাংশ মূসক আরোপ করা হয়েছে। আবার কোনো কোনো খাতকে এই করের আওতার বাইরে রাখা হয়েছে। কম করে হলেও সব খাতেই মূসক আরোপ করা উচিত।’ তবে ওয়াহিদউদ্দিন মাহমুদ বলেন, ‘বিশ্বের বিভিন্ন দেশের প্রেক্ষাপট বিবেচনা করে বলা যায়, আমাদের ১৫ শতাংশ মূসক আসলে বেশিই।’
পিপিআরসির নির্বাহী চেয়ারম্যান হোসেন জিল্লুর রহমান বলেন, বাজেটের মূল দুটি অংশ। একটিতে থাকে বক্তব্য, আরেকটিতে খাতভিত্তিক বরাদ্দের বিষয়টি। এখন দেখা যাচ্ছে, বক্তব্যের অংশে নানা ধরনের পরিবর্তন হচ্ছে। সেখানে নানা উৎকর্ষের পরিচয় পাওয়া যাচ্ছে। তবে মূল যে খাতভিত্তিক বরাদ্দের অংশ তা গতানুগতিক। বাজেটের মতো অর্থনৈতিক ব্যবস্থার দলিল উপস্থাপনের অনেক আকাঙ্ক্ষা তুলে ধরা হয়। বাজেটের আকার নিয়ে এই আকাঙ্ক্ষা ব্যক্ত হয়। তবে ব্যয় করার সক্ষমতা না থাকলে বা সংগতিপূর্ণ না হলে এই প্রত্যাশা মনগড়া হয়ে যেতে পারে। হোসেন জিল্লুর আরও বলেন, ‘আমাদের বাজেট মূল্যায়নের মাপকাঠিও গতানুগতিক হয়ে যায়। বাজেটের পর এটি “উচ্চাভিলাষী” বা বাস্তবায়নযোগ্য নয় ইত্যাদি নানা প্রথাগত মাপকাঠিতেই সীমাবদ্ধ হয়ে যায় কথাবার্তা। এর বাইরে এসে মূল্যায়ন করতে হবে বাজেটকে।’
হোসেন জিল্লুর রহমান বলেন, ‘গত ২৫ বছর ধরে আমাদের অর্থনীতির প্রকৃত চালক যেসব খাত ছিল, সেগুলোর এখনকার অবস্থা এবারের বাজেট প্রণয়নে মনে রাখতে হবে। রপ্তানি ও রেমিট্যান্স আজ বৈশ্বিক অর্থনীতির বাস্তবতায় অনেকটাই স্থবিরতার মধ্যে আছে। এই পরিপ্রেক্ষিতে নতুন চালকের দিকেও দৃষ্টি দিতে হবে।’
ঢাকা বিশ্ববিদ্যালয়ের অর্থনীতি বিভাগের অধ্যাপক এম এ তসলিম বলেন, ‘আমাদের দেশে বাজেট নিয়ে যত আলোচনা হয়, উন্নত বিশ্বে তত আলোচনা হয় না। এখানে বাজেট এত বেশি আলোচ্য, কারণ অনিশ্চয়তা। অর্থমন্ত্রীর বাজেট বক্তৃতার আগে আমরা জানতেই পারি না বাজেটে কোন খাতে কর বাড়ছে বা কমছে। উন্নত দেশে কর বাড়ানোর মতো বিষয় দীর্ঘ সময় আগে জনগণকে জানানো হয়। বাজেটে কোনো সারপ্রাইজ থাকা উচিত নয়।’
সাবেক বাণিজ্যসচিব ও সিকিউরিটিজ এক্সচেঞ্জ কমিশনের চেয়ারম্যান ফারুক আহমেদ সিদ্দীকি বলেন, ‘আড়াই লাখ টাকা আয়ে কর দিতে হয়। এখন ব্যবসায়ীরা নিজেদের আয় দেখান ২ লাখ ৬০ হাজার টাকা। আমি নিশ্চিত, যদি আড়াই লাখ থেকে সাড়ে তিন লাখ টাকাও করা হয়, তখন ব্যবসায়ীরা নিজেদের আয় দেখাবেন ৩ লাখ ৬০ হাজার টাকা। দরিদ্র মানুষ কর ফাঁকি দেয় না, দেয় ধনী মানুষ।’
অনুষ্ঠানে আরও বক্তব্য দেন ডুয়েডার সভাপতি ফরিদ উদ্দিন আহমেদ, অর্থ মন্ত্রণালয়ের অতিরিক্ত সচিব মো. মুসলিম চৌধুরী প্রমুখ।
