
নগরের পলোগ্রাউন্ডের চার লাখ বর্গফুট আয়তনের মাঠে আজ রোববার চট্টগ্রাম আন্তর্জাতিক বাণিজ্য মেলার উদ্বোধন করা হচ্ছে। চট্টগ্রাম চেম্বার এ নিয়ে ২৫ বারের মতো মাসব্যাপী এ মেলার আয়োজন করছে।গতকাল শনিবার সকালে আগ্রাবাদের বিশ্ব বাণিজ্য কেন্দ্রে বঙ্গবন্ধু সম্মেলনকক্ষে সংবাদ সম্মেলনে এ তথ্য জানান চেম্বারের সভাপতি মাহবুবুল আলম। সংবাদ সম্মেলনে মেলা কমিটির চেয়ারম্যান ও চেম্বারের জ্যেষ্ঠ সহসভাপতি নুরুন নেওয়াজ সেলিমসহ চেম্বার পরিচালকেরা উপস্থিত ছিলেন।মাহবুবুল আলম বলেন, এবারের মেলায় প্রথমবারের মতো মরিশাস থেকে উদ্যোক্তারা তাদের পণ্য নিয়ে অংশ নিচ্ছে। প্রতিবারের মতো এবারও পার্টনার কান্ট্রি হিসেবে থাকছে থাইল্যান্ড। এ ছাড়া ভারত ও ইরানের প্রতিষ্ঠানও থাকছে। বিদেশিদের জন্য ২৩ হাজার বর্গফুট জায়গা বরাদ্দ করা হয়েছে।নুরুন নেওয়াজ সেলিম বলেন, এবারের মেলায় দেশি-বিদেশি ৪৫০টি প্রতিষ্ঠান অংশ নিচ্ছে। মেলা প্রতিদিন সকাল ১০টা থেকে রাত ১০টা পর্যন্ত চলবে। মেলায় প্রবেশমূল্য রাখা হচ্ছে ১০ টাকা।লিখিত বক্তব্যে তিনি বলেন, এই মেলার মাধ্যমে দেশীয় পণ্যের অভ্যন্তরীণ বাজার সম্প্রসারণ হচ্ছে। আবার মেলায় প্রদর্শনের মাধ্যমে নতুন পণ্যের বাজার তৈরি হচ্ছে। ক্ষুদ্র ও মাঝারি খাতের বিকাশেও এ মেলা ভূমিকা রাখছে।মাহবুবুল আলম বলেন, রেলওয়ে থেকে পলোগ্রাউন্ড মাঠ পেতে দেরি হওয়ায় এবার একটু দেরিতে এ মেলা শুরু হচ্ছে। চট্টগ্রামে মেলার কোনো স্থায়ী মাঠ না থাকায় বিচ্ছিন্নভাবে বিভিন্ন সংগঠন বিভিন্ন স্থানে মেলার আয়োজন করছে। স্থায়ী মাঠ হলে নির্ধারিত সূচি অনুযায়ী একটি মাঠে সবাই মেলার আয়োজন করার সুযোগ পেত।বেলা সাড়ে তিনটায় এ মেলা উদ্বোধন করবেন শিল্পমন্ত্রী আমির হোসেন আমু। সংবাদ সম্মেলনে মেলা কমিটির কো-চেয়ারম্যান মাহফুজুল হক শাহ, চেম্বার পরিচালক এম এ মোতালেব, জহিরুল ইসলাম চৌধুরী, এ কে এম আকতার হোসেন, অহিদ সিরাজ প্রমুখ উপস্থিত ছিলেন।
