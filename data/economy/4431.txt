
দেশের বাজারে সোনার দাম প্রতি ভরিতে ১ হাজার ২২৫ টাকা বাড়ানোর সিদ্ধান্ত নিয়েছে বাংলাদেশ জুয়েলার্স সমিতি (বাজুস)। এতে করে ভালো মানের এক ভরি সোনার দাম দাঁড়াবে ৪৭ হাজার ৪১৫ টাকা। আগামী শুক্রবার থেকে নতুন এই দর কার্যকর হবে।
বাজুস আজ বুধবার দুপুরে সোনার দাম বাড়ানোর সিদ্ধান্তটি জানিয়েছে। সব মিলিয়ে চলতি বছর এ নিয়ে দেশের বাজারে পঞ্চমবারের মতো সোনার দাম বাড়ছে।
নতুন দর অনুযায়ী, প্রতি ভরি (১১ দশমিক ৬৬৪ গ্রাম) ভালো মানের অর্থাৎ ২২ ক্যারেট সোনা ৪৭ হাজার ৪১৫ টাকা, ২১ ক্যারেট ৪৫ হাজার ৩১৫ টাকা এবং ১৮ ক্যারেটের দাম হবে ৩৮ হাজার ৬৬৭ টাকা। আর সনাতন পদ্ধতির সোনার ভরি হবে ২৭ হাজার ৫৮৬ টাকা।
এদিকে আগামীকাল বৃহস্পতিবার পর্যন্ত দেশের সব জুয়েলার্সে প্রতি ভরি ২২ ক্যারেট সোনা ৪৬ হাজার ১৯০ টাকা, ২১ ক্যারেট ৪৪ হাজার ৯০ টাকা এবং ১৮ ক্যারেট ৩৭ হাজার ৪৪২ টাকায় বিক্রি হবে। আর সনাতন পদ্ধতির সোনার ভরি ২৬ হাজার ৩৬১ টাকা।
ব্যবসায়ীরা বলেন, প্রতি ভরি ২২ ক্যারেটে ৯১ দশমিক ৬ শতাংশ, ২১ ক্যারেটে ৮৭ দশমিক ৫ শতাংশ, ১৮ ক্যারেটে ৭৫ শতাংশ বিশুদ্ধ সোনা থাকে। সনাতন পদ্ধতির সোনা পুরোনো স্বর্ণালংকার গলিয়ে তৈরি করা হয়। এ ক্ষেত্রে কত শতাংশ বিশুদ্ধ সোনা মিলবে, সেটি নিশ্চিত নয়।
এদিকে রুপার দামও ভরিতে ৫৭ টাকা বৃদ্ধি পেয়ে ১ হাজার ১৬৫ টাকা হচ্ছে। তবে আগামীকাল পর্যন্ত রুপা ১ হাজার ১০৮ টাকা ভরি দরেই পাওয়া যাবে।
