
চলমান রাজনৈতিক অস্থিরতার প্রতিবাদ এবং তা অবসানের দাবিতে আগামী এক সপ্তাহের মধ্যে সাদা পতাকা নিয়ে রাজপথে নামবেন ব্যবসায়ীরা।
আজ মঙ্গলবার ব্যবসায়ীদের শীর্ষ সংগঠন এফবিসিসিআইয়ের পরিচালনা পর্ষদের জরুরি সভায় এ সিদ্ধান্ত নেওয়া হয়েছে। দুপুরে মতিঝিলে এফবিসিসিআই ভবনে ওই সভা অনুষ্ঠিত হয়। সভা শেষে সংগঠনের সহসভাপতি হেলাল উদ্দিন সাংবাদিকদের কাছে এ সিদ্ধান্তের কথা জানান।
হেলাল উদ্দিন বলেছেন, চলমান রাজনৈতিক অস্থিরতায় তাঁরা ব্যবসা করতে পারছেন না। এর প্রতিবাদ এবং এ অবস্থার অবসানের দাবিতে এই কর্মসূচির সিদ্ধান্ত নিয়েছে এফবিসিসিআই।
সিদ্ধান্ত অনুযায়ী, সারা দেশের ব্যবসায়ীদের চেম্বার ও সমিতিগুলো নিজ নিজ অফিসের সামনে রাজপথ বা সড়কে সাদা পতাকা বা কাপড় বা সাদা কাগজ নিয়ে দাঁড়িয়ে যাবে।
এক প্রশ্নের জবাবে হেলাল উদ্দিন বলেন, ‘আমরা ব্যবসায়ী। রাজনৈতিক কর্মসূচি দেওয়া আমাদের কাজ না। রাজনৈতিক স্থিতিশীলতা কিছুটা ফিরে আমরা ব্যবসায়ীদের সম্মেলন স্থগিত করেছিলাম। কিন্তু এখন আবার অস্থিরতা ফিরে আসায় কর্মসূচি দিতে বাধ্য হয়েছি। আগামীকাল সকালে যদি দেখি পরিস্থিতি স্বাভাবিক হয়েছে, তাহলে আমরা এই কর্মসূচিও পালন করব না।’
এর আগে রাজনৈতিক অস্থিরতার পরিপ্রেক্ষিতে সারা দেশের ব্যবসায়ীদের নিয়ে ঢাকায় ব্যবসায়ী সম্মেলন করার ঘোষণা দিয়েছিল এফবিসিসিআই। কিন্তু কয়েক দফার চেষ্টায় সে সম্মেলন করতে পারেনি সংগঠনটি।
