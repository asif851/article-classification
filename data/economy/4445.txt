
১৫ কার্যদিবস পর ঢাকা স্টক এক্সচেঞ্জে (ডিএসই) লেনদেনের পরিমাণ ৬০০ কোটি টাকা ছাড়িয়েছে। আজ সোমবার সপ্তাহের দ্বিতীয় কার্যদিবস লেনদেন বৃদ্ধির পাশাপাশি বেড়েছে প্রধান সূচক ডিএসইক্স।
তবে সূচক ও লেনদেন বাড়লেও বেশির ভাগ প্রতিষ্ঠানের শেয়ারের দর কমেছে আজ ডিএসইতে।
অপরদিকে চট্টগ্রাম স্টক এক্সচেঞ্জে (সিএসই) আজ সূচক ঊর্ধ্বমুখী থাকলেও গত কার্যদিবসের চেয়ে কমেছে লেনদেনের পরিমাণ।
আজ লেনদেন শেষে ডিএসইএক্স সূচক সামান্য বেড়ে অবস্থান করছে ৪৬৯৩ পয়েন্টে। মোট লেনদেন ছাড়িয়েছে ৬৪৪ কোটি ৮৮ লাখ টাকা, যা গতকালের চেয়ে ৭৭ কোটি টাকা বেশি। গত কার্যদিবসে লেনদেনের পরিমাণ ছিল ৫৬৭ কোটি ৩৯ লাখ টাকা। এর আগে গত ২৯ সেপ্টেম্বর ডিএসইতে লেনদেন ৬৮১ কোটি টাকা ছাড়ায়।
আজ সবচেয়ে বেশি লেনদেন হওয়া ১০টি কোম্পানি হলো ফরচুন, ডরিন পাওয়ার, মোবিল যমুনা বাংলাদেশ লিমিটেড, কেডিএস এক্সেসরিজ লিমিটেড, আইটি কনসালট্যান্ট লিমিটেড, বাংলাদেশ স্টিল রি রোলিং মিলস লিমিটেড, ইউনাইটেড পাওয়ার জেনারেশন অ্যান্ড ডিস্ট্রিবিউশন কোম্পানি লিমিটেড, একমি ল্যাবরেটরিজ লিমিটেড, গ্রামীণফোন ও শাহজিবাজার পাওয়ার কোম্পানি লিমিটেড। ডিএসইতে আজ ৩২৫টি কোম্পানি ও মিউচুয়াল ফান্ডের শেয়ারের লেনদেন হয়। এর মধ্যে ১১৮ টির শেয়ারের দর বেড়েছে, কমেছে ১৬৪ টির। অপরিবর্তিত ৪৩ টির দাম।
অপরদিকে চট্টগ্রাম স্টক এক্সচেঞ্জেও আজ সার্বিক সূচক সামান্য বেড়েছে। মোট লেনদেন হয়েছে ৩৬ কোটি ৯৮ লাখ টাকা, যা গতকালের চেয়ে প্রায় ২ কোটি টাকা কম। গত কার্যদিবসে মোট লেনদেনের পরিমাণ ছিল ৩৮ কোটি টাকা। আজ হাতবদল হওয়া ২৫৪টি কোম্পানি ও মিউচুয়াল ফান্ডের শেয়ারের মধ্যে দর বেড়েছে ৮৩ টির, কমেছে ১৩৮ টির, অপরিবর্তিত ৩৩ টির।
