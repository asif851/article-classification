
বাংলাদেশের ব্যাংক খাতে মানি লন্ডারিং এবং সন্ত্রাসী কর্মকাণ্ডে অর্থায়ন প্রতিরোধে যেসব নীতিমালা ও পদ্ধতি অনুসরণ করা হচ্ছে তার প্রশংসা করেছেন সফররত ডাচ্ রানি ও জাতিসংঘ মহাসচিবের ইনক্লুসিভ ফাইন্যান্স ফর ডেভেলপমেন্ট-বিষয়ক বিশেষ দূত ম্যাক্সিমা।ঢাকার সোনারগাঁও হোটেলে গতকাল বুধবার ‘বাংলাদেশের ব্যাংকিং খাতের ভবিষ্যৎ’ শীর্ষক এক গোলটেবিল আলোচনায় তিনি ফাইন্যান্সিয়াল ইনক্লুশন বা অন্তর্ভুক্তিমূলক আর্থিক কর্মকাণ্ডে বাংলাদেশের ব্যাংকগুলোর নেওয়া বিভিন্ন উদ্যোগ, কৌশল ও অঙ্গীকারের প্রশংসা করেন। এ ছাড়া অন্তর্ভুক্তিমূলক আর্থিক কর্মকাণ্ড জোরদারে প্রযুক্তি মুখ্য ভূমিকা পালন করবে বলে মন্তব্য করেন তিনি।অ্যাসোসিয়েশন অব ব্যাংকার্স বাংলাদেশ (এবিবি) এ আলোচনার আয়োজন করে। অনুষ্ঠানে নেদারল্যান্ডসে নিযুক্ত বাংলাদেশের রাষ্ট্রদূত শেখ মোহাম্মদ বেলাল, বাংলাদেশে নেদারল্যান্ডসের রাষ্ট্রদূত নিউলি মারগারিটা কুলিনেয়ারে, এবিবির চেয়ারম্যান আলী রেজা ইফতেখার, ঢাকা ব্যাংকের ব্যবস্থাপনা পরিচালক (এমডি) সৈয়দ মাহবুবুর রহমান, ইসলামী ব্যাংকের এমডি আবদুল মান্নান, আইএফআইসি ব্যাংকের এমডি মোহাম্মদ শাহ্ আলম সারোয়ার উপস্থিত ছিলেন। বিজ্ঞপ্তি।
