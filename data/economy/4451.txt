
লভ্যাংশ-সংক্রান্ত রেকর্ড ডেটের কারণে আগামী রোববার পুঁজিবাজারে তালিকাভুক্ত ছয়টি কোম্পানির লেনদেন বন্ধ থাকবে। আজ বৃহস্পতিবার ঢাকা স্টক এক্সচেঞ্জ (ডিএসই) সূত্রে এ তথ্য জানা যায়।কোম্পানি ছয়টি হলো সামিট পাওয়ার, বেক্সিমকো ফার্মা, বেক্সিমকো, সামিট পূর্বাঞ্চল পাওয়ার কোম্পানি, শাইন পুকুর সিরামিকস ও বেক্সিমকো সিনথেটিকস।আজ ডিএসইর ওয়েবসাইটে প্রকাশিত সংবাদে বলা হয়, রেকর্ড ডেটের কারণে প্রতিষ্ঠানগুলোর শেয়ার লেনদেন রোববার বন্ধ থাকবে।ডিএসই সূত্রে জানা যায়, বেক্সিমকোর পরিচালনা পর্ষদ ১৫ শতাংশ বোনাস শেয়ার ঘোষণা করে। এ ছাড়া বেক্সিমকো ফার্মা ১০ শতাংশ নগদ ও ৫ শতাংশ বোনাস, সামিট পাওয়ার ১৫ শতাংশ বোনাস এবং সামিট পূর্বাঞ্চল পাওয়ার কোম্পানি ১০ শতাংশ নগদ ও ১০ শতাংশ বোনাস শেয়ার ঘোষণা করে। তবে বেক্সিমকো সিনথেটিকস ও শাইন পুকুর সিরামিকসের পরিচালনা পর্ষদ কোনো লভ্যাংশ দেয়নি।
