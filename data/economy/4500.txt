
বাংলাদেশ ব্যাংকের নির্বাহী পরিচালক এস এম মনিরুজ্জামানকে ডেপুটি গভর্নর (ডিজি) পদে নিয়োগ দিতে বলেছে অর্থ মন্ত্রণালয়ের ব্যাংক ও আর্থিক প্রতিষ্ঠান বিভাগ।গতকাল মঙ্গলবার ব্যাংক ও আর্থিক প্রতিষ্ঠান বিভাগ মনিরুজ্জামানকে বাংলাদেশ ব্যাংকের ডিজি পদে নিয়োগ দেওয়ার প্রয়োজনীয় ব্যবস্থা নিতে জনপ্রশাসন মন্ত্রণালয়কে চিঠি দিয়েছে। অর্থ মন্ত্রণালয় সূত্রে এ তথ্য জানা গেছে।ব্যাংক ও আর্থিক প্রতিষ্ঠান বিভাগের উপসচিব রিজওয়ানুল হক স্বাক্ষরিত চিঠিতে অবসর গ্রহণ সাপেক্ষে তিন বছরের চুক্তিতে মনিরুজ্জামানকে নিয়োগ দেওয়ার কথা বলা হয়েছে।পল্লী কর্ম-সহায়ক ফাউন্ডেশনের (পিকেএসএফ) চেয়ারম্যান কাজী খলীকুজ্জমান আহমদের নেতৃত্বাধীন সার্চ কমিটি এর আগে ডিজির শূন্য পদ পূরণে মনিরুজ্জামানসহ আরও কয়েকজনের নাম সুপারিশ করে। প্রধানমন্ত্রীর কার্যালয় পরে মনিরুজ্জামানের ব্যাপারে সম্মতি দেয়।
