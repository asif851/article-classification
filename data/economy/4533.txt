
দেশের চলমান রাজনৈতিক অস্থিরতা বন্ধের দাবিতে আজ রোববার প্রতিবাদী অবস্থান কর্মসূচি পালন করবেন সারা দেশের ব্যবসায়ীরা। এই কর্মসূচি দুপুর ১২টায় শুরু হয়ে ১৫ মিনিট চলবে। এ সময় ব্যবসায়ীদের হাতে থাকবে জাতীয় পতাকা, আর বাজানো হবে জাতীয় সংগীত।ব্যবসায়ীদের শীর্ষ সংগঠন বাংলাদেশ শিল্প ও বণিক সমিতি ফেডারেশনের (এফবিসিসিআই) সিদ্ধান্ত অনুযায়ী এই কর্মসূচি পালিত হবে।পরিচালনা পর্ষদের জরুরি সভা এবং সাবেক সভাপতিদের সঙ্গে বৈঠক শেষে ১ ফেব্রুয়ারি এই কর্মসূচির ঘোষণা করেন এফবিসিসিআইয়ের সভাপতি কাজী আকরাম উদ্দিন আহ্মদ।অবস্থান কর্মসূচি সফল করতে গতকাল শনিবার মতিঝিলের ফেডারেশন ভবনের সামনে থেকে বাইতুল মোকাররম এলাকা পর্যন্ত লিফলেট বিলি করেছেন এফবিসিসিআইয়ের নেতারা। কাজী আকরাম ছাড়াও লিফলেট বিলি করেন সংগঠনের দুই সহসভাপতি মনোয়ারা হাকিম আলী, হেলাল উদ্দিনসহ অন্য পরিচালকেরা। এ সময় তাঁদের হাতে ছোট ছোট জাতীয় পতাকা ছিল।এর আগে ২০১৩ সালে পুরো বছরজুড়ে চলা রাজনৈতিক অস্থিরতা ও ঘন ঘন হরতাল-অবরোধের প্রতিবাদে ওই বছরের ১৫ ডিসেম্বর সাদা পতাকা নিয়ে সারা দেশে মানববন্ধন করেছিলেন ব্যবসায়ীরা। এফবিসিসিআই ওই কর্মসূচির নাম দিয়েছিল ‘প্রতিবাদবন্ধন’।
