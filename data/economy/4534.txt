
বাংলাদেশের মোবাইল সেট ব্র্যান্ড ওয়ালটনের সঙ্গে নিবিড় সম্পর্ক স্থাপনে আগ্রহী মাইক্রোসফট। ওয়ালটনের বিপণন কৌশলে সন্তুষ্ট হয়ে প্রতিষ্ঠানটির সঙ্গে বাজার সম্প্রসারণে একযোগে কাজ করতে চায় তারা।
ওয়ালটনের এক বিজ্ঞপ্তিতে বলা হয়, গত মাসে মাইক্রোসফটের লেটেস্ট ৮.১ উইন্ডোজ অপারেটিং সিস্টেম চালিত এবং উইন্ডোজ ১০ অপারেটিং সিস্টেম আপডেট সুবিধা ও থ্রিজি সিম সংবলিত মাল্টি ফাংশনাল এক্সপার্ট ট্যাব ‘ওয়ালপ্যাড প্রো’ বাজারে ছাড়ে ওয়ালটন। ওয়ালটন ব্র্যান্ডের এই ট্যাব নিয়ে বাজারে ব্যাপক সাড়া পড়ে। এর মাধ্যমে ওয়ালটন ও মাইক্রোসফটের মধ্যে ব্যবসায়িক সম্পর্ক স্থাপিত হয়। ওয়ালটনের বিপণন কৌশলে সন্তুষ্ট মাইক্রোসফট। এরই ফলে বাংলাদেশে ওয়ালটনের সঙ্গে দীর্ঘ মেয়াদে নিবিড় সম্পর্ক স্থাপনে আগ্রহী তারা। বিপণন, ব্যবস্থাপনা, গ্রাহকপ্রিয়তা ও মার্কেট শেয়ার ইত্যাদি বিবেচনায় নিয়ে ওয়ালটনের সঙ্গে বাজার সম্প্রসারণে একযোগে কাজ করতে চায় তারা।
মাইক্রোসফট বাংলাদেশের চ্যানেল ম্যানেজার (এমএনএ) রোজওয়ানা চৌধুরী জানান, এ দেশে মাইক্রোসফটের উইন্ডোজ অপারেটিং সিস্টেমসের একমাত্র লোকাল পার্টনার ওয়ালটন। স্থানীয় মোবাইল কোম্পানিগুলোর মধ্যে ওয়ালটন দ্রুত শীর্ষস্থানে চলে গেছে। তাই মাইক্রোসফট বিশেষ করে মোবাইল ও ট্যাবের মাধ্যমে বাংলাদেশে উইন্ডোজ অপারেটিং সিস্টেমের বাজার সম্প্রসারণে ওয়ালটন ব্র্যান্ডের সঙ্গে আরও ঘনিষ্ঠভাবে কাজ করতে আগ্রহী।
এ প্রসঙ্গে ওয়ালটনের অপারেটিভ ডিরেক্টর উদয় হাকিম বলেন, এটা ওয়ালটনের জন্য এবং বাংলাদেশের জন্য সুখবর। কারণ মাইক্রোসফট হচ্ছে বিশ্ব সেরা। তারা ওয়ালটনের সঙ্গে কাজ করতে চাইছেন, এটাই আমাদের জন্য বড় অর্জন।
