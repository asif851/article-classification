
বিদ্যমান রাজনৈতিক সহিংসতার কারণে দেশের আবাসন ব্যবসায়ীরা চরম সংকটে পড়েছেন। একদিকে হরতাল-অবরোধের কারণে নির্মাণসামগ্রী পরিবহন করতে পারছেন না তাঁরা। অন্যদিকে বিদ্যমান সহিংসতায় ক্রেতারা নতুন করে বিনিয়োগে যাচ্ছেন না। সব মিলিয়ে নানাবিধ সমস্যায় পড়তে হচ্ছে আবাসন ব্যবসায়ীদের। আর তাই রাজনৈতিক দলগুলোর প্রতি সমঝোতার মাধ্যমে বিদ্যমান সংকট সমাধানের দাবি জানিয়েছেন তাঁরা।
আজ সোমবার বিকেলে জাতীয় প্রেসক্লাবের ভিআইপি লাউঞ্জে আয়োজিত সংবাদ সম্মেলনে এই দাবি জানানো হয়। ‘রাজনৈতিক সমঝোতার মাধ্যমে দেশে শান্তির দাবি’ শীর্ষক সংবাদ সম্মেলনে আবাসন ব্যবসায়ীদের শীর্ষ সংগঠন রিয়েল এস্টেট অ্যান্ড হাউজিং অ্যাসোসিয়েশন অব বাংলাদেশ (রিহ্যাব) এই সংবাদ সম্মেলনের আয়োজন করে। এতে লিখিত বক্তব্য পড়েন রিহ্যাবের সাধারণ সম্পাদক মো. ওয়াহিদুজ্জামান।ওয়াহিদুজ্জামান বলেন, রাজনৈতিক অস্থিরতার কারণে আবাসন ব্যবসায়ীরা নির্মাণসামগ্রী পরিবহন করতে পারছেন না। এর ফলে নির্মাণকাজ বিলম্বিত হচ্ছে। এতে পরবর্তী সময় ফ্ল্যাট হস্তান্তরেও নানা সমস্যা তৈরি হবে।ওয়াহিদুজ্জামান আরও বলেন, বর্তমান রাজনৈতিক সহিংসতার কারণে আবাসন ব্যবসায়ীদের ক্রয়-বিক্রয়, মূল্য আদায় ও আর্থিক লেনদেন সর্বনিম্ন পর্যায়ে পৌঁছেছে। অনেক ব্যবসায়ী ব্যাংক ঋণের কিস্তি শোধ করতে পারছেন না। ক্রেতারাও উচ্চ সুদে ঋণ নিয়ে এখন চরম অনিশ্চয়তার মধ্যে দিন কাটাচ্ছেন। দেশের পরিস্থিতির উন্নতি না হলে ক্রেতা বা ডেভেলপাররা এই ঋণ পরিশোধ করতে পারবেন না বলে জানান তিনি।সব রাজনৈতিক দলকে সমঝোতায় এসে দেশের বিদ্যমান সংকট শান্তিপূর্ণভাবে সমাধানের আহ্বান জানানো হয় সংবাদ সম্মেলনে।সংবাদ সম্মেলনে আরও উপস্থিত ছিলেন রিহ্যাবের জ্যেষ্ঠ সহসভাপতি মোকাররম হোসেন খান, সহসভাপতি লিয়াকত আলী ভূঁইয়া, সাংগঠনিক সম্পাদক সাইদুল ইসলাম বাদল প্রমুখ।
