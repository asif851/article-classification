
ঢাকায় আগামী ১৯-২১ অক্টোবর তিন দিনব্যাপী ‘গৃহায়ণ অর্থায়ন মেলা’ আয়োজন করতে যাচ্ছে বাংলাদেশ হাউস বিল্ডিং ফাইন্যান্স করপোরেশন (বিএইচবিএফসি)।
আবাসন ব্যবসায়ীদের সংগঠন রিয়েল এস্টেট অ্যান্ড হাউজিং অ্যাসোসিয়েশন অব বাংলাদেশের (রিহ্যাব) সহযোগিতায় সোনারগাঁও হোটেলে অনুষ্ঠিত হবে এ মেলা। এতে ৫০টি আবাসন প্রতিষ্ঠানসহ নির্মাণ সরঞ্জাম, ব্যাংক ও আর্থিক প্রতিষ্ঠানের ৭৮টি স্টল থাকবে।
রাজধানীর পুরানা পল্টনে বিএইচবিএফসির কার্যালয়ে গতকাল বুধবার এক সংবাদ সম্মেলনে মেলার বিষয়ে বিস্তারিত জানান প্রতিষ্ঠানটির ব্যবস্থাপনা পরিচালক দেবাশীষ চক্রবর্তী। তিনি জানান, আবাসন খাতের সঙ্গে সংশ্লিষ্ট প্রতিষ্ঠানগুলোকে এক ছাদের নিচে আনা ও বিনিয়োগের সম্ভাবনা সৃষ্টি করতেই গৃহায়ণ অর্থায়ন মেলার আয়োজন করা হচ্ছে।
সংবাদ সম্মেলনে আরও উপস্থিত ছিলেন করপোরেশনের মহাব্যবস্থাপক দৌলতুন্নাহার খানম ও মো. জাহিদুল হক, রিহ্যাবের প্রথম সহসভাপতি লিয়াকত আলী ভূঁইয়া প্রমুখ।
দেবাশীষ চক্রবর্তী জানান, বিএইচবিএফসি নতুন আঙ্গিকে পাঁচটি ঋণ কর্মসূচি চালু করেছে। ঋণের পরিমাণ বাড়িয়ে, সুদ হার কমিয়ে এবং ঋণের ব্যাপ্তি ছড়িয়ে সারা দেশকে অন্তর্ভুক্ত করা হয়েছে।
দেবাশীষ চক্রবর্তী আরও জানান, করপোরেশনের তহবিল বৃদ্ধির জন্য ইসলামি উন্নয়ন ব্যাংক (আইডিবি) ৮৬৫ কোটি টাকা ঋণ সহায়তা দেবে। এই ঋণ প্রস্তাব আইডিবি গত জুলাইয়ে অনুমোদন করেছে। এ নিয়ে শিগগিরই সরকারের সঙ্গে আইডিবির চুক্তি হবে। এটি হলে বিএইচবিএফসির ঋণ কর্মসূচি ‘পল্লীমা’র আওতায় ৭ হাজার ৯৭৬টি বাড়ি নির্মাণে গৃহঋণ দেওয়া সম্ভব হবে। এতে ৪৭ হাজার ৮৫৬ জন উপকৃত হবেন।
 
