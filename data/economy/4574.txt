
সূচকের বড় ধরনের পতনের মধ্যে দিয়ে আজও লেনদেন শেষ হয়েছে দেশের দুই শেয়ারবাজারে। সপ্তাহের দ্বিতীয় কার্যদিবস আজ সোমবার ঢাকা স্টক এক্সচেঞ্জে (ডিএসই) ডিএসইএক্স সূচক কমেছে সাড়ে ৫৭ পয়েন্ট। এ নিয়ে গত সাত দিনে ডিএসইএক্স সূচক কমল ৩২৭ পয়েন্ট।
লেনদেন শেষে সূচক কমে ডিএসইএক্স সূচক অবস্থান করছে ৫৭৭৪ পয়েন্টে; যা গত বছরের ৯ জুলাইয়ের পর সর্বনিম্ন। আজ লেনদেন হয়েছে সাড়ে ৩০০ কোটি টাকা, যা গতকালের চেয়ে প্রায় ৩৪ কোটি টাকা কম। গতকাল লেনদেনের পরিমাণ ছিল ৩৮৪ কোটি টাকা।
হাতবদল হওয়া শেয়ার ও মিউচুয়াল ফান্ডগুলোর মধ্যে দর বেড়েছে ৩৮টির, কমেছে ২৪৯টির এবং অপরিবর্তিত রয়েছে ৪৭টির দর। লেনদেনের শীর্ষে থাকা কোম্পানিগুলো হলো অলিম্পিক, ইফাদ অটোজ, স্কয়ার ফার্মা, ইউনিক হোটেল, ন্যাশনাল টিউবস, ইবনে সিনা, লঙ্কাবাংলা ফাইন্যান্স, সিভিও পেট্রোকেমিক্যাল, ব্র্যাক ব্যাংক লিমিটেড ও গ্রামীণফোন।
দর বৃদ্ধিতে শীর্ষে ছিল যে কোম্পানিগুলো এটলাস বাংলাদেশ, ফাইন ফুডস, এসিআই, আইপিডিসি, পাইওনিয়ার ইনস্যুরেন্স, আমরা নেট, প্রাইম লাইফ, পপুলার লাইফ ইনস্যুরেন্স, ফার্স্ট বাংলাদেশ ফিক্সড ইনকাম ফার্ম ও প্যারামাউন্ট টেক্সটাইল লিমিটেড।
অপর দিকে চট্টগ্রাম স্টক এক্সচেঞ্জে সার্বিক সূচক কমেছে ১৫৯ পয়েন্ট। মোট লেনদেন হয়েছে ১৫ কোটি টাকা। গতকাল সার্বিক সূচক কমে ২৪৩ পয়েন্ট, মোট লেনদেন হয় ১৫ কোটি ২০ লাখ টাকা।
