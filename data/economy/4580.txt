
সাবেক তত্ত্বাবধায়ক সরকারের উপদেষ্টা ও বিশিষ্ট অর্থনীতিবিদ ওয়াহিদউদ্দিন মাহমুদ বলেছেন, হাওর অঞ্চলের উন্নয়নে সমন্বিত পরিকল্পনা নিতে হবে। তা না হলে সুষম উন্নয়ন হবে না। হাওর অঞ্চলের উন্নয়নে সংশ্লিষ্ট মন্ত্রণালয়গুলোর মধ্যে কাজের সমন্বয় থাকতে হবে।
আজ বৃহস্পতিবার পরিকল্পনা কমিশনের এনইসি সম্মেলনকক্ষে অনুষ্ঠিত এক সভায় ওয়াহিদউদ্দিন মাহমুদ এসব কথা বলেন। সভায় হাওর অঞ্চলের নীতি নিয়ে একটি প্রতিবেদন প্রকাশ করা হয়। এতে প্রধান অতিথি ছিলেন পরিকল্পনামন্ত্রী আ হ ম মুস্তফা কামাল।
ওয়াহিদউদ্দিন মাহমুদ আরও বলেন, হাওর অঞ্চলের উন্নয়নে সমীক্ষা ও বিশেষজ্ঞ প্রয়োজন। কৃষকদের জন্য বিশেষ ব্যবস্থা করতে হবে। ওখানকার বিভিন্ন এলাকার কৃষকদের আলাদা সমস্যা। কৃষকদের সমস্যাগুলোর সমাধান করতে পরিকল্পনায় সমন্বয় আনতে হবে।
ওয়াহিদউদ্দিন মাহমুদ মনে করেন, এ দেশের হাওর অত্যন্ত সম্পদসমৃদ্ধ। ওই সম্পদের যথাযথ ব্যবহার নিশ্চিত করতে পারলেই ওই এলাকার মানুষের জীবনমানের উন্নতি হবে। যেমন মধ্যস্বত্বভোগী ও ইজারাদার বাদ দিতে পারলে ভালো হবে। তাহলেই মানুষ সম্পদের সুবিধা সরাসরি পাবে।
এ সময় পরিকল্পনামন্ত্রী আ হ ম মুস্তফা কামাল বলেন, জলবায়ু পরিবর্তনের ওপর মানুষের হাত নেই। হাওর অঞ্চলে এভাবে বৃষ্টি হলে অর্থনীতিতে বিরূপ প্রভাব পড়বে। হাওরকে কীভাবে বশীভূত করা যায়, সেই পথ খুঁজে বের করতে হবে। এ বিষয়ে সরকার সমন্বিত মহাপরিকল্পনা করছে। হাওর অঞ্চলের মানুষকে অর্থনীতির মূলধারায় আনার প্রকল্প নেওয়া হয়েছে।
সভায় হাওর এলাকার মানুষকে প্রশিক্ষণ দক্ষ করে অন্য এলাকায় সরিয়ে নেওয়া পরামর্শ দেন বাংলাদেশ উন্নয়ন গবেষণা প্রতিষ্ঠানের (বিআইডিএস) মহাপরিচালক কে এ এস মুরশিদ। তিনি বলেন, বছরের পর বছর তাঁদের ওখানেই থাকতে হবে—এমন কথা নয়। তাঁদের অর্থনীতির মূলধারায় আনা উচিত।
হাওর এলাকার যে ৪০ শতাংশ অংশ পানির নিচে থাকে, সে এলাকায় মাছ চাষের সুযোগ করে দিতে হবে জানিয়ে ইউনাইটেড ইন্টারন্যাশনাল ইউনিভার্সিটির অর্থনীতি বিভাগে অধ্যাপক হামিদুল হক বলেন, হাওর অঞ্চলে যে বাঁধ দেওয়া হয়, তা স্বাভাবিক প্লাবন ঠেকানোর জন্য। একটু শক্তিশালী ঢল এলেই এসব বাঁধ টেকে না। এবারও তাই হয়েছে।
অনুষ্ঠানে সাধারণ অর্থনীতি বিভাগের (জিইডি) সদস্য হাওর এলাকার নীতি প্রণয়ন নিয়ে একটি গবেষণাপত্র উপস্থাপন করেন। সেখানে বলা হয়েছে, দেশে পরিবেশ, হাওর, কৃষি, ভূমি ব্যবস্থাপনা, দুর্যোগ ব্যবস্থাপনা, খাদ্যসহ বিভিন্ন বিষয়ে ১২টি নীতি আছে। এসব নীতিতে হাওর অঞ্চলকে খুব বেশি গুরুত্ব দেওয়া হয়নি। প্রতিবেদনে এসব নীতিতে হাওর অঞ্চলকে বিশেষ গুরুত্ব দেওয়ার সুপারিশ করা হয়।
অনুষ্ঠানে তথ্য প্রাপ্যতা ও ব্যাংকিং খাত নিয়ে আরও দুটি গবেষণা প্রতিবেদন উপস্থাপন করা হয়। অনুষ্ঠানে আরও বক্তব্য দেন জাতিসংঘ উন্নয়ন কর্মসূচি (ইউএনডিপি) কান্ট্রি ম্যানেজার সুদীপ্ত মুখার্জি, বাংলাদেশ ইনস্টিটিউট অব ব্যাংক ম্যানেজমেন্টের (বিআইবিএম) মহাপরিচালক তৌফিক আহমেদ খান, ঢাকা বিশ্ববিদ্যালয় ব্যবসায় প্রশাসন ইনস্টিটিউটের (আইবিএ) শিক্ষক সৈয়দ মনির খসরু প্রমুখ।
