
দৈনন্দিন জীবনে খয়খরচা কম নয়। অনেক ক্ষেত্রে আয়ের সঙ্গে ব্যয়ের সংগতি রাখাই দায়। এই যখন অবস্থা, সে ক্ষেত্রে একটু একটু করে সঞ্চয় আখেরে ভালো ফল দিতে পারে। তবে কিছু নিয়ম মানলে সঞ্চয়ে সুবিধা হতে পারে। যেমন:
১. খরচের তালিকা: সঞ্চয়ের জন্য মাসিক খরচের একটি তালিকা করা যেতে পারে। এক মাসের ব্যক্তিগত ও সাংসারিক প্রয়োজনের একটি তালিকা তৈরি করে নিলে খরচের হিসাবও সহজে পাওয়া যাবে। এ ক্ষেত্রে কোনো খরচই তালিকা থেকে বাদ দেওয়া যাবে না, তা সে যত ছোটই হোক।২. বাজেট তৈরি: সঞ্চয়ের উদ্দেশে বাজেট তৈরি করা যেতে পারে। যেমন: এক মাসে কতটুকু খরচ করবেন, তা নির্ধারণ করে রাখলেন। যে জিনিসটি চলতি মাসে না কিনলেও চলবে, তা পরের মাসের জন্য রেখে দেওয়া যেতে পারে। এভাবে মাসিক একটা বাজেট তৈরি করে নিতে হবে। তবে অবশ্যই এই বাজেটের মধ্যে জরুরি প্রয়োজনের জন্য কিছু অর্থ রাখতে হবে।৩. নির্দিষ্ট সঞ্চয় পরিকল্পনা: মাসে কতটুকু আয় হচ্ছে এবং কত ব্যয় হচ্ছে, সেটা নির্ধারণ করে একটি নির্দিষ্ট পরিমাণ অর্থ জমানো যেতে পারে। মোট আয়ের ১০ থেকে ১৫ শতাংশ সঞ্চয় করা সম্ভব হলে বেশ ভালো। তবে প্রয়োজন অনুযায়ী এটা কমানোও যেতে পারে। খুব প্রয়োজনীয় নয়—এমন খরচ কমিয়ে প্রয়োজনীয় জিনিসে মন খুলে খরচ করা যেতে পারে।৪. সঞ্চয়ের লক্ষ্য স্থির: সঞ্চয়ের জন্য একটি লক্ষ্য নির্ধারণ করতে হবে। যেমন: কোন উদ্দেশে সঞ্চয় করবেন। কেউ ভ্রমণের জন্য, কেউ উচ্চশিক্ষার জন্য, কেউ বাড়ি-গাড়ি কেনার জন্য, কেউবা বুড়ো বয়সে একটু ভালো থাকার জন্য সঞ্চয় করেন। নিজের সঞ্চয়ের যে লক্ষ্য, তা সঠিকভাবে স্থির করতে হবে।৫. অগ্রাধিকার: কোনটি আপনার জীবনে সবচেয়ে প্রয়োজন বা কোনটি পাওয়ার আকাঙ্ক্ষা আছে। ওই বিষয়ে অগ্রাধিকার দিয়ে সঞ্চয় করা যায়।৬. লক্ষ্য অনুযায়ী আলাদা সঞ্চয়: লক্ষ্য অনুযায়ী আলাদা আলাদা সঞ্চয় করুণ। যেমন একটি বাড়ি কিনতে চাইলে তার জন্য আলাদাভাবে সঞ্চয় করুণ। ভ্রমণে যেতে চাইলে তার জন্য আলাদা সঞ্চয় করুণ।৭. স্বয়ংক্রিয় স্থানান্তর: এমন উপায়ে সঞ্চয় করুন, যেন প্রতি মাসের বেতন থেকে সরাসরি সঞ্চয় করা যায়। সঞ্চয়ের নির্দিষ্ট অর্থ হাতে না আসাই ভালো। এসব ক্ষেত্রে ব্যাংকের মাধ্যমে সঞ্চয় করা যায়। সরাসরি ব্যাংকে অর্থ জমা হয়ে যাবে—এমন উপায়ে সঞ্চয় করা যেতে পারে।৮. সঞ্চয়ের প্রবৃদ্ধি: প্রতি মাসে আপনার সঞ্চয় কতটুকু, তা দেখুন। এতে আপনার সঞ্চয় করার শুধু আগ্রহই হবে না, কোনো সমস্যা থাকলে তা সমাধানে সাহায্য হবে।
তথ্য সূত্র: ব্যাংক অব আমেরিকা।
