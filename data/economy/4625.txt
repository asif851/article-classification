
আটলান্টিক মহাসাগরের পর এবার প্রশান্ত মহাসগারেও পাল তুলবে বাংলাদেশের ওয়েস্টার্ন মেরিন শিপইয়ার্ডের তৈরি যাত্রীবাহী জাহাজ। চট্টগ্রামের পটিয়ার কোলগাঁওতে ওয়েস্টার্ন মেরিনের নিজস্ব শিপইয়ার্ডে গতকাল বুধবার নতুন এই জাহাজের নির্মাণকাজ শুরু হয়েছে। এটি ৬৬ লাখ ডলার বা বাংলাদেশি ৫২ কোটি টাকায় নিউজিল্যান্ডে রপ্তানি হবে।জাহাজ নির্মাণের রীতি অনুযায়ী মাইকে ঘোষণা দেওয়ার সঙ্গে সঙ্গেই অতিথিরা সবাই লোহার পাটাতনে চার কেজি ওজনের হাতুড়ি পিটিয়ে নতুন জাহাজটির নির্মাণকাজের উদ্বোধন করেন। অনুষ্ঠানে পানিসম্পদমন্ত্রী আনিসুল ইসলাম মাহমুদ প্রধান অতিথি ও বাংলাদেশে নিউজিল্যান্ডের অনারারি কনসাল নিয়াজ আহমেদ বিশেষ অতিথি হিসেবে উপস্থিত ছিলেন।অনুষ্ঠানে ওয়েস্টার্ন মেরিন শিপইয়ার্ডের চেয়ারম্যান সাইফুল ইসলাম ও ব্যবস্থাপনা পরিচালক সাখাওয়াত হোসেন এবং নিউজিল্যান্ডের পররাষ্ট্র ও বাণিজ্য মন্ত্রণালয়ের প্রতিনিধি হ্যারি স্ট্রচার, সাউথইস্ট ব্যাংকের সিনিয়র এক্সিকিউটিভ ভাইস প্রেসিডেন্ট আনোয়ার উদ্দিনসহ দেশি-বিদেশি অতিথিরা উপস্থিত ছিলেন।জাহাজটি রপ্তানির বিষয়ে গত ১২ ডিসেম্বর অনলাইনে নিউজিল্যান্ডের টোকেলাউ দ্বীপের প্রশাসকের সঙ্গে ওয়েস্টার্ন মেরিনের একটি চুক্তি হয়েছে। জাহাজটি প্রশান্ত মহাসাগরীয় এলাকার টোকেলাউ দ্বীপ থেকে সামোয়া দ্বীপপুঞ্জে চলাচল করবে।উদ্বোধনী অনুষ্ঠানে পানিসম্পদমন্ত্রী জানান, ‘দ্বিতীয় সর্বনিম্ন দরদাতা হিসেবে কাজটি পেয়েছে বাংলাদেশ। সর্বনিম্ন দরদাতা ছিল চীন। কিন্তু নিউজিল্যান্ড দর নয়, গুণগত মানকে প্রাধান্য দিয়েই ওয়েস্টার্ন মেরিনকে কাজটি দিয়েছে। এটি আমাদের জন্য গর্বের বিষয়। ভবিষ্যতে বাংলাদেশ জাহাজ রপ্তানিতে আরও এগিয়ে যাবে।’সাইফুল ইসলাম বলেন, ‘জাহাজ রপ্তানির কাজটি নিউজিল্যান্ডের সঙ্গে বাংলাদেশের দ্বিপক্ষীয় বাণিজ্য সম্পর্কের ক্ষেত্রে ভারসাম্য আনবে। আশা করছি, যথাসময়ে জাহাজটি নিউজিল্যান্ডের কাছে হস্তান্তর করা সম্ভব হবে।’ওয়েস্টার্ন মেরিনের কর্মকর্তারা জানান, এর আগে তাঁদের প্রতিষ্ঠানটি জার্মানি, ডেনমার্ক, ফিনল্যান্ড ও পাকিস্তানের জন্য জাহাজ তৈরি করেছেন।
