
বাংলাদেশের বাজারে এল ভারতের মোটরসাইকেল নির্মাতা প্রতিষ্ঠান টিভিএসের নতুন একটি মোটরসাইকেল। ১১০ সিসি ইঞ্জিন ক্ষমতার নতুন এ মোটরসাইকেলের নাম ‘টিভিএস মেট্রো প্লাস’। এ দেশের বাজারে মোটরসাইকেলটির দাম ১ লাখ ৩৫ হাজার ৫০০ টাকা।রাজধানীর বঙ্গবন্ধু আন্তর্জাতিক সম্মেলন কেন্দ্রে গতকাল রোববার এক অনুষ্ঠানের মাধ্যমে মোটরসাইকেলটির বাজারজাতকরণ কার্যক্রমের উদ্বোধন করেন মোটর ব্র্যান্ডটির স্থানীয় পরিবেশক টিভিএস অটো বাংলাদেশের ব্যবস্থাপনা পরিচালক জে একরাম হোসাইন।অনুষ্ঠানে আরও উপস্থিত ছিলেন টিভিএস অটো বাংলাদেশ টু হুইলারের হেড অব বিজনেস বিপ্লব কুমার রায়, ন্যাশনাল সেলস ম্যানেজার আতিকুর রহমান, টিভিএস অ্যান্ড সন্সের কল্লোল চৌধুরী, টিভিএস মোটর কোম্পানির কান্ট্রি ম্যানেজার রাজিক ফরিদ প্রমুখ।অনুষ্ঠানে জানানো হয়, আধুনিক স্টাইল, অধিকতর শক্তিশালী ইঞ্জিন আর স্বাচ্ছন্দ্যের সমন্বয় ঘটেছে টিভিএস মেট্রো প্লাসে। প্রতি লিটার পেট্রলে এটি ৮৬ কিলোমিটার চলবে। এতে মাত্র ৭ দশমিক ৬০ সেকেন্ড সময়ে শূন্য থেকে ৬০ কিলোমিটার গতি ওঠে। যেকোনো গিয়ারে ইলেকট্রিক স্টার্টের সুবিধা আছে এ বাইকে। আরও আছে সার্ভিস ইন্ডিকেটর, যা আরোহীকে বলে দেবে কখন সার্ভিস প্রয়োজন আর কখন প্রয়োজন জ্বালানি।দেশজুড়ে টিভিএস অনুমোদিত সব বিক্রয়কেন্দ্রে সেলিব্রিটি স্কারলেট, অস্কার ব্ল্যাক ও শো স্টপার ব্লু—এই তিনটি রঙে পাওয়া যাবে মেট্রো প্লাস।
