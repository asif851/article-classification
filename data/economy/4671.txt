
সূচক কমেছে দেশের দুই পুঁজিবাজার ঢাকা স্টক এক্সচেঞ্জ (ডিএসই) ও চট্টগ্রাম স্টক এক্সচেঞ্জে। আজ রোববার সপ্তাহের প্রথম কার্যদিবস দৈনন্দিন লেনদেন ও বেশির ভাগ প্রতিষ্ঠানের শেয়ারের দর কমেছে ডিএসইতে।
ডিএসইতে আজ প্রধান সূচক ডিএসইএক্স সূচক ৪ দশমিক ৭৫ পয়েন্ট কমে হয়েছে ৪৭৮৬ পয়েন্ট। গত কার্যদিবস ডিএসইএক্স সূচক ২৫ পয়েন্ট বেড়ে হয় ৪৭৯১ পয়েন্ট। আজ লেনদেনের পরিমাণ ৬১০ কোটি ৩০ লাখ টাকা, যা গত কার্যদিবসের চেয়ে ৪৮ কোটি টাকা কম। গত কার্যদিবস লেনদেনের পরিমাণ ছিল ৬৫৮ কোটি ৪২ লাখ টাকা।
ডিএসইতে আজ সবচেয়ে বেশি লেনদেন হওয়া শীর্ষ ১০ কোম্পানি হলো ডরিন পাওয়ার, বিবিএস, কাশেম ড্রাইসেল, এবি ব্যাংক লিমিটেড, বেক্সিমকো, ফরচুন, কনফিডেন্স সিমেন্ট, গোল্ডেন হারভেস্ট অ্যাগ্রো ইন্ডাস্ট্রিজ লিমিটেড, ন্যাশনাল টিউবস ও সিএমসি কামাল। ডিএসইতে আজ ৩২০টি কোম্পানি ও মিউচুয়াল ফান্ডের শেয়ারের লেনদেন হয়েছে। এর মধ্যে ১২৮টির শেয়ারের দর বেড়েছে, কমেছে ১৫২টির। অপরিবর্তিত ৪০টির দাম।
অপর দিকে চট্টগ্রাম স্টক এক্সচেঞ্জেও আজ সার্বিক সূচক সামান্য কমেছে। লেনদেনের পরিমাণ ৪০ কোটি ৭০ লাখ টাকা। আজ হাতবদল হওয়া ২৪৫টি কোম্পানি ও মিউচুয়াল ফান্ডের শেয়ারের মধ্যে দর বেড়েছে ১০১টির, কমেছে ১১৫টির, অপরিবর্তিত ২৯টির।
