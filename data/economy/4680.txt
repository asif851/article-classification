
চলতি ২০১৩-১৪ অর্থবছরের প্রথম সাত মাসে বাজেট ঘাটতি অর্থায়ন আগের অর্থবছরের একই সময়ের তুলনায় প্রায় সাড়ে ১২ শতাংশ বেড়েছে।বাংলাদেশ পরিসংখ্যান ব্যুরো (বিবিএস) ও নিজস্ব উপাত্ত ব্যবহার করে বাংলাদেশ ব্যাংক ঘাটতি অর্থায়নের যে হালনাগাদ পরিসংখ্যান প্রস্তুত করেছে, তা থেকে এ চিত্র পাওয়া গেছে।এতে দেখা যায়, ২০১৩-১৪ অর্থবছরের জুলাই-জানুয়ারি সময়কালে ঘাটতি অর্থায়নের পরিমাণ দাঁড়িয়েছে ১৭ হাজার ৬০৫ কোটি ৩৪ লাখ টাকা। আর ২০১২-১৩ অর্থবছরের প্রথম সাত মাসে ঘাটতি অর্থায়ন ছিল ১৫ হাজার ৬২২ কোটি ১৬ লাখ টাকা।প্রাপ্ত পরিসংখ্যান থেকে দেখা যায়, ঘাটতি অর্থায়নের ক্ষেত্রে অভ্যন্তরীণ উৎস থেকে এসেছে ৬৫ শতাংশ, যার অর্থমূল্য ১১ হাজার ৫৪৪ কোটি টাকা। গত অর্থবছরের একই সময়ে এর পরিমাণ ছিল সাত হাজার ৯৭২ কোটি ২৬ লাখ টাকা।আবার মোট অভ্যন্তরীণ অর্থায়নে ব্যাংকব্যবস্থা থেকে সরকারের ঋণ গ্রহণের প্রকৃত পরিমাণ দাঁড়িয়েছে পাঁচ হাজার ১৯২ কোটি ৯০ লাখ টাকা। সরকারের ব্যাংকঋণের হিসাবের মধ্যে সুদ বাদ দেওয়া হয়েছে। গত অর্থবছরের প্রথম সাত মাসে ব্যাংকব্যবস্থা থেকে সরকারের প্রকৃত ঋণ গ্রহণের পরিমাণ ছিল ছয় হাজার ৪২৬ কোটি ২০ লাখ টাকা।একই সময়ে ব্যাংকবহির্ভূত উৎস থেকে সরকার নিয়েছে ছয় হাজার ৩৫১ কোটি ১৭ লাখ টাকা। এর মধ্যে সিংহভাগই সঞ্চয়পত্র বিক্রি করে নেওয়া হয়েছে। তবে হিসাব নির্ণয়ের ক্ষেত্রে বিভিন্ন ব্যাংকের কাছে গচ্ছিত সঞ্চয়পত্র বাদ দেওয়া হয়েছে আর আর্থিক প্রতিষ্ঠানের কাছে থাকা ট্রেজারি বিল ও বন্ডের অভিহিত মূল্য যুক্ত করা হয়েছে।অন্যদিকে, গত অর্থবছরের প্রথম সাত মাসে ব্যাংকবহির্ভূত উৎস থেকে সরকার ঋণ নিয়েছিল এক হাজার ৫৪৬ কোটি টাকা।পরিসংখ্যান পর্যালোচনায় দেখা যায়, বিদেশি উৎস থেকে অর্থায়ন গত অর্থবছরের একই সময়ের তুলনায় কিছুটা কমে গেছে।ঘাটতি অর্থায়নের ক্ষেত্রে প্রকৃত বিদেশি অর্থায়ন হিসাব করা হয়েছে আলোচ্য সময়ে ছাড়কৃত বিদেশি সহায়তার বিপরীতে একই সময়ে বকেয়া ঋণের মূল পরিশোধ করার পর যে অর্থ হাতে থেকেছে, সেটিকে।কেন্দ্রীয় ব্যাংকের পরিসংখ্যান অনুসারে, চলতি অর্থবছরের প্রথম সাত মাসে বিদেশি উৎস থেকে ঘাটতি অর্থায়ন হয়েছে ছয় হাজার ৬১ কোটি ২৭ লাখ টাকা। আর গত ২০১২-১৩ অর্থবছরের একই সময়ে তা হয়েছিল সাত হাজার ৬৪৯ কোটি ৯০ লাখ টাকা।উল্লেখ্য, জিডিপির ৩ দশমিক ৩৬ শতাংশ বাজেট ঘাটতি নিয়ে ২০১২-১৩ অর্থবছর শেষ হয়েছিল। ওই অর্থবছরে সরকারকে মোট ৩৪ হাজার ৮৭৮ কোটি ৭৯ লাখ টাকা ঘাটতি অর্থায়ন করতে হয়েছে। তবে সরকার গত অর্থবছরের সংশোধিত বাজেটে ঘাটতি জিডিপির ৪ দশমিক ৮০ শতাংশে রাখার কথা বলেছিল। সে হিসাবে সামগ্রিক ঘাটতি হওয়ার কথা ছিল ৪৯ হাজার ৬৫৬ কোটি টাকা। এটি বিদেশি অনুদান বাদ দিয়ে।বাংলাদেশ ব্যাংকের হিসাবে আরও বলা হয়েছে যে চলতি অর্থবছরের প্রথমার্ধে ঘাটতি অর্থায়ন প্রাক্কলিত মোট দেশজ উৎপাদনের (জিডিপি) ১ দশমিক ৪৮ শতাংশ হয়েছে। আর চলতি অর্থবছরের ঘাটতি অর্থায়নের লক্ষ্যমাত্রা নির্ধারণ করা হয়েছে জিডিপির ৪ দশমিক ৬০ শতাংশ।
