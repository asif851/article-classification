
শেয়ারপ্রতি মাত্র ১১ পয়সা আয় বেড়েছে আর তাতে বাজারে শেয়ারের দাম বাড়ল প্রায় দ্বিগুণ। আর এই দাম বেড়েছে মাত্র আট কার্যদিবসে। এই আট দিনে শেয়ারের দাম ৯ টাকা ৪০ পয়সা থেকে বেড়ে দাঁড়িয়েছে ১৬ টাকা ১০ পয়সায়। কোম্পানিটি বস্ত্র খাতের ড্রাগন সোয়েটার অ্যান্ড স্পিনিং।চলতি বছরের ২৩ মার্চ শেয়ারবাজারে লেনদেন শুরু হয় কোম্পানিটির। প্রাথমিক গণপ্রস্তাব বা আইপিওতে কোম্পানিটির প্রতিটি শেয়ার বিক্রি হয় ১০ টাকা অভিহিত মূল্য বা ফেসভ্যালুতে। লেনদেন শুরুর পর বাজারে কোম্পানিটির শেয়ারের সর্বোচ্চ দাম ওঠে ১৯ টাকা ৭০ পয়সায়, দিনটি ছিল ২৮ মার্চ। এরপর দাম কমতে শুরু করে। তারই ধারাবাহিকতায় ১৫ নভেম্বর কোম্পানিটির শেয়ারের দাম নেমে আসে ৯ টাকা ৪০ পয়সায়। অর্থাৎ অভিহিত মূল্যের নিচে চলে আসে বাজারমূল্য। এ অবস্থায় ১৬ নভেম্বর প্রকাশ করা হয় ড্রাগন সোয়েটারের গত জুলাই-সেপ্টেম্বর প্রান্তিকের আর্থিক প্রতিবেদন। প্রধান শেয়ারবাজার ঢাকা স্টক এক্সচেঞ্জের (ডিএসই) ওয়েবসাইটে প্রকাশিত তথ্য অনুযায়ী, চলতি বছরের জুলাই-সেপ্টেম্বর প্রান্তিকে কোম্পানিটির শেয়ারপ্রতি আয় বা ইপিএস দাঁড়িয়েছে ৬২ পয়সায়। গত বছরের একই সময়ে যার পরিমাণ ছিল ৫১ পয়সা। অর্থাৎ আগের বছরের একই সময়ের তুলনায় শেয়ারপ্রতি আয় ১১ পয়সা বেড়েছে। তাতে ওই দিন থেকেই বাড়তে শুরু করে কোম্পানিটির শেয়ারের দাম। ডিএসইতে গতকাল রোববার সপ্তাহের প্রথম কার্যদিবসে কোম্পানিটির প্রতিটি শেয়ারের দাম বাড়ে ১ টাকা ৪০ পয়সা বা সাড়ে ৯ শতাংশ। তাতে এদিন কোম্পানিটি জায়গা করে নেয় ডিএসইতে মূল্য বৃদ্ধির শীর্ষ ১০ কোম্পানির মধ্যে দ্বিতীয় স্থানে। রোববার এককভাবে কোম্পানিটির প্রায় সাড়ে ১০ কোটি টাকার শেয়ার লেনদেন হয়। তাতে এটি ডিএসইতে লেনদেনের শীর্ষ ২০ কোম্পানির মধ্যে ১৪তম স্থানে ছিল।ডিএসইতে তালিকাভুক্ত কোম্পানিগুলোর মূল্য আয় অনুপাত বা পিই রেশিওর যে তালিকা রয়েছে তাতে দেখা যাচ্ছে, সর্বশেষ নিরীক্ষিত আর্থিক প্রতিবেদনের হিসাবে ড্রাগন সোয়েটারের পিই রেশিও ১৮-এর ওপরে। বিশেষজ্ঞরা বলেন, যে কোম্পানির পিই রেশিও যত বেশি সেই কোম্পানি বিনিয়োগের জন্য ততটাই ঝুঁকিপূর্ণ। ডিএসইতে গতকাল মূল্য বৃদ্ধির শীর্ষে ছিল নতুন তালিকাভুক্ত কোম্পানি ফরচুন সুজ। এদিন কোম্পানিটির প্রতিটি শেয়ারের দাম ৪ টাকা ৬০ পয়সা বা প্রায় ১০ শতাংশ বেড়ে দাঁড়িয়েছে ৫০ টাকা ৭০ পয়সায়। আইপিওতে কোম্পানিটির প্রতিটি শেয়ার বিক্রি করা হয় ১০ টাকা অভিহিত মূল্যে।গত ২০ অক্টোবর শেয়ারবাজারে লেনদেন শুরু করা এ কোম্পানিটির শেয়ারের দাম তালিকাভুক্তির পর গতকাল দিন শেষে সর্বোচ্চ পর্যায়ে উঠেছে। কোম্পানিটির সর্বশেষ নিরীক্ষিত আর্থিক প্রতিবেদনের হিসাবে এটির শেয়ারের মূল্য আয় অনুপাত প্রায় ৪৩।এদিকে সপ্তাহের প্রথম কার্যদিবসে গতকাল দেশের দুই শেয়ারবাজারেই সূচক ও লেনদেন কমেছে। ডিএসইর প্রধান সূচক ডিএসইএক্স কমেছে প্রায় ৫ পয়েন্ট। লেনদেন আগের কার্যদিবসের চেয়ে ৪৮ কোটি টাকা কমে নেমে এসেছে ৬১০ কোটিতে। চট্টগ্রাম স্টক এক্সচেঞ্জের (সিএসই) সার্বিক সূচকটি এদিন ১ পয়েন্টের মতো কমেছে। আর দিন শেষে লেনদেনের পরিমাণ আগের কার্যদিবসের চেয়ে ২ কোটি টাকা কমে নেমে এসেছে প্রায় ৪১ কোটিতে।
