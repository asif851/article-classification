
ব্যবসায়ীদের শীর্ষ সংগঠন বাংলাদেশ শিল্প ও বণিক সমিতি ফেডারেশনের (এফবিসিসিআই) ২০১৭-২০১৯ মেয়াদের নির্বাচন আগামী ১৪ মে অনুষ্ঠিত হবে। নির্বাচনে পরিচালক পদে প্রার্থী হওয়ার জন্য আগ্রহী ব্যক্তিদের আগামী ১০ এপ্রিলের মধ্যে মনোনয়ন দাখিল করতে হবে।সাবেক ডেপুটি স্পিকার আলী আশরাফের নেতৃত্বে গঠিত তিন সদস্যের নির্বাচনী বোর্ড গত রোববার নির্বাচনের তফসিল ঘোষণা করে। এতে বলা হয়, ১৪ মে পরিচালক পদে ভোট হওয়ার পর ১৬ মে সভাপতি ও দুই সহসভাপতি পদে নির্বাচন হবে। এতে ভোট দেবেন পরিচালকেরা। আর পরিচালক পদে এফবিসিসিআইয়ের পরিষদের সদস্য ব্যবসায়ীরা ভোট দেওয়ার সুযোগ পান। গত বছর ভোটার ছিলেন তিন হাজারের বেশি।
এবারের নির্বাচনে সভাপতি পদে এখন পর্যন্ত দুজন ব্যবসায়ী প্রার্থী হওয়ার আগ্রহ দেখিয়েছেন। একজন হলেন বর্তমান প্রথম সহসভাপতি তৈরি পোশাক খাতের ব্যবসায়ী মো. শফিউল ইসলাম মহিউদ্দিন। অন্যজন আরেক সাবেক প্রথম সহসভাপতি মো. জসিম উদ্দিন, যিনি প্লাস্টিক খাতের ব্যবসায়ী।সাধারণ ব্যবসায়ীরা এবার এই দুজন ব্যবসায়ীর মধ্যে জমজমাট লড়াইয়ের আশা করছেন। গত রোববার রাতে ব্যবসায়ীদের মধ্যে গুঞ্জন ছড়িয়ে পড়ে যে এবার দুই প্রার্থীর মধ্যে কেউ আলাদাভাবে সরকারের আশীর্বাদ পাননি। সরকার থেকে বলা হয়েছে, এবার দুজনকেই তাদের পছন্দ। ব্যবসায়ীরা বলছেন, এ গুঞ্জন সত্যি হলে নির্বাচনে ভোটের লড়াই জমবে।
এফবিসিসিআইয়ের নির্বাচন ১৪ মে, সভাপতি প্রার্থী হবেন শফিউল ইসলাম মহিউদ্দিন ও জসিম উদ্দিন
এফবিসিসিআই দেশের এলাকাভিত্তিক চেম্বার ও পণ্যভিত্তিক অ্যাসোসিয়েশনগুলোর ফেডারেশন। এর পরিচালক পদের সংখ্যা ৫২। এর মধ্যে ২০টি পরিচালক পদ দেশের প্রধান প্রধান ২০টি ব্যবসায়ী সংগঠনের জন্য সংরক্ষিত থাকে। অন্যদিকে ৩২টি পরিচালক পদে সরাসরি ভোট দিতে পারেন ভোটাররা। পরে পরিচালকদের ভোটে সভাপতি ও সহসভাপতিরা নির্বাচিত হন।গত ২৯ জানুয়ারি এফবিসিসিআইয়ের বোর্ড সভায় আলী আশরাফকে প্রধান করে নির্বাচনী বোর্ড গঠন করা হয়। গত রোববার বোর্ডের ঘোষিত তফসিলে বলা হয়েছে, প্রাথমিক ভোটার তালিকা আগামী ২৩ মার্চ প্রকাশ করা হবে। ভোটার তালিকা নিয়ে কোনো আপত্তি থাকলে তা দাখিল করতে হবে ২৮ মার্চের মধ্যে। ২৯ ও ৩০ মার্চ বিটিএমএর সাবেক সভাপতি জাহাঙ্গীর আলামিনের নেতৃত্বে গঠিত নির্বাচনী আপিল বোর্ড আপত্তি নিয়ে শুনানি করবে। ১ এপ্রিল চূড়ান্ত ভোটার তালিকা প্রকাশ করা হবে।১০ এপ্রিল পর্যন্ত পরিচালক পদে মনোনয়নপত্র গ্রহণ করার পর ২৩ এপ্রিল বৈধ মনোনয়নের তালিকা প্রকাশ করা হবে। প্রার্থীর তালিকা নিয়ে আপত্তি থাকলে তা ২৭ ও ২৯ এপ্রিল শুনানি শেষে ৩০ এপ্রিল চূড়ান্ত প্রার্থী তালিকা প্রকাশ করা হবে। প্রার্থিতা তুলে নেওয়ার শেষ সময় ৬ মে।এবার ভোট গ্রহণ করা হবে রাজধানীর শেরেবাংলা নগরে বঙ্গবন্ধু আন্তর্জাতিক সম্মেলন কেন্দ্রে। সকাল ৯টা থেকে বিকেল ৫টা পর্যন্ত ভোটাররা ভোট দিতে পারবেন।শফিউল ইসলাম মহিউদ্দিন প্রথম আলোকে বলেছেন, ভোটাররা ভোট দিয়ে নির্বাচিত করলে তিনি এফবিসিসিআইকে একটি আন্তর্জাতিক মানের সংগঠন হিসেবে গড়ে তুলতে কাজ করবেন। তিনি প্রথম আলোকে বলেন, ‘আমি চাই এফবিসিসিআই শুধু নামে নয়, বাস্তবেই ব্যবসায়ীদের শীর্ষ সংগঠন হোক। সংগঠনটি যাতে সরকারের ব্যবসাসংক্রান্ত নীতিনির্ধারণী ক্ষেত্রে আরও কার্যকর ভূমিকা রাখতে পারে, সেই চেষ্টা করা হবে। এ জন্য এর গবেষণা শাখাকে উন্নত করা হবে।’জসিম উদ্দিন নিজের প্রার্থিতার কথা জানিয়ে প্রথম আলোকে বলেন, ‘বাংলাদেশের অর্থনীতি যেভাবে এগিয়ে যাচ্ছে, তার সঙ্গে মিলিয়ে এফবিসিসিআইকে যুগোপযোগী করা দরকার। এটিকে একটি গবেষণানির্ভর সংগঠন হিসেবে গড়ে তুলতে হবে। আমি সভাপতি হলে সেই চেষ্টা করব।’
