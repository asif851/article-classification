
১৫ শতাংশ নয়; ৭ শতাংশ মূল্য সংযোজন কর (মূসক) দিতে চান ব্যবসায়ীরা। নতুন আইনে ৭ শতাংশ হারে মূসক নির্ধারণের প্রস্তাব করেছেন ব্যবসায়ীদের শীর্ষ সংগঠন এফবিসিসিআইয়ের সভাপতি আবদুল মাতলুব আহমাদ।এফবিসিসিআইয়ের সভাপতি বলেন, ‘এ দেশের গরিব লোক কেন ১৫ শতাংশ মূসক দেবে? বাংলাদেশ ইউরোপ নয়; মালয়েশিয়া কিংবা থাইল্যান্ড নয়। মূসকের হার মালয়েশিয়ায় ৬ শতাংশ ও থাইল্যান্ডে সাড়ে ৭ শতাংশ। এফবিসিসিআইয়ের পক্ষ থেকে আমার প্রস্তাব হলো, ৭ শতাংশ হারে মূসক নির্ধারণ করা উচিত।’গতকাল সোমবার জাতীয় রাজস্ব বোর্ড (এনবিআর) আয়োজিত নতুন মূসক আইন ও স্বয়ংক্রিয় ব্যবস্থাপনা-সংক্রান্ত এক সেমিনারে মাতলুব আহমাদ এ কথা বলেন।কাকরাইলের ডিপ্লোমা ইঞ্জিনিয়ার্স ইনস্টিটিউট মিলনায়তনে এ সেমিনার অনুষ্ঠিত হয়। এনবিআরের চেয়ারম্যান নজিবুর রহমানের সভাপতিত্বে এতে বক্তব্য দেন অর্থ প্রতিমন্ত্রী মো. আবদুল মান্নান, এনবিআরের সদস্য মোহাম্মদ ফরিদউদ্দিন, জাহাঙ্গীর হোসেন প্রমুখ।আগামী ১ জুলাই থেকে নতুন মূসক আইন বাস্তবায়ন শুরু হচ্ছে। নতুন আইনে যেকোনো পর্যায়ের ভোক্তাদের ওপর ১৫ শতাংশ মূসক আরোপের বিধান রাখা হয়েছে। তবে উৎপাদন বা সেবা প্রদানকারীরা উপকরণ রেয়াত নিতে পারবেন। নতুন আইন বাস্তবায়নের অংশ হিসেবে আগামী জুলাই মাস থেকে অনলাইনে স্বয়ংক্রিয়ভাবে মূসক দেওয়ার ব্যবস্থাও চালু হচ্ছে।সভায় মূসক অনলাইন প্রকল্পের পরিচালক রেজাউল হাসান মূল প্রবন্ধে বলেন, অনলাইনে মূসক প্রদানের সুবিধার্থে আগামী এপ্রিল মাস থেকে মূসক প্রদানকারী সব প্রতিষ্ঠানের নিবন্ধন প্রক্রিয়া শুরু করবে এনবিআর।শুল্ক-কর প্রদানের সময় রাজস্ব কর্মকর্তারা ব্যবসায়ীদের হয়রানি করেন বলে অভিযোগ করেন এফবিসিসিআইয়ের সভাপতি আবদুল মাতলুব আহমাদ। তিনি বলেন, ‘ব্যবসায়ীরা কর দিতে চান, কিন্তু এক টাকার কর দিতে গিয়ে তিন টাকার হয়রানি হতে হয়। তবে স্বয়ংক্রিয় ব্যবস্থায় মূসক কিংবা কর দেওয়ার ব্যবস্থা চালু এ সমস্যার সমাধান হবে।’মাতলুব আহমাদ প্রশ্ন তোলেন, মূসক নিবন্ধন নেওয়া প্রতিষ্ঠানগুলোর মধ্যে মাত্র ৪ শতাংশ প্যাকেজ মূসক দেয়। বাকি প্রতিষ্ঠানগুলো কোথায়?অর্থ প্রতিমন্ত্রী আবদুল মান্নান বলেন, এক টাকা কর দিতে গিয়ে তিন টাকার হয়রানি হতে হয়—এ কথা অসত্য নয়। তাঁর মতে, চলতি অর্থবছরে এমনিতে দেড় লাখ কোটি টাকার রাজস্ব আদায় করতে পারবে এনবিআর। কিন্তু সরকারের অনেক বড় পরিকল্পনা রয়েছে। তাই আরও অর্থ দরকার।সভায় আরও বক্তব্য দেন নিট পোশাকমালিকদের সংগঠন বিকেএমইএর সাবেক সহসভাপতি মোহাম্মদ হাতেম ও এফবিসিসিআইয়ের উপদেষ্টা মনজুর আহমেদ।
