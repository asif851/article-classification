
পুঁজিবাজারে তালিকাভুক্ত বিমা খাতের কোম্পানি নর্দার্ন জেনারেল ইনস্যুরেন্স কোম্পানি লিমিটেড শেয়ারধারীদের জন্য লভ্যাংশ ঘোষণা করেছে। প্রতিষ্ঠানটি ১০ শতাংশ শেয়ার লভ্যাংশ দেবে। নর্দার্ন জেনারেল ইনস্যুরেন্সের পক্ষ থেকে আজ রোববার এ ঘোষণা দেওয়া হয়। ঢাকা স্টক এক্সচেঞ্জ (ডিএসই) সূত্রে এ তথ্য জানা গেছে।আজ ডিএসইর ওয়েবসাইটে প্রকাশিত সংবাদে বলা হয়, প্রতিষ্ঠানটির পরিচালনা পর্ষদ গত ৩১ ডিসেম্বর শেষ হওয়া অর্থবছরের জন্য এই লভ্যাংশ ঘোষণা করেছে। এ-সংক্রান্ত বার্ষিক সাধারণ সভা (এজিএম) ৮ জুন অনুষ্ঠিত হবে। রেকর্ড ডেট ১৬ এপ্রিল।এদিকে ২০১২ অর্থবছরের চেয়ে ২০১৩ অর্থবছরে নর্দার্ন জেনারেল ইনস্যুরেন্সের শেয়ারপ্রতি আয় (ইপিএস) সামান্য বেড়েছে। প্রতিষ্ঠানটি জানিয়েছে, ৩১ ডিসেম্বর পর্যন্ত তাদের ইপিএস হয়েছে দুই টাকা, যা আগের বছরের চেয়ে দুই পয়সা বেশি। ২০১২ সালে প্রতিষ্ঠানটির ইপিএস হয়েছিল এক টাকা ৯৮ পয়সা।
