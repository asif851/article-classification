
দ্বিতীয় দিনের মতো আজ বুধবারও ইতিবাচক প্রবণতা অব্যাহত রয়েছে দেশের শেয়ারবাজারে। দিনের লেনদেন শেষে দুই স্টক এক্সচেঞ্জে গতকালের চেয়ে সূচক বেড়েছে। সেই সঙ্গে বেড়েছে লেনদেনও।
বাজার বিশ্লেষণে দেখা যায়, আজ ডিএসইর প্রধান সূচক ডিএসইএক্স গতকাল মঙ্গলবারের চেয়ে ১৪ পয়েন্ট বেড়ে দাঁড়িয়েছে ৪ হাজার ৫৭৯ পয়েন্টে। আর সিএসইর সার্বিক মূল্যসূচক ৮১ পয়েন্ট বেড়ে অবস্থান করছে ১৪ হাজার ১২২ পয়েন্টে। এর আগে সকালে সূচকের ইতিবাচক প্রবণতায় দুই স্টক এক্সচেঞ্জে লেনদেন শুরু হয়। ইতিবাচক এই প্রবণতা লেনদেনের শেষ পর্যন্ত অব্যাহত ছিল। গতকাল ডিএসইর ডিএসইএক্স সূচক বেড়েছিল ৩৮ পয়েন্ট। আর সিএসইর সার্বিক মূল্যসূচক বেড়েছিল ১০২ পয়েন্ট।
এ দিকে ডিএসইতে আজ ৩১৮টি প্রতিষ্ঠানের শেয়ার ও মিউচুয়াল ফান্ড লেনদেন হয়েছে। এর মধ্যে ১৬৩ টির দাম বেড়েছে। কমেছে ১১৮ টির আর অপরিবর্তিত রয়েছে ৩৭টি প্রতিষ্ঠানের শেয়ারের দাম। ডিএসইতে ৪৯৪ কোটি টাকার লেনদেন হয়েছে, যা গতকালের চেয়ে ৯ কোটি টাকা বেশি। গতকাল এই স্টক এক্সচেঞ্জে ৪৮৫ কোটি টাকার লেনদেন হয়।
অন্যদিকে সিএসইতে ২৫১টি প্রতিষ্ঠানের শেয়ার ও মিউচুয়াল ফান্ড লেনদেন হয়েছে। এর মধ্যে ১২৮ টির দাম বেড়েছে। কমেছে ৭৭ টির আর অপরিবর্তিত রয়েছে ৪৬টি প্রতিষ্ঠানের শেয়ারের দাম। সিএসইতে আজ ৪১ কোটি টাকার লেনদেন হয়েছে, যা গতকালের চেয়ে ২ কোটি টাকা বেশি। গতকাল সিএসইতে ৩৯ কোটি টাকা লেনদেন হয়েছিল।
ডিএসইতে আজ লেনদেনে শীর্ষ অবস্থানে ছিল গ্রামীণ ফোন। আজ এ প্রতিষ্ঠানটির প্রায় ২১ কোটি টাকার শেয়ার লেনদেন হয়। এছাড়া লেনদেনে শীর্ষে থাকা অন্য প্রতিষ্ঠানগুলোর মধ্যে ছিল বেক্সিমকো ফার্মা, বেক্সিমকো, এসিআই, ইফাদ অটোস, ইউনাইটেড এয়ার, অ্যাপোলো ইস্পাত, অলিম্পিক অ্যাকসেসরিজ, স্কয়ার ফার্মা, লাফার্জ সুরমা সিমেন্ট প্রভৃতি।
