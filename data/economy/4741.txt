
কাতার এয়ারওয়েজ যুক্তরাষ্ট্রভিত্তিক আমেরিকান এয়ারলাইনসের ১০ শতাংশ শেয়ার কিনতে আগ্রহ প্রকাশ করেছে। বিষয়টি স্বীকার করে আমেরিকান এয়ারলাইনস জানিয়েছে, কাতার এয়ারওয়েজ তাদের ৮০ কোটি ৮০ লাখ মার্কিন ডলারের সমপরিমাণ শেয়ার কেনার বিষয়ে একটি আনুষ্ঠানিক প্রস্তাব দিয়েছে। আমেরিকান এয়ারলাইনস এ প্রস্তাবের বিভিন্ন দিক বিবেচনা করে সিদ্ধান্ত নেবে বলে জানিয়েছে। সৌদি আরবসহ মধ্যপ্রাচ্যের একাধিক দেশ কাতারের সঙ্গে কূটনৈতিক ও অর্থনৈতিক সম্পর্কচ্ছেদ করার কারণে ব্যবসায়িক দিক থেকে বড় ধরনের সংকটে পড়েছে কাতার এয়ারওয়েজ। বিভিন্ন এয়ারলাইনস প্রতিষ্ঠানে তাই এখন বিনিয়োগ সম্ভাবনা খতিয়ে দেখছে সংস্থাটি। এর আগে ২০১৫ সালে ইন্টারন্যাশনাল এয়ারলাইনস গ্রুপের (এআইজি) ১৫ শতাংশ শেয়ার কিনে নেয় কাতার এয়ারওয়েজ।
 
 
