
বাংলাদেশ ব্যাংকের রিজার্ভের চুরি হওয়া অর্থ উদ্ধারে সহায়তা চেয়ে চারটি প্রতিষ্ঠানের কাছে চিঠি দিয়েছেন বাংলাদেশ ব্যাংকের গভর্নর ফজলে কবির। প্রতিষ্ঠানগুলো হলো জাতিসংঘের আবাসিক প্রতিনিধি, যুক্তরাষ্ট্রের কেন্দ্রীয় ব্যাংক ফেডারেল রিজার্ভের বোর্ড অব গভর্নেন্সের চেয়ারম্যান, ফিলিপাইনের কেন্দ্রীয় ব্যাংকের গভর্নর ও অ্যান্টি মানি লন্ডারিং কাউন্সিলের প্রধান। সম্প্রতি এ চিঠি পাঠানো হয়েছে।
আজ রোববার বিকেলে সাংবাদিকদের কাছে এ তথ্য জানান বাংলাদেশ ব্যাংকের নির্বাহী পরিচালক ও মুখপাত্র শুভঙ্কর সাহা।এ সময় তিনি বলেন, অর্থ উদ্ধারে সহায়তার পাশাপাশি কার্যকর পদক্ষেপ নেওয়ার জন্য অনুরোধ জানানো হয়েছে।
এদিকে আজ সকালে বাংলাদেশ ব্যাংকের মহাব্যবস্থাপক ও তদূর্ধ্ব কর্মকর্তাদের সঙ্গে সভা করেন নতুন গভর্নর। এ সময় তিনি কর্মকর্তাদের নিয়ম ও নীতিমালা মেনে কাজ করার নির্দেশনা দেন। পাশাপাশি বাংলাদেশ ব্যাংকে যে ধরনের তথ্যপ্রযুক্তি সম্প্রসারণ হয়েছে, তার নিরাপত্তা নিশ্চিতের নির্দেশ দেন।
