
‘বিড়ির দিন শেষ’ বলে মন্তব্য করলেন অর্থমন্ত্রী আবুল মাল আবদুল মুহিত।
অর্থমন্ত্রী বলেন, সিগারেটের চেয়ে বিড়ি বেশি ক্ষতিকর। তাই বিড়ির দরকার নেই। বিড়ি কারখানায় যেসব শ্রমিক কাজ করতেন, তাঁরা চলে যাবেন অন্য পেশায়।
সচিবালয়ে গতকাল মঙ্গলবার বাংলাদেশ বিড়ি শিল্প মালিক সমিতির এক প্রতিনিধিদলের সঙ্গে অনুষ্ঠিত বৈঠকে অর্থমন্ত্রী এসব কথা বলেন। দলটির নেতৃত্ব দেন সমিতির সাধারণ সম্পাদক ও আকিজ বিড়ি ফ্যাক্টরির চেয়ারম্যান সেখ মহিউদ্দিন।
বিড়ি শিল্প ও বিড়ি শ্রমিকদের কথা বিবেচনায় নিয়ে আগামী বাজেটে বিড়ির ওপর কর বৃদ্ধির প্রস্তাব থেকে সরে আসার অনুরোধ জানায় সমিতি।
সমিতিটি জানায়, দেশে প্রতিদিন ৬ কোটি শলাকা সিগারেট এবং ১৬ কোটি শলাকা বিড়ি বিক্রি হচ্ছে। অথচ শুধু বিড়িশিল্পকে ধ্বংসের মুখে ঠেলে দেওয়া হচ্ছে। এতে সরকার রাজস্ববঞ্চিত হবে, বিনিয়োগকারীরা ক্ষতিগ্রস্ত হবে এবং বেকার হবেন শ্রমিকেরা।
গত মাসে এক প্রাক্‌-বাজেট আলোচনায় দেশ থেকে দুই বছরের মধ্যে বিড়ি তুলে দেওয়ার ইচ্ছের কথা জানিয়েছিলেন অর্থমন্ত্রী।
বিষয়টি মনে করিয়ে দিয়ে সেখ মহিউদ্দিন গতকাল বলেন, ‘দেশের একজন অভিভাবক হিসেবে এ কথা আপনি বলতে পারেন না। কারণ, শিল্পটির সঙ্গে অনেক কিছু জড়িত।’
অর্থমন্ত্রী জবাবে বলেন, ‘বিড়ির দিন শেষ। এটি তুলে দিতে দুই বছরের বদলে তিন বছরের পরিকল্পনা করা যায় কি না চিন্তা করা হবে। তবে বিড়ির ওপর কর কমানো হবে না।’ শুধু বিড়ি নয়, দেশ থেকে পর্যায়ক্রমে সিগারেটও দূর করা হবে বলে জানান অর্থমন্ত্রী।
