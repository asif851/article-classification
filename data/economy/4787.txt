
১০ টাকার ব্যাংক হিসাবধারী কৃষকদের বাংলাদেশ ব্যাংকের পুনঃ অর্থায়ন তহবিল থেকে ঋণ বিতরণ শুরু হয়েছে। গ্রাহক পর্যায়ে এ ঋণের সুদের হার হবে সর্বোচ্চ ১৯ শতাংশ। তবে কেন্দ্রীয় ব্যাংক অর্থায়ন করবে মাত্র ৫ শতাংশ সুদে। আর ট্রাস্ট ব্যাংক এ অর্থ দেবে সজাগ নামের একটি ক্ষুদ্র ঋণ বিতরণকারী প্রতিষ্ঠানকে। সজাগ গ্রাহক পর্যায়ে সর্বোচ্চ ১৯ শতাংশ পর্যন্ত সুদ নেবে।বাংলাদেশ ব্যাংকের গভর্নর আতিউর রহমান গতকাল বৃহস্পতিবার পুনঃ অর্থায়ন তহবিল থেকে ট্রাস্ট ব্যাংককে দুই কোটি টাকার চেক তুলে দেন।বাংলাদেশ ব্যাংকের এ পুনঃ অর্থায়ন তহবিল চালু উপলক্ষে গতকাল এক অনুষ্ঠানের আয়োজন করা হয়।ট্রাস্ট ব্যাংক এ দুই কোটি টাকা থেকে ৫০ লাখ টাকা নিজস্ব ব্যবস্থাপনায় কৃষকদের মধ্যে বিতরণ করবে। আর বাকি দেড় কোটি টাকা কৃষকদের ঋণ হিসেবে দেওয়ার কাজ করবে সজাগ।বছর চারেক আগে কৃষকদের জন্য ১০ টাকায় ব্যাংক হিসাব খোলার নির্দেশ দিয়েছিল কেন্দ্রীয় ব্যাংক। সর্বশেষ তথ্য অনুসারে, এক কোটির বেশি ব্যাংক হিসাব খুলেছেন কৃষকেরা। এই হিসাবগুলো সচল রাখতে চলতি বছরের মাঝামাঝি সময়ে ক্ষুদ্র, প্রান্তিক ও ভূমিহীন কৃষকদের ঋণ দিতে ২০০ কোটি টাকার ঘূর্ণমান পুনঃ অর্থায়ন তহবিল গঠন করে বাংলাদেশ ব্যাংক। এর মধ্যেই দেশের ৩২টি ব্যাংক এ তহবিল থেকে অর্থ নিয়ে কৃষি ঋণ বিতরণ করবে বলে জানিয়েছে বাংলাদেশ ব্যাংককে।যোগাযোগ করা হলে কেন্দ্রীয় ব্যাংকের মুখপাত্র ম. মাহফুজুর রহমান বলেন, এনজিওদের মাধ্যমে ঋণ বিতরণ করতে হলে খরচ বেশি হবে। এনজিওদের সব ঋণের সুদ এর চেয়ে বেশি। বাংলাদেশ ব্যাংক অনেক চেষ্টা করে ১৯ শতাংশ পর্যন্ত নেওয়ার অনুমোদন দিয়েছে।অবশ্য গভর্নর আতিউর রহমান গতকালের অনুষ্ঠানে কম সুদ নেওয়ার জন্য সজাগের প্রতি আহ্বান জানিয়েছেন। এই তহবিলটি প্রান্তিক, ভূমিহীন ও দরিদ্র কৃষকদের জন্য উল্লেখ করে তিনি বলেন, ‘আমি আশা করি, আপনারা তাঁদের সহজে ও কম সুদে ঋণ দিয়ে সহায়তা করবেন।’রাতে যোগাযোগ করা হলে ট্রাস্ট ব্যাংকের এমডি ইশতিয়াক আহমেদ চৌধুরী এ প্রতিবেদককে বলেন, ‘সজাগ জানিয়েছে, তারা ১৫ শতাংশ সুদ নেবেন কৃষকের কাছ থেকে। তবে তাদের ১৯ শতাংশ পর্যন্ত অনুমোদন নেওয়া আছে।’অনুষ্ঠানে বাংলাদেশ ব্যাংকের ডেপুটি গভর্নর এস কে সুর চৌধুরী, ট্রাস্ট ব্যাংকের এমডি ইশতিয়াক আহমেদ চৌধুরী, সজাগের পরিচালক আবদুল মতিন প্রমুখ উপস্থিত ছিলেন।
