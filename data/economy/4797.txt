
ঈদের কেনাবেচায় বেশ জমে উঠেছে কক্সবাজারের টেকনাফ উপজেলা। পৌরসভার অন্যতম বাণিজ্যিক এলাকা বড়বাজার, বাসস্টেশনসহ মার্কেট ও বিপণিবিতানগুলোতে সকাল থেকে গভীর রাত পর্যন্ত বিভিন্ন শ্রেণি-পেশার মানুষের ব্যাপক সমাগম দেখা যাচ্ছে।এখানে নিত্যনতুন ফ্যাশনের জামা, শাড়ি, জুতাসহ নানা ধরনের প্রসাধনী চাহিদা বেশি। ব্যবসায়ীরা জানান, এবার নারী ক্রেতারা বেশি কিনছেন অপেরা সিল্ক, জর্জেট, টিস্যু শাড়ি, কাতান, জুট ও জামদানি, টাঙ্গাইলের তাঁতের ও সুতির নকশি শাড়ি। তরুণী ক্রেতাদের আগ্রহ বেশি পাখি, পিউ, হানিবানি, পাংকুরি, রামলীলাসহ ভারতের বিভিন্ন হিন্দি ও বাংলা সিরিয়াল এবং নায়িকাদের নামে আসা থ্রি-পিস। পুরুষেরা বেশি কিনছেন জিনসের প্যান্ট, টি-শার্ট, গেঞ্জি ও পাজামা-পাঞ্জাবি।একটি বিপণিবিতানে পল্লানপাড়ার স্কুলশিক্ষিকা তাহমিনা খানম বলেন, এবার প্রায় সব দোকানেই পছন্দসই পোশাক পাওয়া যাচ্ছে। এর মধ্যে অধিকাংশই ভারতীয় এবং দামও একটু বেশি।
