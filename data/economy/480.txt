
নির্ধারিত সময়ের মধ্যেই রাজধানীর হাজারীবাগের ট্যানারি বা চামড়াশিল্পগুলো সাভারের চামড়া শিল্পনগরে স্থানান্তর করতে হবে। এ বিষয়ে সরকার কোনো অজুহাত মানতে রাজি নয়।জাতীয় শিল্প উন্নয়ন পরিষদের নির্বাহী কমিটির (ইসিএনসিআইডি) সভা শেষে গতকাল সোমবার শিল্পমন্ত্রী আমির হোসেন আমু সাংবাদিকদের এ কথা বলেছেন। শিল্প মন্ত্রণালয়ে সভাটি অনুষ্ঠিত হয়।শিল্পমন্ত্রী বলেন, রাজনৈতিক সহিংসতার মধ্যে শিল্পমালিকেরা ব্যবসা চালিয়ে যেতে পারলে ট্যানারি স্থানান্তরের ক্ষেত্রে সহিংসতার অজুহাত গ্রহণযোগ্য নয়।সভায় নতুন জেগে ওঠা চরের ভূমি, সরকারি খাস জমি ও শিল্প-কারখানার অব্যবহৃত জমিতে অগ্রাধিকার ভিত্তিতে শিল্প স্থাপনের সিদ্ধান্ত নেওয়া হয়।শিল্প মন্ত্রণালয় থেকে পাঠানো এক বিজ্ঞপ্তিতে এসব তথ্য জানানো হয়েছে। এতে বলা হয়, জাতীয় শিল্পনীতি ২০১৫-এর খসড়া ইতিমধ্যে তৈরি করা হয়েছে। আগামী এপ্রিলের মধ্যে এটি চূড়ান্ত করা হবে।এতে ক্ষুদ্র ও মাঝারি শিল্প (এসএমই) উদ্যোক্তাদের অর্থায়নের জন্য বাংলাদেশ ব্যাংকের এসএমই পুনঃ অর্থায়ন তহবিলের একটি অংশ এসএমই ফাউন্ডেশনকে বরাদ্দের সুপারিশ করা হয়। একই সঙ্গে যেসব ব্যাংক ও আর্থিক প্রতিষ্ঠান বেশি সুদে (১৬-১৭ শতাংশ) ঋণ দিচ্ছে, তাদের এসএমই পুনঃ অর্থায়ন তহবিলের বরাদ্দ না দেওয়ার সুপারিশও করা হয়।
