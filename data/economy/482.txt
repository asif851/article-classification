
সুহূদ ইন্ডাস্ট্রিজ লিমিটেডের প্রাথমিক গণপ্রস্তাবের (আইপিও) অনুমোদন দিয়েছে বাংলাদেশ সিকিউরিটিজ অ্যান্ড এক্সচেঞ্জ কমিশন (বিএসইসি)। আজ মঙ্গলবার বিএসইসির নিয়মিত সভায় এ অনুমোদন দেওয়া হয়।
কমিশনের মুখপাত্র ও নির্বাহী পরিচালক সাইফুর রহমান স্বাক্ষরিত এক সংবাদ বিজ্ঞপ্তিতে এ তথ্য জানা যায়।
আইপিওর মাধ্যমে প্রতিষ্ঠানটি ১০ টাকা অভিহিত মূল্যের এক কোটি ৪০ লাখ শেয়ার ছেড়ে বাজার থেকে ১৪ কোটি টাকা সংগ্রহ করবে।
বিজ্ঞপ্তিতে বলা হয়, পুঁজিবাজার থেকে সংগৃহীত অর্থ প্রতিষ্ঠানের কারখানা ভবন সম্প্রসারণ, যন্ত্রপাতি ক্রয়, গ্যাস জেনারেটর ক্রয়, ব্যাংক ঋণ পরিশোধ ও আইপিওর খরচ বাবদ ব্যয় করা হবে।
২০১৩ সালের ৩০ জুন শেষ হওয়া অর্থবছরের নিরীক্ষিত আর্থিক হিসেব অনুযায়ী প্রতিষ্ঠানটির শেয়ারপ্রতি আয় বা ইপিএস ১ টাকা ৯ পয়সা ও শেয়ারপ্রতি প্রকৃত সম্পদমূল্য (এনএভি) ১৪ টাকা ১১ পয়সা।
এ প্রতিষ্ঠানের ইস্যু ব্যবস্থাপক হিসেবে কাজ করছে ইনভেস্টমেন্ট করপোরেশন অব বাংলাদেশ (আইসিবি)।
