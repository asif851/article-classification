
ঢাকা স্টক এক্সচেঞ্জের সদস্য ব্রোকারেজ হাউসের মালিকদের সংগঠন ডিএসই ব্রোকারেজ অ্যাসোসিয়েশন অব বাংলাদেশের (ডিবিএ) নতুন সভাপতি নির্বাচিত হয়েছেন আহমেদ রশিদ লালী। সেই সঙ্গে জ্যেষ্ঠ সহসভাপতি হিসেবে মোস্তাক আহমেদ সাদেক ও সহসভাপতি হিসেবে খুজিস্তা নুর-ই-নাহরীন নির্বাচিত হয়েছেন।আজ বুধবার সন্ধ্যায় রাজধানীর একটি ক্লাবে সংগঠনের বার্ষিক সাধারণ সভা (এজিএম) শেষে এই নতুন নেতৃত্ব ঘোষণা করা হয়। এই তিনটি পদে ভোট গ্রহণের কথা থাকলেও শেষ পর্যন্ত নবনির্বাচিত ১৫ জন পরিচালকের সর্বসম্মতিতে বিনা নির্বাচনেই তাঁদের নাম ঘোষণা করা হয়। ডিবিএ নির্বাচন কমিশনের চেয়ারম্যান হারুনুর রশিদ তাঁদের নাম ঘোষণা করেন।
এর আগে ২০ নভেম্বর রোববার সকাল সাড়ে ১০টা থেকে বিকেল ৪টা পর্যন্ত প্রথমবারের মতো ডিবিএ পরিচালক পদে নির্বাচন অনুষ্ঠিত হয়। ওই দিন ভোটের মাধ্যমে ১৯ জন প্রার্থীর মধ্য থেকে ১৫ জন পরিচালক নির্বাচিত হন।
তাঁরা হলেন রশিদ ইনভেস্টমেন্ট সার্ভিসের আহমেদ রশিদ লালী, ইনভেস্টমেন্ট প্রমোশন সার্ভিসের মোস্তাক আহমেদ সাদেক, মডার্ন সিকিউরিটিজের খুজিস্তা নুর-ই নাহরীন, প্রাইমলিংক সিকিউরিটিজের মো. জহিরুল ইসলাম, রয়েল গ্রিন সিকিউরিটিজের আবদুল হক, মো. শহিদুল্লাহ সিকিউরিটিজের শরীফ আনোয়ার হোসেন, গ্লোবাল সিকিউরিটিজের রিচার্ড ডি রোজারিও, শ্যামল ইক্যুইটি ম্যানেজমেন্টের মো. সাজেদুল ইসলাম, রাশটি সিকিউরিটিজের সৈয়দ রেদোয়ানুল ইসলাম, থিয়া সিকিউরিটিজের মাহবুবুর রহমান, ডিবিএল সিকিউরিটিজের মোহাম্মদ আলী, সাদ সিকিউরিটিজের মো. দেলোয়ার হোসাইন, ইউনিক্যাপ সিকিউরিটিজের ওয়ালি উল ইসলাম, কান্ট্রি স্টক লিমিটেডের খাজা আসিফ আহম্মেদ, শাহেদ সিকিউরিটিজের শাহেদ আবদুল খালেক।
ঢাকা স্টক এক্সচেঞ্জের সাবেক সভাপতি আহসানুল ইসলামের নেতৃত্বে ২০১৪ সালে ডিএসই ব্রোকার্স অ্যাসোসিয়েশনের যাত্রা শুরু হয়। সর্বশেষ তিনি সংগঠনটির সভাপতির দায়িত্বে ছিলেন।
