
যুক্তরাষ্ট্রভিত্তিক বিশ্বের অন্যতম শীর্ষ কোমলপানীয় উৎপাদনকারী কোম্পানি কোকা-কোলার অঙ্গপ্রতিষ্ঠান ইন্টারন্যাশনাল বেভারেজেস বাংলাদেশে প্রায় ৬ কোটি ডলার বা ৪৮০ কোটি টাকা বিনিয়োগে একটি বোতলজাতকরণ কারখানা করেছে। গতকাল বুধবার এ কারখানার আনুষ্ঠানিক উদ্বোধন হয়। ময়মনসিংহের ভালুকায় প্রতিষ্ঠিত এ কারখানায় প্রাথমিকভাবে কোকা-কোলা, ফানটা ও স্প্রাইট ব্র্যান্ডের কোমলপানীয় এবং কিনলে ব্র্যান্ডের পানি উৎপাদিত হবে। এতে সরাসরি প্রায় ১৫০ জনের কর্মসংস্থানের ব্যবস্থা হয়েছে। পরিবহন, উৎপাদন, মোড়কজাতকরণ ও সরবরাহব্যবস্থায় আরও এক হাজার মানুষের কর্মসংস্থান হবে বলে এক বিজ্ঞপ্তিতে জানিয়েছে কোম্পানিটি। উদ্বোধনী অনুষ্ঠানটি হয় কারখানা প্রাঙ্গণে। এতে সভাপতিত্ব করেন অর্থমন্ত্রী আবুল মাল আবদুল মুহিত। এ ছাড়া অনুষ্ঠানে প্রধানমন্ত্রীর অর্থনৈতিক বিষয়ক উপদেষ্টা মসিউর রহমান ও বাংলাদেশে যুক্তরাষ্ট্রের রাষ্ট্রদূত মার্শা বার্নিকাট উপস্থিত ছিলেন। অনুষ্ঠানে অর্থমন্ত্রী জানান, তিনি বরাবরই কোকা-কোলার ভক্ত। পানীয়টির প্রতি তাঁর এ ভালো লাগা শুরু হয় ষাটের দশকের মাঝামাঝিতে, যখন তিনি বিদেশে ছিলেন। তিনি আশা প্রকাশ করেন, এই নতুন কারখানা স্থাপনের মাধ্যমে কোকা-কোলা আরও ভালোভাবে মানুষের চাহিদা মেটাতে পারবে। মসিউর রহমান তাঁর বক্তব্যে দ্রুততার সঙ্গে কোকা-কোলার প্রথম কারখানা অনুমোদনের ব্যবস্থা করায় প্রধানমন্ত্রীকে ধন্যবাদ জানান। উদ্বোধনী অনুষ্ঠানে আরও বক্তব্য দেন কোকা-কোলা কোম্পানির প্যাসিফিক গ্রুপের প্রেসিডেন্ট জন মারফি, এক্সিকিউটিভ ভাইস প্রেসিডেন্ট ইরিয়াল ফিন্যান, হিন্দুস্তান কোকা-কোলা বেভারেজেসের প্রধান নির্বাহী কর্মকর্তা টি কৃষ্ণকুমার প্রমুখ।
