

রাজধানীর সোনারগাঁও হোটেলে আজ বুধবার থেকে শুরু হয়েছে চার দিনের থাই মেলা। সকালে ‘থাইল্যান্ড উইক-২০১৭’ নামের এ মেলার উদ্বোধন করেন বাণিজ্যমন্ত্রী তোফায়েল আহমেদ।
মেলার উদ্বোধনকালে তোফায়েল আহমেদ থাইল্যান্ডের বিনিয়োগকারীদের বাংলাদেশে বিনিয়োগের আহ্বান জানান।
বাণিজ্যমন্ত্রী বলেন, থাইল্যান্ডের বিনিয়োগকারীরা আগ্রহী হলে তাঁদের জন্য একটি অর্থনৈতিক অঞ্চল বরাদ্দ করা দেওয়া হবে। এ সময় থাইল্যান্ডে বাংলাদেশের পণ্য রপ্তানি বাড়ানোর জন্য সেখানকার ব্যবসায়ীদের সঙ্গে বাংলাদেশি ব্যবসায়ীদের যোগাযোগ বাড়ানোর তাগিদ দেন তিনি।
মেলার উদ্বোধনী অনুষ্ঠানে আরও বক্তব্য দেন বাংলাদেশে নিযুক্ত থাই রাষ্ট্রদূত মিস পানপিমন সুওয়াননাপঙ্গি। বাংলাদেশে থাই রাষ্ট্রদূতের সহায়তায় এ মেলার আয়োজন করেছে থাইল্যান্ডের বাণিজ্য মন্ত্রণালয়ের আন্তর্জাতিক বাণিজ্য উন্নয়ন বিভাগ।
এবারের মেলায় রয়েছে বিভিন্ন থাই পণ্য ও সেবাসমূহ। প্রতিদিন সকাল ১০টা থেকে রাত ৮টা পর্যন্ত উন্মুক্ত থাকবে এই মেলা। তবে ২২ ও ২৩ মার্চ শুধু ব্যবসায়ীদের জন্য এবং ২৪ ও ২৫ মার্চ সবার জন্যই মেলা উন্মুক্ত থাকবে।
