
অ্যাপেক্স ফুটওয়্যার লিমিটেডের ব্যবস্থাপনা পরিচালক (এমডি) সৈয়দ নাসিম মঞ্জুর মেট্রোপলিটন চেম্বার অব কমার্স অ্যান্ড ইন্ডাস্ট্রি ঢাকার (এমসিসিআই) সভাপতি পুনর্নির্বাচিত হয়েছেন। আর সহসভাপতি নির্বাচিত হন ন্যুভিসটা ফার্মা লিমিটেডের চেয়ারম্যান ও এমডি আখতার মতিন চৌধুরী।সৈয়দ নাসিম মঞ্জুরের বিনিয়োগকৃত অন্য কোম্পানিগুলোর মধ্যে অ্যাপেক্স ট্যানারি, অ্যাপেক্স ফার্মা, অ্যাপেক্স ইনভেস্টমেন্ট, ব্লু-ওসেন ফুটওয়্যার, গ্রে অ্যাডভারটাইজিং বাংলাদেশ ও কোয়ান্টাম কনজুমারস সলিউশন লিমিটেড অন্যতম। বর্তমানে তিনি পাইওনিয়ার ইনস্যুরেন্স, গার্ডিয়ান লাইফ ইনস্যুরেন্স, ইন্টারন্যাশনাল পাবলিকেশনস, বেসরকারি উন্নয়ন প্রতিষ্ঠান সোসাইটি ফর বাংলাদেশ আর্ট অ্যান্ড ফ্রেন্ডশিপ ও সাভার গলফ ক্লাবের পরিচালক এবং ওয়েস্টার্ন মেরিন শিপইয়ার্ডের স্বতন্ত্র পরিচালক।আখতার মতিন চৌধুরী ইংল্যান্ড ও ওয়েলসের ইনস্টিটিউট অব চার্টার্ড অ্যাকাউনট্যান্টস এবং বাংলাদেশের চার্টার্ড অ্যাকাউনট্যান্টস ও চার্টার্ড সেক্রেটারিজের ফেলো। মতিন চৌধুরী ১৯৮৭ সালে বিওসি বাংলাদেশে যোগ দেন। ২০০০ সালে তিনি ন্যুভিসটা ফার্মায় (সাবেক অর্গানন, বাংলাদেশ) যোগ দেন। তিনি বাংলাদেশ অ্যাসোসিয়েশন অব ফার্মাসিউটিক্যাল ইন্ডাস্ট্রিজের নির্বাহী সদস্য।২০১৬ সালের জন্য নির্বাচিত এমসিসিআইয়ের নির্বাহী কমিটির সদস্যরা হলেন (ইংরেজি বর্ণমালার ক্রমানুসারে) এসিআই লিমিটেডের চেয়ারম্যান এম আনিস উদ দৌলা, কে অ্যান্ড কিউ বাংলাদেশের এমডি তাবিত এম আওয়াল, এসকেএফ বাংলাদেশের এমডি ও প্রধান নির্বাহী কর্মকর্তা (সিইও) সিমিন হোসেন, পিকার্ড বাংলাদেশের এমডি মো. সাইফুল ইসলাম, আইসিই টেকনোলজিসের এমডি রুবাইয়াত জামিল, সৈয়দ ইশতিয়াক আহমেদ অ্যান্ড অ্যাসোসিয়েটসের সিনিয়র পার্টনার নিহাদ কবির, টেকনোহ্যাভেন কোম্পানির এমডি হাবিবুল্লাহ এন করিম, রহমান রহমান হকের সিনিয়র পার্টনার আদিব এইচ খান, দি হংকং অ্যান্ড সাংহাই ব্যাংকিং করপোরেশনের সিইও ফ্রাঁসোয়া ডে ম্যারিকোঁ, পূবালী জুট মিলসের এমডি কামরান টি রহমান। বিজ্ঞপ্তি।
