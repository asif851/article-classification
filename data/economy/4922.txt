
এবারের বাজেট নিয়ে সব স্তরের মানুষের মধ্যে আলোচনা হচ্ছে—একেই এ বাজেটের অর্জন হিসেবে দেখছেন অর্থ ও পরিকল্পনা প্রতিমন্ত্রী এম এ মান্নান। একটি বেসরকারি বিশ্ববিদ্যালয়ে বাজেট নিয়ে এক আলোচনা সভায় তিনি এ কথা বলেন।
রাজধানীর মিরপুর সড়কে স্টেট ইউনিভার্সিটি অব বাংলাদেশ আজ বুধবার সকালে ‘আলোচনা:  জাতীয় বাজেট-২০১৭-১৮’ শীর্ষক আলোচনা সভার আয়জন করে। প্রধান অতিথির বক্তব্যে প্রতিমন্ত্রী বলেন, ‘অতীতে বাজেট ছিল একটি লুক্কায়িত বিষয়, সংশয়ের বিষয়, না-জানি কী হচ্ছে। উই হ্যাভ ব৶ট ইট ডাউন টু দ্য স্ট্রিট (আমরা একে রাস্তায় নিয়ে এসেছি)। সবাই বাজেট নিয়ে কথা বলছে। বাজেটের এটাই সবচেয়ে বড় অর্জন।’
আলোচনা সভায় আবগারি শুল্ক নিয়ে এক শিক্ষার্থীর প্রশ্নের জবাবে এম এ মান্নান বলেন, এ শুল্ক অনেক আগে থেকেই ছিল। এটা একটু একটু করে বেড়েছে। তিনি আরও বলেন, এ বিষয়টি সরকারের বিবেচনায় আছে। সরকার ভালো কিছুই করবে।
বাংলাদেশ ব্যাংকের সাবেক প্রধান অর্থনীতিবিদ বিরূপাক্ষ পাল বাজেট সম্পর্কে প্রাথমিক ধারণা দেন। বিশেষ অতিথি হিসেবে তিনি তাঁর উপস্থাপনায় বলেন, রাজস্বের জন্য আলাদা মন্ত্রী প্রয়োজন। এখানে আমলারা থাকলে তাঁরা অনেক সময় সংকোচে থাকেন। রাজনৈতিক ব্যক্তিত্ব থাকলে রাজস্ব আদায়ের সুযোগ বাড়বে। সঞ্চয়পত্র প্রসঙ্গে তিনি বলেন, এটা জাপানের মতো কোনো রাষ্ট্র নয়। ক্রমবর্ধমান অর্থনীতির দেশে সঞ্চয়পত্রের চেয়ে বিনিয়োগ বাড়ানো দরকার।
বিশ্ববিদ্যালয়ের শিক্ষক ও শিক্ষার্থীরা প্রতিমন্ত্রীকে বাজেটের বিভিন্ন বিষয় নিয়ে প্রশ্ন করেন। কোহিনূর আফরোজ নামের এক শিক্ষার্থী প্রতিমন্ত্রীর কাছে প্রশ্ন করেন বেসরকারি বিশ্ববিদ্যালয়ে সরকারের সুযোগ-সুবিধা না দেওয়া প্রসঙ্গে। জবাবে প্রতিমন্ত্রী বলেন, সরকারের প্রধান উদ্দেশ্য হচ্ছে যাঁরা শিক্ষার সুযোগ-সুবিধা থেকে বঞ্চিত, তাদের প্রতি আগে নজর দেওয়া। তবে তাঁর হাতে সুযোগ থাকলে তিনি এ বিষয়টিতে নজর দিতেন।
স্টেট ইউনিভার্সিটি অব বাংলাদেশের জার্নালিজম, কমিউনিকেশন এবং মিডিয়া স্টাডিজ বিভাগের উপদেষ্টা রোবায়েত ফেরদৌস আলোচনা সভার সঞ্চালনা করেন। অনুষ্ঠানে আরও বক্তব্য দেন বিশ্ববিদ্যালয়টির বোর্ড অব ট্রাস্টিজের প্রেসিডেন্ট এ এম শামীম ও উপাচার্য এম শাহজাহান।
