
বাংলাদেশের মতো স্বল্প আয়ের দেশগুলোয় জলবায়ু পরিবর্তনের কারণে ক্ষতির হার বেশি। উন্নত দেশগুলোয় জলবায়ু পরিবর্তনের কারণে বছরে ১ হাজার ১৩৫ বিলিয়ন (১০০ কোটি = ১ বিলিয়ন) ডলারের ক্ষতি হয়। যা তাদের মোট দেশজ উৎপাদনের (জিডিপি) মাত্র শূন্য দশমিক ২ শতাংশ। অন্যদিকে স্বল্প আয়ের দেশগুলোয় বছরে ৪০ বিলিয়ন ডলারের ক্ষতি হয়, যা তাদের জিডিপির ৫ শতাংশ।জাতিসংঘের অর্থনৈতিক ও সামাজিক বিভাগের (ইউএন-ডিইএসএ) ‘বৈশ্বিক অর্থনৈতিক ও সামাজিক জরিপ (ডব্লিউইইএস)’ প্রতিবেদনে এ তথ্য তুলে ধরা হয়েছে। গতকাল বৃহস্পতিবার রাজধানীর আগারগাঁওয়ের আইডিবি ভবনে জাতিসংঘ উন্নয়ন কর্মসূচির (ইউএনডিপি) কার্যালয়ে প্রতিবেদনটি প্রকাশ করা হয়।প্রতিবেদনের মূল কথা হলো, বৈষম্যের কারণে যেসব মানুষ দরিদ্র জীবনযাপন করে তারাই আবার জলবায়ু পরিবর্তনের শিকার হয়। কারণ অর্থ ও ক্ষমতা না থাকায় উপকূল এলাকা বা নদীর তীর ঘেঁষে বসবাস করে দরিদ্র জনগোষ্ঠী। জলবায়ু পরিবর্তনের কারণে যে প্রাকৃতিক দুর্যোগ হয় তার আঘাত মোকাবিলার শক্তিও তাদের থাকে না।এবারের প্রতিবেদনের মূল প্রতিপাদ্য ‘জলবায়ু পরিবর্তন’। এ কারণে এর উপশিরোনাম দেওয়া হয়েছে ‘বৈষম্য দূর করার সুযোগ’। প্রতিবেদনে বলা হয়েছে, জলবায়ু পরিবর্তনের কারণে ক্ষতিগ্রস্ত মানুষকে সহায়তা করলে তা বৈষম্য দূর করতেও ভূমিকা রাখবে। পাশাপাশি দুর্যোগকালে যেমন সবাই তা মোকাবিলার উদ্যোগ নেয়, তেমনটি জলবায়ু পরিবর্তনের ঝুঁকি সমন্বিত উদ্যোগের সুযোগ সৃষ্টি করেছে।জাতিসংঘ ঘোষিত টেকসই উন্নয়ন লক্ষ্যমাত্রার (এসডিজি) দুটি সুনির্দিষ্ট লক্ষ্য হলো বৈষম্য কমানো ও জলবায়ুর পরিবর্তনের ঝুঁকি মোকাবিলা। প্রতিবেদনটিতে বলা হয়েছে, ১৯৯৫ থেকে ২০১৫ সাল পর্যন্ত বিশ্বে ৬ হাজার ৪৫৭টি জলবায়ু পরিবর্তনজনিত দুর্যোগ হয়েছে। এতে ছয় লাখ মানুষ মারা গেছে। ৪২০ কোটি মানুষ নানাভাবে আক্রান্ত হয়েছে। এ ছাড়া জলবায়ু পরিবর্তনের কারণে খরচ বেড়েছে। ১৯৮৫ থেকে ১৯৯৪ সময়ে জলবায়ু পরিবর্তনের কারণে সারা বিশ্বে খরচ হতো ৬৪ বিলিয়ন ডলার। ২০০৫ থেকে ২০১৪ সাল পর্যন্ত তা বেড়ে হয়েছে ১৫৪ বিলিয়ন ডলার।বাংলাদেশে প্রতিবেদনের বিভিন্ন দিক তুলে ধরে ইউএন-ডিইএসএ জ্যেষ্ঠ অর্থনীতিবিষয়ক কর্মকর্তা এস নজরুল ইসলাম বলেন, বহুমাত্রিক বৈষম্য এমন উৎপাদন ও ভোগকে উসকে দেয়, যা টেকসই নয়। এ ধরনের উৎপাদন আবার জলবায়ু পরিবর্তনের ঝুঁকি বাড়িয়ে দেয়।অনুষ্ঠানে ইউএনডিপির এ দেশীয় পরিচালক কিয়োকো ইয়োকোসুকা তাঁদের একটি নতুন গবেষণার তথ্য তুলে ধরে বলেন, উপকূল এলাকার ৯৫ শতাংশ দরিদ্র মানুষ জলবায়ু পরিবর্তনের শিকার। প্রতিবছর চার লাখ মানুষ ঢাকায় আসছে, যাদের ৭০ শতাংশ জলবায়ু পরিবর্তনের শিকার হয়েছে। গভর্নেন্স অ্যান্ড রাইটস সেন্টারের প্রেসিডেন্ট জহুরুল আলম বলেন, জলবায়ু পরিবর্তনের জন্য দায়ী উন্নত দেশগুলো। কিন্তু ভুগছে বাংলাদেশের মতো স্বল্প আয়ের েদশগুলো। এ ঝুঁকি মোকাবিলায় তাদের অর্থ দেওয়ার কথা। কিন্তু তারা দিচ্ছে না।অনুষ্ঠানে জাতিসংঘ তথ্যকেন্দ্রের ভারপ্রাপ্ত কর্মকর্তা এম মনিরুজ্জামান উপস্থিত ছিলেন।
