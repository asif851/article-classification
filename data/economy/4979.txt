
ইউরোপীয় ইউনিয়ন ভারত থেকে ফলের রাজা হিসেবে খ্যাত অতি সুস্বাদু পাকা আম এবং চার ধরনের সবজি আমদানির ওপর নিষেধাজ্ঞা আরোপ করেছে। ২৮ সদস্যের ইউরোপীয় ইউনিয়নের এই সিদ্ধান্ত ১ মে থেকে কার্যকর হবে।এদিকে ভারতের প্রধান রপ্তানি উন্নয়ন সংস্থা ইউরোপে আম আমদানির ওপর নিষেধাজ্ঞার সমালোচনা করে এই সিদ্ধান্ত পরিবর্তনের জন্য ব্রাসেলসে আবেদন জানিয়েছে। খবর এএফপি ও বাসসের।ইইউ এসব ফল ও সবজির চালানে অ-ইউরোপীয় ফলের পোকার (নন-ইউরোপিয়ান ফ্রুট ফ্লাইজ) মতো অবাঞ্ছিত পোকা পাওয়ার পর এ সিদ্ধান্ত নেয়। এরপর থেকে সব ধরনের চালান প্রত্যয়ন ও পরীক্ষার আওতায় আনা হয়। ফেডারেশন অব ইন্ডিয়ান এক্সপোর্ট অর্গানাইজেশনের (এফআইইও) সভাপতি রফিক আহমেদ বার্তা সংস্থা এএফপিকে এ কথা জানান। তবে তিনি বলেন, ‘আমরা ইইউকে বিষয়টি দেখতে বলেছি এবং আমরাও এ ব্যাপারে সতর্ক পদক্ষেপ নিয়েছি। এখন তাদের এই নিষেধাজ্ঞা প্রত্যাহার করা উচিত।’ইইউর এই নিষেধাজ্ঞা এক কোটি ৬০ লাখ টন আমের ওপর প্রভাব ফেলেছে। পৃথিবীর বৃহত্তম আম রপ্তানিকারক দেশ ভারত বিশ্বব্যাপী বিভিন্ন জাতের ৭০ হাজার টন আম রপ্তানি করে।অবশ্য রপ্তানিকারকেরা বলছে যে উপসাগরীয় এবং এশিয়া প্রশান্ত মহাসাগরীয় অঞ্চলের ক্রেতারা ভারতের আম আমদানিতে আগ্রহ দেখাচ্ছে।ভারতের বাণিজ্য মন্ত্রণালয়ের একজন কর্মকর্তা বলেন, নয়াদিল্লি ইতিমধ্যে বিষয়টি ব্রাসেলসে উত্থাপন করেছে এবং পরবর্তীতে এ নিয়ে কথা বলা হবে।ব্রাসেলসভিত্তিক ইউরোপ ইন্ডিয়া চেম্বার অব কমার্স (ইআইসিসি) পৃথক এক বিবৃতিতে বলেছে, এই নিষেধাজ্ঞা ভারতের সঙ্গে ২০০৭ সাল থেকে চলে আসা মন্থরগতির মুক্ত বাণিজ্য আলোচনা বাধাগ্রস্ত করতে পারে।ইআইসিসির মহাসচিব এই সিদ্ধান্তকে ভুল হিসেবে উল্লেখ করে বলেছেন, এই নিষেধাজ্ঞার কোনো বৈজ্ঞানিক ভিত্তি নেই।ইইউর স্বাস্থ্যসেবা সম্পর্কিত কমিটি গত মাসে ভারতের ফল ও সবজির ২০৭টি চালানে পোকার উপস্থিতি লক্ষ করে এই পদক্ষেপ নেয়। নিষেধাজ্ঞার তালিকায় তেতো লাউ ও বেগুনও রয়েছে।
