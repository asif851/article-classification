
ব্রিটিশ বহুজাতিক ওষুধ ও স্বাস্থ্যসেবা কোম্পানি গ্ল্যাক্সোস্মিথক্লাইন (জিএসকে) বাংলাদেশে যাত্রা শুরু করে ১৯৬৭ সালে। দীর্ঘ এ সময়ে হরলিক্সের মতো হেলথ ড্রিংক থেকে শুরু করে বিভিন্ন রোগের প্রতিষেধক ও ওষুধ দেশের বাজারে এনেছে প্রতিষ্ঠানটি। আবার বাংলাদেশে এক বছরে মোট ব্যবসায়িক মুনাফার ২০ শতাংশ সামাজিক উন্নয়ন খাতে খরচ করে থাকে জিএসকে। বাংলাদেশে জিএসকের সার্বিক কার্যক্রম নিয়ে প্রথম আলোকে দেওয়া এক সাক্ষাৎকারে এমন তথ্যই জানালেন প্রতিষ্ঠানটির এশিয়া ও আফ্রিকা অঞ্চলের ভাইস প্রেসিডেন্ট রামিল বারডেন। ২০১৪ সালে জিএসকে বাংলাদেশের কর-পরবর্তী মুনাফা করে ৮২ কোটি ৬৭ লাখ টাকা। এর ২০ শতাংশ অর্থাৎ ১৬ কোটি টাকার বেশি এ বছর সামাজিক উন্নয়ন খাতে ব্যয় করছে প্রতিষ্ঠানটি। ব্র্যাক বিশ্ববিদ্যালয়ের গণস্বাস্থ্য বিভাগে একটি একাডেমিক চেয়ার প্রতিষ্ঠা কার্যক্রমের যাত্রা শুরু উপলক্ষে বাংলাদেশ সফরে এসেছেন রামিল বারডেন। জিএসকে বাংলাদেশ ও আন্তর্জাতিক এনজিও সেভ দ্য চিলড্রেনের সহযোগিতায় একাডেমিক চেয়ারের পাশাপাশি ‘সেন্টার অব এক্সিলেন্স ফর ম্যানেজমেন্ট অ্যান্ড লিডারশিপ অব সিভিক সোসাইটি’ নামের একটি গবেষণাকেন্দ্র প্রতিষ্ঠায়ও সহযোগিতা করছে কোম্পানিটি। বাংলাদেশে নিজেদের ব্যবসায়িক কার্যক্রম সম্পর্কে রামিল বারডেন বলেন, ‘একটি দীর্ঘমেয়াদি স্বাস্থ্যসেবা দাতা প্রতিষ্ঠান হিসেবে আগামী ৫ থেকে ১০ বছরের বাংলাদেশে আমাদের ব্যবসা কেমন হতে পারে, সেটা নিয়ে এখন থেকেই পরিকল্পনা করছি আমরা। এটা প্রমাণ করে, এ দেশে ব্যবসা নিয়ে আমরা কতটা ইতিবাচক।’বারডেন জানান, চট্টগ্রামের ফৌজদারহাটে জিএসকের নিজস্ব কারখানায় সুযোগ-সুবিধা বাড়াতে প্রতিবছরই ১০ লাখ ব্রিটিশ পাউন্ড বিনিয়োগ করা হচ্ছে। কারখানাটিতে বর্তমানে কর্মরত ৩০০ কর্মীর প্রায় সবাই এ দেশের।পণ্যের মান বাড়াতে নিত্যনতুন আবিষ্কার ও গবেষণার পেছনে প্রতিবছর ৪০০ কোটি পাউন্ড খরচ করার কথাও জানালেন রামিল বারডেন। এসব গবেষণার ইতিবাচক ফল বিশ্বের ১০০টি দেশের পাশাপাশি বাংলাদেশের মানুষও পাচ্ছে বলে জানান ২০০৫ সালে প্রতিষ্ঠানটিতে যোগ দেওয়া রামিল। জিএসকেতে যোগ দেওয়ার আগে তিনি ব্রিটিশ সরকারের প্রধানমন্ত্রীর কার্যালয় ১০ ডাউনিং স্ট্রিটের পলিসি বিভাগে কাজ করতেন। বাংলাদেশের বর্তমান রাজনৈতিক পরিস্থিতি ব্যবসা-বাণিজ্যে নেতিবাচক প্রভাব ফেলছে কি না, এমন প্রশ্নের জবাবে রামিল বলেন, ‘প্রতিটি দেশের রাজনৈতিক পরিস্থিতি সব সময় এক অবস্থায় থাকে না। রাজনৈতিক, অর্থনৈতিক কিছু ঝুঁকি মেনে নিয়েই দীর্ঘমেয়াদি বিনিয়োগ সিদ্ধান্ত আমরা নিয়ে থাকি। বাংলাদেশকে এখনই আমরা বড় লাভজনক বাজার মনে করি না, তবে দীর্ঘমেয়াদি লাভজনক বাজার হিসেবে গণ্য করি।’
