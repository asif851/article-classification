
রাজধানীর বাংলা একাডেমি প্রাঙ্গণে আগামী মঙ্গলবার থেকে শুরু হচ্ছে পাঁচ দিনব্যাপী ব্যাংকিং মেলা। বাংলাদেশ ব্যাংকের পক্ষ থেকে প্রথমবারের মতো এ মেলার আয়োজন করা হচ্ছে। প্রধান অতিথি হিসেবে এ মেলার উদ্বোধন করবেন কেন্দ্রীয় ব্যাংকের গভর্নর আতিউর রহমান। গতকাল বাংলাদেশ ব্যাংকের এক সংবাদ বিজ্ঞপ্তিতে এ তথ্য জানানো হয়। এতে বলা হয়েছে, ব্যাংকিং পণ্য ও সেবা সম্পর্কে দেশের সাধারণ মানুষকে সচেতন করতে মেলাটির আয়োজন করা হয়েছে। এতে ব্যাংকিং পণ্য ও সেবা প্রদর্শনের পাশাপাশি আর্থিক খাত বিষয়ে আলোচনা, সেমিনারসহ নানা আয়োজন থাকবে বলে জানান আয়োজক কমিটির প্রধান সমন্বয়কারী এবং কেন্দ্রীয় ব্যাংকের প্রধান অর্থনীতিবিদ বিরূপাক্ষ পাল।
