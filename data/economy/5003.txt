
নানা শঙ্কার মধ্যেও দেশের তৈরি পোশাক রপ্তানি বেড়ে চলেছে। এর ফলে বেড়েছে সামগ্রিক রপ্তানিও। ফলে চলতি ২০১৩-১৪ অর্থবছরের প্রথম চার মাসে (জুলাই-অক্টোবর) মোট রপ্তানি আয় হয়েছে ৯৭৪ কোটি ৭১ লাখ ডলার।এটি এই সময়ের ৯৫৪ কোটি ডলারের লক্ষ্যমাত্রার চেয়ে ২ দশমিক ১৭ শতাংশ বেশি। একই সঙ্গে তা গত অর্থবছরের একই সময়ের চেয়ে ১৬ দশমিক ৪৭ শতাংশ বেশি।মোট রপ্তানির মধ্যে ৭৮৮ কোটি ৬৩ লাখ মার্কিন ডলার এসেছে তৈরি পোশাক রপ্তানি থেকে। দেশীয় মুদ্রায় এর পরিমাণ ৬১ হাজার ৫১৩ কোটি টাকা (এক ডলার = ৭৮ টাকা হিসাবে)।পোশাকশিল্পের এই রপ্তানি আলোচ্য সময়ের ৭৫৫ কোটি ডলারের লক্ষ্যমাত্রার চেয়ে ৪ দশমিক ৬৭ এবং গত অর্থবছরের একই সময়ের চেয়ে ১৮ দশমিক ৯৬ শতাংশ বেশি। তবে চলতি অর্থবছরের প্রথম তিন মাসে এই শিল্পের রপ্তানি প্রবৃদ্ধি ছিল ২১ শতাংশ।তাজরীন ফ্যাশনসে অগ্নিকাণ্ড ও রানা প্লাজা ধসের পর পোশাকশিল্পের মালিকেরা রপ্তানি কমে যাওয়ার আশঙ্কা প্রকাশ করেছিলেন। বিজিএমইএর নেতারাও বহুবার বলেছেন, আগের চেয়ে কার্যাদেশ কমে গেছে, ক্রেতারা চলে যাচ্ছেন। তাতে রপ্তানি হ্রাস পাবে। তবে গত দুই মাসের রপ্তানি পরিসংখ্যান থেকে উল্টো চিত্রই পাওয়া যায়।রপ্তানি উন্নয়ন ব্যুরোর (ইপিবি) গতকাল রোববার প্রকাশিত রপ্তানির হালনাগাদ পরিসংখ্যান থেকে এসব তথ্য পাওয়া গেছে।ইপিবির তথ্যানুযায়ী, শুধু অক্টোবরে ২১১ কোটি ৯২ লাখ ডলারের পণ্য রপ্তানি হয়েছে। এটি লক্ষ্যমাত্রার চেয়ে ৬ দশমিক ২৩ শতাংশ কম হলেও গত বছরের একই সময়ের চেয়ে ২ শতাংশ বেশি। গত সেপ্টেম্বরে ২৫৯ কোটি ডলারের পণ্য রপ্তানি হয়েছিল।আলোচ্য সময়ে পোশাকশিল্প থেকেই সর্বোচ্চ ৭৮৮ কোটি ডলারের রপ্তানি আয় হয়েছে। এর মধ্যে নিট পোশাক থেকে সর্বোচ্চ ৪০২ কোটি ডলার আয় হয়েছে, যা লক্ষ্যমাত্রা চেয়ে ১১ শতাংশ ও গত বছরের একই সময়ের চেয়ে ১৭ দশমিক ৮৫ শতাংশ বেশি।অন্যদিকে ওভেন পোশাক খাত থেকে দ্বিতীয় সর্বোচ্চ ৩৮৬ কোটি ডলার রপ্তানি আয় হয়েছে, যা গত বছরের একই সময়ের চেয়ে ২০ শতাংশ বেশি।এদিকে তৈরি পোশাক রপ্তানি বাড়লেও পাট ও পাটজাত পণ্যের রপ্তানি আয় কমে গেছে। আলোচ্য সময়ে এই খাত থেকে ২৬ কোটি ডলার রপ্তানি আয় হয়েছে, যা লক্ষ্যমাত্রার চেয়ে ২৭ শতাংশ ও গত বছরের একই সময়ের চেয়ে ২০ শতাংশ কম।
