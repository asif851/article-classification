
টানা নিম্নমুখী অবস্থা থেকে ইতিবাচক অবস্থায় ফিরছে দেশের শেয়ারবাজার। বাজার সংশ্লিষ্টরা মনে করছেন, চলতি মাসের শুরুতে দেশের দুই স্টক এক্সচেঞ্জে সূচকের অবস্থান তলানিতে গিয়ে ঠেকলেও সংশ্লিষ্টদের বিভিন্ন পদক্ষেপে পতনোন্মুখ অবস্থা থেকে বাজার ইতিবাচক ধারায় মোড় নিয়েছে।গত ১৫ কার্য দিবসে সূচকের বড় ধরনের পরিবর্তন লক্ষ্য করা গেছে। গতকাল সোমবারও প্রধান শেয়ারবাজার ঢাকা স্টক এক্সচেঞ্জের (ডিএসই) প্রধান সূচক ডিএসইএক্স প্রায় তিন শতাংশ বেড়েছে। লেনদেনেও অগ্রগতি হয়েছে এ সময়ে।বাজার সংশ্লিষ্ট ব্যক্তিদের সঙ্গে কথা বলে জানা যায়, সম্প্রতি অব্যাহত দরপতনে ডিএসইর প্রধান সূচক বিনিয়োগকারীদের মনস্তাত্ত্বিক সীমা চার হাজার পয়েন্টের নিচে নেমে যায়। এরপর নিয়ন্ত্রক সংস্থাসহ সরকারের উচ্চপর্যায় থেকে ইতিবাচক পদক্ষেপ নেওয়া হয়। এরই মধ্যে সঞ্চয়পত্রে সুদের হারও কমানো হয়। পাশাপাশি দেশের রাজনৈতিক পরিস্থিতিও শান্ত রয়েছে। এসব কারণে শেয়ারবাজারের বিনিয়োগকারীদের মধ্যে এক ধরনের আস্থা সৃষ্টি হয়েছে। যার ইতিবাচক প্রভাব দেখা যাচ্ছে শেয়ারবাজারে।অব্যাহত দরপতনে ৪ মে ডিএসইর প্রধান সূচক চার হাজার পয়েন্টের নিচে নেমে যায়। এতে নড়েচড়ে ওঠে নিয়ন্ত্রক সংস্থা বাংলাদেশ সিকিউরিটিজ অ্যান্ড এক্সচেঞ্জ কমিশন (বিএসইসি)। শীর্ষ ব্রোকারেজ হাউস ও মার্চেন্ট ব্যাংকের কর্মকর্তাদের সঙ্গে ৪ মে জরুরি বৈঠকে বসে বিএসইসি। তাতে বাজারের পতন রোধে প্রতিষ্ঠানগুলোকে সক্রিয় হওয়ার আহ্বান জানানো হয়।৬ মে শেয়ারবাজার নিয়ে কেন্দ্রীয় ব্যাংকের সমালোচনা করেন বাণিজ্যমন্ত্রী তোফায়েল আহমেদ। প্রধানমন্ত্রীর ছেলে ও তাঁর তথ্যপ্রযুক্তিবিষয়ক উপদেষ্টা সজীব ওয়াজেদ জয়ও শেয়ারবাজার নিয়ে ইতিবাচক মন্তব্য করেন। এ ছাড়া জাতীয় সঞ্চয় অধিদপ্তরের আওতাধীন প্রায় সব ধরনের সঞ্চয়পত্রের মুনাফার হার কমানো হয়েছে। অভ্যন্তরীণ সম্পদ বিভাগ (আইআরডি) গত শনিবার সন্ধ্যায় মুনাফার হার কমিয়ে একটি প্রজ্ঞাপন জারি করে। ওই দিন থেকেই এই প্রজ্ঞাপন কার্যকর হয়েছে। মূলত এসব ঘটনার পর থেকে দরপতনের ধারা থেকে ঘুরে দাঁড়াতে শুরু করে শেয়ারবাজার।এ ব্যাপারে জানতে চাইলে ডিএসইর সাবেক জ্যেষ্ঠ সহসভাপতি আহমেদ রশিদ লালী প্রথম আলোকে বলেন, সঞ্চয়পত্রে সুদের হার কমানো, শেয়ারবাজার নিয়ে তোফায়েল আহমেদ ও সজীব ওয়াজেদ জয়ের ইতিবাচক মন্তব্যের পর বিনিয়োগকারীদের আস্থা ফিরতে শুরু করেছে। এসবের ইতিবাচক প্রভাব দেখা যাচ্ছে শেয়ারবাজারে।ঢাকা বিশ্ববিদ্যালয়ের অর্থনীতি বিভাগের শিক্ষক আবু আহমেদের মতে, আসন্ন বাজেটে তালিকাভুক্ত কোম্পানির করহার কমানো হতে পারে এমনটাই ধারণা করা হচ্ছে। একই সঙ্গে ইতিমধ্যে সঞ্চয়পত্রে সুদের হার কমানো হয়েছে। এ দুটি কারণে বাজারে তারল্য বেড়েছে।বাজার বিশ্লেষণে দেখা যায়, গত ১৫ কার্য দিবসে ডিএসইর প্রধান সূচক ডিএসইএক্স ৬৫৬ পয়েন্ট বেড়েছে। ৪ মে ডিএসইএক্স সূচক চার হাজার পয়েন্টের নিচে নেমে যায়। এ দিন সূচক ৩,৯৫৯ পয়েন্টে নেমে আসে। এর পর থেকে ইতিবাচক প্রবণতায় যায় সূচক। এদিকে একই সময়ে ডিএসইতে লেনদেনও বেশ বেড়েছে। ৪ মে ডিএসইর লেনদেন ৩৩০ কোটি টাকায় নামলেও ১৫ কার্য দিবসের মাথায় লেনদেন গতকাল সোমবার ৮৫৫ কোটি টাকায় দাঁড়িয়েছে।সোমবারের লেনদেন শেষে দেখা যায়, ডিএসইর ডিএসইএক্স সূচক আগেরদিনের চেয়ে ২ দশমিক ৯০ শতাংশ বা ১৩০ পয়েন্ট বেড়ে দাঁড়িয়েছে ৪,৬১৫ পয়েন্টে। ডিএসইএক্সের পাশাপাশি ডিএসই শরিয়া সূচক প্রায় আড়াই শতাংশ ও ডিএস ৩০ সূচক ৩ দশমিক ২০ শতাংশ বেড়েছে।পাশাপাশি অপর স্টক এক্সচেঞ্জ চট্টগ্রাম স্টক এক্সচেঞ্জের সার্বিক মূল্যসূচক ৩০৮ পয়েন্ট বেড়ে দাঁড়িয়েছে ১৪,১৩৩ পয়েন্টে। সিএসইতে সোমবার ১০৬ কোটি টাকার শেয়ার লেনদেন হয়েছে।
