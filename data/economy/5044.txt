
অগ্রাধিকারমূলক বাজার সুবিধা বা জিএসপির সঙ্গে রাজনীতি যুক্ত না হলে অচিরেই যুক্তরাষ্ট্রের বাজারে এই সুবিধা ফিরে পাওয়ার আশাবাদ ব্যক্ত করেছেন বাণিজ্যমন্ত্রী তোফায়েল আহমেদ। একই সঙ্গে জিএসপি ফিরে পেতে যুক্তরাষ্ট্রের দেওয়া শর্ত আগামী ৩০ মার্চের মধ্যে পূরণ করা হবে বলে জানিয়েছেন তিনি।
আজ রোববার বিকেলে রাজধানীর আগারগাঁওয়ে বঙ্গবন্ধু আন্তর্জাতিক সম্মেলন কেন্দ্রে নবম আন্তর্জাতিক প্লাস্টিক মেলার সমাপনী অনুষ্ঠানে প্রধান অতিথির বক্তব্যে বাণিজ্যমন্ত্রী এই আশাবাদ ব্যক্ত করেন। বাংলাদেশ প্লাস্টিক গুডস ম্যানুফ্যাকচারার্স অ্যান্ড এক্সপোর্টার্স অ্যাসোসিয়েশন (বিপিজিএমইএ) চার দিনব্যাপী এই মেলার আয়োজন করে।
প্রধান অতিথির বক্তব্যে তোফায়েল আহমেদ বলেন, বাংলাদেশ থেকে যুক্তরাষ্ট্রে মোট ৫ দশমিক ৩ বিলিয়ন মার্কিন ডলারের পণ্য রপ্তানি হয়। এর মধ্যে মাত্র ৩০ মিলিয়ন মার্কিন ডলার জিএসপির আওতাভুক্ত।
তোফায়েল আহমেদ আরও বলেন, যুক্তরাষ্ট্র যেসব শর্ত আরোপ করেছে, সেগুলো আগামী ৩০ মার্চের মধ্যে পূরণ করা হবে। ১৫ এপ্রিলের মধ্যে এর প্রতিবেদন যুক্তরাষ্ট্রে পাঠানো হবে।
বাংলাদেশ প্লাস্টিক গুডস ম্যানুফেকচারারস অ্যান্ড এাক্সপোর্টার্স অ্যাসোসিয়েশনের (বিপিজিএমইএ) সভাপতি মো. জসিম উদ্দিনের সভাপতিত্বে সমাপনী অনুষ্ঠানে আরও বক্তব্য দেন বেঙ্গল গ্রুপ অব ইন্ডাস্ট্রিজ ও আরটিভির চেয়ারম্যান মোর্শেদ আলম, বিপিজিএমইএর জ্যেষ্ঠ সহসভাপতি এ এস এম কামাল উদ্দিন প্রমুখ।
সভাপতি জসিম উদ্দিন বলেন, এই প্লাস্টিক মেলা প্রমাণ করে বাংলাদেশের প্লাস্টিক মেলা দেশের গণ্ডি ছাড়িয়ে বিশ্ব পরিমণ্ডলে সুদৃঢ় অবস্থান তৈরি করতে সক্ষম হয়েছে। প্লাস্টিক খাত দেশের অর্থনৈতিক সমৃদ্ধিতে গুরুত্বপূর্ণ অবদান রাখছে। বিশ্বের ১৫টি দেশের বিভিন্ন কোম্পানির প্রায় ৩০০টি স্টল, বুথ ও প্যাভিলিয়ন এই মেলায় অংশ নিয়েছে।
এদিকে মেলায় অংশ নেওয়া দেশি-বিদেশি ছয়টি কোম্পানিকে পুরস্কৃত করা হয়। দেশি প্রতিষ্ঠানের মধ্যে রয়েছে বেঙ্গল গ্রুপ অব ইন্ডাস্ট্রিজ, আরএফএল প্লাস্টিক ও প্লাস্টিক ইন অ্যাগ্রো।
এ ছাড়া বিদেশি তিনটি প্রতিষ্ঠানের মধ্যে রয়েছে ভারতের ভেনাস প্লাস্টিক মেশিনারি কোম্পানি লিমিটেড, তাইওয়ানের এক্সজাকটা মেকানিকা লিমিটেড ও চীনের নিংবো হাইটেক ইন্ডাস্ট্রিজ লিমিটেড।
