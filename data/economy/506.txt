
সূচক ও লেনদেনে নিম্নমুখী প্রবণতায় আজ মঙ্গলবার দেশের শেয়ারবাজারের লেনদেন শেষ হয়েছে। টানা তিন দিন নিম্নমুখী প্রবণতার পর গতকাল সোমবার ইতিবাচক প্রবণতা লক্ষ করা যায় দুই স্টক এক্সচেঞ্জে। আজ দিনের শুরুতে গতকালের ধারাবাহিকতা বজায় থাকলেও কিছুক্ষণ পর থেকে নিম্নমুখী প্রবণতা শুরু হয়। দিনের লেনদেন শেষে দুই বাজারেই অধিকাংশ কোম্পানির শেয়ারের দাম কমেছে। এতে সূচক কমেছে। পাশাপাশি লেনদেন কমেছে প্রধান শেয়ারবাজার ঢাকা স্টক এক্সচেঞ্জে (ডিএসই)।
ডিএসইতে সূচক কমেছে ২৮ পয়েন্ট দিনের লেনদেন শেষে প্রধান শেয়ারবাজার ডিএসইর ডিএসইএক্স সূচক ২৮ পয়েন্ট কমে দাঁড়িয়েছে ৫,১২৮ পয়েন্টে। এর আগে আজ সকালে সূচকের ইতিবাচক প্রবণতায় ডিএসইতে লেনদেন শুরু হয়। আধা ঘণ্টায় সূচক ৩৬ পয়েন্ট বেড়ে যায়। এর পর থেকে নিম্নমুখী প্রবণতায় যায় সূচক, যা লেনদেনের শেষ পর্যন্ত অব্যাহত ছিল।
আজ ডিএসইতে ৩০৪টি প্রতিষ্ঠানের শেয়ার ও মিউচুয়াল ফান্ড লেনদেন হয়েছে। এর মধ্যে ৯৬টির দাম বেড়েছে। কমেছে ১৭৫টির এবং অপরিবর্তিত রয়েছে ৩৩টি প্রতিষ্ঠানের শেয়ারের দাম।
ডিএসইতে আজ ৪৬২ কোটি টাকার শেয়ার লেনদেন হয়েছে, যা গতকালের চেয়ে ৪৩ কোটি টাকা কম। গতকাল এ বাজারে ৫০৫ কোটি টাকার শেয়ার লেনদেন হয়। সিএসইতে সূচক কমেছে ৮৭ পয়েন্ট  ডিএসইর পাশাপাশি চট্টগ্রাম স্টক এক্সচেঞ্জেও (সিএসই) সূচক কমেছে। লেনদেন শেষে সিএসইর সার্বিক মূল্যসূচক আগের দিনের চেয়ে ৮৭ পয়েন্ট কমে অবস্থান করছে ১৫ হাজার ৭৯৬ পয়েন্টে।
সিএসইতে আজ ২২০টি প্রতিষ্ঠানের শেয়ার ও মিউচুয়াল ফান্ড লেনদেন হয়েছে। এর মধ্যে ৬২টির দাম বেড়েছে, কমেছে ১৩৬টির আর অপরিবর্তিত রয়েছে ২২টি প্রতিষ্ঠানের শেয়ারের দাম।গতকালের মতো আজও সিএসইতে আজ ৩৪ কোটি টাকার শেয়ার লেনদেন হয়েছে।
ডিএসইতে লেনদেনে শীর্ষে সিভিও পেট্রোকেমিক্যাল আজ ডিএসইতে লেনদেনে শীর্ষে রয়েছে সিভিও পেট্রোকেমিক্যাল। আজ প্রতিষ্ঠানটির ২৮ কোটি টাকার শেয়ার লেনদেন হয়েছে। এ ছাড়া লেনদেনে শীর্ষে থাকা অন্য প্রতিষ্ঠানগুলোর মধ্যে রয়েছে সামিট পূর্বাঞ্চল পাওয়ার কোম্পানি, গ্রামীণফোন, ব্র্যাক ব্যাংক, এমজেএল বিডি, স্কয়ার ফার্মা, কেপিপিএল, লংকাবাংলা ফিন্যান্স, কেয়া কসমেটিকস, সাইফ পাওয়ারটেক প্রভৃতি।
