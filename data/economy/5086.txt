
দেশে প্রথমবারের মতো বাঁশের কাঠামোয় মোবাইল ফোন টাওয়ার তৈরি করেছে মালয়েশিয়াভিত্তিক প্রতিষ্ঠান ইডটকো। রাজধানীর উত্তরার ৫ নম্বর সেক্টরের একটি বাড়ির ছাদে এই টাওয়ারটি বসানো হয়েছে। এ জন্য রাজধানীর গুলশানের একটি হোটেলে আজ মঙ্গলবার এক অনুষ্ঠানের আয়োজন করা হয়। অনুষ্ঠানে জানানো হয়, প্রথাগত টাওয়ারের বাইরে উদ্ভাবনীমূলক পরিবেশবান্ধব টাওয়ার তৈরির উদ্যোগ হিসেবে বাঁশের মতো নবায়নযোগ্য অবকাঠামো দিয়ে এই টাওয়ার তৈরি করা হয়েছে। বাংলাদেশ প্রকৌশল বিশ্ববিদ্যালয়ের (বুয়েট) সঙ্গে ইডটকোর যৌথ উদ্যোগে টাওয়ারটি নির্মাণ করা হয়েছে। বুয়েটের পুরকৌশল বিভাগের অধ্যাপক সৈয়দ ইশতিয়াক আহমেদের নেতৃত্বে একটি গবেষক দল এ জন্য কাজ করেছে।অনুষ্ঠানের প্রধান অতিথি বাংলাদেশ টেলিযোগাযোগ নিয়ন্ত্রণ কমিশনের (বিটিআরসি) চেয়ারম্যান শাহজাহান মাহমুদ বলেন, বাঁশের তৈরি টাওয়ার যদি সফলতা লাভ করে, তবে দেশীয় প্রযুক্তি হিসেবে এ খাতে প্রণোদনা দেওয়া হবে। তিনি আরও বলেন, মুঠোফোন অপারেটরদের মূল ব্যবসা থেকে টাওয়ার তৈরির মতো সেবাগুলো আলাদা করার উদ্যোগ নেওয়া হয়েছে। এ জন্য টাওয়ার শেয়ারিং নীতিমালা তৈরি করা হচ্ছে।সৈয়দ ইশতিয়াক আহমেদ বলেন, বাংলাদেশে বাঁশ একটি সহজলভ্য উপাদান। প্রযুক্তিগত অগ্রগতিতে অবদান রাখতে এ ধরনের প্রাকৃতিক সম্পদের ব্যবহার এ দেশের পরিবেশের সঙ্গেও সামঞ্জস্যপূর্ণ। সম্ভাব্যতা যাচাই করে দেখা গেছে, বাঁশের বৈচিত্র্যময় গঠনবৈশিষ্ট্য টাওয়ার তৈরির জন্য এটি একটি ভালো উপাদান হতে পারে।বুয়েটের গবেষণা অনুযায়ী, কাঁচা বাঁশকে নমনীয় ও প্রসারণশীল শক্তি দিয়ে কংক্রিটের ওজন বহন করার উপযোগী করলে এটি টেলিযোগাযোগ অবকাঠামো তৈরিতে সক্ষম উপাদানে পরিণত হয়। এটি প্রতি ঘণ্টায় ২১০ কিলোমিটার পর্যন্ত বাতাসের গতিতে টিকে থাকতে পারে। বাঁশের তৈরি একটি টাওয়ার নির্মাণ করতে সময় লাগে ১২ দিন। এ টাওয়ারে একই সঙ্গে সর্বোচ্চ আটটি অ্যানটেনা স্থাপন করা সম্ভব, যার প্রতিটিই একই সঙ্গে কার্যকর থাকবে।ইডটকো গ্রুপের প্রধান নির্বাহী কর্মকর্তা সুরেশ সিধু বলেন, টেকসই প্রাকৃতিক সম্পদ বাঁশকে টেলিযোগাযোগ অবকাঠামো নির্মাণে ব্যবহার করে পরিবেশের ওপর নেতিবাচক প্রভাব কমাতেই এ উদ্যোগ। চলতি বছরে ইডটকো ঢাকার বিভিন্ন এলাকায় কয়েকটি বাঁশের টাওয়ার তৈরি করবে।
