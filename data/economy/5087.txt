
সেন্টার ফর পলিসি ডায়ালগের (সিপিডি) বিশেষ ফেলো ড. দেবপ্রিয় ভট্টাচার্য বলেছেন, জাতিসংঘের গৃহীত টেকসই উন্নয়ন লক্ষ্য (এসডিজি) বাস্তবায়নের প্রক্রিয়া ইতিমধ্যে শুরু হয়েছে। এ লক্ষ্যে দেশগুলো প্রস্তুতিও নিয়েছে। কিন্তু বর্তমান বিশ্বের নীতি ও পরিবেশের সংকট জাতীয় পর্যায়ে এর কার্যকর বাস্তবায়নকে বাধাগ্রস্ত করছে। এসডিজি বাস্তবায়ন পর্যবেক্ষণে গঠিত সর্বোচ্চ সংস্থা জাতিসংঘের হাই-লেভেল পলিটিক্যাল ফোরামের (এইচএলপিএফ) বার্ষিক সভার উদ্বোধনী অধিবেশনে গত সোমবার তিনি এসব কথা বলেন। ২০১৫ সালের সেপ্টেম্বরে ‘এজেন্ডা ২০৩০’ গৃহীত হওয়ার পর এটিই বিষয়টির ওপর জাতিসংঘের প্রথম বার্ষিক পর্যালোচনা সভা। সিপিডি গতকাল এক সংবাদ বিজ্ঞপ্তিতে এ কথা জানায়।দেবপ্রিয় ভট্টাচার্য বলেন, বেশির ভাগ দেশই ইতিমধ্যে তাদের জাতীয় উন্নয়ন কর্মপরিকল্পনার সঙ্গে এসডিজির লক্ষ্যসমূহ সমন্বয় করে নিয়েছে। তবে প্রাতিষ্ঠানিক সক্ষমতা, আর্থিক সম্পদের প্রাপ্যতা ও তথ্য-উপাত্তের সহজলভ্যতার ক্ষেত্রে তারা বিভিন্ন চ্যালেঞ্জের সম্মুখীন হচ্ছে। একই সঙ্গে আন্তর্জাতিক অর্থনীতিও বর্তমানে দুর্বল প্রবৃদ্ধি, ক্রমবর্ধমান বৈষম্যের মধ্যে রয়েছে। আর পৃথিবী শান্তি ও নিরাপত্তা ঝুঁকির নেতিবাচক পরিস্থিতি মোকাবিলা করছে।সিপিডির বিশেষ ফেলো জাতীয় পর্যায়ে এসডিজি বাস্তবায়নে বিশ্ব অর্থনৈতিক নীতির ক্ষেত্রে সুশাসন নিশ্চিত করার ওপর গুরুত্বারোপ করেন।দেবপ্রিয় ভট্টাচার্য বর্তমানে এশিয়া, আফ্রিকা ও লাতিন আমেরিকার ৪৯টি থিংক-ট্যাংক বা গবেষণা সংস্থার সমন্বয়ে গঠিত নেটওয়ার্ক সাউদার্ন ভয়েস অন পোস্ট-এমডিজি ইন্টারন্যাশনাল ডেভেলপমেন্ট গোলসের সভাপতি।এর আগে সভায় জাতিসংঘ মহাসচিবের পক্ষ থেকে ২০১৬ এসডিজির অগ্রগতি বিষয়ে একটি প্রতিবেদন উপস্থাপন করেন সংস্থার অর্থনৈতিক ও সামাজিক বিষয়ক আন্ডার সেক্রেটারি জেনারেল উ হংবো। এতে তিনি নতুন বৈশ্বিক এজেন্ডা এসডিজি বাস্তবায়নে রাজনৈতিক নেতৃত্বের ভূমিকার ওপর জোর দেন।উদ্বোধনী অধিবেশনের আরেক নির্ধারিত আলোচক জাতিসংঘের ফ্রেমওয়ার্ক ফর ক্লাইমেট চেঞ্জের (ইউএনএফসিসি) সাবেক নির্বাহী সচিব ক্রিশ্চিয়ানা ফিগেরেস তাঁর বক্তব্যে এজেন্ডা ২০৩০ বাস্তবায়ন শুরুর ক্ষেত্রে মজবুত ভিত্তি-কাঠামোর প্রয়োজনীয়তার কথা তুলে ধরেন।অধিবেশনে সভাপতিত্ব করেন জাতিসংঘের অর্থনৈতিক ও সামাজিক পরিষদের সভাপতি ওহ ঝুন।
