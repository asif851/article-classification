
কোম্পানির নাম বদল হবে। তাতেই লেনদেনের শীর্ষে উঠে এসেছে সিএমসি কামাল টেক্সটাইল মিলস। গতকাল বৃহস্পতিবার দেশের প্রধান শেয়ারবাজার ঢাকা স্টক এক্সচেঞ্জে (ডিএসই) লেনদেনের শীর্ষে ছিল কোম্পানিটি। দিন শেষে কোম্পানিটির প্রতিটি শেয়ারের দামও বেড়েছে এক টাকা বা পৌনে ৪ শতাংশ। ডিএসইর ওয়েবসাইটের তথ্য অনুযায়ী, বস্ত্র খাতের তালিকাভুক্ত কোম্পানি সিএমসি কামালের নাম পরিবর্তন হয়ে আলিফ ম্যানুফ্যাকচারিং কোম্পানি হবে। শেয়ারবাজারে এটির সংক্ষেপ নাম হবে আলিফ। ১৮ ডিসেম্বর থেকে নতুন নামে কোম্পানিটির লেনদেন শুরু হবে। শুধু নাম পরিবর্তন ছাড়া কোম্পানিটির আর কোনো পরিবর্তন হচ্ছে না। বেশ আগেই কোম্পানিটির মালিকানার হাতবদল হয়েছে। বর্তমান সরকারের পরিকল্পনামন্ত্রী আ হ ম মুস্তফা কামালের পারিবারিক এ কোম্পানিটির মালিকানা কিনে নেয় আলিফ গ্রুপ। এখন এসে নাম বদল করা হচ্ছে। ডিএসইর পরিচালনা পর্ষদ কোম্পানির নাম পরিবর্তনের অনুমোদন দিয়েছে। এদিন এককভাবে কোম্পানিটির প্রায় ১৮ কোটি টাকার শেয়ারের হাতবদল হয়। দিন শেষে দাম বেড়ে দাঁড়িয়েছে ২৮ টাকা ২০ পয়সায়। বাজার বিশ্লেষকেরা বলছেন, নাম বদলে কোম্পানির মৌলভিত্তির কোনো পরিবর্তন হয় না। তাই নাম বদলের কারণে এ কোম্পানির শেয়ারের মূল্যবৃদ্ধির যৌক্তিক কোনো ভিত্তি নেই। নাম বদলের খবরে হুজুগে বিনিয়োগকারীরা এ শেয়ারের প্রতি আকৃষ্ট হওয়ায় গতকাল কোম্পানিটির শেয়ারের দাম বেড়েছে এবং লেনদেনের শীর্ষে উঠে এসেছে। এদিকে অস্বাভাবিক মূল্যবৃদ্ধির পর কমতে শুরু করেছে ফাইন ফুডস ও লিগেসি ফুটওয়্যারের শেয়ারের দাম। গতকাল দুই কোম্পানিই মূল্যহ্রাসের দিক থেকে প্রথম ও দ্বিতীয় অবস্থানে ছিল। এদিন ফাইন ফুডসের প্রতিটি শেয়ারের দাম ১ টাকা ১০ পয়সা বা প্রায় ৩ শতাংশ কমেছে। আর লিগেসি ফুটওয়্যারের প্রতিটি শেয়ারের দাম কমেছে ২ টাকা ১০ পয়সা বা প্রায় সাড়ে ৩ শতাংশ। এর আগে অস্বাভাবিক মূল্যবৃদ্ধির পরিপ্রেক্ষিতে লিগেসি ফুটওয়্যার কর্তৃপক্ষ বিনিয়োগকারীদের সাবধান করে ডিএসইর মাধ্যমে এক বার্তা দেয়। তাতে গত দুই দিন কোম্পানিটির শেয়ারের মূল্যপতন ঘটছে। দুই দিনে কোম্পানিটির প্রতিটি শেয়ারের দাম ৩ টাকা ১০ পয়সা কমেছে।
