
আগের চেয়ে গত মাসে প্রবাসীরা বেশি অর্থ পাঠিয়েছেন। গত মে মাসে প্রবাসীরা পাঠিয়েছেন ১২৬ কোটি ডলার। গত ১১ মাসের মধ্যে গত মাসেই প্রবাসীরা সবচেয়ে বেশি আয় দেশে পাঠিয়েছেন। গত বছরের মে মাসে প্রবাসী আয় এসেছিল ১২৪ কোটি ডলার। মার্কিন ডলারের বিপরীতে ক্রমেই মান হারাচ্ছে বাংলাদেশি টাকা। এর ফলে বৈধ চ্যানেলে প্রবাসী আয়ও বেড়েছে। মূলত বেশি টাকা পাওয়ার আশায় প্রবাসীরা আবারও বৈধ চ্যানেলে ফিরে আসছেন। এ ছাড়া চলতি রমজান ও ঈদকে সামনে রেখেও আয় কিছুটা বেড়েছে।
তবে চলতি অর্থবছরে ১১ মাসে প্রবাসী আয় কমেছে ১৪ শতাংশ। চলতি অর্থবছরের ১১ মাসে এসেছে ১ হাজার ১৫৫ কোটি ডলার। আগের অর্থবছরের একই সময়ে যার পরিমাণ ছিল ১ হাজার ৩৪৬ কোটি ডলার।
বাংলাদেশ ব্যাংক সূত্রে প্রাপ্ত তথ্য অনুযায়ী, চলতি বছরের মধ্যে এখন পর্যন্ত সবচেয়ে বেশি প্রবাস আয় এসেছে গত মে মাসে, যার পরিমাণ ১২৬ কোটি ডলার। চলতি বছরের জানুয়ারিতে প্রবাসী আয় এসেছিল ১০০ কোটি ডলার, ফেব্রুয়ারিতে আসে ৯৪ কোটি ডলার, মার্চে ১০৭ কোটি ডলার ও এপ্রিলে আসে ১০৯ কোটি ডলার।
গত মাসে ইসলামী ব্যাংকের মাধ্যমে প্রবাসী আয় আসে ২৬ কোটি ডলার, অগ্রণী ব্যাংকের মাধ্যমে ১৩ কোটি ডলার, জনতা ব্যাংকের মাধ্যমে ৯ কোটি ডলার এবং সোনালী ব্যাংকের মাধ্যমে ১০ কোটি ডলার।
বাংলাদেশ ব্যাংকের তথ্যমতে, গত এপ্রিলের শুরুতে প্রতি ডলারের আন্তব্যাংক গড় মূল্য ছিল ৭৯ টাকা ৬৮ পয়সা। চলতি মাসের শুরুতে প্রতি ডলারের আন্তব্যাংক গড় মূল্য বেড়ে হয় ৮০ টাকা ৩৫ পয়সা। তবে গতকাল তা বেড়ে হয় ৮০ টাকা ৫৭ পয়সা।
ডলারের বিপরীতে টাকা দুর্বল হয়ে পড়ায় বেশি মুনাফা পাচ্ছে প্রবাসী আয়ের সুবিধাভোগীরা। এ কারণে প্রবাসীরাও ব্যাংকিং চ্যানেলে বেশি অর্থ পাঠাচ্ছেন।
বাংলাদেশ ব্যাংকের কর্মকর্তারা জানান, বৈধ ও অবৈধ চ্যানেলে ডলারের দামের পার্থক্য কমে এসেছে। এ ছাড়া কয়েকটি দেশে অবৈধ হুন্ডি ব্যবসায়ীদের বিরুদ্ধে অভিযান চলছে। প্রবাসী আয় বিতরণের সঙ্গে যুক্ত দেশের মোবাইল ব্যাংকিংয়ের কিছু এজেন্টের লাইসেন্স বাতিল করা হয়েছে। এ কারণে প্রবাসী আয় আবারও বাড়তে শুরু করেছে।
প্রবাসী আয় কেন কমেছে, তা জানতে বাংলাদেশ ব্যাংকের দুটি প্রতিনিধিদল সম্প্রতি গিয়েছিল সিঙ্গাপুর, মালয়েশিয়া ও সৌদি আরব। তিনটি দেশে গিয়ে তারা দেখেছে, বাংলাদেশ-অধ্যুষিত এলাকাগুলোতে মোবাইল ব্যাংকিং সেবা ‘বিকাশ’-এর নামে রেমিট্যান্সের টাকা গ্রহণ করা হচ্ছে। কিছু এলাকায় ডাচ্‌-বাংলা মোবাইল ব্যাংকিং সেবা ‘রকেট’-এর নামেও এ সেবা দেওয়া হচ্ছে। এরপরই এজেন্টদের বিরুদ্ধে ব্যবস্থা নেওয়া শুরু করেছে বাংলাদেশ ব্যাংক। 
