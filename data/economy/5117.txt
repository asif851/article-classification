
বর্তমান সরকার দুর্নীতির বিরুদ্ধে ব্যবস্থা গ্রহণে শক্তিশালী অবস্থান নিলে সাধারণ জনগণও এটাকে স্বাগত জানাবে বলে উল্লেখ করেছে জাতীয় কর আইনজীবী সমিতি। এ ছাড়া রাজস্বের স্বার্থে কালোটাকা সাদা করা যাবে না। ঢাকায় গতকাল শনিবার জাতীয় প্রেসক্লাবে সংবাদ সম্মেলনে সংগঠনটির পক্ষ থেকে এসব কথা বলা হয়। এ সময় সংগঠনটি বাজেট উপলক্ষে নানা ধরনের দাবি পেশ করে।লিখিত বক্তব্যে বলা হয়, দুঃখজনক হলেও সত্য, দুর্নীতি দমনে প্রতিশ্রুতিবদ্ধ বর্তমান সরকার দুর্নীতিবাজ রাজনীতিবিদ, আমলা ও ব্যবসায়ীদের বিরুদ্ধে পদক্ষেপ নিচ্ছে না। বিগত সব সরকারের আমলের সব দুর্নীতিবাজ সাংসদ, মন্ত্রী ও কর্মকর্তার বিরুদ্ধে অবিলম্বে ব্যবস্থা গ্রহণ করতে হবে। এমনকি যাদের দায়িত্বে অবহেলার কারণে এসব দুর্নীতি বা কর ফাঁকির ঘটনা ঘটছে, তাদের বিরুদ্ধেও ব্যবস্থা নিতে হবে।সংবাদ সম্মেলনে জাতীয় কর আইনজীবী সমিতির সভাপতি জাকির হোসেন, মহাসচিব আবদুল আজিজ সরকার, কার্যকরী কমিটির সভাপতি আকমল হোসেন উপস্থিত ছিলেন।
