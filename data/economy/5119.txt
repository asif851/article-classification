

ঢাকা স্টক এক্সচেঞ্জের (ডিএসই) শেয়ারধারী দুই পরিচালক পদে নির্বাচন চলছে। আজ মঙ্গলবার সকাল সাড়ে ১০টা থেকে ভোট গ্রহণ শুরু হয়। ভোট গ্রহণের প্রথম আধা ঘণ্টায় ২৪৫ ভোটারের মধ্যে ২৩ জন ভোটার তাঁদের ভোটাধিকার প্রয়োগ করেছেন। বিকেল চারটা পর্যন্ত একটানা এই ভোট গ্রহণ চলবে।
নির্বাচনকে কেন্দ্র করে ডিএসইর পক্ষ থেকে ২৪৫ জনের এই ভোটার তালিকা প্রকাশ করা হয়। ঢাকা স্টক এক্সচেঞ্জের মতিঝিল কার্যালয়ে এই ভোট গ্রহণ অনুষ্ঠিত হচ্ছে। নির্বাচন পরিচালনায় রয়েছে বিচারপতি মো. আবদুস সামাদ ও তাঁর নেতৃত্বে তিন সদস্যের নির্বাচন কমিশন। নির্বাচনকে কেন্দ্র করে ডিএসইর সদস্যদের মধ্যে একধরনের উৎসবমুখর পরিবেশ দেখা যাচ্ছে।
ডিএসইর পরিচালনা পর্ষদের বিধান অনুযায়ী বর্তমান পর্ষদের চারজন শেয়ারধারী পরিচালকের মধ্যে মোহাম্মদ শাহজাহান ও খাজা গোলাম রসুলের পদ দুটি শূন্য হচ্ছে। ২৩ মার্চ অনুষ্ঠেয় ডিএসইর বার্ষিক সাধারণ সভায় (এজিএম) এ দুই পরিচালকের মেয়াদ শেষ হবে এবং নির্বাচিত দুই নতুন পরিচালক দায়িত্ব গ্রহণ করবেন।
স্টক এক্সচেঞ্জের মালিকানা থেকে ব্যবস্থাপনা আলাদা (ডিমিউচুয়ালাইজেশন) হওয়ার পর গঠিত ১২ সদস্যের ডিএসইর বর্তমান পর্ষদে সাতজন পরিচালকই স্বতন্ত্র।
 
