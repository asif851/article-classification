
প্রতিবছরের মতো এবারও বাণিজ্য মেলায় ভোগ্যপণ্যের স্টল ও প্যাভিলিয়নে নগদ ছাড় ও প্যাকেজের ছড়াছড়ি। পাশাপাশি আছে নির্ধারিত অঙ্কের কেনাকাটার জন্য স্ক্র্যাচ কার্ড ঘষে আকর্ষণীয় উপহার।নগদ ছাড় ও উপহারের সঙ্গে এ বছর ক্রেতা টানতে কোনো কোনো প্রতিষ্ঠান সিনেমা ও জাদু দেখানোর ব্যবস্থাও রেখেছে। মেলাকে সামনে রেখে অনেক প্রতিষ্ঠানই বাজারে এনেছে নতুন পণ্য। এসব পণ্যকে বড় পরিসরে ভোক্তার সামনে তুলে ধরতে স্টল-প্যাভিলিয়নের সাজসজ্জাকে যেমন আকর্ষণীয় করা হয়েছে তেমনি পণ্যসজ্জায়ও ছিল সেই চেষ্টা।ভোগ্যপণ্যের বাজারে ক্রেতার সবচেয়ে দুশ্চিন্তা ও সন্দেহ পণ্যের মান নিয়ে। সেই দুশ্চিন্তা দূর করতে কোনো কোনো প্রতিষ্ঠান মেলার প্যাভিলিয়নেই ক্ষুদ্র পরিসরে উৎপাদন কার্যক্রমটিও ক্রেতাদের সামনে প্রদর্শন করছে। এত সব আয়োজন যাদের জন্য সেই ভোক্তা উপস্থিতিও আশানুরূপ বলে জানিয়েছেন একাধিক প্রতিষ্ঠানের বিক্রয়কর্মী ও প্রতিনিধিরা।এবারের আন্তর্জাতিক বাণিজ্য মেলায় দেশের অন্যতম বৃহৎ ভোগ্যপণ্য প্রক্রিয়া ও বাজারজাতকারী প্রতিষ্ঠান প্রাণ (আরএফএল) গ্রুপেরই এককভাবে ১৭টি স্টল ও প্যাভিলিয়ন রয়েছে। এর মধ্যে ভোগ্যপণ্যের স্টল ও প্যাভিলিয়ন রয়েছে নয়টি। বাকি আটটি স্টল ও প্যাভিলিয়ন প্লাস্টিকসহ প্রতিষ্ঠানটির অন্যান্য পণ্যের বলে জানিয়েছেন প্রাণ ফুডের বিপণন বিভাগের প্রধান আলী হাসান।গতকাল মেলায় প্রাণের একাধিক স্টল ও প্যাভিলিয়ন ঘুরে জানা গেছে, এ বছর মেলাকে কেন্দ্র করে এখন পর্যন্ত নতুন ২৫টি পণ্য বাজারে ছাড়া হয়েছে। এ ছাড়া মেলার বিভিন্ন স্টল ও প্যাভিলিয়নে বিভিন্ন পণ্যের সমন্বয়ে ১৪টি প্যাকেজ সাজানো হয়েছে। মেলা উপলক্ষে প্রতিটি প্যাকেজে ৪ থেকে ৪৬ টাকা পর্যন্ত নগদ মূল্যছাড় দেওয়া হচ্ছে। এর বাইরে প্রাণের সব ধরনের ভোগ্যপণ্যে ১০ শতাংশ নগদ ছাড়ের ব্যবস্থা রয়েছে। যদিও কোনো ভোক্তা প্যাকেজের বাইরে ১০০ টাকার পণ্য কেনেন সে ক্ষেত্রে ১০ শতাংশ হারে ছাড় পাবেন।প্রাণের বিক্রয় বিভাগের সহকারী মহাব্যবস্থাপক মোস্তাফিজুর রহমান প্রথম আলোকে বলেন, তাঁদের প্রতিষ্ঠানের প্রায় ৫০০ ধরনের ভোগ্যপণ্য রয়েছে। এর সবগুলো বিভিন্ন ধরনের প্যাকেজ ও ছাড়ের আওতায় মেলায় পাওয়া যাচ্ছে। তিনি আরও জানান, এবারের মেলা এক্সক্লুসিভ হিসেবে নুডলসের ১৪টি প্যাকেট নিয়ে একটি ‘বক্স প্যাকেজ’ করা হয়েছে। যার দাম বাজারের চেয়ে ২৫ টাকা কম।এবারের বাণিজ্য মেলাকে কেন্দ্র করে নতুন পণ্য বাজারে এনেছে দেশের অপর বৃহৎ ভোগ্যপণ্য প্রস্তুত ও বাজারজাতকারী প্রতিষ্ঠান স্কয়ার ফুড অ্যান্ড বেভারেজ। প্রতিষ্ঠানটির ব্র্যান্ড ম্যানেজার এম এ মাহমুদ জানান, চপস্টিক ইনস্ট্যান্ট নুডলসের নতুন পণ্যটি এখন পর্যন্ত কেবল মেলায় বিক্রি করা হচ্ছে। আগামী সপ্তাহে এটি সারা দেশের বাজারে ছাড়া হবে। নতুন পণ্যটিকে প্রচার ও এটিকে গ্রাহকদের সামনে পরিচিত করতেই মূলত এবারের মেলায় অংশগ্রহণ। এ কারণে মেলায় দুটি ফ্যামিলি প্যাক নুডলস কিনলে তার সঙ্গে একটি ফ্রি দেওয়া হচ্ছে। পাশাপাশি দুটি ফ্যামিলি প্যাকেও রয়েছে নগদ মূল্যছাড়। এর বাইরে স্কয়ারের রাঁধুনি, রুচি, চাষি ব্র্যান্ডের বিভিন্ন পণ্যের সমন্বয়ে তিনটি প্যাকেজ রয়েছে। প্রতিটি প্যাকেজে সর্বনিম্ন ৪৩ থেকে সর্বোচ্চ ৫৬ টাকা পর্যন্ত নগদ মূল্যছাড়ের পাশাপাশি স্ক্র্যাচ কার্ড ঘষে আকর্ষণীয় উপহারেরও ব্যবস্থা রাখা হয়েছে।মেঘনা গ্রুপের ফ্রেশ ব্র্যান্ডের পণ্যের প্যাভিলিয়নেও রয়েছে তিনটি বিশেষ প্যাকেজ। প্রতিষ্ঠানটির সহকারী ব্যবস্থাপক এ এম এম শামিম কাদের প্রথম আলোকে বলেন, প্রতিটি প্যাকেজে সর্বনিম্ন ৪৫ থেকে সর্বোচ্চ ১০৫ টাকা পর্যন্ত নগদ মূল্যছাড় রয়েছে। পাশাপাশি প্রতি প্যাকেজ কিনলেই ক্রেতা পাচ্ছেন একটি স্ক্র্যাচ কার্ড, সেখানেও রয়েছে নিশ্চিত পুরস্কারের ব্যবস্থা। এর বাইরে একটি প্যাকেজ কিনলেই একজন ক্রেতা পাচ্ছেন ‘নাইন-ডি’ সিনেমা দেখার সুযোগ। ফ্রেশের প্যাভিলিয়নেই এ সিনেমা দেখানোর ব্যবস্থা রাখা হয়েছে।ভোগ্যপণ্য উৎপাদন ও বাজারজাতকারী অপর প্রতিষ্ঠান অলিম্পিক ইন্ডাস্ট্রিজের বিশাল সুসজ্জিত প্যাভিলিয়নে ঢুকতেই চোখে পড়বে পণ্য তৈরির যন্ত্রপাতি। প্রথম দেখায় মনে হবে ছোটখাটো কারখানা। প্রতিষ্ঠানটির প্যাভিলিয়নে আগত ক্রেতারা কেউ যদি আগ্রহ প্রকাশ করেন তাহলে নিজের চোখে পরখ করে দেখতে পারবেন কীভাবে নানা ধরনের বিস্কুট তৈরি হয়। এ জন্য সদা প্রস্তুত কয়েকজন উৎপাদনকর্মী। উৎপাদনের পরপরই ক্রেতারা চাইলে গরম-গরম বিস্কুটের স্বাদও নিতে পারবেন।মেলায় কেন এমন আয়োজন জানতে চাইলে প্রতিষ্ঠানটির কর্মকর্তা আরিফুজ্জামান বলেন, কীভাবে মানসম্মতভাবে পণ্য তৈরি হয় ক্রেতারা যাতে তা জানতে পারেন সে জন্যই এ ব্যবস্থা।আরিফুজ্জামান আরও বলেন, এবারের মেলায় তাঁদের বিভিন্ন ধরনের পণ্যের সমন্বয়ে তিনটি প্যাকেজ সাজানো হয়েছে। প্রতিটি প্যাকেজে সর্বনিম্ন ১৮ থেকে ৭৮ টাকা পর্যন্ত নগদ মূল্যছাড় দেওয়া হচ্ছে। এ ছাড়া প্রতিটি প্যাকেজের বিপরীতে শিশুদের জন্য জাদুকর শাহিন শাহর জাদু দেখার ব্যবস্থা রয়েছে।
