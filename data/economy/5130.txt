
ঢাকা থেকে কাঠমান্ডু আকাশপথে যাত্রী পরিবহনের আনুষ্ঠানিক ঘোষণা দিল ইউএস-বাংলা এয়ারলাইনস। ১৫ মে থেকে যাত্রী পরিবহন শুরু করবে বাংলাদেশের এই বেসরকারি বিমান সংস্থাটি। প্রাথমিকভাবে সপ্তাহে তিন দিন ফ্লাইট পরিচালনা করবে। আজ রোববার রাজধানীর একটি হোটেলে এক সংবাদ সম্মেলনে বিমান সংস্থাটির পক্ষ থেকে এ ঘোষণা দেওয়া হয়।
ইউএস-বাংলা এয়ারলাইনসের এটি প্রথম আন্তর্জাতিক ফ্লাইট। প্রতি সপ্তাহের রবি, মঙ্গলবার ও বৃহস্পতিবার ঢাকা থেকে বেলা তিনটায় ছেড়ে যাবে এবং নেপালের কাঠমান্ডুতে পৌঁছাবে স্থানীয় সময় বিকেল সাড়ে চারটার দিকে। আর কাঠমান্ডু থেকে বিকেল ৫টা ১০ মিনিটে ছেড়ে সন্ধ্যা ৭টা ১০ মিনিটে ঢাকায় পৌঁছাবে। ঢাকা থেকে কাঠমান্ডু যাওয়া ও আসার খরচ পড়বে ১৭ হাজার ৬৬২ টাকা। তবে শুধু যাওয়া কিংবা আসার জন্য ভাড়া লাগবে ১১ হাজার ৭৯০ টাকা।
ইউএস-বাংলা জানায়, ৭৬ আসনবিশিষ্ট ড্যাশ-৮ কিউ ৪০০ সিরিজের নিউ জেনারেশন এয়ারক্রাফট দিয়ে ঢাকা-কাঠমান্ডু পথে ফ্লাইট পরিচালিত হবে। গত ২৪ মার্চ ইউএস-বাংলা এয়ারলাইনস কাঠমান্ডু থেকে ঢাকা পথে যাত্রী পরিবহনের জন্য নেপাল সরকারের অনুমতি পায়। বর্তমানে বিমান সংস্থাটি ঢাকা থেকে চট্টগ্রাম, কক্সবাজার, সিলেট, যশোর, সৈয়দপুর, রাজশাহী ও বরিশালে আকাশপথে যাত্রী পরিবহন করছে।
