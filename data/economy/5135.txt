
একবিংশ শতাব্দীর এ–যাবৎকালের সবচেয়ে বড় অঙ্কের অর্থ দানের ঘোষণা দিলেন মাইক্রোসফট করপোরেশনের প্রতিষ্ঠাতা বিল গেটস। নিজের মোট সম্পদের ৫ শতাংশ দান করলেন তিনি। এর আর্থিক মূল্য প্রায় ৪৬০ কোটি ডলার। তবে কোন প্রতিষ্ঠানকে এত বিপুল অর্থ দান করা হলো, সে ব্যাপারে বিস্তারিত কিছু জানানো হয়নি।
ব্লুমবার্গের খবরে বলা হয়েছে, গত ৬ জুন সফটওয়্যার নির্মাতা প্রতিষ্ঠানের ৬ কোটি ৪০ লাখ শেয়ার দান করেছেন বিল গেটস। এর বাজারমূল্য ৪৬০ কোটি ডলার। কোন প্রতিষ্ঠানকে এটা দান করা হয়েছে, সেটি স্পষ্ট করা না হলেও এখন পর্যন্ত বিল গেটসের বেশির ভাগ দানই গেছে বিল অ্যান্ড মেলিন্ডা গেটস ফাউন্ডেশনের তহবিলে।
২০০০ সালের পর এই প্রথম এত বিশাল অঙ্কের অর্থ দান করলেন ৬১ বছর বয়সী বিল গেটস। অবশ্য এর চেয়েও বেশি অর্থ দানের নজির আছে তাঁর। ১৯৯৯ সালে ১ হাজার ৬০০ কোটি ডলার মূল্যের শেয়ার দান করেছিলেন বিল। এর এক বছর পরই আসে ৫১০ কোটি ডলার দানের ঘোষণা।
তবে সাম্প্রতিক দানের বিষয়ে মাইক্রোসফট ও বিল গেটস কারও পক্ষ থেকেই কোনো মন্তব্য করা হয়নি।
১৯৯৪ সাল থেকে দাতব্য কাজে জড়িত আছেন বিল ও তাঁর স্ত্রী মেলিন্ডা গেটস। ওয়ারেন বাফেট, বিল গেটসসহ মোট ১৬৮ জন ধনী ব্যক্তি তাঁদের সম্পদের অধিকাংশ দাতব্য কাজে দান করার ঘোষণা দিয়েছেন।
এই বিপুল পরিমাণ অর্থ দান করার পরও বিল গেটস বিশ্বের সবচেয়ে ধনী ব্যক্তিই রয়েছেন। ব্লুমবার্গ বিলিয়নিয়ার সূচকে তাঁর সম্পদের মূল্য এখন ৮ হাজার ৬১০ কোটি ডলার। বিল গেটসের কাছাকাছি আছেন আমাজন ডট কম ইনকরপোরেশনের কর্ণধার জেফ বেজোস। গত জানুয়ারি মাস থেকে জেফের সম্পদ বেড়েছে প্রায় ৩০ শতাংশ।
