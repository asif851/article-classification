
পুঁজিবাজারে তালিকাভুক্ত ব্যাংকিং খাতের কোম্পানি মিউচুয়াল ট্রাস্ট ব্যাংক লিমিটেড শেয়ারধারীদের জন্য লভ্যাংশ ঘোষণা করেছে। প্রতিষ্ঠানটি ১০ শতাংশ শেয়ার লভ্যাংশ দেবে। মিউচুয়াল ট্রাস্ট ব্যাংকের পক্ষ থেকে আজ সোমবার এ ঘোষণা দেওয়া হয়। ঢাকা স্টক এক্সচেঞ্জ (ডিএসই) সূত্রে এ তথ্য জানা গেছে।
ডিএসইর ওয়েবসাইটে প্রকাশিত সংবাদে বলা হয়, প্রতিষ্ঠানটির পরিচালনা পর্ষদ গত ৩১ ডিসেম্বর শেষ হওয়া অর্থবছরের জন্য এই লভ্যাংশ ঘোষণা করেছে। এ-সংক্রান্ত বার্ষিক সাধারণ সভা (এজিএম) আগামী ১০ এপ্রিল অনুষ্ঠিত হবে। রেকর্ড ডেট ২০ মার্চ।
২০১২ অর্থবছরের চেয়ে ২০১৩ অর্থবছরে মিউচুয়াল ট্রাস্ট ব্যাংকের মুনাফা ও শেয়ারপ্রতি আয় (ইপিএস) বেড়েছে। প্রতিষ্ঠানটি জানিয়েছে, ৩১ ডিসেম্বর পর্যন্ত তাদের কর-পরবর্তী নিট মুনাফা হয়েছে ৫৭ কোটি টাকা, যা ২০১২ সালের একই সময়ের চেয়ে ২৫ কোটি টাকা বেশি। অন্যদিকে, ইপিএস হয়েছে ২ টাকা ৫ পয়সা, যা আগের বছরের চেয়ে ৭৬ পয়সা বেশি। আগের বছর এই সময়ে প্রতিষ্ঠানের ইপিএস হয়েছিল ১ টাকা ২৯ পয়সা।
দিন শেষে ডিএসইতে মিউচুয়াল ট্রাস্ট ব্যাংকের শেয়ারের দাম প্রায় ৭ শতাংশ বা ১ টাকা ১০ পয়সা বেড়ে ১৭ টাকা ২০ পয়সায় লেনদেন হয়।
