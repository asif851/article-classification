
বাংলাদেশ ব্যাংকের ভল্টে ২ ও ৫ টাকার কয়েনের পরিমাণ অনেক বেড়ে গেছে। এ জন্য বাজারে কয়েন ছাড়তে নতুন কৌশল নিয়েছে বাংলাদেশ ব্যাংক। নতুন সিদ্ধান্ত অনুযায়ী, ব্যাংকগুলোর ২ ও ৫ টাকার চাহিদা থাকলে আগে ৮০ শতাংশ কয়েন নিতে হবে। এরপরই ২০ শতাংশ টাকা পাওয়া যাবে।
বাংলাদেশ ব্যাংকের কারেন্সি ম্যানেজমেন্ট বিভাগ এ-সংক্রান্ত প্রজ্ঞাপন জারি করে সব ব্যাংকের প্রধান নির্বাহীদের কাছে পাঠিয়েছে। মূলত ব্যাংকগুলোর জন্যই এ সিদ্ধান্ত। বিভিন্ন ব্যাংকের কর্মকর্তারা বলছেন, গ্রাহকেরা সহজে কয়েন নিতে চায় না। এ জন্য ব্যাংকগুলোরও আগ্রহ নেই। বাংলাদেশ ব্যাংক জোর করে কয়েন নিতে বাধ্য করলে কিছুই করার নেই।
 
