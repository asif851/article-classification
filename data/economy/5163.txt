
সাময়িকভাবে উৎপাদন কার্যক্রম বন্ধের ঘোষণা দিয়েছে শেয়ারবাজারে তালিকাভুক্ত খুলনা প্রিন্টিং অ্যান্ড প্যাকেজিং বা কেপিপিএল কোম্পানি। ফলে কোম্পানিটির শেয়ারে বিনিয়োগকারীরা এক ধরনের অনিশ্চয়তায় পড়লেন।
২০১৪ সালের আগস্টে কোম্পানিটি শেয়ারবাজারে তালিকাভুক্ত হয়। আর তালিকাভুক্তির দুই বছর যেতে না যেতেই কাঁচামাল সংকটে উৎপাদন বন্ধের সিদ্ধান্ত নিয়েছে কোম্পানি কর্তৃপক্ষ। দেশের প্রধান শেয়ারবাজার ঢাকা স্টক এক্সচেঞ্জের (ডিএসই) ওয়েবসাইটের মাধ্যমে এ খবর বিনিয়োগকারীদের জানানো হয়েছে।
খুলনা পেপার অ্যান্ড প্রিন্টিং কোম্পানিটি প্রাথমিক গণপ্রস্তাব বা আইপিওর মাধ্যমে বাজার থেকে ৪০ কোটি টাকা সংগ্রহ করে। আইপিও বিবরণীতে মিথ্যা তথ্য দিয়ে এ অর্থ সংগ্রহ করা হয়। এ নিয়ে ২০১৪ সালের ৩০ এপ্রিল প্রথম আলোতে ‘মিথ্যা তথ্যে ৪০ কোটি টাকা তোলার প্রস্তাব’ শিরোনামে একটি প্রতিবেদন প্রকাশ হয়। ওই প্রতিবেদন প্রকাশের পর উচ্চ আদালত কোম্পানিটির আইপিও এর চাঁদা গ্রহণ স্থগিত করে দেয়। পরে আদালতের নির্দেশে সেই স্থগিতাদেশ আবার প্রত্যাহার হয়েছিল।
