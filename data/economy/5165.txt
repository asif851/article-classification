
বাড়ি বা ফ্ল্যাটঋণের মতো গাড়ি কেনার জন্যও ঋণসুবিধা দিয়ে থাকে দেশের ব্যাংক বা আর্থিক প্রতিষ্ঠানগুলো। কার লোন বা গাড়িঋণ নামেই দেশের এসব ঋণসুবিধা রয়েছে। এ ধরনের ঋণকে গ্রাহকঋণ হিসেবে বিবেচনা করা হয়। তাই এ ক্ষেত্রে ঋণ বিতরণে বাংলাদেশ ব্যাংকের নিয়মনীতি মেনেই চলতে হয় ঋণদাতা প্রতিষ্ঠানগুলোকে। কেন্দ্রীয় ব্যাংকের নীতিমালা অনুযায়ী, গাড়ি কেনার ক্ষেত্রে গাড়ির দামের অর্ধেক বা ৫০ শতাংশ ঋণ দিতে পারে ব্যাংকগুলো। তবে সে ক্ষেত্রে গাড়ির দাম ৮০ লাখ টাকার মধ্যে হতে হবে। অর্থাৎ যদি গাড়ির দাম ৮০ লাখ টাকা হয়, সে ক্ষেত্রে ৪০ লাখ টাকা ঋণ পাওয়া যাবে। আর গাড়ির দাম যদি ৮০ লাখের বেশি হয়, তাহলে ঋণের পরিমাণও কমে যাবে। সে ক্ষেত্রে এক কোটি টাকা দামের গাড়ির বিপরীতে ঋণ পাওয়া যাবে ৪০ লাখ। এ ছাড়া ঋণের ক্ষেত্রে ব্যাংকভেদে ভিন্ন ভিন্ন শর্তও রয়েছে। গাড়িঋণ বিতরণকারী একাধিক ব্যাংকের সঙ্গে কথা বলে জানা গেছে, বর্তমানে ব্যাংকভেদে এ ধরনের ঋণের সুদের হার সাড়ে ১৩ থেকে সাড়ে ১৬ শতাংশ পর্যন্ত। তবে গাড়ি কেনার ক্ষেত্রে ব্যাংকবহির্ভূত আর্থিক প্রতিষ্ঠানগুলোর ঋণের পরিমাণ কিছুটা বেশি। গাড়ির দামের ৭০ থেকে ৮৫ শতাংশ পর্যন্ত ঋণ দেয় এ প্রতিষ্ঠানগুলো। এ কারণে ব্যাংকের পাশাপাশি অনেক ক্রেতা এখন এ ধরনের প্রতিষ্ঠান থেকে ঋণসুবিধা নিচ্ছেন। বিভিন্ন ব্যাংকের ওয়েবসাইটের তথ্যেই ঋণের বিভিন্ন নিয়মকানুনের উল্লেখ রয়েছে।
