
দেশের চামড়া ও চামড়াজাত পণ্যের রপ্তানি আয় বেড়েছে। চলতি অর্থবছরের প্রথম তিন মাস অর্থাৎ জুলাই-সেপ্টেম্বর সময়ে এ খাতের রপ্তানি আয় হয়েছে ৩০ কোটি মার্কিন ডলার। এ আয় গত অর্থবছরের একই সময়ের চেয়ে ১২ দশমিক ৩৯ শতাংশ বেশি; তবে লক্ষ্যমাত্রার চেয়ে ৮ দশমিক ৩৩ শতাংশ কম। রপ্তানি উন্নয়ন ব্যুরোর (ইপিবি) হালনাগাদ পরিসংখ্যান থেকে এ তথ্য জানা যায়। ইপিবির তথ্যানুযায়ী, আলোচ্য সময়ে চামড়া থেকে ১০ কোটি ৯২ লাখ, চামড়াজাত পণ্য থেকে পাঁচ কোটি ৮৩ লাখ ও পাদুকা থেকে ১৪ কোটি ১১ লাখ ডলার রপ্তানি আয় হয়েছে। এই তিন উপখাতের মধ্যে কেবল পাদুকাতেই লক্ষ্যমাত্রা অর্জিত হয়েছে। চলতি অর্থবছর চামড়াশিল্পের রপ্তানি আয়ের লক্ষ্যমাত্রা ধরা হয়েছে ১৩৯ কোটি ডলার। আগের অর্থবছরে এই খাতের আয় ছিল ১১২ কোটি ডলার।
