
চলতি ২০১৬-১৭ অর্থবছরের প্রথম আট মাসে (জুলাই-ফেব্রুয়ারি) পণ্য রপ্তানিতে ২ হাজার ২৮৩ কোটি ৬২ লাখ ডলার আয় করেছে বাংলাদেশ। এই আয় গত অর্থবছরের প্রথম আট মাসে অর্জিত ২ হাজার ২১২ কোটি ৩৭ লাখ ডলারের চেয়ে ৩ দশমিক ২২ শতাংশ বেশি। 
রপ্তানি উন্নয়ন ব্যুরো (ইপিবি) আজ বুধবার রপ্তানি আয়ের হালনাগাদ এই পরিসংখ্যান প্রকাশ করেছে। এতে দেখা যায়, কেবলমাত্র ফেব্রুয়ারি মাসে ২৭২ কোটি ৬১ লাখ ডলারের পণ্য রপ্তানি হয়েছে। গত বছরের ফেব্রুয়ারিতে ২৮৫ কোটি ৪২ লাখ ডলারের পণ্য রপ্তানি হয়েছিল। তার মানে চলতি বছরের ফেব্রুয়ারিতে রপ্তানি কমেছে সাড়ে চার শতাংশ। ইপিবির পরিসংখ্যান অনুযায়ী, চলতি অর্থবছরের প্রথম আট মাসে তৈরি পোশাক খাত থেকে ১ হাজার ৮৬৩ কোটি ৮৮ লাখ ডলারের রপ্তানি আয় হয়েছে। এই আয় মোট রপ্তানি আয়ের সাড়ে ৮১ দশমিক ৬১ শতাংশ। গত অর্থবছরের প্রথম আট মাসে পোশাক রপ্তানিতে ১ হাজার ৮১২ কোটি ডলার আয় হয়েছিল। সেই হিসেবে এই অর্থবছরের প্রথম আট মাসে ২ দশমিক ৮২ শতাংশ প্রবৃদ্ধি হয়েছে।
এ ছাড়া আলোচ্য সময়ে চামড়া ও চামড়াজাত পণ্য রপ্তানিতে ৮২ কোটি ৭৬ লাখ, পাট ও পাটজাত পণ্যে ৬৪ কোটি ৬৬ লাখ, কৃষিজাত পণ্যে ৩৫ কোটি ২৬ লাখ, হিমায়িত খাদ্যে ৩৫ কোটি ৭৫ লাখ, প্রকৌশল পণ্যে ৩৩ কোটি, প্লাস্টিক পণ্যে ৮ কোটি ২৩ লাখ ডলার আয় হয়েছে।
চলতি অর্থবছর ৩ হাজার ৭০০ কোটি ডলারের রপ্তানি আয়ের লক্ষ্যমাত্রা নির্ধারণ করেছে বাণিজ্য মন্ত্রণালয়। গেল অর্থবছর ৩ হাজার ৪২৫ কোটি ৭১ লাখ ডলারের রপ্তানি আয় হয়েছে। 
