
দুর্নীতি মামলায় ভূমিকা থাকায় শেয়ারহোল্ডারদের কাছে ক্ষমা চেয়েছে স্যামসাং ইলেকট্রনিকস। গতকাল শুক্রবার সিউলে অনুষ্ঠিত কোম্পানিটির বার্ষিক সভায় এই দুঃখপ্রকাশ করা হয়। খবর বিবিসি অনলাইনের।
সম্প্রতি দুর্নীতি অনুসন্ধান ও প্রভাব খাটানোর তদন্তের অংশ হিসেবে দক্ষিণ কোরিয়াভিত্তিক এই প্রতিষ্ঠানের উত্তরাধিকারী লি জে-ইয়ংকে গ্রেপ্তার করা হয়। বর্তমানে তিনি কারাগারে আছেন। স্যামসাং ইলেকট্রনিকসের প্রধান লির বিরুদ্ধে অভিযোগ, তিনি সরকারি কিছু সুবিধার বিনিময়ে দেশটির প্রেসিডেন্ট পার্ক গিউন হের ঘনিষ্ঠ বন্ধু চোই সুন-সিলের অলাভজনক কোম্পানিকে ৩ কোটি ৬৩ লাখ ডলার (৪৩ বিলিয়ন উন) ঘুষ দিয়েছেন। এই কেলেঙ্কারির কারণে পার্লামেন্টে পার্ককে অভিশংসনের পক্ষে ভোট পড়ে। আর এই দুর্নীতি অভিযোগের কারণে শেয়ারহোল্ডারদের কাছে ক্ষমা চাইল স্যামসাং কর্তৃপক্ষ।
প্রতিষ্ঠানটির প্রধান নির্বাহী কুন ওহ-হুন বলেন, ‘আমি এ কলঙ্কের জন্য দুঃখিত।’
স্যামসাং কর্তৃপক্ষ জানায়, তারা অনুদান আকারে কোনো ঘুষ প্রদান করেনি। করপোরেট খাতে সুশাসন করার অঙ্গীকার তাদের আছে।
বর্তমানে স্যামসাংকে বড় ধরনের ঝামেলার মধ্য দিয়ে যেতে হচ্ছে। গত বছর ফ্ল্যাগশিপ গ্যালাক্সি নোট ৭ স্মার্টফোনে ব্যাটারি সমস্যার কারণে বিশ্বের বিভিন্ন দেশ থেকে ফেরত নিতে হয়েছে স্যামসাংকে। এ কারণেও সংবাদ সম্মেলন ডেকে প্রকাশ্যে ক্ষমা চান স্যামসাং মোবাইল বিভাগের প্রধান ডং-জিন কোহ।
