
তৈরি পোশাকশিল্পের শ্রমিকেরা তাঁদের বেতন-ভাতা ব্যাংকের মাধ্যমে পেতে ১০০ টাকায় হিসাব খুলতে পারবেন। ভাউচারের মাধ্যমে এই হিসাবে অর্থ জমা ও উত্তোলন করা যাবে।শ্রমিকেরা তাঁদের জাতীয় পরিচয়পত্র ও কর্মরত প্রতিষ্ঠানের ইস্যু করা পরিচয়পত্র দিয়েই হিসাবটি খুলতে পারবেন। এ হিসাবে ন্যূনতম স্থিতি রাখার কোনো বাধ্যবাধকতা থাকবে না। কোনো প্রকার মাসুল আদায় করা যাবে না।বাংলাদেশ ব্যাংক গতকাল মঙ্গলবার দেশের সব তফসিলি ব্যাংকের প্রধান নির্বাহীদের কাছে পাঠানো সার্কুলারে এ নির্দেশনা দিয়েছে।নির্দেশনায় বলা হয়েছে, যে ক্ষেত্রে চেক বইয়ের অপ্রতুলতা থাকবে, সে ক্ষেত্রে চেক বইয়ের পরিবর্তে ভাউচারের মাধ্যমেও হিসাবগুলোতে লেনদেন করা যাবে।ব্যাংকগুলো হিসাব খুলছে কি না বা কতটা হিসাব খোলা হয়েছে, এ-সংক্রান্ত তথ্যাদি ত্রৈমাসিক ভিত্তিতে কেন্দ্রীয় ব্যাংকে পাঠাতে হবে। সংযুক্ত ছকে প্রতি ত্রৈমাসিকের পরবর্তী ১৫ দিনের মধ্যে হিসাব বাংলাদেশ ব্যাংকে পাঠাতে হবে।
