
নাকুগাঁও স্থলবন্দরকে সম্ভাবনাময় উল্লেখ করেছেন জাতীয় রাজস্ব বোর্ডের চেয়ারম্যান মো. নজিবুর রহমান। তিনি বলেছেন, আগামী মাসে ভারতের উচ্চপর্যায়ের কাস্টমস প্রতিনিধিদল বাংলাদেশে আসবে। সে সময় নাকুগাঁও বন্দরের সঙ্গে ভারতের ডালুর ব্যবসার প্রসার ঘটানো নিয়ে আলোচনা করা হবে। এর ফলে নাকুগাঁও-ডালুর ব্যবসায় গতিশীলতা ফিরে আসবে।গতকাল শনিবার সকালে শেরপুরের নালিতাবাড়ী উপজেলার নাকুগাঁও স্থলবন্দরে কাস্টমস স্টেশনের অংশীজনদের সঙ্গে মতবিনিময় সভায় নজিবুর রহমান এসব কথা বলেন। তিনি বলেন, রাজস্ব ব্যবস্থাকে গণমুখী, করদাতাবান্ধব, অধিকতর ব্যবসা ও শিল্পবান্ধব হিসেবে রূপান্তরিত করার লক্ষ্যে ভ্যাট আইন ২০১২ চলতি বছরের জুলাই থেকে বাস্তবায়ন করা হবে। ৩০ লাখ টাকা পর্যন্ত যাঁদের বার্ষিক লেনদেন আছে, তাঁদের ভ্যাট দিতে হবে না। ৮০ লাখ টাকার ক্ষেত্রে ৩ শতাংশ ভ্যাট এবং ৮০ লাখ টাকার ওপরে হলে ১৫ শতাংশ ভ্যাট দিতে হবে। এই আইনের মাধ্যমে ব্যবসায় নতুন মাত্রা যোগ হবে।অনুষ্ঠানে আরও বক্তব্য দেন প্রধানমন্ত্রীর কার্যালয়ের এসডিজি-বিষয়ক মুখ্য সমন্বয়ক আবুল কালাম আজাদ, জাতীয় রাজস্ব বোর্ডের সদস্য মো. ফরিদ উদ্দিন, ময়মনসিংহ বিভাগীয় কমিশনার জি এম সালেহ উদ্দিন, বাংলাদেশ স্থলবন্দরের পরিচালক গাজী মো. আলী আকবর, জেলা প্রশাসক মল্লিক আনোয়ার হোসেন, অতিরিক্ত পুলিশ সুপার সালাউদ্দিন সিকদার, শেরপুর চেম্বারের সভাপতি মো. মাসুদ মিয়া, নাকুগাঁও আমদানি-রপ্তানিকারক সমিতির সভাপতি মোস্তাফিজুর রহমান প্রমুখ।
