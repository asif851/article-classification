
সন্ত্রাসী কর্মকাণ্ডে অর্থায়নের ক্ষেত্রে কক্সবাজারের ব্যাংকগুলো এখন বেশি ঝুঁকিতে রয়েছে।কক্সবাজার সৈকতের একটি হোটেলে গতকাল শনিবার অনুষ্ঠিত দিনব্যাপী এক কর্মশালায় এ কথা বলা হয়েছে। এতে প্রধান অতিথি ছিলেন বাংলাদেশ ব্যাংকের নির্বাহী পরিচালক ও বাংলাদেশ ফিন্যান্সিয়াল ইন্টেলিজেন্স ইউনিটের (বিএফআইইউ) সহকারী প্রধান মোবারক হোসেন। তিনি বলেন, ভৌগোলিক অবস্থানের কারণে কক্সবাজার দিয়ে মানব পাচার, ইয়াবাসহ মাদক পাচার, অস্ত্র পাচার ও সন্ত্রাসী কর্মকাণ্ড পরিচালিত হয়ে আসছে। এ জন্য ব্যবহার করা হচ্ছে ব্যাংকিং চ্যানেল।অর্থ পাচার প্রতিরোধ ও সন্ত্রাসী কর্মকাণ্ডে অর্থায়ন প্রতিরোধ-সংক্রান্ত এ কর্মশালার যৌথ আয়োজক বাংলাদেশ ব্যাংক ও সিটি ব্যাংক।মোবারক হোসেন বলেন, অর্থ পাচার বিষয়ে আন্তর্জাতিকভাবে বাংলাদেশকে খারাপ দৃষ্টিতে দেখা হয়। এ অবস্থা থেকে উত্তরণে সবাইকে আন্তরিকভাবে কাজ করতে হবে।কর্মশালায় বিশেষ অতিথি ছিলেন বিএফআইইউর উপমহাব্যবস্থাপক এ বি এম জহুরুল হুদা ও সিটি ব্যাংকের অতিরিক্ত ব্যবস্থাপনা পরিচালক ফারুক মঈনউদ্দীন। এতে সিটি ব্যাংকসহ বিভিন্ন ব্যাংকের কক্সবাজার শাখার মোট ৪৭ জন কর্মকর্তা অংশ নেন।এ বি এম জহুরুল হুদা বলেন, কক্সবাজারে মানব পাচার ও মাদক পাচার ইস্যু খুবই প্রকট। কারণ মিয়ানমারে তৈরি ইয়াবার বড় চালান ঢুকে কক্সবাজারের টেকনাফ সীমান্ত দিয়ে। ব্যাংকগুলোকে ব্যবহার করেই অপরাধীরা বিভিন্ন ধরনের পাচার কর্মকাণ্ডের অর্থ লেনদেন করে থাকে। দীর্ঘদিন ধরে এ সমস্যা চললেও তা প্রতিরোধে ব্যাংকগুলোর সাড়া আশাব্যঞ্জক নয়।
