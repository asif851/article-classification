

রাজধানীর আগারগাঁওয়ে বঙ্গবন্ধু আন্তর্জাতিক সম্মেলন কেন্দ্র আজ শুক্রবার থেকে শুরু হয়েছে পুরান মোটরসাইকেল মেলা। ‘এখানেই বাইক বাজার’ স্লোগানে এই মেলার আয়োজন করেছে অনলাইনে কেনাকাটার ওয়েবসাইট এখানেই ডট কম।
দুই দিনব্যাপী এই মেলায় ব্যক্তিগতভাবে ব্যবহৃত হয়েছে এমন মোটরসাইকেল প্রদর্শন ও বিক্রি করা যাবে। কাল শনিবার রাত ১০টা পর্যন্ত এ মেলা চলবে। বেলা ১১টায় এই মেলায় ডিসকাভার-১৫০ সিসির একটি মোটরসাইকেল বিক্রি করতে যান আজিমপুরের বাসিন্দা সানোয়ার হোসেন। তিনি বলেন, এই মোটরসাইকেলটি তিনি এক বছর ব্যবহার করেছেন। এখন তা তেমন ব্যবহার করা হয় না। মোটরসাইকেলের সব কাগজপত্র, ওয়ারেন্টি ও ফিটনেস ঠিক আছে। তাই এর দাম চেয়েছেন ১ লাখ ৩০ হাজার টাকা।
পুরান ঢাকার বংশাল থেকে পালসার ১৫০ সিসির মোটরসাইকেল নিয়ে মেলায় হাজির হয়েছেন লিটন মোল্লা। তিনি এই মোটরসাইকেলটি দুই বছর ব্যবহার করেছেন। লিটন বলেন, দুই বছর ব্যবহার করলেও তার মোটরসাইকেলে রং ও অন্যান্য যন্ত্রাংশ ঠিকঠাক কাজ করছে। নিয়ম অনুযায়ী কয়েক মাস পরপরই সার্ভিসিং করিয়েছেন। এখন এটি বিক্রি করে নতুন মডেলের আরেকটি মোটরসাইকেল কিনবেন তিনি।
মেলায় বন্ধুদের নিয়ে বিভিন্ন মডেলের পুরান মোটরসাইকেল ঘুরে দেখছিলেন মোহাম্মদপুরের বাসিন্দা তৌফিক আহমেদ। তিনি বলেন, অনলাইনের মাধ্যমে তাঁরা এই মেলার তথ্য পেয়েছেন। তাঁর সাধ্যের মধ্যে একটি মোটরসাইকেল খুঁজছেন। তবে গতকাল বেলা একটা পর্যন্ত মেলা পুরোনো কোনো মোটরসাইকেল বিক্রি হতে দেখা যায়নি। এই সময়ের মধ্যে মেলায় প্রায় দুই শতাধিক পুরোনো ও নতুন মোটরসাইকেল দেখা গেছে।
দুপুর ১২টায় এই মেলার উদ্বোধনী অনুষ্ঠানে প্রধান অতিথি হিসেবে এখানেই ডট কমের প্রধান অর্থবিষয়ক কর্মকর্তা মোহাম্মদ নাজিমউদ্দিন বলেন, এই মেলা থেকে ক্রেতারা সহজেই নিজের পছন্দের মোটরসাইকেলটি কিনতে পারবেন। এ ছাড়া মেলা উপলক্ষে কিছু মোটরসাইকেলে ছাড় দেওয়া হয়েছে। ক্রেতারা মোটরসাইকেল কিনে পরীক্ষা-নিরীক্ষা করতে পারবেন। মেলাটি সবার জন্য উন্মুক্ত থাকবে।
