
বেসরকারি খাতের ফারমার্স ব্যাংকের গ্রাহকদের আমানতের সুরক্ষা দেওয়ার জন্য বাংলাদেশ ব্যাংককে এখনই উদ্যোগ নিতে হবে। না হলে এর প্রভাব অন্য ব্যাংকের ওপর পড়বে। এতে করে গ্রাহকদের মধ্যে অনাস্থা তৈরি হতে পারে বলে মন্তব্য করেছেন বাংলাদেশ ব্যাংকের সাবেক গভর্নর আতিউর রহমান।
আজ বুধবার সকালে প্রথম আলোর সঙ্গে এক আলাপে এ মন্তব্য করেন আতিউর রহমান।
সাবেক গভর্নর আরও বলেন, বাংলাদেশ ব্যাংককে এখনই স্পষ্ট করে বলতে হবে—কিছু ব্যাংকের সমস্যা থাকলেও ব্যাংক খাতের মৌলিক কাঠামো ঠিক আছে। গ্রাহকদের আমানত যে সুরক্ষিত আছে, তা বাংলাদেশ ব্যাংককে স্পষ্ট করে জানাতে হবে। তিনি মনে করেন, ব্যাংকের মূল সম্পদ হলো গ্রাহকের আস্থা। আস্থায় যাতে কোনো চিড় না ধরে সে ব্যাপারে নিয়ন্ত্রক সংস্থাকে সচেতন থাকতে হবে।
দায়িত্বে অবহেলা ও ব্যাংক পরিচালনায় ব্যর্থতার দায়ে বেসরকারি খাতের দ্য ফারমার্স ব্যাংকের ব্যবস্থাপনা পরিচালক (এমডি) এ কে এম শামীমকে অপসারণ করেছে বাংলাদেশ ব্যাংক। গতকাল মঙ্গলবার ব্যাংক কর্তৃপক্ষ চিঠি গ্রহণ করে।
এদিকে বেসরকারি খাতের ফারমার্স ব্যাংকে জমা রাখা টাকা ফেরত পাচ্ছেন না আমানতকারীরা। ব্যাংকটির শাখাগুলোতে টাকা তুলতে প্রতিদিন ভিড় করছেন গ্রাহকেরা, আর তাঁদের হতাশ করছে ব্যাংক কর্তৃপক্ষ। অনেককে পে-অর্ডার দিয়ে শান্ত রাখার চেষ্টা করছে, তবে ব্যাংকের হিসাবে টাকা না থাকায় তাও প্রত্যাখ্যাত হচ্ছে। চলতি সপ্তাহের তিন দিন ব্যাংকটির মতিঝিল, গুলশান, ধানমন্ডি শাখায় সরেজমিন পরিদর্শনে এমন চিত্র দেখা গেছে। টাকা ফেরত পেতে অনেক গ্রাহক বাংলাদেশ ব্যাংকের শরণাপন্ন হচ্ছেন। তাতেও মিলছে না টাকা। এমন পরিস্থিতিতে ব্যাংকটির আমানতকারীদের নিয়ে বিপাকে পড়েছে বাংলাদেশ ব্যাংক। বাংলাদেশ ব্যাংকের উচ্চপর্যায়ের একটি সূত্র জানায়, পরিস্থিতি সামাল দিতে এখন ব্যাংকটি বাঁচাতে বিশেষ কর্মসূচি বা স্কিমের পরিকল্পনা করছে কেন্দ্রীয় ব্যাংক।
