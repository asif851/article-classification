
সিঙ্গাপুরভিত্তিক বহুজাতিক ব্যাংক ও আর্থিক প্রতিষ্ঠান দি ডেভেলপমেন্ট ব্যাংক অব সিঙ্গাপুর লিমিটেড (ডিবিএস) এবং শ্রীলঙ্কাভিত্তিক ন্যাশনাল ডেভেলপমেন্ট ব্যাংক অব শ্রীলঙ্কা (এনডিবি) বাংলাদেশে বিনিয়োগে আগ্রহ প্রকাশ করেছে।
বাংলাদেশ বিনিয়োগ উন্নয়ন কর্তৃপক্ষের (বিডা) নির্বাহী চেয়ারম্যান কাজী মো. আমিনুল ইসলামের সঙ্গে আলাপকালে ব্যাংক দুটির প্রতিনিধিরা এ আগ্রহের কথা জানান। এক বিজ্ঞপ্তিতে এ খবর জানিয়েছে বিডা।
ডিবিএস ব্যাংকের ব্যবস্থাপনা পরিচালক সুরজিত সোম গতকাল শনিবার বিডার নির্বাহী চেয়ারম্যানের সঙ্গে টেলিফোনে আলাপকালে বলেন, বাংলাদেশে বিদ্যুৎ, জ্বালানি ও অবকাঠামো উন্নয়নসহ বিভিন্ন খাতে বিনিয়োগ ত্বরান্বিত করার পাশাপাশি এ দেশের আর্থিক খাতে বিনিয়োগ করতে চায় ব্যাংকটি।
এর আগে গত ৪ আগস্ট সিঙ্গাপুরে অনুষ্ঠিত বাংলাদেশ-জাপান ব্যবসায়িক সম্মেলনে বিডার নির্বাহী চেয়ারম্যানের সঙ্গে ব্যাংকটির একটি উচ্চপর্যায়ের প্রতিনিধিদল দেখা করে একই আগ্রহ প্রকাশ করে।
এদিকে গত বুধবার শ্রীলঙ্কার রাজধানী কলম্বোয় অনুষ্ঠিত হয় ‘সার্ক ইনভেস্টমেন্ট ফোরাম-২০১৭’। এতে অংশ নেওয়া বিডার নির্বাহী চেয়ারম্যান কাজী আমিনুল ইসলামের সঙ্গে ন্যাশনাল ডেভেলপমেন্ট ব্যাংক অব শ্রীলঙ্কার গ্রুপ প্রধান নির্বাহী কর্মকর্তা দিমান্থা সেরেভিরাত্নে দেখা করে বাংলাদেশের আর্থিক খাতে  বিনিয়োগের আগ্রহ প্রকাশ করেন।
