
দেশের শেয়ারবাজারে গতকাল মঙ্গলবারও সূচক বেড়েছে। প্রধান শেয়ারবাজার ঢাকা স্টক এক্সচেঞ্জের (ডিএসই) প্রধান সূচক ডিএসইএক্স এদিন প্রায় ২১ পয়েন্ট বেড়ে দাঁড়িয়েছে ৪ হাজার ৪৯৬ পয়েন্টে। যদিও দিন শেষে লেনদেনের পরিমাণ আগের দিনের চেয়ে সামান্য কমে গেছে। তবে অপর শেয়ারবাজার চট্টগ্রাম স্টক এক্সচেঞ্জে (সিএসই) লেনদেন আগের দিনের চেয়ে সামান্য বেড়েছে।বাজারসংশ্লিষ্ট ব্যক্তিরা বলছেন, একটানা দরপতনের পর অর্থমন্ত্রী আবুল মাল আবদুল মুহিতের ‘এক ঘোষণার’ পর সূচকে ইতিবাচক প্রভাব দেখা গেছে। অর্থমন্ত্রী তাঁর ঘোষণায় জানিয়েছেন, পুঁজিবাজারে ব্যাংকের সীমার অতিরিক্ত বিনিয়োগ সমন্বয়ের সময়সীমা আরও দুই বছর বাড়ানো হবে। অর্থাৎ পুঁজিবাজারে বিভিন্ন ব্যাংকের সীমার অতিরিক্ত যে বিনিয়োগ রয়েছে, তা সমন্বয়ে ব্যাংকগুলো আরও দুই বছর সময় পাবে। আগামী বছরের ২১ জুলাইয়ের মধ্যে ব্যাংকগুলোর অতিরিক্ত বিনিয়োগ কমিয়ে আনার কথা ছিল।জানতে চাইলে আইডিএলসি ইনভেস্টমেন্টসের ব্যবস্থাপনা পরিচালক মোহাম্মদ মনিরুজ্জামান প্রথম আলোকে বলেন, মূলত পুঁজিবাজারে ব্যাংকের অতিরিক্ত বিনিয়োগ সমন্বয়ের সময় বাড়ানোর অর্থমন্ত্রীর ঘোষণার পরই বাজারে তার ইতিবাচক প্রভাব পড়েছে। এর ফলে বাজারে বিভিন্ন শ্রেণির বিনিয়োগকারীর অংশগ্রহণ বেড়ে গেছে। যে কারণে লেনদেনেরও বেশ উন্নতি হয়েছে। টানা দরপতনে যেখানে লেনদেন দুই শ কোটি টাকার ঘরে নেমে এসেছিল, সেখানে অর্থমন্ত্রীর ঘোষণার পর তা বেড়ে আবারও চার শ কোটিতে উন্নীত হয়েছে।ঢাকার বাজারে গতকাল লেনদেনের শীর্ষে ছিল সেবা খাতের কোম্পানি সাইফ পাওয়ারটেক। এদিন ডিএসইতে এককভাবে কোম্পানিটির প্রায় ৩২ কোটি টাকার শেয়ার লেনদেন হয়। দিন শেষে প্রতিটি শেয়ারের দাম ৮০ পয়সা বা এক শতাংশের বেশি বেড়ে দাঁড়িয়েছে ৭০ টাকা ২০ পয়সায়। ডিএসইর ওয়েবসাইটে প্রকাশিত তথ্যে কোম্পানিটি জানিয়েছে, চলতি বছরের ৩০ জুন সমাপ্ত অর্থবছরের জন্য কোম্পানিটি যে বোনাস লভ্যাংশ ঘোষণা করেছে, তা গতকালই শেয়ারধারীদের বিও (বেনিফিশারি ওনার্স) হিসাবে পাঠানো হয়েছে। কোম্পানিটি ৩০ জুন সমাপ্ত অর্থবছরে শেয়ারধারীদের জন্য ২৯ শতাংশ বোনাস লভ্যাংশ ঘোষণা করেছিল।ঢাকার বাজারে মঙ্গলবার ৩০৬টি কোম্পানি ও মিউচুয়াল ফান্ডের লেনদেন হয়। এর মধ্যে ১৬১টিরই দাম বেড়েছে, কমেছে ১০৭টির আর অপরিবর্তিত ছিল ৩৮টির দাম। দরবৃদ্ধিতে এদিন শীর্ষে ছিল অ্যাপেক্স ট্যানারি। এক দিনেই কোম্পানিটির প্রতিটি শেয়ারের দাম প্রায় ১০ শতাংশ বা ১০ টাকা ৫০ পয়সা বেড়ে দাঁড়িয়েছে ১১৫ টাকা ৭০ পয়সায়। ডিএসইতে গতকাল দিন শেষে লেনদেনের পরিমাণ ছিল ৪০২ কোটি টাকা, যা আগের দিনের চেয়ে প্রায় ১৪ কোটি টাকা কম।চট্টগ্রামের বাজারের সার্বিক মূল্যসূচক ৬২ পয়েন্ট বেড়ে দাঁড়িয়েছে ১৩ হাজার ৭২০ পয়েন্টে। এদিন সিএসইতে ২৩৫টি কোম্পানি ও মিউচুয়াল ফান্ডের লেনদেন হয়। এর মধ্যে ১২৩টিরই দাম বেড়েছে, কমেছে ৭৩টির আর অপরিবর্তিত ছিল ৩৯টির দাম। দিন শেষে চট্টগ্রামের বাজারে প্রায় ২৭ কোটি টাকার লেনদেন হয়, যা আগের দিনের চেয়ে ২ কোটি টাকা বেশি।স্থায়ী প্রশিক্ষণ কেন্দ্র: বিনিয়োগকারীদের পুঁজিবাজার-বিষয়ক প্রশিক্ষণের জন্য স্থায়ী এক প্রশিক্ষণ কেন্দ্র চালু করেছে নিয়ন্ত্রক সংস্থা বাংলাদেশ সিকিউরিটিজ অ্যান্ড এক্সচেঞ্জ কমিশন (বিএসইসি)। রাজধানীর দিলকুশার জীবন বীমা টাওয়ারের ১২ তলায় এ কেন্দ্রটি চালু করা হয়েছে। একই ভবনে বিএসইসির কার্যালয় অবস্থিত। গতকাল বিএসইসির এক সংবাদ বিজ্ঞপ্তিতে বলা হয়েছে, বিনিয়োগকারীদের পাশাপাশি শেয়ারবাজার-সংশ্লিষ্টদের জন্যও এ প্রশিক্ষণ কেন্দ্রের মাধ্যমে প্রশিক্ষণের ব্যবস্থা করা হবে।
