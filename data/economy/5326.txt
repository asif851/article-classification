
শেয়ারহোল্ডারদের জন্য ৩০ শতাংশ হারে নগদ লভ্যাংশ ও ১২.৫০ শতাংশ হারে বোনাস শেয়ার অনুমোদন করেছে স্কয়ার ফার্মাসিউটিক্যালস লিমিটেড। রাজধানীর মহাখালীর ডিওএইচএসে রাওয়া কনভেনশন হল-২ এ গতকাল বুধবার অনুষ্ঠিত ৪৯ তম বার্ষিক সাধারণ সভায় এ ঘোষণা দেওয়া হয়। স্কয়ার ফার্মাসিউটিক্যালস লিমিটেডের এক প্রেস বিজ্ঞপ্তিতে এ খবর জানানো হয়।স্কয়ার ফার্মাসিউটিক্যালস লিমিটেডের চেয়ারম্যান স্যামুয়েল এস চৌধুরীর সভাপতিত্বে বার্ষিক সাধারণ সভা অনুষ্ঠিত হয়। সভায় আরও উপস্থিত ছিলেন ভাইস চেয়ারম্যান রত্না পাত্র, ব্যবস্থাপনা পরিচালক তপন চৌধুরী, পরিচালক অঞ্জন চৌধুরী, কাজী ইকবাল হারুন, স্বতন্ত্র পরিচালক এম সেকেন্দার আলী এবং পরিচালক (অর্থ ও হিসাব) মো. কবির রেজা উপস্থিত ছিলেন।সভায় জানানো হয় ২০১৪-২০১৫ অর্থ বছরে কোম্পানির মোট মুনাফা ১১ হাজার ৮৪২ মিলিয়ন, নিট মুনাফা (করপূর্ব) ৭ হাজার ৫৯৬ মিলিয়ন এবং নিট মুনাফা (কর-পরবর্তী) ৫ হাজার ৭৭৪ মিলিয়ন টাকা হয়েছে। নিট বিক্রি এবং নিট মুনাফা যথাক্রমে ২৫.৩৬ শতাংশ এবং ৪২.৫০ শতাংশ বেড়েছে।শেয়ারহোল্ডারদের উপস্থিতিতে অনুষ্ঠিত এই বার্ষিক সাধারণ সভায় কোম্পানির বর্তমান ও ভবিষ্যৎ কর্মকাণ্ড নিয়ে বক্তব্য দেন বক্তারা। সভা শেষে কোম্পানির চেয়ারম্যান স্যামুয়েল এস চৌধুরী এবং ব্যবস্থাপনা পরিচালক তপন চৌধুরী কোম্পানির কার্যক্রমের প্রতি সমর্থন জ্ঞাপনের জন্য সম্মানিত সকল শেয়ারহোল্ডারদের আন্তরিক ধন্যবাদ জ্ঞাপন করেন।
