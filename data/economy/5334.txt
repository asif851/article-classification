
গার্মেন্টস শ্রমিক অধিকার আন্দোলনের পূর্বনির্ধারিত প্রেস ব্রিফিং কর্মসূচিটি করতে পারেনি সংগঠনটি। সংগঠনের নেতারা জানিয়েছেন, পুলিশ তাঁদের ব্যানার কেড়ে নিয়েছে। আটক করা হয়েছে গার্মেন্টস শ্রমিক ঐক্য ফোরামের সভাপতি মোশরেফা মিশুকে।
সংগঠন সূত্র জানায়, ১২টি শ্রমিক সংগঠনের জোট গার্মেন্টস শ্রমিক অধিকার আন্দোলন আশুলিয়ার সব কারখানা খুলে দেওয়া, মামলা প্রত্যাহার, শ্রমিকদের ন্যূনতম মজুরি ১০ হাজার টাকাসহ মোট মজুরি ১৫ হাজার টাকা নির্ধারণের দাবিতে আজ বৃহস্পতিবার বেলা ১১টায় প্রেস ব্রিফিংয় কর্মসূচির আয়োজন করে। তোপখানা রোডের নির্মল সেন মিলনায়তনে এ কর্মসূচি হওয়ার কথা ছিল।
গার্মেন্টস শ্রমিক অধিকার আন্দোলনের সমন্বয়ক রফিকুল ইসলাম প্রথম আলোকে বলেন, সকাল ১০টার দিকে ব্যানার নিয়ে মিলনায়তনে ঢুকতে গেলে পুলিশ ব্যানার কেড়ে নেয়। বেলা পৌনে ১১টার দিকে গার্মেন্টস নেত্রী মোশরেফা মিশু সেখানে পৌঁছানো মাত্র পুলিশ তাঁকে আটক করে।
নাম প্রকাশে অনিচ্ছুক এক পুলিশ কর্মকর্তা এ তথ্য স্বীকার করেছেন।
