
চলতি বছরের তৃতীয় প্রান্তিকে (জুলাই-সেপ্টেম্বর) মোবাইল ফোন অপারেটর রবি আজিয়াটার আয় হয়েছে ১ হাজার ৭৫০ কোটি টাকা। দ্বিতীয় প্রান্তিকে অপারেটরটির আয় ছিল ১ হাজার ৬৮০ কোটি টাকা। সেই হিসাবে দ্বিতীয় প্রান্তিকের চেয়ে তৃতীয় প্রান্তিকে আয় ৭০ কোটি টাকা বেড়েছে। তবে আয় বাড়লেও  তৃতীয় প্রান্তিকে রবি লোকসান করেছে ৪৬ কোটি ৯০ লাখ টাকা।রবির পাঠানো এক সংবাদ বিজ্ঞপ্তিতে গতকাল বৃহস্পতিবার এসব তথ্য জানানো হয়েছে। এতে বলা হয়েছে, সেপ্টেম্বর পর্যন্ত অপারেটরটির গ্রাহকসংখ্যা দাঁড়িয়েছে ৪ কোটি ১২ লাখ। এ সময়ে অপারেটরটিতে নতুন করে ১৬ লাখ গ্রাহক যোগ হয়েছে। এয়ারটেলের সঙ্গে একীভূত হওয়ার খরচ ও নেটওয়ার্ক সম্প্রসারণে বেশি বিনিয়োগের কারণে  মূলত এ প্রান্তিকে লোকসান হয়েছে প্রতিষ্ঠানটির। আলোচ্য সময়ে নেটওয়ার্ক উন্নয়নে রবির খরচ হয়েছে ৩৪০ কোটি টাকা।
সার্বিকভাবে লোকসান হলেও গত বছরের একই সময়ের তুলনায় এ প্রান্তিকে রবির আয় বেড়েছে ২৬ দশমিক ১ শতাংশ। এর মধ্যে ভয়েস কল থেকে ৩২ শতাংশ ও ইন্টারনেট ডেটা থেকে প্রায় ৮০ শতাংশ আয় বেড়েছে প্রতিষ্ঠানটির। আয় বাড়লেও এ বছরের জানুয়ারি থেকে সেপ্টেম্বর পর্যন্ত রবির মোট লোকসান হয়েছে ১৫০ কোটি টাকা। টুজি ও থ্রিজি মিলিয়ে গত জুন পর্যন্ত রবির টাওয়ার সংখ্যা দাঁড়িয়েছে ১১ হাজারের বেশি, এর মধ্যে থ্রিজি টাওয়ার আছে ৮ হাজার ৫০০।
রবির ব্যবস্থাপনা পরিচালক ও প্রধান নির্বাহী কর্মকর্তা মাহতাব উদ্দিন আহমেদ বলেন, এয়ারটেলের সঙ্গে একীভূতকরণের পর দেশের প্রতিটি স্থানে শক্তিশালী নেটওয়ার্ক সম্প্রসারিত করেছে রবি। এতে গত ছয় মাসে রবির সক্রিয় গ্রাহকসংখ্যা ১৩ দশমিক ৮ শতাংশ বৃদ্ধি পেয়েছে।
তৃতীয় প্রান্তিকে রবি সরকারের কোষাগারে ৬৭০ কোটি টাকা জমা দিয়েছে, যা তাদের মোট আয়ের ৩৮ দশমিক ২ শতাংশ। চলতি প্রান্তিকের ৩৪০ কোটি টাকাসহ রবি এখন পর্যন্ত বাংলাদেশে বিনিয়োগ করেছে ১৯ হাজার ৫৫০ কোটি টাকা।
