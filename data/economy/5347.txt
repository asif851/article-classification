
বাংলাদেশ ব্যাংকের বৈদেশিক মুদ্রার মজুত (রিজার্ভ) ৩ হাজার ৩০০ কোটি ডলার ছাড়িয়েছে। গতকাল বৃহস্পতিবার দিন শেষে প্রথমবারের মতো রিজার্ভ বেড়ে হয় ৩ হাজার ৩০০ কোটি ২ লাখ ডলার। প্রবাসী ও রপ্তানি আয়ের কারণে রিজার্ভ বেড়েছে বলে বাংলাদেশ ব্যাংকের কর্মকর্তারা জানিয়েছেন।
বাংলাদেশ ব্যাংকের ডেপুটি গভর্নর এস কে সুর চৌধুরী গত রাতে প্রথম আলোকে বলেন, ঈদ সামনে রেখে প্রবাসী আয় বেড়েছে, রপ্তানি প্রবৃদ্ধিও ভালো। এ ছাড়া রিজার্ভ ব্যবস্থাপনাতেও দক্ষতা বেড়েছে। এ কারণে বৈদেশিক মুদ্রা রিজার্ভ ৩৩ বিলিয়ন ডলার অতিক্রম করেছে।
জানা গেছে, চলতি মাসের প্রথম ১৬ দিনে প্রবাসী আয় এসেছে ৭২ কোটি ৪০ লাখ ডলার। মাসের অর্ধেক সময় হিসেবে গত কয়েক মাসের মধ্যে তা সর্বোচ্চ। গত মের পুরো মাসে প্রবাসী আয় আসে ১২৬ কোটি ডলার। এ ছাড়া চলতি অর্থবছরের ১১ মাসে (জুলাই-মে) রপ্তানি আয়ের প্রবৃদ্ধি হয়েছে ৩ দশমিক ৬৭ শতাংশ।
তথ্যমতে, গত বছরের ১ সেপ্টেম্বর রিজার্ভ ৩১ বিলিয়ন ডলার ছাড়ায়। গত বছরের ৪ নভেম্বর ছাড়ায় ৩২ বিলিয়ন ডলার। এরপর এশিয়ান ক্লিয়ারিং ইউনিয়নের (আকু) আমদানি বিল পরিশোধের পর রিজার্ভ কমে গেলেও আবার তা বাড়ে। প্রতি মাসে সাড়ে তিন বিলিয়ন ডলার আমদানি খরচ হিসাবে এই রিজার্ভ দিয়ে ৯ মাসের বেশি সময়ের আমদানি ব্যয় মেটানো সম্ভব।
 
