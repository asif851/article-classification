
ঢাকা স্টক এক্সচেঞ্জের (ডিএসই) দুটি ব্রোকারেজ হাউসকে ১০ লাখ টাকা জরিমানা করা হয়েছে। প্রতিষ্ঠান দুটি হলো এবি সিকিউরিটিজ ও ইউনিক শেয়ার ম্যানেজমেন্ট। সিকিউরিটিজ আইন লঙ্ঘনের দায়ে পুঁজিবাজার নিয়ন্ত্রক সংস্থা বাংলাদেশ সিকিউরিটিজ অ্যান্ড এক্সচেঞ্জ কমিশন (বিএসইসি) এই জরিমানা করেছে। বিএসইসির গতকাল মঙ্গলবারের সভায় এ জরিমানা করা হয়। প্রতিষ্ঠান দুটির মধ্যে এবি সিকিউরিটিজ নগদে পাঁচ লাখ টাকা বেশি লেনদেন করে ও গ্রাহকের পরিশোধযোগ্য তহবিলে ছয় কোটি টাকার বেশি ঘাটতি রেখে সিকিউরিটিজ আইন লঙ্ঘন করেছে। এ কারণে প্রতিষ্ঠানটিকে পাঁচ লাখ টাকা জরিমানা করা হয়। আর ইউনিক শেয়ার ম্যানেজমেন্ট গ্রাহকদের ঋণ অযোগ্য শেয়ার ও সীমার অতিরিক্ত ঋণসুবিধা প্রদান, কোম্পানির পরিচালকদের ঋণ প্রদান ও ডিলার হিসেবে দীর্ঘদিন লেনদেন না করে সিকিউরিটিজ আইন লঙ্ঘন করেছে। সে জন্য এই প্রতিষ্ঠানকেও পাঁচ লাখ টাকা জরিমানা করা হয়।
