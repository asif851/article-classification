
মূল্যসূচকের পতন দিয়েই দেশের শেয়ারবাজারে গতকাল বৃহস্পতিবার সপ্তাহের লেনদেন শেষ হয়েছে। এদিন প্রধান শেয়ারবাজার ঢাকা স্টক এক্সচেঞ্জের (ডিএসই) প্রধান সূচক ডিএসইএক্স প্রায় ১৫ পয়েন্ট কমেছে। অপর শেয়ারবাজার চট্টগ্রাম স্টক এক্সচেঞ্জের (সিএসই) সার্বিক সূচকটি কমেছে ৩৬ পয়েন্ট। এদিকে আর্থিক খাতের নিয়ন্ত্রক প্রতিষ্ঠানগুলোর নিয়মিত এক সমন্বয় সভাকে কেন্দ্র করে কয়েক দিন ধরে শেয়ারবাজারে যে ‘প্রত্যাশা’ তৈরি হয়েছিল, তা পূরণ হতে পারে এমন কোনো সিদ্ধান্ত হয়নি। নিয়ন্ত্রকদের নিয়মিত সমন্বয়-সংক্রান্ত বিষয়গুলোতেই সীমাবদ্ধ ছিল গতকালের ওই সভা। অথচ এ সভাকে ঘিরে প্রচারণা ছিল, শেয়ারবাজারে ব্যাংকের অতিরিক্ত বিনিয়োগসীমা কমিয়ে আনার সময় বাড়ানো নিয়ে আলোচনা হবে। বিভিন্ন পর্যায়ের বিনিয়োগকারীদের ‘দাবি’ হিসেবেই এটি আলোচনার কেন্দ্রে ছিল। তাই সভাটি সামনে রেখে কয়েক দিন ধরে বাজারে কম-বেশি দরপতন ঘটে, যা গতকালও অব্যাহত ছিল। বাজার-সংশ্লিষ্ট ব্যক্তিদের সঙ্গে কথা বলে জানা গেছে, একটি গোষ্ঠী নিজেদের স্বার্থে বিনিয়োগকারীদের মধ্যে এ ধরনের প্রত্যাশা তৈরি করেছে। যাতে করে দাবি আদায়ের ক্ষেত্রে একধরনের চাপ তৈরি হয়। কিন্তু নিয়ন্ত্রকদের সমন্বয় সভা থেকে বিনিয়োগকারীদের প্রত্যাশা পূরণের কোনো সিদ্ধান্ত না আসায় এখন বাজারে কী প্রভাব পড়ে সেটিই এখন দেখার বিষয়। এ জন্য অবশ্য আগামী রোববার পর্যন্ত অপেক্ষায় থাকতে হবে। কারণ, আজ ও কাল শেয়ারবাজার বন্ধ। যা-ই হোক, সূচক কমলেও গতকাল দুই বাজারে লেনদেন বেড়েছে। দিন শেষে ঢাকার বাজারে লেনদেনের পরিমাণ দাঁড়ায় প্রায় ৪৫৬ কোটি টাকা, যা আগের দিন বুধবারের চেয়ে ১৯৩ কোটি টাকা বেশি। বুধবার ডিএসইতে লেনদেন আড়াই শ কোটি টাকার ঘরে নেমে আসে, যা ছিল গত সাত মাসের মধ্যে সর্বনিম্ন। সেখান থেকে গতকাল লেনদেনের বেশ উন্নতি হয়েছে। ডিএসইতে লেনদেন হওয়া ৩১৯ কোম্পানি ও মিউচুয়াল ফান্ডের মধ্যে দাম কমেছে ১৫১টির, বেড়েছে ১১৪টির আর অপরিবর্তিত ছিল ৫৪টির। এই বাজারে লেনদেনের শীর্ষে ছিল খুলনা পাওয়ার। গতকাল কোম্পানিটির প্রতিটি শেয়ারের দাম ১ টাকা ২০ পয়সা বা ১ দশমিক ৬৫ শতাংশ বেড়ে দাঁড়িয়েছে ৭৩ টাকা ৮০ পয়সায়। কোম্পানিটি তাদের তৃতীয় প্রান্তিকের (জুলাই-সেপ্টেম্বর) অনিরীক্ষিত আর্থিক প্রতিবেদন প্রকাশ করেছে। এ সময়ে কোম্পানিটির শেয়ারপ্রতি আয় বা ইপিএস দাঁড়িয়েছে ২ টাকা ৯ পয়সা, যা আগের বছর অর্থাৎ ২০১৪ সালের একই সময়ে ছিল মাত্র ২৮ পয়সা। আয়ের ক্ষেত্রে বড় ধরনের উল্লম্ফনের ফলে এদিন কোম্পানিটি লেনদেনের শীর্ষে উঠে আসে।অপরদিকে চট্টগ্রামের বাজারে বৃহস্পতিবার প্রায় ২৭ কোটি টাকার লেনদেন হয়, যা আগের দিনের চেয়ে ৫ কোটি টাকা বেশি। এদিন সিএসইতে ২৩৪টি কোম্পানি ও মিউচুয়াল ফান্ডের লেনদেন হয়। এর মধ্যে আগের চেয়ে শেয়ারের দর কমেছে ১২৩টির, বেড়েছে ৭০টির আর অপরিবর্তিত ছিল ৪১টির। নিয়ন্ত্রকদের সমন্বয় সভা: বাংলাদেশ ব্যাংকের সম্মেলনকক্ষে গতকাল বেলা তিনটায় আর্থিক খাতের নিয়ন্ত্রক সংস্থাগুলোর সমন্বয় সভা অনুষ্ঠিত হয়। বাংলাদেশ ব্যাংকের গভর্নর আতিউর রহমানের সভাপতিত্বে অনুষ্ঠিত ওই সভায় পুঁজিবাজার নিয়ন্ত্রক সংস্থা বাংলাদেশ সিকিউরিটিজ অ্যান্ড এক্সচেঞ্জ কমিশন (বিএসইসি), বীমা উন্নয়ন ও নিয়ন্ত্রণ কর্তৃপক্ষ (আইডিআরএ), মাইক্রোক্রেডিট রেগুলেটরি অথরিটি (এমআরএ), সমবায় অধিদপ্তর, যৌথ মূলধনি কোম্পানি ও ফার্মসমূহের নিবন্ধকের কার্যালয় (আরজেএসসি), বাংলাদেশ টেলিযোগাযোগ নিয়ন্ত্রণ কমিশনের (বিটিআরসি) শীর্ষ পর্যায়ের কর্মকর্তারা অংশ নেন।সভায় ‘সমন্বিত তদারকি কাঠামো’ শীর্ষক একটি ধারণাপত্রের মোড়ক উন্মোচন করা হয়। নিয়ন্ত্রক সংস্থাগুলোর মধ্যে কীভাবে সমন্বয় আরও বাড়ানো যায় সে লক্ষ্যে এটি প্রস্তুত করা হয়েছে। সভায় গভর্নর বলেছেন, ধারণাপত্রটি তৈরির ফলে আর্থিক খাতের নিয়ন্ত্রক সংস্থাগুলোর মধ্যে সমন্বয় অধিকতর জোরদার হবে।
