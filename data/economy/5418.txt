
তৈরি পোশাক খাত বাংলাদেশে নারীদের কর্মসংস্থান সৃষ্টিতে গুরুত্বপূর্ণ অবদান রাখছে বলে মন্তব্য করেছেন শিল্পমন্ত্রী আমির হোসেন আমু। আজ বুধবার দুপুরে রাজধানীর আগারগাঁওয়ে বঙ্গবন্ধু আন্তর্জাতিক সম্মেলন কেন্দ্রে ১৫তম টেক্সটেক প্রদর্শনীর উদ্বোধনী অনুষ্ঠানে তিনি এ কথা বলেন।বেলা সোয়া একটার দিকে শিল্পমন্ত্রী আনুষ্ঠানিকভাবে প্রদর্শনীর উদ্বোধন করেন। এ সময় উপস্থিত ছিলেন কোরিয়ার রাষ্ট্রদূত লি ইউন ইয়াং, বিজিএমইএর সভাপতি আতিকুল ইসলাম, বিকেএমইএর প্রথম সহ-সভাপতি মো. হাতেম, বাংলাদেশ গ্রে অ্যান্ড ফিনিশড ফেব্রিক্স মিলস অ্যান্ড এক্সপোর্টার্স অ্যাসোসিয়েশনের সভাপতি (বিজিএফএফএমইএ) হারুন-উর-রশিদ।প্রধান অতিথির বক্তব্যে আমির হোসেন আমু বলেন, দেশের ৪৪ লাখ পোশাকশ্রমিকের মধ্যে ৮০ শতাংশই নারী, যা নারীর ক্ষমতায়ন এবং সহস্রাব্দ উন্নয়ন লক্ষ্যমাত্রা (এমডিজি) অর্জনে খুবই সহায়ক ভূমিকা রাখছে। তিনি বলেন, টেক্সটাইল ও গার্মেন্টস শিল্প খাতের এ ধরনের আন্তর্জাতিক প্রদর্শনীতে যেসব সর্বাধুনিক প্রযুক্তি প্রদর্শিত হবে, সেগুলো ব্যবহার করে এ দেশের তৈরি পোশাক খাত আরও এগিয়ে যাবে।
টেক্সটাইল ও গার্মেন্টস শিল্প খাতের আন্তর্জাতিক এই প্রদর্শনী আজ থেকে শুরু হয়েছে। চলবে ৬ সেপ্টেম্বর পর্যন্ত। প্রতিদিন সকাল সাড়ে ১০টা থেকে সন্ধ্যা সাড়ে সাতটা পর্যন্ত প্রদর্শনী খোলা থাকবে। বিশ্বের ১৫টির বেশি দেশের ৫০০ প্রদর্শক এ প্রদর্শনীতে অংশ নিয়েছেন। অষ্টম ঢাকা ইয়ার্ন ও ফেব্রিক প্রদর্শনী ২০১৪ এবং ১৮তম দাইকেম আন্তর্জাতিক প্রদর্শনীও একই সঙ্গে উদ্বোধন করা হয়।
বিকেএমইএর প্রথম সহ-সভাপতি মো. হাতেম বলেন, তৈরি পোশাকের রপ্তানি বাড়াতে হলে বাংলাদেশ ব্যাংকের ডেফার্ড পেমেন্ট (বাকিতে ক্রয়) ব্যবস্থাকে সহজ করতে হবে। ব্যাংকঋণের সুদের পরিমাণ এক অঙ্কে নামিয়ে আনতে হবে। আগামী ১০ বছরে তৈরি পোশাক খাতের রপ্তানি আয়ের পরিমাণ ১০০ বিলিয়ন মার্কিন ডলারে উন্নীত করতে হলে অবকাঠামোগত উন্নয়নসহ গভীর সমুদ্রবন্দর নির্মাণ করতে হবে।
সিইএমএস গ্লোবাল ও সিইএমএস বাংলাদেশ যৌথভাবে এ প্রদর্শনীর আয়োজন করেছে। উদ্বোধনী অনুষ্ঠানে সিইএমএস গ্লোবালের ইউএসএ ও এশিয়া প্যাসিফিকের প্রেসিডেন্ট মেহরুন এন ইসলাম শুভেচ্ছা বক্তব্য দেন।
