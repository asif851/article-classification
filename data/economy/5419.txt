
চলতি করবর্ষে (২০১৪-১৫) ইলেকট্রনিক কর শনাক্ত নম্বর (ই-টিআইএন) ছাড়া বার্ষিক আয়কর বিবরণী জমা দেওয়া যাবে না। সব করদাতাকে ১২ সংখ্যাবিশিষ্ট ই-টিআইএন নিতে হবে। এটা বাধ্যতামূলক করা হয়েছে। ১০ সংখ্যার পুরোনো টিআইএন দিয়ে বার্ষিক আয়কর বিবরণী জমা দিলে তা নেবে না জাতীয় রাজস্ব বোর্ড (এনবিআর)।এনবিআর সম্প্রতি এ সিদ্ধান্ত নিয়েছে। ইতিমধ্যে এ বিষয়ে গণমাধ্যমে প্রচার-প্রচারণাও শুরু করেছে এনবিআর। মূলত সব করদাতার ইলেকট্রনিক তথ্যসম্ভার গড়ে তোলার লক্ষ্যে এ উদ্যোগ নেওয়া হয়েছে। এতে করদাতার সেবা নেওয়া আরও সহজ হবে বলে মনে করছেন এনবিআরের কর্মকর্তারা।জানা গেছে, জুন মাস পর্যন্ত প্রায় ১৩ লাখ ই-টিআইএন ইস্যু করেছে এনবিআর। গত বছরের জুলাই থেকে ই-টিআইএন দেওয়ার প্রক্রিয়া শুরু করে এনবিআর। কিন্তু প্রথম বছর আয়কর বিবরণী জমায় ই-টিআইএন বাধ্যতামূলক করা হয়নি। তাই গত করবর্ষে ই-টিআইএনের পাশাপাশি পুরোনো টিআইএন দিয়েও করদাতারা আয়কর বিবরণী জমা দিতে পেরেছেন। এবার আর তা সম্ভব হবে না।আগামী ৩০ সেপ্টেম্বরের মধ্যে সব করদাতাকে ইলেকট্রনিক কর শনাক্তকরণ নম্বর (ই-টিআইএন) নিতে হবে। ই-টিআইএন নেওয়ার জন্য এর আগে কয়েক দফা সময় বাড়ানো হয়েছিল। গত অর্থবছরের জুলাই মাস থেকে ই-টিআইএন নেওয়ার প্রক্রিয়া শুরু হয়। পুরোনো করদাতারা ই-টিআইএন নিলে আগের ১০ সংখ্যাবিশিষ্ট টিআইএন ১২ সংখ্যায় রূপান্তরিত হবে। এ ছাড়া নতুন করদাতাদের অবশ্যই ই-টিআইএন নিতে হবে। এনবিআরের ওয়েবসাইটে ই-টিআইএন নেওয়ার বিশেষ সুবিধা রাখা হয়েছে। এতে ঘরে বসেই ই-টিআইএন করা যাবে। তবে কেউ চাইলে সংশ্লিষ্ট কর কার্যালয়ে গিয়েও ই-টিআইএন নিতে পারবেন।১২ সংখ্যাবিশিষ্ট ই-টিআইএন নেওয়া বাধ্যতামূলক ১০ সংখ্যার পুরোনো টিআইএন দিয়ে বার্ষিক আয়কর বিবরণী জমা দেওয়া যাবে না
