
ক্রেডিট কার্ডের মাধ্যমে অনলাইনে বিদেশি পণ্য বা সেবা কেনাকাটা অনুমোদন করেছে বাংলাদেশ ব্যাংক। এখন থেকে প্রতিটি লেনদেনে সর্বোচ্চ ১০০ মার্কিন ডলার পর্যন্ত ব্যয় করা যাবে।বাংলাদেশ ব্যাংক আজ বৃহস্পতিবার এ-সংক্রান্ত নির্দেশনা বৈদেশিক বিনিময় কাজে যুক্ত ব্যাংকগুলোর কাছে পাঠিয়েছে। এতে অনলাইনে আন্তর্জাতিক ক্রেডিট কার্ডের ব্যবহারের পরিধিও বেড়ে গেল।নতুন নির্দেশনা অনুসারে, আন্তর্জাতিক ক্রেডিট কার্ডধারী ব্যক্তি বিদেশি খ্যাতিমান ও নির্ভরযোগ্য উত্স থেকে বৈধ পণ্য বা সেবা (যেমন ব্যবহারিক সফটওয়্যার, ই-বুক ইত্যাদি) কেনার বিপরীতে প্রতি লেনদেনে সর্বোচ্চ ১০০ মার্কিন ডলার বা সমপরিমাণ অন্য বৈদেশিক মুদ্রা পরিশোধ করতে পারবে।তবে এ ধরনের পণ্য বা সেবা কেনার বিপরীতে অনলাইনে অর্থ পরিশোধের ব্যবস্থা আন্তর্জাতিক ক্রেডিট কার্ডধারী ব্যক্তির অব্যবহূত বার্ষিক ভ্রমণ কোটার বাইরে বছরে সর্বোচ্চ এক হাজার ডলার পর্যন্ত হতে পারবে। প্রসঙ্গত, বর্তমানে ভ্রমণ কোটায় অনুমোদন ছাড়াই প্রতি বছর পাঁচ হাজার ডলার পর্যন্ত ব্যয় করার সুযোগ রয়েছে।
বাংলাদেশ ব্যাংকের নির্দেশনায় আরও বলা হয়েছে, আন্তর্জাতিক ক্রেডিট কার্ডধারী ব্যক্তি নিজ দায়িত্বে ক্রয়কালীন লেনদেনে প্রযোজ্য কর বা শুল্ক পরিশোধ করবেন এবং অনির্ভরযোগ্য ও অসাধু বিক্রেতার প্রতারণার ঝুঁকি কমাতে প্রয়োজনীয় সতর্কতা অবলম্বন করবেন।
কেন্দ্রীয় ব্যাংকের এই নির্দেশনার ফলে দেশে বিশেষত ইন্টারনেটভিত্তিক আউটসোর্সিং কাজে যুক্ত ব্যক্তিরা বিশেষভাবে উপকৃত হবেন। একই সঙ্গে ইন্টারনেটের মাধ্যমে কেনাকাটা সহজ হবে। ইন্টারনেট থেকে অর্ডার দিয়ে বই-পুস্তক কেনাকাটাও সহজ হবে। তাতে আন্তর্জাতিক অঙ্গন থেকে জ্ঞান আহরণপ্রক্রিয়া সহজতর হবে।
এর আগে বাংলাদেশ ব্যাংকের পক্ষ থেকে ক্রেডিট কার্ডের মাধ্যমে বিদেশে ভ্রমণের জন্য অনলাইনে হোটেল বুকিং ও অর্থ পরিশোধের অনুমতি দেওয়া হয়েছে।
