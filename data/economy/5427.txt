
লেনদেন শুরুর প্রথম দিনেই গতকাল বৃহস্পতিবার দেশের প্রধান শেয়ারবাজার ঢাকা স্টক এক্সচেঞ্জে (ডিএসই) ইফাদ অটোসের প্রতিটি শেয়ারের দাম প্রায় ৩৮ টাকা বা ১২৬ শতাংশ বেড়েছে। ৩০ টাকার প্রতিটি প্রাথমিক গণপ্রস্তাব বা আইপিও শেয়ারের দাম দিন শেষে বেড়ে দাঁড়িয়েছে প্রায় ৬৮ টাকায়। আইপিওতে কোম্পানিটি ২ কোটি সাড়ে ১২ লাখ শেয়ার ছাড়ে। এর মধ্যে প্রথম দিনে ডিএসইতে প্রায় ১ কোটি ১৭ লাখ শেয়ার লেনদেন হয়েছে। আর চট্টগ্রাম স্টক এক্সচেঞ্জে (সিএসই) লেনদেন হয়েছে প্রায় ২৯ লাখ শেয়ার। অর্থাৎ দুই স্টক এক্সচেঞ্জ মিলে কোম্পানিটির ১ কোটি ৪৬ লাখ শেয়ার হাতবদল হয়। ভারতীয় অশোক লেল্যান্ড ব্র্যান্ডের বাস, ট্রাক, কাভার্ড ভ্যান বাজারজাতকারী এ প্রতিষ্ঠানটি আইপিওর মাধ্যমে বাজার থেকে ৬৩ কোটি ৭৫ লাখ টাকা সংগ্রহ করে। ১০ টাকা অভিহিত মূল্যের সঙ্গে ২০ টাকা অধিমূল্য বা প্রিমিয়াম যোগ করে প্রতিটি শেয়ারের আইপিও মূল্য ছিল ৩০ টাকা।নিজস্ব প্রতিবেদক
