
আগামী ২০১৩-১৪ অর্থবছরে ক্ষুদ্র ও সাধারণ সঞ্চয়কারীদের কিছুটা স্বস্তি দেওয়ার চেষ্টা করা হচ্ছে। এ জন্য সব ধরনের সঞ্চয়পত্রের মুনাফার ওপর কর ছাড় থাকছে।
জাতীয় রাজস্ব বোর্ড (এনবিআর) সূত্রে জানা গেছে, নারীদের জন্য পরিবার সঞ্চয়পত্রে ১০ লাখ টাকা পর্যন্ত বিনিয়োগ করলে এর মুনাফার ওপর করমুক্ত সুবিধা রাখার ঘোষণা আসতে পারে। বর্তমানে এই সঞ্চয় স্কিমের মুনাফার ওপর  ৫ শতাংশ হারে উৎসে করারোপ রয়েছে। আর এটাই চূড়ান্ত কর আদায়। বর্তমানে যে পরিমাণ সঞ্চয়পত্র বিক্রি হয়, দুই-তৃতীয়াংশই এই সঞ্চয়পত্রে বিনিয়োগ হয়।
অন্যদিকে অবসরভোগীদের জন্যও কিছুটা স্বস্তি দেওয়া হচ্ছে বাজেটে। পেনশনার সঞ্চয়পত্রের মুনাফার ওপর ৫ শতাংশ হারে উৎসে কর দেওয়ার বিধান রয়েছে। আগামী বাজেটে এই কর সম্পূর্ণ প্রত্যাহার করা হচ্ছে।
বাংলাদেশ সঞ্চয়পত্র ও তিন মাস অন্তর মুনাফাভিত্তিক সঞ্চয়পত্র—এই দুটি স্কিমে খুব একটা বিনিয়োগ হয় না। তাই এই দুটি সঞ্চয়পত্রে কর ছাড় দেওয়ার ক্ষেত্রে বয়সসীমা বেঁধে দেওয়া হচ্ছে। ৬৫ বছরের বেশি বয়স্ক কেউ এই দুটি সঞ্চয়পত্রে ১০ লাখ টাকা বিনিয়োগ করলে মুনাফার ওপর করমুক্ত সুবিধা পাবেন। এসব সঞ্চয়পত্রে ৫ শতাংশ হারে উৎসে কর দেওয়ার বিধান রয়েছে।
এ ছাড়া ডাকঘর সঞ্চয়পত্রের মুনাফার ওপর কর ছাড় দেওয়া হচ্ছে। বর্তমানে ডাকঘর সঞ্চয়পত্রে ১০ শতাংশ হারে উৎসে কর রয়েছে। আগামী বাজেটে এই হার কমিয়ে ৫ শতাংশ করার প্রস্তাব করা হচ্ছে।
জানা গেছে, গত দু-তিন বছর ধরে সঞ্চয়পত্রে বিনিয়োগ কমে গেছে। ফলে বাজেট ঘাটতি মোকাবিলায় প্রতিবার সঞ্চয়পত্র বিক্রি করে যে ঋণ নেওয়ার লক্ষ্য থাকে তা বিঘ্নিত হচ্ছে। তাই কর ছাড় দিয়ে ক্ষুদ্র বিনিয়োগকারীদের আকৃষ্ট করাই উদ্দেশ্য।
নির্বাচনের বছরে সঞ্চয়পত্রে বিনিয়োগকারী ভোটারদের তুষ্ট করতেও এই উদ্যোগ নেওয়া হয়েছে।
কর ছাড় দিয়ে বিক্রি বাড়ানোর উদ্যোগে সঞ্চয়পত্রের বিক্রি বাড়ার সম্ভাবনা রয়েছে। অন্যদিকে মধ্যবিত্ত ও সীমিত আয়ের মানুষকে আবারও সঞ্চয়পত্রে বিনিয়োগে ফিরিয়ে আনা যাবে বলে মনে করা হচ্ছে।
