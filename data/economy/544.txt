
সপ্তাহের দ্বিতীয় দিন আজ সোমবার সূচক ও লেনদেনে নিম্নমুখী প্রবণতায় শেষ হয়েছে দেশের শেয়ারবাজারের লেনদেন। দিন শেষে দুই বাজারেই গতকালের চেয়ে লেনদেন কমেছে। একই সঙ্গে সূচকও কমেছে দুই বাজারে।
প্রধান শেয়ারবাজার ঢাকা স্টক এক্সচেঞ্জ (ডিএসই) সূত্রে জানা যায়, ডিএসইতে আজ ৬০২ কোটি টাকার শেয়ার লেনদেন হয়েছে, যা গতকালের চেয়ে ২১৮ কোটি টাকা কম। গতকাল এই বাজারে ৮২০ কোটি টাকার লেনদেন হয়েছিল।
অন্যদিকে চট্টগ্রাম স্টক এক্সচেঞ্জের (সিএসই) লেনদেন ৪২ কোটি টাকায় দাঁড়িয়েছে, যা গতকালের চেয়ে ১৮ কোটি টাকা বেশি। গতকাল এই বাজারে ৬০ কোটি টাকার শেয়ার ও মিউচুয়াল ফান্ডের লেনদেন হয়।
এদিকে, দিনের লেনদেন শেষে ডিএসইর ডিএসইএক্স সূচক ২৯ পয়েন্ট কমে দাঁড়ায় ৪,১৩৪ পয়েন্টে।
এর আগে সকাল সাড়ে ১০টায় সূচকের ঊর্ধ্বমুখী প্রবণতায় ডিএসইতে লেনদেন শুরু হয়। দুপুর সাড়ে ১২টা পর্যন্ত ঊর্ধ্বমুখী প্রবণতায় থাকে সূচক। এরপর নিম্নমুখী হয় সূচক, যা শেষ পর্যন্ত অব্যাহত ছিল।
ডিএসইতে আজ ২৭৮টি প্রতিষ্ঠানের শেয়ার ও মিউচুয়াল ফান্ড হাতবদল হয়েছে। এর মধ্যে ১০৪টির দাম বেড়েছে, কমেছে ১৪৯টির আর অপরিবর্তিত রয়েছে ২৫টি প্রতিষ্ঠানের শেয়ার দর।
ডিএসইর মতো সিএসইতেও সূচক কমেছে। লেনদেন শেষে সিএসইর সার্বিক মূল্যসূচক গতকালের চেয়ে ২৩০ পয়েন্ট কমে অবস্থান করছে ১২ হাজার ৬০১ পয়েন্টে।
আজ সিএসইতে হাতবদল হওয়া ২১৩টি প্রতিষ্ঠানের মধ্যে ৮১টির দাম বেড়েছে, কমেছে ১০৭টির আর অপরিবর্তিত রয়েছে ২৫টি প্রতিষ্ঠানের শেয়ারের দাম।
ডিএসইতে আজ লেনদেনে শীর্ষে ছিল টেলিযোগাযোগ খাতের কোম্পানি গ্রামীণফোন। প্রতিষ্ঠানটির ৩৪ কোটি টাকার শেয়ার লেনদেন হয়। এ ছাড়া লেনদেনে শীর্ষে থাকা প্রতিষ্ঠানগুলোর মধ্যে রয়েছে বিএসসিসিএল, পদ্মা অয়েল, মেঘনা পেট্রোলিয়াম, অলিম্পিক ইন্ডাস্ট্রিজ, তাল্লু স্পিনিং, ইউনাইটেড এয়ার, আফতাব অটো, সিঙ্গার বিডি, অ্যাপেক্স অ্যাডেলচি ফুটওয়্যার প্রভৃতি।
