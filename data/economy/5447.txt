
প্রস্তাবিত বাজেটের আর্থিক ব্যবস্থাপনা বিষয়ে নেওয়া উদ্যোগ সফল করতে প্রশাসনিক কাঠামো শক্তিশালী ও সুশাসন নিশ্চিত করা জরুরি।
গতকাল মঙ্গলবার ঢাকা রিপোর্টার্স ইউনিটি মিলনায়তনে গণমাধ্যমবিষয়ক প্রতিষ্ঠান সমষ্টি আয়োজিত সেমিনারে বক্তারা এ তাগিদ দেন। বাজেটে নিজস্ব সামর্থ্যে আয় বাড়ানোর উদ্যোগকে ইতিবাচক বলে উল্লেখ করেছেন তাঁরা।
সেমিনারে মূল প্রবন্ধ উপস্থাপন করেন দ্য ইনডিপেনডেন্ট পত্রিকার বার্তা সম্পাদক মীর মোস্তাফিজুর রহমান। ঢাকা বিশ্ববিদ্যালয়ের টেলিভিশন, ফিল্ম ও ফটোগ্রাফি বিভাগের অধ্যাপক শফিউল আলম ভূঁইয়ার সঞ্চালনায় সেমিনারে আলোচক ছিলেন সেন্টার ফর পলিসি ডায়ালগের (সিপিডি) রিসার্চ ফেলো তৌফিকুল ইসলাম খান, একাত্তর টিভির বার্তা পরিচালক সৈয়দ ইশতিয়াক রেজা, সাংবাদিক ও সমষ্টির পরিচালক মীর মাসরুর জামান এবং দ্য বাংলাদেশ পোস্ট–এর  উপব্যবস্থাপনা সম্পাদক গোলাম শাহানী।
তৌফিকুল ইসলাম খান বলেন, একটি আধুনিক ও অভিন্ন ভ্যাট আইন দীর্ঘদিন ধরে প্রত্যাশিত ছিল। এবারের বাজেটে অভিন্ন ভ্যাট আইনের প্রস্তাব করা হয়েছে। তবে প্রয়োজনীয় প্রক্রিয়া শেষে ধাপে ধাপে এর বাস্তবায়ন করা উচিত। তিনি ব্যাংকিং খাতের বিভিন্ন অব্যবস্থাপনা দূর করতে একটি ব্যাংকিং কমিশন গঠনের সুপারিশ করেন। তিনি বলেন, অবকাঠামোসহ সামাজিক সুরক্ষা খাতে বাজেট বরাদ্দ বৃদ্ধি ইতিবাচক, তবে এসব বাস্তবায়নে সুশাসন নিশ্চিত করা দরকার। বিজ্ঞপ্তি।
