
দুই দেশের সঙ্গে বাণিজ্য সম্পর্ক আরও জোরদার করার লক্ষ্যে মালয়েশিয়ার বাজারে পণ্যের শুল্কমুক্ত সুবিধা চায় বাংলাদেশ।আজ সোমবার মালয়েশিয়ায় অনুষ্ঠিত বাংলাদেশ ব্যবসা ও বিনিয়োগ সম্মেলন ২০১৬-এর উদ্বোধনী অনুষ্ঠানে বাণিজ্যমন্ত্রী তোফায়েল আহমেদ এসব কথা বলেন। সংবাদ সংস্থা ইউএনবির এক প্রতিবেদনে এ তথ্য জানানো হয়।বাণিজ্যমন্ত্রী বলেন, ‘আমরা আশা করছি, অন্য দেশগুলোর মতো মালয়েশিয়াও তাদের বাজারে আমাদের শুল্কমুক্ত প্রবেশাধিকার দেবে। এ ব্যাপারে আমি মালয়েশিয়া সরকারকে আমাদের পণ্যের শুল্কমুক্ত সুবিধা দিতে অনুরোধ জানাচ্ছি।’
বাংলাদেশ ইনভেস্টমেন্ট ডেভেলপমেন্ট অথোরিটি ও মালয়েশিয়ায় বাংলাদেশ হাইকমিশনের সহায়তায় বাংলাদেশ-মালয়েশিয়া চেম্বার অব কমার্স অ্যান্ড ইন্ডাস্ট্রিজ এ সম্মেলনের আয়োজন করেছে।
মালয়েশিয়ায় বাংলাদেশের রপ্তানির চেয়ে আমদানির পরিমাণ বেশি। ২০১৪-১৫ অর্থবছরে বাংলাদেশ থেকে মালয়েশিয়ায় ১৪ কোটি ডলারের পণ্য রপ্তানি করেছে বাংলাদেশ। অন্যদিকে এ সময়ে মালয়েশিয়া থেকে বাংলাদেশের আমদানির পরিমাণ ১২০ কোটি ডলার। ২০১৫-১৬ অর্থবছরে মালয়েশিয়ায় বাংলাদেশের রপ্তানির পরিমাণ ১৯ কোটি ডলার। এই পরিসংখ্যান দুই দেশের মধ্যে শক্তিশালী বাণিজ্যিক সম্পর্ককেই নির্দেশ করে বলে মনে করেন বাণিজ্যমন্ত্রী। সম্মেলনে তিনি দ্রুতবর্ধনশীল খাতগুলোতে মালয়েশিয়াকে বিনিয়োগে এগিয়ে আসতে আহ্বান জানান।
তোফায়েল আহমেদ বলেন, মালয়েশিয়া ও বাংলাদেশের মধ্যে প্রকৃতিগতভাবেই সুসম্পর্ক বজায় আছে। বিনিয়োগ ও বাণিজ্যের ক্ষেত্রে দুই দেশের মধ্যে সহযোগিতা জোরদার হলে দুই দেশেরই উন্নয়ন হবে।
বাণিজ্যমন্ত্রী আরও বলেন, দেশব্যাপী ১০০টি অর্থনৈতিক অঞ্চল তৈরি করবে সরকার। ইতিমধ্যে ২২টি অঞ্চলের কাজ শুরু হয়েছে। যার মধ্যে সরকারিভাবে ১৯টি এবং বেসরকারিভাবে তিনটি অর্থনৈতিক অঞ্চল তৈরির কাজ শুরু হয়েছে। তিনি বলেন, ব্যবসার জন্য একটি অর্থনৈতিক অঞ্চল নির্বাচন করে নেওয়ার সুযোগ রয়েছে মালয়েশিয়ার জন্য।
উদ্বোধনী অনুষ্ঠানে আরও বক্তব্য দেন মালয়েশিয়ার বাণিজ্য ও বিনিয়োগবিষয়ক উপমন্ত্রী আহমেদ বিন মাসলাম, মালয়েশিয়ায় বাংলাদেশের হাইকমিশনার মো. শাহিদুল ইসলাম, বাংলাদেশ-মালয়েশিয়া চেম্বার অব কমার্স অ্যান্ড ইন্ডাস্ট্রির (বিএমসিসিআই) সভাপতি মো. আলমগীর জলিল, সিটি ব্যাংক লিমিটেডের প্রধান নির্বাহী কর্মকর্তা সোহাইল আরকে হোসেইন প্রমুখ।
সম্মেলনে বাংলাদেশ প্রতিনিধিদের সঙ্গে মালয়েশিয়ার শিল্পোদ্যোক্তা, বিনিয়োগকারী, ব্যবসায়ী সংগঠনের নেতারা মতবিনিময় করেন। অর্থনীতিবিদসহ বিভিন্ন পর্যায়ের ৭০ জন কর্মকর্তা মালয়েশিয়ার এ সম্মেলনে অংশ নেন। মালয়েশিয়ার প্রায় ২০০ বিনিয়োগকারী সম্মেলনে উপস্থিত রয়েছেন।
