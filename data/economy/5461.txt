
দেশের ৫৫টি মন্ত্রনালয় ও বিভাগের অনিষ্পন্ন নিরীক্ষা আপত্তির সঙ্গে জড়িত টাকার পরিমাণ ৬ লাখ ১৫ হাজার ৬০৬ দশমিক ৩৬ কোটি টাকা। এই পরিমাণ টাকা ২০১৫-১৬ অর্থবছরের প্রস্তাবিত বাজেটের দ্বিগুণেরও বেশি।স্বতন্ত্র সাংসদ হাজি মোহাম্মদ সেলিমের এক প্রশ্নের জবাবে আজ শনিবার অর্থমন্ত্রী আবুল আবুদল আবদুল মুহিত সংসদে এই তথ্য দিয়েছেন। ২০১৫-১৬ অর্থবছরের প্রস্তাবিত বাজেটের পরিমাণ ২ লাখ ৯৫ হাজার ১০০ কোটি টাকা।এ সম্পর্কিত প্রশ্নের জবাবে অর্থমন্ত্রী জানান, মোট অনিষ্পন্ন নিরীক্ষা আপত্তির সংখ্যা ৮ লাখ ৫৩ হাজার ৩১৪টি। যথাসময়ে আপত্তির জবাব না দেওয়া, জবাবের তথ্য ও প্রমাণ নির্ভরযোগ্য না হওয়া, আপত্তির বিপরীতে মামলা চলমান থাকা ও নিরীক্ষা অধিদপ্তরের জনবল সংকটের কারণে আপত্তিগুলো যথাসময়ে নিষ্পন্ন হয়নি। দ্বিপক্ষীয় ও ত্রিপক্ষীয় আলোচনার মাধ্যমে এসব অনিষ্পন্ন আপত্তির টাকা আদায়ের প্রক্রিয়া চলমান আছে।প্রশ্নোত্তরের আগে বেলা পৌনে ১১টায় স্পিকার শিরীন শারমিন চৌধুরীর সভাপতিত্বে সংসদের অধিবেশন শুরু হয়। এরপর প্রশ্নোত্তর টেবিলে উত্থাপিত হয়।খেলাপি ঋণ ৫৫ হাজার কোটি টাকা
নুরুন্নবী চৌধুরীর প্রশ্নের জবাবে অর্থমন্ত্রী বলেন, রাষ্ট্রায়ত্ত পাঁচটি ও বিশেষায়িত তিনটিসহ দেশের ৫৬টি ব্যাংকে খেলাপি ঋণের পরিমাণ ৫৪ হাজার ৬৫৭ কোটি ৬৯ লাখ টাকা। এটি মোট ঋণের ১০ দশমিক ৪৭ শতাংশ।
মন্ত্রীর দেওয়া তথ্যে দেখা গেছে, রাষ্ট্রায়ত্ত ব্যাংকের মধ্যে সবচেয়ে বেশি ৮ হাজার ৩২৩ কোটি ৩৬ লাখ টাকা খেলাপি ঋণ রয়েছে সোনালী ব্যাংকে। এই টাকা ব্যাংকটির মোট ঋণের ২২ দশমিক ৪৯ শতাংশ। আর খেলাপি ঋণের হার সবচেয়ে বেশি বেসিক ব্যাংকে। এই ব্যাংকের ৮ হাজার ৯৬৪ কোটি ১২ লাখ টাকা ঋণের মধ্যে ৫ হাজার ৭৯ কোটি ৯৩ লাখ টাকাই খেলাপি। খেলাপি ঋণের হার ৫৬ দশমিক ৬৭ কোটি।
বেসরকারি ব্যাংকগুলোর মধ্যে সবচেয়ে বেশি খেলাপি ঋণ ইসলামী ব্যাংকের। এই ব্যাংকে খেলাপি ঋণের পরিমাণ ২ হাজার ৮০২ কোটি ৬৩ লাখ টাকা। ব্যাংকটির খেলাপি ঋণের হার ৫ দশমিক ৯৭ শতাংশ। বেসরকারি ব্যাংকগুলোর মধ্যে আইসিবি ইসলামী ব্যাংকের মোট ঋণের ৭৭ দশমিক ৪৯ শতাংশই খেলাপি। এ ব্যাংকের ৯১৯ কোটি ৮৫ লাখ টাকার ঋণের মধ্যে খেলাপি হচ্ছে ৭১২ কোটি ৭৬ লাখ টাকা।
৭১৯ কেজি সোনা জব্দজাতীয় পার্টির এম এ হান্নানের প্রশ্নের জবাবে অর্থমন্ত্রী জানান, চলতি ২০১৪-১৫ অর্থ বছরে ঢাকার শাহজালাল বিমানবন্দর থেকে ৫২টি মামলার বিপরীতে ৩২৪ দশমিক ২৯৬ কেজি, ঢাকার কাস্টম হাউস থেকে ৪৭টি মামলার বিপরীতে ১৬৬ দশমিক ৫৭ কেজি এবং ৫৪১টি বিভাগীয় মামলার মাধ্যমে ২২৮ দশমিক ৩৮ কেজি সোনা জব্দ করা হয়েছে।
আ খ ম জাহাঙ্গীর হোসাইনের প্রশ্নের জবাবে আবুল মাল আবদুল মুহিত জানান, চলতি অর্থ বছরের এপ্রিল পর্যন্ত ১০ মাসে দেশের ২০টি ব্যাংক মোবাইল ব্যাংকিংয়ের মাধ্যমে ১ লাখ ৩ হাজার ২৯৯ কোটি টাকা লেনদেন করেছে। গত অর্থ বছরে (২০১৩-১৪) লেনদেন হয়েছিল ৭৮ হাজার ৩০৩ কোটি টাকা।
তাজুল ইসলামের প্রশ্নের জবাবে অর্থমন্ত্রী বলেন, সম্প্রতি ১০০ বিলিয়ন মার্কিন ডলার পরিশোধিত মূলধন ধরে এশিয়ান ইনফ্রাস্ট্রাকচার ইনভেস্টমেন্ট ব্যাংক (এআইআইবি) নামে একটি আঞ্চলিক ব্যাংক প্রতিষ্ঠার উদ্যোগ গ্রহণ করা হয়েছে। বাংলাদেশসহ ২১টি এশীয় দেশ ব্যাংকটির প্রতিষ্ঠাতা সদস্য হওয়ার আগ্রহ প্রকাশ করেছে। এ বছরের শেষের দিকে এ ব্যাংকটির কার্যক্রম শুরু হতে পারে।
রুস্তম আলী ফরাজীর প্রশ্নের জবাবে আবদুল মুহিত জানান, সংঘবদ্ধ জালিয়াতচক্র ভুয়া এফডিআরের মাধ্যমে রাষ্ট্রায়ত্ত কয়েকটি ব্যাংক হতে তিন হাজার কোটি টাকা হাতিয়ে নেওয়ার খবর পত্রপত্রিকায় এসেছে। সুনির্দিষ্ট তথ্য না থাকায় তা যাচাই করা সম্ভব হয়নি। শুধু সিলেটের জিন্দাবাজার শাখার বেসিক ব্যাংকের অভ্যন্তরীণ নিরীক্ষায় জানা গেছে, ব্যাংকটির ২ দশমিক ৯ কোটি টাকা হাতিয়ে নেওয়া হয়েছে।
সরকারি দলের আবুল কালাম আজাদের প্রশ্নের জবাবে সংসদে ডাক ও টেলিযোগাযোগ মন্ত্রণালয়ের দায়িত্বপ্রাপ্ত মন্ত্রী ওবায়দুল কাদের বলেন, ২০১৭ সালের ডিসেম্বরের মধ্যে বঙ্গবন্ধু স্যাটেলাইট উৎক্ষেপণ সম্ভব হবে বলে আশা করা যায়।
