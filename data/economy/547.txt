
সরকার এশীয় উন্নয়ন ব্যাংকের (এডিবি) সঙ্গে দুটি পৃথক চুক্তি স্বাক্ষর করেছে। এই চুক্তির আলোকে নদীতীর সংরক্ষণ এবং সেচ-ব্যবস্থার উন্নয়ন—এ দুটি প্রকল্পে এডিবি ১১১ মিলিয়ন ডলার ঋণ দেবে।
আজ বৃহস্পতিবার রাজধানীর শেরেবাংলা নগরে ইআরডিতে এক অনুষ্ঠানে অর্থনৈতিক সম্পর্ক বিভাগের (ইআরডি) সচিব মোহাম্মদ মেজবাহউদ্দিন এবং এডিবির এ-দেশীয় প্রতিনিধি কাজুহিকো হিগুচি চুক্তিতে স্বাক্ষর করেন।
চুক্তির অধীনে নদীভাঙন রোধে নদীতীর সংরক্ষণ কাজে এডিবি ৬৫ মিলিয়ন ডলার ঋণ দেবে। বন্যা ও নদীতীরের ভাঙন ঝুঁকি কমাতে এবং প্রকল্প এলাকায় জীবনযাত্রার মান উন্নয়নে সরকারের বন্যা ও নদীতীর ভাঙন ঝুঁকি ব্যবস্থাপনা বিনিয়োগ কর্মসূচির জন্য এডিবির ২৫৫ মিলিয়ন ডলারের আর্থিক সুবিধা প্রদানের এটি প্রথম ধাপ।
৬৫ মিলিয়ন ডলারের প্রথম ধাপে নদীভাঙন এলাকায় নদীতীর সংরক্ষণ অবকাঠামোসহ তিনটি উপপ্রকল্প এলাকায় জরুরি ভিত্তিতে অবকাঠামো উন্নয়নে এই অর্থ ব্যয় করা হবে। অপর চুক্তির অধীনে এডিবি সরকারের সেচ ব্যবস্থাপনা উন্নয়ন প্রকল্পে ৪৬ মিলিয়ন ডলার ঋণ দেওয়া হবে। বাসস
