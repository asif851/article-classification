
দেশের প্রধান শেয়ারবাজার ঢাকা স্টক এক্সচেঞ্জের (ডিএসই) চার সূচকে রেকর্ড হয়েছে। গতকাল মঙ্গলবার দিন শেষে ডিএসইর প্রধান সূচক ডিএসইএক্স, বাজার মূলধন, বাছাই কোম্পানির সমন্বয়ে গঠিত সূচক ডিএস-৩০ এবং শরিয়াহভিত্তিক সূচক ডিএসইএস রেকর্ড উচ্চতায় উঠেছে।লেনদেন শেষে গতকাল ডিএসইএক্স সূচকটি আগের দিনের চেয়ে প্রায় ৩৮ পয়েন্ট বেড়ে দাঁড়িয়েছে ৫ হাজার ৭৭৭ পয়েন্টে। ২০১৩ সালের ২৭ জানুয়ারি এই সূচকটি চালু হওয়ার পর গতকালই সর্বোচ্চ অবস্থানে উঠেছে। ভুলে ভরা ডিএসইর সাধারণ সূচকের বদলে ২০১৩ সালে ডাউ জোনসের সহায়তায় নতুন এ সূচক চালু করা হয়। এরপর থেকে এটিই ডিএসইর প্রধান সূচক হিসেবে বিবেচিত। ৪ হাজার ৫৬ পয়েন্ট দিয়ে যাত্রা শুরু হওয়া এ সূচক গণনায় ডিএসইতে তালিকাভুক্ত ২৬৩ কোম্পানিকে হিসাবে ধরা হয়।রেকর্ড হয়েছে বাছাই করা ৩০ কোম্পানির সমন্বয়ে গঠিত ডিএস-৩০ সূচকটিও। গতকাল দিন শেষে তা বেড়ে দাঁড়িয়েছে প্রায় ২ হাজার ১৪৪ পয়েন্টে। ১ হাজার ৪৬০ পয়েন্টের অবস্থান দিয়ে ২০১৩ সালের ২৭ জানুয়ারি থেকে এ সূচকের যাত্রা শুরু হয়। এরপর গতকাল সেটি সর্বোচ্চ অবস্থানে উঠেছে।ডিএসইর বাজার মূলধন গতকাল লেনদেন শেষে বেড়ে দাঁড়িয়েছে ৩ লাখ ৮৪ হাজার ৭৪৯ কোটি টাকায়। তালিকাভুক্ত বেশির ভাগ কোম্পানি ও মিউচুয়াল ফান্ডের মূল্যবৃদ্ধির ফলে বাজার মূলধনেও ইতিবাচক প্রভাব পড়ে। ডিএসই-সংশ্লিষ্ট সূত্রে জানা গেছে, বাজার মূলধন হিসাব করার ক্ষেত্রে তালিকাভুক্ত ২৯৬টি কোম্পানি, ৩৫টি মিউচুয়াল ফান্ড, ৮টি ডিবেঞ্চার, ২২১টি সরকারি ট্রেজারি বন্ড ও ২টি করপোরেট বন্ডকে বিবেচনায় ধরা হয়। যেহেতু বর্তমান বাজারে ডিবেঞ্চার ও সরকারি ট্রেজারি বন্ডের নিয়মিত কোনো লেনদেন নেই, তাই বাজার মূলধনের উত্থান-পতনে এসব বন্ডের প্রভাবও নেই। রেকর্ড হয়েছে ডিএসইতে তালিকাভুক্ত শরিয়াহভিত্তিক কোম্পানির সমন্বয়ে গঠিত ডিএসইএস সূচকেও। গতকাল দিন শেষে এ সূচক আগের দিনের চেয়ে ৪ পয়েন্ট বেড়ে দাঁড়িয়েছে ১ হাজার ৩২৪ পয়েন্টে। ২০১৪ সালের ২০ জানুয়ারি ৯৪১ পয়েন্ট দিয়ে যাত্রা শুরু হওয়া এ সূচকের অবস্থান গতকাল দিন শেষে সর্বোচ্চ পর্যায়ে উঠেছে। সাইবার নিরাপত্তা নিয়ে সভাপুঁজিবাজার নিয়ন্ত্রক সংস্থা বাংলাদেশ সিকিউরিটিজ অ্যান্ড এক্সচেঞ্জ কমিশনের (বিএসইসি) সহায়তায় গতকাল ‘সাইবার নিরাপত্তা: ব্যবসার অপরিহার্যতা’ শীর্ষক এক সভার আয়োজন করা হয়। ইনফরমেশন সিস্টেমস সিকিউরিটি অ্যাসোসিয়েশন, ইন্টারন্যাশনাল (আইএসএসএ) বাংলাদেশ চ্যাপটার এ সভার আয়োজন করে। রাজধানীর আগারগাঁওয়ে বিএসইসির নিজস্ব ভবনে আয়োজিত এ সভার উদ্বোধন করেন বিএসইসির চেয়ারম্যান এম খাইরুল হোসেন।অনুষ্ঠানে সাইবার নিরাপত্তাবিষয়ক ধারণাপত্র উপস্থাপন করেন আইএসএসএ বাংলাদেশ চ্যাপ্টারের সভাপতি মারুফ আহমেদ। উদ্বোধনী অনুষ্ঠানে বিএসইসির তিন কমিশনারসহ বিএসইসি ও শেয়ারবাজারের সঙ্গে যুক্ত বিভিন্ন প্রতিষ্ঠানের শীর্ষ পর্যায়ের কর্মকর্তারা উপস্থিত ছিলেন।
