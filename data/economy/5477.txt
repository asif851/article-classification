
মোবাইল অপারেটরদের টাওয়ার ব্যবস্থাপনার দায়িত্ব বিশেষজ্ঞ প্রতিষ্ঠানের কাছে দেওয়া হলে দেশে মোবাইল অপারেটরদের সেবার মান বাড়বে। মোবাইল টাওয়ার নির্মাতা প্রতিষ্ঠান ইডটকো বাংলাদেশ লিমিটেড আয়োজিত ‘আন্তর্জাতিক অবকাঠামো সম্মেলন, ২০১৫’তে এমন প্রস্তাব উঠে এসেছে। ঢাকার একটি হোটেলে গত বুধবার আয়োজিত এ সম্মেলনে প্রধান অতিথি ছিলেন প্রধানমন্ত্রীর রাজনৈতিক উপদেষ্টা এইচ টি ইমাম। তিনি বলেন, টাওয়ার কোম্পানিকে আলাদা করে দিলে মোবাইল অপারেটররা টাওয়ার নির্মাণ ও রক্ষণাবেক্ষণের ঝামেলা থেকে মুক্ত হবে।এইচ টি ইমাম আরও বলেন, ‘আমাদের দেশে মোবাইল টাওয়ারের সংখ্যা অনেক বেশি। আলাদা টাওয়ার স্থাপনের পরিবর্তে একটি টাওয়ারে সব মোবাইল অপারেটরদের সহাবস্থান একটি ভালো সমাধান হতে পারে।’ অনুষ্ঠানে বিশেষ অতিথি ছিলেন তথ্যমন্ত্রী হাসানুল হক ইনু। এতে মূল প্রবন্ধ উপস্থাপন করেন ইন্দোনেশিয়াভিত্তিক টাওয়ার কোম্পানি পোর্টিলিন্ডোর প্রধান আর্থিক কর্মকর্তা স্টিভ উইস।
