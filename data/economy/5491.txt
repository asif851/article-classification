
আন্তর্জাতিক বাজারে দাম বাড়ার কারণে দেশের বাজারে সোনার দাম ভরিতে সর্বোচ্চ ১ হাজার ২২৫ টাকা বাড়ানোর সিদ্ধান্ত নিয়েছে বাংলাদেশ জুয়েলার্স সমিতি (বাজুস)। নতুন এই দর আগামী শনিবার থেকে কার্যকর হবে।
আজ বৃহস্পতিবার দুপুরে জুয়েলার্স সমিতি দাম বৃদ্ধির এ বিষয়টি জানিয়েছে। সর্বশেষ গত মাসে প্রতি ভরি সোনায় সর্বোচ্চ ১ হাজার ৫১৭ টাকা কমায় সমিতি।
নতুন দর অনুযায়ী, প্রতি ভরি (১১ দশমিক ৬৬৪ গ্রাম) ভালো মানের অর্থাৎ ২২ ক্যারেট সোনা ৪৭ হাজার ১২৩ টাকা, ২১ ক্যারেট ৪৫ হাজার ২৩ টাকা এবং ১৮ ক্যারেটের দাম হবে ৩৮ হাজার ৬০৮ টাকা। আর সনাতন পদ্ধতির সোনার ভরি দাঁড়াবে ২৬ হাজার ৮২৮ টাকা।
এদিকে আগামীকাল শুক্রবার পর্যন্ত সারা দেশের জুয়েলার্সে প্রতি ভরি ২২ ক্যারেট সোনা ৪৫ হাজার ৮৯৮ টাকা, ২১ ক্যারেট ৪৩ হাজার ৮৫৭ টাকা, ১৮ ক্যারেট ৩৭ হাজার ৬১৭ টাকা এবং সনাতন পদ্ধতির সোনার ভরি ২৬ হাজার ১২৮ টাকায় বিক্রি হবে। দাম বৃদ্ধির কারণে ২২ ক্যারেট সোনার ভরিতে ১ হাজার ২২৫ টাকা, ২১ ক্যারেটে ১ হাজার ১৬৬ টাকা, ১৮ ক্যারেটে ৯৯১ টাকা এবং সনাতন পদ্ধতির সোনার ভরিতে ৭০০ টাকা বৃদ্ধি পাচ্ছে। অন্যদিকে রুপার ভরি ১ হাজার ১০৯ টাকা থেকে বৃদ্ধি পেয়ে ১ হাজার ১৬৭ টাকা হবে। এ ক্ষেত্রে বৃদ্ধি পাবে ভরিতে ৫৮ টাকা।
