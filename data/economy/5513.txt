
সপ্তাহের প্রথম দিন আজ রোববারও নিম্নমুখী প্রবণতায় শেষ হয়েছে দেশের শেয়ারবাজারের লেনদেন। দিনের লেনদেন শেষে দুই স্টক এক্সচেঞ্জে অধিকাংশ কোম্পানির শেয়ারের দাম কমেছে। পাশাপাশি কমেছে সূচক। একই সঙ্গে লেনদেনও কমেছে দুই বাজারে।
ডিএসইতে সূচক কমেছে ৭১ পয়েন্ট
প্রধান শেয়ারবাজার ঢাকা স্টক এক্সচেঞ্জের (ডিএসই) ডিএসইএক্স সূচক ৭১ পয়েন্ট কমে দাঁড়িয়েছে চার হাজার ৩২৪ পয়েন্টে।
এর আগে সকাল সাড়ে ১০টায় সূচকের ঊর্ধ্বমুখী প্রবণতায় ডিএসইতে লেনদেন শুরু হয়। শুরুতে সূচক ২৩ পয়েন্ট বেড়ে যায়। এরপর সূচক নিম্নমুখী হয়, যা লেনদেনের শেষ পর্যন্ত অব্যাহত ছিল।
ডিএসইতে আজ ২৯৪টি প্রতিষ্ঠানের শেয়ার লেনদেন হয়েছে। এর মধ্যে ২২৯টিরই দাম কমেছে, বেড়েছে ৫৫টির আর অপরিবর্তিত রয়েছে ১০টি প্রতিষ্ঠানের শেয়ারের দাম।
ডিএসইতে আজ ৬৫৯ কোটি টাকা লেনদেন হয়েছে, যা গত বৃহস্পতিবারের চেয়ে ১৬৯ কোটি টাকা কম। বৃহস্পতিবার এই বাজারে ৭২৮ কোটি টাকা লেনদেন হয়।
সিএসইর সূচক কমেছে ১৭৫ পয়েন্ট
ডিএসইর পাশাপাশি চট্টগ্রাম স্টক এক্সচেঞ্জেও (সিএসই) সূচক ও লেনদেন কমেছে। দিনের লেনদেন শেষে সিএসইর সার্বিক মূল্যসূচক ১৭৫ পয়েন্ট কমে অবস্থান করছে ১৩ হাজার ৪৩১ পয়েন্টে।
সিএসইতে আজ ২২১টি প্রতিষ্ঠানের শেয়ার ও মিউচুয়াল ফান্ড হাত বদল হয়েছে। এর মধ্যে ১৭৪টিরই দাম কমেছে, বেড়েছে ৩৯টির আর অপরিবর্তিত রয়েছে আটটি প্রতিষ্ঠানের শেয়ারের দাম।
সিএসইতে আজ ৬৮ কোটি টাকার শেয়ার লেনদেন হয়েছে, যা বৃহস্পতিবারের চেয়ে ১৭ কোটি টাকা কম। গতকাল এই বাজারে ৮৫ কোটি টাকার শেয়ার লেনদেন হয়।
লেনদেনে শীর্ষ ১০ কোম্পানি
এ দিকে ডিএসইতে আজ লেনদেনে শীর্ষে ছিল বস্ত্র খাতের কোম্পানি প্যারামাউন্ট টেক্সটাইল। আজ এই প্রতিষ্ঠানের ২৮ কোটি টাকার শেয়ার লেনদেন হয়। এ ছাড়া যমুনা অয়েল, জেনারেশন নেক্সট ফ্যাশন, বেঙ্গল উইন্ডসর, মেঘনা পেট্রোলিয়াম, আরএন স্পিনিং, ইউনাইটেড এয়ার, পদ্মা অয়েল, সেন্ট্রাল ফার্মা, গোল্ডেনসন প্রভৃতি লেনদেনের শীর্ষে উঠে আসে।
