
জুলাই থেকে অক্টোবর সময়ে, অর্থাৎ চলতি অর্থবছরের প্রথম চার মাসে প্রবাসী বাংলাদেশিরা ৫০২ কোটি ডলারের সমপরিমাণ বৈদেশিক মুদ্রা দেশে পাঠিয়েছেন। আগের অর্থবছরের একই সময়ে প্রবাসীরা পাঠিয়েছিলেন ৪৫০ কোটি ডলারের সমান বৈদেশিক মুদ্রা।অর্থাৎ গত চার মাসে আগের অর্থবছরের একই সময়ের তুলনায় ৫২ কোটি ডলার বা ১১ দশমিক ৫৪ শতাংশ বেশি অর্থ পাঠিয়েছেন প্রবাসীরা।দেশের বৈদেশিক মুদ্রার মজুত বা রিজার্ভ বৃদ্ধির অন্যতম উৎস্য হচ্ছে প্রবাসী-আয় বা রেমিট্যান্সের এই ইতিবাচক প্রবৃদ্ধি। গত অক্টোবরের শেষ দিনে রিজার্ভ ছিল দুই হাজার ২৩২ কোটি ডলার।তবে একক মাস হিসেবে গত অক্টোবর মাসে প্রবাসী-আয় এসেছে ১০১ কোটি ডলার। এই পরিমাণ প্রবাসী-আয় আগের বছরের একই মাস ও আগের মাস, অর্থাৎ সেপ্টেম্বরের তুলনায় কম। ১৩ বছর পর গত অর্থবছরে বার্ষিক প্রবাসী-আয় কম হয়েছিল।বাংলাদেশ ব্যাংক মনে করছে, প্রবাসী-আয়প্রবাহে গত অর্থবছরের ঋণাত্মক ধারা এখন ইতিবাচক ধারায় এসেছে। অক্টোবর মাসে ঈদ ও পূজার কারণে প্রায় এক সপ্তাহ সরকারি বন্ধ থাকার পরও যে পরিমাণ প্রবাসী-আয় দেশে এসেছে, তা ইতিবাচক।বাংলাদেশ ব্যাংকের তথ্য অনুসারে, একক মাস হিসেবে গত অক্টোবরে প্রবাসীরা ১০১ কোটি ডলার দেশে পাঠালেও সেপ্টেম্বরে পাঠান ১৩৪ কোটি ডলার।
