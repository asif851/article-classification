
এশিয়ান নরডিক গ্রুপের জন্য সাইকেল তৈরি করবে বাংলাদেশের প্রাণ-আরএফএল গ্রুপ। এ সাইকেল বি’ ফেয়ার ব্র্যান্ড নামে বিভিন্ন দেশে বাজারজাত করা হবে।প্রাণ-আরএফএলের হবিগঞ্জের কারখানায় তৈরি এই সাইকেল সুইডেন, সুইজারল্যান্ড, যুক্তরাষ্ট্র, কানাডাসহ ২৯টি দেশেরবাজারে বিক্রি করবে এশিয়ান নরডিক গ্রুপ। প্রথম চালানটি নেবে চার মাস পর।নরডিক গ্রুপ প্রতিটি সাইকেল বিক্রির মুনাফা থেকে বাংলাদেশের একজন সুবিধাবঞ্চিত শিশুর এক বছরের শিক্ষা ও এক বেলা খাবারের খরচ বহন করবে বলে কোম্পানির কর্মকর্তারা জানান।ঢাকায় ডেনমার্কের রাষ্ট্রদূত হ্যানে ফুর্ল এস্কেয়ারের বাসায় গত বুধবার বি’ ফেয়ার বাইসাইকেলের আনুষ্ঠানিক উদ্বোধন করা হয়। অনুষ্ঠানে প্রধান অতিথি ছিলেন সমাজকল্যাণ প্রতিমন্ত্রী প্রমোদ মানকিন। এ সময় এশিয়ান নরডিক গ্রুপের ব্যবস্থাপনা পরিচালক হেনরিক বাক এবং সুইডেন, সুইজারল্যান্ড, যুক্তরাষ্ট্র, কানাডাসহ বিভিন্ন দেশের দূতাবাসের কর্মকর্তারা উপস্থিত ছিলেন।প্রমোদ মানকিন বলেন, ‘বাংলাদেশ সরকার সব সময়ই নতুন কাজের ক্ষেত্র তৈরি করাকে উৎসাহিত করে আসছে। সরকারের পক্ষ থেকে আমি উদ্যোক্তাদের ধন্যবাদ জানাচ্ছি।’হ্যানে ফুর্ল এস্কেয়ার বলেন, ডেনমার্কে সাইকেলের প্রচলন খুব বেশি। বাংলাদেশেও এখন সাইকেল জনপ্রিয় হয়ে উঠছে। বি’ ফেয়ার শুধু একটি সাইকেল নয়, এটি ডেনমার্কের ঐতিহ্যের স্মারক।হেনরিক বাক বলেন, ‘প্রতিটি সাইকেল বিক্রির সঙ্গে সঙ্গে একজন সুবিধাবঞ্চিত শিশুর এক বছরের পড়ালেখার খরচ দেব আমরা। পাশাপাশি এই এক বছর তাঁর এক বেলা খাবারের জোগানের দায়িত্বও আমাদের। এটি এশিয়ান নরডিক গ্রুপের জন্য একটি সিএসআর প্রকল্প।’
