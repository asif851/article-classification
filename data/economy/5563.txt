
সুইডেনের কোয়ালিশন সরকারের গ্রিন পার্টির নেতা ও আন্তর্জাতিক সহযোগিতাবিষয়ক মন্ত্রী ইসাবেলা লুভিন সম্প্রতি বাংলাদেশ সফরে এসেছিলেন। এ সময় িতনি নানা বিষয়ে কথা বলেছেন প্রথম আলোর সঙ্গেপ্রথম আলো: আপনি কি মনে করেন, ২০২১ সালের মধ্যে মধ্য আয়ের দেশে উন্নীত হতে বাংলাদেশ সঠিক পথেই এগোচ্ছে?ইসাবেলা লুভিন: হ্যাঁ, বাংলাদেশ সঠিক পথেই রয়েছে। গত কয়েক বছর ধরেই মোট দেশজ উৎপাদনের (জিডিপি) প্রবৃদ্ধি ৬ শতাংশের ওপরে রয়েছে। তবে উৎপাদনশীলতা আরও বাড়াতে হবে, বিনিয়োগও বাড়াতে হবে। এ ছাড়া টেকসই উন্নয়ন নিশ্চিত করতে সামাজিক ও পরিবেশগত বিষয়গুলোকে বেশি গুরুত্ব দিতে হবে। বিশ্বের অন্য দেশগুলো এ বিষয়ে বেশ সচেতন। এ ছাড়া ব্যবসা-বাণিজ্য বাড়ানোর দিকে বেশি মনোযোগী হতে হবে।প্রথম আলো: বাংলাদেশের সামনে এ মুহূর্তে সবচেয়ে বড় চ্যালেঞ্জগুলো কী?লুভিন: বাংলাদেশের সামনে এখন সামাজিক ও পরিবেশগত বিপর্যয়ই বড় চ্যালেঞ্জ। এ বিষয়ে খুব সুস্পষ্ট উদ্যোগ নিতে হবে। আর গণতন্ত্রকে সুসংহত করতে হবে। এ নিয়ে গণমাধ্যম ও সুশীল সমাজকে আরও দৃঢ় ভূমিকা রাখতে হবে। দুর্নীতি প্রতিরোধে বাংলাদেশ লড়াই করছে। এ লড়াই জোরদার করতে হলে সরকারি প্রতিষ্ঠানের স্বচ্ছতা নিশ্চিত করতে হবে। এ জন্য পাবলিক ডোমেইন তৈরি করা উচিত। অর্থাৎ এটি এমন ওয়েবসাইট, যেখানে জনগণ সব তথ্য পান। সুইডেনে সব সরকারি প্রতিষ্ঠানের পাবলিক ডোমেইন রয়েছে।
প্রথম আলো: বাংলাদেশের সঙ্গে সুইডেনের ব্যবসা-বাণিজ্য পরিস্থিতি কেমন?লুভিন: বাংলাদেশ থেকে যত পণ্য রপ্তানি হয়, ২ শতাংশই যায় সুইডেনে। কিন্তু সুইডেন থেকে ততটা পণ্য আমদানি করে না বাংলাদেশ। উভয় দেশের মধ্যে ব্যবসা আরও বাড়ানো উচিত। তবে সুইডেন ‘ফেয়ার ট্রেড’ বা ন্যায্য বাণিজ্যকে বেশি প্রাধান্য দেয়।প্রথম আলো: দুই দেশের মধ্যে বাণিজ্য সম্প্রসারণ কীভাবে সম্ভব?লুভিন: বাংলাদেশকে বাণিজ্য সহায়ক কর ও শুল্কব্যবস্থা প্রবর্তন করতে হবে। বর্তমান ব্যবস্থার আমূল সংস্কার করতে হবে। তাহলে বিদেশি কোম্পানি, বিশেষ করে সুইডেনের কোম্পানিগুলো এ দেশে বিনিয়োগে উৎসাহী হবে। বর্তমানে উচ্চ কর হার এবং জটিল ও দীর্ঘসূত্রতার শুল্কায়ন প্রক্রিয়ার করণে কাঙ্ক্ষিত বিদেশি বিনিয়োগ আকৃষ্ট করতে পারছে না বাংলাদেশ।প্রথম আলো: সুইডেন আগামী কয়েক বছরে বাংলাদেশের উন্নয়ন-প্রক্রিয়ায় কীভাবে সম্পৃক্ত হচ্ছে?লুভিন: দীর্ঘমেয়াদি সহযোগিতার কৌশল হিসেবে ২০১৪ থেকে ২০২০ সালের মধ্যে বাংলাদেশকে ২৩ কোটি ডলার দেবে সুইডেন। উন্নয়নকে টেকসই করতে দারিদ্র্যবিমোচন, গণতন্ত্র সুসংহত করা, মানবাধিকার সমুন্নত রাখা ও নারীর ক্ষমতায়নের মতো কর্মসূচিগুলোতে এ অর্থ দেওয়া হবে। সুইডেন ও বাংলাদেশ পরস্পরের বিশ্বস্ত বন্ধু। বাংলাদেশে কার্যরত অন্য উন্নয়ন সহযোগীদের তুলনায় সুইডেনের অবস্থা ছোট। কিন্তু সুইডেন অন্য সহযোগীদের চেয়ে ভিন্ন উপায়ে সহযোগিতা করে থাকে। যেসব খাতে বাংলাদেশ ও সুইডেন, উভয় পক্ষের অগ্রাধিকার রয়েছে, সেসব খাতেই সহযোগিতা দেওয়া হয়। জলবায়ু পরিবর্তনের ফলে চ্যালেঞ্জ মোকাবিলায় এবং নারীর ক্ষমতায়নের মতো বিষয়ে সুইডেনের বিশেষ অগ্রাধিকার রয়েছে।{সাক্ষাৎকার নিয়েছেন জাহাঙ্গীর শাহ}
