
গেল সপ্তাহের দরপতনের ধারায় আজও সূচক কমছে ঢাকা স্টক এক্সচেঞ্জে (ডিএসই)। বড় ধরনের দরপতন লক্ষ করা যাচ্ছে চট্টগ্রাম স্টক এক্সচেঞ্জেও (সিএসই)। 
আজ রোববার দুই পুঁজিবাজারেই দৈনন্দিন লেনদেনের গতি গত কার্যদিবসের তুলনায় সামান্য বেড়েছে। তবে বেশির ভাগ প্রতিষ্ঠানের শেয়ারের দর কমেছে।
সর্বোচ্চ পর্যায়ে ওঠার পর গত সাত কার্যদিবস ধরে একটু একটু করে কমছে দেশের প্রধান শেয়ারবাজার ঢাকা স্টক এক্সচেঞ্জের (ডিএসই) প্রধান সূচক ডিএসইএক্স। গত কার্যদিবস বৃহস্পতিবার লেনদেন শেষে ডিএসইর প্রধান সূচক খুব বেশি না কমলেও টানা সাত কার্যদিবসে এই সূচকটি ১৩২ পয়েন্ট কমেছে। ডিএসইর তথ্য অনুযায়ী, গত ৪ এপ্রিল ডিএসইএক্স ৫ হাজার ৭৭৭ পয়েন্টে উঠেছিল। ২০১৩ সালের ২৭ জানুয়ারি এই সূচক চালু হওয়ার পর ওই দিনই সর্বোচ্চ অবস্থানে ওঠে সূচকটি।
এদিকে দর কমার ধারায় আজ দুপুর সাড়ে ১২টা নাগাদ ডিএসইতে ডিএসইএক্স সূচক ৩৯ দশমিক ৯৮ পয়েন্ট কমে অবস্থান করছে ৫৬০৫ পয়েন্টে। দুপুর সাড়ে ১২টা পর্যন্ত লেনদেন হয়েছে প্রায় ৩৬৫ কোটি ৩২ লাখ টাকা। গত কার্যদিবসের চেয়ে লেনদেন কিছুটা বাড়লেও গতি কম বলছেন বিশ্লেষকেরা। গতকাল এ সময় পর্যন্ত লেনদেনের পরিমাণ ছিল ২৬৫ কোটি ৪০ লাখ টাকা। লেনদেনে অংশ নিয়েছে ৩০৭টি কোম্পানি ও মিউচুয়াল ফান্ডের শেয়ার। এর মধ্যে দর বেড়েছে ১০৩টির, কমেছে ১৫৮টির। দর অপরিবর্তিত রয়েছে ৪৬টি কোম্পানির।
অন্যদিকে, সিএসইতে আজ দুপুর ১২টা নাগাদ সার্বিক সূচক কমেছে ৯৭ পয়েন্ট। মোট লেনদেনের পরিমাণ এখন পর্যন্ত সাড়ে ২১ কোটি টাকা। গত কার্যদিবস এ সময় পর্যন্ত লেনদেনর পরিমাণ ছিল ১৪ কোটি টাকা। আজ দুপুর সাড়ে ১২টা নাগাদ সিএসইতে লেনদেনে অংশ নিয়েছে ১৮১টি কোম্পানি ও মিউচুয়াল ফান্ডের শেয়ার। এর মধ্যে দর বেড়েছে ৬৭টির, কমেছে ৮৬টির। দর অপরিবর্তিত রয়েছে ২৮টি কোম্পানির।
