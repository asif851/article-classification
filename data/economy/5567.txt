
২০১৩ সালের উচ্চমাধ্যমিক ও সমমানের পরীক্ষায় ভালো ফলাফল করা দুই হাজার ৫১৮ জন দরিদ্র ও মেধাবী শিক্ষার্থীকে বৃত্তির টাকা দিয়েছে ডাচ-বাংলা ব্যাংক। আজ শনিবার সকালে রাজধানীর মিরপুরের ইনডোর স্টেডিয়ামে এক অনুষ্ঠানে তাঁদের বৃত্তির টাকা দেওয়া হয়। এতে প্রধান অতিথি ছিলেন অর্থমন্ত্রী আবুল মাল আবদুল মুহিত।
ডাচ-বাংলা ব্যাংকের পরিচালনা পর্ষদের নির্বাহী কমিটির চেয়ারম্যান সায়েম আহমেদের সভাপতিত্বে অনুষ্ঠিত বৃত্তি প্রদান অনুষ্ঠানে বিশেষ অতিথি ছিলেন বাংলাদেশে নিযুক্ত নেদারল্যান্ডসের রাষ্ট্রদূত গারবেন ডি জং। বক্তব্য দেন ব্যাংকের ব্যবস্থাপনা পরিচালক কে এস তাবরেজ ও বৃত্তি পাওয়া কয়েকজন শিক্ষার্থী।
এ ধরনের কার্যক্রমের জন্য ডাচ-বাংলা ব্যাংককে সাধুবাদ জানান অর্থমন্ত্রী আবুল মাল আবদুল মুহিত। বৃত্তি পাওয়া শিক্ষার্থীরা যেন জাতির প্রত্যাশার প্রতিফলন ঘটান, এ আহ্বান জানান তিনি।
এ সময় ব্যাংকের পক্ষ থেকে জানানো হয়, বৃত্তি পাওয়া শিক্ষার্থীদের স্নাতক পর্যায়ে প্রতি মাসে দুই হাজার ৫০০ টাকা ও পাঠ্য উপকরণ দেওয়া হচ্ছে। একই সঙ্গে পোশাক পরিচ্ছদের জন্য বার্ষিক ছয় হাজার টাকা দেওয়া হবে।
বর্তমানে এসব শিক্ষার্থী দেশের বিভিন্ন বিশ্ববিদ্যালয় ও কলেজে স্নাতক পর্যায়ে অধ্যয়নরত। ব্যাংকের ১০২ কোটি টাকার শিক্ষা বৃত্তি কর্মসূচির আওতায় এই বৃত্তি প্রদান করা হয়। শিক্ষাবৃত্তি কর্মসূচির আওতায় এ পর্যন্ত ২১ হাজার ৪২৬ জন শিক্ষার্থীকে বৃত্তি দেওয়া হয়েছে।
