
২০-দলীয় জোটের ডাকা কাল সোমবারের হরতাল প্রত্যাহারের আহ্বান জানিয়েছে ব্যবসায়ীদের শীর্ষ সংগঠন বাংলাদেশ শিল্প ও বণিক সমিতি ফেডারেশন (এফবিসিসিআই)। একই সঙ্গে হরতালে উদ্বেগ-উৎকণ্ঠা প্রকাশ করেছে সংগঠনটি। আজ রোববার এক সংবাদ বিজ্ঞপ্তিতে এ আহ্বান জানানো হয়।
এফবিসিসিআই বলছে, দেশে এখন ব্যবসা ও বিনিয়োগবান্ধব পরিবেশ বিরাজ করছে। বৈদেশিক মুদ্রার রিজার্ভ, রেমিট্যান্স, বৈদেশিক বিনিয়োগ, আমদানি ও রপ্তানি কার্যক্রম প্রতিটি ক্ষেত্রে ইতিবাচক গতিধারা দেখা যাচ্ছে। দেশের অনুকূল বিনিয়োগ পরিস্থিতি বিবেচনা করে চীন, জাপানসহ বিভিন্ন দেশের বিনিয়োগকারীরা এ দেশে বিনিয়োগে আগ্রহ প্রকাশ করছে। লাগাতার হরতালসহ যেকোনো নেতিবাচক কার্যক্রম দেশের ভাবমূর্তির ওপর প্রভাব ফেলবে এবং বিদেশি বিনিয়োগকারীরাও নিরুৎসাহিত হবেন।
হরতালের কারণে আসন্ন পবিত্র ঈদুল আজহা উপলক্ষে কোরবানির পশু পরিবহনসহ জরুরি অন্যান্য বাণিজ্যিক কার্যক্রম বিঘ্নিত হচ্ছে, যা সামগ্রিকভাবে অর্থনীতি, বাণিজ্য ও নাগরিক কর্মকাণ্ড ক্ষতিগ্রস্ত করছে বলে মনে করে ব্যবসায়ীদের শীর্ষ এই সংগঠন।
