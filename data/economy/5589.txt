
সিম নিবন্ধনে আঙুলের ছাপ (বায়োমেট্রিক) পদ্ধতি আজ বুধবার থেকে আনুষ্ঠানিকভাবে চালু হতে যাচ্ছে। ডাক ও টেলিযোগাযোগ প্রতিমন্ত্রী তারানা হালিম বাংলাদেশ টেলিযোগাযোগ নিয়ন্ত্রণ কমিশন (বিটিআরসি) কার্যালয়ে আনুষ্ঠানিকভাবে এ কার্যক্রমের উদ্বোধন করবেন। গত ১৫ নভেম্বর সিম নিবন্ধনে পরীক্ষামূলকভাবে আঙুলের ছাপ পদ্ধতি চালু করা হয়।সিম নিবন্ধনের নতুন এই নিয়ম অনুয়ায়ী এখন থেকে কোনো গ্রাহক সিম কিনতে গেলে তাঁকে আঙুলের ছাপ দিতে হবে। সিম কেনার সময় গ্রাহক যে আঙুলের ছাপ দেবেন, সেটি জাতীয় পরিচয়পত্রের তথ্যভান্ডারের সঙ্গে মিলে গেলেই কেবল সিমটি তিনি কিনতে পারবেন। আজ থেকে যাঁরা নতুন সিম কিনবেন, তাঁদের এ পদ্ধতিতেই নিবন্ধনের প্রক্রিয়া সম্পন্ন করতে হবে। আবার আগে কেনা সিমটি যদি সঠিকভাবে নিবন্ধিত না হয়ে থাকে, সে ক্ষেত্রেও একজন গ্রাহককে এই পদ্ধতিতে নিবন্ধনের প্রক্রিয়া সম্পন্ন করতে হবে।এত দিন পরীক্ষামূলকভাবে চললেও আজ থেকে পুরোদমে সিম নিবন্ধনের এই পদ্ধতি চালু করার প্রস্তুতি সম্পন্ন করেছে সব মোবাইল অপারেটর। এ জন্য তারা দেশব্যাপী নিজস্ব গ্রাহকসেবাকেন্দ্র ও অনুমোদিত খুচরা বিক্রয়কেন্দ্রে বায়োমেট্রিক ডিভাইস বা যন্ত্র সরবরাহের কাজ গুছিয়ে এনেছে। একই সঙ্গে এ যন্ত্র ব্যবহারে তারা তৃণমূল পর্যায়ে প্রশিক্ষণ, কেন্দ্রীয় নিয়ন্ত্রণব্যবস্থা স্থাপনের কাজও শেষ করেছে।নির্বাচন কমিশনের অধীন জাতীয় পরিচয় নিবন্ধন অনুবিভাগের (এনআইডি) সঙ্গে মোবাইল অপারেটরদের হওয়া চুক্তি অনুযায়ী, সিম নিবন্ধনে প্রতিটি পরিচয়পত্রের তথ্য যাচাই-বাছাইয়ের জন্য এনআইডিকে দুই টাকা করে দিতে হবে।মোবাইল অপারেটরদের সঙ্গে কথা বলে জানা গেছে, নিবন্ধনের জন্য গত এক মাসে এক লাখের বেশি বায়োমেট্রিক নিবন্ধনযন্ত্র সংগ্রহ করা হয়েছে। এখন এগুলো থানা পর্যায়ে পৌঁছানোর কাজ চলছে। সিম নিবন্ধনের জন্য এক অপারেটরের কেনা বায়োমেট্রিক যন্ত্র অন্য অপারেটরও ব্যবহার করতে পারবে। এর জন্য ব্যবহারকারী অপারেটরকে নির্দিষ্ট অঙ্কের অর্থ পরিশোধ করতে হবে।গত মাসে আঙুলের ছাপ পদ্ধতিতে পরীক্ষামূলকভাবে সিম নিবন্ধনের শুরুতেই কিছু জটিলতা দেখা দেয়। এ পদ্ধতিতে যেসব গ্রাহক সিম নিবন্ধন করতে আসেন, তাঁদের অনেকের দেওয়া আঙুলের ছাপ নির্বাচন কমিশনে (ইসি) সংরক্ষিত এনআইডি তথ্যভান্ডারের সঙ্গে মেলেনি। এখনো ২০ শতাংশ ক্ষেত্রে গ্রাহকের দেওয়া আঙুলের ছাপের সঙ্গে এনআইডি তথ্যভান্ডারের তথ্য মিলছে না।বিটিআরসির ঊর্ধ্বতন পর্যায়ের এক কর্মকর্তা নাম প্রকাশ না করার শর্তে বলেন, ‘একটি বড় কাজে কিছু ভুলভ্রান্তি হতেই পারে। যেসব ভুলভ্রান্তি হচ্ছে, সেগুলোর ব্যাপারে কমিশন অবগত আছে।’মোবাইল অপারেটরদের সংগঠন অ্যামটবের মহাসচিব টি আই এম নুরুল কবীর প্রথম আলোকে বলেন, ‘দেশের টেলিযোগাযোগ খাতের জন্য এ কাজটি একটি মাইলফলক। বিশাল এ কাজে যে সমস্যাগুলো দেখা দিচ্ছে, সেগুলোর সমাধানে আমরা সরকারের সঙ্গে কাজ করছি।’
