
চলতি ২০১৩-১৪ অর্থবছরের প্রথম চার মাসে বাজেট ঘাটতি অর্থায়ন আগের অর্থবছরের একই সময়ের তুলনায় প্রায় ৪০ শতাংশ কমেছে।বাংলাদেশ পরিসংখ্যান ব্যুরো (বিবিএস) ও নিজস্ব উপাত্ত ব্যবহার করে বাংলাদেশ ব্যাংক ঘাটতি অর্থায়নের যে হালনাগাদ পরিসংখ্যান প্রস্তুত করেছে, তা থেকে এ চিত্র পাওয়া গেছে।এতে দেখা যায়, ২০১৩-১৪ অর্থবছরের জুলাই-অক্টোবর সময়কালে ঘাটতি অর্থায়নের পরিমাণ দাঁড়িয়েছে আট হাজার ১৭৮ কোটি ৫৩ লাখ টাকা। আর ২০১২-১৩ অর্থবছরের প্রথম চার মাসে ঘাটতি অর্থায়ন ছিল ১৩ হাজার ৫৮১ কোটি ৬৬ কোটি টাকা।বাংলাদেশ ব্যাংকের হিসাবে আরও বলা হয়েছে যে অর্থবছরের প্রথম চার মাসে ঘাটতি অর্থায়ন প্রক্ষেপিত মোট দেশজ উৎপাদনের (জিডিপি) দশমিক ৬৯ শতাংশ হয়েছে। চলতি অর্থবছরের ঘাটতি অর্থায়নের লক্ষ্যমাত্রা নির্ধারণ করা হয়েছে জিডিপির ৪ দশমিক ৬০ শতাংশ।প্রাপ্ত পরিসংখ্যান থেকে দেখা যায়, ঘাটতি অর্থায়নের ক্ষেত্রে অভ্যন্তরীণ উৎস থেকেই এসেছে ৮৯ দশমিক ৫৮ শতাংশ, যার অর্থমূল্য হলো সাত হাজার ৩২৬ কোটি ২১ লাখ টাকা। গত অর্থবছরের একই সময়ে এর পরিমাণ ছিল নয় হাজার ৫০ কোটি ৪৪ লাখ টাকা।আবার মোট অভ্যন্তরীণ অর্থায়নের বেশির ভাগই এসেছে ব্যাংকব্যবস্থা থেকে সরকারের ঋণ গ্রহণের মাধ্যমে। আলোচ্য অর্থবছরের প্রথম চার মাসে সরকার ব্যাংকব্যবস্থা থেকে প্রকৃত ঋণ নিয়েছে তিন হাজার ৮২৪ কোটি টাকা। সরকারের ব্যাংক ঋণের হিসাবের মধ্যে সুদ বাদ দেওয়া হয়েছে। গত অর্থবছরের প্রথম চার মাসে ব্যাংকব্যবস্থা থেকে সরকারের প্রকৃত ঋণ গ্রহণের পরিমাণ ছিল সাত হাজার ৬৩০ কোটি ৮০ লাখ টাকা।একই সময়ে ব্যাংক-বহির্ভূত উৎস থেকে সরকার নিয়েছে তিন হাজার ৫০২ কোটি ২১ লাখ টাকা। এর মধ্যে সিংহভাগই সঞ্চয়পত্র বিক্রি করে নেওয়া হয়েছে। তবে হিসাব নির্ণয়ের ক্ষেত্রে বিভিন্ন ব্যাংকের কাছে গচ্ছিত সঞ্চয়পত্র বাদ দেওয়া হয়েছে আর আর্থিক প্রতিষ্ঠানের কাছে থাকা ট্রেজারি বিল ও বন্ডের অভিহিত মূল্য যুক্ত করা হয়েছে।অন্যদিকে গত অর্থবছরের প্রথম চার মাসে ব্যাংক-বহির্ভূত উৎস থেকে সরকার ঋণ নিয়েছিল এক হাজার ৪১৯ কোটি ৬৪ লাখ টাকা।পরিসংখ্যান পর্যালোচনায় দেখা যায়, বিদেশি উৎস থেকে অর্থায়ন গত অর্থবছরের একই সময়ের তুলনায় ব্যাপকভাবে কমে গেছে।ঘাটতি অর্থায়নের ক্ষেত্রে প্রকৃত বিদেশি অর্থায়ন হিসাব করা হয়েছে আলোচ্য সময়ে ছাড়কৃত বিদেশি সহায়তার বিপরীতে একই সময়ে বকেয়া ঋণের মূল পরিশোধ করার পর যে অর্থ হাতে থেকেছে, সেটিকে।কেন্দ্রীয় ব্যাংকের পরিসংখ্যান অনুসারে, চলতি অর্থবছরের প্রথম চার মাসে বিদেশি উৎস থেকে ঘাটতি অর্থায়ন হয়েছে ৮৫২ কোটি ৩২ লাখ টাকা। আর গত ২০১২-১৩ অর্থবছরের একই সময়ে তা হয়েছিল চার হাজার ৫৩১ কোটি ২২ লাখ টাকা।অর্থমন্ত্রী আবুল মাল আবদুল মুহিত ২০১৩-১৪ অর্থবছরের বাজেট বক্তৃতায় বলেছিলেন, ‘সার্বিকভাবে বাজেট ঘাটতি দাঁড়াবে ৫৫ হাজার ৩২ কোটি টাকা, যা জিডিপির ৪ দশমিক ৬ শতাংশ। ঘাটতি অর্থায়নে বৈদেশিক সূত্র থেকে ২১ হাজার ৬৮ কোটি টাকা (জিডিপির ১.৮%) এবং অভ্যন্তরীণ সূত্র থেকে ৩৩ হাজার ৯৬৪ কোটি টাকা (জিডিপির ২.৯%) সংগ্রহ করা হবে। অভ্যন্তরীণ উৎসের মধ্যে ব্যাংকব্যবস্থা থেকে ২৫ হাজার ৯৯৩ কোটি টাকা (জিডিপির ২.২%) এবং সঞ্চয়পত্র ও অন্যান্য ব্যাংক-বহির্ভূত খাত থেকে সাত হাজার ৯৭১ কোটি (জিডিপির ০.৭%) টাকা।’উল্লেখ্য, জিডিপির ৩ দশমিক ৩৬ শতাংশ বাজেট ঘাটতি নিয়ে ২০১২-১৩ অর্থবছর শেষ হয়েছে। এই অর্থবছরে সরকারকে মোট ৩৪ হাজার ৮৭৮ কোটি ৭৯ লাখ টাকা ঘাটতি অর্থায়ন করতে হয়েছে।সরকার গত অর্থবছরের সংশোধিত বাজেটে ঘাটতি জিডিপির ৪ দশমিক ৮০ শতাংশে রাখার কথা বলেছিল। সে হিসেবে সামগ্রিক ঘাটতি হওয়ার কথা ছিল ৪৯ হাজার ৬৫৬ কোটি টাকা। এটি বিদেশি অনুদান বাদ দিয়ে।
