
দেশে মুঠোফোন ব্যবহারকারীর সংখ্যা ১৩ কোটি ছাড়িয়েছে। বাংলাদেশ টেলিযোগাযোগ নিয়ন্ত্রণ কমিশনের (বিটিআরসি) সর্বশেষ প্রকাশিত পরিসংখ্যানে এ তথ্য উঠে এসেছে। মুঠোফোনের এ গ্রাহকসংখ্যা প্রকাশ করা হয় দেশে চালু থাকা মোট সিমের হিসেবে। 
বিটিআরসির হিসাব অনুযায়ী, চলতি বছরের আগস্ট পর্যন্ত মুঠোফোন ব্যবহারকারীর সংখ্যা দাঁড়িয়েছে ১৩ কোটি ৮ লাখ ৪৩ হাজার। আর গত জুলাইয়ে এ সংখ্যা ছিল ১২ কোটি ৮৭ লাখ ৬৯ হাজার। আর ২০১৪ সালের আগস্টে মুঠোফোন গ্রাহক ছিল ১১ কোটি ৭৫ লাখ ৭৭ হাজার। এই হিসেবে এক বছরে দেশে মুঠোফোন গ্রাহক বেড়েছে ১ কোটি ৩৩ লাখ। দেশের সবচেয়ে বড় অপারেটর গ্রামীণফোনের গ্রাহকসংখ্যা জুলাইয়ের তুলনায় আগস্টে ১১ লাখ বেড়ে ৫ কোটি ৫০ লাখ হয়েছে। গত জুলাইয়ে গ্রামীণফোনের গ্রাহকসংখ্যা ৫ কোটি ৩৯ লাখ। এই সময়ে বাংলালিংকের গ্রাহকসংখ্যা ৪ লাখ বেড়ে ৩ কোটি ২৮ লাখ হয়েছে। রবি আজিয়াটার গ্রাহকও এ সময় ২ কোটি ৭৯ লাখ থেকে ৪ লাখ বেড়ে ২ কোটি ৮৩ লাখ হয়েছে। একই সময়ে এয়ারটেলের গ্রাহক ৯০ লাখ ৮০ হাজার থেকে বেড়ে ৯৩ লাখ ৯২ হাজার হয়েছে। তবে এ সময়ে গ্রাহক কমেছে রাষ্ট্রীয় মালিকানাধীন অপারেটর টেলিটক ও দেশের একমাত্র সিডিএমএ প্রযুক্তির অপারেটর সিটিসেলের। টেলিটকের গ্রাহক জুলাই থেকে আগস্টে ৪২ লাখ ২১ হাজার থেকে কমে ৪০ লাখ ৭৯ হাজার হয়েছে। সিটিসেলের গ্রাহক ১১ লাখ ৬১ হাজার থেকে ২৭ হাজার কমে ১১ লাখ ৩৪ হাজার হয়েছে। বিটিআরসির পরিসংখ্যান অনুযায়ী, গত জুলাই থেকে আগস্টে ইন্টারনেট গ্রাহকের সংখ্যা ১৫ লাখ বেড়ে ৫ কোটি ২২ লাখ ১৯ হাজার হয়েছে। এর মধ্যে মোবাইলে ইন্টারনেট গ্রাহকসংখ্যা জুলাইয়ের তুলনায় আগস্টে বেড়ে ৫ কোটি ৭ লাখ ৪৩ হাজার হয়েছে। আইএসপি ও পিএসটিএন ইন্টারনেট গ্রাহক ১৫ হাজার বেড়ে ১৩ লাখ ৮ হাজারে দাঁড়িয়েছে। অন্যদিকে ওয়াইম্যাক্স ইন্টারনেটের গ্রাহক ৬ হাজার কমে হয়েছে এক লাখ ৬৮ হাজার। বিটিআরসির হিসাবে, গত জুলাই মাসে দেশে ইন্টারনেট গ্রাহক ছিল পাঁচ কোটি সাত লাখ সাত হাজার। আর ২০১৪ সালের আগস্টে দেশে ইন্টারনেটের গ্রাহকসংখ্যা ছিল ৪ কোটি ৮ লাখ ৩২ হাজার। 
