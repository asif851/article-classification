
উৎপাদনশীল খাতে প্রবাসী বাংলাদেশিদের (এনআরবি) বিনিয়োগ বাড়ছে। এই বিনিয়োগের বড় একটি অংশ যাচ্ছে ক্ষুদ্র ও মাঝারি শিল্প খাতে (এসএমই)। পাশাপাশি ব্যাংক, অবকাঠামো, বস্ত্র খাতসহ বিভিন্ন বড় বড় শিল্প খাতেও প্রবাসী বাংলাদেশিরা বিনিয়োগে এগিয়ে আসছেন। গতকাল মঙ্গলবার এনআরবিদের এক সম্মেলনের উদ্বোধনী অনুষ্ঠানে এসব কথা বলেছেন বাংলাদেশ ব্যাংকের গভর্নর আতিউর রহমান। রাজধানীর হোটেল সোনারগাঁওয়ে এই সম্মেলনের আয়োজন করে সেন্টার ফর এনআরবি নামের একটি সংগঠন। সংগঠনটির সভাপতি শেকিল চৌধুরীর সভাপতিত্বে অনুষ্ঠিত সম্মেলনে প্রধান অতিথি ছিলেন বাংলাদেশ ব্যাংক গভর্নর। সম্মানিত অতিথি ছিলেন বাংলাদেশে নিযুক্ত মার্কিন রাষ্ট্রদূত ড্যান ডব্লিউ মজীনা, ইউরোপীয় ইউনিয়নের হেড অব ডেলিগেশন উইলিয়াম আনা, বাংলাদেশ ব্যাংকের সাবেক গভর্নর মোহাম্মদ ফরাসউদ্দিন, সাবেক ডেপুটি গভর্নর খোন্দকার ইব্রাহিম খালেদ এবং বাংলাদেশ শিল্প ও বণিক সমিতি ফেডারেশনের (এফবিসিসিআই) সভাপতি কাজী আকরাম উদ্দিন আহ্মদ। কেন্দ্রীয় ব্যাংকের গভর্নর বলেন, প্রবাসীদের প্রেরিত অর্থ বা রেমিট্যান্সের পরিমাণ এখন বেড়ে জাতীয় প্রবৃদ্ধি বা জিডিপির ১০ শতাংশ হয়েছে। ২০০০ সালের পর জিডিপিতে রেমিট্যান্সের পরিমাণ ৫ শতাংশ বেড়েছে। গত চার বছরে রেমিট্যান্স গড়ে ১১ শতাংশ করে বেড়েছে। আতিউর রহমান আরও বলেন, বাংলাদেশ থেকে বিদেশে সরাসরি মূলধনি বিনিয়োগের অনুমোদন দেওয়া হয়নি। কিন্তু বাংলাদেশি কোনো ব্যাংক বিদেশের প্রতিষ্ঠিত কোনো মুদ্রা বিনিময় কেন্দ্র বা এক্সচেঞ্জ হাউস কিনতে চায়, বাংলাদেশ ব্যাংক সেই অনুমোদন দিচ্ছে। প্রবাসীদের আয় বৈধ পথে দেশে আনার সুযোগ বৃদ্ধিতে বিশেষ এই সুবিধা দেওয়া হচ্ছে। আতিউর রহমান জানান, সম্প্রতি তিনটি এনআরবি ব্যাংকের অনুমোদন দেওয়া হয়েছে। সেগুলোর বিপুল পরিমাণ মূলধনের জোগান দিয়েছে প্রবাসী বাংলাদেশিরা। এর মাধ্যমে বড় বড় খাতে প্রবাসীদের বিনিয়োগ বাড়ছে। সম্মেলনে ড্যান ডব্লিউ মজীনা বলেন, ভৌগোলিক অবস্থানগত দিক থেকে বাংলাদেশ দক্ষিণ এশিয়ার দেশগুলোর মধ্যে সবচেয়ে গুরুত্বপূর্ণ অবস্থানে রয়েছে। এই অবস্থানকে বাংলাদেশ বাণিজ্যিকভাবে কাজে লাগিয়ে নিজেদের উন্নয়ন ঘটাতে পারে। উইলিয়াম আনা বলেন, ইউরোপীয় ইউনিয়ন বাংলাদেশের বড় বাণিজ্য সহযোগী দেশ। এ দেশের মানবসম্পদের কর্মদক্ষতা বৃদ্ধি ও খাদ্যনিরাপত্তা নিশ্চিত করতে ইইউ সব সময় বাংলাদেশের পাশে থাকবে।
