
রাজধানীর বাজারে তিন লাফে পেঁয়াজের দাম কেজিতে ১৫-২০ টাকা বেড়ে গেছে। দুই সপ্তাহ আগে যে পেঁয়াজ ২৫-৩০ টাকা কেজি দরে কেনা যেত, সেটা কিনতে এখন ৪০-৫০ টাকা লাগছে।
ট্রেডিং করপোরেশন অব বাংলাদেশের (টিসিবি) হিসাবে, এক মাস আগে পেঁয়াজের দাম ২২ থেকে ৩২ টাকা ছিল, যা ৬৭ শতাংশ বেড়েছে।
ব্যবসায়ীরা বলছেন, ভারতে পণ্যটির দাম লাফিয়ে লাফিয়ে বেড়ে যাওয়ায় বাংলাদেশেও এর নেতিবাচক প্রভাব পড়েছে। দেশি পেঁয়াজের পাশাপাশি ভারতীয় পেঁয়াজ দিয়ে বাংলাদেশের চাহিদা মেটে।
এ দিকে ঈদুল আজহার আগে পেঁয়াজের দাম এভাবে বেড়ে যাওয়ার বিষয়টি আলোচনা হয়েছে বাণিজ্য মন্ত্রণালয়–সম্পর্কিত সংসদীয় কমিটির বৈঠকে। গতকাল মঙ্গলবার সংসদ ভবনে অনুষ্ঠিত ওই বৈঠকে বাণিজ্য মন্ত্রণালয় জানিয়েছে, এই মূল্যবৃদ্ধির কারণ বাংলাদেশ ও ভারতে বন্যা।
রাজধানীর কারওয়ান বাজারে গতকাল প্রতি কেজি দেশি পেঁয়াজ ৪৫-৫০ টাকা ও ভারতীয় পেঁয়াজ ৪০ টাকা দরে বিক্রি করতে দেখা যায়। দুই সপ্তাহ আগেও প্রতি কেজি দেশি পেঁয়াজ ৩০ টাকা ও ভারতীয় পেঁয়াজ ২৫ টাকা দরে বিক্রি হয়েছে বলে জানান কারওয়ান বাজারের বিক্রেতা মো. মামুন।
রাজধানীর কৃষিপণ্যের পাইকারি বাজার শ্যামবাজারের ব্যবসায়ী রতন সাহা প্রথম আলোকে বলেন, ভারতের পাইকারি বাজারে পেঁয়াজের দাম ব্যাপকভাবে বেড়েছে। এ কারণে দেশি পেঁয়াজের চাহিদা বেড়ে যাওয়ায় দামও বৃদ্ধি পেয়েছে। তিনি বলেন, সপ্তাহ দু-একের মধ্যে বেঙ্গালুরুতে নতুন মৌসুমের পেঁয়াজ উঠতে শুরু করবে। তখন দাম কমবে। 
৪ আগস্ট ভারতীয় পত্রিকা টাইমস অব ইন্ডিয়ার এক খবরে বলা হয়, ভারতের মহারাষ্ট্রের লাসালগাঁও পাইকারি বাজারে এক দিনে পেঁয়াজের দাম ৮১ শতাংশ বেড়ে কেজিপ্রতি ২৩ রুপি হয়েছে। অবশ্য এ প্রবণতা বেশ আগে থেকেই চলছে। ফলে দেশটির সব রাজ্যেই পেঁয়াজের দাম বাড়তে শুরু করেছে।
বাংলাদেশে বছরে প্রায় ২২ লাখ টন পেঁয়াজের চাহিদা আছে। এর মধ্যে দেশে হয় প্রায় ১৮ লাখ টন। ব্যবসায়ী রতন সাহা জানান, ভারতে দাম বেড়ে যাওয়ায় অনেকে চীন, মিয়ানমার ও পাকিস্তান থেকে পেঁয়াজ আমদানির চেষ্টা করছেন।
বাণিজ্য মন্ত্রণালয়–সম্পর্কিত সংসদীয় কমিটির বৈঠকে কমিটির সভাপতি মো. তাজুল ইসলাম চৌধুরী সভাপতিত্ব করেন। এতে বাণিজ্যমন্ত্রী তোফায়েল আহমেদ বলেন, বাংলাদেশ এবং ভারত দুই দেশেই বন্যা হয়েছে। যে কারণে দেশে উৎপাদন ক্ষতিগ্রস্ত হয়েছে, ভারত থেকে সাধারণত পেঁয়াজ আমদানি করা হয়। সেখানেও বন্যা। তিনি বলেন, গত বছর এই সময়ে দেশে পেঁয়াজের যে দাম ছিল, সে তুলনায় এ বছর দাম এখনো কম আছে। পেঁয়াজের মূল্যবৃদ্ধি এখনো উদ্বেগজনক নয়।
জানতে চাইলে সংসদীয় স্থায়ী কমিটির সভাপতি তাজুল ইসলাম চৌধুরী প্রথম আলোকে বলেন, বন্যার কারণে সরবরাহ যথেষ্ট হচ্ছে না বলে দাম হঠাৎ বেড়ে গেছে বলে বৈঠকে জানানো হয়। 
চাল আমদানির শুল্ক আরও কমছে
সূত্র জানায়, বৈঠকে চালের দাম ও আমদানি নিয়েও আলোচনা হয়। বৈঠকে জানানো হয়, চাল আমদানিতে শুল্ক আরও ৫ শতাংশ কমছে। এ বিষয়ে জানতে চাইলে কমিটির সদস্য আ ক ম বাহাউদ্দীন প্রথম আলোকে বলেন, চাল নিয়ে সংকট হওয়ায় চাল আমদানির শুল্ক ২৮ শতাংশ থেকে ১০ শতাংশ করা হয়েছে। প্রধানমন্ত্রী আমদানি শুল্ক আরও ৫ শতাংশ কমিয়ে দিচ্ছেন।
বৈঠকে কমিটির সদস্য সাংসদ মো. মোতাহার হোসেন, এনামুল হক, আ ক ম বাহাউদ্দীন, মো. ছানোয়ার হোসেন, লায়লা আরজুমান বানু ও মোহাম্মদ হাছান ইমাম খান উপস্থিত ছিলেন।
