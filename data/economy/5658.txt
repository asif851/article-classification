
রাজধানীতে আজ বৃহস্পতিবার থেকে শুরু হয়েছে রিয়েল এস্টেট অ্যান্ড হাউজিং অ্যাসোসিয়েশন অব বাংলাদেশ (রিহ্যাব) আয়োজিত পাঁচ দিনব্যাপী এক আবাসন মেলা। দেশের আবাসন খাত, ব্যাংক ও আর্থিক প্রতিষ্ঠান এবং নির্মাণ উপকরণ ও সরঞ্জাম বিক্রেতা প্রতিষ্ঠানগুলো অংশ নিচ্ছে।
বঙ্গবন্ধু আন্তর্জাতিক সম্মেলন কেন্দ্রে দুপুরে বাণিজ্যমন্ত্রী তোফায়েল আহমেদ মেলার উদ্বোধন করেন। উদ্বোধনী অনুষ্ঠানে বিদ্যুৎ, জ্বালানি ও খনিজ সম্পদ প্রতিমন্ত্রী নসরুল হামিদ ও রিহ্যাবের নেতারা উপস্থিত ছিলেন।
এ মেলায় ক্রেতারা বিভিন্ন কোম্পানির জমি ও ফ্ল্যাটের দাম তুলনা করে দেখতে পারবেন। কোন ব্যাংক কী শর্তে ঋণ দিচ্ছে, তা যাচাই করতে পারবেন। আবার ফ্ল্যাট সাজানোর জন্য টাইলস, দরজা, শৌচাগার সরঞ্জামের দর কী এবং নতুন পণ্য কী কী এল, তা দেখার সুযোগ পাবেন এই মেলায়।মেলায় গিয়ে দেখা যায়, বিভিন্ন ব্যাংক ও আর্থিক প্রতিষ্ঠান সাড়ে ৮ শতাংশ থেকে ১০ শতাংশ পর্যন্ত সুদে গৃহঋণ দিচ্ছে। এর মধ্যে মিউচুয়াল ট্রাস্ট ব্যাংক সাড়ে ৮, সিটি ব্যাংক ৮ দশমিক ৭৫, আইডিএলসি ফিন্যান্স ৯ থেকে ১০ শতাংশ সুদে ঋণ দিচ্ছে।
এই প্রথম কোনো আবাসন মেলায় অংশ নিয়েছে সরকারি সংস্থা হাউস বিল্ডিং ফাইন্যান্স করপোরেশন। এ সংস্থার উপমহাব্যবস্থাপক অরুণ চৌধুরী প্রথম আলোকে বলেন, বাড়ি নির্মাণে তাঁদের ঋণের সুদের হার ঢাকা ও চট্টগ্রামে সাড়ে ৯ শতাংশ। এর বাইরে সাড়ে ৮ শতাংশ। ফ্ল্যাট কেনার জন্য তাঁরা ঢাকাসহ জেলা শহরে ১০ শতাংশ সুদে ঋণ দিচ্ছেন।
মেলার উদ্বোধনী অনুষ্ঠানে রিহ্যাবের ভারপ্রাপ্ত সভাপতি নুরুন্নবী চৌধুরী, জ্যেষ্ঠ সহসভাপতি লিয়াকত আলী ভূঁইয়া, এনা গ্রুপের চেয়ারম্যান এনামুল হক, রুপায়ন গ্রুপের চেয়ারম্যান এম এ মুকুল, মেলা আয়োজক কমিটির চেয়ারম্যান মো. শাকিল কামাল চৌধুরী ও সাবেক সাধারণ সম্পাদক মো. ওয়াহিদুজ্জামান বক্তব্য দেন।
