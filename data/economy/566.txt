
চলতি অর্থবছরে (২০১৬-১৭) বাংলাদেশের মোট দেশজ উৎপাদন (জিডিপি) প্রবৃদ্ধি ৬ দশমিক ৮ শতাংশ হওয়ার পূর্বাভাস দিয়েছে বিশ্বব্যাংক। পরবর্তী অর্থবছর জিডিপি প্রবৃদ্ধি ৬ দশমিক ২ শতাংশ হতে পারে বলে জানিয়েছে সংস্থাটি। সংস্থাটির ‘বাংলাদেশ ডেভেলপমেন্ট আপডেট’ শীর্ষক প্রতিবেদনে এ তথ্য জানানো হয়।
আজ সোমবার রাজধানীর আগারগাঁওয়ে বিশ্বব্যাংকের ঢাকা কার্যালয়ে এক সংবাদ সম্মেলনে এই প্রতিবেদন উন্মোচন করা হয়। প্রতিবেদনে বাংলাদেশের অর্থনীতির জন্য বেশ কিছু চ্যালেঞ্জ তুলে ধরেছে বিশ্বব্যাংক। চ্যালেঞ্জগুলো হলো বেসরকারি বিনিয়োগে স্থবিরতা, অবকাঠামোর ঘাটতি ও প্রাতিষ্ঠানিক সংস্কার।
সংবাদ সম্মেলনে বক্তব্য দেন বিশ্বব্যাংকের কান্ট্রি ডিরেক্টর চিমিয়াও ফান, ঢাকা কার্যালয়ে মুখ্য অর্থনীতিবিদ জাহিদ হোসেন প্রমুখ।
