
ডেবিট কার্ড জালিয়াতি মামলায় জিজ্ঞাসাবাদের জন্য স্ট্যান্ডার্ড ব্যাংকের সিনিয়র ভাইস প্রেসিডেন্টসহ ছয় কর্মকর্তাকে জিজ্ঞাসাবাদের জন্য তলব করেছে দুর্নীতি দমন কমিশন (দুদক)।আজ বুধবার রাজধানীর দুদকের সহকারী পরিচালক ও মামলার তদন্ত কর্মকর্তা মশিউর রহমান তাঁদের নোটিশ পাঠিয়েছেন।তাঁদের ২২ অক্টোবর সেগুনবাগিচায় দুদকের প্রধান কার্যালয়ে জিজ্ঞাসাবাদের জন্য হাজির থাকতে বলা হয়েছে বলে মশিউর রহমান জানিয়েছেন।যাঁদের নোটিশ পাঠানো হয়েছে তাঁরা হলেন, ব্যাংকটির প্রধান শাখার সিনিয়র ভাইস প্রেসিডেন্ট এ এইচ এম মঞ্জুর কাদের খাঁন, মোহাম্মদপুর শাখার ফার্স্ট অ্যাসিস্ট্যান্ট ভাইস প্রেসিডেন্ট জোয়ারদার ইলিয়াস রহমান, একই শাখার কর্মকর্তা শামীম আরা তানিয়া, প্রধান কার্যালয়ের কর্মকর্তা গৌরাঙ্গ চন্দ্র সরকার, আইসিসিডি শাখার অ্যাসিস্ট্যান্ট ভাইস প্রেসিডেন্ট এস এম অলিউল হাসান ও একই শাখার সিনিয়র অফিসার এস তানজীম হামিদ।স্ট্যান্ডার্ড ব্যাংকের মোহাম্মদপুর শাখার পাঁচজন গ্রাহকের হিসাব থেকে ডেবিট কার্ড জালিয়াতির মাধ্যমে ১৬ লাখ সাত হাজার টাকা আত্মসাৎ করার অভিযোগে ২০১৩ সালের ২ ডিসেম্বর রাজধানীর মোহাম্মদপুর থানায় একটি মামলা করা হয়। মামলায় ফরিদপুর জেলার কোতোয়ালি থানার পূর্ব খাবাশপুর গ্রামের সুমন খান নামে একজন ব্যক্তিকে আসামি করা হয়।
