
আগামী ২০১৪-১৫ অর্থবছরের বাজেটে করের পরিমাণ না বাড়িয়ে করের আওতা বাড়ানোর দাবি জানিয়েছেন ব্যবসায়ীরা৷ তাঁরা বলছেন, এটি করতে না পারলে নিয়মিত করদাতাদের ওপর করের চাপ আরও বাড়বে৷
আসন্ন বাজেট সামনে রেখে রাজধানীর একটি হোটেলে গতকাল বৃহস্পতিবার অনুষ্ঠিত জাতীয় রাজস্ব বোর্ডের (এনবিআর) পরামর্শক কমিটির ৩৫তম সভায় ব্যবসায়ীরা এসব প্রস্তাব করেছেন৷ ব্যবসায়ীদের শীর্ষ সংগঠন বাংলাদেশ শিল্প ও বণিক সমিতি ফেডারেশন (এফবিসিসিআই) ও এনবিআর যৌথভাবে এ সভার আয়োজন করে৷
এনবিআরের চেয়ারম্যান গোলাম হোসেনের সঞ্চালনায় সভায় অর্থমন্ত্রী আবুল মাল আবদুল মুহিত প্রধান অতিথি এবং অর্থ ও পরিকল্পনা প্রতিমন্ত্রী এম এ মান্নান বিশেষ অতিথি হিসেবে বক্তব্য দেন৷
অনুষ্ঠানে স্বাগত বক্তব্যে এফবিসিসিআইয়ের সভাপতি কাজী আকরাম উদ্দিন আহ্‌মদ বলেন, বাজেটে করের হার না বাড়িয়ে করের আওতা বাড়ানোর দিকে মনোযোগী হওয়া দরকার৷ এতে যাঁরা নিয়মিত কর দিয়ে যাচ্ছেন, তাঁদের ওপর চাপ সৃষ্টি হবে না৷ পরোক্ষ করের ওপর অতিমাত্রায় নির্ভরশীল না হয়ে প্রত্যক্ষ কর আদায়ে জোর দেওয়া প্রয়োজন৷
এফবিসিসিআইয়ের পরিচালক আবদুল হক বলেন, ‘রাজস্ব আদায়ে এবার বড় লক্ষ্যমাত্রা ঠিক করেছেন৷ এ জন্য কর বাড়াচ্ছেন৷ কিন্তু এটা করতে গিয়ে আমাদের ব্যবসায়িক ব্যয় বাড়িয়ে দেবেন না৷ আপনারা অপ্রয়োজনীয় রাজনৈতিক প্রকল্প কমিয়ে আমাদের ওপর চাপ কমাতে পারেন৷’
বাংলাদেশ অটো রাইস মিল ও হাসকিং মিল মালিক সমিতির আহ্বায়ক কে এম লায়েক আলী বলেন, ‘হাসকিং মিলগুলোর এক-তৃতীয়াংশই করের আওতায় নেই৷ সবাইকে করের আওতায় আনা হোক৷ এক্ষেত্রে ফিক্সড ট্যাক্স করে দেন৷’
সভার প্রধান অতিথি অর্থমন্ত্রী বলেন, জাতীয় উৎপাদনের সুরক্ষা দেওয়ার উদ্যোগ আগামী বাজেটেও থাকবে৷ ব্যক্তিশ্রেণীর করমুক্ত আয়সীমা নিয়ে বেশি আশা করবেন না৷ তবে এমন একটা সীমা নির্ধারণ করা হবে, যেন আগামী ১০ বছর তা বদলাতে না হয়৷ তিনি আরও জানান, অনেক দিন ধরেই যুক্তরাষ্ট্রে বাংলাদেশি টাকার সমমূল্যের আড়াই লাখ টাকা পর্যন্ত করমুক্ত আয়সীমা রয়েছে৷
মুহিত আরও বলেন, ২০১৫ সালে মূসক আইন যখন বাস্তবায়ন শুরু হবে, তখন ব্যবসায়ীরা তা পছন্দ করবেন৷ কারণ, এটা অত্যন্ত সহনীয় কর হিসেবে চিহ্নিত হবে৷ তিনি জানান, কর ফেরত বা প্রত্যর্পণের জন্য একটি তহবিল গঠন করা হবে৷ এমন ব্যবস্থা থাকবে, যাতে সহজে করের অর্থ ফেরত পান৷ সত্যিকার অর্থে এখন অনেকে করের অর্থ ফেরত পান না৷
অর্থমন্ত্রী জানান, আগামী বাজেটে সিগারেটের শুল্ক বাড়বে৷ এ ছাড়া গাড়ির শুল্কহার পুনর্বিন্যাসের জন্য এনবিআরকে নির্দেশনাও দেওয়া হয়েছে৷
সভায় এনবিআরের চেয়ারম্যান বলেন, ‘আমরা এ পর্যন্ত দুই হাজারের বেশি বাজেট প্রস্তাব পেয়েছি৷ তার অধিকাংশই শুল্ক-কর কমানোর বিষয়ে৷ যদি সবই কমানো হয়, তাহলে এক লাখ ৪৯ হাজার কোটি টাকার রাজস্ব কীভাবে আসবে?’ তিনি আরও বলেন, ‘আমরা এখন জোর দিচ্ছি আয়কর আর মূসকের ওপর৷ আয়করে সম্ভাবনা অনেক৷ আমাদের সেটা ধরতে হবে৷ আপনারা আমাদের সহায়তা করুন৷’
আলোচনা: রপ্তানিকারকদের সংগঠন ইএবির সভাপতি আব্দুস সালাম মুর্শেদী বিনিয়োগ পরিস্থিতি উন্নয়নের জন্য কর অবকাশ-সুবিধা ও এক অঙ্কের সুদে ব্যাংকঋণের সুবিধাসহ একটি প্যাকেজ ঘোষণার কথা বলেন৷
ব্যাংকের সুদের হার ৯ শতাংশের ওপরে ওঠা উচিত নয় মন্তব্য করে এফবিসিসিআইয়ের সাবেক সভাপতি ও বাংলাদেশ চেম্বারের সভাপতি এ কে আজাদ বলেন, বিভিন্ন ব্যাংকে সংঘটিত হল-মার্ক, বিসমিল্লাহ গ্রুপের মতো কেলেঙ্কারির কারণেই ঋণ ও আমানতের সুদের হারের ব্যবধান (স্প্রেড) কমানো যাচ্ছে না৷ তিনি জুট স্পিনিং খাতে আগের মতো ১০ শতাংশ নগদ সহায়তা ও অগ্নিনির্বাপক যন্ত্র আমদানিতে আরোপিত শুল্ক প্রত্যাহারের দাবি জানান৷
এর পরিপ্রেক্ষিতে এনবিআরের চেয়ারম্যান বলেন, অগ্নিনির্বাপক যন্ত্রে শুল্ক কমানোর প্রজ্ঞাপন আগামী সপ্তাহে জারি হতে পারে৷
বাংলাদেশ ট্যারিফ কমিশনের চেয়ারম্যান ইকবাল খান চৌধুরী বলেন, ২০১৫ সালের জুলাইয়ের পর আর কোনো নিয়ন্ত্রণমূলক শুল্ক থাকবে না৷ সম্পূরক শুল্কের আওতাও কমে যাবে৷ তখন ব্যবসায়ীদের সুরক্ষা দিতে হবে কাউন্টারভেইলিং, এন্টি-ডাম্পিং ও সেইফগার্ড শুল্কের মাধ্যমে৷ তবে এই সুবিধা পেতে প্রয়োজনীয় তথ্য দিয়ে ব্যবসায়ীদের আবেদন করতে হবে৷ কিন্তু ব্যবসায়ীরা এ বিষয়ে সচেতন নন, তথ্য দিতেও আগ্রহী থাকেন না৷ কিন্তু এটি ছাড়া তখন দেশীয় শিল্পকে আর সুরক্ষা দেওয়া সম্ভব হবে না৷
এফবিসিসিআইয়ের সাবেক সহসভাপতি জসীম উদ্দিন বলেন, যুক্তরাষ্ট্রের বাজারে জিএসপি স্থগিতের ক্ষেত্রে দায়ী নয়, এমন পণ্য প্রস্তুতকারকেরাই এ ঘটনায় বেশি ক্ষতিগ্রস্ত হয়েছেন৷ জিএসসি পুনরুদ্ধার না হওয়া পর্যন্ত এসব ক্ষতিগ্রস্ত খাতকে নগদ সুবিধা দেওয়া হোক৷
বাংলাদেশ অ্যাসোসিয়েশন অব সফটওয়্যার অ্যান্ড ইনফরমেশন সার্ভিসেসের (বেসিস) সহসভাপতি আলমাস কবির বলেন, ইন্টারনেট সেবাদানকারীদের ওপর ১৫ শতাংশ হারে মূসক তুলে দেওয়া উচিত৷
ফরেন ইনভেস্টরস চেম্বার অব কমার্স অ্যান্ড ইন্ডাস্ট্রির (এফআইসিসিআই) সভাপতি রূপালী চৌধুরী বলেন, ‘একেক সময়ে একেক ধরনের নীতিমালা করা হয়৷ নীতির ক্ষেত্রে ধারাবাহিকতা থাকা দরকার৷’
গোপালগঞ্জ চেম্বারের সভাপতি কাজী জিন্নাত আলী বলেন, ‘গত বাজেটে পরিবেশকদের ওপর ৫ শতাংশ কর আরোপ করা হয়েছে৷ কিন্তু আমরা প্রতিষ্ঠানগুলোর কাছ থেকে কমিশনই পাই ৩ শতাংশ৷ আমরা কর দিতে চাই৷ কিন্তু এভাবে তো কর দেওয়া সম্ভব নয়৷’
অনুষ্ঠানে তৈরি পোশাক রপ্তানিকারকদের সংগঠন বিজিএমইএর সভাপতি আতিকুল ইসলাম, বাংলাদেশ চেম্বারের সহসভাপতি মোস্তফা আজাদ চৌধুরীসহ বিভিন্ন ব্যবসায়ী সংগঠনের অর্ধশতা​িধক নেতা ও প্রতিনিধি বক্তব্য দেন৷ এর মধ্যে দুজন সাংসদও ছিলেন৷
