
চলতি অর্থবছরের তৃতীয় প্রান্তিকে (জুলাই-সেপ্টেম্বর) দেশের শীর্ষস্থানীয় মোবাইল অপারেটর গ্রামীণফোনের রাজস্ব কমেছে। আজ বুধবার রাজধানীর একটি হোটেলে এক সংবাদ সম্মেলনের মাধ্যমে গ্রামীণফোনের তৃতীয় প্রান্তিকের আর্থিক প্রতিবেদন প্রকাশ করা হয়। ওই প্রতিবেদনে এ তথ্য জানা যায়।সংবাদ সম্মেলনে জানানো হয়, চলতি প্রান্তিকে গ্রামীণফোনের রাজস্ব আয় হয়েছে দুই হাজার ৫৬৪ কোটি টাকা। চলতি বছরের দ্বিতীয় প্রান্তিকে (এপ্রিল-জুন) এ রাজস্বের পরিমাণ ছিল দুই হাজার ৬২০ কোটি টাকা। অর্থাৎ তৃতীয় প্রান্তিকে রাজস্ব কমেছে ৫৬ কোটি টাকা। গত বছরের একই সময়ের তুলনায় তা বেড়েছে মাত্র ২ দশমিক ৪ শতাংশ।গ্রামীণফোনের প্রধান নির্বাহী কর্মকর্তা (সিইও) বিবেক সুদ এ প্রসঙ্গে বলেন, ‘ফুটবল বিশ্বকাপ, বন্যার মতো প্রাকৃতিক দুর্যোগ এবং আন্তর্জাতিক আন্তসংযোগ আয় কমায় রাজস্ব প্রবৃদ্ধি কিছুটা ব্যাহত হয়েছে।’প্রান্তিক অনুযায়ী রাজস্ব কমলেও সার্বিকভাবে গ্রামীণফোনের রাজস্ব বেড়েছে। ২০১৪ সালের প্রথম নয় মাসে প্রতিষ্ঠানটি রাজস্ব আদায় করেছে সাত হাজার ৬৭৪ কোটি টাকা, যা গত অর্থবছরের একই সময়ের তুলনায় ৬ দশমিক ১০ শতাংশ বেশি। চলতি অর্থবছরের প্রথম ছয় মাসে প্রতিষ্ঠানটির রাজস্ব আদায়ের পরিমাণ ছিল পাঁচ হাজার ১১০ কোটি টাকা।গত বছরের একই সময়ের তুলনায় প্রতিষ্ঠানটির রাজস্ব বেড়েছে ৫ দশমিক ৮ শতাংশ। নিজস্ব মুঠোফোন বিক্রি ও অন্যান্য সেবা থেকে আয় বেড়েছে ১৩ দশমিক ২ শতাংশ।গ্রামীণফোন জানায়, নতুন করে চলতি অর্থবছরে ৪২ লাখ ৫০ হাজার গ্রাহক এই সময়ে গ্রামীণফোনের সঙ্গে যুক্ত হয়েছেন। এতে প্রতিষ্ঠানটির মোট গ্রাহক সংখ্যা দাঁড়িয়েছে পাঁচ কোটি ২৯ লাখ। গ্রাহক সংখ্যার ভিত্তিতে গ্রামীণফোনের দখলে এখন বাজারের ৪২ দশমিক ৪ শতাংশ।চলতি বছরের সেপ্টেম্বর পর্যন্ত গ্রামীণফোনের মোট ইন্টারনেট গ্রাহকের সংখ্যা দাঁড়িয়েছে এক কোটি দুই লাখ, যা তাদের মোট গ্রাহকের ২০ শতাংশ।সংবাদ সম্মেলনে আরও উপস্থিত ছিলেন গ্রামীণফোনের প্রধান অর্থ কর্মকর্তা (সিএফও) দিলীপ পাল, প্রধান মার্কেটিং কর্মকর্তা অ্যালান বঙ্কে প্রমুখ।
