
জাপান সরকার আগ্রাসী ব্যয়নীতি গ্রহণ করলেও দেশটির অর্থনীতিতে প্রত্যাশার তুলনায় কম প্রবৃদ্ধি হয়েছে। চলতি বছরের দ্বিতীয় প্রান্তিকে অর্থাৎ এপ্রিল-জুন সময়ে বার্ষিক হিসাবে জাপানের মোট দেশজ উৎপাদনে (জিডিপি) প্রবৃদ্ধি হয়েছে শূন্য দশমিক ২ শতাংশ, যা পূর্বাভাসের চেয়ে কম। দেশটির জিডিপি প্রবৃদ্ধি শূন্য দশমিক ৭ শতাংশ হবে বলে পূর্বাভাস দেওয়া হয়েছিল।
বছরের প্রথম প্রান্তিক জানুয়ারি-মার্চে এশিয়ার দ্বিতীয় বৃহৎ এই অর্থনীতিতে প্রায় ২ শতাংশ প্রবৃদ্ধি হয়।
জাপান সরকার স্থানীয় মুদ্রায় ২৮ ট্রিলিয়ন বা ২৮ লাখ কোটি ইয়েনের (২৬ হাজার ৫০০ কোটি মার্কিন ডলার) একটি বিশাল প্রণোদনা প্যাকেজ ঘোষণার পরই দেশটির অর্থনীতিতে প্রত্যাশার চেয়ে প্রবৃদ্ধি হওয়ার খবরটি এসেছে।
প্রধানমন্ত্রী শিনঝো আবের আর্থিক পুনরুদ্ধার কর্মসূচি অনুযায়ী জাপানের কেন্দ্রীয় ব্যাংক (ব্যাংক অব জাপান) সুদের হার ঋণাত্মক রাখার পাশাপাশি নজিরবিহীনভাবে সম্পদ ক্রয় কর্মসূচি অব্যাহত রেখেছে।
সুদের হার ঋণাত্মক রাখার মানে হলো, আমানতকারীরা টাকা জমা রাখলে এর বিপরীতে কোনো সুদ পাবেন না বরং উল্টো তাঁদের কাছ থেকে সুদ নেওয়া হবে।
এদিকে অর্থনীতি চাঙা হতে সময় লাগবে এমন আশঙ্কায় জাপানের শেয়ারবাজারে গতকাল প্রধান শেয়ার সূচক নিক্কেই-২২৫ শূন্য দশমিক ৩ শতাংশ কমেছে।
স্টেট স্ট্রিট গ্লোবাল মার্কেটস নামে একটি প্রতিষ্ঠানের সামষ্টিক কৌশলের প্রধান টিমোথি গ্র্যাফ বলেছেন, ‘জাপানের অর্থনৈতিক প্রবৃদ্ধি খুবই খারাপ।’
টিমোথি গ্র্যাফ আরও বলেন, জাপানের অর্থনীতিতে অভ্যন্তরীণ ভোগব্যয় ও মূলধনি ব্যয় এবং রপ্তানি আয়ের দুর্বলতা নিয়ে উদ্বেগ রয়ে গেছে। দেশটির মুদ্রা ইয়েনের বিনিময় হার খানিকটা শক্তিশালী অবস্থায় রয়েছে, এই যা।
 
