
চলতি অর্থবছরের প্রথম পাঁচ মাসে (জুলাই-নভেম্বর) ৯৭ কোটি ২০ লাখ মার্কিন ডলার বিদেশি সহায়তা এসেছে, যা গত অর্থবছরের একই সময়ের চেয়ে ৩ কোটি ডলার কম। গত অর্থবছরে একই সময়ে উন্নয়ন-সহযোগীরা ১০০ কোটি ডলার ছাড় করেছিল। অর্থনৈতিক সম্পর্ক বিভাগ (ইআরডি) সূত্রে এসব তথ্য জানা গেছে।এদিকে গত জুলাই-নভেম্বর সময়ে বাংলাদেশ সরকারকে অতীতের ঋণের বিপরীতে দাতাদের সুদাসল হিসেবে ৪০ কোটি ৬৪ লাখ ডলার পরিশোধ করতে হয়েছে। এর মধ্যে আসল ৩২ কোটি ডলার এবং সুদ ৮ কোটি ডলার। ঋণ পরিশোধের অর্থ বাদ দিলে প্রকৃত অর্থে বিদেশি সহায়তা এসেছে ৪৭ কোটি ডলারের মতো। যদিও সরকার বাজেটে বিদেশি সহায়তার ঋণ পরিশোধের জন্য আলাদা বরাদ্দ রাখে।ইআরডি সূত্রমতে, ছাড় করা অর্থের মধ্যে ঋণ ৮৮ কোটি ডলার। আর অনুদান হিসেবে পাওয়া গেছে ৯ কোটি ২০ লাখ ডলার। গত অর্থবছরে ঋণ বাবদ ৮৪ কোটি ২৭ লাখ ৪০ হাজার এবং অনুদান বাবদ ১৬ কোটি ১১ লাখ ২০ হাজার ডলার ছাড় করেছিল দাতারা।চলতি অর্থবছরের জুলাই-নভেম্বর মাস পর্যন্ত ১ হাজার ৩৪২ কোটি ডলার দেওয়ার প্রতিশ্রুতি দিয়েছে দাতারা। এর মধ্যে ১ হাজার ৩৩৬ কোটি ডলার ঋণ এবং ৬ কোটি ডলার অনুদান দেওয়ার প্রতিশ্রুতি রয়েছে। তবে গত জুলাই মাসে রূপপুর বিদ্যুৎকেন্দ্রের জন্য রাশিয়ার সঙ্গে সমঝোতা চুক্তি হওয়ায় প্রতিশ্রুতির পরিমাণ বেড়ে গেছে বলে ইআরডি সূত্রে জানা গেছে।
 
