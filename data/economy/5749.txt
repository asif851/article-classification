
বিশ্বজুড়ে বাণিজ্য প্রবৃদ্ধি আরও কমে যাবে। বিশ্ব বাণিজ্য সংস্থা (ডব্লিউটিও) বলছে, চলতি ২০১৫ সালে সারা বিশ্বে আমদানি-রপ্তানির যে বাণিজ্য সেটির প্রবৃদ্ধি হবে মাত্র ২ দশমিক ৮ শতাংশ। অথচ গত এপ্রিল মাসে ডব্লিউটিও বলেছিল, এ বছর ৩ দশমিক ৩ শতাংশ হারে বিশ্ব বাণিজ্য প্রবৃদ্ধি ঘটবে।কিন্তু এখন বিশ্ব অর্থনীতি ও বাণিজ্যের পরিবর্তিত পরিস্থিতির কারণে সংস্থা বলছে, এ প্রবৃদ্ধি আরও কমে যাবে। এ জন্য প্রধান কারণ হিসেবে উল্লেখ করা হয়েছে চীন, ব্রাজিলের আমদানি চাহিদা কমে যাওয়া, বিশ্ববাজারে জ্বালানি তেল ও প্রাথমিক পণ্যের মূল্যপতন, বিনিময় হারের ব্যাপক ওঠানামা, আর্থিক বাজারের অনিশ্চয়তা ও যুক্তরাষ্ট্রের মুদ্রানীতির পরিবর্তন।আন্তর্জাতিক সংস্থা ডব্লিউটিও গতকাল বুধবার বিশ্ব বাণিজ্য প্রবৃদ্ধি নিয়ে নতুন করে এ পূর্বাভাস প্রকাশ করেছে। তাতে ২০১৫ সালের পাশাপাশি ২০১৬ সালেরও বিশ্ব বাণিজ্য প্রবৃদ্ধির পূর্বাভাস তুলে ধরা হয়। সেই পূর্বাভাসে বলা হয়েছে, ২০১৬ সালে বিশ্বজুড়ে বাণিজ্য প্রবৃদ্ধি হবে ৩ দশমিক ৯ শতাংশ হারে। যদিও গত এপ্রিলে দেওয়া পূর্বাভাসে ২০১৬ সালে ৪ শতাংশ হারে বাণিজ্য প্রবৃদ্ধির কথা বলা হয়েছিল।সাম্প্রতিক সময়ে চীন ও ব্রাজিলের আমদানি চাহিদা কমে যাওয়ায় পুরো বিশ্ব বাণিজ্যে তার নেতিবাচক প্রভাব পড়ে। এ কারণে গত এপ্রিলে করা ডব্লিউটিওর পূর্বাভাসও পাল্টাতে হয়েছে। এশীয় অঞ্চলের বাণিজ্য সম্পর্কে পূর্বাভাসে বলা হয়েছে, চীনের আমদানি প্রবৃদ্ধির ধীর গতি এ অঞ্চলের আঞ্চলিক বাণিজ্য কমিয়ে দেবে।ডব্লিউটিও বলছে, আগামী ২০১৬ সালে যদি ৩ দশমিক ৯ শতাংশ বিশ্ব বাণিজ্য প্রবৃদ্ধি অর্জিত হয়ও তাহলে সেটি হবে গত ২০ বছরের গড় প্রবৃদ্ধির চেয়ে কম। ১৯৯৫ থেকে ২০১৫ সাল পর্যন্ত বিশ্ব বাণিজ্যের গড় প্রবৃদ্ধি ছিল ৫ শতাংশ। চলতি বছর সেটি কমে ৩ শতাংশের নিচে নেমে আসবে বলে মনে করছে আন্তর্জাতিক এই বাণিজ্য সংস্থা।বিশ্ব বাণিজ্য সংস্থার প্রতিবেদনের তথ্য অনুযায়ী, এশিয়া অঞ্চলে ২০১৫ সালে আমদানি প্রবৃদ্ধি হবে ২ দশমিক ৬ শতাংশ, যা পাঁচ বছরের মধ্যে সর্বনিম্ন। ২০১১, ২০১২, ২০১৩ ও ২০১৪ সালে এ অঞ্চলে রপ্তানি প্রবৃদ্ধি ছিল যথাক্রমে ৬ দশমিক ৫, ৩ দশমিক ৭, ৪ দশমিক ৮ ও ৩ দশমিক ৪ শতাংশ। আমদানি প্রবৃদ্ধি ৩ শতাংশের নিচে থাকলেও চলতি বছর শেষে এশিয়া অঞ্চলের রপ্তানি প্রবৃদ্ধি ৩ দশমিক ১ শতাংশ হারে হতে পারে বলে পূর্বাভাস দিয়েছে ডব্লিউটিও।
