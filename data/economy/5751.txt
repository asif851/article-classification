
গ্রামীণফোন ২০১৩ সালের তৃতীয় প্রান্তিকে দুই হাজার ৫০০ কোটি টাকা রাজস্ব আয় করেছে, যা গত বছরের একই সময়ের তুলনায় ৯ দশমিক ৪ শতাংশ বেশি।এই প্রান্তিকে গ্রামীণফোন ২০ লাখ সাত হাজার নতুন গ্রাহক যোগ করেছে। ফলে গ্রামীণফোনের মোট গ্রাহকসংখ্যা দাঁড়িয়েছে চার কোটি ৪৬ লাখ। আর বাজার হিস্যা অপরিবর্তিত আছে।গ্রামীণফোনের প্রধান নির্বাহী কর্মকর্তা (সিইও) বিবেক সুদ গতকাল শনিবার এক সংবাদ সম্মেলনে বলেন, ‘সবার কাছে ইন্টারনেট দেওয়ার নতুন তথ্যভিত্তিক যুগের সূচনা করতে পেরে আমরা অত্যন্ত উৎসাহিত। থ্রিজি চালু হওয়ায় এই লক্ষ্য বাস্তবায়ন করা আরও সম্ভবপর হবে।’আয়কর প্রদানের পর এই বছরের তৃতীয় প্রান্তিকে গ্রামীণফোনের নিট মুনাফা হয়েছে ৫৭০ কোটি টাকা। আর গত বছর একই সময়ে এর পরিমাণ ছিল ৩২০ কোটি টাকা। আবার তৃতীয় প্রান্তিকে শেয়ারপ্রতি আয় হয়েছে ৪ টাকা ২৫ পয়সা, যা গত বছর একই সময়ে ছিল ২ টাকা ৩৪ পয়সা।গ্রামীণফোন তার নেটওয়ার্কের আধুনিকায়ন এবং ১০ মেগাহার্টজ থ্রিজি স্পেকট্রাম কিনতে আলোচ্য সময়ে এক হাজার ৯৬০ কোটি টাকা বিনিয়োগ করেছে। এর ফলে চালু হওয়ার পর থেকে গ্রামীণফোনের মোট বিনিয়োগের পরিমাণ দাঁড়িয়েছে ২৩ হাজার ৬০০ কোটি টাকা। এই সময়ে গ্রামীণফোন সরকারি কোষাগারে কর, ভ্যাট ও শুল্ক আকারে মোট তিন হাজার ১২০ কোটি টাকা জমা দিয়েছে। আর করপোরেট ট্যাক্স দিয়েছে ২০০ কোটি টাকা, যা গত বছরের একই সময়ের তুলনায় ৫০ কোটি টাকা বেশি। বিজ্ঞপ্তি।
