
আগামী অর্থবছর থেকে নতুন মূল্য সংযোজন কর (মূসক) আইন অনুযায়ী ১৫ শতাংশ হারে মূসক দিতে হবে। অর্থমন্ত্রী আবুল মাল আবদুল মুহিত স্পষ্ট করে ব্যবসায়ীদের জানিয়ে দিলেন।
আজ বৃহস্পতিবার জাতীয় রাজস্ব বোর্ড (এনবিআর) ও ব্যবসায়ীদের শীর্ষ সংগঠন এফবিসিসিআই আয়োজিত যৌথ পরামর্শক সভায় অর্থমন্ত্রী এ কথা বলেন। তিনি বলেন, ‘আমরা ১৫ শতাংশ মূসক রাখছি। ব্যবসায়ীদের মধ্যে হিসাব রাখার অভ্যাস গড়ে উঠুক।’ তবে তিনি আশ্বাস দিয়ে বলেন, বর্তমান সরকারের মেয়াদেই বিভিন্ন হারে মূসক প্রণয়ন করা হবে।রাজধানীর সোনারগাঁও হোটেলে অনুষ্ঠিত ওই পরামর্শক সভায় এফবিসিসিআইয়ের পক্ষ থেকে বিভিন্ন হারে মূসক আরোপের পাশাপাশি প্যাকেজ মূসক–ব্যবস্থা বহাল রাখার সুপারিশ করা হয়। সভায় সভাপতিত্ব করেন এনবিআর চেয়ারম্যান নজিবুর রহমান। এ ছাড়া এফবিসিসিআই সভাপতি আবদুল মাতলুব আহমাদসহ ব্যবসায়ীরা বক্তব্য দেন।আগামী ১ জুলাই থেকে নতুন মূসক আইন কার্যকর হবে। এ আইনে পণ্য ও সরবরাহ পর্যায়ে ১৫ শতাংশ হারে মূসক আরোপ হবে।
