
বাজারের অন্য সব পণ্যের মতো রড, সিমেন্ট, ইটেরও ভালোমন্দ আছে। যে নির্মাতা প্রতিষ্ঠান আপনার জমিতে বাড়ি নির্মাণ করছে, তারা ভালো নির্মাণসামগ্রী ব্যবহার করছে কি না, তা তদারক করা জরুরি। এ ক্ষেত্রে কোন নির্মাণসামগ্রী ভালো তা জানতে আপনি বিশেষজ্ঞের সাহায্য নিতে পারেন। সে সুযোগ না থাকলে আপনার জন্য আমাদের কিছু পরামর্শ রইল। এসব পরামর্শ প্রকৌশলী, নির্মাতা প্রতিষ্ঠান ও নির্মাণসামগ্রীর উৎপাদকদের কাছ থেকে জানা গেছে।
রডরডের ভালোমন্দ নির্ভর করে এর চাপ সহ্য করার ক্ষমতার ওপর। বাজারে এখন বিভিন্ন ধরনের রড পাওয়া যায়। আপনাকে দেখতে হবে বুয়েটের পরীক্ষায় কোন রড কতটুকু চাপ সহ্যের স্বীকৃতি পেয়েছে। খালি চোখে রডের ভালোমন্দ বোঝার উপায় নেই। তবে বাড়ি নির্মাণে একই মানের রড কেনা উচিত।
সিমেন্টসিমেন্ট কেনার আগে ব্যাগের দিকে নজর দিতে হবে। সেখানে সিমেন্টের উৎপাদনের তারিখ দেখতে হবে। দু-তিন মাস আগে উৎপাদিত সিমেন্ট ব্যবহার না করাই ভালো। কম্পোজিট সিমেন্টের ক্ষেত্রে সিমেন্টে ক্লিংকারের পরিমাণ দেখতে হবে। যত বেশি ক্লিংকার থাকবে, সিমেন্ট তত ভালো। ব্যাগের গায়ে বিএসটিআইয়ের সিল আছে কি না, তা-ও দেখে নিতে হবে।
ইটবাজারে এখন দুই ধরনের ইটভাটায় তৈরি ইট পাওয়া যায়। একটা হলো সনাতনী ইটভাটায় পোড়ানো ইট। অন্যটি অটো-ব্রিকফিল্ডে উৎপাদিত ইট। আপনি যে ইটই কেনেন না কেন শক্ত, দৃঢ় ও সম্পূর্ণভাবে পোড়া ইট কিনতে হবে। ভালো ইট এক মিটার উচ্চতা থেকে নিচে ফেলা হলেও সাধারণত ভাঙে না। সমতল ও ফাটলমুক্ত ইট কমপক্ষে এক দিন পানিতে ভিজিয়ে রেখে তারপর ব্যবহার করতে হবে।
সুরকিসুরকি দিয়ে ছাদ ও পিলারের কংক্রিট তৈরি হয়। এ জন্য সুরকির মান ভালো হতে হবে। ভালো মানের ইট দিয়ে সুরকি তৈরি করতে হবে।
বালুবালুর বিভিন্ন ধরন আছে। মোটা বালু ব্যবহার করতে হয় ছাদ ও বিমের ঢালাইয়ের জন্য। এ ক্ষেত্রে সিলেটের লাল বালু ও গজারিয়ার মোটা বালু কার্যকর। আর আস্তরণের জন্য ব্যবহার করতে হবে ছোট দানার বালু। এ ক্ষেত্রে মেঘনার বালু বেশি ভালো। বালু কেনার সময় ময়লাহীন কি না, তা দেখতে হবে। তা দেখার উপায় হলো একটি কাপড়ে বালু নিয়ে কতক্ষণ ঘষে ফেলে দিতে হবে। ময়লা থাকলে তা কাপড়ের গায়ে লেগে থাকবে।
