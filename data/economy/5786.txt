
কমার্স ব্যাংক থেকে সরকারি শেয়ার প্রত্যাহারের চিন্তাভাবনা চলছে বলে জানিয়েছেন অর্থমন্ত্রী আবুল মাল আবদুল মুহিত। আজ মঙ্গলবার দুপুরে সিলেটে নিজ বাসায় সাংবাদিকদের এ কথা জানান অর্থমন্ত্রী। এ সময় কমার্স ব্যাংকে সরকারি শেয়ার রাখা উচিত নয় বলে অর্থমন্ত্রী তাঁর নিজস্ব মতামত ব্যক্ত করেন।অর্থমন্ত্রী বলেন, ‘কমার্স ব্যাংকে বড় অঙ্কের সরকারি শেয়ার আছে। সেটা রাখা উচিত কি না, সে বিষয়টি ভেবে দেখা হচ্ছে।’তবে এটা তাঁর নিজস্ব মতামত জানিয়ে অর্থমন্ত্রী বলেন, ‘সংশ্লিষ্ট সব মন্ত্রণালয়ের সঙ্গে আলোচনা করে তবেই তা বাস্তবায়ন করতে হবে...অনেকগুলো সরকারি ব্যাংক রয়েছে। কাজেই কমার্স ব্যাংকে এত বড় অঙ্কের শেয়ার রাখার প্রয়োজন নেই।’অর্থমন্ত্রী ১০টি উন্নয়ন প্রকল্পের কাজ শুরু উপলক্ষে তিন দিনের সফরে গতকাল সোমবার সিলেটে আসেন।
২০১৬ সালের ১১ জানুয়ারি থেকে সাবেক সচিব আরাস্তু খান বাংলাদেশ কমার্স ব্যাংকের চেয়ারম্যান হিসেবে দায়িত্বরত ছিলেন। গত বৃহস্পতিবার আরাস্তু খান পদত্যাগ করেন এবং নতুন পরিচালক হিসেবে ইসলামী ব্যাংকে যোগ দেন। ওই দিন নতুন পরিচালক হিসেবে পর্ষদ সভায় যোগ দিয়েই ব্যাংকটির চেয়ারম্যান নির্বাচিত হন তিনি। কমার্স ব্যাংকের পরিচালনা পর্ষদে চেয়ারম্যান হিসেবে নতুন কাউকে এখনো নিয়োগ দেওয়া হয়নি।
