
বিশ্ববাজারে দর কিছুটা কমায় দেশে প্রতি ভরি সোনায় সর্বোচ্চ ১ হাজার ১৬৬ টাকা পর্যন্ত কমানোর সিদ্ধান্ত নিয়েছে বাংলাদেশ জুয়েলার্স সমিতি। এতে করে ভালো মানের অর্থাৎ ২২ ক্যারেট সোনার দর হবে ৪৮ হাজার ৯৮৯ টাকা। নতুন দর কাল বুধবার কার্যকর হবে।
জুয়েলার্স সমিতি ১১ সেপ্টেম্বর সোনার দাম বৃদ্ধি করে প্রতি ভরি ৫০ হাজার ১৫৫ টাকা করেছিল। এতে প্রায় চার বছর পর দেশের বাজারে সোনার ভরি অর্ধ লাখ টাকা ছাড়িয়ে যায়। তার আগে গত জানুয়ারি ও ফেব্রুয়ারি মাসে দুই দফা দর বৃদ্ধির পর ৮ মে সোনার ভরি ১ হাজার ১৬৭ টাকা দাম কমিয়েছিল সমিতি। গত ২৮ জুলাই ও ১৩ আগস্ট সোনার দাম ভরিতে যথাক্রমে ১ হাজার ৩৪১ টাকা ও ১ হাজার ৫১৬ টাকা পর্যন্ত বাড়ানো হয়।
আজ মঙ্গলবার সমিতির পাঠানো সংবাদ বিজ্ঞপ্তিতে বলা হয়, আগামীকাল বুধবার থেকে সারা দেশে প্রতি ভরি (১১ দশমিক ৬৬৪ গ্রাম) ২২ ক্যারেট সোনা ৪৮ হাজার ৯৮৯ টাকা, ২১ ক্যারেট ৪৬ হাজার ৭৭৩ টাকা এবং ১৮ ক্যারেট সোনা বিক্রি হবে ৪১ হাজার ১১৬ টাকায়। আর সনাতন পদ্ধতির সোনার ভরি দাঁড়াবে ২৬ হাজার ২৪৪ টাকা।
সমিতি জানায়, আজ মঙ্গলবার পর্যন্ত প্রতি ভরি ২২ ক্যারেট সোনা ৫০ হাজার ১৫৫ টাকা, ২১ ক্যারেট ৪৭ হাজার ৮২২ টাকা, ১৮ ক্যারেট ৪১ হাজার ৯৯০ টাকা এবং সনাতন পদ্ধতির সোনার ভরি ২৬ হাজার ৮২৭ টাকায় বিক্রি হবে। কাল থেকে ২২ ক্যারেটে ১ হাজার ১৬৬ টাকা, ২১ ক্যারেটে ১ হাজার ৫০ টাকা, ১৮ ক্যারেটে ৮৭৪ টাকা এবং সনাতন পদ্ধতির সোনার ভরিতে ৫৮৩ টাকা দাম কমবে। তবে রুপার দাম অপরিবর্তিত থাকবে। প্রতি ভরি রুপা ১ হাজার ৫০ টাকায় বিক্রি হচ্ছে।
জুয়েলারি ব্যবসায়ীরা জানান, প্রতি ভরি ২২ ক্যারেটে ৯১ দশমিক ৬ শতাংশ, ২১ ক্যারেটে ৮৭ দশমিক ৫ শতাংশ, ১৮ ক্যারেটে ৭৫ শতাংশ বিশুদ্ধ সোনা থাকে। অলংকার তৈরিতে সোনার দরের সঙ্গে মজুরি ও মূল্য সংযোজন কর (মূসক) যোগ হবে।
