
সপ্তাহের প্রথম দিনে আজ রোববার সূচকের নিম্নমুখী প্রবণতায় শেষ হয়েছে দেশের শেয়ারবাজারের লেনদেন। দিন শেষে দুই বাজারেই অধিকাংশ কোম্পানির শেয়ারের দাম কমেছে। ফলে কমেছে সূচক। এ ছাড়া গত বৃহস্পতিবারের তুলনায় লেনদেনের পরিমাণও কমেছে।
দেশের প্রধান শেয়ারবাজার ঢাকা স্টক এক্সচেঞ্জ (ডিএসই) সূত্রে জানা যায়, আট পয়েন্ট কমে ডিএসইএক্স সূচক দাঁড়িয়েছে চার হাজার ৮৩১ পয়েন্ট। ডিএসইর পাশাপাশি সিএসইতেও সূচক কমেছে। লেনদেন শেষে নয় পয়েন্ট কমে সিএসইর সার্বিক মূল্যসূচক অবস্থান করছে ১৪ হাজার ৮১৫ পয়েন্টে।
ডিএসইতে আজ ৩১৭টি প্রতিষ্ঠানের শেয়ার ও মিউচুয়াল ফান্ড হাতবদল হয়েছে। এর মধ্যে ১০৮টির দাম বেড়েছে, কমেছে ১৭১টির আর অপরিবর্তিত রয়েছে ৩৮টি প্রতিষ্ঠানের শেয়ার দর। অন্যদিকে সিএসইতে হাতবদল হওয়া ২৪৯টি প্রতিষ্ঠানের মধ্যে ৭৭টির দাম বেড়েছে; কমেছে ১২৯টির, আর অপরিবর্তিত রয়েছে ৪৩টি প্রতিষ্ঠানের শেয়ারের দাম।
ডিএসইতে আজ ৪৬৭ কোটি টাকার শেয়ার লেনদেন হয়েছে, যা গত বৃহস্পতিবারের চেয়ে ১২৯ কোটি টাকা কম। সিএসইর লেনদেন আজ ৩২ কোটি টাকায় দাঁড়িয়েছে, যা বৃহস্পতিবারের চেয়ে নয় কোটি টাকা কম।
ডিএসইতে আজ লেনদেনে শীর্ষে ছিল শাহজিবাজার পাওয়ার কোম্পানি। আজ এই প্রতিষ্ঠানের ২৫ কোটি টাকার শেয়ার লেনদেন হয়। এ ছাড়া লেনদেনে শীর্ষে থাকা প্রতিষ্ঠানগুলোর মধ্যে রয়েছে লাফার্জ সুরমা সিমেন্ট, ফার কেমিক্যাল ইন্ডাস্ট্রি, সিটি ব্যাংক, স্কয়ার ফার্মা এবং বাংলাদেশ বিল্ডিং সিস্টেম প্রভৃতি।
