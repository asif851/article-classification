
ফিলিপাইনের রিজাল ব্যাংক থেকে পাচার হওয়া ৮ কোটি ১০ লাখ ডলারের মধ্য থেকে ২ কোটি ফিলিপিনো পেসো নিজে সরিয়েছেন ব্যাংকটির জুপিটার শাখা ব্যবস্থাপক মায়া সান্তোস দেগুইতো। মায়া সান্তোসের ব্যক্তিগত গাড়িতে করে এই অর্থ গত ৫ ফেব্রুয়ারি সরিয়ে নেওয়া হয়। ফিলিপাইনের ব্লু রিবন সিনেট কমিটির শুনানিতে এমন তথ্য জানিয়েছেন রিজাল কমার্শিয়াল ব্যাংকিং করপোরেশনের (আরসিবিসি) জুপিটার শাখার বরখাস্ত কর্মকর্তা রোমাল্ডো অগার্দো।ফিলিপাইনে গতকাল বৃহস্পতিবার সিনেটের দ্বিতীয় দিনের শুনানিতে সাক্ষ্য দিতে গিয়ে মায়া সান্তোস দেগুইতোর বিরুদ্ধে এমন অভিযোগ করেন আরসিবিসির গ্রাহকসেবা বিভাগের প্রধান রোমাল্ডো অগার্দো। তিনি বলেন, ‘৫ ফেব্রুয়ারি কাগজের ব্যাগে করে ২ কোটি পেসো মায়া সান্তোসের গাড়িতে নিতে দেখেছি আমি। উইলিয়াম গোর হিসাবে জমা হওয়া অর্থ থেকেই মায়া সান্তোসের গাড়িতে এই পেসো নেওয়া হয়।’ওই সময়ের ঘটনার বর্ণনা দিয়ে রোমাল্ডো অগার্দো বলেন, ‘২ কোটি পেসো ছাড় করতে সহকারী শাখা ব্যবস্থাপক অ্যাঞ্জেলা তোরেস আমাকে অনুরোধ করেন। ওই দিন সাড়ে পাঁচটার সময় এই অর্থ ক্যাশ সেন্টার থেকে ব্যাংকে আসে। এরপর গণনা ও অন্যান্য প্রক্রিয়া শেষে সাড়ে ছয়টায় ২ কোটি পেসো মায়া সান্তোসের কক্ষে পাঠানো হয়। এ সময় মায়া তাঁর কক্ষে ছিলেন না, মনে হয় তিনি মুঠোফোনে কারও সঙ্গে কথা বলছিলেন।’অগার্দো আরও বলেন, ‘জোভি মোরালেস নামের এক ব্যাংক সহকারী ২ কোটি পেসো মায়ার গাড়িতে তোলার কাজটি করেন। এ কাজে জোভিকে সহায়তা করেন সহকারী শাখা ব্যবস্থাপক অ্যাঞ্জেলা তোরেস। এসবই ঘটে আমার চোখের সামনেই। ব্যাংকে আমার বসার স্থান প্রবেশপথের সোজাসুজি হওয়ায় ও স্বচ্ছ কাচ থাকায় প্রতিটি ঘটনাই স্পষ্ট দেখা যাচ্ছিল।’
