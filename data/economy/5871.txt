
১৮-দলীয় জোটের ডাকা অবরোধের প্রথম দিন আজ মঙ্গলবার নিম্নমুখী প্রবণতায় শেষ হয়েছে দেশের শেয়ারবাজারের লেনদেন। লেনদেন শেষে দুই স্টক এক্সচেঞ্জে অধিকাংশ কোম্পানির শেয়ারের দাম কমেছে। ফলে সূচক কমেছে। একই সঙ্গে লেনদেনও কমেছে দুই বাজারে।
ব্রোকারেজ হাউসে উপস্থিতি কম
অবরোধের কারণে ব্রোকারেজ হাউসে আজ বিনিয়োগকারীদের উপস্থিতি কম ছিল। বিভিন্ন হাউস সূত্রে জানা যায়, অনেকে হাউসে না এলেও মুঠোফোনে খোঁজখবর নেন এবং লেনদেন সারেন।
ডিএসইতে সূচক কমেছে ৭৭ পয়েন্ট
প্রধান শেয়ারবাজার ঢাকা স্টক এক্সচেঞ্জের (ডিএসই) ডিএসইএক্স সূচক আজ ৭৭ পয়েন্ট কমে দাঁড়িয়েছে চার হাজার ২৭৭ পয়েন্টে।
সকাল সাড়ে ১০টায় সূচকের নিম্নমুখী প্রবণতায় ডিএসইতে লেনদেন শুরু হয়। একপর্যায়ে সূচক সামান্য বেড়ে। এরপর সূচক আবারও কমতে শুরু করে, যা লেনদেনের শেষ পর্যন্ত অব্যাহত ছিল।
ডিএসইতে আজ ২৯০টি প্রতিষ্ঠানের শেয়ার লেনদেন হয়েছে। এর মধ্যে ২০৯টিরই দাম কমেছে, বেড়েছে ৬০টির আর অপরিবর্তিত রয়েছে ২১টি প্রতিষ্ঠানের শেয়ারের দাম।
ডিএসইতে আজ ৭২৬ কোটি টাকা লেনদেন হয়েছে, যা গতকালের চেয়ে ২৪ কোটি টাকা কম। গতকাল এই বাজারে ৭৫০ কোটি টাকা লেনদেন হয়।
সিএসইর সূচক কমেছে ২০৭ পয়েন্ট
ডিএসইর পাশাপাশি চট্টগ্রাম স্টক এক্সচেঞ্জেও (সিএসই) সূচক ও লেনদেন কমেছে। দিনের লেনদেন শেষে সিএসইর সার্বিক মূল্যসূচক ২০৭ পয়েন্ট কমে অবস্থান করছে ১৩ হাজার ৩১২ পয়েন্টে।
সিএসইতে আজ ২২১টি প্রতিষ্ঠানের শেয়ার ও মিউচুয়াল ফান্ড হাত বদল হয়েছে। এর মধ্যে ১৬৯টিরই দাম কমেছে, বেড়েছে ৩৯টির আর অপরিবর্তিত রয়েছে ১৩টি প্রতিষ্ঠানের শেয়ারের দাম।
সিএসইতে আজ ৮০ কোটি টাকার শেয়ার লেনদেন হয়েছে, যা গতকালের চেয়ে ৩১ কোটি টাকা কম। গতকাল এই বাজারে ১১১ কোটি টাকার শেয়ার লেনদেন হয়।
লেনদেনে শীর্ষ ১০ কোম্পানি
ডিএসইতে আজ লেনদেনে শীর্ষে ছিল ওষুধ খাতের কোম্পানি ওরিয়ন ফার্মা। আজ এই প্রতিষ্ঠানের ৩৩ কোটি টাকার শেয়ার লেনদেন হয়। এ ছাড়া আরএন স্পিনিং, জেনারেশন নেক্সট ফ্যাশন, প্যারামাউন্ড টেক্সটাইল, সামিট পূর্বাঞ্চল পাওয়ার কোম্পানি, এনভয় টেক্সটাইল, গ্রামীণফোন, সিএমসি কামাল, বেঙ্গল উইন্ডসর, মেঘনা পেট্রোলিয়াম প্রভৃতি লেনদেনের শীর্ষে উঠে আসে।
