
একক দেশ হিসেবে জার্মানি এখন বাংলাদেশের দ্বিতীয় বৃহত্তম রপ্তানি বাজার। ভবিষ্যতে এই দেশটি বাংলাদেশের এক নম্বর রপ্তানি বাজারে পরিণত হবে।জার্মানির শ্রম ও সমাজকল্যাণবিষয়ক প্রতিমন্ত্রী ইয়গ অাসমুসেনের নেতৃত্বে একটি প্রতিনিধিদলের সঙ্গে গতকাল বৃহস্পতিবার ঢাকায় সচিবালয়ে এক বৈঠক শেষে বাণিজ্যমন্ত্রী তোফায়েল আহমেদ এ কথা বলেছেন।তোফায়েল আহমেদ সাংবাদিকদের বলেন, বাংলাদেশ এখন শুধু তৈরি পোশাক রপ্তানির মধ্যে না থেকে রপ্তানি পণ্যের সংখ্যা বাড়ানো ও নতুন বাজার সৃষ্টিতে কাজ করছে। তিনি বলেন, অপ্রত্যাশিতভাবে রানা প্লাজা দুর্ঘটনার পর দেশের তৈরি পোশাক কারখানাগুলোর অগ্নিনিরাপত্তা ও ভবন নিরাপত্তাসহ উন্নত কাজের পরিবেশ সৃষ্টি, শ্রমিকদের বেতন বৃদ্ধি, ট্রেড ইউনিয়ন গঠনসহ সব ধরনের সুযোগ-সুবিধা নিশ্চিত করা হয়েছে। এ জন্য প্রয়োজনীয় যন্ত্রপাতি আমদানিও শুল্কমুক্ত করা হয়েছে। পোশাক ক্রেতাদের নিয়োজিত তদন্ত সংস্থা অ্যাকর্ড ও অ্যালায়েন্স বাংলাদেশের পোশাক কারখানাগুলোর অবস্থা পরিদর্শন করে যাচ্ছে। তারা এ পর্যন্ত দুই হাজার ২০০ কারখানা পরিদর্শন করেছে। এর মধ্যে মাত্র ২৭টি কারখানাকে ঝুঁকিপূর্ণ ঘোষণা করা হয়েছে, যা মোট কারখানার ২ শতাংশের কম।
