
সরকার পাঁচ টাকা মূল্যমানের নতুন নোট ইস্যু করতে যাচ্ছে। আজ মঙ্গলবার বাংলাদেশ ব্যাংকের মতিঝিল অফিস থেকে এটি বাজারে ছাড়া হবে। এ নোটে অর্থ মন্ত্রণালয়ের অর্থ বিভাগের সিনিয়র সচিব হেদায়েতুল্লাহ আল মামুনের স্বাক্ষর থাকবে। পরবর্তী সময়ে বাংলাদেশ ব্যাংকের অন্যান্য অফিসেও নোটটি পাওয়া যাবে।  নতুন এ নোটটির সামনের অংশে জাতীয় স্মৃতিসৌধ ও জাতির পিতা বঙ্গবন্ধু শেখ মুজিবুর রহমানের প্রতিকৃতি এবং পেছনের অংশে নওগাঁর কুসুম্বা মসজিদের ছবি রয়েছে। নতুনভাবে মুদ্রিত এ নোটের উভয় পিঠের ওপরের অংশে ‘গণপ্রজাতন্ত্রী বাংলাদেশ সরকার’ লেখা এবং পেছনের অংশে ডান দিকে বাংলাদেশের জাতীয় প্রতীক রয়েছে। নতুন মুদ্রিত এ নোটের পাশাপাশি বর্তমানে প্রচলিত থাকা পাঁচ টাকা মূল্যমানের কাগুজে নোট এবং ধাতব মুদ্রাও চালু থাকবে। তথ্য বিবরণী 
 
