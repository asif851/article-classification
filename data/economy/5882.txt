
বর্তমান সরকারের শেষ বাজেটে শিক্ষা খাতে নতুন কোনো ঘোষণা নেই। বেসরকারি শিক্ষা প্রতিষ্ঠান এমপিওভুক্তি নিয়ে সাংসদ থেকে শুরু করে শিক্ষক-কর্মচারীদের পক্ষ থেকে জোর দাবি থাকলেও এ খাতে সুসংবাদ নেই। শিক্ষকদের জন্য আলাদা বেতন কমিশনেরও ঘোষণা নেই। তবে টাকার অঙ্কে আগের চেয়ে বরাদ্দ বেড়েছে। গতকাল বৃহস্পতিবার জাতীয় সংসদে অর্থমন্ত্রী আবুল মাল আবদুল মুহিত ২০১৩-১৪ অর্থবছরের বাজেট প্রস্তাব করেন। প্রস্তাবিত বাজেটে আসন্ন অর্থবছরের জন্য প্রাথমিক ও গণশিক্ষা মন্ত্রণালয়ের অনুকূলে অনুন্নয়ন ও উন্নয়ন খাত মিলিয়ে বরাদ্দের প্রস্তাব করা হয়েছে ১১ হাজার ৯৩৫ কোটি ৩৭ লাখ টাকা। শেষ হতে চলা ২০১৩-১৪ অর্থবছরে এই মন্ত্রণালয়ের অধীন বরাদ্দের প্রস্তাব করা হয়েছিল নয় হাজার ৮২৫ কোটি টাকা। আসন্ন অর্থবছরের জন্য শিক্ষা মন্ত্রণালয়ের অনুকূলে অনুন্নয়ন ও উন্নয়ন খাত মিলিয়ে ১৩ হাজার ১৭৯ কোটি ২৩ লাখ টাকা বরাদ্দের প্রস্তাব করা হয়েছে। চলতি বছরের বাজেটে প্রস্তাব করা হয়েছিল ১১ হাজার ৫৮৩ কোটি টাকা।
