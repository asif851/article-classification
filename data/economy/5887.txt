
শেয়ারবাজার-সংক্রান্ত এক মামলায় দুই আসামিকে খালাস দিয়েছেন পুঁজিবাজার-সংক্রান্ত মামলা নিষ্পত্তির জন্য গঠিত বিশেষ ট্রাইব্যুনাল। এই ট্রাইব্যুনালের বিচারক হুমায়ুন কবির আজ মঙ্গলবার এ রায় দেন।
এই দুই আসামি হলেন নবীউল্লাহ নবী ও সাত্তার-উজ-জামান শামীম। তাঁদের মধ্যে নবীউল্লাহ মারা গেছেন। মৃত ব্যক্তির বিরুদ্ধে কোনো মামলা চলে না মন্তব্য করে আদালত তাঁকে খালাস দেন। সাত্তারের বিরুদ্ধে অভিযোগ প্রমাণিত না হওয়ায় তাঁকে খালাস দেন আদালত।
অবৈধভাবে প্লেসমেন্ট শেয়ার বিক্রির অভিযোগে গ্রিন বাংলা কমিউনিকেশন নামের একটি প্রতিষ্ঠান এবং প্রতিষ্ঠানটির মালিক নবীউল্লাহ ও কর্মী সাত্তারের বিরুদ্ধে মামলাটি ছিল। র‍্যাব ২০১০ সালে নবীউল্লাহকে গ্রেপ্তার করে। পরে আটক অবস্থায় তাঁর মৃত্যু হয়।
১৯৯৬ সালের শেয়ারবাজার কেলেঙ্কারির ঘটনায় করা চিটাগং সিমেন্ট ক্লিংকার কোম্পানি সংক্রান্ত মামলার রায় ৮ নভেম্বর ঘোষণা করা হবে। এই মামলায় অভিযুক্ত ব্যক্তিরা হলেন টি কে গ্রুপ অব কোম্পানির স্বত্বাধিকারী আবু তৈয়ব, ঢাকা স্টক এক্সচেঞ্জের সাবেক সভাপতি রকিবুর রহমান ও ঢাকা স্টক এক্সচেঞ্জের সাবেক পরিচালক শহীদুল হক বুলবুল।
