
বাংলাদেশ শিল্প ও বণিক সমিতি ফেডারেশনের (এফবিসিসিআই) নির্বাচনে প্রতিদ্বন্দ্বিতার জন্য নতুন একটি প্যানেল গঠিত হয়েছে। ব্যবসায়ী ঐক্য ফোরাম নামের এ প্যানেল গতকাল মঙ্গলবার রাজধানীর পূর্বাণী হোটেলে পরিচালক পদে তাদের প্রার্থীদের নাম জানিয়েছে।ব্যবসায়ী ঐক্য ফোরাম শুধু ব্যবসায়ীদের পণ্যভিত্তিক সংগঠন অ্যাসোসিয়েশন গ্রুপের ভোটের লড়াইয়ে প্রার্থী তালিকা দিয়েছে। তারা জেলাভিত্তিক ব্যবসায়ীদের সংগঠন চেম্বার থেকে প্রার্থী দেবে না।এফবিসিসিআইয়ের নির্বাচন আগামী ১৪ মে অনুষ্ঠিত হবে। সংগঠনটির মোট ৬০টি পরিচালক পদের ৩৬টিতে প্রার্থীরা ভোটারদের ভোটে পরিচালক নির্বাচিত হবেন। আর ২৪টি পদে পরিচালক মনোনয়ন দেওয়া হবে। ৩৬টি পরিচালক পদের ১৮টি অ্যাসোসিয়েশন ও ১৮টি চেম্বারের জন্য সংরক্ষিত।ব্যবসায়ী ঐক্য ফোরামের প্যানেল থেকে প্রার্থী হয়েছেন অ্যাসিড মার্চেন্ট অ্যাসোসিয়েশনের মোহাম্মদ উল্লাহ পলাশ, অ্যালুমিনিয়াম ম্যানুফ্যাকচারার্স অ্যাসোসিয়েশনের ওবায়দুর রহমান, অটো বিস্কুট ম্যানুফ্যাকচারার্স অ্যাসোসিয়েশনের শফিকুর রহমান ভূঁইয়া, সাইকেল ব্যবসায়ী ও আমদানিকারক সমিতির মিজানুর রহমান বাবুল, ব্রেড, বিস্কুট ও কনফেশনারি উৎপাদনকারী সমিতির মোহাম্মদ জালাল উদ্দিন, ডিম উৎপাদনকারী সমিতির তাহের আহমেদ সিদ্দিকি, হোমিওপ্যাথিক ওষুধ উৎপাদনকারী সমিতির মাহবুব হাফিজ, ইন বাউন্ড ট্যুর অপারেটরস অ্যাসোসিয়েশনের এম জি আর নাসির মজুমদার, ল্যান্ড ডেভেলপারস অ্যাসোসিয়েশনের কাজী এরতেজা হাসান, মোশন পিকচার্স এক্সিবিউটর্স অ্যাসোসিয়েশনের কাজী শোয়েব রশিদ, রেলওয়ে যন্ত্রাংশ সরবরাহকারী সমিতির ফেরদৌস হুদা চৌধুরী, চাল রপ্তারিকারক সমিতির ইসহাকুল হোসেন, ঋণগ্রহীতা সড়ক পরিবহন মালিক সমিতির গিয়াস উদ্দিন চৌধুরী, স্পেশালাইজড হাইড্রোকার্বন ম্যানুফ্যাকচারার্স অ্যাসোসিয়েশনের এনায়েত হোসেন চৌধুরী, ওয়েস্ট পেপার সরবরাহকারী সমিতি আমির উদ্দিন, স্মল অ্যান্ড কটেজ ইন্ডাস্ট্রিজ অ্যাসোসিয়েশনের হেলেনা জাহাঙ্গীর, প্যাকেজিং শিল্প সমিতির রাব্বানী জব্বার ও এসএমই ওনার্স অ্যাসোসিয়েশনের আলি জামান।ব্যবসায়ী ঐক্য ফোরামের সমন্বয়কারী কাজী ইফতেকার হোসেন বলেন, ফোরামের সঙ্গে চেম্বারের কোনো সম্পর্ক নেই। এ কারণে তাঁদের প্রার্থী শুধু অ্যাসোসিয়েশন থেকে ঘোষণা করা হয়েছে।
