
পরিচালনা পর্ষদের সভায় পুরোনো বেতন স্কেলে প্রণোদনা বোনাসের অনুমোদন দেওয়ায় বিক্ষোভ করেছেন বাংলাদেশ ব্যাংকের কর্মকর্তারা।
গতকাল রোববার রাতে বাংলাদেশ ব্যাংকের পরিচালনা পর্ষদের সভায় অনুমোদন হয় যে ২০১৫ সালের জুনের মূল বেতনের পাঁচ গুণ প্রণোদনা বোনাস দেওয়া হবে। এর পরিপ্রেক্ষিতে আজ সোমবার সকাল থেকে দুপুর পর্যন্ত বাংলাদেশ ব্যাংক কার্যালয়ে বিক্ষোভ করেন কর্মকর্তারা।
বেলা একটার দিকে গভর্নর ফজলে কবিরের সঙ্গে দেখা করেন বিক্ষোভরত কর্মকর্তারা। এ সময় গভর্নর তাঁদের জানান, যেহেতু এটি পরিচালনা পর্ষদের সভার সিদ্ধান্ত, তাই তাঁর পক্ষে এটা পরিবর্তন করা সম্ভব নয়। পরবর্তী সময়ে এটি পরিবর্তন হলে অতিরিক্ত অর্থ প্রদান করা হবে।
তবে কর্মকর্তারা এ আশ্বাসে রাজি হননি। তাঁরা বিক্ষোভ অব্যাহত রাখার সিদ্ধান্ত নিয়েছেন। আগামীকাল মঙ্গলবার কর্মকর্তাদের সভায় পরবর্তী কর্মসূচির বিষয়ে সিদ্ধান্ত নেওয়া হবে।
কর্মকর্তারা বলছেন, প্রচলিত নিয়মে সবশেষ মূল বেতন স্কেল অনুযায়ী প্রণোদনা বোনাস দেওয়া হয়। পর্ষদে যে প্রণোদনা বোনাসের অনুমোদন দেওয়া হয়েছে, তা কার্যকর হলে যাঁরা ২০১৬ ও ২০১৭ সালে বাংলাদেশ ব্যাংকে যোগদান করেছেন, তাঁদের প্রণোদনা বোনাসের কী হবে? এ ছাড়া এ সময়ে যাঁরা পদোন্নতি পেয়েছেন, তাঁরা কেন আগের স্কেল অনুযায়ী প্রণোদনা বোনাস পাবেন; যেখানে ২০১৬ সালে নতুন বেতন স্কেল কার্যকর হয়েছে।
এ সময় কর্মকর্তারা সবশেষ মূল বেতন স্কেল অনুযায়ী প্রণোদনা বোনাসের দাবি জানান।
নাম প্রকাশে অনিচ্ছুক এক কর্মকর্তা জানান, সব সময় সবশেষ মূল বেতন স্কেল অনুযায়ী প্রণোদনা বোনাস দেওয়া হয়। অথচ হঠাৎ করে এই সিদ্ধান্ত নেওয়া হয়েছে। গত বছর পদোন্নতি হয়েছে। এমন অবস্থায় এটা মেনে নেওয়া সম্ভব নয়।
তবে এ বিষয়ে বাংলাদেশ ব্যাংক কর্তৃপক্ষের কোনো মন্তব্য পাওয়া যায়নি।
