
সূচকের দরবৃদ্ধি অব্যাহত আছে দেশের দুই পুঁজিবাজার ঢাকা স্টক এক্সচেঞ্জ (ডিএসই) ও চট্টগ্রাম স্টক এক্সচেঞ্জে (সিএসই)। আজ সোমবার সপ্তাহের দ্বিতীয় কার্যদিবসে লেনদেনের ভালো গতি ছিল দুই পুঁজিবাজারেই।
বর্তমান পুঁজিবাজারে হতাশা নেই, তাই ছোট ছোট বিনিয়োগকারীরা বাজারমুখী হচ্ছেন বলে মনে করেন বিশ্লেষকেরা। বলছেন, পুঁজিবাজারে মনস্তাত্ত্বিক সীমার বিষয়টি কেটে গেছে।
ডিএসইর পরিচালক শাকিল রিজভী বলেন, ‘পুঁজিবাজারে এখন হতাশা নেই। ছোট ছোট বিনিয়োগকারীরা আসছেন, তাই সূচক বাড়তে দেখছি আমরা।’
তিনি আরও বলেন, ‘বিনিয়োগকারীদের মধ্যে এখন আস্থা এসেছে। তাঁরা এখন বাজার ছেড়ে যাচ্ছে না। কেউ একটা শেয়ার বিক্রি করে দিলে আরেকটা কিনছে। এই গতি আছে বলেই, লেনদেনের পরিমাণটা আমরা এখন ভালো দেখতে পাচ্ছি। শেয়ারের দাম এখন যৌক্তিক পর্যায়ে আছে।’
এ ছাড়া বর্তমানে ব্যাংক সুদের হার কম থাকার কারণেও পুঁজিবাজারে বিনিয়োগ বাড়ছে বলে জানান শাকিল রিজভী।
ডিএসইতে আজ প্রধান সূচক ডিএসইএক্স ৬৬ দশমিক ৯৪ পয়েন্ট বেড়ে হয়েছে ৫৬৬৯ পয়েন্ট। গতকাল ডিএসইএক্স সূচক ৬৮ পয়েন্ট বেড়ে হয় ৫৬০২ পয়েন্ট। আজ ডিএসইতে লেনদেন হয়েছে ২১৮০ কোটি ৭৯ লাখ টাকার। গতকাল লেনদেনের পরিমাণ ছিল ১৬৬৮ কোটি ৩৮ লাখ টাকা।
পুঁজিবাজারের বর্তমান অবস্থাকে স্বাভাবিক বলে মনে করছেন ঢাকা স্টক এক্সচেঞ্জ ব্রোকারেজ অ্যাসোসিয়েশন (ডিবিএ) ভাইস প্রেসিডেন্ট খুজিস্তা নূর-ই-নাহরিনও। তিনি বলেন, দুই হাজার কোটি টাকার মতো লেনদেন খুবই সামঞ্জস্যপূর্ণ। কোনো অস্বাভাবিকতা নেই। ভালো মানের শেয়ার বা বড় বড় কোম্পানি, সরকারি কোম্পানির শেয়ার আসলে বাজার আরও ভালো হবে।
তিনি আরও বলেন, ২০১০ সালের পর থেকে এ পর্যন্ত বাজার প্রায় তিন গুণ বেড়েছে। তাই লেনদেন সেই সময়ের চেয়ে বাড়বে এটায় স্বাভাবিক। তবে খেয়াল রাখতে হবে কোম্পানি অনুযায়ী শেয়ারের দাম উপযুক্ত আছে কি না। তদারকি বাড়াতে হবে। কিছু কিছু কোম্পানির স্পনসর পরিচালকেরা কারসাজিতে যুক্ত থাকেন, এটা বন্ধ করতে হবে।
এ ছাড়া ফিন্যান্সিয়াল রিপোর্টিং কাউন্সিল দ্রুতগতিতে সম্পূর্ণ করা দরকার বলে মনে করেন খুজিস্তা নূর-ই-নাহরিন। তিনি বলেন, অতীতের দুর্নীতিগুলো আইনের আওতায় এনে দৃষ্টান্ত স্থাপন করা উচিত।
ডিএসইতে আজ সবচেয়ে বেশি লেনদেন হওয়া শীর্ষ ১০ কোম্পানি হলো বেক্সিমকো লিমিটেড, বিএআরকে পাওয়ার, ইসলামী ব্যাংক লিমিটেড, লঙ্কা বাংলা ফাইন্যান্স, লাফার্জ সুরমা সিমেন্ট, এবি ব্যাংক লিমিটেড, সাইফ পাওয়ার টেক, ইফাদ অটোজ, সিটি ব্যাংক ও ন্যাশনাল ব্যাংক লিমিটেড। ডিএসইতে আজ ৩২৮টি কোম্পানি ও মিউচুয়াল ফান্ডের শেয়ারের লেনদেন হয়েছে। এর মধ্যে ১৫৯টির শেয়ারের দর বেড়েছে, কমেছে ১৪২টির। অপরিবর্তিত ২৭টির দাম।
অপর দিকে চট্টগ্রাম স্টক এক্সচেঞ্জেও আজ সার্বিক সূচক বেড়েছে ২১৭ দশমিক ৩৭ পয়েন্ট। আজ লেনদেনের পরিমাণ ১১৯ কোটি ৯৩ লাখ টাকা। গতকাল হাতবদল হওয়া ২৬৯টি কোম্পানি ও মিউচুয়াল ফান্ডের শেয়ারের মধ্যে দর বেড়েছে ১৩০টির, কমেছে ১১৬টির, অপরিবর্তিত ২৩টির।
