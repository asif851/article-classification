
মূল্য সংযোজন কর (মূসক) আইন সংশোধনের দাবিতে আগামী সোমবার সারা দেশে দোকানপাট ও ব্যবসা প্রতিষ্ঠান বন্ধ রেখে এক ঘণ্টা মানববন্ধন করার ঘোষণা দিয়েছেন ব্যবসায়ীরা। 
আজ শনিবার দুপুরে ঢাকা রিপোর্টার্স ইউনিটিতে (ডিআরইউ) ব্যবসায়ী ঐক্য ফোরামের এক সংবাদ সম্মেলনে এ ঘোষণা দেওয়া হয়েছে। এতে ফোরামের পক্ষ থেকে মূসক আইনে প্যাকেজ মূসক ব্যবস্থা অন্তর্ভুক্ত করা এবং জাতীয় রাজস্ব বোর্ড (এনবিআর) ও এফবিসিসিআইয়ের যৌথ কমিটির ৭ দফা সুপারিশ বাস্তবায়নের দাবি জানানো হয়। সংবাদ সম্মেলনে মূল বক্তব্য পাঠ করেন ফোরামের সাধারণ সম্পাদক আবু মোতালেব। তিনি বলেন, ‘আমরা আমাদের দাবি নিয়ে সরকারের বিভিন্ন পর্যায়ে কথা বলেছি। কিন্তু কোনো আশ্বাস পাইনি। এ জন্য প্রধানমন্ত্রী শেখ হাসিনার দৃষ্টি আকর্ষণের জন্য এ কর্মসূচি দেওয়া হয়েছে।’ তিনি আরও বলেন, ব্যবসায়ীরা সোমবার দুপুর ১২টা থেকে একটা পর্যন্ত দোকানপাট, শিল্প ও ব্যবসা প্রতিষ্ঠান বন্ধ রেখে নিজ নিজ প্রতিষ্ঠানের সামনে শান্তিপূর্ণ মানববন্ধন কর্মসূচি পালন করবে। সংবাদ সম্মেলনে ফোরামের সভাপতি আবদুস সালামসহ বিভিন্ন পণ্যভিত্তিক ব্যবসায়ী সংগঠনের প্রায় ৪০ জন নেতা উপস্থিত ছিলেন। এ কর্মসূচিটি গত ২৫ মে শুধু ঢাকায় পালিত হওয়ার কথা ছিল। পরে তা পিছিয়ে দেওয়া হয় এবং ঢাকার বদলে সারা দেশে পালনের সিদ্ধান্ত হয়।
