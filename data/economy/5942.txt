
বাংলাদেশের সবচেয়ে গরিব ১০ শতাংশ জনগোষ্ঠীর আয় দেশের মোট আয়ের মাত্র ৩ দশমিক ৯ শতাংশ। আর সবচেয়ে ধনী ১০ শতাংশের আয় ২৬ দশমিক ৮ শতাংশ।২০ শতাংশ জনগোষ্ঠী ধরে হিসাব করলেও আয়বৈষম্যের একই ধরনের প্রকট চিত্র পাওয়া যায়। তাতে দেখা যাচ্ছে, সবচেয়ে গরিব ২০ শতাংশের আয় দেশের মোট আয়ের মাত্র ৮ দশমিক ৯ শতাংশ। অন্যদিকে সবচেয়ে ধনী ২০ শতাংশের আয় ৪১ দশমিক ৪ শতাংশ।বিশ্বের বিভিন্ন দেশের অর্থনৈতিক সূচকসংক্রান্ত প্রতিবেদন ওয়ার্ল্ড ডেভেলপমেন্ট ইনডিকেটরসে বাংলাদেশ নিয়ে এই তথ্য দেওয়া হয়েছে। এই তথ্যের ভিত্তি হচ্ছে ২০১০ সালের করা বাংলাদেশের খানা আয় ও ব্যয় জরিপ। তবে ২০১৫ সালের সঙ্গে তা সমন্বয় করা হয়েছে।২০১০ সালের জরিপ অনুযায়ী, সে সময়ে সবচেয়ে দরিদ্র ১০ শতাংশের আয় ছিল ২ শতাংশ আর সবচেয়ে ধনী ১০ শতাংশের আয় ছিল মোট আয়ের ৩৫ দশমিক ৮৪ শতাংশ।বিশ্বব্যাংকের প্রতিবেদন বলছে, সবচেয়ে দরিদ্র ২০ শতাংশের পরে আরেকটু ভালো থাকা ২০ শতাংশের আয় হচ্ছে ১২ দশমিক ৫ শতাংশ, এরপরের ২০ শতাংশের আয় ১৬ শতাংশ। আর এরপরের ২০ শতাংশের আয় হচ্ছে মোট আয়ের ২১ দশমিক ২ শতাংশ।আয়বৈষম্যের দিক থেকে অবশ্য বাংলাদেশ যুক্তরাষ্ট্রের তুলনায় ভালো অবস্থানে আছে। যেমন যুক্তরাষ্ট্রে সবচেয়ে দরিদ্র ১০ শতাংশ মানুষ মোট আয়ের মাত্র ১ দশমিক ৭ শতাংশ আয় করে আর সর্বোচ্চ ১০ শতাংশের আয় ৩০ দশমিক ২ শতাংশ। আর ভারতে এই হার হচ্ছে যথাক্রমে ৩ দশমিক ৫ শতাংশ এবং ৩০ শতাংশ।এর আগে কার হাতে কত সম্পদ তার একটি হিসাব প্রকাশ করেছিল সুইজারল্যান্ডভিত্তিক আর্থিক সেবা প্রতিষ্ঠান ক্রেডিট সুইসের রিসার্চ ইনস্টিটিউট। তাদের করা ওয়ার্ল্ড ওয়েলথ রিপোর্ট-২০১৫ অনুযায়ী, বিশ্বের সবচেয়ে ধনী ১ শতাংশের হাতে আছে এখন বিশ্বের ৫০ শতাংশ সম্পদ। আর ৫০ শতাংশ দরিদ্র মানুষের হাতে আছে মাত্র ১ শতাংশ সম্পদ।
