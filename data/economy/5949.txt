
সর্বোচ্চ ৭০ লাখ ৩০ হাজার টাকার জিপ কিনতে পারবে সরকারি দপ্তরগুলো। আর মোটরসাইকেল কিনতে হবে ১ লাখ ৮০ হাজার টাকার মধ্যে।এ দুটিসহ সরকারি সব দপ্তরের জন্য গাড়ি কেনার সর্বোচ্চ দাম নতুন করে বেঁধে দিয়েছে অর্থ মন্ত্রণালয়। সর্বোচ্চ কত কিউবিক সেন্টিমিটারের (সিসি) গাড়ি কেনা যাবে, মন্ত্রণালয় তা-ও ঠিক করে দিয়েছে।অর্থ মন্ত্রণালয়ের অর্থ বিভাগের ব্যয় নিয়ন্ত্রণ অধিশাখা গত রোববার গাড়ির দাম ও সিসির সীমা নির্ধারণ করে সরকারের বিভিন্ন মন্ত্রণালয়, বিভাগ, অধিদপ্তর, পরিদপ্তর ও দপ্তরগুলোকে জানিয়ে দিয়েছে।অর্থ বিভাগের চিঠি বিশ্লেষণে দেখা যায়, সরকারি দপ্তরগুলো দুই ধরনের জিপ কিনতে পারবে। এর মধ্যে সর্বোচ্চ ৭০ লাখ ৩০ হাজার টাকা দামের জিপ কিনতে পারবে কোনো দপ্তর। জিপের নিবন্ধন ফি ও সংকুচিত প্রাকৃতিক গ্যাসে (সিএনজি) রূপান্তরের খরচ অবশ্য এ খরচের বাইরে। তবে জিপ হতে হবে ২ হাজার ৭০০ সিসির মধ্যে। আগেরবার এ সীমা ছিল ৭১ লাখ ৩০ হাজার টাকা।এর বাইরে আরেক ধরনের জিপ রয়েছে, যেগুলো কিনতে হবে সর্বোচ্চ ৫৫ লাখ ২০ হাজার টাকার মধ্যে। এ ক্ষেত্রেও সরকার নিবন্ধন ফি ও সিএনজিতে রূপান্তরের আলাদা খরচ দেবে। এ জিপের দাম আগেরবারের তুলনায় ৬ লাখ ৮০ হাজার টাকা কমানো হয়েছে। আগে ছিল ৬২ লাখ টাকা।আবার ১ হাজার ৬০০ সিসির গাড়ি (কার) কেনা যাবে সর্বোচ্চ ৩১ লাখ টাকার মধ্যে। নিবন্ধন ফি ও সিএনজিতে রূপান্তরের ফি এ খরচের মধ্যেই থাকবে। আগেরবার এ শ্রেণির গাড়ির দামের সর্বোচ্চ সীমা ছিল ৩০ লাখ ২০ হাজার টাকা।নিবন্ধন ফি, সিএনজিতে রূপান্তরের খরচসহ সিঙ্গেল কেবিনের পিকআপ ৩২ লাখ থেকে কমিয়ে ২৮ লাখ এবং ডাবল কেবিনের পিকআপ ৪৭ লাখ থেকে কমিয়ে ৪৬ লাখ ৫০ হাজার টাকা পর্যন্ত বেঁধে দেওয়া হয়েছে।মাইক্রোবাসের দামের সীমা ৩৮ লাখ ৫০ হাজার টাকা থেকে বাড়িয়ে করা হয়েছে ৪০ লাখ টাকা। আর ১২৫ সিসির মোটরসাইকেলের দাম করা হয়েছে ১ লাখ ৮০ হাজার টাকা। আগেও এ দাম ছিল। মিনিবাস কেনার দাম আগের ৩২ লাখ টাকা থেকে ১৪ লাখ টাকা কমিয়ে ১৮ লাখ টাকা করা হয়েছে। আবার বড় বাস ৭ হাজার টাকা বাড়িয়ে ৩৮ লাখ ৭ হাজার টাকা করা হয়েছে। উভয় ক্ষেত্রেই নিবন্ধন ও সিএনজিতে রূপান্তরের আলাদা খরচ দেওয়া হবে।আগে ৩০ লাখ টাকায় ট্রাক কেনার সুযোগ থাকলেও এবার তা একেবারেই বাদ দেওয়া হয়েছে। বদলে নতুন করে তালিকায় ঢুকেছে অ্যাম্বুলেন্স। নিবন্ধনসহ ২ হাজার ৭০০ সিসির অ্যাম্বুলেন্স কেনা যাবে সর্বোচ্চ ৪৪ লাখ টাকার মধ্যে।অর্থ বিভাগ সূত্রে জানা গেছে, সিসি নির্ধারণ করে দিলেও অনেক সরকারি দপ্তর তা অনুসরণ করছে না বলে অর্থ বিভাগের কাছে তথ্য রয়েছে।
