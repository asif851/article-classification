
মার্কিন যুক্তরাষ্ট্রে বাংলাদেশের রপ্তানি আগের বছরের তুলনায় ২০১৩ সালে প্রায় ৯ শতাংশ বৃদ্ধি পেয়েছে। মার্কিন যুক্তরাষ্ট্রের বাণিজ্য বিভাগের হালনাগাদ পরিসংখ্যান থেকে এই তথ্য পাওয়া গেছে।এতে দেখা যায়, গত বছর মার্কিন যুক্তরাষ্ট্র বাংলাদেশ থেকে ৫৩৫ কোটি ৬৭ লাখ ডলারের পণ্য ও সেবা আমদানি করেছে। আর তার আগের বছরে অর্থাৎ ২০১২ সালে আমদানি করেছিল ৪৯১ কোটি ৬৪ লাখ ডলারের। যুক্তরাষ্ট্রের আমদানি মানে বাংলাদেশের রপ্তানি ধরে বাংলাদেশের রপ্তানির প্রবণতা নির্ণয় করা হয়েছে।যুক্তরাষ্ট্রের বাণিজ্য বিভাগের পরিসংখ্যান অনুসারে, গত বছরের ১২ মাসের মধ্যে জুলাই মাসে সর্বোচ্চ প্রায় ৫৪ কোটি ডলারের পণ্য-সেবা রপ্তানি হয়েছে বাংলাদেশ থেকে। আর ডিসেম্বর মাসে সর্বনিম্ন ৩১ কোটি ৮৫ লাখ ডলারের পণ্য রপ্তানি হয়েছিল।যুক্তরাষ্ট্র সরকার গত বছর জুন মাসে বাংলাদেশের অগ্রাধিকারমূলক বাণিজ্য সুবিধা (জিএসপি) স্থগিত করে। মূলত তৈরি পোশাকশিল্পে শ্রমিকের প্রাণহানি, অনিরাপদ কর্মপরিবেশ ও শ্রমিক অধিকার লঙ্ঘনের অভিযোগে এই জিএসপি স্থগিত করা হয়।তবে বাংলাদেশের রপ্তানিমুখী পণ্যের এক শতাংশেরও কম জিএসপি সুবিধা ভোগ করছিল। অন্যদিকে প্রধান রপ্তানি পণ্য তৈরি পোশাকসহ প্রায় সব পণ্য উচ্চহারে শুল্ক দিয়ে আমেরিকার বাজারে প্রবেশ করে। গড়ে বাংলাদেশি পণ্যকে ১৫ শতাংশ হারে শুল্ক গুনতে হয়। তাই জিএসপি সুবিধা স্থগিতের প্রত্যক্ষ প্রভাব এখনো সামান্য বলে প্রতীয়মান হয়।আলোচ্য বছরে মার্কিন যুক্তরাষ্ট্র বাংলাদেশে রপ্তানি করেছে বা যুক্তরাষ্ট্র থেকে বাংলাদেশ আমদানি করেছে ৭১ কোটি ২০ লাখ ডলারের পণ্য ও সেবা। আর ২০১২ সালে আমদানি করা হয়েছিল ৫০ কোটি ১৯ লাখ ডলারের। সে হিসাবে পণ্য আমদানি প্রায় ৪২ শতাংশ বৃদ্ধি পেয়েছে।
