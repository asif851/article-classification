
ঢাকায় নিযুক্ত কাতারের রাষ্ট্রদূত আহমেদ মোহাম্মদ আল দেহাইমির গতকাল রোববার মৌলভীবাজারের বড়লেখা উপজেলায় আগর-আতর কারখানা পরিদর্শন করেছেন।
এদিন বেলা দুইটার দিকে কাতারের রাষ্ট্রদূত উপজেলার সুজানগর ইউনিয়নের আগর-আতর উৎপাদন ও রপ্তানিকারক সমিতির সভাপতি আনছারুল হকের আগর-আতর কারখানায় যান। তিনি আগর কাঠ থেকে আতর তৈরির বিভিন্ন প্রক্রিয়া দেখেন। এ সময় জাতীয় সংসদের হুইপ ও মৌলভীবাজার-১ আসনের সাংসদ মো. শাহাব উদ্দিন, উপজেলা নির্বাহী কর্মকর্তা (ইউএনও) এস এম আবদুল্লাহ আল মামুন, বন বিভাগের শ্রীমঙ্গল কার্যালয়ের সহকারী বন সংরক্ষক (এসিএফ) রাজেশ চাকমা, বড়লেখার সহকারী কমিশনার (ভূমি) সমীর বিশ্বাস প্রমুখ উপস্থিত ছিলেন।
পরিদর্শনকালে আগর-আতর ব্যবসায়ীরা রাষ্ট্রদূতকে বলেন, সুজানগরে তৈরি আতর কাতারসহ মধ্যপ্রাচ্যের বিভিন্ন দেশের ভোক্তাদের কাছে যায়। এ ছাড়া ইউরোপের বিভিন্ন প্রতিষ্ঠানও এখানকার ব্যবসায়ীদের কাছ থেকে আতর নিয়ে বিভিন্ন ফুলের নির্যাস দিয়ে সুগন্ধি তৈরি করে। এখানকার আগর-আতরশিল্পকে ঘিরে সুগন্ধি কারখানা করা সম্ভব। রাষ্ট্রদূত আল দেহাইমির ব্যবসায়ীদের বলেন, বাংলাদেশে আগর-আতর সম্ভাবনাময় শিল্প। বাংলাদেশের আগর-আতরশিল্পের বর্তমান অবস্থা তাঁর দেশের সরকারের কাছে তুলে ধরবেন।
তার আগে বেলা সাড়ে ১১টার দিকে বড়লেখার ইউএনওর কার্যালয়ে হুইপের সঙ্গে মতবিনিময় করেন রাষ্ট্রদূত মোহাম্মদ আল দেহাইমির। 
