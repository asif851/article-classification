
দেশি-বিদেশি বিভিন্ন নামীদামি ও নিত্যনতুন গাড়ির সঙ্গে পাল্লা দিয়ে বদলাতে না পারায় শেষ পর্যন্ত টিকে থাকতে পারল না ভারতের অ্যাম্বাসেডর গাড়ি। এটির ব্র্যান্ড নাম ও ট্রেড মার্ক বিক্রি হয়ে গেছে। ৮০ কোটি রুপিতে তা কিনে নিয়েছে ফরাসি গাড়ি কোম্পানি পিউজো এসএ।অ্যাম্বাসেডরের মালিক স্থানীয় সিকে বিড়লা গ্রুপ ও ফরাসি কোম্পানি পিউজোর মধ্যে গত শুক্রবার এ ব্যাপারে একটি চুক্তি হয়েছে। তবে নতুন মালিক ফরাসি কোম্পানিটি অ্যাম্বাসেডর ব্র্যান্ডের নামে নতুন করে ভারতের বাজারে গাড়ি ছাড়বে কি না বা ছাড়লেও তা কবে নাগাদ হতে পারে সে সম্পর্কে এখনো কোনো ঘোষণা আসেনি।ভারতে অ্যাম্বাসেডর ব্র্যান্ড একটি ঐতিহ্যবাহী গাড়ি হিসেবে পরিচিত। একসময় ভারতের রাষ্ট্রপতি, প্রধানমন্ত্রী, অনেক মন্ত্রী-রাজনীতিক, আমলা, নায়ক-নায়িকা ও বিশিষ্টজনেরাসহ সাধারণ মানুষ গাড়িটি ব্যবহার করতেন।১৯৫৮ সালে হিন্দুস্তান মোটরস এই গাড়িটি বাজারে আনে। এরপর গত শতকের ষাট ও সত্তরের দশকে এই গাড়ি বেশ জনপ্রিয় হয়ে ওঠে। এটির ব্যবসাও ছিল রমরমা। পশ্চিমবঙ্গ রাজ্যের রাজধানী কলকাতার রাস্তায়ও ছিল এই গাড়ির আধিপত্য। এখনো অবশ্য কলকাতায় ভাড়া গাড়ি হিসেবে শীর্ষে রয়েছে এই অ্যাম্বাসেডর। জানা গেছে, ১৯৮০ সালে মারুতি ৮০০ বাজারে আসার পর থেকেই অ্যাম্বাসেডরের বাজার পড়তে শুরু করে। পরের দশকে দেশি-বিদেশি বিভিন্ন ব্র্যান্ডের গাড়ি আসায় অ্যাম্বাসেডর রীতিমতো হুমকির মুখে পড়ে। যেমন ১৯৮০ সালের দিকে যেখানে এই গাড়ির বার্ষিক উৎপাদন ছিল ২৪ হাজার, সেখানে তা কমে ২০০০ সালে ৬ হাজার এবং ২০১৩ সালে এসে মাত্র আড়াই হাজারে নেমে আসে। আর ২০১৪ সালে তো গাড়িটির উৎপাদন কার্যক্রমই বন্ধ হয়ে যায়।
