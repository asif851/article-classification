
ব্যাংকগুলো এখন থেকে তাদের কার্যক্রম পরিচালনার জন্য ২০ বছর মেয়াদে ভবন বা ফ্লোর স্পেস ভাড়া কিংবা ইজারা নিতে পারবে। আগে এই ভাড়া বা ইজারার মেয়াদ ছিল ১০ বছর।
আজ মঙ্গলবার বাংলাদেশ ব্যাংকের জারি করা এক প্রজ্ঞাপনে এ কথা জানানো হয়। ব্যাংকগুলোর ব্যবসাকেন্দ্র স্থাপন–সংক্রান্ত সংশোধিত নীতিমালা প্রণয়ন করে এই প্রজ্ঞাপন জারি করা হয়।প্রজ্ঞাপনে জানানো হয়, বিনিয়োগকারীদের ব্যবসায়িক সুবিধার কথা বিবেচনা করে ভবন বা ফ্লোর স্পেস এখন থেকে ২০ বছর মেয়াদে ভাড়া বা ইজারা নেওয়া যাবে। এ ছাড়া প্রয়োজন অনুযায়ী নতুন ব্যাংক শাখা স্থাপন বা শাখা স্থানান্তরের ক্ষেত্রে শহর শাখার জন্য সর্বোচ্চ ছয় হাজার বর্গফুট ভবন বা ফ্লোর স্পেস ভাড়া বা ইজারা নেওয়া যাবে। পল্লি এলাকার জন্য সর্বোচ্চ তিন হাজার বর্গফুট ভাড়া বা ইজারা নেওয়া যাবে। এর আগের নির্দেশনায় শহর এলাকার জন্য পাঁচ হাজার ও পল্লি এলাকার জন্য দুই হাজার বর্গফুটের অধিক ভাড়া বা ইজারা নেওয়া যেত না।প্রজ্ঞাপনে আরও বলা হয়, সব মেট্রোপলিটন এলাকা ও সিটি করপোরেশন এলাকা, ‘ক’ শ্রেণিভুক্ত পৌরসভায় স্থাপিত ব্যাংকের শাখা, ‘শহর শাখা’ এবং ‘খ’ ও ‘গ’ শ্রেণিভুক্ত সব পৌরসভা ও ইউনিয়ন এলাকায় স্থাপিত শাখা ‘পল্লি শাখা’ হিসেবে গণ্য হবে।
