
নাম প্রকাশ না করার শর্তে বিশ্বের জনহিতৈষী ব্যক্তির (ফায়েল খায়ের) দেওয়া আর্থিক সহায়তায় আগামী বছরের মধ্যে বাংলাদেশে ১৮০টি বিদ্যালয় ও ঘূর্ণিঝড় আশ্রয়কেন্দ্র নির্মাণ করবে ইসলামিক উন্নয়ন ব্যাংক বা আইডিবি। এর মধ্যে ২৪টি আশ্রয়কেন্দ্র ও স্কুল নির্মাণের কাজ শেষ করে আনুষ্ঠানিকভাবে হস্তান্তর করাও হয়েছে। বাকি ১৫৬টি আগামী বছরের মধ্যে নির্মিত হবে।বাংলাদেশ সফররত আইডিবি গ্রুপের সভাপতি (প্রেসিডেন্ট) আহমেদ মোহাম্মদ আলী এক সংবাদ সম্মেলনে এসব তথ্য জানান। গতকাল সকালে রাজধানীর আগারগাঁওয়ে আইডিবি ভবনে এই সংবাদ সম্মেলনের আয়োজন করা হয়।আইডিবি জানিয়েছে, ২০০৭ সালে ঘূর্ণিঝড় সিডরের আঘাতের পর নাম প্রকাশে অনিচ্ছুক এক জনহিতৈষী ব্যক্তি বাংলাদেশের উপকূলবর্তী এলাকার মানুষের সাহায্যের জন্য ১৩ কোটি মার্কিন ডলার অনুদান দেন। সেই অর্থে বাংলাদেশ সরকারের সঙ্গে যৌথভাবে একটি প্রকল্প হাতে নেয় আইডিবি। প্রকল্পটির নামকরণ করা হয় ‘জনহিতৈষী ব্যক্তির বা ফায়েল খায়ের কর্মসূচি’। এই কর্মসূচির আওতায় ১১ কোটি মার্কিন ডলার ব্যয়ে ১৮০টি বিদ্যালয় ও আশ্রয়কেন্দ্র নির্মাণ ও দুই কোটি ডলার সিডরে আক্রান্তদের পুনর্বাসন কাজে বরাদ্দ দেওয়া হয়।সংবাদ সম্মেলনে আইডিবির সভাপতি জানান, প্রতিটি বিদ্যালয় ও আশ্রয়কেন্দ্রে স্বাভাবিক সময়ে ২৪০ জন শিক্ষার্থী পাঠদান কার্যক্রমে অংশ নিতে পারবেন। আর দুর্যোগকালীন মুহূর্তে সেখানে পাঁচ শতাধিক গবাদি পশু ও দুই হাজারের বেশি দুর্গত মানুষ আশ্রয় নিতে পারবেন।সংবাদ সম্মেলনে আইডিবির সঙ্গে জঙ্গি অর্থায়নের সম্পৃক্ততার অভিযোগের বিষয়ে জানতে চাইলে সংস্থাটির সভাপতি বলেন, ‘আইডিবি নৈতিক ব্যাংকিং করে। জঙ্গি অর্থায়নের অভিযোগ মোটেই সত্য নয়।’ এ সময় পদ্মা সেতুতে অর্থায়ন বিষয়ে জানতে চাইলে তিনি বলেন, এবারের সফরের আলোচ্যসূচিতে এ বিষয়টি অন্তর্ভুক্ত নয়।সংবাদ সম্মেলনে আরও উপস্থিত ছিলেন কর্মসূচি সমন্বয়ক মোহাম্মদ সালেম ও কর্মসূচি পরিচালক সুফি মোশতাক আহমেদ।হস্তান্তর: প্রথম আলোর শরণখোলা (বাগেরহাট) প্রতিনিধি জানিয়েছেন, গত রোববার দুপুরে আইডিবির সভাপতি ও তাঁর সফরসঙ্গীরা প্রথমে খুলনার কয়রা উপজেলার চাল্লির চক এলসি মাধ্যমিক বিদ্যালয়ে পৌঁছান ও সেখানে ফিতা কেটে ভবন উদ্বোধন করেন। এরপর হেলিকপ্টারযোগে বাগেরহাটের শরণখোলায় রায়েন্দা মডেল উচ্চবিদ্যালয় মাঠে অবতরণ করেন ও সেখানে নির্মিত ফায়েল খায়ের ভবন ফিতা কেটে উদ্বোধন করেন। সেখানে দুই কোটি ডলারের ক্ষুদ্রঋণ কর্মসূচির আওতায় পাঁচজন গ্রহীতাকে এক লাখ ৪৭ হাজার টাকার ঋণ বিতরণ করেন।প্রকল্পের উপদেষ্টা জামিলুর রেজা চৌধুরীসহ সরকারের উচ্চপদস্থ কর্মকর্তারা আইডিবির সভাপতির সফরসঙ্গী হন।বাগেরহাটের শরণখোলায় তিনটি, মংলায় দুটি, খুলনার দাকোপায় ছয়টি, কয়রায় আটটি ও সাতক্ষীরার শামনগরে পাঁচটি নিয়ে মোট ২৪টি ঘূর্ণিঝড় আশ্রয়কেন্দ্র ও বিদ্যালয় ভবন নির্মাণ করা হয়েছে।
