
স্বাধীন বাংলাদেশে ১৯৭৩ সালে ইম্পিরিয়াল কেমিক্যাল ইন্ডাস্ট্রিজ (আইসিআই) বাংলাদেশ ম্যানুফ্যাকচারিং নামে একটি কোম্পানি যাত্রা শুরু করে, যা ১৯৯২ সালে মালিকানা পরিবর্তনের মাধ্যমে আজকের সুবিশাল এসিআই বা অ্যাডভান্সড কেমিক্যাল ইন্ডাস্ট্রিজ। ২০১৮ সালে এসিআই ২৫ বছরে পদার্পণ করেছে। সেই উপলক্ষে হোটেল রেডিসন ব্লু-তে এক জমকালো অনুষ্ঠানের আয়োজন করা হয়। বাংলাদেশের তরুণ তরুণীদের নতুন কিছু করার অনুপ্রেরণা জোগাতে ‘দুঃসাহসী বাংলাদেশ’ নামে একটি ক্যাম্পেইন উদ্বোধন করা হয়। এসিআই উক্ত অনুষ্ঠানে বাংলাদেশের সম্ভাবনাময় কিছু তরুণ-তরুণীদের হাতে সম্মাননা স্মারক তুলে দেয়। প্রায় সাড়ে আট হাজার কর্মীর অক্লান্ত পরিশ্রম আর ১৫টি সহযোগী প্রতিষ্ঠান দ্বারা কয়েক হাজার পণ্য উৎপাদনের মাধ্যমে দেশে ও বিদেশে এসিআইয়ের পণ্য রপ্তানি করা হয়ে থাকে। 
এসিআই-এর প্রতিষ্ঠাতা চেয়ারম্যান এম আনিস উ দ্দৌলা বলেন, ‘ক্রেতার সন্তুষ্টি অর্জন করতে পণ্যের গুণগত মান ঠিক রাখা অত্যাবশ্যকীয়। ২৫ বছরে এ নীতি ধরে রেখেই এসিআই-এর পথচলা। পণ্যের মান রক্ষা ও পরিবেশ সুরক্ষিত রাখা এই দুটো দিকেই আমরা সর্বোচ্চ খেয়াল রেখেছি।’
প্রতিষ্ঠাতা চেয়ারম্যান আরও বলেন, মানুষের কল্যাণের লক্ষ্যে এসিআই প্রথমে কাজ শুরু করে কৃষি খাত উন্নয়ন নিয়ে। উৎপাদনশীলতা বৃদ্ধির লক্ষ্যে আধুনিক কৃষিপ্রযুক্তি বীজ উৎপাদন, ফসল পরিচর্যার পণ্য উৎপাদন, চাষের জন্য ট্রাক্টর এনেছে। কৃষি খাতে এসিআই বিরাট অবদান রাখতে আগ্রহী। এসিআই-এর ‘স্বপ্ন’ সুপার শপের মূল উদ্দেশ্যই ভোগ্যপণ্য সমূহ চাহিদা মতো ক্রেতাসাধারণের দোরগোড়ায় পৌঁছে দেওয়া। স্বপ্নের মাধ্যমেই কৃষক ন্যায্য মূল্য পাবে আর ক্রেতারা পাবে ভালো পণ্য।
 
