
উন্মুক্ত দরপত্র-প্রক্রিয়ায় ২০১৬ সালে ১ কোটি ১২ লাখ ৮০ হাজার ব্যারেল জ্বালানি তেল আমদানিসহ মোট আটটি প্রস্তাব অনুমোদন করেছে সরকারি ক্রয়সংক্রান্ত মন্ত্রিসভা কমিটি।অর্থমন্ত্রী আবুল মাল আবদুল মুহিতের সভাপতিত্বে গতকাল বুধবার সচিবালয়ে অনুষ্ঠিত সভায় এ অনুমোদন দেওয়া হয়। বৈঠক শেষে মন্ত্রিপরিষদ বিভাগের অতিরিক্ত সচিব মোস্তাফিজুর রহমান এ তথ্য জানান।মোস্তাফিজুর রহমান আরও জানান, কক্সবাজার জেলার টেকনাফ উপজেলার হ্নীলা মৌজায় ২০ মেগাওয়াট সোলার পার্ক স্থাপনের একটি দরপ্রস্তাব অনুমোদিত হয় বৈঠকে। ২০ বছর মেয়াদি এ প্রকল্পটি হবে নির্মাণ, মালিকানা ও পরিচালনা (বিওও) ভিত্তিতে।পল্লী বিদ্যুতায়ন বোর্ডের বাস্তবায়নাধীন ‘পল্লী বিদ্যুতায়ন সম্প্রসারণের মাধ্যমে ১৮ লাখ গ্রাহক সংযোগ’ প্রকল্পের জন্য ৪০ হাজার ট্রান্সফরমার কেনার দরপ্রস্তাবও অনুমোদিত হয়। কাজ পেয়েছে জুলস পাওয়ার লিমিটেড।বাংলাদেশ রেলওয়ের ‘চিনকী আস্তানা-আশুগঞ্জ সেকশনের ক্ষয়প্রাপ্ত রেল সম্পূর্ণ নবায়ন ও অন্যান্য আনুষঙ্গিক কাজ’ শীর্ষক প্রকল্পের ভ্যারিয়েশন প্রস্তাব অনুমোদন দেওয়া হয়েছে বৈঠকে। নতুন করে এ প্রস্তাবে ৩৩ কোটি ৬ লাখ টাকা খরচ বাড়বে বলে জানান মোস্তাফিজুর রহমান।এ ছাড়া বিমানবন্দর বাইপাস ইন্টারসেকশন-লালবাগ-সালুটিকর-কোম্পানীগঞ্জ-ভোলাগঞ্জ জেলা মহাসড়ককে জাতীয় মহাসড়কে উন্নীতকরণের ছিল দুটি আলাদা প্রস্তাব। একটি ১৯০ কোটি ও অপরটি ২২৫ কোটি টাকার কাজ। উভয় প্রস্তাবেরই কাজ পেয়েছে স্পেক্ট্রা ইঞ্জিনিয়ার্স লিমিটেড।এদিকে, সেন্ট্রাল প্রকিউরমেন্ট টেকনিক্যাল ইউনিট (সিপিটিইউ) সংস্কার প্রকল্প-২ অর্থাৎ পিপিআরপি-২ প্রকল্পের দ্বিতীয় সংশোধিত কারিগরি সহায়তা প্রকল্পের আওতায় ই-জিপি সম্প্রসারণের জন্য অধিকতর ক্ষমতাসম্পন্ন নতুন ডেটা সেন্টার ক্রয় চুক্তির একটি প্রস্তাবও অনুমোদিত হয়। এতে ব্যয় হবে ৬৮ কোটি টাকা।ক্রয় কমিটির বৈঠকের পাশাপাশি অর্থনৈতিক বিষয়সংক্রান্ত মন্ত্রিসভা কমিটির বৈঠকও অনুষ্ঠিত হয় গতকাল। এতে চারটি বিষয়ে নীতিগত অনুমোদন দেওয়া হয়। এর একটি বিষয় হচ্ছে পানি উন্নয়ন বোর্ডের বাস্তবায়নাধীন গড়াই নদী পুনরুদ্ধার প্রকল্পের দ্বিতীয় পর্যায়ের তীর সংরক্ষণসংক্রান্ত। পদ্মা নদী থেকে গড়াই নদের উৎপত্তিস্থলে পদ্মা ও গড়াই নদে ১ হাজার ৫০০ মিটার তীর সংরক্ষণের কাজ সরাসরি ক্রয়পদ্ধতিতে হবে। তবে গত ৬ জানুয়ারি অনুষ্ঠিত বৈঠকে প্রাক্কলিত মূল্যের মধ্যে সীমাবদ্ধ রাখার যে শর্ত ছিল, তা গতকাল শিথিল করা হয়েছে বলে জানান মোস্তাফিজুর রহমান।বৈঠকে বাংলাদেশ টেক্সটাইলস মিলস করপোরেশনের (বিটিএমসি) নিয়ন্ত্রণাধীন নারায়ণগঞ্জের গোদনাইলের চিত্তরঞ্জন কটনমিলসের জমিতে যে চিত্তরঞ্জন টেক্সটাইল পল্লী হবে, তার তিনটি প্লট বিক্রির অনুমোদন দেওয়া হয়।এ ছাড়া রাশিয়া, বেলারুশ ও কানাডা থেকে রাষ্ট্রীয় পর্যায়ে সাড়ে ৪ থেকে ৬ লাখ টনের মতো মিউরেট অব পটাশ (এমওপি) সার আমদানির প্রস্তাবও অনুমোদিত হয়। বৈঠকে পদ্মা নদীর ডান তীর সংরক্ষণের কাজ সরাসরি পদ্ধতিতে করার নীতিগত অনুমোদন দেওয়া হয় বলে জানান মন্ত্রিপরিষদ বিভাগের অতিরিক্ত সচিব।
