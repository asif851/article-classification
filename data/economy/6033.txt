
বাংলাদেশ ব্যাংকের রিজার্ভ থেকে চুরি হওয়া অর্থ পাচার হওয়ার ঘটনায় ফিলিপাইনের রিজাল কমার্শিয়াল ব্যাংকিং করপোরেশনের (আরসিবিসি) শাখা ব্যবস্থাপক মায়া সান্তোস দেগুইতোকে কাঠগড়ায় দাঁড় করানো হয়েছে।অর্থ পাচারের ঘটনায় গঠিত ফিলিপাইনের সিনেট ব্লু রিবন কমিটির প্রথম শুনানি গতকাল মঙ্গলবার শুরু হয়েছে। এদিনের শুনানিতে অংশ নেওয়া ব্যক্তিরা আরসিবিসির শাখা ব্যবস্থাপক মায়া সান্তোস দেগুইতোকে দায়ী করেছেন। আগামী বৃহস্পতিবার পর্যন্ত শুনানি মুলতবি করা হয়েছে।ফিলিপাইনের রাজধানী ম্যানিলায় অনুষ্ঠিত শুনানিতে গতকাল সাক্ষ্য দেন বৈদেশিক মুদ্রা লেনদেনকারী প্রতিষ্ঠান ফিলরেমের প্রেসিডেন্ট সালুদ বাতিস্তা। তাঁকে জিজ্ঞেস করা হয়, কার নির্দেশে ওয়েক্যাং জু নামের এক চীনা জাংকেট অপারেটরকে অর্থ দেওয়া হয়েছিল?জবাবে সালুদ বাতিস্তা বলেন, ‘আরসিবিসির শাখা ব্যবস্থাপক মায়া সান্তোস দেগুইতোর নির্দেশে ওয়েক্যাং জুকে ১ কোটি ৮০ লাখ ডলার এবং ৬০ কোটি ফিলিপিনো পেসো শোধ করি।’ ক্যাসিনোতে অর্থ লেনদেনকারী ব্যক্তিকে জাংকেট অপারেটর বলা হয়।সালুদ বাতিস্তা শুনানিতে বলেন, নগদ ৬০ কোটি পেসো একবারে শোধ করা হয়। আর বাকি ১ কোটি ৮০ লাখ ডলার ৫ থেকে ১৩ ফেব্রুয়ারির মধ্যে শোধ করা হয়।শুনানিতে উপস্থিত আরসিবিসির অভিযুক্ত শাখা ব্যবস্থাপক দেগুইতোকেও জেরা করেন সিনেট কমিটির সদস্যরা। এ সময় দেগুইতো জানান, তাঁর যা বলার, সবই তিনি এক্সিকিউটিভ সেশনে বলবেন।এদিকে মায়া সান্তোস দেগুইতোর বিরুদ্ধে প্রাথমিক তদন্তের জন্য ফিলিপাইনের ডিপার্টমেন্ট অব জাস্টিস (ডিওজে) ইতিমধ্যে একজন প্রসিকিউটর নিয়োগ দিয়েছে। ফিলিপাইনের রাষ্ট্রীয় সহকারী প্রসিকিউটর গিলমারি ফে প্যাকামারা তদন্ত করবেন। রিজাল ব্যাংকের মাকাতি শাখার যে চারটি হিসাবের মাধ্যমে অর্থ পাচার করা হয়েছে, সেগুলোর মালিকদের বিরুদ্ধেও তদন্ত করবেন সহকারী প্রসিকিউটর।যুক্তরাষ্ট্রের ফেডারেল রিজার্ভ ব্যাংক অব নিউইয়র্কে রাখা বাংলাদেশ ব্যাংকের রিজার্ভের অর্থ ফিলিপাইনে স্থানান্তরের পর সেখান থেকে বিদেশে পাচার করা হয়। এতে জড়িত থাকার সন্দেহে পাঁচ ব্যক্তির বিরুদ্ধে অভিযোগটি দায়ের করে এএমএলসি কমপ্লায়েন্স অ্যান্ড ইনভেস্টিগেশন গ্রুপ। এই অভিযোগে মায়া সান্তোস দেগুইতোর সম্পর্কে বলা হয়, সন্দেহজনকভাবে নয় মাস আগে চারটি হিসাব খোলা হলেও সেগুলোর পরিচয় নিশ্চিতে শাখা ব্যবস্থাপক হিসেবে দেগুইতো সম্পূর্ণ ব্যর্থতার পরিচয় দিয়েছেন। একই সঙ্গে তিনি সন্দেহভাজন ওই সব ব্যক্তিকে অর্থ উত্তোলনে সহায়তা করেছেন।অভিযোগে বলা হয়, সন্দেহভাজন চারটি হিসাবের অর্থ যে বাংলাদেশ ব্যাংকের, সেটি দেগুইতো জানতেন। তবে পদক্ষেপটি ঠেকাতে তিনি কোনো উদ্যোগ নেননি। অর্থের এই পুরো লেনদেন বন্ধে একাধিক অনুরোধও তিনি উপেক্ষা করেছেন।রিজাল ব্যাংকে ২০১৫ সালের ১৫ মে ওই সন্দেহজনক চারটি হিসাব খোলেন মাইকেল ক্রুজ, জেসি ক্রিস্টোফার ল্যাগরোসাস, আলফ্রেড ভারগারা, এনরিকা ভাজকেজ। ওই চারটি হিসাবের মাধ্যমেই ৫ ফেব্রুয়ারি ৮১ কোটি ডলার ক্যাসিনো হয়ে ফিলিপাইনের বাইরে পাচার হয়। এই পাচারে যুক্ত থাকার অভিযোগে ছয় ফিলিপিনো ব্যবসায়ীর বিরুদ্ধেও এখন তদন্তে নেমেছে এএমএলসি। এর মধ্যে কিম ওং নামের এক ব্যবসায়ী ৪ মার্চ হংকংয়ে পালিয়ে গেছেন।
