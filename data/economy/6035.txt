
চলমান রাজনৈতিক অস্থিরতার ধাক্কা এসে লেগেছে দেশের মুঠোফোন বাজারে। স্বাভাবিক সময়ের চেয়ে চলতি বছরের জানুয়ারিতে মুঠোফোনের বিক্রি কমে গেছে ৩০ শতাংশ, যার আর্থিক ক্ষতি কমপক্ষে ২০০ কোটি টাকা।মুঠোফোন আমদানিকারকদের সংগঠন বাংলাদেশ মোবাইল ফোন ইম্পোর্টার্স অ্যাসোসিয়েশনের (বিএমপিআইএ) হিসাব অনুযায়ী, দেশে এখন প্রতি মাসে ১৮ থেকে ২০ লাখ মুঠোফোন বিক্রি হয়। জানুয়ারিতে এ বিক্রি কমে দাঁড়িয়েছে ১৩ লাখে। এক মাসে বিক্রি কমেছে পাঁচ লাখের বেশি, যার আনুমানিক বাজারমূল্য ২০০ কোটি টাকা।জনপ্রিয় সব ব্র্যান্ডের মুঠোফোনের বিক্রি কমার হিসাব দিয়ে সংগঠনটি বলছে, ২০১৪ সালে দেশের বাজারে মুঠোফোন বিক্রি হয়েছিল ২ কোটি ১৫ লাখের বেশি। এ বছর সেই সংখ্যা বেড়ে ২ কোটি ৪০ লাখ ছাড়ানোর আশা করা হচ্ছে। তবে বছরের শুরুতেই ঋণাত্মক প্রবৃদ্ধিতে চিন্তায় পড়েছে বিক্রেতা প্রতিষ্ঠানগুলো।বিএমপিআইএর মহাসচিব রেজওয়ানুল হক প্রথম আলোকে বলেন, ‘প্রতি মাসে যেখানে মুঠোফোনের বিক্রি বাড়ার কথা, সেখানে বছরের শুরুতে বিক্রি কমে যাওয়া আমাদের জন্য অবশ্যই একটা বড় ধাক্কা। চলমান অচলাবস্থায় সবচেয়ে বেশি ক্ষতিগ্রস্ত হচ্ছেন খুচরা পর্যায়ের ব্যবসায়ীরা।’দেশের বাজারে বিক্রির দিক দিয়ে শীর্ষে রয়েছে সিম্ফনি। সিম্ফনির মার্কেটিং পরিচালক আশরাফুল হক জানান, জানুয়ারিতে তাঁদের বিক্রি ৩০ থেকে ৪০ শতাংশ কমে গেছে। বিক্রি কমে যাওয়ার ধাক্কা সবচেয়ে বেশি লেগেছে এক হাজার থেকে পাঁচ হাজার টাকার মুঠোফোনগুলোতে। মধ্যবিত্ত ও শ্রমজীবী পর্যায়ের গ্রাহকেরা এ দামের ফোন বেশি কিনে থাকেন। এসব ফোনের বিক্রি কমে যাওয়ায় খুচরা পর্যায়ের বিক্রেতারা সবচেয়ে বেশি সমস্যায় পড়ছেন। নতুন করে খুচরা বিক্রেতারা পণ্য নিচ্ছেন না।বিক্রি কমে গেছে আরেক দেশীয় প্রতিষ্ঠান ওয়ালটন মোবাইলেরও। জানুয়ারিতে প্রতিষ্ঠানটির মুঠোফোন বিক্রির লক্ষ্যমাত্রা ছিল ১ লাখ ২০ হাজার। বিক্রি হয়েছে ৮০ হাজার, অর্থাৎ লক্ষ্যমাত্রার চেয়ে ৩৪ শতাংশ কম। বিক্রি কমায় ফেব্রুয়ারির লক্ষ্যমাত্রা কমিয়ে ১ লাখ ১০ হাজার করা হয়েছে বলে জানালেন ওয়ালটন মোবাইলের অতিরিক্ত পরিচালক এস এম রেজোয়ান আলম। তিনি বলেন, ঢাকার বাইরে চট্টগ্রাম ও সিলেট বিভাগে বিক্রিতে বেশি নেতিবাচক প্রভাব পড়েছে। টানা হরতাল-অবরোধে ঢাকার বাইরে পণ্য পাঠাতে সমস্যায় পড়তে হচ্ছে।বিশ্বজুড়ে স্মার্টফোনের অন্যতম জনপ্রিয় ব্র্যান্ড স্যামসাংয়ের ফোনের বিক্রিও কমে গেছে গত দেড় মাসে। রাজধানীর কারওয়ান বাজারে স্যামসাং স্মার্টফোন ক্যাফেতে খোঁজ নিয়ে জানা যায়, জানুয়ারিতে ১০০টি মুঠোফোন বিক্রির লক্ষ্য থাকলেও বিক্রি হয়েছে ৭২টি। টাকার অঙ্কে বিক্রির লক্ষ্যমাত্রা ১৬ লাখ টাকা নির্ধারণ করা হলেও বিক্রি হয়েছে ৮ লাখ ৫০ হাজার টাকা।খুচরা পর্যায়ে বিক্রির অবস্থা আরও খারাপ। রাজধানীর ইস্টার্ন প্লাজা, মোতালিব প্লাজা, বসুন্ধরা সিটি শপিং মল ঘুরে ও ব্যবসায়ীদের সঙ্গে কথা বলে জানা গেছে, স্বাভাবিক সময়ের চেয়ে তাঁদের বিক্রি ৫০ থেকে ৭০ শতাংশ কমে গেছে। ইস্টার্ন প্লাজার এথিনি টেলিকমের স্বত্বাধিকারী মো. শাহজালাল জানান, আগে প্রতিদিন তিনি গড়ে ১০টা মুঠোফোন বিক্রি করতেন। এখন দিনে তিনটির বেশি বিক্রি হয় না, বউনি হয়নি এমন দিনও গেছে। আগে মাসে লাভ হতো ১৫ থেকে ২০ হাজার টাকা। আর জানুয়ারি মাসে মোট ক্ষতি হয়েছে ৫০ হাজার টাকা। ইস্টার্ন প্লাজায় মোট ৪০টি মুঠোফোনের দোকান আছে। একই মার্কেটের একটি ব্র্যান্ড মুঠোফোন দোকানেও বিক্রি স্বাভাবিক সময়ের চেয়ে ৫০ শতাংশ কমার কথা জানালেন একজন বিক্রয়কর্মী।মোতালিব প্লাজার পঞ্চম তলায় মুঠোফোনের দোকান আছে ১০০টি। সরেজমিন ঘুরে সেখানে খুব বেশি ক্রেতা চোখে পড়েনি। ক্রেতা না থাকায় একজন দোকানি টিভিতে বাংলাদেশ-আফগানিস্তানের খেলা দেখছিলেন। বিক্রির অবস্থা কেমন জানতে চাইলে হতাশ কণ্ঠে জানালেন, ‘বিক্রি কেমন নিজেই তো দেখছেন।’চলমান রাজনৈতিক অস্থিরতার কারণে মুঠোফোন ব্যবসায়ীদের পাশাপাশি চিন্তিত অপারেটররাও। আর্থিক ক্ষতির বিষয়ে গ্রামীণফোনের প্রধান আর্থিক কর্মকর্তা দিলীপ পাল প্রথম আলোকে বলেন, ‘চলমান পরিস্থিতিতে গ্রামীণফোনের বিভিন্ন পণ্য, নেটওয়ার্কের উন্নয়ন ও রক্ষণাবেক্ষণ কাজ বাধাগ্রস্ত হচ্ছে। ব্যবসা-বাণিজ্যের সার্বিক পরিস্থিতি হতাশাজনক হওয়ায় গ্রাহকেরা কথা কম বলছেন, এটা আমাদের রাজস্ব আদায়ে নেতিবাচক ভূমিকা রাখছে। ব্যবসায়িক ক্ষতির পাশাপাশি এমন পরিস্থিতি বিনিয়োগকারীদের ভুল বার্তা দেবে।’
