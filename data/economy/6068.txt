
সিভিও পেট্রোকেমিক্যাল রিফাইনারি লিমিটেডের কাছ থেকে প্রতি বছর ২৫ হাজার টন পেট্রল ও ডিজেল কিনবে সরকারি প্রতিষ্ঠান বাংলাদেশ পেট্রোলিয়াম করপোরেশন (বিপিসি)। এ বিষয়ে আজ সোমবার বিকেলে বিপিসির সঙ্গে আনুষ্ঠানিক চুক্তি সই করে সিভিও।সিভিও পেট্রোকেমিক্যাল সিলেট গ্যাস ফিল্ড থেকে জ্বালানি তেলের কাঁচামাল কনডেনসেট সংগ্রহ করবে। তারপর চট্টগ্রামে নিজেদের কারখানায় তা পরিশোধন করে প্রাপ্ত পেট্রল ও ডিজেল বিপিসির কাছে বিক্রি করবে। আর সরকারের এই প্রতিষ্ঠান সারা দেশের খুচরা পর্যায়ে বিক্রি করবে। কনডেনসেট হলো গ্যাস ফিল্ড থেকে নির্গত তরল পদার্থ।রাজধানীর কারওয়ান বাজারে বিপিসির ঢাকা কার্যালয়ে আজ আয়োজিত এক অনুষ্ঠানে বিপিসির সচিব দীপক চক্রবর্ত্তী ও সিভিওর চেয়ারম্যান শামসুল আলম শামীম নিজেদের প্রতিষ্ঠানের পক্ষে চুক্তিতে সই করেন। তার আগে এক সংক্ষিপ্ত আলোচনায় বক্তব্য দেন সিভিওর প্রধান উপদেষ্টা ও সাংসদ মইনউদ্দিন খান বাদল, বিপিসির চেয়ারম্যান ইউনুছুর রহমান প্রমুখ।চুক্তি স্বাক্ষর অনুষ্ঠানে জানানো হয়, সিভিওর কাছ থেকে প্রতি লিটার ৮৫ টাকা দরে পেট্রল কিনবে বিপিসি। আর বাজারে বিক্রি করবে ৯৪ টাকায়। অন্যদিকে প্রতিষ্ঠানটি থেকে কত টাকা দরে ডিজেল কিনবে, তা জানানো হয়নি। তবে তাতে ভর্তুকি দিয়ে ৬৮ টাকায় বিক্রি করবে বিপিসি।এ বিষয়ে ইউনুছুর রহমান বলেন, দেশের বাজারে জ্বালানি তেলের দাম স্থির থাকলেও আন্তর্জাতিক বাজারে প্রতিদিনই কমবেশি ওঠা-নামা করে। সেই দর অনুযায়ীই বেসরকারি প্রতিষ্ঠানের কাছ থেকে পেট্রল ও ডিজেল কেনা হয়।বিপিসির এই চেয়ারম্যান আরও বলেন, ‘ইতিমধ্যে বেশ কয়েকটি বেসরকারি প্রতিষ্ঠানের সঙ্গে তাঁরা এ ধরনের চুক্তি করেছেন। তবে দুই-তিনটি বড় প্রতিষ্ঠান ছাড়া বাকিরা খুবই ছোট। আর ছোটদের পণ্যের মান নিয়ে সন্দেহ আছে।’ তিনি জানান, বর্তমানে বছরে ৫২ থেকে ৫৫ লাখ মেট্রিক টন জ্বালানি তেলের চাহিদার বিপরীতে দেশীয় বেসরকারি প্রতিষ্ঠানের জোগান এখনো খুবই সামান্য।সিভিওর উপব্যবস্থাপনা পরিচালক নিজাম উদ্দিন মাহমুদ হোসাইন বলেন, তাদের পরিশোধনাগারে বছরে ৫০ হাজার মেট্রিক টন কনডেনসেট শোধন করা যায়। এতে ২৫ হাজার টন জ্বালানি তেল পাওয়া যায়। আর প্রতিদিনের উৎপাদন ১৫০ মেট্রিক টন।
