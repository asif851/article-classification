
চট্টগ্রামের হালিশহরে আবাহনী মাঠে গতকাল বুধবার মাসব্যাপী আন্তর্জাতিক রপ্তানি বাণিজ্য মেলার উদ্বোধন করা হয়েছে। গতকাল দুপুরে মেলার আনুষ্ঠানিক উদ্বোধন ঘোষণা করেন ভূমি প্রতিমন্ত্রী সাইফুজ্জামান চৌধুরী। তবে উদ্বোধন হলেও আজ বৃহস্পতিবার থেকে মেলা শুরু হওয়ার কথা।তৃতীয়বারের মতো চট্টগ্রাম মেট্রোপলিটন চেম্বার ‘বাংলাদেশ ইন্টারন্যাশনাল ট্রেড এক্সপোর্ট ফেয়ার’ নামে এ মেলার আয়োজন করেছে। এবারের মেলায় ২০০টি স্টল থাকবে বলে আয়োজকেরা জানান।মেট্রোপলিটন চেম্বারের সভাপতি খলিলুর রহমানের সভাপতিত্বে অনুষ্ঠানে বক্তব্য দেন সংরক্ষিত আসনের সাংসদ বেগম মাহজাবিন মোরশেদ, মেট্রোপলিটন চেম্বারের সহসভাপতি এ এম মাহবুব চৌধুরী ও আলীহুসাইন আকবরআলী, ওমেন চেম্বারের পরিচালক বেগম আবিবা মোস্তফা, মেলার আহ্বায়ক আমিনুজ্জামান ভূঁইয়া প্রমুখ।অনুষ্ঠানে ভূমি প্রতিমন্ত্রী সাইফুজ্জামান চৌধুরী বলেন, চট্টগ্রামকে বিশ্বমানের নগরী হিসেবে গড়ে তোলার লক্ষ্যে কাজ করছে সরকার। চট্টগ্রাম শাহ আমানত আন্তর্জাতিক বিমানবন্দরে যাতে আরও বেশিসংখ্যক ফ্লাইট ওঠানামা হয়, সে জন্যও জোর দেওয়া হচ্ছে।চেম্বার সভাপতি খলিলুর রহমান বলেন, বন্দরে কনটেইনার জট বাড়ছে। জট কমিয়ে বন্দরের সক্ষমতা বাড়ানোর দিকে নজর দেওয়া উচিত। সরকারি নীতিসহায়তা অব্যাহত থাকলে আমদানিনির্ভর অনেক পণ্য স্থানীয়ভাবে উৎপাদন করে আমদানিনির্ভরতা কমানো যাবে।চেম্বারের সহসভাপতি আলীহুসাইন আকবরআলী আমদানি-রপ্তানি বাণিজ্যের প্রক্রিয়া আরও সহজ করার জন্য আহ্বান জানান।আয়োজকেরা জানান, প্রতিদিন সকাল ১০টা থেকে রাত ১০টা পর্যন্ত মেলা চলবে।
