
ঢাকা থেকে নেপালের রাজধানী কাঠমান্ডু পথে উড়াল শুরু করেছে বেসরকারি বিমান সংস্থা রিজেন্ট এয়ারওয়েজ। গত বুধবার ঢাকা-কাঠমান্ডু-ঢাকা পথে আনুষ্ঠানিকভাবে এ উড্ডয়ন শুরু হয়। বিমান চলাচলে এটি রিজেন্টের ষষ্ঠ আন্তর্জাতিক পথ।হজরত শাহজালাল আন্তর্জাতিক বিমানবন্দরে নতুন এ পথে বিমান উড্ডয়নের উদ্বোধন করেন বেসামরিক বিমান চলাচল কর্তৃপক্ষের চেয়ারম্যান এয়ার ভাইস মার্শাল এহসানুল গণি চৌধুরী। অন্যদিকে ঢাকা থেকে ছেড়ে যাওয়া বিমানটি কাঠমান্ডুর ত্রিভুবন বিমানবন্দরে পৌঁছালে সেখানে এটিকে স্বাগত জানান নেপালে নিযুক্ত বাংলাদেশের রাষ্ট্রদূত মাশফি বিনতে শামস।বাংলাদেশ সময় সাড়ে চারটার দিকে ১২৬ জন যাত্রীবোঝাই বিমানটি নেপালের ত্রিভুবন বিমানবন্দরে পৌঁছালে সেখানে দুই পাশ থেকে পানি ছিটিয়ে (ওয়াটার গান স্যালুট) স্বাগত জানানো হয়। একই দিন সন্ধ্যা সোয়া সাতটায় (বাংলাদেশ সময়) একই বিমান কাঠমান্ডু থেকে ৬৫ জন যাত্রী নিয়ে ঢাকায় অবতরণ করে।এর আগে বুধবার দুপুরে শাহজালাল বিমানবন্দরে কেক কেটে নতুন যাত্রাপথে বিমান উড্ডয়নের আনুষ্ঠানিক উদ্বোধন করা হয়। বেবিচক চেয়ারম্যান ছাড়া ওই অনুষ্ঠানে উপস্থিত ছিলেন বাংলাদেশে নিযুক্ত নেপালের চার্জ দ্য অ্যাফেয়ার্স দিলি প্রসাদ আচার্য, রিজেন্ট এয়ারের প্রধান নির্বাহী কর্মকর্তা (সিইও) লে. জেনারেল (অব.) এম ফজলে আকবর, উপব্যবস্থাপনা পরিচালক সালমান হাবিব।কাঠমান্ডুতে অবতরণের পর সেখানে ত্রিভুবন বিমানবন্দরেও কেক কেটে আনুষ্ঠানিকভাবে অভ্যর্থনা জানানো হয়। তাতে উপস্থিত ছিলেন বাংলাদেশের রাষ্ট্রদূত মাশফি বিনতে শামস, রিজেন্টের পরিচালক (অপারেশন) ক্যাপ্টেন রফিকুর রহমান।রিজেন্ট কর্তৃপক্ষ জানিয়েছে, সপ্তাহে তিন দিন শনি, সোম ও বুধবার ঢাকা-কাঠমান্ডু-ঢাকা পথে বিমান চলাচল করবে।২০১০ সালে রিজেন্ট এয়ারের যাত্রা শুরু হয়। ২০১৩ সাল থেকে এটি আন্তর্জাতিক গন্তব্যে উড্ডয়ন শুরু করে। বর্তমানে এটি নেপাল ছাড়াও ওমানের রাজধানী মাসকাট, মালয়েশিয়ার কুয়ালালামপুর, সিঙ্গাপুর, থাইল্যান্ডের ব্যাংকক ও ভারতের কলকাতা প্রভৃতি আন্তর্জাতিক পথে নিয়মিত বিমান পরিচালনা করছে। রিজেন্টের বহরে তিনটি বোয়িং ও দুটি ড্যাশ-৮ কিউ উড়োজাহাজ রয়েছে।
