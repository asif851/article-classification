
আদালতের নিষেধাজ্ঞার কারণে স্থগিত হয়ে যাওয়া ঢাকা স্টক এক্সচেঞ্জের (ডিএসই) বিশেষ সাধারণ সভা (ইজিএম) আগামীকাল শনিবার অনুষ্ঠিত হবে। ডিএসইর পরিচালনা পর্ষদের সভায় গতকাল বৃহস্পতিবার এ সিদ্ধান্ত নেওয়া হয়।সভা শেষে ডিএসইর এক সংবাদ বিজ্ঞপ্তিতে এই তথ্য জানানো হয়েছে। এতে বলা হয়, শনিবার দুপুর সাড়ে ১২টায় রাজধানীর সোনারগাঁও হোটেলে স্থগিত ইজিএমটি অনুষ্ঠিত হবে। সভার আলোচ্যসূচিতে কোনো ধরনের পরিবর্তন হবে না বলেও ডিএসই জানিয়েছে। অর্থাৎ, এই ইজিএমে স্টক এক্সচেঞ্জের মালিকানা থেকে ব্যবস্থাপনা পৃথক্করণের (ডিমিউচুয়ালাইজেশন) অনুমোদিত কর্মসূচি, সংশোধিত সংঘস্মারক ও সংঘবিধি এবং প্রথম পরিচালনা পর্ষদের তালিকা বিশেষ সিদ্ধান্ত হিসেবে গ্রহণ করা হবে।ডিএসই গত ২৯ অক্টোবর ইজিএমের আয়োজন করেছিল। তাতে ডিমিউচুয়ালাইজেশন বাস্তবায়নের বড় ধাপটি সম্পন্ন হওয়ার কথা ছিল। কিন্তু আদালতের নিষেধাজ্ঞার কারণে শেষ মুহূর্তে এসে ইজিএমটি স্থগিত হয়ে যায়। ডিএসইর সাবেক সভাপতি আহমেদ ইকবাল হাসানের এক আবেদনের পরিপ্রেক্ষিতে আদালত ইজিএমের ওপর এই নিষেধাজ্ঞা আরোপ করেন। এরপর ৩০ অক্টোবর আবেদনকারী নিজেই নিষেধাজ্ঞার আবেদনটি প্রত্যাহার করে নেন।নিষেধাজ্ঞার আবেদন প্রত্যাহারের ফলে নতুন করে ইজিএমের তারিখ নির্ধারণ করে ডিএসই। এদিকে ডিএসই-সংশ্লিষ্ট ব্যক্তিদের দেওয়া তথ্য অনুযায়ী, শেষ মুহূর্তে এসে ২৯ অক্টোবরের ইজিএমটি স্থগিত হলেও এ জন্য প্রতিষ্ঠানটির প্রায় ২৫ লাখ টাকা খরচ হয়েছে। ক্ষতির এই দায় মেনে নিয়ে আবারও একই স্থানে নতুন করে ইজিএমের আয়োজন করা হয়েছে।বাজার পরিস্থিতি: সপ্তাহের শেষ কার্যদিবসে গতকাল দেশের দুই স্টক এক্সচেঞ্জে মূল্যসূচক বাড়লেও লেনদেন আগের দিনের চেয়ে কমেছে। এদিন লেনদেন হওয়া বেশির ভাগ শেয়ার ও মিউচুয়াল ফান্ডের দাম কমলেও মৌলভিত্তিসম্পন্ন কোম্পানিগুলোর শেয়ারের মূল্যবৃদ্ধিই মূল্যসূচককে ঊর্ধ্বমুখী রেখেছে। প্রধান শেয়ারবাজার ডিএসইর সাধারণ সূচক এদিন ২২ পয়েন্ট বেড়ে দাঁড়িয়েছে প্রায় তিন হাজার ৯৬৮ পয়েন্টে।ডিএসইতে এদিন ২৮৪টি কোম্পানি ও মিউচুয়াল ফান্ডের লেনদেন হয়। এর মধ্যে আগের দিনের তুলনায় দাম কমেছে ১৭২টির, বেড়েছে ৮৮টির আর অপরিবর্তিত ছিল ২৪টির। দিন শেষে লেনদেনের পরিমাণ দাঁড়ায় ৩৫২ কোটি টাকা, যা আগের দিনের চেয়ে ৩২ কোটি টাকা কম।অপর শেয়ারবাজার চট্টগ্রাম স্টক এক্সচেঞ্জের (সিএসই) সার্বিক মূল্যসূচক ৪০ পয়েন্ট বেড়ে হয়েছে ১২ হাজার ২৪৫ পয়েন্ট। সিএসইতে এদিন ২০৫টি কোম্পানি ও মিউচুয়াল ফান্ডের লেনদেন হয়। এর মধ্যে আগের দিনের চেয়ে দাম বেড়েছে ৯৩টির, কমেছে ৯২টির আর অপরিবর্তিত ছিল ২০টির। দিন শেষে চট্টগ্রামের বাজারে লেনদেনের পরিমাণ দাঁড়ায় প্রায় ৩১ কোটি টাকা, যা আগের দিনের চেয়ে পাঁচ কোটি টাকা কম।
