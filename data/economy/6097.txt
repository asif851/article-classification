
চলতি অর্থবছরের প্রথমার্ধের মুদ্রানীতিতে বেসরকারি খাতের ঋণপ্রবাহ বাড়ানোর লক্ষ্য নিয়েছে কেন্দ্রীয় ব্যাংক। বিগত অর্থবছরের মুদ্রানীতিতে বেসরকারি খাতে ঋণের প্রবাহ ছিল ১৪ দশমিক ৮ শতাংশ। চলতি মুদ্রানীতিতে এ লক্ষ্যমাত্রা ধরা হয়েছে ১৬ দশমিক ৬ শতাংশ। আজ মঙ্গলবার বেলা ১১টার দিকে বাংলাদেশ ব্যাংকের গভর্নর ফজলে কবির এ মুদ্রানীতি ঘোষণা করেন। গত মার্চে গভর্নর হিসেবে যোগদানের পর প্রথমবারের মতো তিনি মুদ্রানীতি ঘোষণা করলেন। এ ঋণ যেন অনুৎপাদনশীল ও ঝুঁকিপূর্ণ খাতে ব্যবহার করা না হয়, সেদিকে কঠোর নজর দেওয়ার ঘোষণা দিয়েছে কেন্দ্রীয় ব্যাংক। ১ জুলাই থেকে শুরু হওয়া ২০১৬-১৭ অর্থবছরের বাজেটে জিডিপি প্রবৃদ্ধির লক্ষ্য ধরা হয়েছে ৭ দশমিক ২ শতাংশ। গড় মূল্যস্ফীতি ৫ দশমিক ৮ শতাংশে রাখার ঘোষণা দেওয়া হয়। মুদ্রানীতিতেও এ লক্ষ্যমাত্রা একই রাখা হয়েছে। মুদ্রানীতি ঘোষণার পর রিজার্ভ থেকে বাংলাদেশ ব্যাংকের অর্থ চুরির বিষয়ে গভর্নর ফজলে কবির জানান, ফিলিপাইনের কেন্দ্রীয় ব্যাংক এ বিষয়ে বড় ধরনের একটি তদন্ত চালাচ্ছে। তিনি বলেন, ‘তদন্তের প্রতিবেদন আমাদের পক্ষে এলে মামলা হবে। এরপরই টাকা পাওয়ার তথ্যের বিষয়ে নিশ্চিত হওয়া যাবে। আমরা অর্থ পাওয়ার বিষয়ে আশাবাদী।’
