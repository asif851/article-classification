
পবিত্র ঈদুল আজহা উপলক্ষে আগেই অর্ডার করা এক শটিরও বেশি কোরবানির পশু ডেলিভারি দিয়েছে বাংলাদেশের সবচেয়ে বড় মার্কেটপ্লেস বিক্রয় ডটকম। এতে দেশজুড়ে বসা বিভিন্ন হাট থেকে ভিড় ঠেলে পশু কেনার ঝক্কি থেকে রেহাই পেয়েছেন গ্রাহকেরা। এক সংবাদ বিজ্ঞপ্তিতে এসব কথা জানানো হয়েছে।চলতি মাসের ৫ তারিখ থেকে শুরু হওয়া প্রি-অর্ডার ক্যাম্পেইনটি গতকাল মঙ্গলবার (২২ সেপ্টেম্বর) শেষ হয়েছে। প্রি-অর্ডার করা ঢাকার বাইরের পশুর জন্য ডেলিভারি চার্জ ছিল তিন হাজার টাকা। অন্যদিকে ঢাকার হাটগুলো থেকে কেনা পশুর জন্য ছিল এক হাজার টাকা। এ বছর শুধুমাত্র রাজধানীতে এ সেবা সীমাবদ্ধ থাকলেও পরবর্তীতে দেশব্যাপী এ সেবা পৌঁছে দেবে বিক্রয় ডটকম। বিক্রয় ডটকমের পরিচালক (মার্কেটিং) মিশা আলী বলেন, ‘প্রি-অর্ডার ক্যাম্পেইনে গ্রাহকদের কাছ থেকে অভাবনীয় সাড়া পেয়েছি। তাই আগামী বছর থেকে দেশব্যাপী এ সেবা দেওয়ার পরিকল্পনা করছি আমরা।’
