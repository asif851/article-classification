
সপ্তাহের দ্বিতীয় দিন আজ সোমবার শুরু থেকে সূচকের বাড়তি প্রবণতায় লেনদেন চলছে ঢাকার শেয়ারবাজারে। বেলা পৌনে একটায় লেনদেনের পৌনে দুই ঘণ্টা শেষে ডিএসইতে বেশির ভাগ কোম্পানির শেয়ারের দাম বেড়েছে। এর ফলে সূচকও বেড়েছে। তবে লেনদেনে কিছুটা ধীর গতি লক্ষ করা যাচ্ছে।
ঢাকা স্টক এক্সচেঞ্জ (ডিএসই) সূত্রে জানা যায়, বেলা পৌনে একটায় ডিএসইর ডিএসইএক্স সূচক ৬৪ পয়েন্ট বেড়ে দাঁড়িয়েছে ৩৯৮৩ পয়েন্টে। এর আগে বেলা ১১টায় সূচকের ঊর্ধ্বমুখী প্রবণতায় ডিএসইতে লেনদেন শুরু হয়, যা এখনো অব্যাহত রয়েছে।
এই সময়ে ডিএসইতে ২৭০টি প্রতিষ্ঠানের শেয়ার লেনদেন হয়েছে। এর মধ্যে ২১১টির দাম বেড়েছে, কমেছে ৩৮টির আর অপরিবর্তিত রয়েছে ২১টি প্রতিষ্ঠানের শেয়ারের দাম।
আলোচ্য সময়ে এই স্টক এক্সচেঞ্জে ১৮২ কোটি টাকার শেয়ার লেনদেন হয়েছে।
এই সময়ে ডিএসইতে লেনদেনে শীর্ষে থাকা প্রতিষ্ঠানগুলোর মধ্যে রয়েছে বিএসসিসিএল, অলিম্পিক ইন্ডাস্ট্রিজ, মেঘনা পেট্রোলিয়াম, পদ্মা অয়েল, তাল্লু স্পিনিং, যমুনা অয়েল, ইউনাইটেড এয়ার, তিতাস গ্যাস, অ্যাকটিভ ফাইন প্রভৃতি।
