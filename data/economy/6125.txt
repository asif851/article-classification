
চলতি অর্থবছরের জুলাই-আগস্ট অর্থাৎ প্রথম দুই মাসে ১৬টি মন্ত্রণালয় ও বিভাগ বরাদ্দের ১ শতাংশও খরচ করতে পারেনি। এর মধ্যে তিন মন্ত্রণালয় এক টাকাও খরচ করেনি। দুর্নীতি দমন কমিশনেরও একই অবস্থা, কোনো টাকা খরচ হয়নি।পরিকল্পনা মন্ত্রণালয়ের বাস্তবায়ন, পরিবীক্ষণ ও মূল্যায়ন বিভাগ (আইএমইডি) সূত্রে এসব তথ্য জানা গেছে। চলতি অর্থবছরের প্রথম দুই মাসে বার্ষিক উন্নয়ন কর্মসূচির (এডিপি) মাত্র ৪ শতাংশও বাস্তবায়ন হয়নি। প্রকৃত বাস্তবায়ন হার ৩ দশমিক ৮৬ শতাংশ।আইএমইডি সূত্রে জানা গেছে, অর্থবছরের প্রথম দুই মাসে সব মিলিয়ে ৪ হাজার ৭৫৬ কোটি টাকা খরচ করা সম্ভব হয়েছে। গতবার খরচ হয়েছিল ৩ হাজার ৩৪৮ কোটি টাকা।উল্লেখ্য, চলতি অর্থবছরে (২০১৬-১৭) মূল এডিপির আকার ১ লাখ ১০ হাজার ৭০০ কোটি টাকার। স্বায়ত্তশাসিত প্রতিষ্ঠানগুলোর উন্নয়ন ব্যয়সহ এডিপির আকার দাঁড়িয়েছে ১ লাখ ২৩ হাজার ৩৪৬ কোটি টাকা।গত অর্থবছরে জুলাই-আগস্ট মাসে আটটি মন্ত্রণালয় ও একটি বিভাগ কোনো টাকা খরচ করতে পারেনি। এবার পরিস্থিতির কিছুটা উন্নতি হয়েছে। এবার তিন মন্ত্রণালয় ও দুর্নীতি দমন কমিশন টাকা খরচ করতে পারেনি। মন্ত্রণালয়গুলো হলো পররাষ্ট্র, জনপ্রশাসন ও মুক্তিযুদ্ধবিষয়ক মন্ত্রণালয়। এডিপিতে দুর্নীতি দমন কমিশনের একটি প্রকল্প রয়েছে। বাকি তিনটি মন্ত্রণালয়ের তিনটি করে প্রকল্প আছে।এ ছাড়া ১২টি মন্ত্রণালয় ও বিভাগ তাদের প্রকল্পের অনুকূলে বরাদ্দের ১ শতাংশের কম টাকা খরচ করেছে। এ মন্ত্রণালয় ও বিভাগগুলো হলো সড়ক পরিবহন ও মহাসড়ক বিভাগ, খাদ্য মন্ত্রণালয়, অর্থ বিভাগ, পরিসংখ্যান ও তথ্য ব্যবস্থাপনা বিভাগ, তথ্য মন্ত্রণালয়, শিল্প মন্ত্রণালয়, প্রতিরক্ষা মন্ত্রণালয়, বিজ্ঞান ও প্রযুক্তি মন্ত্রণালয়, তথ্য ও যোগাযোগ প্রযুক্তি মন্ত্রণালয়, পানিসম্পদ মন্ত্রণালয়, ব্যাংক ও আর্থিক প্রতিষ্ঠান বিভাগ এবং স্বাস্থ্য মন্ত্রণালয়।বাস্তবায়নের দিক থেকে জুলাই-আগস্ট মাসে এগিয়ে থাকা আইন ও বিচার বিভাগের তিনটি প্রকল্পের বিপরীতে ৩১৮ কোটি টাকা বরাদ্দ আছে। দুই মাসে খরচ হয়েছে ৬০ কোটি টাকা। বাস্তবায়ন হার প্রায় ১৯ শতাংশ। তবে টাকা খরচের দিক থেকে শীর্ষস্থানে আছে বিদ্যুৎ বিভাগ। এ বিভাগটি খরচ করেছে ১ হাজার ৬৩৫ কোটি টাকা। এ বিভাগের ৯৭টি প্রকল্পের অনুকূলে বরাদ্দ আছে মোট ১৮ হাজার ৬২৬ কোটি টাকা।
