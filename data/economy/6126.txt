
ভাড়াটেদের জন্য বর্তমানে সবচেয়ে ব্যয়বহুল শহর হলো সিঙ্গাপুর। বিশ্বের অন্যান্য দেশের চেয়ে সিঙ্গাপুরে বার্ষিক সম্পদ মূল্যের প্রবৃদ্ধি এবং ভাড়া সবচেয়ে বেশি বেড়েছে। আর গত বছর শীর্ষে থাকা লন্ডনের অবস্থান এ বছর দ্বিতীয়তে।
সম্প্রতি যুক্তরাজ্যভিত্তিক গবেষণা সংস্থা সিবিআরই গ্লোবাল লিভিং রিপোর্টে এসব তথ্য উঠে এসেছে বলে জানিয়েছে টেলিগ্রাফ। এতে বলা হয়, সিঙ্গাপুরে গড় ভাড়ার পরিমাণ ২ হাজার ২৫০ পাউন্ড। অন্যদিকে যুক্তরাজ্যের লন্ডনে এর পরিমাণ ২ হাজার ১৩৬ পাউন্ড। সিঙ্গাপুর, লন্ডনের পর ভাড়াটেদের জন্য ব্যয়বহুল শহর হলো আবুধাবি, লস অ্যাঞ্জেলেস, রোম, নিউইয়র্ক, মিলান, দুবাই, হংকং ও মিয়ামি। এই শহরগুলোতে গড় ভাড়ার পরিমাণ ১ হাজার ৪২০ পাউন্ড থেকে ২ হাজার পাউন্ডের মধ্যে।
তবে ভাড়া বেশি হলেও খাদ্যের দাম তুলনামূলক কম লন্ডনে। এ ক্ষেত্রে শীর্ষে আছে নিউইয়র্ক সিটি। এই শহরে দুজনের জন্য এক বেলা মাঝারি মানের খাবার কিনতে খরচ পড়ে গড়ে ৬০ দশমিক ৮ পাউন্ড। এর পরেই আছে মিয়ামি আর ইতালির মিলান শহর। এই দুই শহরে দুজনের এক বেলার খাবার কিনতে প্রয়োজন হবে কমপক্ষে সাড়ে ৫০ থেকে ৫৩ পাউন্ড। আর খাবারের এ দাম অনুযায়ী লন্ডনের অবস্থান সপ্তমে। লন্ডনে দুজনের এক বেলার খাবার কিনতে খরচ পড়ে ৫০ দশমিক ১৬ পাউন্ড। সিবিআরই প্রতিবেদনে বিশ্বের ব্যয়বহুল শহরের ক্ষেত্রে একটি তুলনামূলক চিত্র তুলে ধরা হয়েছে। যেমন ভাড়ার দিক দিয়ে লন্ডন শহরের অবস্থান দ্বিতীয় হলেও সম্পদ ক্রয়ের দিক দিয়ে এ শহরের অবস্থান চতুর্থ। বিশ্বের ৩৫টি শহরের ওপর এবারের জরিপ চালিয়েছে সংস্থাটি।
