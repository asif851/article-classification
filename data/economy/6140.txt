
রাজনৈতিক অস্থিরতায় সরবরাহব্যবস্থা বিঘ্নিত হওয়ায় গত নভেম্বর মাসে চাল, ডাল, আটা, মাছ-মাংস, শাকসবজি, দুধসহ নিত্যপ্রয়োজনীয় পণ্যের দাম বেড়েছে। এ কারণে চলতি অর্থবছরের নভেম্বর মাসে মাসওয়ারি মূল্যস্ফীতি কিছুটা বেড়েছে। নভেম্বর মাসে মূল্যস্ফীতি হয়েছে ৭ দশমিক ১৫ শতাংশ। অক্টোবরে এই হার ছিল ৭ দশমিক শূন্য ৩ শতাংশ।
আজ বৃহস্পতিবার বাংলাদেশ পরিসংখ্যান ব্যুরো (বিবিএস) নভেম্বরের হালনাগাদ মূল্যস্ফীতি পরিস্থিতি প্রকাশ করে। এ উপলক্ষ্যে আয়োজিত সংবাদ সম্মেলন অনুষ্ঠিত হয় আগারগাঁওয়ের পরিসংখ্যান ভবনে। এতে উপস্থিত ছিলেন সংস্থার মহাপরিচালক গোলাম মোস্তফা কামাল, উপমহাপরিচালক মিজানুর রহমানসহ ঊর্ধ্বতন কর্মকর্তারা।
বিবিএস বলছে, মূলত চাল, ডাল, আটা, মাছ, শাকসবজি, মসলা, দুধ ও তামাকজাতীয় পণ্যের মূল্য বৃদ্ধির কারণে গত অক্টোবরের তুলনায় নভেম্বরে খাদ্যসামগ্রী উপখাতে দশমিক ৪৭ শতাংশ মূল্যস্ফীতি হয়েছে। আর একই সময়ে তুলনায় পরিধেয় বস্ত্রাদি, বাড়িভাড়া, চিকিত্সাসেবা, পরিবহন, শিক্ষা উপকরণ, অন্যান্য পণ্য ও সেবাসহ  খাদ্যবহির্ভুত খাতে মূল্যস্ফীতি হয়েছে দশমিক ২৬ শতাংশ।
হরতাল, অবরোধসহ রাজনৈতিক রাজনৈতিক কর্মসূচির কারণে পণ্যের দাম বেড়েছে কি না, এমন প্রশ্নের জবাবে গোলাম মোস্তফা কামাল বলেন, এটাই স্বাভাবিক। তবে এসব পণ্যের দাম বাড়ার কারণে নিকট ভবিষ্যতে ব্যাপকভাবে মূল্যস্ফীতি হওয়ার সম্ভাবনা নেই। কেননা, মূল্যস্ফীতি হঠাত্ করে অনেক বাড়ে না, এটা পর্যায়ক্রমে ও ধারাবাহিকভাবে বাড়ে।
এ প্রসঙ্গে মিজানুর রহমান বলেন, রাজনৈতিক কর্মসূচিতে সরবরাহের চাহিদাব্যবস্থা বিঘ্নিত হচ্ছে। একদিকে, শহরে পৌঁছাতে না পেরে গ্রামে খামারিরা দুধ ফেলে দিচ্ছেন। অন্যদিকে, শহরে বাড়তি মূল্যেও দুধ পাওয়া যাচ্ছে না।
বিবিএসে সংবাদ সম্মেলনে জানানো হয়, নভেম্বর মাসে খাদ্য ও খাদ্যবহির্ভুত উভয় খাতেই মূল্যস্ফীতি বেড়েছে। নভেম্বর মাসে খাদ্যসূচকে মূল্যস্ফীতি হয়েছে ৮ দশমিক ৫৫ শতাংশ। আর অক্টোবর মাসে এই হার ছিল ৮ দশমিক ৩৮ শতাংশ।
আবার নভেম্বর মাসে খাদ্যবহির্ভুত খাতে মূল্যস্ফীতি ৫ দশমিক শূন্য ৮ শতাংশ হয়েছে। অক্টোবর মাসে এই হার ছিল ৫ দশমিক শূন্য ২ শতাংশ।
গ্রামের চেয়ে শহরের মানুষকে মূল্যস্ফীতির চাপ বেশি সইতে হচ্ছে।  নভেম্বরে শহর এলাকায় মূল্যস্ফীতির হার ৭ দশমিক ৫৮ শতাংশ। গ্রামে এই হার ৬ দশমিক ৯২ শতাংশ। 
