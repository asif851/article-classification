
দেশের শেয়ারবাজারের উন্নয়নে ২৫ কোটি ডলার ঋণ দেবে এশীয় উন্নয়ন ব্যাংক (এডিবি)।২০২১ সালের মধ্যে বাংলাদেশের মধ্যম আয়ের দেশে উন্নীত হওয়ার যে লক্ষ্য রয়েছে, সে অনুযায়ী বিনিয়োগ আকৃষ্ট করতে শেয়ারবাজারের সংস্কারে এই অর্থ ব্যয় করা হবে। এডিবির এক সংবাদ বিজ্ঞপ্তিতে এ কথা জানানো হয়েছে।অর্থনৈতিক সম্পর্ক বিভাগ (ইআরডি) এ ব্যাপারে গতকাল রোববার এডিবির সঙ্গে একটি ঋণচুক্তিতে সই করেছে। ঢাকায় শেরেবাংলা নগরের ইআরডি সম্মেলনকক্ষে নিজ নিজ পক্ষে চুক্তিতে সই করেন ইআরডির যুগ্ম সচিব সাইফুদ্দিন আহমেদ ও এডিবির কান্ট্রি ডিরেক্টর কাজুহিকো হিগোচি। এ সময় উভয় পক্ষের ঊর্ধ্বতন কর্মকর্তারা উপস্থিত ছিলেন।বাংলাদেশকে তৃতীয়বারের মতো এ ধরনের ঋণ দিচ্ছে এডিবি। এর আগে দুই কিস্তিতে অর্থ দিয়েছিল এডিবি। তৃতীয় কিস্তির অর্থ দিয়ে প্রধানত শেয়ারবাজার উন্নয়ন কর্মসূচি বাস্তবায়ন করা হবে। এ কর্মসূচির আওতায় বাংলাদেশ সিকিউরিটিজ অ্যান্ড এক্সচেঞ্জ কমিশনকে (বিএসইসি) শক্তিশালীকরণ এবং ক্লিয়ারিং অ্যান্ড সেটেলমেন্ট কোম্পানি প্রতিষ্ঠা করা হবে। সেই সঙ্গে বিমা খাতের উন্নয়নে এডিবির অর্থ ব্যয় করা হবে।এ ছাড়া উচ্চমানের বন্ডসহ অন্যান্য আর্থিক পণ্য বাজারে আনার উদ্যোগ থাকবে। শেয়ারবাজারে ইসলামিক অর্থায়নের জন্য একটি নীতিমালাও তৈরি করা হবে। ২০১৭ সালের মধ্যে এ কর্মসূচি বাস্তবায়ন করা হবে।এ সম্পর্কে এডিবির কান্ট্রি ডিরেক্টর কাজুহিকো হিগোচি বলেন, এডিবি শেয়ারবাজার উন্নয়নে বাংলাদেশ সরকারকে অব্যাহতভাবে সহায়তা করছে। নতুন সহায়তা শেয়ারবাজারকে আরও শক্তিশালী করতে সহায়তা করবে।সপ্তম পঞ্চবার্ষিক পরিকল্পনায় মোট দেশজ উৎপাদনে (জিডিপি) আট শতাংশ প্রবৃদ্ধি অর্জনের লক্ষ্য নির্ধারণ করা হয়েছে। এ জন্য বিপুল পরিমাণ বেসরকারি বিনিয়োগ লাগবে।
