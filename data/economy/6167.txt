
যুক্তরাষ্ট্রের বাজারে বাংলাদেশের পণ্যের অগ্রাধিকারমূলক বাজারসুবিধা (জিএসপি) স্থগিত করে মার্কিন প্রশাসন পোশাকশিল্পের মূল সমস্যা সমাধান না করে শ্রমিকদের ঝুঁকির মুখে ঠেলে দিয়েছে।গতকাল শুক্রবার ওয়াশিংটনভিত্তিক গবেষণা প্রতিষ্ঠান রুমি ফোরামের আলোচনা অনুষ্ঠানে এ মন্তব্য করেন যুক্তরাষ্ট্রে নিযুক্ত বাংলাদেশের রাষ্ট্রদূত আকরামুল কাদের।পররাষ্ট্র মন্ত্রণালয় গতকাল এক বিজ্ঞপ্তিতে জানায়, রাষ্ট্রদূত বাংলাদেশের আর্থসামাজিক উন্নয়ন, শ্রমিক নিরাপত্তা ও অধিকার, দশম জাতীয় সংসদ নির্বাচন, আন্তর্জাতিক অপরাধ ট্রাইবুন্যাল ও বাংলাদেশ-মার্কিন অর্থনৈতিক সম্পর্ক নিয়ে বক্তব্য দেন। কাউন্সিল অন ফরেন রিলেশনসের সিনিয়র ফেলো মার্কিন পররাষ্ট্র দপ্তরের মধ্য ও দক্ষিণ এশিয়ার সাবেক উপসহকারী মন্ত্রী অ্যালিসা এয়ার্স আলোচনা অনুষ্ঠান সঞ্চালনা করেন। বাংলাদেশের রাষ্ট্রদূতের বক্তব্যের মধ্য দিয়ে আলোচনা শুরু হয় এবং প্রশ্নোত্তর পর্বের মাধ্যমে শেষ হয়।আকরামুল কাদের বলেন, ২০১৩ সালে যুক্তরাষ্ট্রে ৪৯০ কোটি ডলারের তৈরি পোশাক রপ্তানির জন্য বাংলাদেশ ৮২ কোটি ডলার শুল্ক দিয়েছে। মার্কিন কংগ্রেস বাংলাদেশে শ্রমিকদের পরিস্থিতির উন্নয়নের ওপর বিশেষ গুরুত্বারোপ করলেও এখন পর্যন্ত বাংলাদেশ থেকে তৈরি পোশাক আমদানির ক্ষেত্রে শুল্ক মওকুফ বা হ্রাসের কোনো পদক্ষেপ নেয়নি। শুল্ক হ্রাস ও মওকুফ বাংলাদেশের শ্রমিকদের মজুরি বাড়ানোসহ সার্বিক মানোন্নয়নে কার্যকর ভূমিকা রাখতে পারে।রাষ্ট্রদূত বলেন, রানা প্লাজা দুর্ঘটনার পর যুক্তরাষ্ট্র বাংলাদেশের জন্য জিএসপি-সুবিধা বাতিল করে, যা এ দেশের শ্রমিকদের জন্য দুঃখজনক। এমন সিদ্ধান্ত দুর্ঘটনার অন্তর্নিহিত সমস্যা সমাধানের পরিবর্তে শ্রমিকদের জন্য ঝুঁকি তৈরি করেছে।রাষ্ট্রদূত আশা প্রকাশ করেন, রানা প্লাজা ধসের পর উত্তর আমেরিকা ও ইউরোপের ক্রেতাদের দেওয়া নতুন ধারণা ও পরিকল্পনাগুলো বাংলাদেশে তৈরি পোশাকশিল্পের উন্নয়নে দীর্ঘমেয়াদি ভূমিকা রাখবে। তিনি যুক্তরাষ্ট্র ও আন্তর্জাতিক মহলকে এ বিষয়ে ফলপ্রসূ অংশগ্রহণ বজায় রাখার আহ্বান জানান।
