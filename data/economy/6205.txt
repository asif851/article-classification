
বাংলাদেশে সফররত আন্তর্জাতিক মুদ্রা তহবিলের (আইএমএফ) প্রতিনিধিদলের প্রধান ব্রায়ান এইটকেন বলেছেন, বাংলাদেশকে সক্ষমতা অনুযায়ী তার রিজার্ভ ধারণ করতে হবে, যা কয়েক বছর ধরে বাড়ছে। এ ছাড়া সরকারি খাতের ব্যাংকগুলোর খেলাপি ঋণ কমিয়ে আনতে হবে। এ জন্য নতুন ঋণ দেওয়ার ক্ষেত্রে সতর্কতা ও ঋণ আদায় জোরদার করতে হবে।
আজ বৃহস্পতিবার মতিঝিলে বাংলাদেশ ব্যাংক কার্যালয়ে আয়োজিত এক সংবাদ সম্মেলনে এসব কথা বলেন ব্রায়ান এইটকেন। এ সময় তিনি সরকারকে সঞ্চয়পত্র থেকে অর্থ না তুলে অন্য পুঁজিবাজার বা বন্ড মার্কেট থেকে অর্থ সংগ্রহের পরামর্শ দেন।
গত ২৬ ফেব্রুয়ারি ব্রায়ান এইটকেনের নেতৃত্বে আইএমএফের ‘আর্টিকেল ফোর মিশনের’ প্রতিনিধিদল বাংলাদেশ সফরে আসে। এ সফরে অর্থসচিব, বাংলাদেশ ব্যাংক গভর্নর, বাংলাদেশ বিনিয়োগ উন্নয়ন কর্তৃপক্ষের (বিডা) নির্বাহী প্রধান, ব্যাংক ও আর্থিক প্রতিষ্ঠান বিভাগের সচিব, জাতীয় রাজস্ব বোর্ডের (এনবিআর) চেয়ারম্যানসহ বিভিন্ন আর্থিক প্রতিষ্ঠানের জ্যেষ্ঠ কর্মকর্তাদের সঙ্গে বৈঠক করেন তাঁরা।
আজ বাংলাদেশের অর্থনৈতিক পরিস্থিতি পর্যালোচনার আর্টিকেল ফোর মিশন শেষ করেছে আইএমএফ। মিশন শেষে প্রকাশিত এক প্রতিবেদনে আইএমএফ বলছে, বাংলাদেশে দৃঢ় মুদ্রানীতি ব্যবস্থাপনা ও আর্থিক শৃঙ্খলা সামষ্টিক অর্থনৈতিক স্থিতিশীলতা রক্ষা করেছে, যা অর্থনীতিকে অনুকূল বাহ্যিক চাহিদা, উচ্চ প্রবাসী আয়, ভোগ্যপণ্যের কম দামের সুবিধা নিতে সাহায্য করেছে। এর ফলে উৎপাদন, মূল্যস্ফীতি হ্রাস, সরকারি ঋণের মধ্যম অবস্থা এবং বাহ্যিক সক্ষমতা পুনর্গঠিত হয়েছে। তবে প্রবৃদ্ধি ধরে রাখার বিষয়টি মধ্য মেয়াদে বেশ চ্যালেঞ্জিং বাংলাদেশের জন্য। এ জন্য মধ্যম আয়ের দেশে পরিণত হতে সামষ্টিক নীতি হালনাগাদের প্রয়োজন হবে।
বিবৃতিতে আরও বলা হয়, অর্থনীতি রপ্তানি এবং প্রবাসী আয়ের প্রবৃদ্ধির ওপর নির্ভর করে চলছে। বাংলাদেশের জন্য বর্তমানে বিনিয়োগ অত্যন্ত প্রয়োজন। রাজস্ব বৃদ্ধি এবং সরকারি বিনিয়োগ বাড়াতে কর ব্যবস্থার আধুনিকায়ন প্রয়োজন।
এ ছাড়া সরকারের সংস্কার প্রচেষ্টা সমর্থনে আইএমএফ নীতি পরামর্শ, সক্ষমতা তৈরিতে সহায়তা দিতে প্রস্তুত থাকবে বলেও জানিয়েছে সংস্থাটি।
