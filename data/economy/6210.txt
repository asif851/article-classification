
গুলশানের হলি আর্টিজান বেকারিতে জঙ্গি হামলার কারণে তৈরি পোশাকশিল্পে নেতিবাচক প্রভাব পড়ার আশঙ্কা নেই বলে মনে করে ইন্ডাস্ট্রিঅল-বাংলাদেশ কাউন্সিল (আইবিসি)।রাজধানীর সেগুনবাগিচায় ঢাকা রিপোর্টার্স ইউনিটিতে গতকাল বুধবার আয়োজিত এক সংবাদ সম্মেলনে এমন মন্তব্য করেন আইবিসির নেতারা। আইবিসির চেয়ারম্যান আমিরুল হক বলেন, জঙ্গি হামলা কেবল বাংলাদেশে হয়নি, আমেরিকা, জার্মানি, ফ্রান্সের মতো দেশেও অহরহ ঘটছে। তাই এটি বৈশ্বিক সমস্যা। বাংলাদেশের ওপর আলাদা করে নেতিবাচক প্রভাব পড়ার কোনো যুক্তি নেই। আমিরুল হক বিদেশি ক্রেতাদের উদ্দেশে বলেন, ‘জঙ্গি হামলার অজুহাতে আমাদের পোশাকপণ্যের মূল্য কমানোর চেষ্টা করবেন না।’ পোশাকমালিকদের উদ্দেশে তিনি বলেন, ‘কোনো গার্মেন্টস মালিক এটাকে অজুহাত দেখিয়ে শ্রমিকদের ওপর অযৌক্তিক চাপ প্রদান করবেন না।’সংবাদ সম্মেলনে আইবিসির কেন্দ্রীয় নেতা গিয়াসউদ্দিন আহম্মেদ, সালাউদ্দিন স্বপন, আলেয়া বেগম প্রমুখ উপস্থিত ছিলেন। বিজ্ঞপ্তি।
