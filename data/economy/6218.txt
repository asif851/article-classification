
মুঠোফোন ব্যবহারে খরচ আরেকটু বাড়ল। মূল্য সংযোজন কর (মূসক) ও সম্পূরক শুল্কের সঙ্গে গ্রাহকদের এখন থেকে বাড়তি ১ শতাংশ হারে সারচার্জ দিতে হচ্ছে। গতকাল বুধবার থেকে এ সারচার্জ আদায় শুরু করেছে দেশের মুঠোফোন অপারেটররা। এর আগে অবশ্য অভ্যন্তরীণ সম্পদ বিভাগ (আইআরডি) এ-বিষয়ক নতুন নির্দেশনা মুঠোফোন অপারেটরদের কাছে পাঠিয়ে দেয়।নির্দেশনা অনুযায়ী, বিদ্যমান ১৫ শতাংশ মূসক, ৩ শতাংশ সম্পূরক শুল্কের সঙ্গে ১ শতাংশ সারচার্জ যোগ করে তা সরকারের কোষাগারে জমা করবে মোবাইল ফোন অপারেটররা। সহজ হিসাব হলো, মুঠোফোনে ১০০ টাকার রিচার্জ করলে এখন থেকে পাওয়া যাবে ৮৩ টাকা ৭২ পয়সা, এত দিন যা ছিল ৮৪ টাকা ৭২ পয়সা।জাতীয় রাজস্ব বোর্ডের মূসক বিভাগ সূত্রে জানা গেছে, সারচার্জের অর্থ সঠিকভাবে সরকারি কোষাগারে জমা পড়ছে কি না তদারকির জন্য বাংলাদেশ টেলিযোগাযোগ নিয়ন্ত্রণ কমিশন (বিটিআরসি) থেকে নিয়মিত তথ্য-উপাত্ত নেবে এনবিআর।২০১৪ সালের বাজেট ঘোষণার সময় মুঠোফোনের সেবার ওপর ১ শতাংশ সারচার্জ আরোপের প্রস্তাব করা হয়েছিল। কিন্তু সারচার্জ আইন না থাকায় সে সময় এ ধরনের সারচার্জ আরোপে আইন মন্ত্রণালয় আপত্তি করেছিল। তখন সেই উদ্যোগ আটকে যায়। এরপর সারচার্জ আইন প্রণয়নের উদ্যোগ নেয় আইন মন্ত্রণালয়। আইনটি জাতীয় সংসদে পাস হওয়ার পর রাষ্ট্রপতির অনুমোদন সাপেক্ষে গত বছরের ২১ নভেম্বর উন্নয়ন সারচার্জ ও লেভি (আরোপ ও আদায়) আইন ২০১৫ প্রণয়ন করা হয়। এ আইনে বলা হয়েছে, মোবাইল অপারেটর কর্তৃপক্ষ সিম বা রিম কার্ড বা মেমোরি কার্ড ব্যবহারের মাধ্যমে প্রদত্ত সেবার বিনিময়ে প্রাপ্ত সমুদয় অর্থ বা আয়ের ওপর সারচার্জের হার ১ শতাংশ।
