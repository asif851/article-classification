
প্রথমবারের মতো বাংলাদেশের বাজারে এসেছে কাওয়াসাকির মোটরসাইকেল। আজ শনিবার রাজধানীর গুলশানে এক অনুষ্ঠানের মধ্য দিয়ে এর যাত্রা শুরু হয়। আপাতত এ ব্র্যান্ডের চারটি মডেল বাংলাদেশে পাওয়া যাবে।
বাংলাদেশে এ মোটরসাইকেল বাজারজাতকরণে কাওয়াসাকির সহযোগী প্রতিষ্ঠান হিসেবে রয়েছে এশিয়ান মোটরবাইক লিমিটেড।
আপাতত কেএলএক্স ১৫০, দি-ট্রেকার, জেড ১২৫ প্রো ও কেএসআর ১১০ প্রো—এই চারটি মডেলের মোটরসাইকেল বাজারে পাওয়া যাবে। কোম্পানিটি বলছে, কেএলএক্স ১৫০ মডেলের মোটরসাইকেলটি আঁকাবাঁকা ও উঁচু-নিচু রাস্তায় অনায়াসে চালানো সম্ভব।
অনুষ্ঠানে উপস্থিত ছিলেন কাওয়াসাকি হেভি ইন্ডাস্ট্রিজ লিমিটেডের মোটরসাইকেল অ্যান্ড ইঞ্জিন কোম্পানির জ্যেষ্ঠ বিক্রয় ব্যবস্থাপক জিন ইনোয়ে। তিনি বলেন, ‘বাংলাদেশের মানুষকে আমরা সেরা অভিজ্ঞতা প্রদান করতে পারব বলে আশা করছি।’
কাওয়াসাকি মোটরসাইকেল বাজারজাত-সংক্রান্ত সব কর্মকাণ্ডে এশিয়ান মোটরবাইকস লিমিটেডকে প্রতিনিধিত্ব করবে প্রতিষ্ঠানটির ব্যবস্থাপনা পরিচালক দেওয়ান সাজেদুর রহমান, পরিচালক কসুকে ইয়শিদা, আরমান রশিদ ও মহাব্যবস্থাপক রফিকুল ইসলাম।
