
জাতীয় সংসদের বাজেট অধিবেশন শুরু হয়েছে। আজ মঙ্গলবার বেলা ১১টায় এই অধিবেশন শুরু হয়। আগামী ১৩ জুলাই পর্যন্ত অধিবেশন চলবে।  দশম জাতীয় সংসদের ষোড়শ অধিবেশন এটি। এই অধিবেশনে আগামী বৃহস্পতিবার ২০১৭-১৮ অর্থবছরের বাজেট পেশ করবেন অর্থমন্ত্রী আবুল মাল আবদুল মুহিত।
অর্থমন্ত্রীর বাজেট পেশ করার পর তা পাস হওয়ার আগ পর্যন্ত সংসদ সদস্যরা নতুন অর্থবছরের আর্থিক প্রস্তাবের ওপর আলোচনা করবেন।  আজ বেলা ১১টায় স্পিকার শিরীন শারমিন চৌধুরীর সভাপতিত্বে সংসদের অধিবেশন শুরু হয়।
অধিবেশনের শুরুতে স্পিকার বলেন, বাজেট অধিবেশন খুব গুরুত্বপূর্ণ। সরকারি ও বিরোধী দলের সংসদ সদস্যরা সরকারি আয়-ব্যয়ের স্বচ্ছতা ও জবাবদিহি নিশ্চিত করার পাশাপাশি সুচিন্তিত মতামত দিয়ে বাজেটকে আরও বাস্তবমুখী করার ওপর আলোচনা করবেন বলে আশা করেন তিনি।
এরপর স্পিকার চলতি অধিবেশনের সভাপতিমণ্ডলী মনোনয়ন দেন। স্পিকার বা ডেপুটি স্পিকারের অনুপস্থিতিতে সভাপতিমণ্ডলীর সদস্যদের মধ্যে অগ্রবর্তীজন সংসদ পরিচালনা করবেন।
সংসদের চলমান অধিবেশনে সভাপতিমণ্ডলীর সদস্যরা হলেন ধীরেন্দ্র দেবনাথ, শামুসল হক, মাহবুব আলী, রুহুল আমিন হাওলাদার ও ফজিলাতুন্নেসা।
সাবেক সাংসদ মোহাম্মদ আব্দুর রশিদ ও আব্দুল মতিন মিয়ার মৃত্যুতে আজ অধিবেশনে শোকপ্রস্তাব উপস্থাপন করেন স্পিকার।
সাবেক পররাষ্ট্রসচিব ফারুক চৌধুরী, সাবেক সচিব মোহাম্মাদ নুরুল হুদা, অপরাজেয় বাংলার ভাস্কর সৈয়দ আবদুল্লাহ খালিদ, আবৃত্তিকার কাজী আরিফ, ইন্টারন্যাশনাল ইউনিভার্সিটি অব বিজনেস, এগ্রিকালচার অ্যান্ড টেকনোলজির প্রতিষ্ঠাতা উপাচার্য অধ্যাপক এম আলিমউল্যা মিয়ান ও স্বাধীন বাংলা বেতার কেন্দ্রের কণ্ঠযোদ্ধা মিহির নন্দীর মৃত্যুতে সংসদ শোক প্রকাশ করে।  যুক্তরাজ্যের ম্যানচেস্টারে কনসার্টে সন্ত্রাসী হামলা এবং দেশ-বিদেশে বিভিন্ন স্থানে দুর্ঘটনায় নিহত ব্যক্তিদের স্মরণে সংসদে শোক প্রকাশ করা হয়।   নিহত ব্যক্তিদের স্মরণে সংসদ অধিবেশনের শুরুতে এক মিনিট নীরবতা পালন করা হয়।
আজ শুরু হওয়া সংসদ অধিবেশন আগামী ১৩ জুলাই পর্যন্ত চালানোর সিদ্ধান্ত নিয়েছে কার্য উপদেষ্টা কমিটি। অধিবেশন শুরুর আগে কমিটির বৈঠকে এই সিদ্ধান্ত হয় বলে জানায় সংসদ সচিবালয়।  সংসদ সচিবালয় থেকে জানানো হয়েছে, ঈদুল ফিতর উপলক্ষে আগামী ২৩ থেকে ২৭ জুন অধিবেশন মুলতবি থাকবে। রমজান মাসে প্রতিদিন সকাল সাড়ে ১০টায় অধিবেশন শুরু হবে। অধিবেশনে বাজেটের ওপর ৪৫ ঘণ্টা আলোচনার সিদ্ধান্ত হয়েছে।  কার্য উপদেষ্টা কমিটির বৈঠকে সভাপতিত্ব করেন স্পিকার শিরিন শারমীন চৌধুরী। কমিটির সদস্য ছাড়াও বিশেষ আমন্ত্রণে অর্থমন্ত্রী এই বৈঠকে অংশ নেন।
