
ঢাকার শেয়ারবাজারে গতকাল মঙ্গলবার বড় পতনের পর আজ বুধবার সূচকের বড় উত্থান লক্ষ করা যাচ্ছে। দুপুর ১২টায় লেনদেনের এক ঘণ্টা শেষে ডিএসইতে বেশির ভাগ কোম্পানির শেয়ারের দাম বেড়েছে। এতে সূচকের ঊর্ধ্বমুখী এই প্রবণতা বিরাজ করছে।
ঢাকা স্টক এক্সচেঞ্জ (ডিএসই) সূত্রে জানা যায়, দুপুর ১২টায় ডিএসইর ডিএসইএক্স সূচক ১০২ পয়েন্ট বেড়ে দাঁড়িয়েছে ৪০৩২ পয়েন্টে। এর আগে বেলা ১১টায় সূচকের ঊর্ধ্বমুখী প্রবণতায় ডিএসইতে লেনদেন শুরু হয়, যা এখনো অব্যাহত রয়েছে।
এই সময়ে ডিএসইতে ২৪৬টি প্রতিষ্ঠানের শেয়ার লেনদেন হয়েছে। এর মধ্যে ২০৭টির দাম বেড়েছে, কমেছে ২৭টির আর অপরিবর্তিত রয়েছে ১২টি প্রতিষ্ঠানের শেয়ারের দাম। আলোচ্য সময়ে এই স্টক এক্সচেঞ্জে ১৯৮ কোটি টাকার শেয়ার লেনদেন হয়েছে।
এ সময়ে ডিএসইতে লেনদেনে শীর্ষে থাকা প্রতিষ্ঠানগুলোর মধ্যে রয়েছে পদ্মা অয়েল, বিএসসিসিএল, মেঘনা পেট্রোলিয়াম, অলিম্পিক ইন্ডাস্ট্রিজ, বিএসসি, যমুনা অয়েল, তিতাস গ্যাস, গ্রামীণফোন, ইউনিক হোটেল, অ্যাকটিভ ফাইন প্রভৃতি।
