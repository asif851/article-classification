
বিশ্বের ধনী মানুষের দেশগুলোর তালিকায় শীর্ষস্থান যুক্তরাষ্ট্রের। আর সবচেয়ে বেশি গরিব থাকে ভারতে। বাংলাদেশ ধনী মানুষের দেশের তালিকায় তো নেই,¹গরিব মানুষের দেশের তালিকায় বাংলাদেশের অবস্থান চতুর্থ।
ক্রেডিট সুইস গ্লোবাল ওয়েলথ রিপোর্ট ২০১৬-এ এই চিত্র উঠে এসেছে। সম্প্রতি এ প্রতিবেদন প্রকাশ করেছে আন্তর্জাতিক গবেষণা প্রতিষ্ঠান ক্রেডিট সুইস। সেই প্রতিবেদনে বলা হয়েছে, বিশ্বের মোট দরিদ্র মানুষের ২০ শতাংশই থাকে মোট ছয়টি দেশে। দেশগুলোর শীর্ষে আছে ভারত। অন্য দেশগুলো হলো চীন, নাইজেরিয়া, বাংলাদেশ, ইন্দোনেশিয়া ও যুক্তরাষ্ট্র। বিশ্বের ২৫ শতাংশের বেশি গরিব মানুষ ভারতীয়। আর বিশ্বের ৩ দশমিক ৪ শতাংশ গরিব মানুষ বাস করে বাংলাদেশে। এ তালিকায় বাংলাদেশের অবস্থান চতুর্থ। এ ছাড়া গরিবদের সাড়ে ৭ শতাংশ চীনে ও ৩ দশমিক ৬ শতাংশ নাইজেরিয়ায় বাস করে।
ক্রেডিট সুইসের প্রতিবেদন অনুযায়ী, ১ শতাংশ ধনী মানুষের কাছে বিশ্বের প্রায় ৫১ শতাংশ সম্পদ রয়েছে। এ ধরনের ধনী মানুষকে বনেদি হিসেবে উল্লেখ করা হয়েছে প্রতিবেদনে। যে ১ শতাংশ বনেদি ধনী বিশ্বের অর্ধেকের বেশি সম্পদের মালিক, তাঁদের অর্ধেকই তিনটি দেশের নাগরিক। দেশগুলো হলো যুক্তরাষ্ট্র, যুক্তরাজ্য ও জাপান। বনেদি ধনীদের প্রতি তিনজনের একজনই যুক্তরাষ্ট্রের নাগরিক। প্রায় ৩৮ শতাংশ বনেদি ধনী যুক্তরাষ্ট্রের। বনেদি ধনীদের মধ্যে জাপানি আছেন ৯ দশমিক ৭ শতাংশ। সবচেয়ে গরিবদের দেশ ভারতেও বনেদি ধনী আছেন। বিশ্বের প্রতি ২০০ জন বনেদি ধনীর মধ্যে ১ জন ভারতীয়।
বিশ্বের এক-তৃতীয়াংশ সম্পদের মালিক যুক্তরাষ্ট্রের নাগরিকেরা। অথচ বিশ্বের ৫ দশমিক ১ শতাংশ কর্মক্ষম জনগোষ্ঠী আছে যুক্তরাষ্ট্রে। অন্যদিকে বিশ্বের ১৬ দশমিক ৭ শতাংশ কর্মক্ষম জনগোষ্ঠী ভারতে থাকার পরও দেশটি বিশ্বের মাত্র ১ দশমিক ২ শতাংশ সম্পদের মালিক।
প্রতিবেদনে আরও বলা হয়েছে, বিশ্ব মন্দার পর থেকে যুক্তরাষ্ট্রের সম্পদ বৃদ্ধির প্রবণতা অব্যাহত আছে। আবার জাপানের সম্পদ বেড়েই চলেছে। তবে ইউরোপীয় ইউনিয়ন থেকে বের হয়ে যাওয়ার পক্ষে ভোট দেওয়ার পর যুক্তরাজ্য দেড় ট্রিলিয়ন ডলারের সম্পদ লোকসান করেছে।
২০১৬ সালে বিশ্বের মোট সম্পদের পরিমাণ দাঁড়িয়েছে ২ কোটি ৫৫ লাখ ৭০ হাজার ৮০০ কোটি ডলার। অঞ্চলভিত্তিক হিসাবে সবচেয়ে সম্পদশালী হলো উত্তর আমেরিকা। সবচেয়ে দরিদ্র আফ্রিকা। বিশ্বের অন্যতম বড় অর্থনীতির দেশ চীনের সম্পদের পরিমাণ ২৩ লাখ ৩৯ হাজার ৩০০ কোটি ডলার। বিশ্ব অর্থনীতিতে আরেক প্রভাবশীল দেশ ভারতের ৩ লাখ ৯ হাজার ৯০০ কোটি ডলারের সম্পদ আছে। তবে ২০১৫ সালের তুলনায় চলতি বছরে এ দুটি দেশের সম্পদের পরিমাণ কমেছে। একজন ভারতীয় গড়ে ৩ হাজার ৮৩৫ ডলারের সম্পদের মালিক। আর চীনে এর পরিমাণ গড়ে ২২ হাজার ৮৬৪ ডলার।
এদিকে যুক্তরাষ্ট্র, কানাডাসহ উত্তর আমেরিকার একজন নাগরিক গড়ে ৩ লাখ ৩৭ হাজার ৭৮ ডলারের সম্পদের মালিক। ইউরোপের একজন নাগরিক গড়ে সোয়া লাখ ডলারের সম্পদের মালিক। একমাত্র উত্তর আমেরিকার ছাড়া আগের বছরের তুলনায় এ বছর বিশ্বের সব অঞ্চলের নাগরিকের গড় সম্পদের পরিমাণ কমেছে।
অন্যদিকে নিচের দিকে থাকা ৫০ শতাংশ মানুষের সম্পদের পরিমাণ দিন দিন কমছে। এ বিশাল জনগোষ্ঠীর মোট সম্পদের পরিমাণ বিশ্ব সম্পদের মাত্র দশমিক ২ শতাংশ। ২০১০ সালেও এর পরিমাণ ছিল ১ দশমিক ৬ শতাংশ।
গরিবমানুষেরশীর্ষপাঁচদেশ
অবস্থান     দেশ                         বিশ্বেরকতশতাংশগরিবেরবাস
  ১         ভারত                              ২৫.৪%
  ২        চীন                                ৭.৫%
  ৩        নাইজেরিয়া                       ৩.৬%
  ৪        বাংলাদেশ                         ৩.৪%
  ৫        ইন্দোনেশিয়া                      ৩.১% 
