
টানা সাত কার্যদিবস দরপতনের পর ঘুরে দাঁড়িয়েছে দেশের শেয়ারবাজার। আজ মঙ্গলবার সপ্তাহের তৃতীয় কার্যদিবসে লেনদেন শেষে ঢাকা স্টক এক্সচেঞ্জের (ডিএসই) প্রধান সূচক ডিএসইএক্স বেড়েছে ২৩ পয়েন্ট। সূচক বাড়লেও গতকালের চেয়ে আরও কমেছে লেনদেন।লেনদেন হয়েছে ৩২১ কোটি ৯১ লাখ টাকা। গতকাল লেনদেনের পরিমাণ ছিল ৩৫০ কোটি টাকা। আজ হাতবদল হওয়া শেয়ার ও মিউচুয়াল ফান্ডের মধ্যে দর বেড়েছে ১৬৮টির, কমেছে ১০৬টির এবং অপরিবর্তিত আছে ৬০টির।ডিএসইতে লেনদেনের শীর্ষে ছিল যেসব কোম্পানি, সেগুলো হলো অলিম্পিক, গ্রামীণফোন, স্কয়ার ফার্মা, ইউনিক হোটেল, আল আরাফাহ ব্যাংক, কেয়া কসমেটিকস, ইউনাইটেড পাওয়ার জেনারেশন অ্যান্ড ডিস্ট্রিবিউশন কোম্পানি, বেক্সিমকো ফার্মা, ইফাদ অটোজ ও অ্যাপেক্স ফুডস।
দর বাড়ার শীর্ষে ছিল যেসব কোম্পানি—ইউনাইটেড ইনস্যুরেন্স, গ্রিন ডেলটা লাইফ ইনস্যুরেন্স, প্রগতি ইনস্যুরেন্স, এসিআই ফরমুলেশন, অ্যাপেক্স ফুডস, সেন্ট্রাল ইনস্যুরেন্স, লিবরা ইনফিউশন, ইবিএল ফার্স্ট মিউচুয়াল ফান্ড, হাওয়া ওয়েল টেক্সটাইল ও মেট্রো স্পিনিং।
অপর দিকে চট্টগ্রাম স্টক এক্সচেঞ্জে আজ সার্বিক সূচক বেড়েছে ৯৩ পয়েন্ট। মোট লেনদেন হয়েছে ১৫ কোটি টাকা।
