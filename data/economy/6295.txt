
দেশের শেয়ারবাজারে ইতিবাচক ধারায় রয়েছে বিদেশি বিনিয়োগ। যেখানে বিদেশিরা বিক্রেতার চেয়ে ক্রেতা হিসেবে বেশি সক্রিয় রয়েছেন।সদ্য সমাপ্ত সেপ্টেম্বর মাসে দেশের শেয়ারবাজারে বিদেশি লেনদেনের পরিমাণ ছিল প্রায় ৯৪৭ কোটি টাকা। যার মধ্যে শেয়ার কেনার পরিমাণ ছিল ৫৬০ কোটি ৫১ লাখ টাকা। আর শেয়ার বিক্রির পরিমাণ ছিল ৩৮৬ কোটি টাকার। গত আগস্টে শেয়ারবাজারে বিদেশি লেনদেনের পরিমাণ ছিল প্রায় ৮৩৩ কোটি টাকা। সেই হিসাবে আগস্টের চেয়ে সেপ্টেম্বরে শেয়ারবাজারে বিদেশি লেনদেনে প্রায় ১৪ শতাংশ প্রবৃদ্ধি হয়েছে। ঢাকা স্টক এক্সচেঞ্জ (ডিএসই) সূত্রে এ তথ্য জানা গেছে।ডিএসইর তথ্য অনুযায়ী, ক্রয়-বিক্রয়ের যোগ-বিয়োগ শেষে গত মাসে শেয়ারবাজারে প্রকৃত বিদেশি বিনিয়োগের পরিমাণ দাঁড়ায় প্রায় ১৭৪ কোটি টাকা। আগস্টে যার পরিমাণ ছিল প্রায় ৩২ কোটি টাকা। আগস্টে শেয়ারবাজারে বিদেশিদের ক্রয়-বিক্রয়ের পরিমাণ ছিল প্রায় কাছাকাছি। এ কারণে প্রকৃত বিনিয়োগের পরিমাণ কম ছিল। তবে গত মাসে কেনার চেয়ে বিক্রির পরিমাণ কম থাকায় প্রকৃত বিনিয়োগ বেড়েছে।চলতি বছরের গত নয় মাসের মধ্যে শেয়ারবাজারে পঞ্চম সর্বোচ্চ লেনদেন হয়েছে গত সেপ্টেম্বরে। চলতি বছরের মধ্যে বিদেশি বিনিয়োগকারীদের সর্বোচ্চ ১ হাজার ৯২ কোটি টাকার লেনদেন হয়েছিল গত মার্চে। এর বাইরে জুনে ১ হাজার ৭৩ কোটি, জুলাইয়ে ১ হাজার ৫০ কোটি এবং জানুয়ারিতে ১ হাজার ৩৬ কোটি টাকার লেনদেন হয়েছিল।
বিশ্ব বিনিয়োগ সপ্তাহের সেমিনারএদিকে, পুঁজিবাজার নিয়ন্ত্রক সংস্থা বাংলাদেশ সিকিউরিটিজ অ্যান্ড এক্সচেঞ্জ কমিশনের (বিএসইসি) উদ্যোগে শুরু হওয়া ‘বিশ্ব বিনিয়োগকারী সপ্তাহ’-এর দ্বিতীয় দিনে গতকাল মঙ্গলবার ঢাকা ও চট্টগ্রামে শেয়ারবাজারবিষয়ক দুটি সেমিনার অনুষ্ঠিত হয়েছে।রাজধানীর বনানীতে ফারইস্ট ইন্টারন্যাশনাল বিশ্ববিদ্যালয়ে ‘বিনিয়োগ ও ঝুঁকি’ বিষয়ক সেমিনারটির আয়োজন করে শেয়ারবাজার সংশ্লিষ্ট প্রতিষ্ঠান সেন্ট্রাল ডিপজিটরি বাংলাদেশ লিমিটেড বা সিডিবিএল। তাতে মূল প্রবন্ধ উপস্থাপন করেন ঢাকা বিশ্ববিদ্যালয়ের শিক্ষক মাহমুদ ওসমান ইমাম। সেমিনারে প্রধান অতিথি ছিলেন সিডিবিএলের চেয়ারম্যান শেখ কবির হোসেন। এ ছাড়া উপস্থিত ছিলেন সিডিবিএলের ভাইস চেয়ারম্যান এ কে এম নুরুল ফজল বুলবুল, ব্যবস্থাপনা পরিচালক এম এইচ সামাদ, উপব্যবস্থাপনা পরিচালক শুভ্র কান্তি চৌধুরী প্রমুখ।সেমিনারে বক্তারা বলেন, শেয়ারবাজার রাতারাতি বড়লোক হওয়ার জায়গা না। ভালো কোম্পানির শেয়ারে দীর্ঘ মেয়াদে বিনিয়োগ করলে ভালো মুনাফা পাওয়া যাবে। বিনিয়োগের আগে বাজারের ঝুঁকি সম্পর্কেও বিনিয়োগকারীদের যাচাই-বাছাই করতে হবে।বক্তারা আরও বলেন, পুঁজিবাজারে বিনিয়োগের আগে বাজার সম্পর্কে জ্ঞানার্জন খুবই জরুরি। ভালোভাবে জেনে-বুঝে তারপরই বিনিয়োগের সিদ্ধান্ত নেওয়া উচিত। বাজারে প্রতিদিন শেয়ার কেনাবেচা করাকে বিনিয়োগ বলে না। মূল প্রবন্ধে মাহমুদ ওসমান ইমাম শেয়ারবাজারে বিনিয়োগের বিভিন্ন ঝুঁকির বিষয়গুলো তুলে ধরেন। ফারইস্ট বিশ্ববিদ্যালয়ের শিক্ষার্থীদের জন্যই মূলত এ সেমিনারের আয়োজন করা হয়।এদিকে, শেয়ারবাজারে গতকাল ঘুরে দাঁড়িয়েছে সূচক। ডিএসইর প্রধান সূচক ডিএসইএক্স গতকাল প্রায় ৪০ পয়েন্ট বেড়েছে। অপর শেয়ারবাজার চট্টগ্রাম স্টক এক্সচেঞ্জের (সিএসই) সার্বিক সূচকটি বেড়েছে প্রায় ১৪৩ পয়েন্ট। তবে দুই বাজারে গতকাল লেনদেনের পরিমাণ কমেছে।ঢাকার বাজারে মঙ্গলবার লেনদেনের পরিমাণ ছিল ৮০১ কোটি টাকা, যা আগের দিনের চেয়ে ১২৫ কোটি টাকা কম। চট্টগ্রামের বাজারে এদিন লেনদেনের পরিমাণ ছিল প্রায় ৪০ কোটি টাকা, যা আগের দিনের চেয়ে ১৭ কোটি টাকা কম।এদিনও ডিএসইতে লেনদেনে আধিপত্য ছিল ব্যাংক খাতের। লেনদেনের শীর্ষ ১০ কোম্পানির মধ্যে ৯টিই ছিল ব্যাংক। এর মধ্যে প্রথম স্থানে ছিল এক্সিম ব্যাংক। প্রতিষ্ঠানটির ৩৮ কোটি টাকার শেয়ারের হাতবদল হয়।
