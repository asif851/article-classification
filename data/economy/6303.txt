
প্রস্তাবিত বাজেট বিনিয়োগবান্ধব হয়েছে বলে মনে করছে ব্যবসায়ীদের শীর্ষ সংগঠন এফবিসিসিআই। সংগঠনটির সভাপতি আবদুল মাতলুব আহমাদ বাজেট নিয়ে তাৎক্ষণিক প্রতিক্রিয়ায় এ কথা বলেন। তিনি বাজেটকে শিল্প সহায়ক বলেও মন্তব্য করেন।বিকেলে এফবিসিসিআই কার্যালয়ে এক সংবাদ সম্মেলনে আবদুল মাতলুব আহমাদ বলেন, দেশের রাজনৈতিক অস্থিরতাসহ বিভিন্ন ধরনের সমস্যার মধ্যেও দেশের ব্যবসায়ীরা টিকে আছেন। ব্যাংক ঋণে উচ্চ সুদহার, শুল্ক বাধা, অবকাঠামো সমস্যার কারণে কয়েক বছর ধরে বিনিয়োগে স্থবিরতা দেখা দিয়েছে। এই স্থবিরতা কাটাতে প্রস্তাবিত বাজেটে আটটি বৃহৎ অবকাঠামো প্রকল্প বাস্তবায়নের জন্য বিশেষ বরাদ্দ দেওয়া হয়েছে। ৩০টি অর্থনৈতিক অঞ্চল করার অনুমোদনের কথা বলা হয়েছে। ১৫ বছরের মধ্যে আরও ১০০টি অর্থনৈতিক অঞ্চল গড়ার পরিকল্পনার কথা জানিয়েছেন অর্থমন্ত্রী। এ সব সিদ্ধান্ত শিল্পখাতে বড় ধরনের পরিবর্তন আনবে বলেন মনে করেন তিনি।এফবিসিসিআই সভাপতি বলেন, প্রস্তাবিত বাজেটে শিক্ষা, স্বাস্থ্য, সামাজিক নিরাপত্তা, অবকাঠামো, আইনশৃঙ্খলা, কর্মসংস্থান ইত্যাদি খাতে গত অর্থবছরের চেয়ে বেশি গুরুত্ব দেওয়া হয়েছে।ব্যক্তি শ্রেণির করমুক্ত আয়ের সীমা বাড়ানোকে ইতিবাচক মন্তব্য করে মাতলুব বলেন, এফবিসিসিআইয়ের পক্ষ থেকে ব্যক্তিশ্রেণির করমুক্ত আয় সীমা দুই লাখ ৭৫ হাজার টাকা করার প্রস্তাব দেওয়া হয়েছিল। কিন্তু প্রস্তাবিত বাজেটে এ সীমা দুই লাখ ২০ হাজার টাকা থেকে বাড়িয়ে দুই লাখ ৫০ হাজার টাকা করা হয়েছে। তা ছাড়া প্রস্তাবিত বাজেটে রাজস্ব ও মুদ্রানীতির সমন্বয় করা, ব্যাংক ঋণে সুদের হার কমানোর আহ্বান জানান তিনিএফবিসিসিআইয়ের এই নেতা বলেন, ২০১৫-১৬ অর্থবছরের প্রস্তাবিত বাজেটে প্রবৃদ্ধির লক্ষ্যমাত্রা ৭ ও মূল্যস্ফীতি ৬ দশমিক ২ নির্ধারণ করা হয়েছে। এ ছাড়া প্রস্তাবিত বাজেটে বিদ্যুৎ ও জ্বালানি খাতে বিশেষভাবে গুরুত্ব দেওয়া হয়েছে, যা ব্যবসায়ীদের জন্য ইতিবাচক। দেশীয় শিল্পকে আরও উন্নত ও শক্তিশালী করতে বাজেটে বিভিন্ন পদক্ষেপ নেওয়া হয়েছে বলেও উল্লেখ করেন তিনি।প্রতিক্রিয়া জানাতে গিয়ে এফবিসিসিআইয়ের প্রথম সহসভাপতি শফিউল ইসলাম মহিউদ্দিন ব্যাংক ঋণের সুদহার কমানোর ওপর জোর দেন। তিনি বলেন, ‘এ বিষয়ে আমরা সরকার ও বাংলাদেশ ব্যাংকের সঙ্গে যোগাযোগ করব।’
