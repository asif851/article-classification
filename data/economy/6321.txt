
তথ্য ও যোগাযোগপ্রযুক্তি (আইসিটি) খাতের রপ্তানি প্রত্যাবাসন কোটার (ইআরকিউ) সীমা বাড়িয়েছে বাংলাদেশ ব্যাংক। এখন থেকে এ খাতের রপ্তানিকারকেরা তাঁদের হিসাবে ৭০ শতাংশ পর্যন্ত বৈদেশিক মুদ্রা রাখতে পারবেন। তবে অন্য সেবা খাতের কোটার ক্ষেত্রে পূর্বের ৬০ শতাংশই বহাল রাখা হয়েছে।এদিকে এখন থেকে যেকোনো আইটি বা সফটওয়্যার ফার্ম ব্যবসায়িক কাজে বছরে ৩০ হাজার ডলার ব্যয় করতে পারবে। এ জন্য বাংলাদেশ ব্যাংকের অনুমোদন লাগবে না। আগে এ সীমা ছিল ২৫ হাজার ডলার। এ ছাড়া প্রতিষ্ঠানগুলোর জন্য কার্ডভিত্তিক আন্তর্জাতিক লেনদেনের সীমাও বাড়ানো হয়েছে। আগে এই সীমা ছিল ২ হাজার ৫০০ ডলার। এখন তা বাড়িয়ে ৬ হাজার ডলার করা হয়েছে।গতকাল রোববার কেন্দ্রীয় ব্যাংক এ–সংক্রান্ত পৃথক প্রজ্ঞাপন জারি করে। বাংলাদেশ ব্যাংকের পূর্বানুমোদন ছাড়া রপ্তানি আয় বাবদ আসা বৈদেশিক মুদ্রার নির্দিষ্ট অংশ নিজের হিসাবে রেখে দিতে পারেন সংশ্লিষ্ট রপ্তানিকারক। বিদেশ ভ্রমণ, প্রদর্শনী ও সেমিনারে অংশ নেওয়া, নতুন অফিস খোলা ও পরিচালনা, কাঁচামাল ও যন্ত্রপাতি আমদানিসহ নানা কাজে রপ্তানিকারকেরা ওই অর্থ খরচ করেন।
