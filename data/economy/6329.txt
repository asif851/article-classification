
চট্টগ্রামের মিরসরাই বিশেষ অর্থনৈতিক অঞ্চলে (এসইজেড) তরলীকৃত পেট্রোলিয়াম গ্যাস (এলপিজি) আমদানির টার্মিনাল নির্মাণ ও তা সরবরাহের প্রকল্প তৈরি করতে ১ হাজার ৩০০ কোটি টাকা বিনিয়োগ করবে ওমেরা পেট্রোলিয়াম লিমিটেড। এ জন্য তারা বাংলাদেশ অর্থনৈতিক অঞ্চল কর্তৃপক্ষের (বেজা) কাজ থেকে ২০০ একর জমি ইজারা নেওয়ার সমঝোতা চুক্তি করেছে।
ঢাকায় বেজার কার্যালয়ে গতকাল সোমবার এ সমঝোতা স্মারক স্বাক্ষরিত হয়। বেজার সচিব মো. আইউব ও ওমেরার প্রধান নির্বাহী কর্মকর্তা টিপু সুলতান নিজ নিজ প্রতিষ্ঠানের পক্ষে চুক্তিতে স্বাক্ষর করেন।
অনুষ্ঠানে জানানো হয়, এ জমিতে ওমেরা আপাতত বছরে ১ লাখ টন উৎপাদন ক্ষমতার একটি প্ল্যান্ট বা প্রকল্প করবে। এ গ্যাস মিরসরাই এসইজেডে সরবরাহের পাশাপাশি চট্টগ্রাম অঞ্চলে দেওয়া হবে। নতুন কোম্পানির নাম হবে ওমেরা গ্যাস ওয়ান।
বেজার নির্বাহী চেয়ারম্যান পবন চৌধুরী বলেন, মিরসরাই এসইজেড হবে প্রায় ৩০ হাজার একর জমিতে। এ খাতে বড় বড় বিনিয়োগ প্রস্তাব এসেছে। তবে সরকার সব প্রস্তাবকে বিবেচনায় না নিয়ে মানসম্পন্ন বিনিয়োগ প্রস্তাবের ওপর জোর দিচ্ছে।
ওমেরা পেট্রোলিয়াম এমজেএল বাংলাদেশের সহযোগী প্রতিষ্ঠান। এমজেএল বাংলাদেশের মূল প্রতিষ্ঠান হলো ইস্ট কোস্ট গ্রুপ। এর ব্যবস্থাপনা পরিচালক তানজিল চৌধুরী বলেন, ওমেরা এলপিজি খাতে ৬৫০ কোটি টাকা বিনিয়োগ করেছে। তাঁদের বড় ধরনের সম্প্রসারণ পরিকল্পনা আছে।
 
