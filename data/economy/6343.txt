
গ্রাহকের সঙ্গে প্রতারণার দায়ে মুঠোফোন অপারেটর গ্রামীণফোনকে আড়াই লাখ টাকা ও রবি আজিয়াটাকে পাঁচ হাজার টাকা জরিমানা করেছে জাতীয় ভোক্তা-অধিকার সংরক্ষণ অধিদপ্তর (ডিএনসিআরপি)। আবদুল্লাহ শিবলী সাদিক ও মো. রুবেল মিয়া নামের দুই গ্রাহকের অভিযোগের পর শুনানি শেষে সম্প্রতি অপারেটর দুটিকে এ জরিমানা করেন সংস্থাটির উপপরিচালক শাহীন আরা মমতাজ।জানতে চাইলে ডিএনসিআরপির উপপরিচালক শাহীন আরা মমতাজ প্রথম আলোকে বলেন, ভোক্তা অধিকার সংরক্ষণ আইনের ৪৪ ধারায় অর্থাৎ মিথ্যা বিজ্ঞাপনের মাধ্যমে প্রতারণার অভিযোগে দুই লাখ টাকা এবং ৪৫ ধারায় অর্থাৎ প্রতিশ্রুতি পণ্য যথাযথভাবে সরবরাহ না করায় ৫০ হাজার টাকা গ্রামীণফোনকে জরিমানা করা হয়েছে। জরিমানার টাকা দেওয়ার জন্য গ্রামীণফোন পাঁচ কার্যদিবস সময় চেয়েছে। তাদের সে সময় দেওয়া হয়েছে। আরেকটি পৃথক অভিযোগে রবিকে পাঁচ হাজার টাকা জরিমানা করা হয়েছে।গ্রাহক শিবলী সাদিক ২০১৫ সালের ১৩ অক্টোবর গ্রামীণফোনের বিরুদ্ধে অফারে প্রতারণার অভিযোগ করেন। লিখিত অভিযোগে তিনি বলেন, ২০১৫ সালের ৩ অক্টোবর দারুণ ঈদ অফার নামের ২৮ দিন মেয়াদি এক গিগাবাইটের (জিবি) সঙ্গে তিনি দুই জিবি ফ্রি ডেটার একটি অফার কেনেন। মূল্য সংযোজন করসহ (মূসক) যার মূল্য ২৭৫ টাকা বলা হয়। কিন্তু তাঁর কাছ থেকে গ্রামীণফোন ২৭৫ টাকার পরিবর্তে সম্পূরক শুল্ক ও মূসকসহ ৩২৫ টাকা ৭৪ পয়সা নিয়ে নেয়। পরে একটি খুদে বার্তার মাধ্যমে জানানো হয়, ফ্রি পাওয়া দুই জিবি ডেটার মেয়াদ সাত দিন এবং ব্যবহারের সময় রাত ২টা থেকে দুপুর ১২টা পর্যন্ত।শিবলী সাদিকের অভিযোগ, বিশেষ ঈদ অফারের খুদে বার্তায় কোনো শর্তের বিষয় উল্লেখ ছিল না।রবির বিরুদ্ধে অভিযোগে গ্রাহক রুবেল মিয়া বলেন, ৭৪৬ টাকা রিচার্জ করলে আনলিমিটেড ১৬ জিবি ইন্টারনেট পাওয়া যাবে, যার মেয়াদ ৩০ দিন। যে অফারের মেয়াদ ৩০ দিন সেটি কী করে আনলিমিটেড হয়?জানতে চাইলে গ্রামীণফোনের বহির্যোগাযোগ বিভাগের প্রধান সৈয়দ তালাত কামাল প্রথম আলোকে বলেন, ‘ডিএনসিআরপি কমিটি অভিযোগকারীর পক্ষে রায় দিয়েছে ও গ্রামীণফোনকে জরিমানা করেছে। আমরা এখন রায়টি খতিয়ে দেখছি এবং পর্যালোচনা শেষ না হওয়া পর্যন্ত কোনো মন্তব্য করা সম্ভব নয়।’ তবে রবি এ বিষয়ে কোনো মন্তব্য করতে রাজি হয়নি।
