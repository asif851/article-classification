
সপ্তাহব্যাপী আয়কর মেলা আগামীকাল মঙ্গলবার থেকে শুরু হচ্ছে। ঢাকাসহ বিভাগীয় শহর, জেলা ও উপজেলা পর্যায়ে ১ থেকে ৭ নভেম্বর পর্যন্ত এ মেলা চলবে। ব্যক্তিশ্রেণির করদাতাদের কর প্রদানে উৎসাহী করতে সপ্তমবারের মতো এ মেলার আয়োজন করছে জাতীয় রাজস্ব বোর্ড (এনবিআর)। এনবিআরের ওয়েবসাইটে এ ব্যাপারে বিস্তারিত তথ্য দেওয়া হয়েছে।এনবিআরের তথ্য অনুযায়ী, বিভাগীয় শহরে সাত দিন, জেলা শহরগুলোতে চার দিন, ২৯ উপজেলায় দুদিন স্থায়ীভাবে ও ৫৭টি উপজেলায় এক দিন করে ভ্রাম্যমাণ আয়কর মেলা হবে।এ বছর আয়কর মেলায় অনলাইনে আয়কর রিটার্ন দাখিল কার্যক্রমের উদ্বোধন করা হবে।ঢাকায় আগারগাঁওয়ে নির্মাণাধীন রাজস্ব ভবনে মেলা হবে। করদাতাদের কর তথ্য ও সেবা সহজে পেতে আয়কর মেলায় ঢাকার প্রতিটি কর অঞ্চলের জন্য পৃথক বুথ থাকবে। এনবিআরের ওয়েবসাইট ব্যবহার করে অনলাইনেও কর পরিশোধ করতে পারবেন করদাতারা। যাঁরা ফরম পূরণ করতে পারবেন না, তাঁদের জন্য চালু থাকবে হেল্প ডেস্ক। এ ছাড়া নারী, প্রতিবন্ধী ও প্রবীণ করদাতাদের জন্য আলাদা বুথ থাকবে। কর পরিশোধে মেলায় থাকবে সোনালী ও জনতা ব্যাংকের বুথ।গত বছরের মেলায় মোট রিটার্ন জমা পড়েছিল প্রায় দেড় লাখ। কর আদায় হয়েছে ১ হাজার ৯০০ কোটি টাকা। মোট সেবা নিয়েছেন সাড়ে ছয় লাখ করদাতা।
