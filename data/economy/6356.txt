
তামাকজাত পণ্যের স্বাস্থ্যঝুঁকির কারণে এর ব্যবহার কমিয়ে আনা এবং রাজস্ব আয় বৃদ্ধির জন্য সব ধরনের তামাকজাত পণ্যের ওপর সম্পূরক শুল্ক বৃদ্ধির প্রস্তাব করা হয়েছে। এর ফলে এসব পণ্যের দাম আগের চেয়ে বাড়বে। 
জাতীয় সংসদে আজ বৃহস্পতিবার ২০১৬-১৭ অর্থবছরের বাজেট উপস্থাপনায় অর্থমন্ত্রী আবুল মাল আবদুল মুহিত তামাক পণ্যের ওপর এ সম্পূরক শুল্ক বৃদ্ধির প্রস্তাব করেন। অর্থমন্ত্রীর প্রস্তাবে সিগারেটের সর্বনিম্ন মূল্য ১৮ টাকা থেকে বৃদ্ধি করে ২৩ টাকা নির্ধারণের প্রস্তাব করা হয়েছে। একই সঙ্গে সম্পূরক শুল্ক ৪৮ শতাংশ থেকে বাড়িয়ে ৫০ শতাংশ এবং এর ওপর দুটি স্তরে বিদ্যমান সম্পূরক শুল্ক ৬১ ও ৬৩ শতাংশ থেকে বাড়িয়ে যথাক্রমে ৬২ ও ৬৪ শতাংশ করার প্রস্তাব করা হয়েছে। বর্তমানে ফিল্টারবিহীন ২৫ শলাকার বিড়ির বাজারমূল্য ৭ টাকা ৬ পয়সা আর ফিল্টারযুক্ত ২০ শলাকার প্রতি প্যাকেটের মূল্য ৭ টাকা ৯৮ পয়সা। এ দুই ধরনের বিড়ির ওপর সম্পূরক শুল্ক হার ২৫ ও ৩০ শতাংশ থেকে বাড়িয়ে ৩০ ও ৩৫ শতাংশ করার প্রস্তাব করা হয়। এতে ফিল্টারবিহীন ২৫ শলাকার বিড়ির দাম হবে ১০ টাকা আর ফিল্টারযুক্ত ২০ শলাকার প্রতি প্যাকেটের মূল্য হবে ১২ টাকার ওপরে। এ ছাড়া জর্দা ও গুলের ব্যবহার নিরুৎসাহিত করার লক্ষ্যে এ দুটি পণ্যের ওপর বিদ্যমান সম্পূরক শুল্ক হার ৬০ শতাংশ থেকে বাড়িয়ে ১০০ শতাংশ করার প্রস্তাব করা হয়।
