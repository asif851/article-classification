
ব্যক্তিগত ব্যবহারের গাড়ি নষ্ট হয়ে গেলে তা ঠিক করানো নিয়ে অনেকেই দুশ্চিন্তায় থাকেন। আবার গাড়ির যন্ত্রাংশ নষ্ট হয়ে গেলে আসল যন্ত্রপাতি কোথায় পাওয়া যাবে সেটি নিয়েও অনেকে ঝামেলায় পড়েন। গাড়ির মালিকদের এসব সমস্যা থেকে মুক্তি দিতে মোবাইল অ্যাপ্লিকেশনভিত্তিক একটি সেবা চালু হয়েছে। অ্যাপভিত্তিক এ সেবার নাম ‘ভ্রুম’।
ভ্রুমের যাত্রা শুরু উপলক্ষে রাজধানীর একটি হোটেলে গতকাল মঙ্গলবার এক সংবাদ সম্মেলনের আয়োজন করা হয়। এতে প্রধান অতিথি ছিলেন বেসরকারি ইস্টার্ণ ব্যাংকের ব্যবস্থাপনা পরিচালক ও প্রধান নির্বাহী আলী রেজা ইফতেখার। সেবাটির বিভিন্ন দিক তুলে ধরে সংবাদ সম্মেলনে বক্তব্য দেন ভ্রুম সার্ভিসেস লিমিটেডের ব্যবস্থাপনা পরিচালক সৈয়দ আহসান হাবিব।
অনুষ্ঠানে জানানো হয়, অ্যাপভিত্তিক এই সেবা পেতে গ্রাহককে ভ্রুমের সদস্য হতে হবে। এ জন্য খরচ হবে ৩ হাজার টাকা। নিবন্ধিত গ্রাহকদের একটি সদস্য বা মেম্বারশিপ কার্ড দেওয়া হবে। এই কার্ড দিয়ে ভ্রুমের সদস্যরা নিবন্ধিত গাড়ির ওয়ার্কশপ, সেবাকেন্দ্র ও জ্বালানি স্টেশনে সেবা নিতে পারবেন। এ জন্য ঢাকার ৩০টি ওয়ার্কশপ বা গ্যারেজের সঙ্গে ভ্রুমের চুক্তি হয়েছে। আগ্রহী গ্রাহকেরা ভ্রুম অ্যাপ দিয়ে নিজের বাসাতেও গাড়ি সারাইয়ের কাজ করাতে পারবেন। আবার মহাসড়কে গাড়ি নষ্ট হয়ে গেলে জরুরি মেরামতকাজও করা যাবে এই অ্যাপ ব্যবহার করে।
ভ্রুমের ব্যবস্থাপনা পরিচালক সৈয়দ আহসান হাবিব বলেন, ব্যক্তিগত গাড়ির মালিকদের অনেকেই গাড়ি সারানোর সেবা নিয়ে বীতশ্রদ্ধ। ভ্রুমের মাধ্যমে গাড়ির মালিকেরা এক স্থান থেকেই এ বিষয়ক সব ধরনের সেবা সহজে পাবেন।
ভ্রুমের এই উদ্যোগের সঙ্গে সহযোগী প্রতিষ্ঠান হিসেবে ইস্টার্ণ ব্যাংক, মোবাইল ফোন অপারেটর রবি আজিয়াটা, রহিমআফরোজ, বিমা প্রতিষ্ঠান গ্রিন ডেলটা ইনস্যুরেন্স, সুপার শপ চেইন স্টোর স্বপ্ন ও ই-কমার্স প্রতিষ্ঠান কিকসা ডটকম কাজ করবে। সংবাদ সম্মেলনে গ্রিন ডেলটা ইনস্যুরেন্সের ব্যবস্থাপনা পরিচালক ফারজানা চৌধুরীসহ অন্য সহযোগী প্রতিষ্ঠান ও ভ্রুমের ঊর্ধ্বতন কর্মকর্তারা উপস্থিত ছিলেন। 
