
১০ ও ৫০ টাকা মূল্যমানের প্রাইজবন্ডের বিক্রি, বিনিময় ও লেনদেনসংক্রান্ত সব কার্যক্রম গত ৩১ জানুয়ারি থেকে চূড়ান্তভাবে বন্ধ করাসহ অচল ঘোষণা করা হয়েছে। গতকাল রোববার বাংলাদেশ ব্যাংকের মহাব্যবস্থাপক বিষ্ণুপদ সাহার সই করা এক বিজ্ঞপ্তিতে এ কথা জানানো হয়েছে।৩১ জানুয়ারির আগে, অর্থাৎ ৩০ জানুয়ারি পর্যন্ত সময়ের মধ্যে নগদায়ন/বিনিময় করা ১০ ও ৫০ টাকার প্রাইজবন্ডগুলো তফসিলি ব্যাংক/জিপিওর কাছ থেকে ২৬ ফেব্রুয়ারি পর্যন্ত বাংলাদেশ ব্যাংক বা তার শাখাগুলো গ্রহণ করবে। আগামী ৩১ মার্চের মধ্যে সংশ্লিষ্ট তফসিলি ব্যাংক/জিপিওকে তাদের নগদায়ন ও বিনিময় করা ১০ ও ৫০ টাকা প্রাইজবন্ডের বিনিময়-মূল্য বাংলাদেশ ব্যাংকের প্রচলিত নিয়মে পরিশোধ করতে হবে।সব তফসিলি ব্যাংকের প্রধান নির্বাহী ও ব্যবস্থাপনা পরিচালকদের এ নির্দেশনা অনুযায়ী প্রয়োজনীয় ব্যবস্থা নিতে বলা হয়েছে বিজ্ঞপ্তিতে।
