
তিন সিটি করপোরেশন নির্বাচনকে সামনে রেখে আজ সোমবার বিকেল থেকে কাল মঙ্গলবার বিকেল পাঁচটা পর্যন্ত মোবাইল ফোনে সব ধরনের আর্থিক লেনদেন বন্ধ রাখার নির্দেশ দিয়েছে বাংলাদেশ ব্যাংক। নির্বাচন কমিশনের অনুরোধে আজ বিকেলে বাংলাদেশ ব্যাংক এ নির্দেশ দেয়।
বাংলাদেশ ব্যাংকের নির্দেশনায় বলা হয়, ‘নির্বাচন কমিশনের অনুরোধে এখন থেকে (আজ বিকেল) ‍ আগামীকাল বিকেল পাঁচটা পর্যন্ত দেশের সব মোবাইল ফাইন্যান্সিয়াল সার্ভিসেসের গ্রাহক পর্যায়ে লেনদেন সম্পূর্ণভাবে বন্ধ করা হলো।’ মোবাইল ফাইন্যান্সিয়াল সার্ভিসেস প্রদানকারী ব্যাংক ও সাবসিডিয়ারি প্রতিষ্ঠানগুলোকে এ বিষয়ে কার্যকর ব্যবস্থা গ্রহণের পরামর্শ দেওয়া হয় ওই নির্দেশনায়।বাংলাদেশ ব্যাংকের গভর্নর সচিবালয়ের মহাব্যবস্থাপক এ এফ এম আসাদুজ্জামান এসব তথ্যের সত্যতা নিশ্চিত করেছেন।এর আগে বাংলাদেশ ব্যাংক জানিয়েছিল, সিটি করপোরেশন নির্বাচনকে সামনে রেখে আজ সোমবার থেকে কাল মঙ্গলবার রাত ১২টা পর্যন্ত মোবাইল ফোনে এক হাজার টাকার বেশি লেনদেন করা যাবে না। এ-সংক্রান্ত একটি প্রজ্ঞাপনও জারি করে বাংলাদেশ ব্যাংক।
