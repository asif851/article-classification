
ব্যবসায়ীদের শীর্ষ সংগঠন বাংলাদেশ শিল্প ও বণিক সমিতি ফেডারেশনের (এফবিসিসিআই) ২০১৭-১৯ মেয়াদের নির্বাচনের ভোট গ্রহণ চলছে। আজ রোববার রাজধানীর বঙ্গবন্ধু আন্তর্জাতিক সম্মেলন কেন্দ্রে ভোটাররা উৎসাহ-উদ্দীপনার মধ্য দিয়ে ভোট দিচ্ছেন।
সকাল নয়টায় ভোট গ্রহণ শুরু হয়ে বিরতিহীনভাবে বিকেল পাঁচটা পর্যন্ত চলবে। সকালে সরেজমিনে দেখা গেছে, ভোট গ্রহণ উপলক্ষে বঙ্গবন্ধু সম্মেলন কেন্দ্রে বিভিন্ন প্রার্থীর সমর্থকেরা মিছিল করছেন। এ ছাড়া প্রার্থীরা ভোটকেন্দ্রের প্রবেশমুখে দাঁড়িয়ে ব্যবসায়ীদের সঙ্গে জনসংযোগ করছেন।
এবারের এফবিসিসিআইয়ের ৬০ পরিচালক পদের মধ্যে চেম্বার ও অ্যাসোসিয়েশন থেকে ১২টি করে মোট ২৪টি পদে পরিচালক মনোনয়ন করা হয়। চেম্বার ও অ্যাসোসিয়েশন গ্রুপ থেকে ১৮টি করে মোট ৩৬টি পরিচালক পদে সরাসরি নির্বাচন হবে। তবে ভোট দেওয়ার সুযোগ পাচ্ছেন কেবল অ্যাসোসিয়েশনের ভোটাররা। কারণ, চেম্বারের ১৮টি পরিচালক পদে প্রার্থী ১৮ জন হওয়ায় ভোট নেওয়ার প্রয়োজন হয়নি। তাঁরা বিনা প্রতিদ্বন্দ্বিতায় পরিচালক হয়েছেন।
নিজের ভোটটি দেওয়ার পর এবারের নির্বাচনে সভাপতি প্রার্থী সফিউল ইসলাম মহিউদ্দিন সাংবাদিকদের বলেন, ‘সুষ্ঠু ও উৎসবমুখর পরিবেশে ভোট হচ্ছে। এ জন্য আমরা সবাই খুশি।’
চেম্বারে ভোট না হওয়ার বিষয়ে এক প্রশ্নের জবাবে সফিউল ইসলাম মহিউদ্দিন বলেন, প্রার্থী হওয়া মানুষের গণতান্ত্রিক অধিকার। প্রার্থিতা থেকে সরে যাওয়াও গণতান্ত্রিক অধিকার। চেম্বারে পরিচালক পদে যদি প্রতিদ্বন্দ্বী থাকতেন, তাহলে ভালো হতো। না থাকাতেও আইনের কোনো ব্যত্যয় হয়নি।
৩৮০টি ব্যবসায়ী সংগঠন এবং ৮১টি চেম্বারের যৌথ সংগঠন এফবিসিসিআই। এফবিসিসিআই নির্বাচনে চেম্বারের ভোটার ৪৫৪ জন এবং অ্যাসোসিয়েশনের ভোটার ১ হাজার ৮৮৭ জন।
