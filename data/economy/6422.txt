
বাংলাদেশের তৈরি পোশাক খাত নিয়ে নিউইয়র্ক ইউনিভার্সিটির স্টার্নস সেন্টার ফর বিজনেস অ্যান্ড হিউম্যান রাইটসের গবেষণা প্রতিবেদনকে বিভ্রান্তিকর বলল বিজিএমইএ। তবে প্রতিবেদনটি পুরোপুরি অস্বীকার করার মতো সুনির্দিষ্ট তথ্য পরিসংখ্যান তাদের কাছে নেই।তৈরি পোশাকশিল্প মালিকদের এই সংগঠনটির সভাপতি সিদ্দিকুর রহমান গতকাল রোববার তাঁর কার্যালয়ে সাংবাদিকদের সঙ্গে মতবিনিময় সভায় বলেন, ‘প্রতিবেদনের অনেক তথ্যই সঠিক না। এটা দেশের পোশাকশিল্পের চিত্রও নয়। তাই প্রতিবেদন গ্রহণ করার প্রশ্নই ওঠে না। এটি বিভ্রান্তিকর প্রতিবেদন।’ তিনি বলেন, ‘গবেষণাটি পুরো বাংলাদেশ নিয়ে করা হয়েছে। গ্রাম ও ইউনিয়ন পর্যায়ে দু-তিনজন শ্রমিক নিয়ে যে টেইলারিং দোকান আছে, সেসবও গণনা করা হয়েছে। তবে বিজিএমইএ ও বিকেএমইএ কেবল রপ্তানিমুখী পোশাক কারখানা দায়দায়িত্বই নিয়ে থাকে।’ স্টার্নস সেন্টারের প্রতিবেদনে বলা হয়, বাংলাদেশে সাত হাজার পোশাক কারখানা আছে। এর মধ্যে ৩ হাজার ২০০ কারখানা সরাসরি রপ্তানির সঙ্গে যুক্ত। আর বাকি ৩ হাজার ৮০০ কারখানা ঠিকাকাজ বা সাব-কন্ট্রাকটিং করে। পরোক্ষভাবে এগুলো রপ্তানিমুখী কারখানার জন্যই কাজ করে। আর এসব কারখানায় কাজ করা ৩০ লাখ পোশাকশ্রমিক নিরাপত্তাঝুঁকির মধ্যে আছেন।এ বিষয়ে সিদ্দিকুর রহমান বলেন, ‘৩০ লাখ শ্রমিক ঝুঁকিতে আছেন, এটা হতেই পারে না। বিজিএমইএ ও বিকেএমইএ সদস্য কারখানার কোনো শ্রমিক নিরাপত্তাঝুঁকিতে নেই। কারণ, ক্রেতাদের দুই জোট-অ্যাকর্ড ও অ্যালায়েন্স এবং আন্তর্জাতিক শ্রম সংস্থার সহায়তায় কলকারখানা ও প্রতিষ্ঠান পরিদর্শন অধিদপ্তর কর্মপরিবেশ উন্নয়নে ৩ হাজার ৬০০ কারখানা পরিদর্শন শেষ হয়েছে। ঝুঁকিপূর্ণ বিবেচনায় তাৎক্ষণিকভাবে ৩৭টি কারখানা বন্ধ হয়েছে।’ সাব-কন্ট্রাকটিংয়ের বিষয়ে সভাপতির বক্তব্য, ‘তথ্যপ্রযুক্তির এই যুগে কারখানায় দিনে কয় পিস পোশাক তৈরি হচ্ছে তার হালনাগাদ হিসাব ক্রেতাকে দিতে হয়। ফলে ইচ্ছা করলেই অনুমোদনহীন কারখানায় সাব-কন্ট্রাকটিং করানোর সুযোগ নেই। পরিদর্শন কার্যক্রমের অন্তর্ভুক্ত ৩ হাজার ৬০০ কারখানা নিজেদের মধ্যে কমপ্লায়েন্ট কারখানায় সাব-কন্ট্রাকটিং করাতে পারে। সে জন্য অবশ্যই ক্রেতার অনুমোদন লাগে।’ উদাহরণ দিয়ে তিনি বলেন, ‘একাধিক স্বনামধন্য প্রতিষ্ঠান অনুমোদনহীন কারখানায় সাব-কন্ট্রাকটিং করাতে গিয়ে ক্রেতার কাছে আজীবন নিষিদ্ধ হয়েছেন।’প্রতিবেদনটির ২৪ নম্বর পৃষ্ঠায় একটি ছবিতে একটি ছেলে সাধারণ সেলাই মেশিনের সামনে দাঁড়িয়ে আছে। সাংবাদিকদের এটি দেখিয়ে বিজিএমইএ সভাপতি বলেন, ‘এই মেশিনে রপ্তানিমুখী পোশাক তৈরি হয় না। এগুলো টেইলারিং দোকানে ব্যবহৃত হয়, যার সঙ্গে পোশাকশিল্পের সম্পর্ক নাই।’ সাত হাজার কারখানার বিষয়ে বলেন, ‘হ্যাঁ, থাকতে পারে। প্রতিটি উপজেলা ও গ্রামের টেইলারিং কারখানা ধরলে হবে। সংখ্যাটি আরও বেশি হবে। এসবের দায়িত্ব তো আমরা নিব না।’ স্টার্নস সেন্টারের গবেষণায় উঠে এসেছে, দেশে ৫১ লাখ পোশাকশ্রমিক আছে। এর মধ্যে ৫৬ শতাংশ নারী শ্রমিক। সিদ্দিকুর রহমান বলেন, ‘পোশাকশিল্পে কত শ্রমিক-কর্মচারী-কর্মকর্তা আছে সেটির সঠিক তথ্য নেই। তথ্যভান্ডারের কাজ চলছে। ছয় মাস পর সঠিক হিসাব পাওয়া যাবে।’ তবে তিনি দাবি করেন, ‘আমরা বিভিন্ন সময় দেখেছি, এখনো পোশাকশিল্পে কর্মরত মোট শ্রমিকের মধ্যে ৭৫-৮০ শতাংশ নারী।’প্রতিবেদনটি পোশাক রপ্তানির ক্রয়াদেশে কোনো প্রভাব ফেলবে কি না, জানতে চাইলে বিজিএমইএর সভাপতি বলেন, কোনো নেতিবাচক প্রভাব পড়বে না। কারণ, ক্রেতারা জানেন, বাংলাদেশের কোথায় ও কী পরিবেশে রপ্তানিমুখী পোশাক তৈরি হয়। বর্তমানে প্রচুর ক্রয়াদেশ আসছে বলেও জানান তিনি। এদিকে গত রাতে বিজিএমইএর পক্ষ থেকে পাঠানো এক সংবাদ বিজ্ঞপ্তিতে বলা হয়, গবেষণাটির শিরোনাম হচ্ছে ‘বিয়ন্ড দ্য টিপ অব দ্য আইসবার্গ: বাংলাদেশিস ফরগটেন অ্যাপারেল ওয়ার্কার্স’। এর মধ্য দিয়েও দেশের পোশাক খাত ও শ্রমিকদের অবমাননা করা হয়েছে বলে মনে করে বিজিএমইএ। তবে সব কারখানাকে নজরদারিতে আনার বিষয়ে আলোকপাত করায় নিউইয়র্ক বিশ্ববিদ্যালয়কে ধন্যবাদ জানিয়েছে সংগঠনটি।
