
ফিলিপাইনে আইনি লড়াই অব্যাহত রেখে যাব, সরকারের সঙ্গে আলাপ-আলোচনা করছি, তারা যদি টাকা আদায়ে অন্য কোনো পন্থা অবলম্বন করে, সেখানেও আমরা সর্বাত্মক সহযোগিতা করব
ফিলিপাইন ঘুরে এসে আইনমন্ত্রী আনিসুল হক বলেছেন, বাংলাদেশ ব্যাংকের রিজার্ভ থেকে চুরি যাওয়া অর্থের বাকি টাকা রিজাল কমার্শিয়াল ব্যাংকিং করপোরেশনকে (আরসিবিসি) ফেরত দিতেই হবে।গতকাল বৃহস্পতিবার নিজ মন্ত্রণালয়ে সাংবাদিকদের সঙ্গে আলাপকালে তিনি এ কথা বলেন। গত শনিবার মন্ত্রীর নেতৃত্বে বাংলাদেশের একটি প্রতিনিধিদল ফিলিপাইনে যায়। বুধবার রাতে তিনি দেশে ফেরেন।কী পরিমাণ টাকা ফেরত আসবে, সাংবাদিকদের এমন প্রশ্নের জবাবে আইনমন্ত্রী বলেন, ‘আমার কথা, ৬৬ মিলিয়নই (৬ কোটি ৬০ লাখ ডলার) আসবে। প্রথম কথা হচ্ছে আমরা ফিলিপাইনে আইনি লড়াই অব্যাহত রেখে যাব, সরকারের সঙ্গে আলাপ-আলোচনা করছি, তারা যদি টাকা আদায়ে অন্য কোনো পন্থা অবলম্বন করে, সেখানেও আমরা সর্বাত্মক সহযোগিতা করব।’আরসিবিসির সাম্প্রতিক বিবৃতির বিষয়ে জানতে চাইলে আইনমন্ত্রী বলেন, ‘দায় স্বীকারের পর যদি বলে দায় স্বীকার করছি না। তাহলে সেটা গ্রহণযোগ্য নয়। তারা কেবল দায় স্বীকারই করে নাই, দোষী সাব্যস্ত হওয়ার পর তার জন্য নির্ধারিত সাজা হিসাবে ২ কোটি ১০ লাখ ইউএস ডলারের ১ কোটি ডলার দিয়েও দিয়েছে। আরসিবিসি ভয় পাচ্ছে যে তাদের টাকাটা দিতে হবে। সেই জন্যই অনেক রকম গান তারা গাওয়া শুরু করেছে। এখানে বাংলাদেশ ব্যাংকের কে কী দোষ করেছে, এটার সঙ্গে সেটা সম্পৃক্ত নয়।’ফিলিপাইনের মন্ত্রিসভার দুই সদস্য ও সিনেটের সভাপতির সঙ্গে বৈঠক করার কথা জানিয়ে আইনমন্ত্রী বলেন, ফিলিপাইন ও বাংলাদেশের বন্ধুত্ব অত্যন্ত গাঢ়, সে কারণে এই টাকা ফেরত দিতে যত ধরনের সহযোগিতা করা প্রয়োজন, বাংলাদেশ সরকারকে তাঁরা (সরকার) সেই সহযোগিতা করবেন বলে কথায়, কাজে ও শারীরিক ভাষায় (বডি ল্যাঙ্গুয়েজে) বুঝিয়েছেন। এই কথাও পরিষ্কারভাবে তাঁরা বলেছেন, বাংলাদেশের হয়ে এই অর্থ আদায়ের জন্য ফিলিপাইন সরকার ও সিনেট লড়ে যাবে।আইনমন্ত্রী আরও বলেন, ওই টাকা আদায়ে ফিলিপাইন সরকার আইনি ব্যবস্থা নিচ্ছে। বাংলাদেশের হয়েই সেখানে ব্যবস্থা গ্রহণ করছে। এটার আরেকটা কারণ হচ্ছে এখানে ফিলিপাইনের ‘ক্রেডিবিলিটি’ ও তাদের ‘ফাইন্যান্সিয়াল ইনস্টিটিউশনের ক্রেডিবিলিটি’ জড়িত।আইনমন্ত্রী বলেন, সিনেটের শুনানির কারণে আরসিবিসির দায় নিয়ে আলোচনা হয়েছিল। শুনানি শেষ হওয়ার আগেই ফিলিপাইনে নির্বাচন হয়। সেই শুনানি পুনরায় শুরু করতে সিনেট সভাপতির কাছে প্রস্তাব দিলে তিনি তাঁর কার্যালয়কে তাৎক্ষণিক নির্দেশনা দেন। সিনেট সভাপতিকে উদ্ধৃত করে মন্ত্রী বলেন, তিনি পরিষ্কারভাবে বলেছেন, অন্যায়ভাবে কেউ লাভবান হোক, তা সরকার হতে দেবে না।ফিলিপাইনের প্রেসিডেন্টের সঙ্গে দেখা হওয়ার কথা থাকলেও সেখানকার একটি শহরে ‘মৌলবাদী সন্ত্রাসী দলের আক্রমণের’ কারণে প্রেসিডেন্ট ওই প্রদেশে চলে গেলে সেটা বাতিল হয়ে যায় বলে জানান আনিসুল হক। এ সময় সেখানকার অর্থমন্ত্রী, আইন প্রতিমন্ত্রী বিভিন্নজনের সঙ্গে সাক্ষাতের কথা উল্লেখ করেন তিনি।
