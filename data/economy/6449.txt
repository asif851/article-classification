
সার ব্যবসায়ীদের দাবির বিষয়টি সুরাহা করতে আগামীকাল বৃহস্পতিবার দুপুরে সংশ্লিষ্টদের নিয়ে বৈঠক ডেকেছে অর্থ মন্ত্রণালয়। দুপুর দুইটায়  এ বৈঠক হওয়ার কথা রয়েছে। বৈঠকে অর্থ মন্ত্রণালয় ছাড়াও শিল্প ও কৃষি মন্ত্রণালয় এবং ব্যবসায়ী প্রতিনিধিরা উপস্থিত থাকবেন।
বাংলাদেশ ফার্টিলাইজার অ্যাসোসিয়েশনের চেয়ারম্যান কামরুল আশরাফ খাঁন আজ বুধবার প্রথম আলো ডট কম কে বিষয়টি নিশ্চিত করেছেন।
সার ব্যবসায়ীরা কারখানা ও বাফার গুদামে অভিন্ন মূল্যে সার বিক্রির দাবি করছেন। এ ছাড়া সার বিক্রির ক্ষমতা শুধুমাত্র বাংলাদেশ কেমিক্যাল ইন্ডাস্ট্রিজ করপোরেশনের নিবন্ধিত সার ডিলারদের হাতে রাখার দাবি জানিয়েছেন তাঁরা। ব্যবসায়ীদের অভিযোগ বীজের ডিলাররাও সার কৃষক পর্যায়ে সার বিক্রি করছেন।
আজ সন্ধ্যায় কামরুল আশরাফ খাঁন প্রথম আলো ডটকমকে বলেন, গত ২১ সেপ্টেম্বর বাংলাদেশ ফার্টিলাইজার অ্যাসোসিয়েশনের পক্ষ থেকে সংবাদ সম্মেলনের মাধ্যমে সরকারের কাছে দুই দফা দাবি পেশ করা হয়। দাবি পূরণে সরকারকে ১৫ দিনের সময় বেঁধে দেওয়া হয়। দাবি মানা না হলে সব ধরনের সার উত্তোলন এবং বিপণন বন্ধের ঘোষণা দেওয়া হয়। সার ব্যবসায়ীদের দাবির পরিপ্রেক্ষিতে আগামীকাল সংশ্লিষ্টদের নিয়ে বৈঠকে বসবে অর্থ মন্ত্রণালয়। বৈঠকে সার ব্যবসায়ীদের দাবির বিষয়টি সুরাহা হবে বলে আশাবাদ ব্যক্ত করেন তিনি।
বাংলাদেশ ফার্টিলাইজার অ্যাসোসিয়েশন সূত্রে জানা যায়, সারা দেশে সরকারের নিয়োগ করা পাঁচ হাজার ৩০০ জন ডিলার এবং প্রায় ৩০ হাজার খুচরা বিক্রেতা রয়েছে। এই ডিলার ও ব্যবসায়ীদের কারখানা ও বাফার গুদাম থেকে সার তোলার ক্ষেত্রে দামের ফারাক আছে। দেশের ৬৪টি জেলার মধ্যে ২৭টি জেলার ডিলাররা কারখানা থেকে ১৪ টাকা কেজি দরে সার কিনতে পারলেও ৩৭টি জেলার ডিলারদের প্রতি কেজি ইউরিয়া ১৪ টাকা ৭০ পয়সা দরে কিনতে হচ্ছে। এর ফলে বাফার গুদাম থেকে সংগ্রহকারী ডিলারদের বেশি টাকা গুনতে হচ্ছে। তাই দেশের সব জেলায় একই দামে ডিলারদের সার সরবরাহের জন্য কারখানা ও বাফার গুদামে সারের অভিন্ন মূল্য নির্ধারণের দাবি জানিয়েছেন ব্যবসায়ীরা।
একই সঙ্গে বীজ ডিলারদের মাধ্যমে সার বিতরণ না করে কেবল বিসিআইসির নির্ধারিত সার ডিলারদের মাধ্যমে সার বিতরণের দাবি জানিয়েছেন তাঁরা।
ব্যবসায়ীদের বেঁধে দেওয়া সময় শেষ হবে ৬ অক্টোবর।
