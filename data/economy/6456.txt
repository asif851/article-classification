
বাংলাদেশ রেলওয়ের উন্নয়নে ৩৬ কোটি ডলার ঋণ সহায়তা দেবে এশীয় উন্নয়ন ব্যাংক (এডিবি), বাংলাদেশি মুদ্রায় যা প্রায় ২ হাজার ৯৫২ কোটি টাকার সমান। এ অর্থ আধুনিক কোচ, ওয়াগন ও লোকোমোটিভ কিনতে ব্যয় করবে বাংলাদেশ। এডিবি বলছে, সড়ক পথের বদলে রেলপথের ব্যবহার বাড়ানো উৎসাহিত করতে এ ঋণ সহায়তা দেওয়া হচ্ছে।
এডিবির ওয়েবসাইটে আজ বুধবার প্রকাশিত এক বিবৃতিতে এ খবর জানানো হয়। এতে বলা হয়, এডিবির পরিচালনা পর্ষদ এই ঋণ অনুমোদন করেছে। বিবৃতিতে সংস্থাটির জ্যেষ্ঠ পরিবহন বিশেষজ্ঞ সুনেউকি সাকায়ি বলেন, বাংলাদেশে সড়কের চেয়ে রেল একটি সুলভ, নিরাপদ ও জ্বালানি সাশ্রয়ী পরিবহন ব্যবস্থা। কিন্তু এ খাতটি পর্যাপ্ত বিনিয়োগের অভাবে ও জরাজীর্ণ বাহনের কারণে পিছিয়ে আছে। তিনি বলেন, এ খাতে এডিবির প্রকল্প নতুন প্রযুক্তি, সরঞ্জাম ও প্রক্রিয়ার মাধ্যমে রেলওয়ের পরিচালনার দক্ষতা বাড়াতে সহায়তা করবে।
এডিবির বিবৃতিতে আরও বলা হয়, অতীতে বাংলাদেশে যাত্রী ও পণ্য পরিবহনে একক আধিপত্য ছিল রেলওয়ের। কিন্তু রেলের অবকাঠামোতে বিনিয়োগ না হওয়া এবং নতুন কোচ, লোকোমোটিভ ও ওয়াগন যুক্ত না হওয়ায় বাজারে রেলের হিস্যা কমে গেছে। এর ফলে এখন যাত্রীদের স্বস্তিদায়ক যাত্রা উপহার দেওয়া যাচ্ছে না। পণ্য পরিবহনও নির্ভরযোগ্য নয়। রেলের এখনকার কোচ, লোকোমোটিভ ও ওয়াগনের বেশির ভাগ ৩০ বছরের পুরোনো উল্লেখ করে এডিবির বিবৃতিতে বলা হয়, এসবের অর্থনৈতিক আয়ুষ্কাল শেষ হয়ে গেছে।
২০০৬ সাল থেকে এডিবি রেলওয়েকে ২৮১ কোটি ডলার ঋণ দিয়েছে বলে জানানো হয় বিবৃতিতে।
