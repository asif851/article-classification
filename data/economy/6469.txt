
রাষ্ট্রায়ত্ত প্রতিষ্ঠান ইনভেস্টমেন্ট করপোরেশন অব বাংলাদেশকে (আইসিবি) অধিকারমূলক বা রাইট শেয়ার ছাড়ার অনুমোদন দেওয়া হয়েছে। আজ মঙ্গলবার পুঁজিবাজার নিয়ন্ত্রক সংস্থা বাংলাদেশ সিকিউরিটিজ অ্যান্ড এক্সচেঞ্জ কমিশনের (বিএসইসি) সভায় এই অনুমোদন দেওয়া হয়।
একই সভায় হামিদ ফেব্রিকস নামের একটি কোম্পানির প্রাথমিক গণপ্রস্তাব বা আইপিও অনুমোদন করা হয়। সভা শেষে বিএসইসির এক সংবাদ বিজ্ঞপ্তিতে এ তথ্য জানানো হয়েছে।বিএসইসি জানিয়েছে, আইসিবি তাদের বিদ্যমান দুটি সাধারণ শেয়ারের বিপরীতে একটি অধিকারমূলক শেয়ার (২: ১) ছাড়বে। ১০০ টাকা অভিহিত মূল্যের সঙ্গে ৪০০ টাকা অধিমূল্য বা প্রিমিয়াম যোগ করে প্রতিটি শেয়ারের বিক্রয়মূল্য নির্ধারণ করা হয়েছে ৫০০ টাকা। কোম্পানিটি দুই কোটি ১০ লাখ ৯৩ হাজার ৭৫০টি অধিকারমূলক শেয়ার ছেড়ে বাজার থেকে প্রায় এক হাজার ৬৫ কোটি টাকা সংগ্রহ করবে। সংগৃহীত টাকা শেয়ারবাজারে বিনিয়োগ ও ঋণ পরিশোধে ব্যয় করবে আইসিবি।হামিদ ফেব্রিকস আইপিওতে তিন কোটি শেয়ার ছেড়ে বাজার থেকে ১০৫ কোটি টাকা সংগ্রহ করবে। ১০ টাকা অভিহিত মূল্যের সঙ্গে ২৫ টাকা অধিমূল্য যোগ করে প্রতিটি শেয়ারের বিক্রয়মূল্য ঠিক করা হয়েছে ৩৫ টাকা। সংগৃহীত টাকা কোম্পানিটি ব্যবসা সম্প্রসারণ ও ঋণ পরিশোধের কাজে লাগাবে বলে জানিয়েছে বিএসইসি। কোম্পানিটির শেয়ারের ইস্যু ব্যবস্থাপনার দায়িত্বে রয়েছে আইসিবি ক্যাপিটাল ম্যানেজমেন্ট।
