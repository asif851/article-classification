
ঢাকা চেম্বার অব কমার্স অ্যান্ড ইন্ডাস্ট্রি (ডিসিসিআই) আয়োজিত ‘নতুন অর্থনৈতিক চিন্তা: বাংলাদেশ ২০৩০ ও পরবর্তী সময়’ শীর্ষক আন্তর্জাতিক সম্মেলন আজ বুধবার অনুষ্ঠিত হবে।
২০৪১ সাল নাগাদ উন্নত দেশ হতে করণীয় নিয়ে সুপারিশ ঠিক করতে ডিসিসিআই এ সম্মেলনের আয়োজন করেছে। রাজধানীর র‍্যাডিসন হোটেলে এটি অনুষ্ঠিত হবে। দিনব্যাপী এ সম্মেলন উদ্বোধন করবেন প্রধানমন্ত্রী শেখ হাসিনা।
এ সম্মেলনে মোট সাতটি অধিবেশন থাকবে। এর মধ্যে একটি হবে ‘নতুন অর্থনৈতিক চিন্তা’ শিরোনামে। এ অধিবেশনে বাংলাদেশ সফররত যুক্তরাজ্যের সাংসদ ও দেশটির প্রধানমন্ত্রীর বাংলাদেশবিষয়ক বাণিজ্য দূত রুশনারা আলী এবং প্রখ্যাত অর্থনীতিবিদ যুক্তরাষ্ট্রের কলম্বিয়া বিশ্ববিদ্যালয়ের অধ্যাপক জেফরি ডেভিড স্যাকস-এর বক্তব্য দেওয়ার কথা রয়েছে।
সম্মেলনে পাঁচটি অধিবেশনে গভর্নমেন্ট অব সিঙ্গাপুর ইনভেস্টমেন্ট করপোরেশনের (জিআইসি) গ্রুপ প্রেসিডেন্ট লিম সিয়ং গুয়ান, ফ্রান্সের প্যারিস ইউনিভার্সিটির ইমেরিটাস অধ্যাপক রেমি প্রুধমে, আইএফসির বাংলাদেশ, ভুটান ও নেপালের ব্যবস্থাপক ওয়েন্ডি জো ওয়েরনার, কোপেনহেগেন কনসেনসাস সেন্টারের প্রেসিডেন্ট বিজর্ন লমবার্গসহ প্রায় ১৫ জন বিদেশি অতিথি অংশ নেবেন।
