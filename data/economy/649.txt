
তালিকাভুক্ত হয়ে বাজারে লেনদেন শুরুর আগেই আয় কমেছে। তার পরও লেনদেনের প্রথম দিনেই প্রায় ৪০০ শতাংশ দাম বেড়েছে এমারেল্ড অয়েলের। দিন শেষে প্রধান শেয়ারবাজার ঢাকা স্টক এক্সচেঞ্জে (ডিএসই) কোম্পানিটির ১০ টাকার শেয়ারের দাম বেড়ে দাঁড়িয়েছে ৫০ টাকায়। নতুন তালিকাভুক্ত কোম্পানিটি ‘স্পন্দন’ ব্র্যান্ডের ধানের কুঁড়ার তেল বাজারজাত করে থাকে।গতকাল বুধবার ডিএসই ও চট্টগ্রাম স্টক এক্সচেঞ্জে (সিএসই) কোম্পানিটির লেনদেন শুরু হয়। ডিএসইতে কোম্পানিটির ১০ টাকার শেয়ারের লেনদেন শুরু হয় ৫২ টাকায়। দিনের একপর্যায়ে এ দাম সর্বোচ্চ ৬০ টাকা পর্যন্ত উঠেছে।এদিকে সর্বশেষ প্রকাশিত অনিরীক্ষিত আর্থিক প্রতিবেদন অনুযায়ী, কোম্পানিটির আয় আগের বছরের চেয়ে কমেছে। গতকাল লেনদেন শুরুর সঙ্গে সঙ্গে কোম্পানিটির অর্ধবার্ষিক আর্থিক প্রতিবেদন প্রকাশ করা হয়। দুই স্টক এক্সচেঞ্জের ওয়েবসাইটে তা প্রকাশ করা হয়েছে।আর্থিক প্রতিবেদন অনুযায়ী, ২০১৩ সালের জুলাই থেকে ডিসেম্বর সময়কালে কোম্পানিটির শেয়ারপ্রতি আয় বা ইপিএস দাঁড়িয়েছে এক টাকা ২৩ পয়সা। আগের বছরের একই সময়ে যার পরিমাণ ছিল এক টাকা ৩৬ পয়সা। প্রাথমিক গণপ্রস্তাব বা আইপিও-পরবর্তী শেয়ারকে বিবেচনায় না ধরে এই আয় হিসাব করা হয়েছে। আইপিও শেয়ারকে বিবেচনায় ধরলে এই আয় আরও কমে যাবে।ডিএসইর তথ্য অনুযায়ী, সর্বশেষ নিরীক্ষিত আর্থিক প্রতিবেদনের ভিত্তিতে লেনদেনের প্রথম দিন শেষে কোম্পানিটির শেয়ারের মূল্য আয় অনুপাত (পিই রেশিও) দাঁড়িয়েছে ৩১-এ। কোম্পানিটি আইপিওতে দুই কোটি শেয়ার ছেড়েছে। এর মধ্যে প্রথম দিনেই প্রায় ৬৯ লাখ শেয়ারের লেনদেন হয়েছে।জানতে চাইলে মার্চেন্ট ব্যাংক আইডিএলসি ইনভেস্টমেন্টসের ব্যবস্থাপনা পরিচালক মোহাম্মদ মনিরুজ্জামান প্রথম আলোকে বলেন, সাম্প্রতিক সময়ে বাজারে নতুন আসা কোম্পানি নিয়ে বিনিয়োগকারীদের মধ্যে এক ধরনের হুজুগ তৈরি করা হচ্ছে। এতে করে দেখা যাচ্ছে ওই কোম্পানির প্রতি বিনিয়োগকারীদের বাড়তি আকর্ষণ তৈরি হয়। এতে অস্বাভাবিক মূল্যবৃদ্ধি ঘটে। কিন্তু শেষ পর্যন্ত সেই দাম স্থায়ী হয় না। বিনিয়োগকারীদের বড় একটি অংশকে ক্ষতিগ্রস্ত হতে হয়।এমারেল্ড অয়েল আইপিওর মাধ্যমে দুই কোটি শেয়ার ছেড়ে বাজার থেকে ২০ কোটি টাকা সংগ্রহ করেছে।অন্যদিকে, নতুন কোম্পানির ৪০০ শতাংশ মূল্যবৃদ্ধির দিনেও ঢাকার বাজারে দরপতন অব্যাহত ছিল। এদিন লেনদেন হওয়া ২৯৮টি কোম্পানি ও মিউচুয়াল ফান্ডের মধ্যে ২০৮টিরই দাম কমেছে, বেড়েছে ৬১টির আর অপরিবর্তিত ছিল ২৯টির দাম।
