
ইসলামী ব্যাংকের সবচেয়ে বেশি শেয়ারধারী আল-রাজী গ্রুপের পক্ষে আরেকজন পরিচালক নিয়োগ হচ্ছে। বর্তমানে ব্যাংকটিতে আল-রাজী গ্রুপের পক্ষে পরিচালক হিসেবে আছেন ইউসিফ আবদুল্লাহ আল-রাজী। তাঁর ছেলে ফয়সল আবদুল্লাহ আল-রাজীকে পরিচালক হিসেবে নিয়োগের সিদ্ধান্ত নিয়েছে ব্যাংকটি, যা বর্তমানে কেন্দ্রীয় ব্যাংকের অনুমোদনের অপেক্ষায় আছে। ব্যাংকটিতে গ্রুপটির শেয়ারের পরিমাণ ৩৬ শতাংশ।
এদিকে গতকাল রোববার ঢাকা বিশ্ববিদ্যালয়ের কোষাধ্যক্ষ অধ্যাপক কামাল উদ্দিন ও বিশ্ববিদ্যালয়ের ইনস্টিটিউশন অব নিউট্রিশন অ্যান্ড ফুড সায়েন্সের অধ্যাপক নাজমুল হাসানকে স্বতন্ত্র পরিচালক হিসেবে নিয়োগ অনুমোদন করেছে কেন্দ্রীয় ব্যাংক। পাশাপাশি আগের মনোনীত পরিচালকের চাকরির মেয়াদ শেষ হওয়ায় আইসিবির পক্ষে মহাব্যবস্থাপক কামাল হোসেন গাজীকে পরিচালক হিসেবে নিয়োগ অনুমোদন করেছে কেন্দ্রীয় ব্যাংক।
জানা গেছে, ব্যাংকটির নেতৃত্ব পরিবর্তন হওয়ার আগেই ব্যাংকটির পর্ষদ সভায় আল-রাজী গ্রুপের পক্ষে ফয়সল আবদুল্লাহ আল-রাজীকে পরিচালক নিয়োগ দেওয়ার সিদ্ধান্ত হয়। গত ডিসেম্বরে তা অনুমোদনের জন্য কেন্দ্রীয় ব্যাংকে পাঠানো হয়।
সূত্র জানায়, ব্যাংকটির পরিচালক ইউসিফ আবদুল্লাহ আল-রাজী বছরে ব্যাংকটির পরিচালনা পর্ষদের দু-তিন পর্ষদ সভায় উপস্থিত থাকেন না। ফলে ৩৬ শতাংশ শেয়ারের মালিক ব্যাংকটি কীভাবে চলছে, তার হালনাগাদ তথ্য পান না। ফয়সল আবদুল্লাহ নিয়োগ পেলে ব্যাংকটির পর্ষদ সভায় নিয়মিত অংশ নেওয়ার চেষ্টা করবেন বলে জানানোও হয়।
নতুন পরিচালক নিয়োগ পেলে ব্যাংকটিতে পরিচালকের সংখ্যা দাঁড়াবে ২০ জনে। কেন্দ্রীয় ব্যাংকের নীতিমালা অনুযায়ী, প্রতিটি ব্যাংকে সর্বোচ্চ ২০ জন পরিচালক থাকার সুযোগ আছে।
৫ জানুয়ারি চেয়ারম্যান, ভাইস চেয়ারম্যান ও ব্যবস্থাপনা পরিচালক পদত্যাগ করেন। নতুন নেতৃত্বের সবাই আসেন একটি বিশেষ গ্রুপের মালিকানাধীন ব্যাংক থেকে।
এদিকে গতকাল ইসলামী ব্যাংকের এক সংবাদ বিজ্ঞপ্তিতে জানানো হয়, ব্যাংকটির উপব্যবস্থাপনা পরিচালক ও কোম্পানি সচিব নিযুক্ত হয়েছেন জে কিউ এম হাবিবুল্লাহ। এর আগে তিনি ফার্স্ট সিকিউরিটি ইসলামী ব্যাংকের কোম্পানি সচিব ছিলেন। তাঁকে পদোন্নতি দিয়ে ডিএমডি করেছে।
 
​
