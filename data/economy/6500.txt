
যশোরে দিনব্যাপী চাকরি মেলা বসছে আজ বৃহস্পতিবার। নবনির্মিত শেখ হাসিনা সফটওয়্যার টেকনোলজি পার্ক মেলাটির আয়োজক। টেকনোলজি পার্কেই অনুষ্ঠিত হচ্ছে এই মেলা। এতে দেশীয় ৩১টি তথ্যপ্রযুক্তি কোম্পানি স্টল নিয়েছে। চাকরিপ্রত্যাশী ব্যক্তিরা এসব স্টলে গিয়ে প্রতিষ্ঠানগুলোয় চাকরি-সংক্রান্ত তথ্য জানতে পারবেন।
শেখ হাসিনা সফটওয়্যার পার্কের প্রকল্প পরিচালক জাহাঙ্গীর আলম প্রথম আলোকে বলেন, ‘আমরা আশা করছি, এই মেলায় তিন হাজারের মতো চাকরিপ্রত্যাশী অংশ নেবেন। হাইটেক পার্কে চাকরির জন্য কী ধরনের দক্ষতাসম্পন্নকর্মী প্রয়োজন সে সম্পর্কে তাঁরা ধারণা পাবেন। একই সঙ্গে মেলাতেই কয়েক শ যুবক চাকরির সুযোগ পাবেন।’
মেলায় জমা পড়া জীবনবৃত্তান্ত দেখে একাধিক পদের জন্য সরাসরি কর্মী বাছাই করা হবে বলে জানিয়েছেন মার্স সলিউশনের ব্যবস্থাপনা পরিচালক (এমডি) এম ই চৌধুরী।
সাজ টেলিকমের এমডি রুমকি কবীর বলেন, ‘আমাদের প্রতিষ্ঠানে চাকরি দেওয়ার জন্য এই মেলা থেকে ৩০ জনকে বাছাই করা হবে।  পরবর্তী সময়ে আরও ১০০ জনকে প্রশিক্ষণ দিয়ে তাঁদের মধ্য থেকে কর্মী নেওয়া হবে।’
