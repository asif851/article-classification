
ইউটিউব, বঙ্গ এবং পপকর্ন লাইভের সহযোগিতায় সাশ্রয়ী ভিডিও প্যাকেজ নিয়ে এসেছে মোবাইল অপারেটর গ্রামীণফোন। এর মাধ্যমে গ্রাহকেরা উল্লেখিত ওয়েবসাইটগুলো থেকে সর্বনিম্ন দুই টাকায় ভিডিও ক্লিপ দেখতে পাবেন। এই অফারগুলো শুধুমাত্র প্রিপেইড গ্রাহকদের জন্য প্রযোজ্য। গতকাল মঙ্গলবার সকালে জিপি হাউসে এই প্যাকেজের উদ্বোধন করা হয়।
অনুষ্ঠানে জানানো হয়, গ্রামীণফোন গ্রাহকদের জন্য তিন ধরনের ভিডিও প্যাকেজ নিয়ে এসেছে। প্রথম প্যাকেজটি গ্রাহকেরা দুই টাকা দিয়ে দুদিনের জন্য সক্রিয় করতে পারবেন। প্যাকেজটি অ্যাক্টিভেট করতে গ্রাহককে ডায়াল করতে হবে *৫০০০*৩২# নম্বরে। দ্বিতীয় প্যাকেজে খরচ হবে পাঁচ টাকা। এ প্যাকেজেরও মেয়াদ থাকবে দুই দিন। প্যাকেজটি অ্যাক্টিভেট করতে গ্রাহককে ডায়াল করতে হবে *৫০০০*৩৩# নম্বরে। সর্বশেষ প্যাকেজের জন্য খরচ হবে ১৫ টাকা। এ প্যাকেজের মেয়াদ থাকবে সাত দিন। প্যাকেজটি অ্যাক্টিভেট করতে গ্রাহককে ডায়াল করতে হবে *৫০০০*৩৪# নম্বরে। গ্রাহকেরা এই প্যাকেজগুলোর ডাটা চেক করে দেখতে পারবেন *৫৬৭# নম্বরে ডায়াল করে।
উদ্বোধনী অনুষ্ঠানে গ্রামীণফোনের প্রধান বিপণন কর্মকর্তা ইয়াসির আজমান বলেন, ‘আমরা সবার জন্য ইন্টারনেট নিশ্চিত করতে কাজ করে যাচ্ছি। গ্রাহকদের ইন্টারনেটের ব্যবহারকে কার্যকর করতে কন্টেন্টের প্রয়োজন। গ্রাহকদের জন্য সাশ্রয়ী মূল্যে প্রয়োজনীয় ও সঠিক কনটেন্ট ডেভেলপ করতে আমরা বিভিন্ন অংশীদারের সঙ্গে কাজ করছি।’
ভিডিও প্যাকেজের উদ্বোধন উপলক্ষে গুগল সাউথ এশিয়া ইমার্জিং মার্কেটের কান্ট্রি ম্যানেজার তানিয়া আইড্রাস এক লিখিত বক্তব্যে বলেন, ‘মানুষের মোবাইলে ভিডিও দেখার অভ্যাস দিনে দিনে বেড়েই যাচ্ছে। যারা যেকোনো সময়, যেকোনো জায়গায় বসে ইউটিউবে ভিডিও দেখতে চায়, আমরা তাদের এ ব্যাপারে সহায়তা করতে চাই। গ্রামীণফোনের ভিডিও দেখার এ সেবার মাধ্যমে আমরা আশা করি বাংলাদেশের মানুষ সাশ্রয়ী খরচে ইউটিউব ব্যবহার করতে পারবে।’
স্টেলার ডিজিটাল লিমিটেডের (বঙ্গ) ব্যবস্থাপনা পরিচালক আহাদ মোহাম্মাদ বলেন, ‘আমাদের ওয়েবসাইটে বিশ্বের সবচেয়ে বড় বাংলা ভিডিওর সংগ্রহ রয়েছে। সব মাধ্যমে দেশের সবার কাছে আমাদের ভিডিও পৌঁছে দেওয়াই আমাদের লক্ষ্য। এটা গ্রামীণফোনের মতো প্রতিষ্ঠানের সহায়তা ছাড়া সম্ভব হতো না। এ প্রচারণা আমাদের দেশের সব মানুষের হাতের কাছে সব তথ্যগত সম্ভাবনাকে পৌঁছে দেবে।’
চলচ্চিত্র নির্মাতা ও পপকর্ন লাইভের প্রতিষ্ঠাতা ও চেয়ারম্যান রেদোয়ান রনি বলেন, ‘পপকর্ন লাইভ দেখার স্বাধীনতায় বিশ্বাস করে। এই ক্ষেত্রে দর্শকদের আরও বেশি আনন্দ ও স্বাধীনতা দিতে গ্রামীণফোনের সঙ্গে কাজ করা অত্যন্ত আনন্দের। আমাদের সব দর্শকের আনন্দের অনুভূতি সৃষ্টিতে আমরা আমাদের যাত্রা শুরু করেছি। দর্শকদের জন্য দেখার স্বাধীনতা ও তাদের আনন্দ দিতে এটি অত্যন্ত কার্যকরী একটি পদক্ষেপ।’
উদ্বোধনী অনুষ্ঠানে অন্যান্যের মধ্যে গ্রামীণফোনের হেড অব কমিউনিকেশন নেহাল আহমেদ ছাড়াও প্রতিষ্ঠানটির বেশ কয়েকজন কর্মকর্তা উপস্থিত ছিলেন।
