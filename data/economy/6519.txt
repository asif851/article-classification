
হরতাল-অবরোধ ও রাজনৈতিক অস্থিরতার কারণে গত বছর ডিসেম্বর মাস শেষে দেশে খাদ্যের মূল্যস্ফীতির হার ৯ শতাংশে উন্নীত হয়েছে। নভেম্বর মাসে এই হার ছিল ৮ দশমিক ৫৫ শতাংশ।বিপরীতে খাদ্যবহির্ভূত মূল্যস্ফীতির হার নভেম্বের মাসের ৫ দশমিক ৮ শতাংশ থেকে নেমে এসেছে ৪ দশমিক ৮৮ শতাংশে।সার্বিকভাবে ডিসেম্বরে মূল্যস্ফীতির হার হয়েছে ৭ দশমিক ৩৫ শতাংশ যা নভেম্বরে ছিল ৭ দশমিক ১৫ শতাংশ। এগুলো অবশ্য মূল্যস্ফীতির পয়েন্ট-টু-পয়েন্ট বা মাসওয়ারি হিসাব। বার্ষিক গড় মূল্যস্ফীতির হার ডিসেম্বর মাসে ৭ দশমিক ৫৩ শতাংশে উন্নীত হয়েছে, যা নভেম্বরে ছিল ৭ দশমিক ৫১ শতাংশ। খবর ইউএনবির।বাংলাদেশ পরিসংখ্যান ব্যুরো (বিবিএস) গতকাল এক সংবাদ সম্মেলনে মূল্যস্ফীতির এই হালনাগাদ পরিসংখ্যান প্রকাশ করে। ভোক্তা মূল্যসূচকের ভিত্তিতে এই মূল্যস্ফীতির হার নির্ণয় করা হয়। আর এটি এখন ২০০৫-০৬ অর্থবছরকে ভিত্তিবছর ধরে নির্ণয় করা হচ্ছে।রাজধানীর আগারগাঁওয়ে বিবিএসের কার্যালয়ে সংবাদ সম্মেলনে ব্যুরোর মহাপরিচালক গোলাম মোস্তফা কামাল বলেন, মূলত রাজনৈতিক অস্থিরতার প্রভাবেই ডিসেম্বরে খাদ্যের মূল্যস্ফীতির হার বেড়েছে। রাজনৈতিক অস্থিরতায় প্রতিটি ক্ষেত্রেই পণ্য পরিবহন ব্যাহত হয়, যার প্রভাব মূল্যস্ফীতির ওপর পড়ে।চলতি ২০১৩-১৪ অর্থবছরের বাজেটে গড় মূল্যস্ফীতি ৭ দশমিক ৫ শতাংশের মধ্যে রাখার পরিকল্পনা করা হয়েছে। তবে সব মিলিয়ে ২০১৩ সালে গড় মূল্যস্ফীতির হার দাঁড়িয়েছে ৭ দশমিক ৫৩ শতাংশ।মোস্তফা কামাল আরও বলেন, হরতাল বা অবরোধ থাকলে গ্রাম থেকে যেমন শহরে খাদ্য আসা ব্যাহত হয়, তেমনি খাদ্যবহির্ভূত পণ্য দেশের বিভিন্ন স্থানে পৌঁছাতেও পারে না। ফলে ব্যয় ও দাম বেড়ে যায়, যা মূল্যস্ফীতিতে প্রভাব ফেলে।বিবিএসের পরিসংখ্যান থেকে দেখা যায়, ডিসেম্বর মাসে চাল, ডাল, আটা, মাছ, মাংস, ফল, দুধ, ভোজ্যতেল, মসলাসহ বিভিন্ন খাদ্যপণ্যের দাম বেড়েছে।পরিবহন ব্যবস্থা মারাত্মকভাবে বাধাগ্রস্ত হওয়ায় পণ্য সরবরাহ ভেঙে পড়ে, যা মূল্যবৃদ্ধিতে মূল ভূমিকা রেখেছে।অন্যদিকে এই সময় বিভিন্ন ধরনের পোশাক, গৃহস্থালীসামগ্রী, শিক্ষা উপকরণ, চিকিৎসাসেবা ইত্যাদির সরবরাহ বিঘ্নিত হওয়ার পাশাপাশি ভোগও অনেক কম হয়েছে। তাই খাদ্যবহির্ভূত মূল্যস্ফীতির হার নিম্নমুখী হয়েছে।অন্যভাবে বললে, খাদ্যবহির্ভূত পণ্য ও সেবার চাহিদা সংকুচিত হয়ে পড়ায় দামও কমে গেছে। কিন্তু খাদ্যপণ্যের চাহিদা কমেনি, আবার সরবরাহ ভীষণভাবে বাধাগ্রস্ত হয়েছে। তাই খাদ্যপণ্য ব্যয়বহুল হয়ে পড়েছে।ডিসেম্বর মাসে ছুটির দিনগুলো বাদে প্রায় প্রতিটি দিনই ছিল হরতাল-অবরোধ কর্মসূচি যা সহিংস রূপ নিয়ে মানুষের প্রাণহানি ঘটিয়েছে, বিনষ্ট হয়েছে পণ্য ও যানবাহন।রাজনৈতিক সহিংসতা অব্যাহত থাকলে খাদ্য মূল্যস্ফীতির হার আগামী দিনে দুই অঙ্কের ঘরে পৌঁছানোর আশঙ্কা রয়েছে কি না— জানতে চাইলে পরিসংখ্যান বিভাগের গোলাম মোস্তফা বলেন, তেমনটি হবে বলে মনে হয় না। কেননা, দেশে চালসহ বিভিন্ন খাদ্যপণ্যের যথেষ্ট মজুত রয়েছে। পরিবহনের সংকট না থাকলে খাদ্যের মূল্যস্ফীতির হার দুই অঙ্কে পৌঁছানোর কথা নয়।বিবিএসের হালনাগাদ পরিসংখ্যান থেকে আরও দেখা যায়, শহরাঞ্চলের মাসওয়ারি মূল্যস্ফীতির হার ডিসেম্বরে দাঁড়িয়েছে ৭ দশমিক ৫৮ শতাংশ যা পল্লি এলাকায় ছিল ৭ দশমিক ২২ শতাংশ।
