
তিতাস গ্যাসের উন্নয়নে ১৬ কোটি ৭০ লাখ ডলার ঋণ দেবে এশীয় উন্নয়ন ব্যাংক (এডিবি)। টাকার অঙ্কে এর পরিমাণ ১ হাজার ৩২০ কোটি টাকা (৭৯ টাকা প্রতি ডলার হিসাবে)। তিতাস গ্যাসের উৎপাদন ক্ষমতা ও বিতরণ ব্যবস্থার উন্নয়নে এ অর্থ খরচ করা হবে। গতকাল বৃহস্পতিবার অর্থনৈতিক সম্পর্ক বিভাগ (ইআরডি) ও এডিবির মধ্যে চুক্তি স্বাক্ষরিত হয়। শেরেবাংলা নগরের ইআরডি সম্মেলন কক্ষে এ চুক্তি স্বাক্ষর অনুষ্ঠান হয়। নিজ নিজ পক্ষে চুক্তি সই করেন ইআরডিসচিব মোহাম্মদ মেজবাহউদ্দিন ও এডিবির কান্ট্রি ডিরেক্টর কাজুহিকো হিগুচি। জানা গেছে, এশীয় অবকাঠামো বিনিয়োগ ব্যাংক (এআইআইবি) এ প্রকল্পে আরও ৬ কোটি ডলার ঋণ দেবে। এর আগে এআইআইবির পর্ষদে চূড়ান্ত অনুমোদন হতে হবে। এটি এডিবি ও এআইআইবির অর্থায়নে দ্বিতীয় প্রকল্প। কাজুহিকো হিগুচি বলেন, বাংলাদেশের অর্থনীতি দ্রুততর গতিতে এগিয়ে যাচ্ছে। তাই এ দেশের অর্থনৈতিক উন্নয়নে জ্বালানি চাহিদা পূরণ করতে হবে। ৪৫ কোটি ৬০ লাখ ডলারের এ প্রকল্পটি ২০২১ সালে শেষ হবে। এর মধ্যে সরকার দেবে ২২ কোটি ৬০ লাখ ডলার। এ প্রকল্পের মাধ্যমে তিতাস গ্যাস ক্ষেত্রের চাপ বাড়াতে সাতটি গ্যাস কম্প্রেসর বসানো হবে। এ ছাড়া চট্টগ্রাম থেকে বাখরাবাদ পর্যন্ত প্রায় ১৮১ কিলোমিটার লাইন আধুনিকীকরণ করা হবে।
