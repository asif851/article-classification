
বাংলাদেশ ব্যাংকের রিজার্ভ চুরির ওপর করা প্রতিবেদন আগামীকাল বৃহস্পতিবার প্রকাশ করা হবে না বলে জানিয়েছেন অর্থমন্ত্রী আবুল মাল আবদুল মুহিত। ফিলিপাইনের আদালতে যেহেতু এ বিষয়ে মামলা চলছে, তাই চুরি যাওয়া অর্থ ফেরত পাওয়ার স্বার্থেই এই তদন্ত প্রতিবেদন এখন প্রকাশের সিদ্ধান্ত বাতিল করা হয়েছে বলে তিনি জানান।
আজ বুধবার সচিবালয়ে সরকারি ক্রয়-সংক্রান্ত মন্ত্রিসভা কমিটির বৈঠক শেষে সাংবাদিকদের প্রশ্নের জবাবে অর্থমন্ত্রী এ কথা জানান। তিনি বলেন, অ্যাটর্নি জেনারেল মাহবুবে আলম তদন্ত প্রতিবেদন এখনই প্রকাশ না করার পরামর্শ দিয়েছেন। গতকাল মঙ্গলবার সচিবালয়ে অ্যাটর্নি জেনারেল অর্থমন্ত্রীর সঙ্গে বৈঠক করেন। তারপর আজ এই সিদ্ধান্ত এল।এর আগে গত রোববার সচিবালয়ে এক অনুষ্ঠানে বাংলাদেশ ব্যাংকের রিজার্ভ চুরির ওপর করা প্রতিবেদনটি কাল প্রকাশ করবেন বলে জানিয়েছিলেন অর্থমন্ত্রী।গত ফেব্রুয়ারিতে ফেডারেল রিজার্ভ ব্যাংক অব নিউইয়র্কে রক্ষিত বাংলাদেশ ব্যাংকের রিজার্ভের ৮ কোটি ১০ লাখ ডলার ফিলিপাইনে সরিয়ে নেওয়া হয়। বিশ্বের অন্যতম সাইবার চুরি হিসেবে পরিচিত এ ঘটনা। ঘটনার জের ধরে বাংলাদেশ ব্যাংকের গভর্নরের পদ ছাড়তে বাধ্য হন আতিউর রহমান। সরিয়ে দেওয়া হয় দুই ডেপুটি গভর্নরকে।ঘটনা তদন্তে বাংলাদেশ ব্যাংকের সাবেক গভর্নর মোহাম্মদ ফরাসউদ্দিনকে প্রধান করে গত ১৫ মার্চ তিন সদস্যের কমিটি গঠন করে সরকার। তদন্ত কমিটি গত ৩০ মে অর্থমন্ত্রীর কাছে পূর্ণাঙ্গ প্রতিবেদন হস্তান্তর করে।
