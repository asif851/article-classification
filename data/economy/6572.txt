
মাধ্যমিক শিক্ষার মানোন্নয়ন ও দক্ষ শ্রমশক্তি গড়ে তুলতে বাংলাদেশকে ১৮ কোটি ৫০ লাখ ডলার ঋণ দেবে এশীয় উন্নয়ন ব্যাংক (এডিবি)। এ জন্য বাংলাদেশ সরকারের সঙ্গে গতকাল সোমবার চুক্তিও করেছে এশিয়ার ঋণদাতা এই সংস্থাটি।মাধ্যমিক শিক্ষা খাত বিনিয়োগ কর্মসূচির (এসইএসআইপি) আওতায় বাংলাদেশকে ৫০ কোটি টাকা সহায়তা দিচ্ছে এডিবি। তারই অংশ হিসেবে দ্বিতীয় কিস্তিতে এই ১৮ কোটি ৫০ লাখ ডলার দেবে সংস্থাটি।রাজধানীর শেরেবাংলা নগরে অর্থনৈতিক সম্পর্ক বিভাগে (ইআরডি) গতকাল চুক্তিতে সই করেন ইআরডির যুগ্ম সচিব সাইফুদ্দিন আহমেদ ও বাংলাদেশে এডিবির কান্ট্রি ডিরেক্টর কাজুহিকো হিগুচি।এডিবি বলেছে, এই অর্থ দিয়ে দেশের মাধ্যমিক পর্যায়ের শিক্ষকদের বিজ্ঞান ও তথ্যপ্রযুক্তি বিষয়ে প্রশিক্ষণ দেওয়া, কারিগরি-পূর্ব ও কারিগরি শিক্ষার বিষয় অন্তর্ভুক্ত করা, শিক্ষার্থীদের পরামর্শ দেওয়ার জন্য শিক্ষকদের জন্য একটি কর্মসূচি নেওয়া হবে।এ ছাড়া মাধ্যমিক শিক্ষা ব্যবস্থাপনায় প্রাতিষ্ঠানিক সক্ষমতা জোরদার করা, শিক্ষা মন্ত্রণালয় ও এর আওতাধীন প্রতিষ্ঠানগুলোর যাবতীয় কেনাকাটায় ই-প্রকিউরমেন্ট পুরোপুরি চালু করা এবং কয়েকটি নির্দিষ্ট জেলায় শিক্ষা কার্যালয়ের নির্মাণকাজও করা হবে দ্বিতীয় কিস্তির এই অর্থে।চুক্তি সই অনুষ্ঠানে এডিবির কান্ট্রি ডিরেক্টর কাজুহিকো হিগুচি বলেন, বাংলাদেশ উচ্চ মধ্যম আয়ের দেশ হওয়ার জন্য বাংলাদেশ উচ্চ প্রবৃদ্ধির লক্ষ্য নিয়ে এগিয়ে যাচ্ছে। কারিগরি দক্ষতাসম্পন্ন যুবসমাজ এ লক্ষ্য অর্জনের ভিত গড়ে দেবে। এই অর্থ সহায়তার মাধ্যমে বাংলাদেশের মাধ্যমিক পর্যায়ের শিক্ষার মানোন্নয়ন হবে, সক্ষমতা বাড়বে এবং আরও বেশি শিক্ষার্থী শিক্ষা পাবে।প্রসঙ্গত, সরকারের মাধ্যমিক শিক্ষার মানোন্নয়নে নেওয়া ১০ বছর মেয়াদি পরিকল্পনা বাস্তবায়নে সহায়তা করছে। এটি ২০২৩ সালে শেষ হবে।
