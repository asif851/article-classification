
টানা দুই দিন দরপতনের পর সূচকের কিছুটা ঊর্ধ্বমুখী প্রবণতা লক্ষ করা যাচ্ছে দেশের দুই পুঁজিবাজার ঢাকা স্টক এক্সচেঞ্জ (ডিএসই) ও চট্টগ্রাম স্টক এক্সচেঞ্জে (সিএসই)। আজ বুধবার সপ্তাহের চতুর্থ কার্যদিবসে লেনদেনের গতি বেশ কম ডিএসইতে।
ডিএসইতে আজ দুপুর ১২টা নাগাদ ডিএসইএক্স সূচক প্রায় ১৭ দশমিক ৩১ পয়েন্ট বেড়ে অবস্থান করছে ৬ হাজার ২৮৯ পয়েন্টে। আজ বেলা ১১টা ২৬ মিনিটে সূচক কমে প্রায় ১৪ পয়েন্ট। এরপর আবার ঘুরে দাঁড়ায় সূচক।
দুপুর ১২টা পর্যন্ত লেনদেন হয়েছে ২৫৪ কোটি ৩৫ লাখ টাকা। গতকাল এ সময় পর্যন্ত লেনদেনের পরিমাণ ছিল ৩০৮ কোটি ৩৮ লাখ টাকা। আজ দুপুর ১২টা পর্যন্ত ডিএসইতে লেনদেনে অংশ নিয়েছে ৩০৯টি কোম্পানি ও মিউচুয়াল ফান্ডের শেয়ার। এর মধ্যে দর বেড়েছে ১৫২টির, কমেছে ৯৩টির। দর অপরিবর্তিত রয়েছে ৬৪টি কোম্পানির।
গতকাল মঙ্গলবার লেনদেন শেষে ডিএসইএক্স সূচক কমে ২৯ পয়েন্ট। মোট লেনদেন হয় ৮১৩ কোটি ২০ লাখ টাকা।
ডিএসইতে আজ দুপুর ১২টা পর্যন্ত লেনদেনের শীর্ষে আছে শাহজালাল ব্যাংক লিমিটেড, ন্যাশনাল টিউবস, গোল্ডেন হারভেস্ট অ্যান্ড অ্যাগ্রো ইন্ডাস্ট্রিজ লিমিটেড, কনফিডেন্স সিমেন্ট, বিডি থাই, বাংলাদেশ শিপিং করপোরেশন, লঙ্কা-বাংলা ফিন্যান্স, কেয়া কসমেটিকস, ফুয়াং ফুড ও স্টান্ডার্ড ব্যাংক লিমিটেড
অন্যদিকে, সিএসইতে আজ দুপুর ১২টা নাগাদ সার্বিক সূচক বেড়েছে ২৬ দশমিক ৩৩ পয়েন্ট। মোট লেনদেনের পরিমাণ প্রায় ১৫ কোটি ২৭ লাখ টাকা। গতকাল এ সময় পর্যন্ত লেনদেনের পরিমাণ ছিল ১৫ কোটি ৪৩ লাখ টাকা। সিএসইতে লেনদেনে অংশ নিয়েছে ১৮৪টি কোম্পানি ও মিউচুয়াল ফান্ডের শেয়ার। এর মধ্যে দর বেড়েছে ৯৭টির, কমেছে ৫৯টির। দর অপরিবর্তিত রয়েছে ২৮টি কোম্পানির।
