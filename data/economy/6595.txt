
সপ্তাহের প্রথম কার্যদিবসে গতকাল রোববার দেশের শেয়ারবাজারে সূচক ও লেনদেন উভয়ই কমেছে। প্রধান শেয়ারবাজার ঢাকা স্টক এক্সচেঞ্জের (ডিএসই) প্রধান সূচক ডিএসইএক্স কমেছে ১৩ পয়েন্ট। অপর শেয়ারবাজার চট্টগ্রাম স্টক এক্সচেঞ্জের (সিএসই) সার্বিক সূচকটি কমেছে ৫৮ পয়েন্ট।
বাজারসংশ্লিষ্ট ব্যক্তিরা বলছেন, বেশ কয়েকটি ব্যাংকের অর্ধবার্ষিক আর্থিক প্রতিবেদন প্রকাশ করা হয়েছে। তাতে বিনিয়োগকারীদের প্রত্যাশা ও বাস্তবতার মধ্যে বড় ধরনের তফাত দেখা যায়। এর ফলে তাৎক্ষণিকভাবে নেতিবাচক প্রভাব দেখা যায় ব্যাংকগুলোর শেয়ারের দামে; দিন শেষে সার্বিকভাবে যা বাজারের ওপরও নেতিবাচক প্রভাব ফেলে।
শেলটেক ব্রোকারেজের পরিচালক ও প্রধান নির্বাহী মঈন উদ্দীন বলেন, গতকাল যেসব ব্যাংকের অর্ধবার্ষিক প্রতিবেদন প্রকাশ করা হয়েছে, তাতে বেশ কয়েকটি ব্যাংকের দ্বিতীয় প্রান্তিকের শেয়ারপ্রতি আয় বা ইপিএস উল্লেখযোগ্য পরিমাণে কমে গেছে। আবার যে কয়টা ব্যাংকের আয় বেড়েছে, তা-ও প্রথম প্রান্তিকের তুলনায় প্রত্যাশিত মাত্রায় বাড়েনি। ফলে ব্যক্তি ও প্রাতিষ্ঠানিক উভয় শ্রেণির বিনিয়োগকারী ব্যাংকগুলোর বিষয়ে নেতিবাচক প্রতিক্রিয়া দেখায়। এতে ওই সব ব্যাংকের শেয়ারের দরপতন ঘটে, যা বাজারের ওপরও নেতিবাচক প্রভাব ফেলে।
এদিকে মার্চেন্ট ব্যাংক আইডিএলসি ইনভেস্টমেন্টসের গতকালের বাজার প্রতিবেদনে বলা হয়েছে, এদিন বাজারে লেনদেনে আধিপত্য ছিল ব্যাংক খাতের। ডিএসইর মোট লেনদেনের প্রায় সাড়ে ২৬ শতাংশই ছিল ব্যাংক খাতের। আবার ব্যাংক খাতের মধ্যে লেনদেনে একক আধিপত্য ছিল বেসরকারি খাতের দেশীয় মালিকানার দ্য সিটি ব্যাংকের।
ঢাকার বাজারে গতকাল দিন শেষে সিটি ব্যাংকের প্রতিটি শেয়ারের দাম ১ টাকা ১০ পয়সা বা প্রায় ৩ শতাংশ বেড়ে দাঁড়িয়েছে ৩৯ টাকা ২০ পয়সায়। অন্যদিকে প্রাইম ব্যাংকের প্রতিটি শেয়ারের দাম ৬০ পয়সা বা প্রায় আড়াই শতাংশ কমে দাঁড়িয়েছে ২৩ টাকা ১০ পয়সায়।
ডিএসইতে গতকাল দিন শেষে লেনদেনের পরিমাণ ছিল প্রায় ৬০২ কোটি টাকা, যা আগের কার্যদিবসের চেয়ে ১১১ কোটি টাকা কম। এদিন এককভাবে ৩২ কোটি টাকার শেয়ারের হাতবদলের মাধ্যমে লেনদেনের শীর্ষস্থানটি দখলে নেয় দ্য সিটি ব্যাংক। আর দরবৃদ্ধিতে শীর্ষে ছিল ডাচ্‌-বাংলা ব্যাংক। ব্যাংকটির প্রতিটি শেয়ারের দাম গতকাল দিন শেষে ১১ টাকা ২০ পয়সা বা প্রায় ১০ শতাংশ বেড়েছে।
চট্টগ্রামের বাজারে রোববার লেনদেনের পরিমাণ ছিল প্রায় ৩৬ কোটি টাকা, যা আগের কার্যদিবসের চেয়ে ১৬ কোটি টাকা কম।
