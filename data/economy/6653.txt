
উন্নয়ন প্রকল্পে নিয়োজিত কর্মকর্তা-কর্মচারীদের মহার্ঘ ভাতাও মূল বেতনের ২০ শতাংশ বাড়িয়েছে সরকার।অর্থ মন্ত্রণালয়ের অর্থ বিভাগ সম্প্রতি এ বিষয়ে আদেশ দিয়ে একটি প্রজ্ঞাপন জারি করেছে।অন্তর্বর্তীকালীন ব্যবস্থা হিসেবে সরকার এ সিদ্ধান্ত নিয়েছে বলে প্রজ্ঞাপনে উল্লেখ করা হয়েছে। এতে বলা হয়েছে, কারও মহার্ঘ ভাতাই মাসিক ছয় হাজার টাকার বেশি হবে না এবং এক হাজার ৫০০ টাকার কম হবে না।প্রজ্ঞাপনে বলা হয়েছে, চলতি ২০১৩-১৪ অর্থবছরে মহার্ঘ ভাতা বাবদ যে অতিরিক্ত অর্থের প্রয়োজন পড়বে, তা প্রকল্পের রাজস্ব খাতের বরাদ্দ থেকে মেটানো হবে। প্রকল্পের রাজস্ব খাত থেকে এ ব্যয় মেটানো সম্ভব না হলে অর্থ বিভাগের অনুমোদন নিয়ে মূলধন খাত থেকে তা মেটানো যেতে পারে।এতে আরও বলা হয়েছে, মহার্ঘ ভাতার জন্য নতুন অর্থ ব্যয় হবে না, প্রকল্প ব্যয়ও বাড়বে না। আদেশ কার্যকর হবে চলতি বছরের ১ জুলাই থেকে।এর আগে গত ৭ অক্টোবর জাতীয় বেতনকাঠামোর আওতাভুক্ত সরকারি, আধা-সরকারি, স্বায়ত্তশাসিত, রাষ্ট্রায়ত্ত ব্যাংকের চাকরিজীবী এবং সামরিক বাহিনীর সদস্যদের জন্য ২০ শতাংশ মহার্ঘ ভাতা বৃদ্ধির প্রজ্ঞাপন জারি হয়।
