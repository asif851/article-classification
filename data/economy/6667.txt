
চলতি অর্থবছরে প্রথম সাত মাসে (জুলাই-জানুয়ারি) বার্ষিক উন্নয়ন কর্মসূচির (এডিপি) ৩২ শতাংশ বাস্তবায়িত হয়েছে। এ সময়ে খরচ হয়েছে ২৭ হাজার ১৬৩ কোটি টাকা। জাতীয় অর্থনৈতিক পরিষদের নির্বাহী কমিটির (একনেক) সভা শেষে গতকাল মঙ্গলবার পরিকল্পনামন্ত্রী আ হ ম মুস্তফা কামাল সাংবাদিকদের এ তথ্য জানান। উল্লেখ্য, পরিকল্পনা মন্ত্রণালয়ের তদারকিতে চলতি অর্থবছরে এডিপিতে খরচের পরিমাণ ৮০ হাজার ৩১৫ কোটি টাকা। জুলাই-জানুয়ারি সময়ে গত অর্থবছরে এডিপির ৩১ শতাংশ বা ২২ হাজার ৯৩৭ কোটি টাকা খরচ হয়েছিল। গত বছর এডিপিতে খরচের লক্ষ্যমাত্রা ছিল ৬৫ হাজার ৮৭২ কোটি টাকা। পরিকল্পনামন্ত্রী বলেন, যে মন্ত্রণালয়গুলো বরাদ্দকৃত অর্থের যে অংশ নির্ধারিত সময়ে ব্যয় করতে পারবে না, তা এখনই জানিয়ে দিলে অন্য খাতে বরাদ্দ দেওয়ার উদ্যোগ নেবে পরিকল্পনা কমিশন।
