
চলতি বছরের জুনের মধ্যে বাংলাদেশে বিভিন্ন ব্র্যান্ডের মোবাইল ফোন সেট উৎপাদন শুরু হবে। নবনিযুক্ত ডাক, টেলিযোগাযোগ ও তথ্যপ্রযুক্তিমন্ত্রী মোস্তাফা জব্বারের সঙ্গে সম্প্রতি সৌজন্য সাক্ষাতে এসে এমন তথ্য জানিয়েছে বাংলাদেশ মোবাইল ফোন আমদানিকারক সমিতি (বিএমপিআইএ)। সংগঠনটির পাঠানো এক সংবাদ বিজ্ঞপ্তিতে বলা হয়েছে, দেশে মোবাইল ফোন উৎপাদনে সরকার এখন অনেক সুবিধা দিচ্ছে। সে জন্য এসব সুবিধা নিয়ে বিশ্বের নামকরা ব্র্যান্ডের সেট দেশে তৈরি ও রপ্তানি করার পরামর্শ দেন মন্ত্রী মোস্তাফা জব্বার। মন্ত্রী বলেন, সাশ্রয়ী মূল্যে ফোর–জি মোবাইল হ্যান্ডসেট দেশের মানুষের হাতে পৌঁছে দিতে হবে। সরকার মোবাইল ফোনের নিবন্ধন তথ্যভান্ডার তৈরির কাজ শুরু করেছে। ফলে দেশে অবৈধ হ্যান্ডসেট আমদানি বন্ধ হবে। বিএমপিআইএর সভাপতি রুহুল আলম আল মাহবুব, সাধারণ সম্পাদক জাকারিয়া শহীদসহ সমিতির সদস্যরা এ সময় উপস্থিত ছিলেন। বিএমপিআইএর নেতারা মন্ত্রীকে জানান, বিএমপিআইএ ইতিমধ্যে নিজস্ব খরচে বাংলাদেশ টেলিযোগাযোগ নিয়ন্ত্রণ কমিশনের (বিটিআরসি) সহযোগিতায় মোবাইল ফোনের তথ্যভান্ডার তৈরির প্রাথমিক কাজ শেষ করেছে।
