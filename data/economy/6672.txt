
যুক্তরাষ্ট্রের সঙ্গে বাণিজ্য ও সহযোগিতা রূপরেখা চুক্তি (টিকফা) সইয়ের জন্য বাংলাদেশ প্রস্তুত। শিগগিরই এটি সই হতে পারে। বাণিজ্যমন্ত্রী জি এম কাদের এ কথা বলেছেন।
মন্ত্রীর মতে, এ চুক্তি সইয়ের ব্যাপারে উভয় পক্ষের শীর্ষ পর্যায় একমত হয়েছে। শিগগিরই এ চুক্তি সই হবে।
দ্বিপক্ষীয় মুক্তবাণিজ্য চুক্তি নিয়ে ঢাকা চেম্বার অব কমার্স অ্যান্ড ইন্ডাস্ট্রি (ডিসিসিআই) আয়োজিত এক সেমিনারে বাণিজ্যমন্ত্রী এ কথা বলেছেন। গতকাল শনিবার ঢাকা চেম্বার মিলনায়তনে সেমিনারটি অনুষ্ঠিত হয়। খবর ইউএনবির
প্রধান অতিথির বক্তব্যে বাণিজ্যমন্ত্রী বলেন, টিকফা চুক্তি সই হলে তা যুক্তরাষ্ট্র ও বাংলাদেশের মধ্যকার দ্বিপক্ষীয় বাণিজ্য বাড়াতে সহায়ক হবে। তবে মন্ত্রী এও বলেন, কোনো পক্ষ যদি চায়, তাহলে যেকোনো সময় এ চুক্তি বাতিল হতে পারে। তাই একে বড় করে দেখার কিছু নেই। এটা শুধুই যুক্তরাষ্ট্রের সঙ্গে বাণিজ্য বাড়ানোর একটি প্রচেষ্টা।
জি এম কাদের বলেন, যুক্তরাষ্ট্রের বাজারে অগ্রাধিকারমূলক বাজার সুবিধা (জিএসপি) ধরে রাখতে সরকার অনেক কিছুই করেছে। কিন্তু সাভারের ভবনধস সবকিছুই নড়বড়ে করে দিয়েছে। তবে জিএসপি বহাল থাকবে বলে সরকার এখনো আশাবাদী। তাঁর আশা, ভবিষ্যতেও এ সুবিধা বহাল থাকবে।
বিভিন্ন দেশের সঙ্গে মুক্তবাণিজ্য চুক্তির বিষয়ে বাণিজ্যমন্ত্রী বলেন, সরকার ইন্দোনেশিয়া, জর্ডান ও থাইল্যান্ডের সঙ্গে মুক্তবাণিজ্য চুক্তি করার পরিকল্পনা করছে। এর মধ্যে থাইল্যান্ডের সঙ্গে এখনই মুক্তবাণিজ্য চুক্তি সই করা হবে না। তবে অগ্রাধিকারমূলক বাণিজ্য চুক্তি করা হতে পারে।
কয়েকটি পণ্যকে বিবেচনায় নিয়ে সরকার মালয়েশিয়ার সঙ্গে মুক্তবাণিজ্য চুক্তি করার বিষয়ে আলোচনা করছে বলেও জানান বাণিজ্যমন্ত্রী।
ঢাকা চেম্বার সভাপতি মো. সবুর খানের সভাপতিত্বে সেমিনারে বক্তব্য দেন সংগঠনের সহসভাপতি নেসার মাকসুদ খান। মূল প্রবন্ধ উপস্থাপন করেন সেন্টার ফর পলিসি ডায়ালগের (সিপিডি) অতিরিক্ত গবেষণা পরিচালক খন্দকার গোলাম মোয়াজ্জেম।
