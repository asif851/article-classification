
আন্তর্জাতিক অর্থ স্থানান্তরকারী কোম্পানি মানিগ্রামকে কিনতে চীনের আলিবাবা গ্রুপের দেওয়া বিনিয়োগ প্রস্তাব আটকে দিল যুক্তরাষ্ট্র। আলিবাবা গ্রুপের অঙ্গপ্রতিষ্ঠান অ্যান্ট ফাইন্যান্সিয়াল ১২০ কোটি ডলারে মানিগ্রামকে কিনতে চেয়েছিল।
এই একীভূতকরণের ঘোষণাটি এসেছিল গত বছর। কিন্তু যুক্তরাষ্ট্রের বিদেশি বিনিয়োগ নিয়ন্ত্রক সংস্থা কমিটি অন ফরেন ইনভেস্টমেন্ট বলছে, তারা এখন আর এ ক্ষেত্রে সহায়তা করতে পারবে না।
ডোনাল্ড ট্রাম্প যুক্তরাষ্ট্রের প্রেসিডেন্ট হিসেবে দায়িত্ব নেওয়ার পর এটাই ছিল সবচেয়ে বড় চীনা বিনিয়োগ প্রস্তাব, যা আটকে গেল। বৈশ্বিক গণমাধ্যমগুলোর খবরে বলা হচ্ছে, এই বিনিয়োগ আটকে দেওয়ার নেপথ্যে রয়েছেন ট্রাম্প। চীনের সঙ্গে বিভিন্ন বাণিজ্য ও বিনিয়োগ চুক্তির ক্ষেত্রে যুক্তরাষ্ট্র যে কড়াকড়ি আরোপ করছে, এটাকে তারই অংশ বলে মনে করছেন বিশ্লেষকেরা।
আলিবাবা গ্রুপ হোল্ডিং লিমিটেড চীনের বড় ব্যবসায়ী গোষ্ঠীগুলোর মধ্যে একটি। তারা ই-কমার্স, খুচরা পণ্য বিক্রি ও প্রযুক্তির ব্যবসা করে। গত নভেম্বরে এ প্রতিষ্ঠানের বাজার মূলধন বেড়ে দাঁড়িয়েছিল ৪৬ হাজার ৬০০ কোটি ডলারে, যা তাদের বিশ্বের শীর্ষ ১০টি প্রতিষ্ঠানের মধ্যে নিয়ে এসেছে।
আলিবাবার নির্বাহী চেয়ারম্যান জ্যাক মা চীন ও এশিয়ার শীর্ষ ধনীদের একজন। তিনি ট্রাম্পকে যুক্তরাষ্ট্রে লাখ লাখ কর্মসংস্থান সৃষ্টির কথা বলেছিলেন। তাঁর প্রতিষ্ঠান আলিবাবা মানিগ্রামকে অধিগ্রহণ করার মাধ্যমে বিদেশে তাদের বিনিয়োগ বাড়ানোর চেষ্টা করছিল।
বিবিসি এক খবরে জানায়, গত মঙ্গলবার মানিগ্রাম ও অ্যান্ট ফাইন্যান্সিয়াল এক যৌথ বিবৃতিতে বলেছে, অনুমোদন পেতে ব্যর্থ হয়ে তারা তাদের একীভূত হওয়ার পরিকল্পনা বাতিল করেছে। তাদের দাবি, নিয়ন্ত্রক সংস্থার উদ্বেগ দূর করতে সব পদক্ষেপ তারা নিয়েছে। তারপরও নানা চেষ্টা করে অনুমোদন পাওয়া যায়নি।
মানিগ্রামের প্রধান নির্বাহী কর্মকর্তা অ্যালেক্স হোমস বলেন, এ ঘটনায় তারা হতাশ।
বিবিসির খবরে বলা হয়, যুক্তরাষ্ট্র গত অক্টোবরে চীনের মেধাস্বত্ব সুরক্ষা কার্যক্রম নিয়ে আনুষ্ঠানিক পর্যালোচনা শুরু করে। দেশটির রাজনীতিবিদ ও সামরিক কর্মকর্তারা যুক্তরাষ্ট্রে চীনের বিনিয়োগ নিয়ে সতর্ক থাকতে বলছেন, বিশেষ করে প্রযুক্তি খাতে। সে আলোকে যুক্তরাষ্ট্র সম্প্রতি চীনের কাছে কয়েকটি কোম্পানির বিক্রি হওয়াটা আটকে দিয়েছে। 
