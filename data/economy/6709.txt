
লন্ডনের ওয়াটার লিলি হোটেলে আজ শুক্রবার দুই দিনব্যাপী ‘দ্বিতীয় ইউকে-বাংলাদেশ ই-বাণিজ্য মেলা’ শুরু হবে। রপ্তানি উন্নয়ন ব্যুরোর (ইপিবি) সহযোগিতায় ডাক ও টেলিযোগাযোগ, তথ্যপ্রযুক্তি মন্ত্রণালয়ের তথ্য ও যোগাযোগ প্রযুক্তি বিভাগ, বাংলাদেশ হাইটেক পার্ক অথরিটি এবং কমপিউটার জগৎ যৌথভাবে এই মেলার আয়োজন করছে। এতে সরকারি-বেসরকারি বিভিন্ন প্রতিষ্ঠান তাদের পণ্য ও সেবা প্রদর্শন করবে।বাণিজ্য মন্ত্রণালয়ের এক সংবাদ বিজ্ঞপ্তিতে গতকাল বৃহস্পতিবার এ তথ্য জানানো হয়। এতে বলা হয়, সম্ভাবনাময় ই-বাণিজ্য প্রসারের লক্ষ্যে এ মেলার আয়োজন করা হয়েছে।এ ছাড়া কয়েকটি সেমিনারে ই-বাণিজ্যের প্রসার ও ডিজিটাল বাংলাদেশ গড়ার ক্ষেত্রে বাংলাদেশ সরকারের গৃহীত পদক্ষেপসমূহ ও বিনিয়োগের সুযোগ-সুবিধার বিষয়গুলো তুলে ধরা হবে।মেলার উদ্বোধনী ও সমাপনী অনুষ্ঠানে প্রধান অতিথি হিসেবে উপস্থিত থাকবেন বাণিজ্যমন্ত্রী তোফায়েল আহমেদ। এ জন্য গত বুধবার রাতে তিনি লন্ডন গেছেন। অনুষ্ঠানে বিশেষ অতিথি হিসেবে উপস্থিত থাকবেন ডাক, টেলিযোগাযোগ ও তথ্যপ্রযুক্তি প্রতিমন্ত্রী জুনায়েদ আহমেদ। অনুষ্ঠানে এফবিসিসিআইয়ের সভাপতি আবদুল মাতলুব আহমাদ ও এনআরবি ব্যাংকের চেয়ারম্যান ইকবাল আহমেদসহ বেসরকারি খাতের উদ্যোক্তারা এবং যুক্তরাজ্যের হাউস অব লর্ডসের কর্মকর্তারা মেলায় ও সেমিনারে অংশ নেবেন।
