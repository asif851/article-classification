
ছয় দিনের মধ্যে দুই বিদেশি নাগরিক হত্যাকাণ্ডের ঘটনায় নিরাপত্তার কারণ দেখিয়ে তৈরি পোশাকের বিদেশি ক্রেতারা বাংলাদেশ সফর বাতিল করছেন। এবার দেশে অবস্থানরত বিভিন্ন ক্রেতা প্রতিষ্ঠানের প্রতিনিধিদের সংগঠন ‘বায়ার্স ফোরাম’ পোশাকশিল্প মালিকদের সঙ্গে নির্ধারিত বৈঠক স্থগিত করেছেন।
তৈরি পোশাকশিল্প মালিকদের সংগঠন বিজিএমইএ জানায়, আজ সোমবার সকাল ১০টায় গুলশানে এইচঅ্যান্ডএম-এর কার্যালয়ে সংগঠনের নেতাদের সঙ্গে বায়ার্স ফোরামের মাসিক বৈঠক অনুষ্ঠিত হওয়ার কথা ছিল। তবে গতকাল রোববার দুপুরে এইচঅ্যান্ডএম বাংলাদেশের কান্ট্রি ম্যানেজার রর্জার হুবার্ট নিরাপত্তার কারণ দেখিয়ে বৈঠক স্থগিত করার বিষয়টি বিজিএমইএকে জানায়। রর্জার বায়ার্স ফোরামের বৈঠকটি আয়োজনের দায়িত্বে ছিলেন।বিজিএমইএর সহসভাপতি মো. ফারুক হাসান ও মাহমুদ হাসান খান প্রথম আলোকে গতকাল সন্ধ্যায় বিষয়টি নিশ্চিত করে জানান।জানতে চাইলে ফারুক হাসান এ প্রতিবেদকে বলেন, ‘বায়ার্স ফোরামের বৈঠকে বিশ্বের বড় বড় ব্র্যাণ্ড ও ক্রেতাপ্রতিষ্ঠানের প্রতিনিধিরা উপস্থিত থাকেন। তবে সম্প্রতি ঘটে যাওয়া দুইটি ঘটনার কারণে দুই-একজন ক্রেতা প্রতিনিধিকে তাদের প্রধান কার্যালয় থেকে সতর্ক থাকতে পরামর্শ দিয়েছে। তাই তারা বৈঠকে আসতে চান না।’ তিনি আরও বলেন, ‘বৈঠকে যেহেতু অনেক বিদেশি ক্রেতা একসঙ্গে হবেন সে জন্য নিরাপত্তার বিষয়টি মাথায় রেখেই স্থগিত করেছে তারা। যদিও আমরা পর্যাপ্ত নিরাপত্তা দেওয়ার বিষয়টি তাদের নিশ্চিত করেছিলাম।’ফারুক হাসান আরও বলেন, ‘ইতালিয় নাগরিক হত্যার পর আমরা কিন্তু সামলে উঠেছিলাম। তবে শনিবার জাপানিজ নাগরিক হত্যার পর বিষয়টি একটু জটিল হয়ে যায়। বায়ার্স ফোরামের বৈঠকটি স্থগিত হওয়াটা একটা ধাক্কাই বলা চলে। তবে আমরা চেষ্টা করছি যত তাড়াতাড়ি এই বৈঠক আয়োজন করা যায়। সম্ভব হলে এক-দুই সপ্তাহের মধ্যেই আমরা এটি করতে চাই।’
