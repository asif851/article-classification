
যুক্তরাষ্ট্রভিত্তিক কনোকোফিলিপস ও নরওয়েভিত্তিক স্টেট অয়েল এএসএ কোম্পানিকে সরকার গভীর সমুদ্রাঞ্চলে তেল-গ্যাস অনুসন্ধান করার নীতিগত অনুমোদন দিয়েছে। ডিএস-১২, ১৬ ও ২১ ব্লকে তেল-গ্যাসের অনুসন্ধান করবে কোম্পানি দুটি।সচিবালয়ে গতকাল বুধবার অর্থমন্ত্রী আবুল মাল আবদুল মুহিতের সভাপতিত্বে অনুষ্ঠিত অর্থনৈতিক বিষয়-সংক্রান্ত মন্ত্রিসভা কমিটির বৈঠকে এ অনুমোদন দেওয়া হয়। বৈঠক শেষে মন্ত্রিপরিষদ বিভাগের যুগ্ম সচিব মোস্তাফিজুর রহমান সাংবাদিকদের এ তথ্য জানান।জানা গেছে, কনোকোফিলিপস এশিয়া প্যাসিফিক নিউ ভেঞ্চার এবং স্টেট অয়েলের সঙ্গে এরই মধ্যে যৌথভাবে উৎপাদন বণ্টন চুক্তি (পিএসসি) অনুস্বাক্ষর করেছে পেট্রোবাংলা। এতে প্রতি এক হাজার ঘনফুট গ্যাসের মূল্য ধরা হয়েছে ৬ দশমিক ৫ ডলার। প্রতিবছর ২ শতাংশ হারে তা বাড়বে।বৈঠকে গণ খাতে ক্রয় আইন ২০০৬ অনুযায়ী হোটেল অবকাশের কাঁচামাল কেনার ক্ষেত্রে আর্থিক সীমা শিথিলের প্রস্তাবও অনুমোদিত হয়।মোস্তাফিজুর রহমান বলেন, হোটেল অবকাশ একসঙ্গে ২৫ হাজার টাকার কেনাকাটা করতে পারত। এখন তারা নগদ কেনাকাটায় একসঙ্গে এক লাখ টাকার কেনাকাটা করতে পারবে।বগুড়ার সারিয়াকান্দি উপজেলাধীন কুর্ণিবাড়ি-কুতুবপুর-চন্দনবাইশা-রহদহ-কামালপুর অঞ্চলে যমুনা নদীর ডান তীরে আট হাজার মিটার দীর্ঘ বিকল্প বাঁধ নির্মাণে নির্মাতাপ্রতিষ্ঠানকে জামানত অব্যাহতি দেওয়ার প্রস্তাব তোলা হয় বৈঠকে। বাংলাদেশ নৌবাহিনীর পরিচালিত ডকইয়ার্ড অ্যান্ড ইঞ্জিনিয়ারিং লিমিটেড হলো নির্মাণকারী।সরকারি ক্রয়সংক্রান্ত মন্ত্রিসভা কমিটিরও বৈঠক হয় গতকাল। এ বৈঠকে কক্সবাজারের মহেশখালী উপজেলায় কয়লাভিত্তিক তাপবিদ্যুৎ কেন্দ্র নির্মাণের পরামর্শক নিয়োগসহ মোট পাঁচটি প্রস্তাব অনুমোদিত হয়।
