
বাংলাদেশের নারী উদ্যোক্তাদের ক্ষমতায়নে মাস্টারকার্ড নতুন ফিন্যান্সিয়াল লিটারেসি প্রোগ্রাম বা আর্থিক প্রশিক্ষণ কর্মসূচি ঘোষণা করেছে। এর আওতায় স্বল্প আয়ের ও বেকার এমন ১৫ হাজার নারীকে আর্থিক ও ব্যবসায়িক কর্মকাণ্ড সম্পর্কে চলতি ২০১৭ সালে প্রশিক্ষণ দেওয়া হবে।এটি বাংলাদেশে মাস্টারকার্ডের এ ধরনের চতুর্থ পর্যায়ের কর্মসূচি। এর আগে তিনটি পর্যায়ে প্রশিক্ষণ দেওয়া হয়। বাংলাদেশে প্রথম অফিস খোলা উপলক্ষে ২০১৩ সালে কর্মসূচিটি চালু করে মাস্টারকার্ড। এরপর ২০১৫ ও ২০১৬ সালে এ কর্মসূচির দ্বিতীয় ও তৃতীয় পর্ব বাস্তবায়ন করা হয়। চারটি পর্যায়ে কর্মসূচিটির আওতায় প্রশিক্ষণ পাওয়া মোট নারী উদ্যোক্তার সংখ্যা দাঁড়াবে দেড় লাখ।সারা দেশে বিভিন্ন উৎস থেকে নারী উদ্যোক্তাদের নেওয়া ক্ষুদ্রঋণের যথাযথ ব্যবহার নিশ্চিত করাই এ কর্মসূচির লক্ষ্য। এটি বাস্তবায়নে সহায়তা করে আসছে বেসরকারি সংস্থা ব্যুরো বাংলাদেশ।বাংলাদেশ ব্যাংকের ডেপুটি গভর্নর এস কে সুর চৌধুরী প্রধান অতিথি হিসেবে রাজধানীর ওয়েস্টিন হোটেলে গত মঙ্গলবার মাস্টারকার্ডের এই চতুর্থ পর্যায়ের আর্থিক প্রশিক্ষণ কর্মসূচির উদ্বোধন করেন। অনুষ্ঠানে বিশেষ অতিথি ছিলেন বাংলাদেশ ব্যাংকের নির্বাহী পরিচালক মিজানুর রহমান জোদ্দার। এতে অন্যান্যের মধ্যে উপস্থিত ছিলেন মাস্টারকার্ডের দক্ষিণ এশিয়ার সিনিয়র ভাইস প্রেসিডেন্ট ভিকাস ভার্মা, বাংলাদেশের কান্ট্রি ম্যানেজার সৈয়দ মোহাম্মদ কামাল এবং ব্যুরো বাংলাদেশের নির্বাহী পরিচালক জাকির হোসেন।অনুষ্ঠানে এস কে সুর চৌধুরী বলেন, ‘আমি বিশ্বাস করি, বাংলাদেশের কঠোর পরিশ্রমী ও দৃঢ়সংকল্পবদ্ধ অনেক নারী আর্থিক ও ব্যবসায়ের বিষয়ে প্রশিক্ষণ পেলে সফলতা অর্জন করবেন। মাস্টারকার্ড ও ব্যুরো বাংলাদেশের নেওয়া এই কর্মসূচির অধীনে দেশের নারী উদ্যোক্তাদের শুধু দক্ষতাই বাড়বে না, তাঁদের ব্যবসা শুরু করার আস্থাও বাড়বে।’ বিজ্ঞপ্তি
