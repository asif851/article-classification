
চলতি ২০১৪-১৫ অর্থবছরের প্রথম ১০ মাসে (জুলাই-এপ্রিল) বার্ষিক উন্নয়ন কর্মসূচির (এডিপি) মাত্র ৫৬ শতাংশ বাস্তবায়িত হয়েছে।গতকাল মঙ্গলবার জাতীয় অর্থনৈতিক পরিষদের নির্বাহী কমিটির (একনেক) সভা শেষে পরিকল্পনামন্ত্রী আ হ ম মুস্তফা কামাল সাংবাদিকদের এ তথ্য দেন।পরিকল্পনামন্ত্রীর দেওয়া তথ্য অনুযায়ী, এ সময়ে ৪৩ হাজার ৩৩৩ কোটি টাকা খরচ হয়েছে। গত অর্থবছরের একই সময়ে এডিপি বাস্তবায়ন হার ছিল ৫৪ শতাংশ, খরচ হয়েছিল ৩৪ হাজার ৫৫৭ কোটি টাকা। অর্থাৎ এ বছর ৮ হাজার ৭৭৬ কোটি টাকা বেশি খরচ হয়েছে।চলতি অর্থবছরে পরিকল্পনা কমিশনের তদারকিতে ৮০ হাজার ৩১৫ কোটি টাকার এডিপি নেওয়া হয়েছিল। পরে তা সংশোধন করে ৭৫ হাজার টাকায় নামিয়ে আনা হয়। আর পরিকল্পনামন্ত্রী বাস্তবায়নের হারের যে তথ্য দিয়েছেন, তা সংশোধিত এডিপি ধরে হিসাব করা হয়েছে।
