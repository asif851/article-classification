
ইসলামী ব্যাংকের ভাইস চেয়ারম্যান সৈয়দ আহসানুল আলমকে  সরিয়ে দিয়েছে ব্যাংকটির পরিচালনা পর্ষদ। আজ মঙ্গলবার ব্যাংকটির ৩৪তম বার্ষিক সাধারণ সভায় (এজিএম) এ সিদ্ধান্ত নেওয়া হয়। এখন থেকে ব্যাংকটিতে একজন ভাইস চেয়ারম্যান থাকবেন। তিনি হলেন আল রাজি গ্রুপের প্রতিনিধি ইউসুফ আবদুল্লাহ আল-রাজি। ।
সভাশেষে ইসলামী ব্যাংকের চেয়ারম্যান আরাস্তু খান এসব কথা জানান। আজকের সভায় আহসানুল আলম উপস্থিত ছিলেন না।
এ ছাড়া আজকের সভায় সৌদি আরবভিত্তিক ইসলামিক ডেভেলপমেন্ট ব্যাংক (আইডিবি) ইসলামী ব্যাংক থেকে তাদের অধিকাংশ বিনিয়োগ তুলে নেওয়ার সিদ্ধান্ত জানায়। বেসরকারি খাতের সবচেয়ে বড় ব্যাংক ইসলামী ব্যাংকের সাড়ে ৭ শতাংশ শেয়ার থেকে ৫ দশমিক ৪ শতাংশ বিক্রি করবে আইডিবি।
সভাশেষে আইডিবির প্রতিনিধি হিসেবে থাকা ইসলামী ব্যাংকের পরিচালক আরিফ সুলেমান জানান, আইডিবির হাতে থাকা সাড়ে ৭ শতাংশ শেয়ারের মধ্যে ২ দশমিক ১ শতাংশ রেখে বাকিটা বিক্রি করে দেওয়ার সিদ্ধান্ত নিয়েছে।
ইসলামী ব্যাংকের পরিবর্তিত পরিস্থিতি নিয়ে কোনো মন্তব্য করতে রাজি হননি আরিফ সুলেমান।
ঢাকা সেনানিবাসের কুর্মিটোলা গলফ ক্লাবে এই সভা অনুষ্ঠিত হওয়ায় সাধারণ শেয়ার হোল্ডারদের অল্প কিছুসংখ্যক উপস্থিত থাকার সুযোগ পেয়েছেন। অডিটোরিয়ামের অর্ধেক আসনই খালি ছিল। আজকের সভায় সভাপতিত্ব করেন ইসলামী ব্যাংকের চেয়ারম্যান আরাস্তু খান।
ইসলামী ব্যাংকের পরিচালনা ও ব্যবস্থাপনায় বড় পরিবর্তন আসে গত ৫ জানুয়ারি। এরপর থেকে ব্যাংকটিতে নানা পর্যায়ে অস্থিরতা দেখা যায়। এর মধ্যে ব্যাংকটির অন্যতম উদ্যোক্তা ইসলামিক ডেভেলপমেন্ট ব্যাংকের (আইডিবি) প্রতিনিধি গত ৩০ মার্চ পরিচালনা পর্ষদের সভায় শেয়ার ছেড়ে দেওয়ার ঘোষণা দেন। তখন থেকে ব্যাংকটিতে আবারও মালিকানা পরিবর্তনের প্রক্রিয়া শুরু হয়েছে।
