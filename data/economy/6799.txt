
সাপ্তাহিক ছুটির পাশাপাশি শারদীয় দুর্গাপূজা ও ঈদুল আজহা উপলক্ষে দেশের শেয়ারবাজারে টানা নয় দিন লেনদেন বন্ধ থাকবে। আজ শুক্রবার থেকে এই ছুটি শুরু হচ্ছে। দুই স্টক এক্সচেঞ্জ কর্তৃপক্ষ জানিয়েছে, ছুটি শেষে ২০ অক্টোবর রোববার থেকে আবার শেয়ারবাজারে স্বাভাবিক লেনদেন শুরু হবে।নয় দিন ছুটির আগে গতকাল বৃহস্পতিবার ছিল শেয়ারবাজারের শেষ কার্যদিবস। শেষ দিনে দুই বাজারে সূচক ছিল ঊর্ধ্বমুখী। তবে লেনদেন কমেছে উভয় স্টক এক্সচেঞ্জে।ঢাকা স্টক এক্সচেঞ্জের (ডিএসই) প্রধান সূচক ডিএসইএক্স এদিন প্রায় ২২ পয়েন্ট বেড়ে দাঁড়িয়েছে তিন হাজার ৮৪৪ পয়েন্টে। চট্টগ্রাম স্টক এক্সচেঞ্জের (সিএসই) সার্বিক মূল্যসূচক প্রায় ৪৫ পয়েন্ট বেড়ে দাঁড়িয়েছে ১১ হাজার ৮৬৮ পয়েন্টে।ঢাকার বাজারে গতকাল দুই মাসের মধ্যে সর্বনিম্ন লেনদেন হয়েছে। বৃহস্পতিবার দিনের শেষে ডিএসইতে লেনদেনের পরিমাণ ছিল ২১৯ কোটি টাকা। এর আগে সর্বশেষ চলতি বছরের ১২ আগস্ট ডিএসইতে ১৬২ কোটি টাকার লেনদেন হয়েছিল।
বাজারের সঙ্গে সংশ্লিষ্ট ব্যক্তিরা বলছেন, ঈদুল আজহা সামনে রেখে অনেক বিনিয়োগকারী বাজার থেকে টাকা তুলে নিয়েছেন। আবার অনেকে হাতে থাকা শেয়ার বিক্রি করে নিষ্ক্রিয় হয়ে গেছেন। ঈদের পরে দেশের রাজনৈতিক পরিস্থিতি নিয়ে বিনিয়োগকারীদের মধ্যে একধরনের অনিশ্চয়তা কাজ করছে। তাই নতুন করে বিনিয়োগ আসছে না, লেনদেনও কমে গেছে।
জানতে চাইলে বেসরকারি ইউনাইটেড ইন্টারন্যাশনাল ইউনিভার্সিটির বিজনেস অনুষদের শিক্ষক মোহাম্মদ মূসা প্রথম আলোকে বলেন, দেশে সামনে বড় ধরনের এক রাজনৈতিক অনিশ্চয়তা রয়েছে। বিনিয়োগকারীরাও এই পরিস্থিতিতে বেশ উদ্বেগের মধ্যে আছেন। এ কারণে অনেকে হাত গুটিয়ে বসে আছেন। আবার যাঁদের টাকার প্রয়োজন, তাঁরা লোকসানে হলেও শেয়ার বিক্রি করে টাকা তুলে নিচ্ছেন। রাজনৈতিক অনিশ্চয়তা ঘিরে যদি বড় ধরনের অস্থিতিশীল পরিস্থিতি তৈরি হয়, তাহলে বাজারেও নেতিবাচক প্রভাব পড়বে। এসব কারণে লেনদেন কমে গেছে।
এদিকে ডিএসই জানিয়েছে, ২০ অক্টোবর থেকে প্রধান সূচক ডিএসইএক্সে নতুন এক কোম্পানি যুক্ত হবে। সূচকে যুক্ত হওয়ার নানা শর্ত পূরণের পর এটিকে গণনায় নেওয়ার সিদ্ধান্ত হয়েছে। এই কোম্পানি যুক্ত হলে ডিএসইএক্স গণনায় মোট কোম্পানির সংখ্যা বেড়ে দাঁড়াবে ২০৭টিতে।
ঢাকার বাজারে গতকাল ২৮৬টি কোম্পানি ও মিউচুয়াল ফান্ডের লেনদেন হয়। এর মধ্যে ১৪৭টির দাম বেড়েছে, কমেছে ১১২টির আর অপরিবর্তিত ছিল ২৭টির। দিনের শেষে লেনদেনের পরিমাণ আগের দিনের চেয়ে সাত কোটি টাকা কমেছে।
সিএসইতে এদিন ২০৩টি কোম্পানি ও মিউচুয়াল ফান্ডের লেনদেন হয়। এর মধ্যে ৯৪টির দাম কমেছে, বেড়েছে ৮০টির আর অপরিবর্তিত ছিল ২৯টির দাম। দিনের শেষে সেখানকার বাজারে লেনদেনের পরিমাণ ছিল প্রায় ১৮ কোটি টাকা, যা আগের দিনের চেয়ে সাত কোটি টাকা কম।
 
