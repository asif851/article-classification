
মৌলভীবাজারের কুলাউড়া উপজেলার চাতলাপুর শুল্ক স্টেশন দিয়ে বাংলাদেশ থেকে ভারতের ত্রিপুরা রাজ্যে মাছ রপ্তানি বন্ধ হয়ে পড়েছে। ত্রিপুরায় ফরমালিনযুক্ত মাছ খেয়ে লোকজন অসুস্থ হয়ে পড়ায় ভারতীয় কাস্টমস কর্তৃপক্ষ গত রোববার থেকে বাংলাদেশ থেকে মাছ আমদানি করছে না। এতে রপ্তানিকারকেরা ক্ষতির মুখে পড়েছেন।উপজেলা মৎস্য অধিদপ্তর, শুল্ক স্টেশন কর্তৃপক্ষ ও রপ্তানিকারকদের সূত্রে জানা গেছে, চাতলাপুর শুল্ক স্টেশন দিয়ে বরফায়িত রুই, কাতলা, তেলাপিয়া, পাঙাশ, কার্প, সরপুঁটিসহ বিভিন্ন জাতের মাছ ভারতে রপ্তানি হয়। রপ্তানির আগে মৎস্য অধিদপ্তরের লোকজন পরীক্ষা-নিরীক্ষা করে মাছের স্বাস্থ্য সনদ দেন।সম্প্রতি এ স্টেশন দিয়ে মাছ রপ্তানি বেড়ে যায়। গত বছরের নভেম্বর থেকে চলতি বছরের জানুয়ারি পর্যন্ত তিন মাসে ১ কোটি ৮ লাখ টাকার ৫৪ হাজার কেজি মাছ রপ্তানি হয়। এতে সরকার ১ লাখ ৩২ হাজার ৫০০ টাকা রাজস্ব পায়।জানা গেছে, তিন-চার দিন আগে ত্রিপুরার স্থানীয় একটি বাজার থেকে কেনা মাছ খেয়ে সেখানকার কিছু লোক অসুস্থ হয়ে পড়ে। পরে পরীক্ষা-নিরীক্ষা করে ওই বাজারের মাছে ফরমালিন পাওয়া যায়। বিষয়টি সে দেশের বিভিন্ন গণমাধ্যমে প্রকাশিত হয়। এরপর রোববার থেকে ভারতীয় কাস্টমস কর্তৃপক্ষ মাছ আমদানি বন্ধ করে দেয়।মাছ রপ্তানিকারক ও সিঅ্যান্ডএফ এজেন্ট সোহেল রানা চৌধুরী বলেন, দুই দিন ধরে মাছ রপ্তানি হচ্ছে না। ফলে তাঁরা ব্যবসায়িক ক্ষতির মুখে পড়েছেন।চাতলাপুর শুল্ক স্টেশনের দায়িত্বে থাকা সহকারী রাজস্ব কর্মকর্তা আতাউর রহমান গতকাল বলেন, ‘শুধু বাংলাদেশ নয়, ভারতের বিভিন্ন রাজ্য থেকেও ত্রিপুরায় মাছ যায়। ভারতের অন্ধ্র প্রদেশ থেকে আসা মাছে ফরমালিন পাওয়া গেছে বলে শুনেছি।’ তিনি বলেন, মাছ রপ্তানি পুনরায় চালু করতে ভারতীয় কাস্টমস কর্তৃপক্ষের সঙ্গে যোগাযোগ চলছে। এ ব্যাপারে দু-তিন দিনের মধ্যে দ্বিপক্ষীয় পাক্ষিক একটি বৈঠক হওয়ার সম্ভাবনা রয়েছে।উপজেলা মৎস্য কর্মকর্তা সুলতান মাহমুদ প্রথম আলোকে বলেন, ‘রপ্তানির আগে মাছের বিভিন্ন ধরনের পরীক্ষা হয়। এর মধ্যে ফরমালিনের পরীক্ষাও করা হয়। তা ছাড়া চাতলাপুর শুল্ক স্টেশন দিয়ে স্থানীয় বিভিন্ন খামারের মাছ রপ্তানি হয়।
 
