
আন্তর্জাতিক দাম হ্রাস পাওয়ায় দেশের বাজারে সোনার দাম ভরিতে সর্বোচ্চ ১ হাজার ৫১৭ টাকা কমানোর সিদ্ধান্ত নিয়েছে বাংলাদেশ জুয়েলার্স সমিতি (বাজুস)। নতুন দর আগামী মঙ্গলবার থেকে কার্যকর হবে।
জুয়েলার্স সমিতি সোনার দাম কমানোর সিদ্ধান্তটি আজ রোববার রাতে জানিয়েছে। চলতি মাসের প্রথম সপ্তাহে সোনার দাম ১ হাজার ২২৫ টাকা বাড়িয়েছিল সমিতি।নতুন দর অনুযায়ী, প্রতি ভরি (১১ দশমিক ৬৬৪ গ্রাম) ভালো মানের অর্থাৎ ২২ ক্যারেট সোনা ৪৫ হাজার ৮৯৮ টাকা, ২১ ক্যারেট ৪৩ হাজার ৮৫৭ টাকা এবং ১৮ ক্যারেটের দাম হবে ৩৭ হাজার ৬১৭ টাকা। সনাতন পদ্ধতির সোনার ভরি দাঁড়াবে ২৬ হাজার ১২৮ টাকা।এদিকে কাল সোমবার পর্যন্ত সারা দেশের জুয়েলার্সে প্রতি ভরি ২২ ক্যারেট সোনা ৪৭ হাজার ৪১৫ টাকা, ২১ ক্যারেট ৪৫ হাজার ৩১৫ টাকা এবং ১৮ ক্যারেট ৩৮ হাজার ৬৬৭ টাকায় বিক্রি হবে। আর সনাতন পদ্ধতির সোনার ভরি ২৭ হাজার ৫৮৬ টাকা।নতুন দরের কারণে ২২ ক্যারেট সোনার ভরিতে ১ হাজার ৫১৭ টাকা, ২১ ক্যারেটে ১ হাজার ৪৫৮ টাকা, ১৮ ক্যারেটে ১ হাজার ৫০ টাকা এবং সনাতন পদ্ধতির সোনার ভরিতে ১ হাজার ৪৫৮ হ্রাস পাচ্ছে। অন্যদিকে রুপার ভরি ১ হাজার ১৬৬ টাকা থেকে কমে ১ হাজার ১০৯ টাকা হচ্ছে।দেশের বাজারে সর্বশেষ এ মাসের ৬ তারিখে সোনার দাম বৃদ্ধি করে জুয়েলার্স সমিতি। ৩ মে সন্ধ্যায় আন্তর্জাতিক বাজারে প্রতি আউন্স (২.৪৩ ভরি) সোনার দাম ছিল ১ হাজার ২৯৪ ডলার হয়। বর্তমানে সেটি কমে হয়েছে ১ হাজার ২১২ দশমিক ৭৫ ডলার।জানতে চাইলে বাংলাদেশ জুয়েলার্স সমিতির সাধারণ সম্পাদক এনামুল হক খান প্রথম আলোকে বলেন, আন্তর্জাতিক বাজারে সোনার দাম প্রায় আউন্স প্রতি ৮০ মার্কিন ডলার কমেছে। এ জন্য দেশেও দাম কমানো হয়েছে। তিনি বলেন, বিশ্ববাজারে দরপতন অব্যাহত থাকলে আগামী সপ্তাহে আবার সোনার দাম কমানো হবে।
