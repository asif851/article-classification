
চলতি ২০১২-১৩ অর্থবছরে মোট দেশজ উত্পাদনের (জিডিপি) প্রবৃদ্ধির হার আগের বছরের চেয়েও কমেছে।
বাংলাদেশ পরিসংখ্যান ব্যুরো (বিবিএস) জিডিপি প্রবৃদ্ধির প্রাথমিক প্রাক্কলন করেছে, তাতে চলতি অর্থবছরে জিডিপি প্রবৃদ্ধির হার হয়েছে ৬ দশমিক শূন্য ৩ শতাংশ। কৃষি ও সেবা খাতে আগের বছরের তুলনায় প্রবৃদ্ধি কমে যাওয়ার প্রভাবে এই পরিস্থিতি হয়েছে। তবে শিল্প খাতে প্রবৃদ্ধি কিছুটা বাড়ছে।
 প্রসঙ্গত, চলতি অর্থবছরে জিডিপি প্রবৃদ্ধির লক্ষ্যমাত্রা ৭ দশমিক ২০ শতাংশ ধরা হয়েছিল। বিবিএসের জিডিপি প্রবৃদ্ধির সাময়িক প্রাক্কলনটি অর্থমন্ত্রীর চূড়ান্ত অনুমোদনের পর বাজেটের অর্থনৈতিক সমীক্ষায় সন্নিবেশিত করা হবে।এদিকে গত অর্থবছরের (২০১১-১২) প্রকৃত জিডিপি প্রবৃদ্ধিও কিছুটা কমে গিয়েছে। গত বছর বাজেটের আগে বিবিএসের সাময়িক প্রাক্কলনে জিডিপি প্রবৃদ্ধি ৬ দশমিক ৩২ শতাংশ উল্লেখ করা হয়েছিল। কিন্তু বছর শেষে তা এখন ৬ দশমিক ২৩ শতাংশ হয়েছে বলে বিবিএস জানিয়েছে।বিএস আরও বলছে, চলতি অর্থবছর শেষে স্থির মূল্যে জিডিপির আয়তন দাঁড়াবে চার লাখ ৩৩ হাজার ৭২০ কোটি টাকা। চলতি মূল্যে এর আয়তন ১০ লাখ ৩৭ হাজার ৯৮৬ কোটি টাকা।
সেন্টার ফর পলিসি ডায়লগের (সিপিডি) নির্বাহী পরিচালক মোস্তাফিজুর রহমান গতকাল প্রথম আলোকে বলেন, অভ্যন্তরীণ স্তিমিত চাহিদা এবং বহির্বিশ্বের অর্থনীতি ঘুরে দাঁড়ানোর শ্লথগতির কারণে চলতি অর্থবছরে জিডিপি প্রবৃদ্ধি কম হচ্ছে। চলমান অনিশ্চয়তায় ব্যবসা-বাণিজ্য, বিনিয়োগে নেতিবাচক প্রভাব পড়ছে। এতে উত্পাদন ও সেবা খাতে প্রভাব পড়তে পারে। তিনি মনে করেন, বিবিএস অর্থবছরের চতুর্থ প্রান্তিকে (এপ্রিল-জুন) অর্থনীতিতে এসব বিষয় বিবেচনায় নিয়ে জিডিপি প্রবৃদ্ধি প্রাক্কলন করেছে।
চলতি অর্থবছরে এশীয় উন্নয়ন ব্যাংক ৫ দশমিক ৭০ শতাংশ আর বিশ্বব্যাংক ৫ দশমিক ৮০ শতাংশ জিডিপি প্রবৃদ্ধি হবে বলে পূর্বাভাস দিয়েছে।
বিবিএসের হিসাব অনুযায়ী, কৃষি খাতে আগের বছরের চেয়ে প্রবৃদ্ধি প্রায় এক-তৃতীয়াংশ কম হবে। এই খাতের লক্ষ্য অর্জনে যে পরিমাণ আউশ, আমন ও বোরো ধানের ফলন হওয়া দরকার ছিল, তা হয়নি।
অন্যদিকে কিছুটা প্রবৃদ্ধি বাড়বে শিল্প খাতে। এর কারণ হিসেবে মনে করা হচ্ছে, উত্পাদন খাতে ৯ দশমিক ৩৪ শতাংশ প্রবৃদ্ধি হবে। তবে রাজনৈতিক অস্থিরতা, হরতাল ও সহিংস ঘটনার কারণে উত্পাদন ব্যাহত হচ্ছে।
