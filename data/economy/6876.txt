
সার্বিক মূল্যস্ফীতি আরও কিছুটা কমেছে। গত আগস্ট মাসে পয়েন্ট টু পয়েন্ট ভিত্তিতে সার্বিক মূল্যস্ফীতি হয়েছে ৫ দশমিক ৩৭ শতাংশ। আর জুলাইতে এই হার ছিল ৫ দশমিক ৪০ শতাংশ।
আজ মঙ্গলবার বাংলাদেশ পরিসংখ্যান ব্যুরো (বিবিএস) মূল্যস্ফীতি পরিস্থিতির হালনাগাদ এই তথ্য প্রকাশ করেছে। জাতীয় অর্থনৈতিক পরিষদের নির্বাহী কমিটির (একনেক) সভা শেষে পরিকল্পনামন্ত্রী আ হ ম মুস্তফা কামাল সাংবাদিকদের আগস্ট মাসের মূল্যস্ফীতির এ তথ্য দেন। শেরেবাংলা নগরের এনইসি সম্মেলন কক্ষে একনেক সভা অনুষ্ঠিত হয়।
বিবিএসের তথ্য অনুযায়ী, আগস্ট মাসে খাদ্য খাতে মূল্যস্ফীতি কিছুটা কমে ৪ দশমিক ৩০ শতাংশ হয়েছে। জুলাইতে যা ছিল ৪ দশমিক ৩৫ শতাংশ। অন্যদিকে, খাদ্যবহির্ভূত খাতে মূল্যস্ফীতি আগস্টে হয়েছে সাত শতাংশ। জুলাই মাসে এ হার ছিল ৬ দশমিক ৯৮ শতাংশ।
