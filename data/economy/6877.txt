
নতুন একটা সফটওয়্যারের মাধ্যমে এখন থেকে ব্যাংকগুলোর শাখা পর্যায়ের আর্থিক পরিস্থিতি অনলাইনে পর্যবেক্ষণ করবে বাংলাদেশ ব্যাংক।এই সফটওয়্যারের নাম দেওয়া হয়েছে ইন্টিগ্রেটেড সুপারভিশন সফটওয়্যার। এই পদ্ধতিতে স্বয়ংক্রিয় ব্যবস্থায় ঝুঁকি চিহ্নিত করা ও বহুমাত্রিক বিশ্লেষণ করা হবে। এতে ব্যাংকগুলোর ওপর কেন্দ্রীয় ব্যাংকের তদারকি আরও নিবিড় ও জোরদার করা যাবে বলে মনে করা হচ্ছে।বাংলাদেশ ব্যাংকের গভর্নর আতিউর রহমান গতকাল মঙ্গলবার এই সফটওয়্যারের উদ্বোধন করেন। এ সময় কেন্দ্রীয় ব্যাংকের শীর্ষ পর্যায়ের কর্মকর্তারা উপস্থিত ছিলেন।অনুষ্ঠানে জানানো হয়, এ সফটওয়্যারের মাধ্যমে প্রথমবারের মতো প্রধান কার্যালয়ের পাশাপাশি সব ব্যাংকের শাখার আর্থিক পরিস্থিতি নিরুপন করা যাবে।গভর্নর বলেন, ব্যাংক খাতে তদারক-ব্যবস্থা আরও এক ধাপ এগিয়ে নিতে এই পদ্ধতি চালু করা হচ্ছে।
