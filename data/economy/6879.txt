
রানা প্লাজা ধসে আহত–নিহত শ্রমিক পরিবারের সদস্যরা তাঁদের প্রাপ্য ক্ষতিপূরণের ৩০ শতাংশের অর্থ বুঝে পেয়েছেন। সব মিলিয়ে ভুক্তভোগী ২ হাজার ৯৬৭ জন ক্ষতিপূরণের অর্থ বাবদ পেয়েছেন ৪৭ লাখ ডলার (৩৬ কোটি ১৯ টাকা)। গতকাল ক্ষতিগ্রস্ত ব্যক্তিদের নিজ নিজ ব্যাংক হিসাবে এই অর্থ পৌঁছে গেছে। বিষয়টি নিশ্চিত করেছেন ক্ষতিপূরণের জন্য আন্তর্জাতিক শ্রম সংস্থার (আইএলও) নেতৃত্বাধীন রানা প্লাজা সমন্বয় কমিটির সদস্য সৈয়দ সুলতান উদ্দিন আহম্মেদ। তিনি বলেন, ‘সমন্বয় কমিটির পক্ষ থেকে গত বুধবার ব্যাংকে নির্দেশনা যায়। সংশ্লিষ্ট ব্যক্তিদের হিসাবে তা জমা হয়েছে।’ ভবনধসে ক্ষতিগ্রস্তদের দাবিনামা বা ক্লেইম ফরম অনুযায়ী ক্ষতিপূরণ দেওয়ার জন্য তিন কোটি মার্কিন ডলার বা ২৪০ কোটি টাকা প্রয়োজন। তবে রানা প্লাজা ডোনারস ট্রাস্ট ফান্ড নামের আন্তর্জাতিক তহবিলে এখন পর্যন্ত জমা পড়েছে ২ কোটি ১৫ লাখ ৭২ হাজার ডলার। এ অর্থ থেকে গত বছর পাঁচ কিস্তিতে আহত ও নিহত শ্রমিকদের পরিবারের ২ হাজার ৭৭০ জনকে তাঁদের প্রাপ্য ক্ষতিপূরণের ৪০ শতাংশ দেওয়া হয়। তবে এ থেকে তার আগে প্রধানমন্ত্রীর ত্রাণ তহবিল থেকে এবং সমন্বয় কমিটির এককালীন দেওয়া ৫০ হাজার টাকা করে কেটে রাখা হয়েছিল। আর এবার ক্ষতিপূরণের বাকি ৬০ শতাংশের মধ্যে ৩০ শতাংশের অর্থ দেওয়া হলো। ১৪ দিন পর রানা প্লাজা ধসের দুই বছর পূর্ণ হচ্ছে। এর মধ্যে বাকি ক্ষতিপূরণ দেওয়ার বিষয়ে জানতে চাইলে সৈয়দ সুলতান উদ্দিন আহম্মেদ বলেন, ‘অর্থ পাওয়া গেলে ২৪ এপ্রিলের মধ্যে বাকি অর্থ দেওয়া যাবে।’২০১৩ সালের ২৪ এপ্রিল সাভারে রানা প্লাজা ধসে ১ হাজার ১০০ জনেরও বেশি মানুষ নিহত হন।
