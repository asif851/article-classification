
৮ শতাংশ প্রবৃদ্ধি অর্জনে মোট দেশজ উৎপাদনে (জিডিপি) শিল্প খাতের অবদান বাড়াতে হবে। এ জন্য উৎপাদন খাতে বিপুল পরিমাণ বিনিয়োগ দরকার। উপযুক্ত বিনিয়োগ পরিবেশ না দিলে দেশের টাকা বিদেশে পাচার হয়ে যাবে। বিনিয়োগ আকর্ষণে অবকাঠামো ও নীতি সহায়তা লাগবে। অন্যদিকে, উচ্চ প্রবৃদ্ধিকে টেকসই করতে দক্ষ মানবসম্পদ তৈরির পাশাপাশি পরিবেশবান্ধব উৎপাদন নিশ্চিত করতে হবে। আমলাতান্ত্রিক জটিলতাও দূর করতে হবে।বেসরকারি গবেষণা প্রতিষ্ঠান পলিসি রিসার্চ ইনস্টিটিউটের (পিআরআই) নির্বাহী পরিচালক আহসান এইচ মনসুর এ কথা বলেন। গতকাল রোববার আঞ্চলিক গবেষণা প্রতিষ্ঠান সাউথ এশিয়ান নেটওয়ার্ক অন ইকোনমিক মডেলিং (সানেম) আয়োজিত দ্বিতীয় বার্ষিক অর্থনীতিবিদ সম্মেলনের একটি অধিবেশনে মূল প্রবন্ধ উপস্থাপন করেন তিনি। ‘উচ্চ প্রবৃদ্ধির জন্য ব্যবসায় করার উপায়’ শীর্ষক এই অধিবেশনে সভাপতিত্ব করেন মেট্রোপলিটন চেম্বার অব কমার্স অ্যান্ড ইন্ডাস্ট্রির (এমসিসিআই) কমিটির সদস্য হাবিবুল্লাহ এন করিম।আহসান মনসুর বলেন, জিডিপিতে কৃষি খাতের অবদান বাড়িয়ে ৮ শতাংশ প্রবৃদ্ধি অর্জন করা যাবে না। ভবিষ্যতের প্রবৃদ্ধির উৎস হলো উৎপাদন খাত। জিডিপিতে শিল্প খাতের অবদান এখন ৩০ শতাংশের মতো, এটি ৪০ শতাংশে উন্নীত করতে হবে। শিল্পায়নের সুফল গরিব মানুষের কাছে পৌঁছাতে না পারলে উচ্চ প্রবৃদ্ধি কোনো কাজে আসবে না। উচ্চ প্রবৃদ্ধি হলে পরিবেশ দূষণ হবে, অতিমাত্রায় নগরায়ণ হবে। এই দিকটিও খেয়াল রাখতে হবে।বাংলাদেশ উন্নয়ন গবেষণা প্রতিষ্ঠানের (বিআইডিএস) মঞ্জুর হোসেন বেশ কিছু প্রশ্ন তোলেন। তিনি বলেন, ‘ব্যবসা করার সূচকে বাংলাদেশের অবস্থান ১৪২-এর ওপরে। এ অবস্থার জন্য দায়ী কে? ১১ শতাংশের মতো কর জিডিপি অনুপাত নিয়ে আমরা কীভাবে উচ্চ প্রবৃদ্ধি টেকসই করব?’ তিনি আরও বলেন, নব্বইয়ের দশকে বাণিজ্য উদারীকরণের সুফল পেয়েছে এই দেশের ব্যবসায়ীরা। কিন্তু ব্যাংকিং খাতে খেলাপি ঋণের হার বেড়েছে। এই অবস্থার জন্য দায়ী কে?অনুষ্ঠানে বক্তব্য দেন ঢাকা বিশ্ববিদ্যালয়ের ডেভেলপমেন্ট স্টাডিজ বিভাগের শিক্ষক মোহাম্মদ আবু ইউসুফ, বেসরকারি প্রতিষ্ঠান বাংলাদেশ সেন্টার ফর অ্যাডভান্স স্টাডিজের গবেষক খন্দকার মাইনুদ্দিন, আইসিই টেকনোলজিসের ব্যবস্থাপনা পরিচালক রুবাইয়াত জামিল, সানেমের গবেষক ফারাজী বিন্তি ফেরদৌস।
