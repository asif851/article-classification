
শেয়ারবাজারে তালিকাভুক্ত তিন কোম্পানির লভ্যাংশ ঘোষণার খবর গতকাল রোববার স্টক এক্সচেঞ্জের ওয়েবসাইটে প্রকাশ করা হয়েছে। কোম্পানিগুলো হলো রিলায়েন্স ইনস্যুরেন্স, মার্কেন্টাইল ব্যাংক ও ইউনাইটেড ফিন্যান্স।
লভ্যাংশ ঘোষণার খবরে গতকাল তিন কোম্পানিরই শেয়ারের দাম বেড়েছে। প্রধান শেয়ারবাজার ঢাকা স্টক এক্সচেঞ্জের (ডিএসই) তথ্য অনুযায়ী, উল্লেখিত তিন কোম্পানির মধ্যে সর্বোচ্চ দাম বেড়েছে মার্কেন্টাইল ব্যাংকের। এদিন কোম্পানিটির প্রতিটি শেয়ারের দাম সাড়ে ১১ শতাংশ বা ২ টাকা বেড়ে দাঁড়িয়েছে ১৯ টাকা ৩০ পয়সায়। কোম্পানিটি ২০১৬ সালের ডিসেম্বরে সমাপ্ত আর্থিক বছরে শেয়ারধারীদের জন্য ২০ শতাংশ লভ্যাংশ ঘোষণা করে।
ডিএসইর বিধান অনুযায়ী, সাধারণত তালিকাভুক্ত কোম্পানির শেয়ারের দাম এক দিনে নির্ধারিত সীমার বেশি বাড়তে পারে না। কিন্তু কোনো কোম্পানি লভ্যাংশ ঘোষণাসহ মূল্য সংবেদনশীল তথ্য প্রকাশের পর সংশ্লিষ্ট ওই কোম্পানির শেয়ারের দামের ওপর সীমা আরোপিত থাকে না। এ কারণে গতকাল দিন শেষে মার্কেন্টাইল ব্যাংকের শেয়ারের দাম প্রায় সাড়ে ১১ শতাংশ বেড়েছে। তাতে কোম্পানিটি ডিএসইতে দরবৃদ্ধির শীর্ষে জায়গা করে নেয়।
বিমা খাতের কোম্পানি রিলায়েন্স ইনস্যুরেন্স ২০১৬ সালের জন্য শেয়ারধারীদের ২৫ শতাংশ লভ্যাংশ দেওয়ার ঘোষণা দিয়েছে। যার মধ্যে ১৫ শতাংশ নগদ ও ১০ শতাংশ শেয়ার। এ খবরে গতকাল কোম্পানিটির প্রতিটি শেয়ারের দাম ৩ টাকা ৬০ পয়সা বা সাড়ে ৬ শতাংশের বেশি বেড়ে দাঁড়িয়েছে প্রায় ৫৮ টাকায়। ফলে এটিও গতকাল দিন শেষে ডিএসইর দরবৃদ্ধির শীর্ষ ১০ কোম্পানির তালিকার চতুর্থ অবস্থানে জায়গা করে নেয়।
লভ্যাংশের ঘোষণা এসেছে আর্থিক খাতের কোম্পানি ইউনাইটেড ফিন্যান্সেরও। কোম্পানিটি ২০১৬ সালের জন্য শেয়ারধারীদের নগদ ও শেয়ার মিলিয়ে ১৫ শতাংশ লভ্যাংশ দেওয়ার ঘোষণা দিয়েছে। তবে এ খবরে কোম্পানিটির শেয়ারের দাম বেড়েছে মাত্র ২০ পয়সা।
এদিকে তিন কোম্পানির মতো গতকালের বাজারে সূচক ও লেনদেন উভয়ই বেড়েছে। প্রধান শেয়ারবাজার ডিএসইর প্রধান সূচক ডিএসইএক্স ১০ পয়েন্টের মতো বেড়ে দাঁড়িয়েছে ৫ হাজার ৬৩৫ পয়েন্টে। দিন শেষে ঢাকার বাজারে লেনদেনের পরিমাণ ছিল ১ হাজার ৩৯৩ কোটি টাকা। গত ২৫ জানুয়ারির পর এটিই ডিএসইতে সর্বোচ্চ লেনদেন। অপর শেয়ারবাজার চট্টগ্রাম স্টক এক্সচেঞ্জের (সিএসই) সার্বিক সূচকটি গতকাল ১৫ পয়েন্ট বেড়ে দাঁড়িয়েছে ১৭ হাজার ৪৩৩ পয়েন্টে। দিন শেষে লেনদেনের পরিমাণ ছিল প্রায় ৯১ কোটি টাকা। গত ২৪ জানুয়ারির পর এটিই সিএসইতে সর্বোচ্চ লেনদেন। 
