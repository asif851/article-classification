
অর্থমন্ত্রী আবুল মাল আবদুল মুহিত বলেছেন, বাংলাদেশ কখনোই আমেরিকার ঝুড়ি ছিল না। আমেরিকা কখনোই বাংলাদেশের উন্নয়নে নেতৃত্ব দেয়নি। বাংলাদেশের উন্নয়ন সহযোগীদের মধ্যে একটি দেশ আমেরিকা।
আজ রোববার রাজধানীর মাইডাস সেন্টারে মাইডাস ইনভেস্টমেন্টের বাণিজ্যিক কার্যক্রমের উদ্বোধনী অনুষ্ঠানে অর্থমন্ত্রী এসব কথা বলেন।
বাংলাদেশকে তলাবিহীন ঝুড়ি বলা প্রসঙ্গে অর্থমন্ত্রী বলেন, ‘হেনরি কিসিঞ্জার বাংলাদেশকে তলাবিহীন ঝুড়ি বলেননি। বলেছিলেন দেশটির ডেপুটি সেক্রেটারি অ্যালেক্সিস জনসন।’ তিনি আরও বলেন, ‘জনসন কিসিঞ্জারকে বলেছিলেন যে বাংলাদেশ যেভাবে এগোচ্ছে, সেটি তলাবিহীন ঝুড়ি হবে। তখন কিসিঞ্জার বলেন যে হলেও সেটি আমাদের ঝুড়ি হবে না।’
অর্থমন্ত্রী বলেন, স্বাধীনতার পরপর বাংলাদেশের সঙ্গে যুক্তরাষ্ট্রের যে সম্পর্ক ছিল, তা পাকিস্তানের সঙ্গে থাকা সম্পর্কের অর্ধেক। পাকিস্তানই বরং তাদের ঝুড়ি ছিল। কারণ, পাকিস্তানকে তাদের প্রচুর খাদ্য সহায়তা দিতে হয়েছে।
অনুষ্ঠানে মাইডাস ইনভেস্টমেন্টের চেয়ারম্যান রোকিয়া আফজাল রহমান ‘তলাবিহীন ঝুড়ি’ বলার প্রসঙ্গটি তুলে ধরেন।
আজ থেকে মাইডাস ইনভেস্টমেন্ট বাণিজ্যিক কার্যক্রমের আনুষ্ঠানিক উদ্বোধন করল। এটি মার্চেন্ট ব্যাংক হিসেবে কার্যক্রম পরিচালনা করছে। এটি মাইডাস ফাইনান্সিং লিমিডেটের একটি সহযোগী প্রতিষ্ঠান।
