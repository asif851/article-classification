

চলতি বছর দ্বিতীয়বারের মতো দেশের বাজারে সোনার দাম বাড়ছে। সব ধরনের সোনার দর ভরিতে এবার বাড়ছে ১ হাজার ২২৫ টাকা। ভালো মানের সোনার ভরি দাঁড়াচ্ছে ৪৩ হাজার ৭৪০ টাকা। শনিবার থেকে নতুন দর কার্যকর হবে।
বাংলাদেশ জুয়েলার্স সমিতি (বাজুস) আজ বৃহস্পতিবার বেলা তিনটার দিকে সোনার দাম বৃদ্ধির বিষয়টি জানিয়েছে। অবশ্য সোনার পাশাপাশি রুপার দাম ভরিতে ৫৮ টাকা বাড়িয়েছে সমিতি। সর্বশেষ ১৩ জানুয়ারি সোনা-রুপার দাম বাড়িয়েছিল তারা। সব মিলিয়ে বছরের প্রথম ৩৭ দিনেই সোনার দাম ভরিতে ২ হাজার ৪৫০ টাকা বাড়তে যাচ্ছে।
নতুন দর অনুযায়ী, প্রতি ভরি (১১.৬৬৪ গ্রাম) ভালো মানের অর্থাৎ ২২ ক্যারেট সোনার দাম পড়বে ৪৩ হাজার ৭৪০ টাকা। এ ছাড়া ২১ ক্যারেট ৪১ হাজার ৬৪০ টাকা এবং ১৮ ক্যারেটের দাম হবে ৩৪ হাজার ৯৯২ টাকা ভরি। সনাতন পদ্ধতির সোনার ভরি ২৩ হাজার ৯১১ টাকা দাঁড়াবে। আর ২১ ক্যারেট (ক্যাডমিয়াম) রুপার ভরি হবে ৯৯১ টাকা।
আগামীকাল শুক্রবার পর্যন্ত প্রতি ভরি ২২ ক্যারেট সোনা ৪২ হাজার ৫১৫ টাকা, ২১ ক্যারেট ৪০ হাজার ৪১৫ টাকা এবং ১৮ ক্যারেট ৩৩ হাজার ৭৬৭ টাকায় বিক্রি হবে। আর সনাতন পদ্ধতির সোনার ভরির দর ২২ হাজার ৬৮৬ টাকা। ৯৩৩ টাকায় বিক্রি হবে প্রতি ভরি রুপা।
জুয়েলার্স ব্যবসায়ীরা জানান, প্রতি ভরি ২২ ক্যারেটে ৯১ দশমিক ৬ শতাংশ, ২১ ক্যারেটে ৮৭ দশমিক ৫ শতাংশ, ১৮ ক্যারেটে ৭৫ শতাংশ বিশুদ্ধ সোনা থাকে। সনাতন পদ্ধতির সোনা পুরোনো স্বর্ণালংকার গলিয়ে তৈরি হয়। এ ক্ষেত্রে কত শতাংশ বিশুদ্ধ সোনা মিলবে সে বিষয়ে কোনো মানদণ্ড নেই।
