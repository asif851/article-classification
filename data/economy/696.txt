
প্রতিটি ব্যাংককে একটি করে হিমাগার (কোল্ড স্টোরেজ) প্রতিষ্ঠার উদ্যোগ নেওয়ার আহ্বান জানিয়েছেন বাংলাদেশ ব্যাংকের গভর্নর আতিউর রহমান। আজ রোববার ঢাকা মেডিকেল কলেজ হাসপাতালের বার্ন ইউনিটে জরুরি চিকিৎসা সরঞ্জাম হস্তান্তর অনুষ্ঠানে প্রধান অতিথির বক্তব্যে গভর্নর এ কথা বলেন।ব্যাংকগুলোর সামাজিক দায়বদ্ধতার (এসআর) কর্মসূচি একটি নীতিমালার মধ্যে আনার কাজ চলছে উল্লেখ করে আতিউর রহমান বলেন, ‘এসআর নিয়ে কোনো বিতর্ক হোক তা আমি চাই না। এসআরের টাকা যেন অশুভ উদ্দেশ্যে দেশের জন্য ক্ষতিকর জঙ্গিদের অর্থায়নে ব্যয় না হয়, সে জন্য একটি সুদৃঢ় নীতিমালা করতে চাই।’ দগ্ধ রোগীদের চিকিৎসার জন্য প্রয়োজনীয় সরঞ্জামের উল্লেখ করে একটি প্রেজেন্টেশন তৈরি করে তা ব্যাংকার্স মিটিংয়ে উপস্থাপন করতে কর্তৃপক্ষের প্রতি আহ্বান জানান গভর্নর। তিনি বলেন, এতে করে সব ব্যাংক রোগীদের সহায়তায় অংশ নিতে পারবে।
