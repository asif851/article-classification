
প্রতিরক্ষা খাতে বাজেটের আকার চলতি অর্থবছরের তুলনায় প্রায় ৪ হাজার কোটি টাকা বৃদ্ধির প্রস্তাব করেছেন অর্থমন্ত্রী আবুল মাল আবদুল মুহিত। আগামী অর্থবছরের জন্য উন্নয়ন ও অনুন্নয়ন মিলিয়ে এ খাতে তিনি বরাদ্দ রেখেছেন ২২ হাজার ১৩০ কোটি টাকা।অনুন্নয়ন-উন্নয়ন মিলিয়ে চলতি অর্থবছরে এ খাতে বরাদ্দ ছিল ১৮ হাজার ৩৮৩ কোটি টাকা। যদিও পরে সংশোধিত বাজেটে বাড়িয়ে তা ২০ হাজার ৬৯৪ কোটি টাকা করা হয়।আগামী অর্থবছরের বরাদ্দের মধ্যে অনুন্নয়ন ব্যয় ২১ হাজার ৭২৪ কোটি ও উন্নয়ন ব্যয় ৪০৬ কোটি টাকা ধরা হয়েছে, যা মোট বাজেট ৩ লাখ ৪০ হাজার ৬০৫ কোটি টাকার ৫ দশমিক ৮ শতাংশ।এবারের বাজেট বক্তৃতায় প্রতিরক্ষা খাত নিয়ে আলাদা করে তেমন কিছুই বলেননি অর্থমন্ত্রী। ‘নিরাপত্তা ও প্রতিরক্ষা’ শিরোনামের অনুচ্ছেদে আট লাইনের মধ্যে প্রতিরক্ষা খাত নিয়ে তিনি শুধু বলেন, ‘সেনা, নৌ, বিমান ও সীমান্ত রক্ষায় নিয়োজিত বাহিনীর সামর্থ্য ও কার্যক্ষমতা বৃদ্ধি এবং এসব বাহিনীর আধুনিকায়নে আমাদের প্রচেষ্টা অব্যাহত থাকবে।’
