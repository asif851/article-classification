
পবিত্র শবে বরাত ও রমজান উপলক্ষে সরকারি চিনিকলে উৎপাদিত চিনি প্যাকেটে ভরে গতকাল বৃহস্পতিবার থেকে ঢাকায় বিক্রি শুরু হয়েছে।শিল্পমন্ত্রী আমির হোসেন আমু রাজধানীর দিলকুশায় চিনিশিল্প ভবনে এই কার্যক্রমের উদ্বোধন করেন। ক্রেতারা এখন এক কেজি চিনির প্যাকেট ৪৬ টাকা ও দুই কেজির প্যাকেট ৯০ টাকায় কিনতে পারবেন। তবে চিনিশিল্প ভবনের নিচতলার বিক্রয়কেন্দ্র থেকে এক কেজি ৪২ আর দুই কেজির প্যাকেট ৮৩ টাকায় কেনা যাবে।এ উপলক্ষে বাংলাদেশ চিনি ও খাদ্যশিল্প করপোরেশন (বিএসএফআইসি) আয়োজিত অনুষ্ঠানে শিল্পমন্ত্রী বলেন, রোজার মাসে দেশে যে পরিমাণ চিনি দরকার, সরকারের কাছে সে পরিমাণ চিনি মজুত আছে। তাই রমজানে কেউ অতি মুনাফার সুযোগ পাবে না। তিনি সারা বছরই রাজধানীসহ দেশব্যাপী এই প্যাকেটজাত চিনি বিক্রি অব্যাহত রাখতে বিএসএফআইসি কর্মকর্তাদের নির্দেশনা দেন।বিএসএফআইসির চেয়ারম্যান এ কে এম দেলোয়ার হোসেনের সভাপতিত্বে উদ্বোধনী অনুষ্ঠানে শিল্পসচিব মো. মোশাররফ হোসেন ভূঁইয়া বক্তব্য দেন। শিল্পসচিব বলেন, রাষ্ট্রায়ত্ত চিনিকলের চিনি আখ থেকে উৎপাদিত হওয়ায় এর মিষ্টতা, গুণগতমান ও খাদ্যমান অনেক বেশি। দেশের চাহিদার অতিরিক্ত চিনি আমদানি করে এর বাজার নষ্ট করার অপচেষ্টা বন্ধের উদ্যোগ নেওয়া হবে বলে জানান তিনি।
