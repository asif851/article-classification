
সিকিউরিটি প্রিন্টিং করপোরেশন ও সিকিউরিটি প্রিন্টিং উচ্চ বিদ্যালয়ের যৌথ উদ্যোগে আজ বৃহস্পতিবার স্বাধীন বাংলাদেশের স্থপতি বঙ্গবন্ধু শেখ মুজিবুর রহমানের ৯৬ তম জন্মবার্ষিকী পালন করা হয়েছে। দিনব্যাপী আয়োজিত অনুষ্ঠানের শিশু-কিশোরদের অঙ্কন ও রচনা প্রতিযোগিতার আয়োজন করা হয়। আজ এক প্রেস বিজ্ঞপ্তিতে এসব কথা জানানো হয়।প্রেস বিজ্ঞপ্তিতে বলা হয়, উভয় প্রতিযোগিতার বিষয়বস্তু ছিল-‘বঙ্গবন্ধু-বাংলাদেশ’। বঙ্গবন্ধুর কর্মজীবন ও জন্মদিন নিয়ে স্কুলের শিক্ষার্থীদের আঁকা ছবি নিয়ে চিত্র প্রদর্শনীর আয়োজন করা হয়। প্রদর্শনীর উদ্বোধন করেন সিকিউরিটি প্রিন্টিং করপোরেশনের ব্যবস্থাপনা পরিচালক জিয়াউদ্দীন আহমেদ।বিকেলে বঙ্গবন্ধুর জীবনকর্ম নিয়ে আলোচনা অনুষ্ঠানের আয়োজন করা হয়। সিকিউরিটি প্রিন্টিং করপোরেশনের মহাব্যবস্থাপক মো. আজহারুলের সভাপতিত্বে বঙ্গবন্ধুর জীবনী নিয়ে আলোচনা করেন অনুষ্ঠানের প্রধান অতিথি ও ব্যবস্থাপনা পরিচালক জিয়াউদ্দীন আহমেদ, মহাব্যবস্থাপক আদম আলী ও আলমগীর হোসেন। এ ছাড়া দু’জন খুদে শিশু বঙ্গবন্ধুর মহত্ত নিয়ে বক্তব্য দেয়।
আলোচনা অনুষ্ঠানের পর স্কুলের শিক্ষার্থীরা নাচ, গান ও নাটকের মাধ্যমে বঙ্গবন্ধুর কর্মজীবন ও বর্ণাঢ্য গুণাবলি তুলে ধরে।
