
তথ্য ও যোগাযোগপ্রযুক্তি (আইসিটি) খাতে নতুন বিনিয়োগ আকৃষ্ট করা ও এ খাতে বাংলাদেশের সম্ভাবনা তুলে ধরতে আগামীকাল বৃহস্পতিবার ‘ডিজিটাল ইনভেস্টমেন্ট সামিট’ শীর্ষক দিনব্যাপী বিনিয়োগ সম্মেলন অনুষ্ঠিত হবে। ঢাকার র্যাডিসন ব্লু ওয়াটার গার্ডেন হোটেলে এ সম্মেলন উদ্বোধন করবেন প্রধানমন্ত্রীর তথ্যপ্রযুক্তিবিষয়ক উপদেষ্টা সজীব ওয়াজেদ জয়।সম্মেলনটি যৌথভাবে আয়োজন করছে মোবাইল অপারেটর গ্রামীণফোনের মূল প্রতিষ্ঠান টেলিনর গ্রুপ, বহুজাতিক আইটি প্রতিষ্ঠান অ্যাকসেঞ্চার ও আইসিটি খাতের জাতীয় সংগঠন বাংলাদেশ অ্যাসোসিয়েশন অব সফটওয়্যার অ্যান্ড ইনফরমেশন সার্ভিসেস (বেসিস)। আর সহায়তায় থাকছে ডাক ও টেলিযোগাযোগ এবং তথ্যপ্রযুক্তি মন্ত্রণালয়ের আইসিটি বিভাগ।সম্মেলনটি আয়োজনের বিভিন্ন দিক তুলে ধরে গতকাল মঙ্গলবার আয়োজিত এক সংবাদ সম্মেলনে এসব তথ্য জানানো হয়। সংবাদ সম্মেলনে বক্তব্য দেন টেলিনর গ্রুপ বাংলাদেশের চিফ রিপ্রেজেনটেটিভ অফিসার হান্স হেনরিকসন, অ্যাকসেঞ্চার বাংলাদেশের ব্যবস্থাপনা পরিচালক রায়হান শামসী ও বেসিসের সিনিয়র ভাইস প্রেসিডেন্ট রাসেল টি আহমেদ।বিনিয়োগ সম্মেলনে বিশেষ অতিথি থাকবেন ডাক ও টেলিযোগাযোগ এবং তথ্যপ্রযুক্তি মন্ত্রণালয়ের প্রতিমন্ত্রী জুনায়েদ আহমেদ পলক। সম্মেলনে আরও অংশ নেবেন টেলিনর গ্রুপের প্রেসিডেন্ট ও সিইও জন ফ্রেডরিক বাকসাস, ক্যারিয়ার নেটওয়ার্ক হুয়াওয়েই এর প্রেসিডেন্ট যৌ ঝিলেই, অ্যাকসেঞ্চার ও গুগলের ঊর্ধ্বতন কর্মকর্তারা।সংবাদ সম্মেলনে বক্তারা বলেন, মোবাইল টেলিযোগাযোগ নেটওয়ার্কের মাধ্যমে ডিজিটালকরণে বাংলাদেশ অনেক দূর এগিয়ে গেছে। সবার জন্য ইন্টারনেট সুবিধা প্রদানেও এটি অনেক সহায়ক হয়েছে। ‘সবার জন্য ইন্টারনেট’ লক্ষ্য অর্জন করতে এমন একটি পরিবেশ প্রয়োজন যেখানে সবার জন্য সামঞ্জস্যপূর্ণ কনটেন্ট ও সেবা প্রদান করা সম্ভব হবে। এ দেশের টেলিযোগাযোগ ও আইসিটি খাতকে এগিয়ে নিতে আন্তর্জাতিক বিনিয়োগের গুরুত্ব ও ভূমিকা উঠে আসবে এ সম্মেলনে।
