
কৃষিতে প্রযুক্তিগত উন্নয়ন ও প্রান্তিক কৃষকদের জীবনমান উন্নয়নে নিবিড় গবেষণা করে ড. মাহবুব হোসেন দেশের গণ্ডি পেরিয়ে আন্তর্জাতিক পরিমণ্ডলেও খ্যাতি অর্জন করেছিলেন। কয়েক দশক ধরে কৃষিক্ষেত্রে তাঁর নিরলস পরিশ্রম দরিদ্র জনগোষ্ঠীর জীবনমান উন্নয়নে উল্লেখযোগ্য অবদান রেখেছে।গতকাল বুধবার বিশিষ্ট কৃষি-অর্থনীতিবিদ ও ব্র্যাকের সাবেক নির্বাহী পরিচালক ড. মাহবুব হোসেনের প্রথম মৃত্যুবার্ষিকীর স্মরণসভায় বক্তারা এ কথা বলেন। বিকেলে রাজধানীর ব্র্যাক সেন্টার অডিটরিয়ামে এই স্মরণসভার পর তাঁর সম্পাদিত ড্রাইভিং ডেভেলপমেন্ট: অ্যা স্টোরি অফ ব্র্যাক’স এভাল্যুশন অ্যান্ড এফেক্টিভনেস বইটির মোড়ক উন্মোচন করা হয়। ব্র্যাকের নির্বাহী পরিচালক মুহাম্মাদ মুসার সভাপতিত্বে এই সভায় সম্মানিত অতিথি হিসেবে উপস্থিত ছিলেন বিশিষ্ট অর্থনীতিবিদ ও সাবেক তত্ত্বাবধায়ক সরকারের উপদেষ্টা ওয়াহিদ উদ্দিন মাহমুদ। সূচনা বক্তব্য দেন ব্র্যাকের গবেষণা ও মূল্যায়ন বিভাগের পরিচালক আব্দুল বায়েস। অনুষ্ঠান সঞ্চালনা করেন ব্র্যাকের অ্যাডভোকেসি ফর সোশ্যাল চেঞ্জ কর্মসূচির পরিচালক কে এ এম মোর্শেদ। প্রথমেই মাহবুব হোসেনের জীবন ও কর্মের ওপর একটি ভিডিও তথ্যচিত্র প্রদর্শন করা হয়।ওয়াহিদ উদ্দিন মাহমুদ বলেন, নিজ দেশে তাঁর যথার্থ মূল্যায়ন না হলেও সারা বিশ্ব মাহবুব হোসেনকে এক নামে চেনে ‘ধানের অর্থনীতিবিদ’ হিসেবে। তিনি ক্ষুদ্র চাষিদের খেতখামারে গিয়ে তাঁদের সুবিধা-অসুবিধার কথা শুনতেন, সমাধানের উপায় নিয়ে ভাবতেন।বর্ণাঢ্য কর্মজীবনের অধিকারী মাহবুব হোসেন এশিয়ান সোসাইটি অব অ্যাগ্রিকালচারাল ইকোনমিস্ট-এর সভাপতি হিসেবে দায়িত্ব পালন করছিলেন। এর আগে তিনি ব্র্যাকের নির্বাহী পরিচালক, আন্তর্জাতিক ধান গবেষণা ইনস্টিটিউটের (ইরি) সোশ্যাল সায়েন্স বিভাগের প্রধান এবং বিআইডিএসের মহাপরিচালক হিসেবেও দায়িত্ব পালন করেন।ঢাকা বিশ্ববিদ্যালয় থেকে অর্থনীতিতে এমএ ডিগ্রি লাভের পর মাহবুব হোসেন কেমব্রিজ ইউনিভার্সিটি থেকে পিএইচডি অর্জন করেন। ২০১৩ সালে যুক্তরাষ্ট্র থেকে প্রকাশিত রাজনীতি ও অর্থনীতিবিষয়ক গ্লোবাল ম্যাগাজিন ফরেইন পলিসি কর্তৃক বিশ্বের সবচেয়ে প্রভাবশালী ৫০০ ব্যক্তির তালিকায় তিনি নির্বাচিত হন। তাঁর উল্লেখযোগ্য কয়েকটি বই হচ্ছে গ্রামের মানুষ গ্রামীণ অর্থনীতি জীবন জীবিকার পর্যালোচনা; বাংলাদেশের পল্লী উন্নয়ন: সমস্যা ও সম্ভাবনা; গল্পে গল্পে অর্থনীতি; বিশ গেরামের গল্প। বিজ্ঞপ্তি
