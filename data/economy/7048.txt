
দেশের উত্তর ও উত্তর-পশ্চিমাঞ্চলের চার জেলার ৯৫ শতাংশ জনগোষ্ঠী সামাজিক নিরাপত্তাবেষ্টনীর সেবা থেকে বঞ্চিত রয়েছে। দুর্নীতি, স্বজনপ্রীতি ও রাজনৈতিক হস্তক্ষেপ এর কারণ। জেলাগুলো হচ্ছে: রাজশাহী, চাঁপাইনবাবগঞ্জ, পাবনা ও লালমনিরহাট।বেসরকারি সংস্থা উন্নয়ন সমন্বয় আয়োজিত ‘দ্বীপ চরাঞ্চলে কর্মসংস্থান সৃষ্টির অন্তরায় ও সম্ভাবনাময় দিকসমূহ’ শীর্ষক গবেষণা প্রবন্ধে এমন তথ্য উঠে এসেছে। উন্নয়ন সমন্বয়ের ইমেরিটাস ফেলো খোন্দকার ইব্রাহীম খালেদের সভাপতিত্বে জাতীয় প্রেসক্লাবে গতকাল বৃহস্পতিবার এ গবেষণা প্রবন্ধ তুলে ধরা হয়। গবেষণাটি করা হয় ১০টি দ্বীপচরের ৭০০ গৃহস্থালির ওপর।অনুষ্ঠানে গবেষণার নানা দিক তুলে ধরেন জাহাঙ্গীরনগর বিশ্ববিদ্যালয়ের প্রভাষক চয়নকুমার সাহা। এতে আরও বলা হয়, ৩৯ শতাংশ মানুষ ভূমিহীন এবং ৩৫ দশমিক ৬ শতাংশ মানুষ বর্গা চাষের সঙ্গে যুক্ত। খাসজমি বেশি থাকলেও মাত্র শূন্য দশমিক ৮ শতাংশ চরবাসী ওই জমিতে চাষাবাদের সুযোগ পায়। এ ছাড়া ৩৭ দশমিক ৪ শতাংশ মানুষ অন্যের জমিতে ঘরবাড়ি তৈরি করে থাকে।দ্বীপচরের বেশির ভাগ মানুষ মাটি কাটার কাজ করে। আর ভাগ্যানুসন্ধানে যারা শহরে যায়, তারা মালামাল ওঠানো-নামানোর কাজ করে। গবেষণায় বলা হয়, চরের বাইরে গিয়ে কাজ করার ক্ষেত্রে যোগাযোগ স্থাপনের কাজটি করে কিছু এনজিও। কিন্তু, ৯৬ শতাংশ চরবাসীই এ সেবার সুযোগ থেকে বঞ্চিত।চরবাসীর জন্য সরকারি-বেসরকারি উদ্যোগে হস্তশিল্প, পশুখামার, পোলট্রিশিল্প গড়ে তোলা যেতে পারে বলে প্রবন্ধে সুপারিশ করা হয়। সামাজিক নিরাপত্তাবেষ্টনীর নানা কর্মসূচি বাস্তবায়নে দ্বীপচরের জন্য বিশেষ কোটারও সুপারিশ করা হয় এতে।দ্বীপচরবাসীর জন্য ভূমির যৌথ মালিকানা দরকার বলে মনে করেন খোন্দকার ইব্রাহীম খালেদ। তিনি বলেন, দ্বীপচরে স্বভাবতই শিক্ষার হার কম। কারণ, শিক্ষকেরা ওখানে থাকতে চান না। যোগ্যতা শিথিল করে দ্বীপবাসীদের থেকেই শিক্ষক নিয়োগের কথা ভাবা যেতে পারে।নির্ধারিত আলোচকের বক্তব্যে ঢাকা বিশ্ববিদ্যালয়ের অর্থনীতি বিভাগের সহকারী অধ্যাপক মোহাম্মদ হেলাল বলেন, সমতলের অতি দরিদ্ররাই চরে গেছে। সামাজিক নিরাপত্তাবেষ্টনীর কর্মসূচি চরবাসীর জন্য বেশি দরকার হলেও বাস্তবে হচ্ছে উল্টো।অনুষ্ঠানে উপস্থিত ছিলেন ঢাকা বিশ্ববিদ্যালয়ের দুর্যোগ ব্যবস্থাপনা ও ভালনারেবিলিটি স্টাডিজ ইনস্টিটিউটের পরিচালক মাহবুবা নাসরিন, কৃষি সম্প্রসারণ অধিদপ্তরের অতিরিক্ত পরিচালক কেবিডি হাসিবুর রহমান, এফবিসিসিআইয়ের উপদেষ্টা মনজুর আহমেদ, কর্মজীবী নারীর সভাপতি শিরীন আক্তার এবং উন্নয়ন সমন্বয়ের সমন্বয়ক জাহিদ রহমান ও প্রকল্প সমন্বয়কারী শাহীন উল আলম।
