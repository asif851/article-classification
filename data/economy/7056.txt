
দেড় লাখ টন অপরিশোধিত লবণ আমদানির অনুমতি দিয়েছে সরকার। আগামী মাসে ঈদুল আজহা সামনে রেখে এ অনুমতি দেওয়া হয়েছে।
বাণিজ্য মন্ত্রণালয় গত রোববার এক প্রজ্ঞাপনে জানায়, প্রধান আমদানি ও রপ্তানি নিয়ন্ত্রকের দপ্তর থেকে অনুমতি দিয়ে ব্যবসায়ীরা ঋণপত্র খুলতে পারবেন। দেড় লাখ টনের মধ্যে ৭৫ হাজার টন সাধারণ ও ৭৫ হাজার টন শিল্পে ব্যবহার্য লবণ আমদানি করা যাবে। 
তবে বড় লবণ পরিশোধনকারী কোম্পানিগুলো মিলের উৎপাদন ক্ষমতা অনুযায়ী আমদানির অনুমতি দেওয়ার অনুরোধ জানিয়েছে। তাদের দাবি, নইলে আগের মতো আমদানি করা লবণও হাতবদল হবে। সেগুলো বেশি দাম দিয়ে তাদের কিনতে হবে।
বিগত মৌসুমে দেশে লবণ উৎপাদন লক্ষ্য অনুযায়ী না হওয়ায় বছরজুড়েই দাম স্বাভাবিকের চেয়ে বেশি ছিল। এর ফলে এক কেজি ভালো মানের ভোজ্য লবণের দাম উঠেছে ৩৫ টাকায়, যা এক বছর আগের তুলনায় এখন ৪০ শতাংশ বেশি। ঈদুল আজহায় কোরবানি হওয়া বিপুলসংখ্যক পশুর চামড়া প্রাথমিকভাবে সংরক্ষণের জন্য প্রচুর লবণ প্রয়োজন হয়। এতে বাজারে দাম আরও বাড়ছে।
দেশের দুটি বড় লবণ বিপণনকারী কোম্পানি জানায়, গত রোববার তারা প্রতি ৮০ কেজি অপরিশোধিত লবণ মানভেদে ১ হাজার ১২৫ থেকে ১ হাজার ২৫০ টাকা দরে কিনেছে, যা গত মাসের মাঝামাঝিতে ৮০০ টাকার আশপাশে ছিল। ভারত থেকে আমদানি করলে কারখানায় আনা পর্যন্ত ৮০ কেজি লবণের দাম পড়বে ৪০০ টাকা। এ কারণে লবণ আমদানি ব্যাপক লাভজনক। অভিযোগ আছে, অনেকে বন্ধ মিলের লাইসেন্সের বিপরীতে লবণ আমদানি করে বাজারে বিক্রি করে দেন। এ কারণে বাজারে থাকা কোম্পানিগুলো চায়, উৎপাদনের ক্ষমতা অনুযায়ী লবণ আমদানির অনুমতি দেওয়া হোক।
জানতে চাইলে মোল্লা সল্টের মহাব্যবস্থাপক মো. আবদুল মান্নান প্রথম আলোকে বলেন, সবাইকে সমহারে আমদানির অনুমতি দেওয়া হলে তা আগের মতোই হাতবদল হবে। তিনি জানান, মোল্লার তিনটি মিল চালু রাখতে মাসে ১০ হাজার টন লবণ লাগে। সেখানে এক-দেড় হাজার টন আমদানির অনুমতি দেওয়া হলে তা দিয়ে এক সপ্তাহও চলবে না। 
গত বছরের সেপ্টেম্বর মাসে বাণিজ্য মন্ত্রণালয় ১ লাখ টন লবণ আমদানির অনুমতি দিয়েছিল। তখন দুদিনেই ৪ লাখ ৩৫ হাজার টন লবণের ঋণপত্র খুলে ফেলেন ৪৫ জন আমদানিকারক। পরে তাঁদের সমান হারে অর্থাৎ ২ হাজার ২২২ টন করে লবণ আমদানির অনুমতি দেওয়া হয়। সে সময় অনেকে বন্ধ মিলের লাইসেন্সের বিপরীতে লবণ আমদানি করে বিক্রি করে দিয়েছিলেন বলে অভিযোগ উঠেছিল।
এসিআই সল্টের ব্যবসায় পরিচালক কামরুল আহসান প্রথম আলোকে বলেন, ‘আমরা চাই আয়োডিন ব্যবহারের অনুপাত অনুযায়ী কোম্পানিগুলোকে আমদানির অনুমতি দেওয়া হোক। এ হিসাব বিসিকের কাছে আছে।’
ক্ষুদ্র ও কুটির শিল্প করপোরেশনের (বিসিক) হিসাবে, গেল মৌসুমে ১৫ লাখ ৫৫ হাজার টন লবণ উৎপাদিত হয়েছে। তবে নতুন লবণনীতির চূড়ান্ত খসড়ায় ২০১৬-১৭ অর্থবছরের চাহিদা ধরা হয়েছে ১৬ লাখ ৬১ হাজার টন। 
