
শ্রম ও কর্মসংস্থান প্রতিমন্ত্রী মো. মুজিবুল হক বলেছেন, নতুন প্রজন্মকে ঝুঁকিপূর্ণ শিশুশ্রমে থাকতে দেওয়া হবে না। ২০২১ সালের মধ্যে ঝুঁকিপূর্ণ শিশুশ্রম নিরসন করা হবে।
ময়মনসিংহের একটি হোটেলে গতকাল বৃহস্পতিবার বিভাগীয় শিশুশ্রম নিরসন কল্যাণ পরিষদ আয়োজিত ‘শিশুশ্রম নিরসন’বিষয়ক এক কর্মশালায় এসব কথা বলেন শ্রম প্রতিমন্ত্রী মুজিবুল হক। তিনি বলেন, ২০১৫ সালে সরকার গৃহকর্মী সুরক্ষা নীতিমালা প্রণয়ন করেছে। সে অনুযায়ী গৃহকর্মীদের সুরক্ষায় তদারকি সেল গঠন করা হয়েছে। প্রয়োজনে গৃহকর্মী সুরক্ষার আইন প্রণয়ন করা হবে।
বিভাগীয় কমিশনার জি এম সালেহ উদ্দিনের সভাপতিত্বে কর্মশালায় সাংসদ ফকরুল ইমাম, কলকারখানা ও প্রতিষ্ঠান পরিদর্শন অধিদপ্তরের মহাপরিদর্শক সৈয়দ আহম্মদ, শ্রম মন্ত্রণালয়ের যুগ্ম সচিব খন্দকার মস্তান হোসেন, শিশু অধিকার ফোরামের চেয়ারপারসন এমরানুল হক প্রমুখ বক্তব্য দেন।
কর্মশালায় মূল প্রবন্ধ উপস্থাপন করেন মানুষের জন্য ফাউন্ডেশনের প্রোগ্রাম কো-অর্ডিনেটর আবদুল্লাহ আল মামুন ও বেসরকারি সংস্থা ইনসিডিনের নির্বাহী পরিচালক মাসুদ আলী। বিজ্ঞপ্তি
