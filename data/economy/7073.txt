
বিশ্ব আর্থিক বাজারে টালমাটাল পরিস্থিতির কারণে উদীয়মান অর্থনীতির দেশগুলোর পুঁজিবাজার থেকে এক মাসে বিপুল পরিমাণ পুঁজি অন্যত্র চলে গেছে।এশিয়া, আফ্রিকা, লাতিন আমেরিকা ও পূর্ব ইউরোপ থেকে বিনিয়োগকারীরা এই অক্টোবর মাসে ৯০০ কোটি ডলার তুলে নিয়েছে। ওয়াশিংটনভিত্তিক ইনস্টিটিউট অব ইন্টারন্যাশনাল ফাইন্যান্স (আইআইএফ) এ তথ্য দিয়েছে।বলা হচ্ছে, উদীয়মান অর্থনীতির দেশগুলো থেকে এক বছরের মধ্যে এটিই সর্বোচ্চ পুঁজি প্রত্যাহার।চীনের প্রবৃদ্ধি শ্লথ হয়ে যাওয়া আর মার্কিন যুক্তরাষ্ট্রের অর্থনীতিকে চাঙা করতে অর্থ ঢালা কমানো শুরু হওয়ায় উদীয়মান অর্থনীতির দেশগুলোর প্রতি আগ্রহ কমে এসেছে বলে মনে করা হচ্ছে। ফাইন্যান্সিয়াল টাইমস-এর এফটিএসই উদীয়মান সূচক সেপ্টেম্বরের প্রথম দিক থেকে এ পর্যন্ত ১০ শতাংশের বেশি কমেছে। এই সূচকে চীন, ব্রাজিল, ভারতসহ বিভিন্ন উন্নয়নশীল দেশের আর্থিক বাজার অন্তর্ভুক্ত রয়েছে।আইআইএফের প্রধান অর্থনীতিবিদ চার্লস কলিন্স বলেন, সার্বিকভাবে, উদীয়মান বাজারগুলোয় পুঁজিপ্রবাহ প্রায় থেমে গেছে। কিছুদিন ধরে একধরনের স্থিতিশীলতা ছিল। তবে এখন মনে হচ্ছে, ঝুঁকি এড়ানোর মতো পরিস্থিতির উদ্ভব হয়েছে। ঝুঁকি এড়ানো বলতে এসব বাজার থেকে বিনিয়োগ প্রত্যাহারের প্রতি ইঙ্গিত করা হয়েছে।ইউক্রেন সংকটকে কেন্দ্র করে রাশিয়ার ওপর পশ্চিমা নিষেধাজ্ঞা আরোপ হওয়ায় পূর্ব ইউরোপে রাশিয়ার কোম্পানিগুলো ঋণ সংকোচনের মুখে পড়তে যাচ্ছে। আর তাই রাশিয়া থেকে পুঁজি প্রত্যাহার অধিকতর বলে দৃশ্যমান হয়েছে।উদীয়মান বাজারের প্রতিষ্ঠানগুলোর আর্থিক সংকটের পর থেকে শত শত কোটি ডলারের বিনিয়োগ পেয়েছে। কেননা, সংকট মোকাবিলায় উন্নত বিশ্বের কেন্দ্রীয় ব্যাংকগুলো সুদের হার কমিয়ে দেয় এবং আর্থিক ব্যবস্থায় বিপুল পরিমাণ অর্থ ঢালে। তবে গত বছর ফেডারেল রিজার্ভ যুক্তরাষ্ট্রের আর্থিক প্রণোদনা কমিয়ে আনার ঘোষণা দেওয়ার পরপরই উদীয়মান বাজারগুলো থেকে শত শত কোটি ডলার তুলে নেয় বিনিয়োগকারীরা। পরিস্থিতি সামাল দিতে এসব দেশের সরকার সুদের হার বাড়িয়ে দেয়, যেন পুঁজি প্রত্যাহার না হয়। সূত্র: এফটি।
