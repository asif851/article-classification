
মার্কিন যুক্তরাষ্ট্রের বহুজাতিক ব্র্যান্ড ক্রিসপি ক্রিমের ডোনাট আগামী শনিবার থেকে বাংলাদেশে পাওয়া যাবে। রাজধানীর বনানীতে আজ বৃহস্পতিবার এক সংবাদ সম্মেলনে এ ঘোষণা দিয়েছে ক্রিপসি ক্রিম ও বাংলাদেশে প্রতিষ্ঠানটির ফ্র্যাঞ্চাইজি ওরিয়ন গ্রুপ।
ঢাকার বনানীর ১১ নম্বর রোডে ক্রিসপি ক্রিমের নিজস্ব বিক্রয়কেন্দ্রে আয়োজিত এই সংবাদ সম্মেলনে বক্তব্য দেন প্রতিষ্ঠানটির জ্যেষ্ঠ ভাইস প্রেসিডেন্ট ড্যান বিম, ওরিয়ন গ্রুপের ব্যবস্থাপনা পরিচালক সালমান ওবায়দুল করিম প্রমুখ।
সংবাদ সম্মেলনে জানানো হয়, ওরিয়ন গ্রুপের সঙ্গে ২০১৪ সালে হওয়া ফ্র্যাঞ্চাইজি চুক্তি অনুযায়ী আগামী পাঁচ বছরে বাংলাদেশে ২০টি বিক্রয়কেন্দ্র খুলবে ক্রিসপি ক্রিম। এর প্রথমটি বনানীতে চালু হতে যাচ্ছে শনিবার।
অনুষ্ঠানে জানানো হয়, বাংলাদেশে যাত্রা শুরু উপলক্ষে ক্রিসপি ক্রিমের প্রথম ক্রেতা আগামী এক বছরের জন্য বিনা মূল্যে প্রতি সপ্তাহে এক ডজন ডোনাট উপহার পাবেন। এভাবে দ্বিতীয় ক্রেতা ৬ মাস, তৃতীয় ক্রেতা ৩ মাস ও প্রথম ১০০ ক্রেতা প্রতি সপ্তাহে এক ডজন ডোনাট পাবেন। এ ছাড়া ১০১ থেকে ৪০০ তম ক্রেতা প্রতি এক ডজন ডোনাট কেনার জন্য আরেক ডজন ডোনাট বিনা মূল্যে পাবেন।
ক্রিসপি ক্রিমের এক ডজন ‘অরিজিনাল গ্লেজড’ ডোনাটের দাম পড়বে ৮০০ টাকা। আর প্রতি পিস খুচরা ডোনাটের দাম পড়বে মান ভেদে ৯৯ থেকে ১২০ টাকা। ডোনাট ছাড়াও কফি, আইসক্রিম ও আইসটি পাওয়া যাবে ক্রিসপি ক্রিমের বিক্রয়কেন্দ্রে।
সালমান ওবায়দুল করিম বলেন, ‘বাংলাদেশের মানুষ ভাত-মাছের পাশাপাশি মিষ্টি খেতে খুব পছন্দ করেন। ক্রিসপি ক্রিমের বিশ্ব মানের ডোনাট গ্রাহকদের এক নতুন রকমের মিষ্টির স্বাদ দেবে।’
