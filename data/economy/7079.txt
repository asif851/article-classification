
বাণিজ্যমন্ত্রী তোফায়েল আহমেদ বলেছেন, যুক্তরাষ্ট্রের কাছ থেকে বাংলাদেশের জিএসপির (পণ্যের অবাধ বাজারসুবিধা) কোনো প্রয়োজন নেই।
আজ বুধবার সচিবালয়ে বাণিজ্য মন্ত্রণালয়ের সম্মেলন কক্ষে বাংলাদেশে নিযুক্ত জাপানি রাষ্ট্রদূত হিরোইয়াসু ইজুমির সঙ্গে বৈঠক করেন মন্ত্রী। এরপর সাংবাদিকদের এক প্রশ্নের জবাবে তিনি এ কথা বলেন।
তোফায়েল আহমেদ বলেন, ‘আমরা যতই অগ্রগতি করি না কেন যুক্তরাষ্ট্র বাংলাদেশকে জিএসপি সুবিধা দেবে না। সব শর্ত পূরণ করা হলেও যুক্তরাষ্ট্র এ সুবিধা দেবে না। আর আমাদের সুবিধার প্রয়োজনও নেই।’
বাণিজ্যমন্ত্রী বলেন, ‘আমরা অচিরেই স্বল্পোন্নত দেশ থেকে উন্নত দেশে রূপান্তরিত হতে চলেছি। তাই জিএসপির প্রশ্নই ওঠে না। তখন জিএসপির প্রশ্ন উঠবে আমাদের সঙ্গে ইইউর সঙ্গে। যাদের কাছ থেকে আমরা জিএসপি প্লাস চাইব।’
‘বাংলাদেশের সামান্য পণ্যতে জিএসপি পেতাম’ উল্লেখ করে তোফায়েল আহমেদ বলেন, ‘ইইউর জিএসপি আর যুক্তরাষ্ট্রের জিএসপি এক নয়। আমরা শুধু তামাক, সিরামিক, প্লাস্টিক—এ রকম তিন-চারটি পণ্যের ওপর জিএসপি পেতাম। তৈরি পোশাকে দিত না। মাত্র ২৫ মিলিয়ন ডলারের ওপর আমরা জিএসপি পেতাম। অথচ আমরা রপ্তানি করি ছয় বিলিয়ন ডলারের মতো।’
বাণিজ্যমন্ত্রী বলেন, ‘স্বাধীনতার পরে আমাদের সবচেয়ে বেশি অর্থসহায়তা দিয়েছে জাপান। দেশটির সঙ্গে দ্বিপক্ষীয় বৈঠকের আমন্ত্রণ পেয়েছে বাংলাদেশ। জাপানে আমাদের রপ্তানিও বাড়ছে। ভবিষ্যতে দুই বিলিয়ন ডলারের পণ্য রপ্তানির সুযোগ সৃষ্টি হবে।’ বৈঠকে জাপানের রাষ্ট্রদূত বাংলাদেশে আরও বিনিয়োগের আশা প্রকাশ করেছেন বলেও জানান মন্ত্রী।
