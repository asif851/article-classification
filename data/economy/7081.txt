
বাংলাদেশ সাবমেরিন কেব্ল কোম্পানি লিমিটেড (বিএসসিসিএল) ২০১৩-১৪ অর্থবছরের শেয়ারধারীদের জন্য ১০ শতাংশ নগদ লভ্যাংশ ঘোষণা করেছে। কক্সবাজারের একটি হোটেলে সম্প্রতি অনুষ্ঠিত বিএসসিসিএলের বার্ষিক সাধারণ সভায় এ ঘোষণা দেওয়া হয়। বিএসসিসিএলের চেয়ারম্যান ফয়জুর রহমানের সভাপতিত্বে অনুষ্ঠিত এ সভায় প্রতিষ্ঠানটির পরিচালক জালাল আহমেদ, ফিরোজ সালাহ উদ্দিন, রবীন্দ্রনাথ রায় চৌধুরী, মাহবুবুল আলম জোয়ার্দার, আরেফিন তালুকদার, স্বতন্ত্র পরিচালক নাসির উদ্দিন আহমেদ, ব্যবস্থাপনা পরিচালক আবদুস সালাম উপস্থিত ছিলেন। সভায় জানানো হয়, বিএসসিসিএল গত ২০১৩-১৪ অর্থবছরে ৩৬ কোটি টাকা নিট মুনাফা করেছে এবং ৩০ জুন প্রতিষ্ঠানের শেয়ারহোল্ডার ফান্ড ৪০৫ কোটি ৪৪ লাখ টাকায় উন্নীত হয়েছে; যা আগের বছরে ছিল ৩৯৫ কোটি ২৮ লাখ টাকা। 
