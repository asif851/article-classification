
চলতি অর্থবছরে বাংলাদেশে মোট দেশজ উৎপাদনের (জিডিপি) প্রবৃদ্ধি ৬ দশমিক ৫ শতাংশ হবে বলে প্রাক্কলন করেছে বিশ্বব্যাংক। সংস্থাটি পূর্বাভাস দিয়েছে, আগামী অর্থবছরে (২০১৬-১৭) তা কমে হবে ৬ দশমিক ৩ শতাংশ।৭ জুন বিশ্বব্যাংকের (ওয়াশিংটন স্থানীয় সময়) ‘গ্লোবাল ইকোনমিক প্রসপেক্টস’ প্রতিবেদনে বাংলাদেশের জিডিপি প্রবৃদ্ধি সম্পর্কে এ কথা বলেছে বিশ্বব্যাংক।বাংলাদেশের পরিসংখ্যান ব্যুরোর (বিবিএস) সাময়িক হিসাবে চলতি অর্থবছরে ৭ দশমিক শূন্য ৫ শতাংশ প্রবৃদ্ধি হয়েছে। আগামী অর্থবছরের জন্য জিডিপি প্রবৃদ্ধির লক্ষ্য ধরা হয়েছে ৭ দশমিক ২ শতাংশ।বিশ্বব্যাংকের প্রতিবেদনে বাংলাদেশের প্রবৃদ্ধি সম্পর্কে বলা হয়েছে, সরকারি বিনিয়োগ বৃদ্ধি, সরকারি কর্মকর্তা-কর্মচারীদের বেতন-ভাতা বৃদ্ধি এবং প্রবাসী আয়ে স্থিতিশীলতাই ৬ দশমিক ৫ শতাংশ প্রবৃদ্ধি অর্জনে সহায়তা করবে।বাংলাদেশে বিদ্যুৎ ঘাটতির কথা উল্লেখ করে তা পূরণে বিদ্যুৎ উৎপাদনের ক্ষমতা বৃদ্ধি ও প্রাতিষ্ঠানিক সংস্কারের পরামর্শ দিয়েছে সংস্থাটি। বিশ্বব্যাংক বলেছে, সরকারি কর্মকর্তাদের বেতন বৃদ্ধি এবং কাঙ্ক্ষিত রাজস্ব আদায় না হওয়ায় বাংলাদেশে বাজেট ঘাটতি বেড়েছে।বিশ্বব্যাংক আরও বলছে, বাংলাদেশ, পাকিস্তান, আফগানিস্তান ও ভুটানে ব্যাংক খাতে ৯ থেকে ১৩ শতাংশ খেলাপি ঋণ আছে।দক্ষিণ এশিয়া সম্পর্কে ওই প্রতিবেদনে বলা হয়েছে, ২০১৬ সালে এ অঞ্চলে গড়ে ৭ দশমিক ১ শতাংশ প্রবৃদ্ধি হতে পারে এবং ২০১৮ সাল নাগাদ তা হবে ৭ দশমিক ৩ শতাংশ। প্রবৃদ্ধি অর্জনে এ অঞ্চলের দেশগুলোর অভ্যন্তরীণ চাহিদা ও বিনিয়োগ বাড়াতে হবে।
