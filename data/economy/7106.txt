
ঢাকায় ইতালীয় ও জাপানি নাগরিক হত্যার ঘটনায় গভীর উদ্বেগ ও নিন্দা জানিয়েছে ঢাকা চেম্বার অব কমার্স অ্যান্ড ইন্ডাস্ট্রি (ডিসিসিআই)। ব্যবসায়ীদের এই সংগঠনটি মনে করে, এ ধরনের অনাকাঙ্ক্ষিত ঘটনায় দেশের পণ্য রপ্তানিসহ অর্থনৈতিক অগ্রগতি বাধাগ্রস্ত হতে পারে। এতে বহির্বিশ্বে দেশের ভাবমূর্তি ক্ষুণ্ন হতে পারে, যা কোনোভাবেই কাম্য নয়। 
ঢাকা চেম্বার থেকে আজ মঙ্গলবার বিকেলে পাঠানো এক বিজ্ঞপ্তিতে এসব উদ্বেগের কথা জানানো হয়। বিজ্ঞপ্তিতে ডিসিসিআই বিদেশি নাগরিকদের হত্যাকাণ্ডের ঘটনা যেন বাংলাদেশে বিদেশি বিনিয়োগ (এফডিআই) আকর্ষণ এবং রপ্তানি বাধাগ্রস্ত করতে না পারে, সে জন্য বিদেশি ক্রেতা ও নাগরিকদের নিরাপত্তা নিশ্চিত করার জন্য সর্বোচ্চ ব্যবস্থা নিতে সরকারকে আহ্বান জানিয়েছে। সংগঠনটির আশঙ্কা, বিদেশিদের পর্যাপ্ত নিরাপত্তা নিশ্চিত করতে না করতে পারলে তৈরি পোশাকসহ অন্যান্য খাতের অর্ডারগুলো পার্শ্ববর্তী দেশগুলোতে চলে যেতে পারে।
