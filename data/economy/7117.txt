
অর্থমন্ত্রী আবুল মাল আবদুল মুহিত বলেছেন, সিলেটের বিভিন্ন কারখানা আছে, যারা ভালো ভালো পণ্য উৎপাদন করে। কিন্তু ৫-৬টি কারখানা অন্যায়ভাবে মন্ত্রণালয় বন্ধ করে রেখেছে। আমলারা মাঝে মাঝে অদ্ভুত সিদ্ধান্ত নেন, যা দেশের স্বার্থে ক্ষতিকর।আজ রোববার রাতে রাষ্ট্রীয় অতিথি ভবন পদ্মায় অর্থমন্ত্রীর সঙ্গে বিভিন্ন মন্ত্রণালয় সংক্রান্ত সংসদীয় কমিটির প্রাক-বাজেট আলোচনা অনুষ্ঠিত হয়। বৈঠক শেষে আজ আলোচনা সম্পর্কে বলতে গিয়ে অর্থমন্ত্রী এসব কথা বলেন। অর্থমন্ত্রী বলেন, ‘আজকের আলোচনায় প্রায় সবাই শিক্ষাপ্রতিষ্ঠানে এমপিওভুক্তির ব্যাপারে কথা বলেছেন। যেহেতু নির্বাচনের এক বছর বাকি আছে তাই তাঁরা বলেছেন, অন্তত তিনটি শিক্ষাপ্রতিষ্ঠানকে যেন এমপিওভুক্ত করা হয়। একজন খুব সুন্দর পরামর্শ দিয়ে বলেছেন, উপকূলীয় এলাকা খুবই গুরুত্বপূর্ণ। সেখানে উপকূলীয় ব্যবস্থাপনা বিভাগ হওয়া উচিত। তিনি বলেছেন, পায়রা বন্দর আসলে খুব গভীর না, গভীর হচ্ছে সোনাদিয়া বন্দর। কিন্তু সোনাদিয়া বন্দরের ব্যাপারে কিছু করা হয়নি।’অর্থমন্ত্রী আরও বলেন, ‘আলোচনায় সবাই বলেছেন, গ্রামীণ অর্থনীতি শক্তিশালী করা উচিত। সারা দেশে উন্নতি হয়েছে কিন্তু অবহেলিত জায়গাও আছে।’অর্থমন্ত্রী বলেন, ‘একজন খুব ইন্টারেস্টিং কথা বলেছেন যে, সর্বোচ্চ করদাতারা সিআইপি (বাণিজ্যিক ভাবে গুরুত্বপূর্ণ ব্যক্তি) হতে পারেন না। আইন-কানুনের কারণেই তাঁরা তা হতে পারেন না। যারা বাণিজ্যিক ক্ষেত্রে কোনো স্বীকৃতি পান, স্বয়ংক্রিয় ভাবে তাঁদের সিআইপি ঘোষণা করা উচিত।’ এ ব্যাপারে তিনি বলেন, ভবিষ্যতে সেই ব্যবস্থা করা হবে।
