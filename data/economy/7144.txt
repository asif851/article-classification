
মিরসরাই বিশেষ অর্থনৈতিক অঞ্চলে (এসইজেড) ইস্পাত পণ্য উৎপাদনে যৌথভাবে ১০০ কোটি ডলার বিনিয়োগ করতে চায় বাংলাদেশ স্টিল রি-রোলিং মিলস (বিএসআরএম) ও চীনের কুনমিং আয়রন অ্যান্ড স্টিল হোল্ডিং কোম্পানি (কেআইএসসি)। গতকাল রোববার এ দুটি প্রতিষ্ঠানের কর্মকর্তারা বাংলাদেশ অর্থনৈতিক অঞ্চল কর্তৃপক্ষের (বেজা) চেয়ারম্যান পবন চৌধুরীর সঙ্গে দেখা করে এ আগ্রহের কথা জানান।এক বিজ্ঞপ্তিতে বেজা জানায়, বিনিয়োগের লক্ষ্যে বিএসআরএম ও কেআইএসসি সম্ভাব্যতা যাচাই শুরু করেছে। আগামী পাঁচ বছরে তারা এ বিনিয়োগ করতে চায়। এ কারখানা স্থাপিত হলে এ মিল থেকে বছরে ১৮ লাখ টন ইস্পাত পণ্য পাওয়া যাবে।বেজার চেয়ারম্যানের সঙ্গে সাক্ষাৎকালে বিএসআরএম গ্রুপের চেয়ারম্যান আলীহুসেইন আকবরআলী ও কেআইএসসির পরিচালক উ ইউন কুন উপস্থিত ছিলেন। অনুষ্ঠানে চীনা ব্যবসায়ীদের বেজার পক্ষ থেকে এসইজেডে বিনিয়োগের সুবিধা সম্পর্কে জানানো হয়।
