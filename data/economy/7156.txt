
অর্থমন্ত্রী আবুল মাল আবদুল মুহিত বলেছেন, ‘কিছু আইন যুগোপযোগী করা প্রয়োজন। ব্যাংক একীভূত ও দেউলিয়া আইন দুর্বল। এগুলো নতুন করে তৈরি করা হবে। দুই বছরে আমাদের সরকার এসব আইন যুগোপযোগী করতে প্রস্তুত থাকবে।’
রাজধানীর হোটেল ওয়েস্টিন থেকে বৃহস্পতিবার দুপুরে ডিজিটাল পদ্ধতিতে মার্কেন্টাইল ব্যাংকের ১০ শাখার উদ্বোধন করেন অর্থমন্ত্রী আবুল মাল আবদুল মুহিত।
সেখানে অর্থমন্ত্রী বলেন, ‘অনেকে বলেন, খুব বেশি ব্যাংক সৃষ্টি হয়ে গেছে। আমি এসব নিয়ে মন্তব্য করতে চাই না। তবে ব্যাংকের সেবা অনেক বিস্তৃত হয়েছে। বিরাট জনগোষ্ঠী সেবার আওতায় এসেছে। টাকা ছাপার পর প্রচলনে না থাকলে উন্নয়ন হয় না। বেশি ব্যাংক থাকায় টাকার প্রচলন বাড়ছে।’ অনুষ্ঠানে বিশেষ অতিথির বক্তব্যে বাংলাদেশ ব্যাংকের গভর্নর ফজলে কবির বলেন, একযোগে ডিজিটাল পদ্ধতিতে ১০ শাখা খোলার ঘোষণা এটা প্রথম নয়। এর আগে প্রধানমন্ত্রী পল্লী সঞ্চয় ব্যাংকের ১০০ শাখা খুলেছিলেন। ব্যাংকগুলোতে যেন সুশাসন বজায় থাকে ও দক্ষ ঝুঁকি ব্যবস্থাপনা থাকে, এ জন্য তৎপর থাকতে হবে। ব্যাংকগুলোকে তথ্যপ্রযুক্তিতে সব সময় আধুনিক থাকতে হবে।
অনুষ্ঠানে স্বাগত বক্তব্য দেন ব্যাংকটির ব্যবস্থাপনা পরিচালক কাজী মসিহুর রহমান ও সভাপতিত্ব করেন ব্যাংকের চেয়ারম্যান শহিদুল আহ্সান।
একযোগে উদ্বোধন হওয়া শাখাগুলো হলো আসাদ গেট শাখা, লালমনিরহাট শাখা, নাটোর শাখা, চট্টগ্রামের সদরঘাট শাখা, নারায়ণগঞ্জের শিমরাইল শাখা, শরীয়তপুরের গোসাইরহাট শাখা, নোয়াখালীর কানকিরহাট শাখা, লক্ষ্মীপুরের মান্দারী বাজার শাখা, টাঙ্গাইলের গোড়াই শাখা ও আশুলিয়ার গৌরীপুর শাখা।
অনুষ্ঠানে সুইচ টিপে ১০ শাখা উদ্বোধনের পর অর্থমন্ত্রী আবুল মাল আবদুল মুহিত শাখাগুলোর সঙ্গে ভিডিও কনফারেন্সে কথা বলার চেষ্টা করেন। তবে ইন্টারনেট ব্যবস্থার দুর্বলতার কারণে বেশির ভাগ শাখার সঙ্গেই কথা বলা সম্ভব হয়নি।
