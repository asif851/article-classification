
পাঁচ রপ্তানিকারক প্রতিষ্ঠানকে পদক দিয়েছে বহুজাতিক আর্থিক প্রতিষ্ঠান দি হংকং অ্যান্ড সাংহাই ব্যাংকিং করপোরেশন (এইচএসবিসি)। গতকাল শুক্রবার রাতে রাজধানীর র‍্যাডিসন হোটেলে এক অনুষ্ঠানে ‘এইচএসবিসি এক্সপোর্ট এক্সিলেন্স অ্যাওয়ার্ড’ শীর্ষক এ পুরস্কার দেওয়া হয়।
অনুষ্ঠানের প্রধান অতিথি বাণিজ্যমন্ত্রী তোফায়েল আহমেদ ও বিশেষ অতিথি বাংলাদেশে নিযুক্ত ব্রিটিশ হাইকমিশনার এলিসন ব্লেইক পুরস্কার জয়ী প্রতিষ্ঠানের কর্ণধারদের হাতে পদক তুলে দেন। ২০১০ সাল থেকে এ পুরস্কার দিয়ে আসছে এইচএসবিসি।
এবারের পদক পাওয়া প্রতিষ্ঠানগুলো হলো স্কয়ার ফ্যাশনস লিমিটেড, তারাশিমা অ্যাপারেল লিমিটেড, এনভয় টেক্সটাইল, সীমার্ক (বিডি) লিমিটেড ও ক্ল্যাসিক্যাল হ্যান্ডমেড প্রোডাক্টস বাংলাদেশ।
অনুষ্ঠানে জানানো হয়, পণ্য রপ্তানির দেশের সংখ্যা, রপ্তানি আয়ের পরিমাণ, প্রতিষ্ঠানের আর্থিক অবস্থা, সুষ্ঠু ব্যবসায়িক পরিচালন নীতি এবং আরও কিছু গুণগত বিষয় বিবেচনায় নিয়ে বিচারক প্যানেল বিজয়ী প্রতিষ্ঠান বাছাই করেন। জুরি বোর্ডের প্রধান ছিলেন বাংলাদেশ ব্যাংকের সাবেক গভর্নর মোহাম্মদ ফরাসউদ্দিন।
এবার বছরের সেরা রপ্তানিকারক তৈরি পোশাক শিল্প গ্রুপে (যাদের বার্ষিক রপ্তানি আয় ১০০ মিলিয়ন ডলারের বেশি) স্কয়ার ফ্যাশনস লিমিটেড পুরস্কার পেয়েছে। ২০০২ সালে উৎপাদনে আসা প্রতিষ্ঠানটি ২৫টি ব্র্যান্ডের জন্য পণ্য তৈরি করে, যেগুলো ৭৫টি দেশে রপ্তানি হয়। স্কয়ার ফ্যাশনসের ব্যবস্থাপনা পরিচালক তপন চৌধুরী পদক গ্রহণ করেন।
বছরের সেরা রপ্তানিকারক তৈরি পোশাক শিল্প গ্রুপে (যাদের বার্ষিক রপ্তানি আয় ১০০ মিলিয়ন ডলারের কম) শ্রেণিতে পুরস্কার পেয়েছে তারাশিমা অ্যাপারেল লিমিটেড। এ প্রতিষ্ঠানটি ৪০ দেশে পণ্য রপ্তানি করে। তারাশিমা অ্যাপারেলসের ডেপুটি জেনারেল ম্যানেজার মিশান আলী পদক গ্রহণ করেন।
বছরের সেরা রপ্তানিকারক-সরবরাহ ব্যবস্থা ও পশ্চাদমুখী শিল্প খাতে (যাদের বার্ষিক রপ্তানি আয় ১০ মিলিয়ন ডলার বা তার বেশি) শ্রেণিতে পুরস্কার পেয়েছে এনভয় টেক্সটাইল। প্রতিষ্ঠানটির চেয়ারম্যান কুতুবউদ্দিন আহমেদ পুরস্কার গ্রহণ করেন।
বছরের সেরা রপ্তানিকারক, সনাতন ও উদীয়মান (যাদের বার্ষিক রপ্তানি আয় ১০ মিলিয়ন ডলার বা তার বেশি তবে পোশাক শিল্প ও টেক্সটাইল ব্যতীত) শ্রেণিতে পুরস্কার পেয়েছে সি ফুড রপ্তানিকারক প্রতিষ্ঠান সীমার্ক (বিডি) লিমিটেড। সীমার্ক গ্রুপের চেয়ারম্যান ইকবাল আহমেদ ওবিই এ পদক গ্রহণ করেন।
ক্ষুদ্র ও মাঝারি শিল্পে বছরের সেরা রপ্তানিকারকের (বার্ষিক রপ্তানি আয় ১০ মিলিয়ন ডলার পর্যন্ত, তবে তৈরি পোশাক শিল্প ও টেক্সটাইল ব্যতীত) পুরস্কার পেয়েছে গৃহসজ্জা সামগ্রী তৈরিকারক প্রতিষ্ঠান ক্ল্যাসিক্যাল হ্যান্ডমেড প্রোডাক্টস বাংলাদেশ। নীলফামারীর এ প্রতিষ্ঠানটির ব্যবস্থাপনা পরিচালক তৌহিদ বিন আব্দুস সালাম পদক গ্রহণ করেন।
বিজয়ী প্রতিষ্ঠানগুলোকে অভিনন্দন জানিয়ে বক্তব্য দেন এইচএসবিসি বাংলাদেশের প্রধান নির্বাহী ফ্রাঁন্সওয়া দ্য ম্যারিকো ও এইচএসবিসি বাংলাদেশের উপপ্রধান নির্বাহী এবং করপোরেট ব্যাংকিং প্রধান মাহবুবউর রহমান।
