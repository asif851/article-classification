
রাজনৈতিক অস্থিরতা ও টানা অবরোধে পোলট্রিশিল্পকে বিপর্যয়ের হাত থেকে রক্ষা করার দাবি জানিয়েছেন ব্যবসায়ীরা। দাবি আদায়ে তাঁরা বেছে নিয়েছেন অভিনব পন্থা। মানববন্ধন করেছেন, আবার একই সঙ্গে মুরগির ২৫ হাজার বাচ্চা ও পাঁচ হাজার ডিম বিলিয়ে দিয়েছেন পোলট্রি খামারিরা।রাজধানীর জাতীয় প্রেসক্লাবের সামনে গতকাল বৃহস্পতিবার বেলা ১১টায় এ কর্মসূচি পালন করে বাংলাদেশ পোলট্রি সমন্বয় কমিটি। কর্মসূচি শুরু হওয়ার পর খামারিরা আশপাশের লোকজন ও পথচারীদের হাতে বিনা মূল্যে মুরগির বাচ্চা ও ডিম তুলে দেন।ব্রিডার্স অ্যাসোসিয়েশন অব বাংলাদেশের মহাসচিব সাইদুর রহমান বলেন, ‘ইচ্ছা করলে শিল্পপ্রতিষ্ঠান বন্ধ করা যায়। কিন্তু মুরগির ডিম পাড়া বন্ধ করা যায় না।’ এ কারণে উৎপাদন খরচ থেকেও ৩০ থেকে ৪০ শতাংশ টাকা লোকসান গুনতে হচ্ছে।সমন্বয় কমিটির আহ্বায়ক মশিউর রহমান বলেন, ‘দেশে প্রতি সপ্তাহে ব্রয়লায় মুরগির প্রায় ১৫ হাজার টন মাংস ও তিন কোটি ১৫ লাখ ডিম অবিক্রীত থাকায় তা নষ্ট হচ্ছে।’
