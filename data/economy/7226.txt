
বিনিয়োগকারীরাই পুঁজিবাজারের মূল চালিকাশক্তি বলে মন্তব্য করেছেন বাংলাদেশ সিকিউরিটিজ অ্যান্ড এক্সচেঞ্জ কমিশনের চেয়ারম্যান এম খায়রুল হোসেন। আজ শনিবার বিশ্ব বিনিয়োগকারী সপ্তাহ ২০১৭ উপলক্ষে বাংলাদেশ ইনস্টিটিউট অব ক্যাপিটাল মার্কেটের (বিআইসিএম) উদ্যোগে ‘প্রমোটিং ইনভেস্টর প্রোটেকশন ইন বাংলাদেশ থ্রো গুড গভর্ন্যান্স অ্যান্ড রেগুলেটরি মেজারস’-বিষয়ক এক সেমিনারে তিনি এ মন্তব্য করেন।
খায়রুল হোসেন বলেন, শিক্ষিত বিনিয়োগকারীরা বাজারে শৃঙ্খলা ও গতিশীলতা বজায় রাখতে পারেন। তবে, পুঁজিবাজারে একজন বিনিয়োগকারীর পুঁজি থেকেও গুরুত্বপূর্ণ বিষয় হলো জ্ঞান। জ্ঞানই বিনিয়োগকারীকে সুরক্ষা দেবে। এ জন্য বিনিয়োগকারীদের অগ্রাধিকার প্রদানে বাংলাদেশ সিকিউরিটিজ অ্যান্ড এক্সচেঞ্জ কমিশন বদ্ধপরিকর।
এবারই প্রথম পুঁজিবাজারের নিয়ন্ত্রকদের বৈশ্বিক সংস্থা ইন্টারন্যাশনাল অর্গানাইজেশন অব সিকিউরিটিজ কমিশনস (আইওএসসিও) বিশ্বে সাধারণ বিনিয়োগকারীদের জন্য ‘বিশ্ব বিনিয়োগকারী সপ্তাহ ২০১৭’ পালনের ঘোষণা দিয়েছে। যার অংশ হিসেবে বিশ্বের অন্যান্য দেশের মতো বাংলাদেশ সিকিউরিটিজ অ্যান্ড এক্সচেঞ্জ কমিশন ২ থেকে ৮ অক্টোবর পর্যন্ত দেশব্যাপী নানা কর্মসূচি উদ্‌যাপন করছে। এরই ধারাবাহিকতায় বিআইসিএম এ সেমিনারের আয়োজন করে।
সেমিনারে বিআইসিএমের নির্বাহী প্রেসিডেন্ট মোহাম্মদ আবদুল হান্নান জোয়ারদার বলেন, দেশের অর্থনৈতিক উন্নয়নের জন্য পুঁজিবাজারের ভূমিকা গুরুত্বপূর্ণ। দক্ষ, স্বচ্ছ ও শক্তিশালী পুঁজিবাজার বিনির্মাণে প্রয়োজন দক্ষ ও প্রশিক্ষিত জনবল। বিআইসিএম সরকারের সহায়তা ও বাংলাদেশ সিকিউরিটিজ অ্যান্ড এক্সচেঞ্জ কমিশনের দিকনির্দেশনায় সম্মিলিতভাবে পুঁজিবাজারে বিদ্যমান জ্ঞানের ঘাটতি পূরণ করতে পারবে।
এ সময় ডিএসই ব্রোকারস অ্যাসোসিয়েশনস অব বাংলাদেশের প্রেসিডেন্ট আহমেদ রশিদ লালী বলেন, পুঁজিবাজারের জন্য শিক্ষা অতি জরুরি। পুঁজিবাজার শিক্ষিত বিনিয়োগকারী পেলে বাজারে গতিশীলতা বাড়বে। তবে, অন্য কোনো পক্ষের আগে বিনিয়োগকারীর সুরক্ষা সম্পর্কে বিনিয়োগকারীকেই সচেতন হতে হবে।
বিআইসিএমের প্রভাষক মো. হাবিবুল্লাহর সঞ্চালনায় সেমিনারে প্যানেলিস্ট হিসেবে আলোচনায় অংশ নেন বাংলাদেশ সিকিউরিটিজ অ্যান্ড এক্সচেঞ্জ কমিশনের কমিশনার স্বপন কুমার বালা এবং আইডিএলসি ফিন্যান্স লিমিটেডের প্রধান নির্বাহী কর্মকর্তা ও ব্যবস্থাপনা পরিচালক আরিফ খান।
