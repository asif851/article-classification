
প্রাথমিক গণপ্রস্তাবের (আইপিও) মাধ্যমে পুঁজিবাজার থেকে অর্থ উত্তোলনের অনুমোদন পেয়েছে ন্যাশনাল ফিড মিল লিমিটেড। প্রতিষ্ঠানটি বাজার থেকে ১৮ কোটি টাকা উত্তোলন করবে। আজ মঙ্গলবার বাংলাদেশ সিকিউরিটিজ অ্যান্ড এক্সচেঞ্জ কমিশনের (বিএসইসি) নিয়মিত কমিশন সভায় এ অনুমোদন দেওয়া হয়।
বিএসইসির মুখপাত্র ও নির্বাহী পরিচালক মো. সাইফুর রহমান স্বাক্ষরিত এক বিজ্ঞপ্তিতে এ তথ্য জানা যায়।
বিএসইসি সূত্রে জানা যায়, ন্যাশনাল ফিড ১০ টাকা অভিহিত মূল্যের এক কোটি ৮০ লাখ শেয়ার ছেড়ে ১৮ কোটি টাকা উত্তোলন করবে। উত্তোলিত অর্থ ব্যবসা সম্প্রসারণ, ব্যাংক ঋণ পরিশোধ, চলতি মূলধন বাড়ানো এবং আইপিও খরচ খাতে ব্যয় করবে প্রতিষ্ঠানটি।
২০১৩ সালের ৩০ জুন শেষ হওয়া আর্থিক প্রতিবেদন অনুযায়ী ন্যাশনাল ফিড মিলের শেয়ারপ্রতি আয় (ইপিএস) ১.৮৫ টাকা এবং শেয়ারপ্রতি প্রকৃত সম্পদ মূল্য ১৪.৫৫ টাকা।
প্রতিষ্ঠানটির ইস্যু ব্যবস্থাপক হিসেবে দায়িত্ব পালন করছে আইসিবি ক্যাপিটাল ম্যানেজমেন্ট লিমিটেড ও পিএলএফএস ইনভেস্টমেন্ট লিমিটেড।
এ দিকে সিকিউরিটিজ সম্পর্কিত আইন ভঙ্গ করায় স্টক ব্রোকার/ডিলার এবি সিকিউরিটিজ লিমিটেড এবং ইউনিক শেয়ার ম্যানেজমেন্ট লিমিটেডকে পাঁচ লাখ টাকা করে জরিমানা করেছে বিএসইসি।
