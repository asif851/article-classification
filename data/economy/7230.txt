
নেপালে জ্বালানি তেলের চলমান সংকট নিরসনের লক্ষ্যে দেশটির সরকার বাংলাদেশ থেকে বিমানযোগে তেল আমদানির চিন্তাভাবনা করছে। দেশটির বাণিজ্য ও সরবরাহ মন্ত্রণালয়ের মুখপাত্র শম্ভু প্রসাদ ঘিমিরে গতকাল শুক্রবার এ কথা বলেন। খবর ইউএনবির।নতুন সংবিধান নিয়ে নেপালে বেশ কিছুদিন ধরে বিক্ষোভ চলছে। এর জেরে দেশটির সঙ্গে ভারতের স্থলসীমান্ত বন্ধ রয়েছে। এ অচলাবস্থার জন্য ভারতীয় সরকারকে দায়ী করেছে কাঠমান্ডু। কিন্তু নয়াদিল্লি বলছে, নেপালে সংবিধানের প্রতিবাদে বিক্ষোভই সীমান্তপথ বন্ধ হওয়ার কারণ।সরকারি মুখপাত্র শম্ভু প্রসাদ গতকাল ইউএনবিকে বলেন, এখন আকাশপথে তেল পরিবহনের কোনো বিকল্প নেই। আর বাংলাদেশই তার সম্ভাব্য উৎস। বাংলাদেশ নেপালের খুব কাছে। এ কারণেই কাঠমান্ডুর কর্তৃপক্ষ বাংলাদেশ থেকে তেল আনার বিষয়টিকে গুরুত্ব দিচ্ছে। এতে খরচও তুলনামূলকভাবে কম পড়বে।নেপালি কর্মকর্তারা বলেন, এনওসি স্বল্পমেয়াদি পরিকল্পনার অংশ হিসেবে বাংলাদেশ থেকে তেল আমদানি করতে চায়। দীর্ঘ মেয়াদে তারা চীন থেকে তেল নেবে। এর সম্ভাব্যতা যাচাইয়ের জন্য কারিগরি বিশেষজ্ঞদের একটি দলকে বেইজিং পাঠানো হবে।হিমালয়ের কোলের স্থলবেষ্টিত দেশ নেপালে গত ২০ সেপ্টেম্বর নতুন সংবিধান গৃহীত হয়। এর প্রতিবাদে কয়েকটি জাতিগোষ্ঠীর মানুষের বিক্ষোভ ও সহিংসতায় এ পর্যন্ত অন্তত ৪০ জন নিহত হয়েছে। তারা নিজেদের রাজনৈতিক প্রভাব হ্রাসের আশঙ্কা করছে।
