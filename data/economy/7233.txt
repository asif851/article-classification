
তিন কার্যদিবস পর সূচক বেড়েছে দেশের দুই স্টক এক্সচেঞ্জে। তবে লেনদেনে ছিল ভিন্ন ভিন্ন অবস্থা। ঢাকার বাজারে লেনদেন কমলেও বেড়েছে চট্টগ্রামের বাজারে।
প্রধান শেয়ারবাজার ঢাকা স্টক এক্সচেঞ্জের (ডিএসই) প্রধান সূচক ডিএসইএক্স গতকাল সোমবার দিন শেষে প্রায় ২৫ পয়েন্ট বেড়েছে। অপর শেয়ারবাজার চট্টগ্রাম স্টক এক্সচেঞ্জের (সিএসই) সার্বিক সূচকটি বেড়েছে প্রায় ৮৪ পয়েন্ট।
ঢাকার বাজারে গতকাল দিন শেষে লেনদেনের পরিমাণ ছিল ৭৫৯ কোটি টাকা, যা আগের দিনের চেয়ে ১০ কোটি টাকা কম। চট্টগ্রামে এদিন ৪৭ কোটি টাকার লেনদেন হয়, যা আগের দিনের চেয়ে ১০ কোটি টাকা বেশি। 
বাজারসংশ্লিষ্ট ব্যক্তিরা বলছেন, কিছুটা মূল্য সংশোধনের পর গতকাল বাজারে লেনদেন হওয়া বেশির ভাগ শেয়ারের দাম বেড়েছে। এতে সূচকও বেড়েছে।
জানতে চাইলে বাংলাদেশ মার্চেন্ট ব্যাংকার্স অ্যাসোসিয়েশনের (বিএমবিএ) সাবেক সভাপতি মোহাম্মদ এ হাফিজ প্রথম আলোকে বলেন, কিছুটা ঊর্ধ্বগতির পর মূল্য সংশোধন হয়ে একটু একটু করে বাজার আবারও সামনের দিকে এগোচ্ছে। এটি বাজারের খুবই ইতিবাচক আচরণ। সূচক একটি পর্যায়ে পৌঁছার পর শেয়ারের মূল্য সংশোধন হতে শুরু করে। তাতে ধাক্কা লাগে সূচকে। সেই ধাক্কা ভালোভাবেই ধারণ করে নিচ্ছে বাজার।
মোহাম্মদ হাফিজ আরও বলেন, বর্তমান বাজারের সবচেয়ে ইতিবাচক দিক হচ্ছে, ভালো মানের ও কম মূল্য আয় অনুপাতের (পিই রেশিও) শেয়ারের দাম বাড়ছে। তাতে বিনিয়োগকারীরাও ভালো শেয়ারে বিনিয়োগে আগ্রহী হয়ে উঠেছেন।
ডিএসইর ওয়েবসাইটের তথ্য অনুযায়ী, গতকাল ঢাকার বাজারে লেনদেন হওয়া ৩০ ব্যাংকের মধ্যে ২৭টিরই দাম বেড়েছে। কমেছে মাত্র ১টির আর অপরিবর্তিত ছিল ২টির দাম।
ডিএসইতে গতকালও লেনদেন এবং মূল্যবৃদ্ধির শীর্ষস্থানটি দখলে ছিল নতুন তালিকাভুক্ত কোম্পানি বিবিএস কেবলসের। এদিন ঢাকার বাজারে এককভাবে কোম্পানিটির প্রায় ৪৯ কোটি টাকার শেয়ারের হাতবদল হয়। দিন শেষে প্রতিটি শেয়ারের দাম ১৩ টাকা ৬০ পয়সা বা প্রায় ১০ শতাংশ বেড়ে দাঁড়িয়েছে প্রায় ১৫০ টাকায়। তালিকাভুক্তির পর থেকেই কোম্পানিটির শেয়ারের দাম অস্বাভাবিকভাবে বাড়ছে। গত ৩১ জুলাই শেয়ারবাজারে কোম্পানিটির লেনদেন শুরু হয়। এরপর ১৪ কার্যদিবসে এটির শেয়ারের দাম প্রায় ১৫ গুণ বেড়েছে। প্রাথমিক গণপ্রস্তাব বা আইপিওতে কোম্পানিটির প্রতিটি শেয়ার বিক্রি হয়েছিল ১০ টাকা অভিহিত মূল্যে।
১০ টাকার শেয়ার ১৪ দিনে ১৫০ টাকায় ওঠার কারণ কীই-বা হতে পারে—জানতে বাজারসংশ্লিষ্ট একাধিক ব্যক্তির সঙ্গে এ নিয়ে কথা হয়। সরাসরি নাম প্রকাশে অপারগতা জানিয়ে তাঁরা বলেন, কোম্পানিটি আইপিওতে খুব অল্প পরিমাণ শেয়ার বাজারে ছেড়েছে। ফলে কৃত্রিমভাবে বাজারে শেয়ারের সংকট তৈরি করে ইচ্ছেমতো দাম বাড়ানো হচ্ছে। তাই বাজারসংশ্লিষ্ট ব্যক্তিরা মনে করেন, অস্বাভাবিক দাম বাড়ার পেছনে কোনো কারসাজি রয়েছে কি না, তা নিয়ন্ত্রক সংস্থার দ্রুত খতিয়ে দেখা দরকার।
 
