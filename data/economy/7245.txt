
নারায়ণগঞ্জের আদমজী রপ্তানি প্রক্রিয়াকরণ এলাকায় (ইপিজেড) যাত্রা শুরু করেছে পরিবেশবান্ধব তৈরি পোশাক কারখানা রেমি হোল্ডিংস লিমিটেড। পরিবেশবান্ধব কারখানা স্থাপনে এটি বাংলাদেশ তো বটেই, সারা বিশ্বে রেকর্ড করেছে। বিশ্বের পোশাক কারখানাগুলোর মধ্যে সবচেয়ে বেশি নম্বর পেয়েছে বিটপি গ্রুপের এই কারখানা।যুক্তরাষ্ট্রের ইউএস গ্রিন বিল্ডিং কাউন্সিল (ইউএসজিবিসি) ‘লিড’ নামে পরিবেশবান্ধব কারখানা বা ভবনের সনদ দিয়ে থাকে। লিডের পূর্ণাঙ্গ রূপ লিডারশিপ ইন এনার্জি অ্যান্ড এনভায়রনমেন্টাল ডিজাইন। এ সনদ পেতে একটি প্রকল্পকে ইউএসজিবিসির তত্ত্বাবধানে নির্মাণ থেকে শুরু করে উৎপাদন পর্যন্ত বিভিন্ন বিষয়ে সর্বোচ্চ মান রক্ষা করতে হয়।লিড সনদ পেতে নয়টি শর্ত পরিপালন করতে হয়। উল্লেখযোগ্য শর্ত হচ্ছে এমন নির্মাণসামগ্রী ব্যবহার করতে হয় যাতে কার্বন নিঃসরণ কম হয়। এ জন্য পুনরুৎপাদনের মাধ্যমে তৈরি হওয়া ইট, সিমেন্ট ও ইস্পাত লাগে। বিদ্যুৎ খরচ কমাতে সূর্যের আলো ও সৌরবিদ্যুৎ ব্যবহার করতে হয়। ভূগর্ভস্থ পানির ব্যবহার কমাতে বৃষ্টির পানি সংরক্ষণ ও পানিসাশ্রয়ী কল লাগে।ইউএসজিবিসির তথ্য অনুযায়ী, লিড সনদের জন্য নয়টি শর্ত পরিপালনে মোট ১১০ পয়েন্ট আছে। এর মধ্যে ৮০ পয়েন্টের ওপরে হলে ‘লিড প্লাটিনাম’, ৬০-৭৯ পয়েন্টে ‘লিড গোল্ড’, ৫০-৫৯ পয়েন্টে ‘লিড সিলভার’ এবং ৪০-৪৯ পয়েন্ট হলে ‘লিড সার্টিফিকেট’ সনদ মেলে। রেমি হোল্ডিংস অর্জন করেছে ৯৭ পয়েন্ট। এত দিন বাংলাদেশে সর্বোচ্চ ৯২ নম্বর পাওয়া লিড প্লাটিনাম কারখানা ছিল নারায়ণগঞ্জের প্লামি ফ্যাশনস। গত মে মাসের হিসাব অনুযায়ী দেশে পরিবেশবান্ধব পোশাক কারখানার সংখ্যা ২৬টি।বাণিজ্যমন্ত্রী তোফায়েল আহমেদ গতকাল শনিবার দুপুরে রেমি হোল্ডিংসের উদ্বোধন করেন। এ সময় উপস্থিত ছিলেন ঢাকায় নিযুক্ত মার্কিন রাষ্ট্রদূত মার্শা স্টিফেনস ব্লুম বার্নিকাট, বেপজার নির্বাহী চেয়ারম্যান মেজর জেনারেল মোহাম্মদ হাবিবুর রহমান, বিজিএমইএর সহসভাপতি ফারুক হাসান, বিটপি গ্রুপের চেয়ারম্যান রেজা আলী, ব্যবস্থাপনা পরিচালক মিরান আলী প্রমুখ।জানতে চাইলে মিরান আলী গত রাতে প্রথম আলোকে বলেন, ‘বিশ্বের সব পোশাক কারখানার মধ্যে রেমি হোল্ডিংস সর্বোচ্চ নম্বর পেয়ে লিড প্লাটিনাম সনদ পেয়েছে। পোশাক ব্যবসাকে টেকসই করার জন্যই আমরা পরিবেশবান্ধব কারখানা স্থাপন করেছি।’ তিনি বলেন, কারখানাটিতে প্রতিদিন ১৫ হাজার জিনসসহ অন্যান্য প্যান্ট তৈরি হবে। তার মানে বছরে প্রায় ৪৬ লাখ প্যান্ট প্রস্তুত হবে এখানে। বর্তমানে এক হাজারের মতো শ্রমিক কাজ করছেন। পরে এই সংখ্যা আড়াই হাজারে গিয়ে দাঁড়াবে। কারখানাটি স্থাপনে ১ কোটি ৬০ লাখ মার্কিন ডলারের বেশি অর্থ বিনিয়োগ করা হয়েছে।কারখানা কর্তৃপক্ষ জানায়, ২০১৪ সালে আদমজী ইপিজেডে রেমি হোল্ডিংসের নির্মাণকাজ শুরু হয়। মূল কারখানাটির ভবন আড়াই লাখ বর্গফুট আয়তনের। স্বল্প কার্বন নিঃসরণে রেমি হোল্ডিংস মাইলফলক অর্জন করেছে। কারখানায় ব্যবহার করা হয়েছে সৌরবিদ্যুৎ। সরাসরি দিনের আলো ব্যবহারসহ নানা প্রযুক্তি আছে। বৃষ্টির পানি ধরে রেখে সেই পানি ব্যবহার করার ব্যবস্থা করেছে রেমি হোল্ডিংস। কারখানার ছাদে, ভেতরে ও বাইরে গাছ লাগানো হয়েছে।কারখানাটির উদ্বোধন শেষে বাণিজ্যমন্ত্রী সাংবাদিকদের বলেন, হলি আর্টিজান বেকারিতে জঙ্গি হামলার ঘটনার পর বিদেশিরা শঙ্কিত হয়েছিলেন। তবে আইনশৃঙ্খলা রক্ষাকারী বাহিনীর সফল অভিযানে তাঁদের সেই ভয়ভীতি দূর হয়ে গেছে। তার বড় প্রমাণ হলো উত্তর আমেরিকার ক্রেতাদের জোট অ্যালায়েন্সের কান্ট্রি ডিরেক্টর জেমস এফ মরিয়ার্টি বলেছেন, ব্যবসা-বাণিজ্যের কোনো খাতে জঙ্গি তৎপরতার কোনো প্রভাব পড়বে না।তোফায়েল আহমেদ বলেন, সম্প্রতি কিছু জঙ্গি তৎপরতা ও টার্গেট কিলিংয়ে বিদেশি ব্যবসায়ী এবং দাতা সংস্থার লোকদের হত্যা করা হয়েছে। তবে আজকে দেশ স্বাভাবিক। ইতিমধ্যে কয়েকটি ঘটনা আইনশৃঙ্খলা রক্ষাকারী বাহিনী সফলতার সঙ্গে দমন করতে পেরেছে। তিনি আরও বলেন, ‘আমরা যখন বিদেশে যাই, তখন আমাদেরও বিদেশে সতর্কভাবে চলাচল করতে হয়। তেমনি আমাদের দেশে প্রত্যেক মানুষ সতর্কভাবে চলাচল করবে, এটাই স্বাভাবিক।’
