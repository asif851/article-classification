
বাংলাদেশের শিল্প খাতে বর্জ্য ব্যবস্থাপনার উন্নয়নে জার্মানির অত্যাধুনিক প্রযুক্তি ও কারিগরি সহায়তা দেওয়ার ব্যাপারে আগ্রহ প্রকাশ করেছে জার্মানিভিত্তিক খ্যাতনামা প্রতিষ্ঠান ফিয়াল ইন্ডাস্ট্রিয়াল সল্যুশনস।পাশাপাশি সৌর ও বায়ুবিদ্যুৎ উৎপাদন, স্বয়ংক্রিয় বিমান ও নৌবন্দর ব্যবস্থাপনা, সড়ক অবকাঠামো উন্নয়ন ও ইস্পাতশিল্প খাতের আধুনিকায়নে সহায়তা করবে প্রতিষ্ঠানটি।ফিয়াল ইন্ডাস্ট্রিয়াল সল্যুশনসের চেয়ারম্যান অসীম ক্লিংবার্গের নেতৃত্বে বাংলাদেশ সফররত একটি প্রতিনিধিদল গতকাল সোমবার শিল্পমন্ত্রী আমির হোসেন আমুর সঙ্গে বৈঠককালে এমন আগ্রহ প্রকাশ করে। শিল্প মন্ত্রণালয়ে এ বৈঠক অনুষ্ঠিত হয়। মন্ত্রণালয় থেকে পাঠানো এক তথ্য বিবরণীতে এসব জানানো হয়।বৈঠকে বাংলাদেশের শিল্প খাতে জার্মানির প্রযুক্তি, কারিগরি ও অর্থায়ন সহায়তা নিয়ে আলোচনা হয়। এ সময় প্রতিনিধিদলের সদস্যরা বাংলাদেশের চাহিদা অনুযায়ী সহায়তার প্রস্তাব দেন।আর শিল্পমন্ত্রী বলেন, টেকসই ও পরিবেশবান্ধব শিল্প খাত গড়ে তোলার লক্ষ্যে সরকার কাজ করছে। শিল্প খাতের আধুনিকায়নের জন্য জার্মানির প্রযুক্তি ও কারিগরি সহায়তার প্রস্তাব ইতিবাচক। এসব প্রস্তাব যাচাই করে বাংলাদেশের প্রয়োজন অনুযায়ী সহায়তার ক্ষেত্র নির্ধারণ করা হবে বলে জানান তিনি। তিনি বলেন, বাংলাদেশের ইস্পাত, ড্রাইডক, অটোমোবাইল ও চিনিশিল্পের উন্নয়নে জার্মানির উদ্যোক্তারা কারিগরি ও প্রযুক্তি সহায়তা দিতে পারেন।বৈঠকে শিল্পসচিব মোশাররফ হোসেন ভূঁইয়াসহ প্রতিনিধিদলের সদস্যরা উপস্থিত ছিলেন।
