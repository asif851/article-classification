
ঢাকায় নিযুক্ত কানাডার হাইকমিশনার হেদার ক্রডেন গতকাল রোববার বেসরকারি এনসিসি ব্যাংকের মোবাইল ব্যাংকিং উদ্বোধন অনুষ্ঠানে বক্তব্য দিতে গিয়ে পোশাক খাত ও দেশের রাজনৈতিক পরিস্থিতি নিয়ে বিদেশিদের উদ্বেগের কথা তুলে ধরেন।ক্রডেন বলেন, আগের দিন (শনিবার) তিনি একটা সংবাদ সম্মেলনে উপস্থিত ছিলেন, যা আয়োজন করেছিল কয়েকটি বিদেশি চেম্বার। সেখানে বাংলাদেশে রাজনৈতিক অস্থিতিশীলতায় অর্থনৈতিক ক্ষতি নিয়ে উদ্বেগ প্রকাশ করা হয়। তিনি বলেন, ‘আজ উত্তর আমেরিকার খুচরা বিক্রেতারা প্রধানমন্ত্রীকে কর্মস্থলের নিরাপত্তার বিষয়টি নিশ্চিত করতে বলেছেন। বাংলাদেশ ভাবমূর্তির সংকটে পড়েছে। কিন্তু এটা শুধু ভাবমূর্তির সংকটের মধ্যেই সীমাবদ্ধ নয়, এগুলো খুবই গুরুত্বপূর্ণ বিষয়, যা সব রাজনৈতিক দল মিলে সমাধান করতে হবে।’
ক্রডেন আরও বলেন, রাজনৈতিক দলগুলোকে পরিষ্কার ভাষায় ও জনসমক্ষে রাজনৈতিক সহিংসতা প্রত্যাখ্যান করতে হবে। তিনি আরও বলেন, বেসরকারি খাতের উচিত সরকারের সঙ্গে একযোগে কর্মস্থলের নিরাপত্তা নিশ্চিত করতে কাজ করা। তাতে আন্তর্জাতিক ক্রেতারা আস্থা পাবেন এখানে বিনিয়োগ চালিয়ে যেতে।
