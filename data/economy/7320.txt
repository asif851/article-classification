
বাংলাদেশ ব্যাংকের গভর্নর আতিউর রহমান বলেছেন, ‘দেশে এবার ৭ শতাংশ প্রবৃদ্ধি ছাড়িয়ে যাবে। এমনকি চীনের চেয়েও বেশি প্রবৃদ্ধি অর্জন করতে পারি। এই অঞ্চলে আমরাই হব প্রথম বা দুটি দেশের মধ্যে একটি দেশ, যারা সর্বোচ্চ প্রবৃদ্ধি অর্জন করবে। এই প্রবৃদ্ধির সফলতা গুটি কয়েক মানুষের নয়, এ অবদান বাংলাদেশের সবার।’
গতকাল সোমবার জয়পুরহাট জেলা প্রশাসনের আয়োজনে সার্কিট হাউস মাঠে কৃষিঋণ ও কর্মসংস্থান সহায়তা মেলার উদ্বোধনী অনুষ্ঠানে  আতিউর রহমান এ কথা বলেন। তিনি এ সময় আরও বলেন, দেশে টেকসই অর্থনৈতিক প্রবৃদ্ধির জন্য অর্থনৈতিক উন্নয়নে মূল স্রোতে নারীদের সক্রিয় ও যথাযথ অংশগ্রহণ একান্তভাবে অপরিহার্য। কৃষি ও পল্লি ঋণ বিতরণের ক্ষেত্রে নারীদের অগ্রাধিকার দিতে ব্যাংকগুলোকে বলা হয়েছে।
আতিউর রহমান বলেন, জয়পুরহাটে তৈরি পোশাক ও কৃষি শিল্প গড়ে তুলতে স্থানীয়ভাবে জমির ব্যবস্থা ও উদ্যোক্তাদের বিনিয়োগের জন্য আগ্রহী করতে পারলে বাংলাদেশ ব্যাংকের পক্ষ থেকে প্রয়োজনীয় সহায়তা দেওয়া হবে। যাতে জয়পুরহাটে শিল্প গড়ে ওঠে।
অনুষ্ঠানে কৃষিঋণ, দুগ্ধ উৎপাদন, মৎস্য চাষ, পশু পালনসহ কৃষি খাতে উদ্যোক্তাদের মাঝে চেক বিতরণ করেন কেন্দ্রীয় ব্যাংকের গভর্নর। এ ছাড়া জয়পুরহাটে ঋণসহায়তা নিয়ে যাঁরা সফল উদ্যোক্তা হিসেবে ব্যবসায়ে সফলতা পেয়েছেন, তাঁদের ক্রেস্ট প্রদান করেন গভর্নর।
অনুষ্ঠানে সভাপতিত্ব করেন জয়পুরহাট জেলার ভারপ্রাপ্ত জেলা প্রশাসক তোফাজ্জল হোসেন। আরও বক্তব্য দেন সাংসদ আবু সাঈদ আল মাহমুদ স্বপন ও সামছুল আলম, বাংলাদেশ ব্যাংক বগুড়ার নির্বাহী পরিচালক বিঞ্চুপদ সাহা, জয়পুরহাট পুলিশ সুপার মোল্লা নজরুল ইসলাম, জেলা পরিষদের প্রশাসক এস এম সোলায়মান আলী প্রমুখ।
 
