
ভারত সীমান্তের কাছে যশোরের শার্শা উপজেলার বাগআচড়া ইউনিয়নের একটি গ্রামের নাম বসতপুর। গ্রামটি ‘বোম্বে কলোনি’ নামে পরিচিত। পরিবারে কন্যাশিশু জন্ম নিলে এ গ্রামের দরিদ্র বাবা-মা একসময় খুশি হতেন। কারণ, মেয়ে রোজগার করতে মুম্বাই (সাবেক নাম বোম্বে) যেতে পারবে।কোনো রকমে শৈশব পার হওয়া এ গ্রামের মেয়েরা আসলে পাচার হয়ে ভারতে চলে যেত। রোজগার করে দেশে ফিরত অনেক বছর পর। গ্রামের মানুষ স্বাভাবিকভাবেই মেনে নিয়েছিল বিষয়টিকে।পাঁচ বছর আগে বেসরকারি গবেষণা সংস্থা ম্যানেজমেন্ট অ্যান্ড রিসোর্সেস ডেভেলপমেন্ট ইনিশিয়েটিভের (এমআরডিআই) মাধ্যমে এ ঘটনার সন্ধান পেয়ে এগিয়ে আসে বেসরকারি দ্য সিটি ব্যাংক। সিটি ব্যাংকের সামান্য ছোঁয়ায় কলোনির চেহারা বদলাতে শুরু করে। সামাজিক দায়বদ্ধতা তহবিলের (সিএসআর) অর্থে ব্যাংক সেখানে নারীদের জন্য সেলাইয়ের প্রশিক্ষণকেন্দ্র খোলে। সেখান থেকে প্রশিক্ষণ নিয়ে গ্রামের অনেক মেয়ে এখন স্বাবলম্বী।‘পরিবর্তনের অপেক্ষা’ ও ‘ব্যাংকের সিএসআর তহবিল ব্যবহারের প্রভাব মূল্যায়ন’ শীর্ষক দুটি গবেষণার মোড়ক উন্মোচন ও হস্তান্তর অনুষ্ঠানে গতকাল বুধবার গল্পটি করেন দ্য সিটি ব্যাংকের ব্যবস্থাপনা পরিচালক ও প্রধান নির্বাহী কর্মকর্তা সোহেল আর কে হোসেইন এবং এমআরডিআইয়ের নির্বাহী পরিচালক হাসিবুর রহমান।বাংলাদেশ ব্যাংকের জাহাঙ্গীর আলম সম্মেলনকক্ষে বাংলাদেশ ব্যাংক, এমআরডিআই এবং ব্যাংকের ব্যবস্থাপনা পরিচালকদের সংগঠন অ্যাসোসিয়েশন অব ব্যাংকারস বাংলাদেশ লিমিটেড (এবিবিএল) যৌথভাবে এ অনুষ্ঠানের আয়োজন করে।এতে প্রধান অতিথির বক্তব্যে আতিউর রহমান বলেন, সিএসআর বিষয়ে ব্যাংকগুলোর চরিত্র বদলেছে। ব্যাংকের সংস্কৃতির মধ্যে ঢুকে যাচ্ছে সিএসআর। এর সুবিধা ভোগ করছে সমাজ। তবে সমাজ পরিবর্তনে আরও কার্যকর ভূমিকা রাখতে ব্যাংক খাতের সমন্বিত সিএসআর কার্যক্রম দরকার বলে মত দেন গভর্নর।অনুষ্ঠানে বিশেষ অতিথি ছিলেন বাংলাদেশ ব্যাংকের ডেপুটি গভর্নর এস কে সুর চৌধুরী ও এবিবিএলের চেয়ারম্যান আনিস এ খান এবং স্বাগত বক্তব্য দেন বাংলাদেশ ব্যাংকের নির্বাহী পরিচালক মোহাম্মদ নওশাদ আলী চৌধুরী।‘সামাজিক দায়বদ্ধতার মাধ্যমে উপকূলীয় এলাকায় পানীয় জলের লবণাক্ততা দূরীকরণ’ ও ‘জলবায়ু ঝুঁকি মোকাবিলায় সামাজিক দায়বদ্ধতার ভূমিকা’—এ দুই গবেষণাকে এমআরডিআই নাম দেয় ‘পরিবর্তনের অপেক্ষা’। আর প্রভাব মূল্যায়ন নিয়ে গবেষণাটি হয় ১১টি ব্যাংকের সিএসআর কার্যক্রমের ওপর, যার মূল কাজটি করেন দৈনিক পত্রিকা ও টেলিভিশন চ্যানেলের ১১ জন সাংবাদিক।গভর্নর বলেন, জলবায়ু পরিবর্তনের প্রভাবে বিশ্বের সবচেয়ে ঝুঁকিগ্রস্ত অঞ্চল বাংলাদেশ। ঘূর্ণিঝড়, বন্যা, খরা তো আছেই; লবণাক্ততায় জমিতে ফসল হচ্ছে না। আছে সুপেয় পানির অভাব। তবে অনুপ্রেরণামূলক গল্প গাঁথাও আছে, যা হচ্ছে ব্যাংকের সিএসআরের মাধ্যমে।ব্যাংকগুলোর উদ্দেশে আতিউর রহমান বলেন, ‘ঋণ নিতে এলে আপনারা শিল্পপতি-ব্যবসায়ীদের জিজ্ঞাসা করতে পারেন, মানবকল্যাণে তাঁরা কী করেছেন বা করবেন। প্রতিশ্রুতি দিলে আবার যখন ঋণ নিতে আসবেন, তখন আবার জিজ্ঞাসা করতে হবে দেওয়া কথা তাঁরা কতটুকু রেখেছেন।’সিএসআর নিয়ে চাপে থাকেন বলে অনুষ্ঠানে মন্তব্য করেন এবিবিএলের চেয়ারম্যান আনিস এ খান। তিনি বলেন, ‘অনেক ক্ষেত্রে বারবার টাকা দিতে হয়। সব ব্যাংককে একই হারে টাকা দিতে বললে চাপ হয়ে যায়। কারণ, সবাই সমান মুনাফা করে না।’ টেলিফোন করা, আসতে চাওয়া ও স্পনসর চাওয়ার চাপের কথাও বলেন তিনি।আনিস এ খানের বক্তব্যের জবাব দিতে গিয়ে এস কে সুর চৌধুরী বলেন, ভালো কাজ করতে গিয়ে একটু বোঝা যদি বইতেই হয়, তা বহনেরই পরামর্শ তাঁর।বসতপুর গ্রামের জন্য যেমন এগিয়ে এসেছিল দ্য সিটি ব্যাংক, নতুন গবেষণায় তেমন কী উঠেছে, যাতে অন্য কোনো ব্যাংক বা প্রতিষ্ঠান সিএসআরের তহবিল নিয়ে এগিয়ে আসতে পারে? অনুষ্ঠানের পর এমআরডিআইয়ের নির্বাহী পরিচালক হাসিবুর রহমানের কাছে জানতে চাইলে তিনি খুলনা ও ভোলা জেলার দুটি করুণ চিত্র তুলে ধরেন।১. গর্ভাবস্থায় একজন সম্ভাব্য মা অনেক পথ পাড়ি দিচ্ছে একটু খাওয়ার পানি সংগ্রহ করতে। স্কুলে যাওয়ার পরিবর্তে একজন শিক্ষার্থীকে সময় দিতে হচ্ছে খাওয়ার পানি সংগ্রহে। খুলনার দাকোপ উপজেলার কৈলাশগঞ্জ, লাউডোব ও ঢ্যাংমারি গ্রামের মানুষের জীবন এখন এতটাই শোচনীয়।২. ভোলা জেলার চরফ্যাশন উপজেলার চর কুকরিমুকরি ইউনিয়নের চর পাতিলা গ্রামের অনেক জেলে মাছ ধরতে গিয়ে হারিয়ে গেছেন। প্রশিক্ষণের মাধ্যমে বিধবা নারীদের জীবনমানের উন্নয়ন।অনুষ্ঠানে জনতা ব্যাংকের এমডি আবদুস সালাম, প্রিমিয়ার ব্যাংকের এমডি খন্দকার ফজলে রশীদ, এক্সিম ব্যাংকের এমডি হায়দার আলী মিয়া প্রমুখ বক্তব্য দেন।
