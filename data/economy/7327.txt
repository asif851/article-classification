
জুলাই থেকে নভেম্বর অর্থবছরের এ পাঁচ মাসে ১৩টি মন্ত্রণালয় ও বিভাগের উন্নয়ন প্রকল্প বাস্তবায়নের চিত্র খুবই নাজুক। এ ১৩টি মন্ত্রণালয় ও বিভাগগুলো তাদের প্রকল্পের অনুকূলে বরাদ্দের ১০ শতাংশও খরচ করতে পারেনি। মন্ত্রণালয় ও বিভাগগুলো হলো ডাক ও টেলিযোগাযোগ বিভাগ; পরিকল্পনা বিভাগ, নৌপরিবহন মন্ত্রণালয়; প্রধানমন্ত্রীর কার্যালয়; প্রবাসী কল্যাণ ও বৈদেশিক কর্মসংস্থান মন্ত্রণালয়; পানিসম্পদ মন্ত্রণালয়; বাণিজ্য মন্ত্রণালয়; খাদ্য মন্ত্রণালয়; শিল্প মন্ত্রণালয়; পরিসংখ্যান ও তথ্য ব্যবস্থাপনা বিভাগ; ব্যাংক ও আর্থিক প্রতিষ্ঠান বিভাগ; তথ্য ও যোগাযোগ প্রযুক্তি বিভাগ এবং দুর্নীতি দমন কমিশন (দুদক)।
পরিকল্পনা মন্ত্রণালয়ের বাস্তবায়ন, পরিবীক্ষণ ও মূল্যায়ন বিভাগের (আইএমইডি) হালনাগাদ তথ্যে এ চিত্র পাওয়া গেছে। এসব মন্ত্রণালয় ও বিভাগের কোনোটিই তাদের বরাদ্দের ১০ শতাংশ খরচ করতে পারেনি। এর মধ্যে দুদকের একটি প্রকল্পে প্রায় ৮ কোটি টাকা বরাদ্দ থাকলেও পাঁচ মাসে এক টাকাও খরচ করা সম্ভব হয়নি।
সব মিলিয়ে এ বছরের এডিপির আকার হলো ১ লাখ ২৩ হাজার ৩৪৫ কোটি টাকা। আইএমইডির দেওয়া তথ্য বিশ্লেষণ করে দেখা গেছে, খারাপ পারফরম্যান্স করা ওই ১৩টি মন্ত্রণালয় ও বিভাগের ২১২টি প্রকল্পের বিপরীতে এ বছর ১৩ হাজার ৮০ কোটি টাকা বরাদ্দ আছে। প্রথম পাঁচ মাসে (জুলাই-নভেম্বর) ওই সব মন্ত্রণালয় ও বিভাগ মাত্র ১ হাজার ৮ কোটি টাকা খরচ করেছে।
জুলাই-নভেম্বর পুরো এডিপির মাত্র ১৯ শতাংশ বাস্তবায়ন হয়েছে। টাকার অঙ্কে খরচ হয়েছে মাত্র ২৩ হাজার ৫৯৩ কোটি টাকা।
তবে গতবার প্রথম পাঁচ মাসে যেসব মন্ত্রণালয় ১০ শতাংশ অর্থ খরচ করতে না পারার তালিকায় ছিল, সেসব মন্ত্রণালয়ের বেশ কয়েকটির পারফরম্যান্স এবার বেশ ভালো। যেমন এডিপিভুক্ত ৫৪ মন্ত্রণালয় ও বিভাগের মধ্যে বরাদ্দের প্রায় ৬৮ শতাংশ অর্থ খরচ করে তালিকায় শীর্ষে আছে বিজ্ঞান ও প্রযুক্তি মন্ত্রণালয়। গতবার এ মন্ত্রণালয় প্রথম ৫ মাসে ১০ শতাংশ টাকা খরচ করতে পারেনি।
 
