
বাংলাদেশ ব্যাংকের গভর্নর আতিউর রহমান বলেছেন, আপাতদৃষ্টিতে পরিষ্কার না হলেও আর্থিক খাতে স্বচ্ছতা ও জবাবদিহি বেড়েছে। যেসব অভিযোগ পাওয়া যাচ্ছে সেগুলো সমাধানের চেষ্টা চলছে। ফলে যেকোনো খাতের তুলনায় দেশের আর্থিক খাতের ওপর মানুষের আস্থা বাড়ছে।ব্যাংক খাতে লেনদেন প্রক্রিয়ায় বড় ধরনের পরিবর্তন এসেছে উল্লেখ করে গভর্নর বলেন, এখন অনেক সহজে লেনদেন করা যায়। দিনদিন এটা আরও সহজ হচ্ছে।আজ শনিবার সকালে রাজধানীর একটি হোটেলে ‘ব্যাংকিং ইন বাংলাদেশঃ দ্য লিপ ফরোয়ার্ড’ শীর্ষক আন্তর্জাতিক সেমিনারের উদ্বোধনী অনুষ্ঠানে প্রধান অতিথি হিসিবে বক্তব্য দেন আতিউর রহমান। দেশের ব্যাংকগুলোর ব্যবস্থাপনা পরিচালকদের (এমডি) সংগঠন অ্যাসোসিয়েশন অব ব্যাংকার্স বাংলাদেশ (এবিবি) এই সেমিনারের আয়োজন করে। এতে বিশেষ অতিথি ছিলেন ব্যাংকার্স অ্যাসোসিয়েশন অব বাংলাদেশের (বিএবি) চেয়ারম্যান নজরুল ইসলাম মজুমদার। স্বাগত বক্তব্য দেন এবিবি চেয়ারম্যান আলী রেজা ইফতেখার।ব্যাংকগুলোকে দীর্ঘ মেয়াদি সঞ্চয় নিশ্চিত করে দীর্ঘ মেয়াদি বিনিয়োগের দিকে যাওয়ার আহ্বান জানান গভর্নর আতিউর রহমান। তিনি বলেন, পাঁচ বছরের সঞ্চয় দিয়ে ১০ বছরের বিনিয়োগে যেতে চাইলে টেনশন হওয়া স্বাভাবিক। তাই দীর্ঘ মেয়াদি সঞ্চয়ের দিকে যেতে হবে। দীর্ঘ মেয়াদি সঞ্চয় নিশ্চিত করে যেতেই হবে দীর্ঘ মেয়াদি বিনিয়োগের দিকে। উড়াল সড়ক-চার লেনের মতো বড় প্রকল্পে ব্যাংকগুলোর বিনিয়োগ করার মতো সময় এসেছে। বিষয়টি রাষ্ট্রায়ত্ত ব্যাংকগুলো অনুধাবন করতে পারছে বলে তিনি মনে করেন। 
সেমিনারে ‘দুর্যোগ ব্যবস্থাপনা’ ও ‘সম্পদ-দায় ব্যবস্থাপনা’ এ দুটি বিষয়ে দুটি প্রবন্ধ উপস্থাপিত হয়। ‘প্রযুক্তির ব্যবহার’ এর ওপর আরেকটি প্রবন্ধ উপস্থাপিত হবে আজ বিকেলে। সেমিনারে ব্যাংক ও আর্থিক প্রতিষ্ঠানের শীর্ষ ও মধ্যম পর্যায়ের কর্মকর্তারা উপস্থিত ছিলেন।
