
গত বছর দক্ষিণ এশিয়ার মধ্যে দ্বিতীয় সর্বোচ্চ সরাসরি বৈদেশিক বিনিয়োগ (এফডিআই) এসেছে বাংলাদেশে। দক্ষিণ এশিয়ায় শীর্ষে রয়েছে ভারত। তবে প্রবৃদ্ধির দিক দিয়ে ভারতের চেয়ে এগিয়ে আছে বাংলাদেশ। বাণিজ্য ও উন্নয়ন সম্পর্কিত জাতিসংঘের অঙ্গ সংস্থা ইউনাইটেড ন্যাশন্স কনফারেন্স অন ট্রেড অ্যান্ড ডেভেলপমেন্টের (আঙ্কটাড) বিশ্ব বিনিয়োগ প্রতিবেদন-২০১৫-তে এসব তথ্য তুলে ধরা হয়েছে। 
প্রতিবেদনে বলা হয়েছে, দক্ষিণ এশিয়ায় ভারতে সবচেয়ে বেশি সরাসরি বৈদেশিক বিনিয়োগ এসেছে। ৪ হাজার ৪২০ কোটি মার্কিন ডলার। বাংলাদেশ রয়েছে দ্বিতীয় অবস্থানে। মোট বিনিয়োগ এসেছে ২২৩ কোটি মার্কিন ডলার। তবে প্রবৃদ্ধির ক্ষেত্রে বাংলাদেশ ভারতের চেয়ে এগিয়ে আছে। বাংলাদেশে প্রবৃদ্ধির হার ৪৪ শতাংশ, যা ভারতে ২৭ শতাংশ। আজ বুধবার বাংলাদেশ বিনিয়োগ বোর্ডের কার্যালয়ে বেলা সাড়ে ১১টায় এ প্রতিবেদন প্রকাশ করা হয়। বিনিয়োগ বোর্ডের নির্বাহী চেয়ারম্যান এস এ সামাদের সভাপতিত্বে অনুষ্ঠানে মূল প্রতিবেদন উপস্থাপন করেন জাহাঙ্গীরনগর বিশ্ববিদ্যালয়ের অর্থনীতি বিভাগের অধ্যাপক এম ইসমাইল হোসেন। এতে প্রধান অতিথি হিসেবে উপস্থিত ছিলেন প্রধানমন্ত্রীর বিদ্যুৎ ও জ্বালানি-বিষয়ক উপদেষ্টা ড.তৌফিক-ই-এলাহী চৌধুরী। বাংলাদেশসহ বিশ্বের বিভিন্ন দেশে একই সঙ্গে এই প্রতিবেদন প্রকাশ করা হয়েছে।
