

বিপিসি সর্বোচ্চ মুনাফা অর্জনের ধারায় থাকলেও সমন্বয় হচ্ছে না জ্বালানি তেলের দাম

রাষ্ট্রায়ত্ত খাতের ৪৮টি সংস্থার মধ্যে এখন সবচেয়ে বেশি লোকসানে রয়েছে বাংলাদেশ বিদ্যুৎ উন্নয়ন বোর্ড (পিডিবি)। সর্বাধিক ভর্তুকি নিচ্ছে পানি উন্নয়ন বোর্ড (পাউবো। মুনাফা অর্জন ও সরকারকে লভ্যাংশ প্রদানে এগিয়ে আছে একসময়ের শীর্ষ লোকসানি সংস্থা বাংলাদেশ পেট্রোলিয়াম করপোরেশন (বিপিসি)।
বিপিডিবি বর্তমান ২০১৬-১৭ অর্থবছরের প্রথম ১০ মাসে সর্বোচ্চ ৫ হাজার ১৪১ কোটি টাকা নিট লোকসান দিয়েছে। আগের বছরে এ সংস্থা প্রায় ৩ হাজার ৮৬৭ কোটি টাকা লোকসান দিয়েছিল।
একই সময়ে সরকারের কাছ থেকে সর্বোচ্চ ১ হাজার ৮৫ কোটি ৪০ লাখ টাকা ভর্তুকি নিয়েছে পানি উন্নয়ন বোর্ড। আগের বছরে এ সংস্থা ভর্তুকি বাবদ নিয়েছিল ৮৯১ কোটি ৫৫ লাখ টাকা। সরকারের বার্ষিক প্রতিবেদন ‘বাংলাদেশ অর্থনৈতিক সমীক্ষা ২০১৭’-তে এসব তথ্য উঠে এসেছে।
আন্তর্জাতিক বাজারে জ্বালানি তেলের দাম ব্যাপক হারে কমে যাওয়ায় কিংবা কম থাকায় তিন অর্থবছর ধরে মোটামুটি বড় অঙ্কের মুনাফা করছে রাষ্ট্রীয় মালিকানাধীন বাণিজ্যিক সংস্থা বিপিসি। চলতি অর্থবছরের প্রথম ১০ মাসে সংস্থাটির নিট মুনাফা দাঁড়িয়েছে ৭ হাজার ৩৩৪ কোটি টাকা। আগের বছরে অবশ্য এ পরিমাণ ছিল ৯ হাজার ৪০ কোটি টাকা।
এদিকে বিপিসির মুনাফা ও দেশে জ্বালানি তেলের দামের বিষয়ে জানতে চাইলে প্রথম আলোর সঙ্গে কথা বলেন সেন্টার ফর পলিসি ডায়ালগের বিশেষ ফেলো মোস্তাফিজুর রহমান। তিনি বলেন, কেরোসিনসহ জ্বালানি তেলের দাম ইতিমধ্যে কমানো হলেও এর হারটা ছিল কম। তাই দাম আরও কমানোর সুযোগ আছে।
মোস্তাফিজুর রহমান বলেন, বর্তমানে আন্তর্জাতিক বাজারে জ্বালানি তেলের দাম কম। বিপিসিও রয়েছে অতিরিক্ত মুনাফা অর্জনের ধারায়। অন্যদিকে গ্যাসের দাম বাড়ানো হয়েছে। সে জন্য আন্তর্জাতিক বাজারের সঙ্গে স্থানীয় বাজারে জ্বালানি তেলের দাম ‘অ্যাডজাস্ট’ (সমন্বয়) করা উচিত। তাহলে এর ইতিবাচক প্রভাব পড়বে জিডিপি প্রবৃদ্ধি, ভোক্তাস্বার্থ ও শিল্প খাতের ওপর।
নিট মুনাফা ও লোকসান
অর্থনৈতিক সমীক্ষা অনুযায়ী চলতি ২০১৬-১৭ অর্থবছরের এপ্রিল পর্যন্ত ৩১টি সংস্থা কমবেশি নিট মুনাফা অর্জনে সক্ষম হয়েছে। লোকসান দিয়েছে ১৪টি সংস্থা; যা আগের অর্থবছরে ছিল ১১টি। সার্বিকভাবে এ খাতে নিট মুনাফা হয়েছে প্রায় ৬ হাজার ৬১৭ কোটি টাকা; যা আগের বছরের ১০ হাজার ৮৮৮ কোটি টাকার চেয়ে ৪ হাজার ২৭২ কোটি টাকা কম। এবার বিপিসির পরে দ্বিতীয় সর্বোচ্চ ৩ হাজার ৮৭০ কোটি টাকা নিট মুনাফা করেছে বাংলাদেশ টেলিযোগাযোগ নিয়ন্ত্রণ কমিশন (বিটিআরসি)। ৯২৩ কোটি টাকার কিছু বেশি নিট মুনাফা নিয়ে বাংলাদেশ তেল-গ্যাস ও খনিজসম্পদ করপোরেশন (বিওজিএমসি) তৃতীয় এবং প্রায় ৫৪০ কোটি টাকা নিয়ে চট্টগ্রাম বন্দর কর্তৃপক্ষ (সিপিএ) চতুর্থ স্থানে রয়েছে।
চট্টগ্রাম উন্নয়ন কর্তৃপক্ষ ৫৩১ কোটি টাকা নিট মুনাফা করেছে। অথচ আগের বছরে এ প্রতিষ্ঠানের মুনাফা ছিল মাত্র ৬৭ কোটি টাকার কিছু বেশি। এ ছাড়া বাংলাদেশ সেতু কর্তৃপক্ষ ২৯১ কোটি ৫০ লাখ টাকা, রাজধানী উন্নয়ন কর্তৃপক্ষ (রাজউক) ১৭৯ কোটি টাকা এবং ঢাকা ওয়াসা প্রায় ১৬৪ কোটি টাকা নিট মুনাফা করেছে। তবে বেসামরিক বিমান চলাচল কর্তৃপক্ষ গত বছরে ৬১৯ কোটি টাকা নিট মুনাফা অর্জন করলেও এবার তা কমে ৮৬ কোটি টাকার নিচে নেমে এসেছে।
অন্যদিকে বিপিডিবির পরে দ্বিতীয় সর্বোচ্চ নিট লোকসানে আছে পল্লী বিদ্যুতায়ন বোর্ড (আরইবি)। প্রতিষ্ঠানটির লোকসান গত বছরের ২০২ কোটি টাকা থেকে এক লাফে প্রায় পাঁচ গুণ বেড়ে ৯৭৫ কোটি টাকায় উঠেছে। বাংলাদেশ পাটকল সংস্থা (বিজেএমসি) নিট লোকসান আগের বছরের ৬৫৬ কোটি টাকা থেকে কমে ৫৩১ কোটি টাকায় নেমেছে। এ ছাড়া বাংলাদেশ রসায়ন শিল্প সংস্থা (বিসিআইসি) প্রায় ৪৫৬ কোটি টাকা এবং বাংলাদেশ চিনি ও খাদ্য শিল্প করপোরেশন ৪৪০ কোটি টাকার বেশি লোকসান দিয়েছে।
অনুদান বা ভর্তুকি
অর্থনৈতিক সমীক্ষার তথ্য অনুযায়ী সরকার চলতি অর্থবছরের এপ্রিল পর্যন্ত ১৪টি প্রতিষ্ঠানকে সরকার অনুদান বা ভর্তুকি মিলিয়ে প্রায় ২ হাজার ১৮৬ কোটি টাকা দিয়েছে। আগের বছরে ১১টি প্রতিষ্ঠানকে অনুদান বা ভর্তুকি বাবদ দেওয়া হয়েছিল প্রায় ১ হাজার ৭০৭ কোটি টাকা। এবার পানি উন্নয়ন বোর্ডের (পাউবো) পরে দ্বিতীয় সর্বোচ্চ প্রায় ৪১২ কোটি টাকা নিয়েছে বাংলাদেশ অভ্যন্তরীণ নৌপরিবহন কর্তৃপক্ষ। এ ছাড়া বাংলাদেশ কৃষি উন্নয়ন করপোরেশন ৩৭৯ কোটি টাকা।
লভ্যাংশ
বর্তমান অর্থবছরের প্রথম ১০ মাসে রাষ্ট্রায়ত্ত সংস্থাগুলো সরকারের কোষাগারে জমা দিয়েছে ২ হাজার ৫০৩ কোটি টাকা। এর মধ্যে প্রায় অর্ধেক বা ১ হাজার ২০০ কোটি টাকাই দিয়েছে বিপিসি। শীর্ষে থাকা বিপিসির পেছনে রয়েছে বিওজিএমসি। এ সংস্থা লভ্যাংশ দিয়েছে ৯০০ কোটি টাকা। এ ছাড়া চট্টগ্রাম বন্দর কর্তৃপক্ষের (সিপিএ) ১২৪ কোটি টাকা, বেসামরিক বিমান পরিবহন কর্তৃপক্ষের ১২০ কোটি টাকা  উল্লেখযোগ্য।
