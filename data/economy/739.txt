
টেলিযোগাযোগসেবার বিষয়ে মুঠোফোন গ্রাহকদের অভিযোগ ও মতামত জানতে বাংলাদেশ টেলিযোগাযোগ নিয়ন্ত্রণ কমিশন (বিটিআরসি) আজ মঙ্গলবার গণশুনানি করবে।
বিটিআরসির কর্মকর্তারা জানান, রাজধানীর ইঞ্জিনিয়ার্স ইনস্টিটিউশন মিলনায়তনে আজ বেলা তিনটায় দুই ঘণ্টাব্যাপী এ গণশুনানি অনুষ্ঠিত হবে।
গণশুনানিতে বিটিআরসির চেয়ারম্যান শাহজাহান মাহমুদ ছাড়াও দেশের সবগুলো মুঠোফোন অপারেটরের কর্মকর্তা ও টেলিযোগাযোগসেবা প্রদানকারী প্রতিষ্ঠানের প্রতিনিধিরা উপস্থিত থাকবেন।
বিটিআরসি জানায়, গণশুনানিতে মুঠোফোন অপারেটরদের কলড্রপ, বিভিন্ন প্যাকেজ এবং তার মূল্য সম্পর্কে মতামত ও অভিযোগ জানতে পারবেন গ্রাহকেরা।
গণশুনানির জন্য অনলাইনে নির্ধারিত ফরম পূরণ করে ১ হাজার ৫০ জন নিবন্ধন করেন। তবে শেষ পর্যন্ত ৪২০ জনকে গণশুনানিতে অংশ নেওয়ার সুযোগ দেওয়া হচ্ছে।
 
