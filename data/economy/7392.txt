
চট্টগ্রাম চেম্বার অব কমার্স অ্যান্ড ইন্ডাস্ট্রির (সিসিসিআই) নেতৃত্বে আবারও পুরোনোরাই নির্বাচিত হয়েছেন। এতে মাহবুবুল আলম সভাপতি, নুরুন নেওয়াজ সেলিম জ্যেষ্ঠ সহসভাপতি ও সৈয়দ জামাল আহমেদ সহসভাপতি নির্বাচিত হন।নবনির্বাচিত পরিচালকদের এক সভায় গতকাল সোমবার তাঁদের সর্বসম্মতিক্রমে নির্বাচিত করা হয়। তাঁরা ২০১৫-১৬ সাল মেয়াদে দায়িত্ব পালন করবেন। আগের ২০১৩-১৪ মেয়াদেও নেতৃত্বে ছিলেন তাঁরা। সভায় চেম্বারের পরিচালক ও সাংসদ দিদারুল আলম সভাপতিত্ব করেন।এর আগে চেম্বারের ২৪ জন পরিচালক বিনা প্রতিদ্বন্দ্বিতায় নির্বাচিত হন। এর মধ্যে ১৬ জন পুনর্নির্বাচিত হন। বাকি আটজন নতুন। নির্বাচন বোর্ড গতকাল আনুষ্ঠানিকভাবে নির্বাচিত পরিচালকদের নাম ঘোষণা করে।নতুন সভাপতি মাহবুবুল আলম চেম্বার মিলনায়তনে সাংবাদিকদের বলেন, ‘অতীতে তিনটি নির্বাচনে প্রবল প্রতিদ্বন্দ্বিতা ছিল। এবার তা হয়নি। সুখে-দুঃখে যাঁরা কাছে ছিলেন, তাঁদের আবার বিনা প্রতিদ্বন্দ্বিতায় নির্বাচিত হওয়ার সুযোগ দিয়েছেন ব্যবসায়ীরা।’টানা অবরোধ ও হরতালে উদ্বেগ প্রকাশ করে মাহবুবুল আলম বলেন, ‘রাজনৈতিক অস্থিতিশীলতা থাকলে অর্থনীতি মুখ থুবড়ে পড়বে। ব্যবসায়ী হিসেবে আমাদের একটাই কথা, দেশের অগ্রগতির জন্য রাজনৈতিক স্থিতিশীলতা জরুরি।’নির্বাচন বোর্ডের চেয়ারম্যান ফৌজুল মবিন খান প্রথম আলোকে বলেন, চেম্বারের বর্তমান পরিচালনা পর্ষদের মেয়াদ আগামী ৩০ মার্চ পর্যন্ত। নতুন পর্ষদ আনুষ্ঠানিকভাবে দায়িত্ব নেবে ৩১ মার্চ।
