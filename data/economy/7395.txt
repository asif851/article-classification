
আইন লঙ্ঘনের দায়ে তিনটি নন-লাইফ বা সাধারণ বিমা কোম্পানি এবং এসব কোম্পানির কর্মকর্তাদের ১ কোটি ৩৬ লাখ টাকা জরিমানা করেছে বীমা উন্নয়ন ও নিয়ন্ত্রণ কর্তৃপক্ষ (আইডিআরএ)। আইডিআরএ চেয়ারম্যান এম শেফাক আহমেদের সভাপতিত্বে ১৪ জুন অনুষ্ঠিত এক শুনানি শেষে এ জরিমানা করা হয়। এর আগে কোম্পানিগুলোর বিভিন্ন শাখা পরিদর্শন করে আইডিআরএ। পরিদর্শনের সময় মানি রসিদ, ব্যাংকে জমার দলিল, ব্যাংক বিবরণী, কাভারনোট ও পলিসি পরীক্ষা করে বাকি ব্যবসা ও ট্যারিফ রেট লঙ্ঘনের প্রমাণ পায় সংস্থাটি। কোম্পানিগুলো হচ্ছে সিটি জেনারেল ইনস্যুরেন্স, ফিনিক্স ইনস্যুরেন্স ও ইস্টল্যান্ড ইনস্যুরেন্স কোম্পানি। আইডিআরএ গতকাল মঙ্গলবার এক বিজ্ঞপ্তিতে এ তথ্য জানায়। কোম্পানি ও কর্মকর্তা মিলিয়ে সিটি জেনারেলের জরিমানার পরিমাণ ২৪ লাখ টাকা, ফিনিক্স ইনস্যুরেন্সের ৫৪ লাখ টাকা এবং ইস্টল্যান্ড ইনস্যুরেন্সের ৫৮ লাখ ৫০ হাজার টাকা। তিন কোম্পানির মুখ্য নির্বাহী কর্মকর্তা ইস্টল্যান্ডের অরুণ কুমার সাহা, সিটি জেনারেলের নজিরুল ইসলাম, ফিনিক্সের জামিরুল ইসলামসহ কয়েকটি শাখার ব্যবস্থাপকদের জরিমানা করা হয়।ফিনিক্স ইনস্যুরেন্সের মুখ্য নির্বাহী কর্মকর্তা গতকাল মুঠোফোনে প্রথম আলোকে বলেন, ‘আইনের দৃষ্টিতে আইডিআরএর পদক্ষেপ ঠিকই আছে। তবে বাস্তবতা ভিন্ন। বাকি ব্যবসা অনেক বন্ধ হয়েছে। আমরা চেষ্টা করছি পুরোপুরিই বন্ধ করতে।’
