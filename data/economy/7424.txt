
দিনের লেনদেন দিনেই নিষ্পত্তি করতে স্বতন্ত্র ক্লিয়ারিং কোম্পানি বা নিকাশ প্রতিষ্ঠান গঠনের উদ্যোগ নেওয়া হয়েছে। ঢাকা স্টক এক্সচেঞ্জ (ডিএসই) ও চট্টগ্রাম স্টক এক্সচেঞ্জ (সিএসই) যৌথভাবে এই কোম্পানি গঠনের উদ্যোগ নিয়েছে। গতকাল বুধবার দুই স্টক এক্সচেঞ্জের মধ্যে এ সংক্রান্ত সমঝোতা চুক্তি স্বাক্ষরিত হয়েছে।ডিএসইর প্রধান নির্বাহী কর্মকর্তা (সিইও) স্বপন কুমার বালা ও সিএসইর সিইও সৈয়দ সাজিদ হোসেন এই চুক্তিতে স্বাক্ষর করেন। এ সময় ডিএসইর সভাপতি আহসানুল ইসলাম ও সিএসইর সভাপতি আল মারুফ খানসহ অন্য পরিচালকেরা উপস্থিত ছিলেন।সিএসইর সিইও সৈয়দ সাজিদ হোসেন প্রথম আলোকে বলেন, ক্লিয়ারিং কোম্পানিটি গঠিত হলে শেয়ারবাজারের দিনের লেনদেন দিনেই নিষ্পত্তি হয়ে যাবে। এর ফলে বিনিয়োগকারীরা চাইলে সকালে শেয়ার কিনে বিকেলেই তা বিক্রি করতে পারবেন।সিএসই সিইও আরও জানান, ক্লিয়ারিং কোম্পানিটি হবে দুই স্টক এক্সচেঞ্জের উদ্যোগ ও মালিকানায় প্রতিষ্ঠিত একটি স্বতন্ত্র কোম্পানি। এটির মালিকানার সাড়ে ৩২ শতাংশ থাকবে সিএসইর আর বাকি সাড়ে ৬৭ শতাংশ থাকবে ডিএসইর। কোম্পানিটির পরিচালনা পর্ষদ হবে ১১ সদস্যের। এর মধ্যে ডিএসইর প্রতিনিধি থাকবে সাতজন আর সিএসইর চারজন। এর বাইরে একজন সিইও থাকবে।জানা গেছে, এ ধরনের কোম্পানি গঠনের ক্ষেত্রে নিয়ন্ত্রক সংস্থার অনুমোদন নিতে হয়। কোম্পানিটি পরিচালনার বিধিবিধান ও আইনকানুন তৈরির পর নিয়ন্ত্রক সংস্থার অনুমোদনের জন্য আবেদন করা হবে। সৈয়দ সাজিদ হোসেন জানান, সর্বোচ্চ এক বছরের মধ্যে কোম্পানিটি পরিপূর্ণ রূপ পাবে। তিনি আরও জানান, ভবিষ্যতে ডেরিভেটিভস, কমোডিটিসহ বিভিন্ন সেবা চালু করা সম্ভব হবে।
