
কৃষি ও মৎস্যসম্পদ বৃদ্ধির মাধ্যমে জনগণের জীবনমান উন্নত করতে বাংলাদেশকে ৪ কোটি ৫০ লাখ মার্কিন ডলার ঋণ দিচ্ছে এশীয় উন্নয়ন ব্যাংক (এডিবি)। একইভাবে নেদারল্যান্ডসও অনুদান দিচ্ছে ৭০ লাখ ডলার।দেশের দক্ষিণ-পশ্চিমাঞ্চলে সমন্বিত পানিসম্পদ পরিকল্পনা ও ব্যবস্থাপনা প্রকল্প বাস্তবায়নে এ অর্থ ব্যয় হবে। ঋণ ও অনুদান মিলে মোট অর্থের পরিমাণ ৫ কোটি ২০ লাখ ডলার বা ৪১৬ কোটি টাকা।রাজধানীর শেরেবাংলা নগরের জাতীয় অর্থনৈতিক পরিষদের (এনইসি) সম্মেলনকক্ষে গতকাল রোববার এ বিষয়ে এডিবির সঙ্গে সরকারের চুক্তি হয়েছে। চুক্তিতে সই করেন অর্থনৈতিক সম্পর্ক বিভাগের (ইআরডি) সচিব মোহাম্মদ মেজবাহউদ্দিন ও এডিবির কান্ট্রি ডিরেক্টর কাজুহিকো হিগুচি।অনুষ্ঠানে জানানো হয়, সহজ শর্তে এশীয় উন্নয়ন তহবিল (এডিএফ) থেকে এ ঋণ দিচ্ছে এডিবি। তা পরিশোধ করতে হবে পাঁচ বছরের রেয়াতকালসহ (গ্রেস পিরিয়ড) মোট ২৫ বছরে। সুদের হার ২ শতাংশ।জাতীয় অর্থনৈতিক পরিষদের নির্বাহী কমিটির (একনেক) বৈঠকে সম্প্রতি দক্ষিণ-পশ্চিমাঞ্চলে সমন্বিত পানিসম্পদ পরিকল্পনা ও ব্যবস্থাপনা প্রকল্পটি অনুমোদিত হয়। এটি বাস্তবায়নে মোট ব্যয় হবে ৬ কোটি ৩৭ লাখ ডলার। এডিবির ঋণ ও নেদারল্যান্ডসের অনুদানের পাশাপাশি সরকার এই প্রকল্পে ১ কোটি ১৭ লাখ ডলার জোগান দেবে।এডিবি থেকে ২ কোটি ডলার ও নেদারল্যান্ডস থেকে ১ কোটি ২৫ লাখ ডলার নিয়ে নড়াইল জেলা ও চেনসুরি বিলে পরীক্ষামূলকভাবে এ প্রকল্প শুরু করা হয়েছিল। এডিবির হিসাবমতে, প্রথম দফায় প্রকল্পটি থেকে ভূমিহীন কৃষক ও নারীসহ ১ লাখ ৯১ হাজার মানুষ উপকৃত হয়েছে। নতুন করে উপকৃত হবে আরও ৪ লাখ ৭০ হাজার মানুষ।এ প্রসঙ্গে কাজুহিকো হিগুচি বলেন, নড়াইল জেলা ও চেনসুরি বিলের অভিজ্ঞতায় দেখা গেছে, ধান উৎপাদন বেড়ে দ্বিগুণ হয়েছে। আর মাছ উৎপাদন বেড়েছে ৩০ শতাংশ।
