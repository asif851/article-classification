
স্টক এক্সচেঞ্জের মালিকানা থেকে ব্যবস্থাপনা পৃথক্করণের (ডিমিউচুয়ালাইজেশন) পথে বড় ধাপটি আজ মঙ্গলবার সম্পন্ন করতে যাচ্ছে ঢাকা স্টক এক্সচেঞ্জ (ডিএসই)।ডিমিউচুয়ালাইজেশন কর্মসূচি (স্কিম), সংশোধিত সংঘস্মারক ও সংঘবিধি এবং প্রথম পরিচালনা পর্ষদের তালিকা চূড়ান্ত করতে আজ ডিএসইর বিশেষ সাধারণ সভা অনুষ্ঠিত হবে। ডিএসইর সভাপতি আহসানুল ইসলাম এ তথ্য জানিয়েছেন।রাজধানীর হোটেল সোনারগাঁওয়ে বিকেলে এ সভা হবে। আইন অনুযায়ী, সভায় বিশেষ সিদ্ধান্ত আকারে ডিমিউচুয়ালাইজেশনের অনুমোদিত কর্মসূচি, সংশোধিত সংঘস্মারক ও সংঘবিধি এবং বর্তমান পর্ষদকে প্রথম পরিচালনা পর্ষদ হিসেবে গ্রহণ করতে হবে।আইন অনুযায়ী, কর্মসূচি অনুমোদন পাওয়ার ৩০ দিনের মধ্যে ইজিএম অনুষ্ঠানের বাধ্যবাধকতা রয়েছে। পাশাপাশি এই সময়ের মধ্যে প্রাথমিক শেয়ারধারীদের মধ্যে ৪০ শতাংশ শেয়ার বণ্টন, ব্লক হিসাবে ৬০ শতাংশ শেয়ার সংরক্ষণ এবং স্টক এক্সচেঞ্জের বর্তমান সদস্যদের মধ্যে লেনদেনের নিবন্ধন সনদ বা ট্রেক বণ্টন করতে হবে।ডিএসই সূত্র জানিয়েছে, ইজিএম শেষে একই স্থানে সদস্যদের একটি সম্মেলনের আয়োজন করা হয়েছে। সেখানে সদস্যদের মধ্যে লেনদেনের নিবন্ধন সনদ, শেয়ারের বরাদ্দপত্র বিতরণ করা হবে। ৬০ শতাংশ শেয়ার ব্লক হিসাবে সংরক্ষণের বিষয়ে প্রত্যেক সদস্যকে একটি করে নিশ্চয়তা পত্র দেওয়া হবে।স্টক এক্সচেঞ্জের একাধিক কর্মকর্তা জানিয়েছেন, আইন অনুযায়ী শেয়ার বরাদ্দ ও বিতরণের জন্য এরই মধ্যে সেন্ট্রাল ডিপোজিটরি বাংলাদেশ লিমিটেডে আলাদা হিসাব খোলা হয়েছে।এদিকে ১ অক্টোবর পুঁজিবাজার নিয়ন্ত্রক সংস্থা বাংলাদেশ সিকিউরিটিজ অ্যান্ড এক্সচেঞ্জ কমিশন (বিএসইসি) ডিমিউচুয়ালাইজেশন কর্মসূচি অনুমোদন করে। ওই দিনই তা ডিএসইর কাছে পাঠিয়ে দেওয়া হয়।
