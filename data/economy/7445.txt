
বিনিয়োগকারীদের কাছে সহজে ও দ্রততার সঙ্গে শেয়ারবাজার-সংক্রান্ত তথ্য পৌঁছে দিতে এবার মোবাইল অ্যাপস চালু করেছে ঢাকা স্টক এক্সচেঞ্জ (ডিএসই)। গতকাল বুধবার বিকেলে ‘ডিএসই ইনফো’ নামে নতুন এ অ্যাপসটির আনুষ্ঠানিক উদ্বোধন করেন তথ্য ও যোগাযোগপ্রযুক্তি প্রতিমন্ত্রী জুনাইদ আহমেদ।ডিএসইর পক্ষ থেকে জানানো হয়, গুগল প্লে স্টোর থেকে যেকোনো বিনিয়োগকারী অ্যান্ড্রয়েড মোবাইলে এ অ্যাপসটি ডাউনলোড করে ডিএসইর হালনাগাদ সব তথ্য জানতে পারবেন। ডিএসইতে লেনদেন চলাকালে এ অ্যাপসটি ব্যবহার করে বিনিয়োগকারীরা মোবাইল ফোনে নিজস্ব পোর্টফোলিও সম্পর্কে জানতে পারবেন। একইভাবে বাজার ও কোম্পানি-সংশ্লিষ্ট তথ্যও দ্রুত পেয়ে যাবেন। তবে অ্যাপটি করা হয়েছে ইংরেজিতে।নতুন এ অ্যাপসটি চালু উপলক্ষে গতকাল ডিএসইতে এক অনুষ্ঠানের আয়োজন করা হয়। এতে বিশেষ অতিথি ছিলেন পুঁজিবাজার নিয়ন্ত্রক সংস্থা বাংলাদেশ সিকিউরিটিজ অ্যান্ড এক্সচেঞ্জ কমিশনের (বিএসইসি) কমিশনার হেলাল উদ্দিন নিজামী। ডিএসইর পরিচালক এম কায়কোবাদের সভাপতিত্বে অনুষ্ঠানে আরও বক্তব্য দেন শেয়ারধারী পরিচালক শাকিল রিজভী ও ব্যবস্থাপনা পরিচালক স্বপন কুমার বালা।বাজার পরিস্থিতি: প্রধান শেয়ারবাজার ডিএসইতে গতকাল সূচক ও লেনদেন উভয়ই কমেছে। দিন শেষে প্রধান সূচক ডিএসইএক্স ৬ পয়েন্ট কমে দাঁড়িয়েছে ৪ হাজার ৫৬৮ পয়েন্টে। আর লেনদেন আবারও ৪০০ কোটি টাকার নিচে নেমে গেছে। এদিন ডিএসইতে লেনদেনের পরিমাণ ছিল প্রায় ৩৮৮ কোটি টাকা, যা আগের দিনের চেয়ে ৫৫ কোটি টাকা কম। বুধবার ঢাকার বাজারে ৩১৮টি কোম্পানি ও মিউচুয়াল ফান্ডের লেনদেন হয়। এর মধ্যে ১৫৩টিরই দাম কমেছে, বেড়েছে ১১৪টির আর অপরিবর্তিত ছিল ৫১টির দাম।অপর শেয়ারবাজার চট্টগ্রাম স্টক এক্সচেঞ্জের (সিএসই) সার্বিক সূচকটি গতকাল ২৫ পয়েন্ট কমে দাঁড়িয়েছে ১৩ হাজার ৯৫২ পয়েন্টে। দিন শেষে সিএসইতে লেনদেনের পরিমাণ ছিল প্রায় ২৫ কোটি টাকা, যা আগের দিনের চেয়ে ১ কোটি টাকা কম।
