
এবার আবগারি শুল্কের নাম পাল্টে ফেলতে আগ্রহ প্রকাশ করেছেন অর্থমন্ত্রী আবুল মাল আবদুল মুহিত। তিনি বলেন, ‘এর নাম আবগারি শুল্ক কোনোমতেই হওয়া উচিত না। নামটা পাল্টানো দরকার। আবগারি শুল্ক বহু বছর ধরেই আছে। সবাই দিয়েও যাচ্ছেন। এবারের বাজেটে হারটা একটু বেড়েছে। তবে সুযোগও বেড়েছে।’
আজ রোববার সচিবালয়ে রাষ্ট্রায়ত্ত ব্যাংক ও আর্থিক প্রতিষ্ঠানগুলোর সঙ্গে বার্ষিক পারফরমেন্স চুক্তি (এপিএ) শেষে অর্থমন্ত্রী সাংবাদিকদের এসব কথা বলেন।
এ সময় সাংবাদিকদের উদ্দেশে অর্থমন্ত্রী বলেন, ‘বাজেটে সমালোচনার জন্য যখন বেশি কিছু খুঁজে পাওয়া যায় না, তখন তো কিছু বের করতে হয়। এবার সবচেয়ে বেশি সমালোচনা এসেছে আবগারি শুল্ক নিয়ে। আমি তো আগেই বলেছি, বাজেট তো হলো প্রস্তাব। যখন এটা পাস হয়, তখন অনেক কিছুরই পরিবর্তন হয়। এই বিষয়ে চিৎকার যা আছে, তা পরিবর্তন হবে। বাজেট তো পাস হবে ঈদের পরে, তাই এখনই বলে দিচ্ছি যাতে সবাই স্বস্তির নিশ্বাস ফেলতে পারেন।’
টাকা পাচার বিষয়ে কী পদক্ষেপ নিচ্ছেন—সাংবাদিকদের এমন প্রশ্নের জবাবে অর্থমন্ত্রী বলেন, ‘পাচার তো হয় কালোটাকা আছে বলে। কালোটাকার সুযোগ যাতে বন্ধ হয়, সে জন্য আমরা অভিযান শুরু করব।’
জমি নিবন্ধন কালোটাকা উৎপাদনের একটি বড় উৎস—এমন মন্তব্য করে অর্থমন্ত্রী বলেন, ‘যে দামে জমি বিক্রি হয় প্রকৃত মূল্যের সঙ্গে তার দশ গুন পার্থক্য। সুতরাং নয় গুণ কালোটাকা হয়ে যায়।’ এই ব্যাপারে কিছু পদক্ষেপ নেওয়া হবে বলে জানান অর্থমন্ত্রী।
