
আইনি অনুমোদন পেলে এয়ারটেলের সঙ্গে আগামী তিন মাসের মধ্যে ব্যবসা একীভূত (মার্জার) হওয়ার প্রাথমিক কাজ শেষ করা সম্ভব বলে জানিয়েছে মোবাইল ফোন অপারেটর রবি। আর একীভূতকরণের পুরো প্রক্রিয়াটি শেষ করতে এক বছর লেগে যাবে। চলতি বছরের তৃতীয় প্রান্তিকের (জুলাই-সেপ্টেম্বর) আর্থিক ফলাফল প্রকাশ উপলক্ষে আয়োজিত সংবাদ সম্মেলনে এমন তথ্যই জানিয়েছে রবি।গুলশানে রবির প্রধান কার্যালয়ে গতকাল রোববার এ সংবাদ সম্মেলনে উপস্থিত ছিলেন রবির প্রধান নির্বাহী কর্মকর্তা (সিইও) ও ব্যবস্থাপনা পরিচালক (এমডি) সুপুন বীরাসিংহে, চিফ করপোরেট অ্যান্ড পিপল অফিসার মতিউল ইসলাম নওশাদসহ ঊর্ধ্বতন কর্মকর্তারা।সুপুন বীরাসিংহে বলেন, বাংলাদেশে ব্যবসা একীভূতকরণ প্রক্রিয়া মূলত আদালতের মাধ্যমে হয়, এটা রাতারাতি শেষ করা সম্ভব নয়। আদালত ও নিয়ন্ত্রক সংস্থার অনুমোদন পেলে একীভূত হওয়ার প্রাথমিক কাজ শেষ করতে তিন মাস লাগবে। আর পুরো একীভূত হওয়ার সব প্রক্রিয়া সম্পন্ন করতে এক বছর লেগে যাবে।একীভূত হওয়ার বিষয়ে বাংলাদেশ টেলিযোগাযোগ নিয়ন্ত্রণ কমিশনের (বিটিআরসি) গ্রাহক জরিপের উদ্যোগ সম্পর্কে রবির সিইও বলেন, ‘নিয়ন্ত্রক সংস্থার নেওয়া যেকোনো উদ্যোগে সহযোগিতা করতে আমরা প্রস্তুত আছি।’সুপুন বীরাসিংহে আরও জানান, আগামী ডিসেম্বরে রবি ও এয়ারটেলের পরিচালনা পর্ষদের সভায় একীভূতকরণের প্রস্তাবটি তোলা হবে। দুই কোম্পানির পরিচালনা পর্ষদ অনুমোদন দেওয়ার পরই একীভূতকরণের আইনি প্রক্রিয়া শুরু করা হবে।রবি ও এয়ারটেলের মূল বিনিয়োগকারী প্রতিষ্ঠান হলো মালয়েশিয়ার আজিয়াটা গ্রুপ বারহাদ ও ভারতী এয়ারটেল। এ বছরের সেপ্টেম্বরে ব্যবসায়িক কার্যক্রম একীভূত করতে সরকারের কাছে আনুষ্ঠানিকভাবে আবেদন করেছে রবি ও এয়ারটেল।তৃতীয় প্রান্তিকের আর্থিক ফলাফল নিয়ে সংবাদ সম্মেলনে জানানো হয়, এ বছরের তৃতীয় প্রান্তিকে রবি আয় করেছে ১ হাজার ৩৪০ কোটি টাকা। বছরের দ্বিতীয় প্রান্তিকে এ আয় ছিল ১ হাজার ৩০০ কোটি টাকা। ২০১৪ সালের তৃতীয় প্রান্তিকে রবির আয় ছিল ১ হাজার ২১০ কোটি টাকা। আলোচ্য প্রান্তিকে অপারেটরটির কর-পরবর্তী মুনাফা হয়েছে ১১০ কোটি টাকা, যা গত প্রান্তিকে ছিল ৯০ কোটি টাকা। প্রান্তিকের হিসাবে রবির মুনাফা বেড়েছে ২০ দশমিক ৪ শতাংশ।২০১৫ সালের প্রথম ৯ মাসে রবিতে ৩১ লাখ নতুন গ্রাহক যোগ হয়েছে। এতে করে রবির মোট গ্রাহকের সংখ্যা ২ কোটি ৮৪ লাখে পৌঁছেছে। এটি দেশের মোট মোবাইল ফোন ব্যবহারকারীর ২১ দশমিক ৬ শতাংশ। বছরের প্রথম ৯ মাসে গত বছরের একই সময়ের তুলনায় রবির আয় বেড়েছে ৬ দশমিক ৭ শতাংশ। এ সময়ে ইন্টারনেট ডেটা থেকে আয় বেড়েছে ১০০ শতাংশের বেশি।নেটওয়ার্ক উন্নয়নে ২০১৫ সালের তৃতীয় প্রান্তিকে ৪৩০ কোটি টাকা বিনিয়োগ করেছে রবি। এ সময়ে রবি সরকারকে রাজস্ব হিসেবে জমা দিয়েছে ৩২০ কোটি টাকা। আর বাংলাদেশে ব্যবসা শুরুর পর থেকে রবি মোট ১৬ হাজার ১০ কোটি টাকা বিনিয়োগ করেছে।এদিকে, রবি ও এয়ারটেলের একীভূত হওয়ার আবেদন প্রতিযোগিতা কমিশনের মাধ্যমে বাজার মূল্যায়ন করে কেন নিষ্পত্তি করা হবে না—তা জানতে চেয়ে রুল দিয়েছেন হাইকোর্ট। এয়ারটেলের এক গ্রাহকের করা রিট আবেদনের প্রাথমিক শুনানি শেষে বিচারপতি তারিক উল হাকিম ও বিচারপতি ফরিদ আহমদ শিবলীর সমন্বয়ে গঠিত হাইকোর্ট বেঞ্চ গতকাল এ রুল দেন। আদালতে রিট আবেদনকারীর পক্ষে শুনানি করেন আইনজীবী ইউসুফ আলী। রাষ্ট্রপক্ষে ছিলেন ডেপুটি অ্যাটর্নি জেনারেল আমাতুল করীম।আদেশের পর ইউসুফ আলী সাংবাদিকদের বলেন, মন্ত্রিপরিষদ, বাণিজ্য, বাংলাদেশ প্রতিযোগিতা কমিশন ও টেলিযোগাযোগ সচিব, বিটিআরসির চেয়ারম্যান এবং রবি ও এয়ারটেল কর্তৃপক্ষকে চার সপ্তাহের মধ্যে রুলের জবাব দিতে বলা হয়েছে। তিনি আরও বলেন, দুই কোম্পানির একীভূত হওয়ার বিষয়টি সরকার অনুমোদন করলে বাংলাদেশের মুঠোফোন বাজারের ৯৬ শতাংশ তিনটি প্রতিষ্ঠানের হাতে চলে যাবে। এতে নতুন বিনিয়োগকারীরা নিরুৎসাহিত হবে, প্রতিযোগিতামূলক বাজার থেকে গ্রাহকেরা বঞ্চিত হবেন।
