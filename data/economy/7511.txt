
মহিষ পালনে অধিক হারে ঋণ বিতরণের জন্য ব্যাংকগুলোকে নির্দেশ দেওয়া হয়েছে। বাংলাদেশ ব্যাংকের কৃষি ঋণ বিভাগ থেকে গতকাল মঙ্গলবার এ-সংক্রান্ত একটি নির্দেশনা জারি করা হয়।নির্দেশনায় বলা হয়েছে, দেশের অর্থনীতিতে প্রাণিসম্পদ খাত গুরুত্বপূর্ণ ভূমিকা পালন করে। প্রাণিসম্পদের মধ্যে গরুরপাশাপাশি মহিষ পালনও একটি লাভজনক উপখাত। মহিষের দুধ ও মাংস পুষ্টি ও আমিষের চাহিদা পূরণে সহায়তা করতে পারে। পাশাপাশি হালচাষ এবং গ্রামীণ পরিবহনেও মহিষের যথেষ্ট গুরুত্ব রয়েছে।এসব গুরুত্ব বিবেচনায় বার্ষিক কৃষি ও পল্লি ঋণ নীতিমালা ও কর্মসূচির আওতায় কৃষক ও খামারিদের মহিষ পালনের জন্য অধিক হারে ঋণ বিতরণের জন্য ব্যাংকগুলোকে নির্দেশ দিয়েছে কেন্দ্রীয় ব্যাংক।ঋণের পরিমাণ, মেয়াদ ও পরিশোধ সূচি প্রণয়নে ব্যাংকগুলো নিজেরাই সিদ্ধান্ত নিতে পারবে বলেও নির্দেশনায় বলা হয়েছে।
