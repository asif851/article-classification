
বাংলাদেশ শিপিং করপোরেশন (বিএসসি) শেয়ারহোল্ডারদের জন্য ১০ শতাংশ নগদ লভ্যাংশ অনুমোদন করেছে। গতকাল শনিবার বন্দর কর্তৃপক্ষের শহীদ মুন্সী ফজলুর রহমান মিলনায়তনে সংস্থার বার্ষিক সাধারণ সভায় এই লভ্যাংশ অনুমোদন করা হয়। সভায় সভাপতিত্ব করেন বিএসসির পরিচালনা পর্ষদের চেয়ারম্যান নৌপরিবহনমন্ত্রী শাজাহান খান। এ সময় স্থানীয় সাংসদ এম এ লতিফ, নৌপরিবহনসচিব অশোক মাধব রায়, বিএসসির ব্যবস্থাপনা পরিচালক কমোডর হাবিবুর রহমান ভূঁইয়া উপস্থিত ছিলেন। সভায় জানানো হয়, ২০১৪-১৫ অর্থবছরে সংস্থাটি ১৩০ কোটি ১ লাখ টাকা আয় করেছে। ব্যয় হয়েছে ১২৪ কোটি ৬৮ লাখ টাকা। নিট লাভ হয়েছে ৫ কোটি ৩৩ লাখ টাকা।
