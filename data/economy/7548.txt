
১৯৯৬ সালে শেয়ারবাজার কেলেঙ্কারির এক মামলায় খালাস পেয়েছেন ব্যাংক এশিয়ার চেয়ারম্যান আবদুর রউফ চৌধুরী ও ওয়ান ব্যাংক লিমিটেডের চেয়ারম্যান সাঈদ এইচ চৌধুরী।
আজ রোববার বিকেলে পুঁজিবাজার-সংক্রান্ত মামলা নিষ্পত্তির জন্য গঠিত বিশেষ ট্রাইব্যুনালের বিচারক আকবর আলী শেখ এ রায় ঘোষণা করেন। ১৯৯৬ সালে শেয়ার কেলেঙ্কারি ইস্যুতে প্রিমিয়াম সিকিউরিটিজ মামলায় দুজনকে খালাস দেন ট্রাইব্যুনাল।
ডিএসইর তথ্য অনুযায়ী, ১৯৯৬ সালে বিভিন্ন ধরনের কারসাজির মাধ্যমে শেয়ারের দাম বাড়ানো হয়। এর ফলে ডিএসইর সূচক বাড়তে থাকে। একপর্যায়ে ওই বছরের ৫ নভেম্বর প্রধান সূচকটি বেড়ে সর্বোচ্চ ৩ হাজার ৬৪৯ পয়েন্টে উঠে যায়। সেখান থেকে বাজারের পতন শুরু হয়। এর ফলে কমতে কমতে একপর্যায়ে সূচকটি ৪৬২ পয়েন্টে নেমে আসে। কারসাজির মাধ্যমে সূচকের বড় ধরনের উত্থান ও পতনের ঘটনায় সে সময়ের ক্ষমতাসীন আওয়ামী লীগ সরকার তদন্তের উদ্যোগ নেয়। জাহাঙ্গীরনগর বিশ্ববিদ্যালয়ের তৎকালীন (বর্তমানে সাবেক) উপাচার্য আমীরুল ইসলাম চৌধুরীকে প্রধান করে একটি তদন্ত কমিটি গঠন করা হয়। ওই তদন্ত কমিটির প্রতিবেদনের ভিত্তিতে ’৯৭ সালের এপ্রিলে বিএসইসির পক্ষ থেকে কারসাজির অভিযোগে ১৫টি মামলা করা হয়। তবে দীর্ঘদিন ধরে এ মামলা অনিষ্পন্ন অবস্থায় ছিল।
পুঁজিবাজার-সংশ্লিষ্ট মামলা দ্রুত নিষ্পত্তিতে আলাদা ট্রাইব্যুনাল গঠনের জন্য বাজার-সংশ্লিষ্ট ব্যক্তিরা দীর্ঘদিন ধরে দাবি জানিয়ে আসছিলেন। ২০১০ সালের শেয়ারবাজার ধসের পর এ দাবি আরও জোরালো হয়। পুনর্গঠিত বিএসইসি বিভিন্ন আইন সংশোধনের পাশাপাশি আলাদা ট্রাইব্যুনাল গঠনের উদ্যোগ নেয়। ২০১২ সালে এ ট্রাইব্যুনাল গঠনের অনুমোদন দেয় সরকার।
