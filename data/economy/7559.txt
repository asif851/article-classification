
দেশে দক্ষ জনশক্তির অভাব থাকায় বাংলাদেশ থেকে বছরে ৬০০ কোটি ডলার নিয়ে যাচ্ছেন বিদেশিরা। এ দেশে ব্যবস্থাপনা পদের জন্য লোকের অভাব হয় না। কিন্তু কারিগরি বিষয়ে দক্ষ কর্মী খুঁজলেও পাওয়া যায় না। বিশ্বের উন্নত দেশগুলোতে যেখানে ৬০ থেকে ৭০ শতাংশ শিক্ষার্থী কারিগরি শিক্ষায় শিক্ষিত হচ্ছে, সেখানে বাংলাদেশে এর পরিমাণ ১০ শতাংশের নিচে।জাতীয় উৎপাদনশীলতা দিবসের এক আলোচনা সভায় ব্যবসায়ীরা এসব কথা বলে দক্ষ জনশক্তি গড়ে তোলার তাগিদ দেন। ‘টেকসই প্রবৃদ্ধির জন্য উৎপাদনশীলতা অপরিহার্য’ শীর্ষক এ আলোচনা সভাটি গতকাল রোববার ঢাকার মতিঝিলের ফেডারেশন ভবনে অনুষ্ঠিত হয়।ন্যাশনাল প্রোডাকটিভিটি অর্গানাইজেশন (এনপিও) ও বাংলাদেশ শিল্প ও বণিক সমিতি ফেডারেশন (এফবিসিসিআই) আয়োজিত এ সভায় প্রধান অতিথি ছিলেন কৃষিমন্ত্রী মতিয়া চৌধুরী। তিনি বলেন, বাংলাদেশ এখন আর ক্ষুধার্ত মানুষের দেশ নয়। বাংলাদেশ এখন আর হাত পাতার দেশ নয়। দেশ উন্নয়নের পথে এগিয়ে যাচ্ছে।সরকার দেশের প্রতিটি জেলায় কারিগরি শিক্ষাপ্রতিষ্ঠান গড়ে তুলছে উল্লেখ করে মতিয়া চৌধুরী বলেন, শুধু শিক্ষিত জাতি গড়লেই হবে না। মেধা ও মননে সর্বোচ্চ উৎকর্ষ সাধনে কারিগরি জ্ঞানসমৃদ্ধ শিক্ষাব্যবস্থা গড়ে তুলতে হবে।অনুষ্ঠানে দক্ষ কর্মীর ঘাটতির কারণে ৬০০ কোটি ডলার বিদেশে চলে যাওয়ার কথাটি উল্লেখ করেন এফবিসিসিআইয়ের সভাপতি আবদুল মাতলুব আহমাদ। তিনি বলেন, একটি ব্যবস্থাপনা পদের জন্য বিজ্ঞাপনের বিপরীতে ২২ হাজার আবেদন পাওয়া যায়। কারিগরি পদের জন্য আবেদন পাওয়া যায় না।উল্লেখ্য, দেশের ব্যবসা ও শিল্প খাতে প্রচুরসংখ্যক ভারতীয়, শ্রীলঙ্কান ও পাকিস্তানি কর্মী কাজ করেন।মাতলুব আহমাদ বলেন, প্রতিবছর ২০ লাখ লোক কর্মবাজারে প্রবেশ করছেন। তবে তাঁদের কার্যকর শিক্ষায় শিক্ষিত করা হচ্ছে না।কৃষিসচিব মোহাম্মদ মঈনউদ্দীন আবদুল্লাহ বলেন, বাংলাদেশ কৃষির উৎপাদনে এখন সর্বোচ্চ পর্যায়ে আছে। তবে মানসম্পন্ন পণ্য উৎপাদনে এখনো পিছিয়ে আছে। বাংলাদেশ এখন সবজি উৎপাদনে বিশ্বে তৃতীয়, মাছ উৎপাদনে চতুর্থ অবস্থানে আছে উল্লেখ করে তিনি বলেন, এ অবস্থান ধরে রাখতে হলে উৎপাদনশীলতা বাড়ানোর বিকল্প নেই।শিল্প মন্ত্রণালয়ের অতিরিক্ত সচিব সুষেণ চন্দ্র দাসের সভাপতিত্বে আলোচনা সভায় এনপিওর পরিচালক অজিত কুমার পাল, জাতীয় উৎপাদনশীলতা ও মজুরি কমিশনের চেয়ারম্যান মো. নজরুল ইসলাম খান, এফবিসিসিআইয়ের সহসভাপতি মাহবুবুল আলম উপস্থিত ছিলেন।জাতীয় উৎপাদনশীলতা দিবস পালিত: গতকাল নানা কর্মসূচির মাধ্যমে জাতীয় উৎপাদনশীলতা দিবস পালিত হয়েছে। দিবসটি উপলক্ষে গতকাল সকালে এনপিও একটি শোভাযাত্রার আয়োজন করে। রাজধানীর ওসমানী স্মৃতি মিলনায়তন থেকে শুরু হয়ে শোভাযাত্রাটি শিল্প মন্ত্রণালয়ে গিয়ে শেষ হয়। বিকেলে মতিঝিলের এনপিওর কার্যালয়ে ‘টেকসই উন্নয়ন ও উৎপাদনশীলতা’ শীর্ষক এক আলোচনা সভা অনুষ্ঠিত হয়। এনপিওর পরিচালক অজিত কুমার পালের সঞ্চালনায় এতে শিল্প উদ্যোক্তা, ব্যবসায়ী, ব্যাংকার, প্রযুক্তিবিদসহ উৎপাদনশীলতার সঙ্গে সম্পৃক্ত প্রতিষ্ঠানের প্রতিনিধিরা আলোচনায় অংশ নেন।শিল্প মন্ত্রণালয় এক বিজ্ঞপ্তিতে জানায়, অনুষ্ঠানে বক্তারা টেকসই উন্নয়ন লক্ষ্য বা এসডিজি অর্জনে ব্যাংক ও আর্থিক প্রতিষ্ঠান, তথ্যপ্রযুক্তি, হাসপাতাল ও প্রক্রিয়াজাতকরণ খাদ্যশিল্প খাতে উৎপাদনশীলতা বৃদ্ধির ওপর গুরুত্ব দেন।
