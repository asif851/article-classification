

এ সপ্তাহের সাক্ষাৎকার
সম্প্রতি ঢাকা চেম্বার আয়োজিত ‘উন্নত দেশ হতে করণীয়’ শীর্ষক আন্তর্জাতিক সম্মেলনে অংশ নিতে বাংলাদেশে এসেছিলেন ফ্রান্সের প্যারিস ইউনিভার্সিটির ইমেরিটাস অধ্যাপক রেমি প্রুধমে। সফরকালে উন্নত দেশ হতে বাংলাদেশের করণীয় কী এবং বাংলাদেশ সম্পর্কে তাঁর ধারণাসহ প্রাসঙ্গিক বিভিন্ন বিষয় নিয়ে কথা বলেছেন প্রথম আলোর সঙ্গে। সাক্ষাৎকার নিয়েছেন রাজীব আহমেদ

 
প্রথম আলো: আপনি তো এই প্রথম বাংলাদেশে এলেন। বাংলাদেশ সম্পর্কে আপনার কি কোনো ধারণা ছিল? এখন বাংলাদেশকে কেমন মনে হচ্ছে?
রেমি প্রুধমে: আমি ভারত ও কম্বোডিয়ায় সফর করেছিলাম। তাই এ অঞ্চলে আমি এলিয়েন (ভিনগ্রহের প্রাণী) নই। তবে বাংলাদেশে কখনো আসা হয়নি। সংক্ষিপ্ত সফরে ঢাকায় এসে আমার বাংলাদেশ নিয়ে অভিজ্ঞতা খুব বেশি নয়। তাই বাংলাদেশ সম্পর্কে বিশেষ কিছু বলতে পারব না। তবে বাংলাদেশের অর্থনীতির সূচকগুলো আমি দেখেছি। দেশটি বেশ ভালোভাবে এগিয়ে যাচ্ছে। বাংলাদেশের মোট দেশজ উৎপাদনের (জিডিপি) প্রবৃদ্ধি দীর্ঘ সময় ধরে স্থিতিশীল হারে বাড়ছে। অনেক ক্ষেত্রেই এটা অনেক গুরুত্বপূর্ণ বিষয়। একটি দেশের অর্থনীতি যদি বছরে ৭ শতাংশ হারে বাড়ে, তাহলে তা ১০ বছরে দ্বিগুণ হয়ে যায়।
তবে আমার মনে হয়েছে, বাংলাদেশ বিশ্বে তেমন পরিচিত নয়। দেশটি উচ্চহারে প্রবৃদ্ধি অর্জন করছে। দেশটিতে ১৬ কোটি মানুষের বসবাস। এ দেশ বিশ্বব্যাপী আরও পরিচিতি পাওয়ার যোগ্যতা রাখে। আমরা অনেক দেশের নাম শুনি, নানা কারণে। যেমন তিউনিসিয়া। সেখানে মাত্র ১ কোটি লোকের বাস। কিন্তু বাংলাদেশ সম্পর্কে পশ্চিমা গণমাধ্যমে কোনো লেখা পাই না।
প্রথম আলো: আপনি যে সম্মেলনটিতে এসেছেন, সেটি উন্নত দেশ হতে করণীয় ঠিক করতে আয়োজন করা হয়েছে। বাংলাদেশ ২০৪১ সালে উন্নত দেশ হতে চায়। এ ক্ষেত্রে বাংলাদেশকে আপনি কী পরামর্শ দেবেন?
রেমি প্রুধমে: সম্ভবত প্রথম কাজটি হবে শান্তি বজায় রাখা। অসন্তোষ, আন্দোলন, সহিংসতা, যুদ্ধ, সন্ত্রাস উন্নয়নের ক্ষেত্রে বাধা সৃষ্টি করে। একটি দেশ এসব সমস্যায় আক্রান্ত হলে উন্নয়নের সঠিক পথ খুঁজে পায় না। বাংলাদেশে শান্তি বজায় রাখা তুলনামূলক সহজ। কারণ, এখানে বেশির ভাগ মানুষই একই জাতির, একই ভাষায় কথা বলে এবং তাদের ধর্মও একই। আফ্রিকার অনেক দেশ শুধু জাতিগত সহিংসতার কারণে উন্নয়নের সম্ভাবনা বিনষ্ট করেছে। দ্বিতীয় কাজ হবে দক্ষতার সঙ্গে শিক্ষায় বিনিয়োগ করা। আমি জানি না বাংলাদেশ শিক্ষায় পর্যাপ্ত বিনিয়োগ করছে কি না। আপনার যদি ভালো বিশ্ববিদ্যালয় না থাকে, দক্ষ মানবসম্পদ না থাকে, তাহলে আপনি দেশকে এগিয়ে নিতে পারবেন না। বাংলাদেশের শিক্ষার মানের কী অবস্থা?
প্রথম আলো: এ দেশের শিক্ষাবিদেরা মনে করেন, শিক্ষার মান ততটা উন্নত নয়, যতটা প্রয়োজন। এ ছাড়া এ দেশের শিক্ষা খাতে ব্যয় জিডিপির আনুপাতিক হারে খুবই কম।
রেমি প্রুধমে: শিক্ষা সব সময় অর্থের বিষয় নয়। এটা ব্যবস্থাপনারও বিষয়। আমি আপনার দেশের একটি পত্রিকার খবরে দেখলাম ট্রান্সপারেন্সি ইন্টারন্যাশনাল বাংলাদেশ (টিআইবি) বলেছে, এ দেশে বিশ্ববিদ্যালয়ের শিক্ষক নিয়োগে ঘুষ লেনদেন হয়। এটা একটা অন্ধকার দিক। হতে পারে টিআইবির প্রতিবেদন অতিরঞ্জিত। আর যদি রাজনীতি, অর্থ, এলাকার ভিত্তিতে শিক্ষক নিয়োগ দেওয়া হয়, তাহলে বুঝতে হবে, এ দেশে ভালো বিশ্ববিদ্যালয় নেই।
প্রথম আলো: বাংলাদেশে একটি সমস্যা হলো, এখানে শিক্ষকদের দেওয়া বেতন আকর্ষণীয় নয়। বিশেষ করে প্রাথমিক ও মাধ্যমিক স্তরে। এ কারণে ভালো শিক্ষার্থীরা পেশা হিসেবে শিক্ষকতাকে বেছে নিতে চান না। এটাকে কি আপনি একটি সমস্যা হিসেবে মনে করবেন? ফ্রান্সের অভিজ্ঞতা কী?
রেমি প্রুধমে: এ ক্ষেত্রে আমি কোরিয়ার উদাহরণ দেব। সেখানে শিক্ষকদের বেতন অন্যান্য পেশার চেয়ে বেশি। এ কারণে সেখানে আর্থিক দিক দিয়ে শিক্ষকতা একটি আকর্ষণীয় পেশা। ফ্রান্সের অবস্থা বাংলাদেশ ও কোরিয়ার মাঝামাঝি। ফ্রান্সে শিক্ষকদের আয় খুব বেশি আকর্ষণীয় নয়, আবার কমও নয়। আর বেতন আকর্ষণীয় না হলে ভালো শিক্ষার্থীরা শিক্ষকতায় আসবেন না, এটা ঠিক। শিক্ষার মানের ক্ষেত্রে এটি সমস্যা। এটা বোঝার জন্য সাধারণ জ্ঞানই যথেষ্ট।
প্রথম আলো: বাংলাদেশ অর্থনৈতিক দিক দিয়ে এগিয়ে যাচ্ছে। কিন্তু বৈষম্যও আছে। বৈষম্য নিরসন কতটুকু গুরুত্বপূর্ণ?
রেমি প্রুধমে: বৈষম্য অনেক বেড়ে গেলে সমস্যা। তবে কিছুটা বৈষম্য দরকারও আছে। বৈষম্য ও উন্নয়নের মধ্যে কিছুটা সম্পর্ক আছে। যারা খুব পরিশ্রম করে সম্পদ অর্জন করছে, তাদের জন্য কিছুটা প্রণোদনা থাকতে হবে। আবার বেশি বৈষম্য থাকলে সাধারণ মানুষ হতোদ্যম হয়ে পড়ে।
প্রথম আলো: বাংলাদেশ অবকাঠামো সংকটে ভুগছে। উন্নয়নের জন্য অবকাঠামোর প্রয়োজনীয়তা স্বীকৃত। এ বিষয়ে আপনি কী বলবেন?
রেমি প্রুধমে: বাংলাদেশে অবকাঠামোর প্রয়োজনীয়তা কতটুকু, তা নিয়ে কিছু বলার নেই। সবাই তা জানেন। তবে কোন কোন অবকাঠামোতে বিনিয়োগ করলে লাভ বেশি হবে, তা সবার আগে ঠিক করতে হবে। যেমন শহরে বড় বড় ফ্লাইওভার নির্মাণের চেয়ে পরিবহন ব্যবস্থাপনায় জোর দিয়ে যানজট কমানো যায়। আপনি কোনটি করবেন, সেটা আপনার বিষয়।
প্রথম আলো: বাংলাদেশ ১০০টি অর্থনৈতিক অঞ্চল প্রতিষ্ঠায় কাজ করছে। এগুলো বিদেশি বিনিয়োগ টানার ক্ষেত্রে ভূমিকা রাখবে বলে কী আপনার মনে হয়?
রেমি প্রুধমে: অর্থনৈতিক অঞ্চলগুলো কোথায় অবস্থান করছে, সেটা গুরুত্বপূর্ণ। কিছু কোম্পানির বন্দরের কাছে জমি প্রয়োজন হয়। কিছু কোম্পানির এমন জায়গা প্রয়োজন হয়, যেখানে শ্রমশক্তির প্রাপ্যতা সহজ। বিনিয়োগকারীদের এসব বিষয় কতটুকু নিশ্চিত করতে পারছেন, তার ওপরই নির্ভর করছে বিনিয়োগ।
প্রথম আলো: আপনি জানেন বাংলাদেশে বেশ কয়েকজন বিদেশি নাগরিককে হত্যার ঘটনা ঘটেছে। বিশেষ করে জুলাইতে গুলশানের একটি রেস্তোরাঁয় সন্ত্রাসী হামলা। এ পরিপ্রেক্ষিতে বাংলাদেশে আসার আগে আপনাকে কি কেউ নিষেধ বা সতর্ক করেছে?
রেমি প্রুধমে: না, কেউ নিষেধ করেনি। সতর্কও করেনি। তবে কয়েকজন বন্ধু এ নিয়ে ঠাট্টা করছিল। আমি বলব, প্যারিসের রাস্তাও এখন নিরাপদ নয়। সন্ত্রাসবাদ শুধু বাংলাদেশের নয়, এটি বৈশ্বিক সমস্যা।
প্রথম আলো: আপনি যে মাসে বাংলাদেশে এসেছেন, সেটি আমাদের বিজয়ের মাস। ১৯৭১ সালে বাংলাদেশ পাকিস্তানের সঙ্গে যুদ্ধ করে স্বাধীনতা অর্জন করেছে। আপনি কি বাংলাদেশ ও পাকিস্তানের সঙ্গে কোনো তুলনা করবেন?
রেমি প্রুধমে: পাকিস্তান এখন একটি বিশৃঙ্খলার নাম (টোটাল মেস)। বাংলাদেশ বিভিন্ন সামাজিক সূচকে ভারত, পাকিস্তানের চেয়ে এগিয়ে আছে, সেটা আমি জানি।
