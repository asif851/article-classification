
পুঁজিবাজারের তালিকাভুক্ত চার কোম্পানির অস্বাভাবিক মূল্যবৃদ্ধির বিষয়ে তদন্তের সময় ১৫ দিন বাড়িয়েছে নিয়ন্ত্রক সংস্থা বাংলাদেশ সিকিউরিটিজ অ্যান্ড এক্সচেঞ্জ কমিশন (বিএসইসি)। এর আগে দুবার তদন্ত প্রতিবেদন দাখিলের সময় বাড়ানো হয়।
এই কোম্পানিগুলো হলো মিথুন নিটিং অ্যান্ড ডাইং লিমিটেড, সিভিও পেট্রোকেমিক্যাল রিফাইনারি লিমিটেড, তাল্লু স্পিনিং মিলস লিমিটেড ও বঙ্গজ লিমিটেড।
গতকাল মঙ্গলবার বিএসইসির নির্বাহী পরিচালক মো. সাইফুর রহমান স্বাক্ষরিত এ-সংক্রান্ত একটি আদেশ জারি করা হয়। আদেশের কপি সংশ্লিষ্ট চার কোম্পানি, ঢাকা স্টক এক্সচেঞ্জ (ডিএসই), চট্টগ্রাম স্টক এক্সচেঞ্জ (সিএসই) ও তদন্ত কমিটির কাছে পাঠানো হয়েছে।
বিএসইসি সূত্রে জানা যায়, সম্প্রতি বেশ কয়েকটি স্বল্প মূলধনের কোম্পানির শেয়ারের দাম অস্বাভাবিক বেড়ে যায়। এর পরিপ্রেক্ষিতে ওই চার কোম্পানির শেয়ারের দর অস্বাভাবিক বাড়ার কারণ অনুসন্ধানে তদন্ত কমিটি গঠন করা হয়। বিএসইসির উপপরিচালক শামসুর রহমান ও সহকারী পরিচালক মোহাম্মদ রকিবুর রহমানের সমন্বয়ে গত ২৭ আগস্ট বিএসইসির ৪৯০তম কমিশন সভায় তদন্ত কমিটি গঠনের সিদ্ধান্ত নেওয়া হয়।
বিএসইসির আদেশে বলা হয়, কমিশন সার্বিক দিক বিবেচনা করে মিথুন নিটিং, সিভিও পেট্রোকেমিক্যাল, তাল্লু স্পিনিং মিলস ও বঙ্গজের বিরুদ্ধে তদন্ত প্রতিবেদন দাখিলের সময়সীমা আরও ১৫ কার্যদিবস বাড়ানো হয়েছে।
