
এসএমই খাতের উদ্যোক্তাদের ঋণ প্রদানের জন্য পৃথক আবেদনপত্র বাংলায় প্রণয়ন করে ব্যাংকগুলোতে পাঠিয়েছে কেন্দ্রীয় ব্যাংক। এখন থেকে ব্যাংক ও আর্থিক প্রতিষ্ঠানগুলোকে এ আবেদন ফরমের মাধ্যমে ঋণের আবেদন জমা নিতে বলা হয়েছে।কেন্দ্রীয় ব্যাংকের এ–সংক্রান্ত প্রজ্ঞাপনে বলা হয়েছে, এসএমই খাতের বিশেষ করে কুটির, মাইক্রো ও ক্ষুদ্র খাতের সব উদ্যোক্তার সুবিধার্থে বাংলা ভাষায় প্রণীত স্বতন্ত্র আবেদনপত্র সব ব্যাংক ও আর্থিক প্রতিষ্ঠানকে আবশ্যিকভাবে ব্যবহার করতে হবে। আবেদনপত্রটি সহজলভ্য করতে এর প্রিন্ট শাখায় রাখতে হবে এবং ওয়েবসাইটে আপলোড করতে হবে। ব্যাংক ও আর্থিক প্রতিষ্ঠানের কাছে পাঠানো প্রজ্ঞাপনে বাংলাদেশ ব্যাংকের প্রস্তুত করা বাংলা ভাষায় প্রণীত আবেদনপত্রও সংযুক্ত করা হয়েছে।
