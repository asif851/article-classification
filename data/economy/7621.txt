
১৮-দলীয় জোটের ডাকা ৬০ ঘণ্টা হরতালের শেষ দিন আজ বুধবারও সূচকের ইতিবাচক প্রবণতায় শেষ হয়েছে দেশের শেয়ারবাজারের লেনদেন। দিনের লেনদেন শেষে দুই স্টক এক্সচেঞ্জে বেশির ভাগ কোম্পানির শেয়ারের দাম কমেছে। তবে সূচক বেড়েছে। একই সঙ্গে বেড়েছে লেনদেন।
 
বাজার-সংশ্লিষ্ট ব্যক্তিরা বলছেন, আজ ঢাকা স্টক এক্সচেঞ্জে (ডিএসই) লেনদেন হওয়া কোম্পানিগুলোর মধ্যে দাম বৃদ্ধিতে ব্যাংকিং খাতের প্রাধান্য ছিল। আজ এ খাতের ৩০টি কোম্পানির মধ্যে ২৯টিরই দাম বেড়েছে। এ ছাড়া অন্য খাতগুলোয় মিশ্র প্রবণতা লক্ষ করা গেছে। তাই সূচক বাড়ার পেছনে ব্যাংকিং খাতের কোম্পানিগুলোর দাম বৃদ্ধির বিষয়টি অন্যতম ভূমিকা রেখেছে বলে মনে করছেন তাঁরা।
 
এদিকে তিন দিনের হরতালের শেষ দিনে আজ ব্রোকারেজ হাউসগুলোতে বিনিয়োগকারীদের উপস্থিতি তুলনামূলক বেশি ছিল বলে বিভিন্ন হাউস সূত্রে জানা যায়। আজ ঢিলেঢালা হরতাল হওয়ার কারণে অনেক বিনিয়োগকারী হাউসে এসেছেন বলে জানান তাঁরা। একই সঙ্গে রাজনৈতিক অস্থিরতা নিরসনের আহ্বান জানান বিনিয়োগকারীরা।
 
ডিএসই সূত্রে জানা যায়, আজ ডিএসইর ডিএসইএক্স সূচক ২২ পয়েন্ট বেড়ে দাঁড়িয়েছে ৪,১১১ পয়েন্টে। এর আগে সকাল সাড়ে ১০টায় সূচকের ঊর্ধ্বমুখী প্রবণতায় ডিএসইতে লেনদেন শুরু হয়, যা লেনদেনের শেষ পর্যন্ত অব্যাহত ছিল।
 
ডিএসইতে আজ ২৮৪টি প্রতিষ্ঠানের শেয়ার লেনদেন হয়েছে। এর মধ্যে ১২৭টির দাম বেড়েছে। কমেছে ১৩৮টির আর অপরিবর্তিত রয়েছে ১৯টি প্রতিষ্ঠানের শেয়ারের দাম।
 
আজ এই স্টক এক্সচেঞ্জে ৩৯০ কোটি টাকার শেয়ার ও মিউচুয়াল ফান্ড লেনদেন হয়েছে, যা গতকালের চেয়ে দুই কোটি টাকা বেশি। গতকাল এই বাজারে ৩৮৮ কোটি টাকা লেনদেন হয়েছিল।
 
ডিএসইর পাশাপাশি চট্টগ্রাম স্টক এক্সচেঞ্জেও (সিএসই) সূচক বেড়েছে। দিনের লেনদেন শেষে সিএসইর সার্বিক মূল্যসূচক ৪০ পয়েন্ট বেড়ে অবস্থান করছে ১২ হাজার ৬৫০ পয়েন্টে।
 
সিএসইতে আজ ২১৬টি প্রতিষ্ঠানের শেয়ার ও মিউচুয়াল ফান্ড হাতবদল হয়েছে। এর মধ্যে ৮৪টির দাম বেড়েছে; কমেছে ১২১টির আর অপরিবর্তিত রয়েছে ১১টি প্রতিষ্ঠানের শেয়ারের দাম।
 
সিএসইতে আজ ৪১ কোটি টাকার শেয়ার ও মিউচুয়াল ফান্ড লেনদেন হয়েছে, যা গতকালের চেয়ে তিন কোটি টাকা বেশি। গতকাল এই বাজারে ৩৮ কোটি টাকা লেনদেন হয়।
 
এ দিকে ডিএসইতে আজ লেনদেনে শীর্ষে ছিল ব্যাংকিং খাতের কোম্পানি ইউসিবিএল। আজ এই প্রতিষ্ঠানের ১৪ কোটি টাকার শেয়ার লেনদেন হয়। এ ছাড়া বেক্সিমকো, আইএফআইসি ব্যাংক, জেনারেশন নেক্সট ফ্যাশন, হাইডেলবার্গ সিমেন্ট, তিতাস গ্যাস, আরগন ডেনিমস, এনভয় টেক্সটাইল, সিটি ব্যাংক, অ্যাকটিভ ফাইন প্রভৃতি লেনদেনের শীর্ষে উঠে আসে।
 
