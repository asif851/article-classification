
টানা পাঁচ দিন পর আজ মঙ্গলবার সূচকের কিছুটা ঊর্ধ্বমুখী প্রবণতায় শেষ হয়েছে দেশের শেয়ারবাজারের লেনদেন। দিনের লেনদেন শেষে দুই স্টক এক্সচেঞ্জেই অধিকাংশ কোম্পানির শেয়ারের দাম বেড়েছে। ফলে সূচকও বেড়েছে দুই বাজারে। তবে গতকালের চেয়ে লেনদেন কমেছে দুই স্টক এক্সচেঞ্জেই।প্রধান শেয়ারবাজার ঢাকা স্টক এক্সচেঞ্জ (ডিএসই) সূত্রে জানা যায়, দিনের লেনদেন শেষে ডিএসইর ডিএসইএক্স সূচক নয় পয়েন্ট বেড়ে দাঁড়ায় ৪০৩০ পয়েন্টে।এর আগে সকাল সাড়ে ১০টায় ঊর্ধ্বমুখী প্রবণতায় ডিএসইতে লেনদেন শুরু হয়। একপর্যায়ে সূচক ৪৫ পয়েন্ট বেড়ে যায়। এরপর সূচক বাড়ার হার কমলেও শেষ পর্যন্ত বাড়তি প্রবণতা অব্যাহত থাকে।ডিএসইতে আজ ২৯১টি প্রতিষ্ঠানের শেয়ার ও মিউচুয়াল ফান্ড হাতবদল হয়েছে। এর মধ্যে ১৫১টির দাম বেড়েছে, কমেছে ১১৬টির আর অপরিবর্তিত রয়েছে ২৪টি প্রতিষ্ঠানের শেয়ার দর।ডিএসইতে আজ ৪৬৮ কোটি টাকার শেয়ার লেনদেন হয়েছে, যা গতকালের চেয়ে ৫৩ কোটি টাকা কম। গতকাল এই বাজারে ৫২১ কোটি টাকার লেনদেন হয়েছিল।
ডিএসইর পাশাপাশি চট্টগ্রাম স্টক এক্সচেঞ্জেও (সিএসই) সূচক বেড়েছে। লেনদেন শেষে সিএসইর সার্বিক মূল্যসূচক ৩০ পয়েন্ট বেড়ে অবস্থান করছে ১২ হাজার ৪৬৩ পয়েন্টে।
আজ সিএসইতে হাতবদল হওয়া ২২৩টি প্রতিষ্ঠানের মধ্যে ১০৩টির দাম বেড়েছে। কমেছে ১০৩টির আর অপরিবর্তিত রয়েছে ২০টি প্রতিষ্ঠানের শেয়ারের দাম।
সিএসইর লেনদেন আজ ৪০ কোটি টাকায় দাঁড়িয়েছে, যা গতকালের চেয়ে চার কোটি টাকা কম। গতকাল এই বাজারে ৪৪ কোটি টাকার শেয়ার ও মিউচুয়াল ফান্ডের লেনদেন হয়।
ডিএসইতে আজ লেনদেনে শীর্ষে ছিল বস্ত্র খাতের কোম্পানি সিএমসি কামাল। আজ এই প্রতিষ্ঠানের ১৭ কোটি টাকার শেয়ার লেনদেন হয়। এ ছাড়া লেনদেনে শীর্ষে থাকা প্রতিষ্ঠানগুলোর মধ্যে রয়েছে জেনারেশন নেক্সট ফ্যাশন, অ্যাকটিভ ফাইন, বিএসসিসিএল, ইউনাইটেড এয়ার, এমআই সিমেন্ট, আরএন স্পিনিং, বঙ্গজ, তাল্লু স্পিনিং, জেএমআই সিরিঞ্জ প্রভৃতি।
