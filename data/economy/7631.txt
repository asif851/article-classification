
শেয়ারবাজারে তালিকাভুক্ত কোম্পানি বিডি ওয়েল্ডিংয়ের শেয়ার নিয়ে কারসাজির দায়ে কোম্পানির ব্যবস্থাপনা পরিচালক (এমডি) এবং একটি পত্রিকার সম্পাদককে তিন বছর করে কারাদণ্ড ও ২০ লাখ টাকা করে জরিমানা করা হয়েছে। পুঁজিবাজার বিষয়ক মামলা নিষ্পত্তিতে গঠিত বিশেষ ট্রাইব্যুনাল আজ সোমবার সকালে এ রায় ঘোষণা করেছেন।
রায় ঘোষণার সময় কোম্পানির ব্যবস্থাপনা পরিচালক এস এম নুরুল ইসলাম ও দ্য ডেইলি ইন্ডাস্ট্রি পত্রিকার সম্পাদক এনায়েত করিম আদালতে উপস্থিত ছিলেন। রায়ের পরপরই তাঁদের গ্রেপ্তার করে কারাগারে পাঠানো হয়।
আসামিদের বিরুদ্ধে অভিযোগ, এ দুজন মিলে মিথ্যা তথ্য ছড়িয়ে বিডি ওয়েল্ডিংয়ের শেয়ারের অস্বাভাবিক দরবৃদ্ধি ঘটিয়েছেন। ২০০৭ সালে এ কারসাজির ঘটনা ঘটে। কারসাজির পর পর পুঁজিবাজার নিয়ন্ত্রক সংস্থা বাংলাদেশ সিকিউরিটিজ অ্যান্ড এক্সচেঞ্জ কমিশনের (বিএসইসি) তদন্তে এ কারসাজির ঘটনাটি উদ্‌ঘাটিত হয়। ওই বছরই আসামিদের বিরুদ্ধে মামলা করে বিএসইসি।
এ নিয়ে বিশেষ ট্রাইব্যুনাল পুঁজিবাজার সংশ্লিষ্ট দুটি মামলার রায় ঘোষণা করেছেন। এর আগে সামাজিক যোগাযোগ মাধ্যমে গুজব ছড়ানোর দায়ে ব্রোকারেজ হাউসের সাবেক এক কর্মকর্তাকে দুই বছরের কারাদণ্ড দেন ট্রাইব্যুনাল।
