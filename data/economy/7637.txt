
মুঠোফোন অপারেটর রবি ও এয়ারটেলের একীভূত হওয়ার বিষয়ে চূড়ান্ত মূল্যায়ন প্রতিবেদন জমা দিতে সরকারকে আরও দুই দিন সময় দিয়েছেন আদালত। প্রতিবেদন জমা দেওয়ার সময় বাড়ানোর জন্য সরকারের আবেদনের পরিপ্রেক্ষিতে হাইকোর্টের বিচারপতি সৈয়দ রেফাত আহমেদের গতকাল সোমবার এ আদেশ দেন। আগের বেঁধে দেওয়া সময় অনুযায়ী, রবি-এয়ারটেলের একীভূত হওয়ার বিষয়ে সরকারের মূল্যায়ন প্রতিবেদন জমা দেওয়ার শেষ দিন ছিল গতকাল সোমবার।ডাক ও টেলিযোগাযোগ বিভাগ সূত্রে জানা গেছে, একীভূতকরণের বিষয়ে চূড়ান্ত সিদ্ধান্ত নিতে এ-সংক্রান্ত নথি প্রধানমন্ত্রীর কার্যালয়ের অনুমোদনের জন্য পাঠানো হয়েছে। ডাক ও টেলিযোগাযোগ বিভাগের একজন ঊর্ধ্বতন কর্মকর্তা প্রথম আলোকে বলেন, কোম্পানি দুটির বিষয়ে বাড়তি আরও কিছু তথ্য চাওয়া হয়েছে প্রধানমন্ত্রীর কার্যালয় থেকে। সেসব তথ্য জমা দিতে রবি ও এয়ারটেলকে নির্দেশ দেওয়া হয়েছে। তথ্যগুলো পাওয়ার পরই এ বিষয়ে চূড়ান্ত সিদ্ধান্ত হবে। রবি ও এয়ারটেল তাদের ব্যবসায়িক কার্যক্রম একীভূত করার আবেদন জানিয়ে গত বছরের সেপ্টেম্বরে বাংলাদেশ টেলিযোগাযোগ কমিশনের (বিটিআরসি) কাছে আবেদন করে। আর এ বিষয়ে চলতি বছরের ২৯ জানুয়ারি মালয়েশিয়ার রাজধানী কুয়ালালামপুরে আনুষ্ঠানিক চুক্তি সই করে অপারেটর দুটির মূল বিনিয়োগকারী প্রতিষ্ঠান যথাক্রমে আজিয়াটা গ্রুপ বারহাদ ও ভারতী এয়ারটেল।একীভূত কোম্পানিতে রবির মালিকানা হবে ৭৫ শতাংশ আর এয়ারটেলের থাকবে ২৫ শতাংশ। ৩ কোটি ৮০ লাখ গ্রাহক নিয়ে একীভূত রবি-এয়ারটেলই হবে গ্রামীণফোনের পর দেশের দ্বিতীয় বৃহৎ মুঠোফোন অপারেটর।
