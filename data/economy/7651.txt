
সিরাজগঞ্জের রায়গঞ্জ উপজেলায় বেগুনের দামে ধস নেমেছে। এক মণ বেগুন বিক্রি করে যে টাকা পাওয়া যায়, তা দিয়ে মাত্র এক কেজি চাল পাওয়া যাচ্ছে।
আজ শনিবার উপজেলার চান্দাইকোনা ইউনিয়নের চান্দাইকোনা হাটে গিয়ে চাষি ও ক্রেতাদের সঙ্গে কথা বলে জানা যায়, কয়েক দিন আগেও বেগুনের দাম ভালো ছিল। কিন্তু মৌসুমের শেষভাগে এসে দাম একেবারে পড়ে গেছে। আজ এখানকার পাইকারি বাজারে প্রতি মণ বেগুন ৫০ থেকে ৬০ টাকায় বিক্রি হয়েছে। ক্ষোভ প্রকাশ করে দুজন চাষি বলেন, এক মণ মানে ৪০ সের নয়, ৫ থেকে ৭ সের পর্যন্ত বেশি দিতে হয়। ফলে দাম আরও কম পড়ে। অথচ এখন এক কেজি চাল কিনতে দরকার কমপক্ষে ৫০ টাকা। একটু ভালো চালের দাম আরও বেশি বলে তাঁরা জানান।
ধানগড়া এলাকার দুজন চাষি বলেন, বেগুনের দাম পাইকারি বাজারে এত কম কিন্তু খুচরা বাজারে এর প্রভাব নেই। এখনো খুচরা বাজারে প্রতি কেজি বেগুন ৬ থেকে ১০ টাকায় বিক্রি হচ্ছে বলে তাঁরা জানান।
উপজেলার বেতুয়া গ্রামের কৃষক আজাহার আলী বলেন, ‘আমরা যখন ফসল উৎপাদন করে বাজারে নিয়ে আসি, তখন দাম কমে যায়। আবার সেই ফসল কিনতে গেলে দাম বেড়ে যায়। কৃষক সব সময়ই বঞ্চিত হন।’
রায়গঞ্জের উপসহকারী কৃষি কর্মকর্তা জহুরুল ইসলাম বলেন, যাঁরা প্রথম দিকে বেগুন আবাদ করে বাজারে এনেছিলেন, তাঁরা প্রতি কেজিতে ৮০ থেকে ৯০ টাকা করে পেয়েছেন। এখন মৌসুম শেষ হয়ে যাওয়ায় দাম খুব কমে গেছে।
