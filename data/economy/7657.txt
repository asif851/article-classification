
দেশের প্রধান শেয়ারবাজার ঢাকা স্টক এক্সচেঞ্জের (ডিএসই) শেয়ারধারী দুই পরিচালক পদে হানিফ ভূঁইয়া ও শরীফ আতাউর রহমান নির্বাচিত হয়েছেন।
আজ মঙ্গলবার ডিএসইর মতিঝিল কার্যালয়ে সকাল সাড়ে ১০টা থেকে বিকেল ৪টা পর্যন্ত একটানা ভোট গ্রহণ শেষে ফল ঘোষণা করা হয়।
পরিচালক পদে নির্বাচন পরিচালনার জন্য গঠিত তিন সদস্যের নির্বাচন কমিশন সূত্রে জানা গেছে, ২৪৫ ভোটারের মধ্যে ২২২ ভোটার তাঁদের ভোটাধিকার প্রয়োগ করেছেন। দুই পরিচালক পদে চার প্রতিদ্বন্দ্বীর মধ্যে সর্বোচ্চ ১৪৯ ভোট পেয়ে হানিফ ভূঁইয়া প্রথম ও ১১৪ ভোট পেয়ে শরীফ আতাউর রহমান দ্বিতীয় হয়েছেন। ফলে এ দুজনই আগামী তিন বছরের জন্য ডিএসইর পরিচালক নির্বাচিত হলেন। এই দুজন ডিএসইর বর্তমান পরিচালক খাজা গোলাম রসুল ও মোহাম্মদ শাহজাহানের স্থলাভিষিক্ত হবেন।
পরিচালক পদের নির্বাচনে অংশগ্রহণকারী প্রতিদ্বন্দ্বী অপর দুই প্রার্থীর মধ্যে খাজা আসিফ আহমেদ ৮৮ এবং মিজানুর রহমান ৭৭ ভোট পেয়েছেন।
২৩ মার্চ অনুষ্ঠেয় ডিএসইর বার্ষিক সাধারণ সভায় (এজিএম) এ দুই পরিচালকের (খাজা গোলাম রসুল ও মোহাম্মদ শাহজাহান) মেয়াদ শেষ হবে এবং নির্বাচিত দুই নতুন পরিচালক দায়িত্ব গ্রহণ করবেন।
স্টক এক্সচেঞ্জের মালিকানা থেকে ব্যবস্থাপনা আলাদা (ডিমিউচুয়ালাইজেশন) হওয়ার পর গঠিত ১২ সদস্যের ডিএসইর বর্তমান পর্ষদে সাতজন পরিচালকই স্বতন্ত্র।
