
মুঠোফোন ব্র্যান্ড নকিয়া আগামী জুনের প্রথম সপ্তাহ থেকে বাংলাদেশের বাজারে তিনটি স্মার্টফোন বিক্রি শুরু করবে। সেটগুলো হচ্ছে নকিয়া ৩, নকিয়া ৫ ও নকিয়া ৬। একই সঙ্গে নকিয়া আগের জনপ্রিয় মডেল ৩৩১০ হ্যান্ডসেটও বাজারে ছাড়বে।
নকিয়ার বাজারজাতকারী প্রতিষ্ঠান এইচএমডি গ্লোবাল গতকাল বুধবার রাজধানীর একটি হোটেলে আয়োজিত এক সংবাদ সম্মেলনে এসব বিপণনের ঘোষণা দেয়। সংবাদ সম্মেলনে জানানো হয়, নকিয়া ৩৩১০ মডেলের দাম পড়বে ৪ হাজার ২৫০ টাকা। আর স্মার্টফোনগুলোর মধ্যে নকিয়া ৬ বিক্রি হবে ২২ হাজার ৫০০ টাকায়। নকিয়া ৫-এর দাম পড়বে ১৫ হাজার ৯৯০ টাকা। অন্যদিকে নকিয়া ৩ ফোনটি ১২ হাজার ৫০০ টাকায় কেনা যাবে। স্মার্টফোনগুলোতে অ্যান্ড্রয়েডের সর্বশেষ সংস্করণ নোগাট ব্যবহার করা হয়েছে। ফলে এসব স্মার্টফোনে প্রতি মাসে গুগলের নিরাপত্তা আপডেট পাওয়া যাবে।
নকিয়া ৬ স্মার্টফোনটির কাঠামো বিশেষ অ্যালুমিনিয়ামের পাত দিয়ে তৈরি। এতে রয়েছে কোয়ালকম অ্যাড্রেনো ৫০৫ গ্রাফিকস প্রসেসর, ৩ গিগাবাইট (জিবি) র‍্যাম ও ৬৪ জিবি রম। ফোনটির পেছনের দিকে ১৬ মেগাপিক্সেল (এমপি) ও সামনে ৮ এমপি ক্যামেরা রয়েছে।
নকিয়া ৫ স্মার্টফোনটিতে ২ জিবি র‍্যাম ও ৬৪ জিবি রম রয়েছে। ফোনটির পেছনের দিকে ১৩ এমপি ও সামনে ৮ এমপি ক্যামেরা আছে। নকিয়া ৩ স্মার্টফোনের সামনে-পেছনে রয়েছে ৮ এমপি ক্যামেরা।
নকিয়া ৩৩১০ ফোনটি একবার চার্জ দিয়ে টানা ২২ ঘণ্টা ব্যবহার করা যাবে। কথা বলা, খুদে বার্তা পাঠানোর পাশাপাশি ফোনটিতে আগের মতো স্নেক গেমটিও খেলা যাবে।
অনুষ্ঠানে এইচএমডি গ্লোবালের এশিয়া প্যাসিফিকের আঞ্চলিক মহাব্যবস্থাপক সন্দ্বীপ গুপ্ত, যোগাযোগ পরিচালক ফ্ল্যানগাও, এশিয়া প্যাসিফিকের পণ্য বিপণন প্রধান হেনরি মাতিল্লা, সাউথইস্ট এশিয়া এমার্জিং মার্কেটসের বিপণন প্রধান আরিফ ইফতেখার রাব্বী, বাংলাদেশে এইচএমডি গ্লোবালের পরিবেশক ইউনিয়ন গ্রুপের ব্যবস্থাপনা পরিচালক (এমডি) রাকিবুল কবির প্রমুখ।
