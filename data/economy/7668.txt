
ভারতে মোটরগাড়ি বিক্রিতে ধস নেমেছে। গত বছরের নভেম্বর থেকে টানা ছয় মাস মোটরগাড়ি বিক্রি কমেছে। বিগত ১৬ বছরের মধ্যে লাগাতার এত দিন গাড়ি বিক্রি কমেনি।
সর্বশেষ গত এপ্রিল মাসে ভারতে মোটরগাড়ি বিক্রি হয়েছে এক লাখ ৫০ হাজার ৭৮৯টি, যা ২০১২ সালের একই সময়ের চেয়ে ১০ দশমিক ৪৭ শতাংশ কম। ওই বছর মোট গাড়ি বিক্রি হয়েছিল এক লাখ ৬৮ হাজার ৩৫৪টি।
ভারতীয় গাড়ি প্রস্তুতকারক প্রতিষ্ঠানগুলোর সংগঠন সোসাইটি ফর ইন্ডিয়ান অটোমোবাইল ম্যানুফ্যাকচারার্সের (সিয়াম) উপমহাপরিচালক সুগত সেন এসব তথ্য প্রকাশ করেছেন। তিনি জানান, গাড়িঋণের চড়া সুদ, ক্রেতাদের দুর্বল মানসিকতা ও অর্থনৈতিক মন্থরতার কারণে ভারতীয় বাজারে গাড়ির চাহিদা কমেছে।
এপ্রিলে পেট্রলের দাম লিটারপ্রতি তিন রুপি করে কমলেও তাতে গাড়ির বাজারে কোনো ইতিবাচক প্রভাব পড়েনি।
সুগত সেন আরও জানান, ১৯৯৮ সালের ৩১ মার্চ সমাপ্ত অর্থবছরের পর থেকে এ পর্যন্ত ভারতে কখনোই লাগাতার ছয় মাস গাড়ি বিক্রি কমেনি।
ইতিপূর্বে ২০০২ সালের মার্চ থেকে জুলাই পর্যন্ত টানা পাঁচ মাস ভারতে গাড়ি বিক্রি কমেছিল।
সিয়াম আরও জানিয়েছে, গাড়ি উৎপাদনকারী দেশীয় ১৪টি প্রতিষ্ঠানের মধ্যে ১০টিরই বিক্রি কমেছে এপ্রিলে। এর মধ্যে হুন্দাই কোম্পানির গাড়ি বিক্রি কমেছে ৭ দশমিক ৫৩ শতাংশ। আর টাটা মোটরসের বিক্রি কমেছে ৫২ দশমিক শূন্য ৭ শতাংশ।
