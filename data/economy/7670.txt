
রাজধানীর বাজারে শিম, ফুলকপি, বাঁধাকপি, মুলা, নতুন আলুর মতো শীতের আগাম সবজির সরবরাহ বাড়ছে। অন্যান্য সবজি ও শাকের সরবরাহও ভালো। দামও কিছু কমেছে। তবে বেশির ভাগ শাকসবজির দাম এখনো সাধারণ মানুষের নাগালের বাইরে।ব্যবসায়ীরা বলছেন, আগামী দুই সপ্তাহের মধ্যে বাজারে সবজির সরবরাহ আরও বাড়বে। এতে দাম আরও কমবে। তাঁরা আশাবাদ ব্যক্ত করেন, ডিসেম্বর মাসে তরিতরকারির বাজারদর নাগালে চলে আসবে।গতকাল শুক্রবার ও গত বৃহস্পতিবার বিভিন্ন বাজারে এক কেজি শিমের দাম ছিল ৮০ থেকে ১২০ টাকা। গত মাসের শুরুতে প্রথম যখন শিম বাজারে আসে, তখন প্রতি কেজির দাম ছিল ২০০ টাকা বা তার বেশি। গত সপ্তাহেও শিম ছিল ১৬০ টাকা কেজি।বাজারে এখন যেসব ফুলকপি ও বাঁধাকপি আসছে, সেগুলো আগের চেয়ে আকারে বড়। সপ্তাহ দু-এক আগে ছোট একটি ফুলকপি কিনতে ৪০ টাকা লাগত। এখন আগের চেয়ে বড় একেকটি ফুলকপি ও বাঁধাকপি কেনা যাচ্ছে ৩৫ থেকে ৪০ টাকায়।গত সপ্তাহে নতুন আলুর কেজি ১২০ টাকা ছিল। এখন ৮০ থেকে ১০০ টাকা। প্রতি কেজি মুলার দাম ৬০ টাকা থেকে কমে ৪৫-৫০ টাকা হয়েছে।বারোমাসি সবজির মধ্যে চড়া দর লম্বা বেগুনের। প্রতি কেজি ৮০-১০০ টাকা। বরবটির দামও প্রায় একই। অন্যান্য সবজির দাম প্রতি কেজি ৪০ থেকে ৬০ টাকার মধ্যে। বিভিন্ন শাকের দাম বলতে গেলে আগের মতোই। প্রতি আঁটি লালশাকের দাম ১৫ টাকা।গত মাসে বাজারে কাঁচা মরিচের দর কেজিপ্রতি ২৫০ টাকায় উঠেছিল। এখন বাজারভেদে ১২০ থেকে ১৪০ টাকা কেজি। কারওয়ান বাজারে দাম আরেকটু কম।কারওয়ান বাজারের সবজি বিক্রেতা রিয়াদ হোসেন প্রথম আলোকে বলেন, শীতের আগাম সবজির কারণে অন্যান্য সবজির দাম কমেছে।প্রতি কেজি দেশি পেঁয়াজের দাম এখন ৭৫-৮০ টাকা। কয়েক দিন আগে দেশি পেঁয়াজের দাম ৯০ টাকায় উঠেছিল। ভারতীয় ছোট আকারের পেঁয়াজ ৭০ টাকা কেজি, ভারতীয় বড় পেঁয়াজের কেজি ৬০ টাকা।রসুনের দাম কেজিতে ১০-২০ টাকা কমেছে। দেশি রসুন কেজিপ্রতি ৭০-৮০ টাকা ও চীনা রসুন ৯০-১০০ টাকায় বিক্রি হচ্ছে। তবে দর বেড়ে প্রতি কেজি চীনা আদা হয়েছে ১৬০ টাকা।বাজারে চাল, ডাল, আটা, চিনি, ভোজ্যতেল এবং মুরগি ও গরুর মাংসের দাম আগের মতোই আছে। মোটা চালের কেজি ৪৪-৪৫ টাকা, যা সম্প্রতি ৫০ টাকায় উঠেছিল। প্রতি কেজি খোলা আটা ২৮ টাকা ও প্যাকেটজাত ৩৪ টাকা, চিনি ৫৫ টাকা, ব্রয়লার মুরগি ১৩০-১৩৫ টাকা, গরুর মাংস ৫০০-৫২০ টাকা।সার্বিক বাজার পরিস্থিতি সম্পর্কে জানতে চাইলে তেজগাঁওয়ের বাসিন্দা ইসমাইল হোসেন বলেন, চাল ও সবজির দামই এত দিন মানুষকে বেশি ভুগিয়েছে। চালের দাম এখন ৫০ কেজির বস্তায় ১০০-১৫০ টাকা কম। এটা আরও কমা দরকার।
