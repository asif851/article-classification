
গাজীপুরের ডডি এক্সপোর্টওয়্যার নামের তৈরি পোশাক কারখানার সাড়ে ৬০০ শ্রমিকের বকেয়া পাওনা আদায়ে তৈরি পোশাকশিল্প মালিকদের সংগঠন বিজিএমইএ ভবন ঘেরাও করেছে গার্মেন্টস শ্রমিক ট্রেড ইউনিয়ন কেন্দ্র (টিইউসি)। গতকাল রোববার ঘেরাও কর্মসূচিতে টিইউসির নেতা-কর্মী ও ভুক্তভোগী শ্রমিকেরা অংশ নেন।
টিইউসির নেতা-কর্মীদের দাবি, শ্রমিকের বকেয়া পাওনা ও ঈদের বোনাস না দিয়েই ডডি এক্সপোর্টওয়্যারের কারখানাটি গত শুক্রবার গাজীপুরের বড়বাড়ি থেকে চাঁনপাড়া বাসন সড়কে স্থানান্তর করা হয়।
ঘেরাও কর্মসূচিতে বক্তব্য দেন গার্মেন্ট শ্রমিক ট্রেড ইউনিয়ন কার্যকরী সভাপতি কাজী রুহুল আমিন, সহসভাপতি জিয়াউল কবির, সাধারণ সম্পাদক শ্রমিকনেতা জলি তালুকদার, কেন্দ্রীয় নেতা সাদেকুর রহমান, জালাল হাওলাদার, কে এম মিন্টু, মঞ্জুর মঈন, জয়নাল আবেদীন, মোহাম্মদ শাজাহান, রফিকুল ইসলাম, ডডি ফ্যাশনের শ্রমিকনেতা ইমাম হোসেন প্রমুখ।
শ্রমিকনেতারা বলেন, বছরের পর বছর যে শ্রমিকেরা মাথার ঘাম পায়ে ফেলে কারখানা সচল রেখেছেন, তাঁদেরই শূন্য হাতে বিদায় করার পাঁয়তারা করছে মালিকপক্ষ। শিগগিরই শ্রমিকদের বকেয়া পাওনা ও ঈদ বোনাস পরিশোধের দাবি পূরণ না হলে কঠোর আন্দোলনের হুমকি দেন শ্রমিকনেতারা। বিজ্ঞপ্তি
