
সারা দেশের সোনার দোকান আগামী রোববার থেকে অনির্দিষ্টকালের জন্য বন্ধ ঘোষণা করেছে বাংলাদেশ জুয়েলার্স সমিতি।
আপন জুয়েলার্সের সোনা ও হীরা জব্দ করার সাম্প্রতিক ঘটনা নিয়ে আজ বুধবার দুপুর ১২টায় জুয়েলার্স সমিতির নেতারা বায়তুল মোকাররম মার্কেটের নিজস্ব কার্যালয়ে বৈঠক করেন। বৈঠক শেষে সোনার দোকানে অনির্দিষ্টকালের ধর্মঘটের বিষয়টি সাংবাদিকদের জানান সমিতির সহসভাপতি এনামুল হক খান।
বাংলাদেশ জুয়েলার্স সমিতি বলছে, স্বর্ণ নীতিমালা না হওয়া পর্যন্ত তারা ধর্মঘট চালিয়ে যাবে। একই সঙ্গে ৪৮ ঘণ্টার মধ্যে আপন জুয়েলার্সের জব্দকৃত সোনা, হীরা ও হীরার অলংকার ফেরত দেওয়ারও দাবি জানিয়েছে সংগঠনটি।
 
