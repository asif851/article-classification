
দেশে চতুর্থ প্রজন্মের (ফোর-জি) টেলিযোগাযোগ সেবা চালুর লাইসেন্স পেতে পাঁচটি মোবাইল ফোন অপারেটরকে যোগ্য হিসেবে ঘোষণা করেছে বাংলাদেশ টেলিযোগাযোগ নিয়ন্ত্রণ কমিশন (বিটিআরসি)। এই পাঁচটি অপারেটর হলো গ্রামীণফোন, রবি, বাংলালিংক, টেলিটক ও সিটিসেল। আগামী বৃহস্পতিবার আনুষ্ঠানিকভাবে এদের নাম প্রকাশ করবে বিটিআরসি।১৪ জানুয়ারি ফোর-জি সেবার লাইসেন্সের জন্য এই পাঁচটি অপারেটর বিটিআরসির কাছে আবেদন করে। এসব আবেদন যাচাই-বাছাইয়ে দুটি মূল্যায়ন কমিটি গঠন করে বিটিআরসি। একটি কমিটি করা হয় ফোর-জি লাইসেন্সের জন্য, অন্যটি করা হয় তরঙ্গ নিলামের আবেদন যাচাইয়ের জন্য। এসব আবেদন এখন সরকারের চূড়ান্ত অনুমোদনের জন্য ডাক ও টেলিযোগাযোগ বিভাগে পাঠানো হবে।বিটিআরসি সূত্রে জানা গেছে, অপারেটরদের আবেদনে অনেক দুর্বলতা ও প্রয়োজনীয় তথ্যের ঘাটতি ছিল। কিন্তু এরপরও সব আবেদনকে যোগ্য হিসেবে ছাড়পত্র দেওয়ার সিদ্ধান্ত নেওয়া হয়েছে। আবেদন বাছাইয়ের সঙ্গে যুক্ত একজন কর্মকর্তা জানান, মূল্যায়ন-প্রক্রিয়া চলাকালীন অপারেটরদের কাছ থেকে একাধিক নথি সংগ্রহ করা হয়েছে।কারিগরি সব প্রক্রিয়া শেষে আগামী মার্চ নাগাদ দেশে ফোর-জি সেবা চালু করা সম্ভব হবে বলে বিটিআরসি আশা করছে। বিটিআরসির নির্ধারিত তারিখ অনুযায়ী, আগামী ১৩ ফেব্রুয়ারি তরঙ্গ নিলাম অনুষ্ঠিত হবে। এই নিলাম-প্রক্রিয়ার বিস্তারিত তথ্য প্রকাশ করা হবে ২৯ জানুয়ারি।
