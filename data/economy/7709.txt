
কৃষিব্যবস্থাকে আধুনিক করার লক্ষ্যে ১৭২ কোটি টাকার ‘খামার যান্ত্রিকীকরণের মাধ্যমে ফসল উৎপাদন বৃদ্ধি’ প্রকল্প নেওয়া হয়েছে। এ প্রকল্পের আওতায় কৃষকের যন্ত্রপাতি কিনতে শতকরা ২৫ ভাগ মূল্য সরকার পরিশোধ করবে। এভাবে প্রায় ৩২ হাজার আধুনিক কৃষি যন্ত্রপাতি সরবরাহ করা হবে। এই প্রকল্পের আওতায় কোনো কৃষি যন্ত্রপাতির দাম ১০০ টাকা হলে কৃষককে ৭৫ টাকা পরিশোধ করতে হবে। বাকি ২৫ টাকা সরকার দেবে।গতকাল মঙ্গলবার অনুষ্ঠিত জাতীয় অর্থনৈতিক পরিষদের নির্বাহী কমিটির (একনেক) সভায় এই প্রকল্পটি অনুমোদন দেওয়া হয়। শেরেবাংলা নগরের এনইসি সম্মেলন কক্ষে অনুষ্ঠিত একনেক সভায় সভাপতিত্ব করেন প্রধানমন্ত্রী ও একনেক চেয়ারপারসন শেখ হাসিনা। কৃষি সম্প্রসারণ অধিদপ্তর ২০১৩ সালের জুলাই থেকে ২০১৮ সালের জুন মাসের মধ্যে প্রকল্পটি বাস্তবায়ন করবে। গতকালের একনেক সভায় এটিসহ ৭৪৭ কোটি টাকার মোট সাতটি প্রকল্প অনুমোদন দেওয়া হয়। ব্যয়ের মধ্যে ৪৭৭ কোটি টাকা সরকারের নিজস্ব তহবিল থেকে এবং অবশিষ্ট ২৭০ কোটি টাকা প্রকল্প সাহায্য থেকে মেটানো হবে। সভাশেষে পরিকল্পনা বিভাগের সচিব ভূইয়া শফিকুল ইসলাম প্রকল্পসমূহ সাংবাদিকদের অবহিত করেন। অনুমোদিত অন্য প্রকল্পগুলো হলো ১৪২ কোটি টাকার বাংলাদেশ এগ্রিকালচার ইনফ্রাস্ট্রাকচার ডেভেলপমেন্ট প্রোগ্রাম; ১০২ কোটি টাকার জাতীয় সমুদ্র গবেষণা ইনস্টিটিউট স্থাপন (প্রথম পর্যায়) (দ্বিতীয় সংশোধিত) প্রকল্প; ৫৬ কোটি টাকার পানি ভবন নির্মাণ (প্রথম পর্যায়) প্রকল্প; ২৬ কোটি টাকার করতোয়া নদীর ডানতীর সমন্বিত বন্যা নিয়ন্ত্রণ, নিষ্কাশন ও সেচ প্রকল্প; ১৬৮ কোটি টাকার সাসেক সড়ক যোগাযোগ: বেনাপোল ও বুড়িমারী স্থলবন্দর উন্নয়ন প্রকল্প; এবং ৮০ কোটি টাকার রিকাবীবাজার-রামপাল-দিঘীরপাড়-বাংলাবাজার-মুন্সিগঞ্জ সদর-নয়াগাঁও-মুক্তাপুর সড়ক উন্নয়ন (প্রথম সংশোধিত) প্রকল্প।একনেক সভায় পরিকল্পনামন্ত্রী এ কে খন্দকার. কৃষিমন্ত্রী মতিয়া চৌধুরীসহ সংশ্লিষ্ট উর্ধ্বতন কর্মকর্তারা উপস্থিত ছিলেন।
