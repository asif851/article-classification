
ঋণ কেন্দ্রীভূত হওয়া এখনো ব্যাংক খাতের জন্য প্রধান সমস্যা। ব্যাংকের ৩৭ শতাংশ ঋণ গেছে ব্যবসা খাতে। ৫৫ শতাংশ শিল্প ঋণ গেছে বড় গ্রুপগুলোর কাছে। ৯০ শতাংশ ঋণ শহরে কেন্দ্রীভূত হয়ে পড়েছে। বাংলাদেশে ব্যাংক ঋণের ৩০ শতাংশই বড় গ্রাহকদের নিয়ন্ত্রণে।
বাংলাদেশ ইনস্টিটিউট অব ব্যাংক ম্যানেজমেন্ট (বিআইবিএম) আয়োজিত বার্ষিক ব্যাংকিং সম্মেলনে ২০১৫ সালের ব্যাংক খাতের এসব তথ্য তুলে ধরেন প্রতিষ্ঠানটির মহাপরিচালক তৌফিক আহমেদ চৌধুরী। প্রতিষ্ঠানটির কার্যালয়ে আজ রোববার সকালে দুই দিনব্যাপী এ সম্মেলনের উদ্বোধন করেন বাংলাদেশ ব্যাংকের গভর্নর ফজলে কবির।
উদ্বোধনী বক্তৃতায় ফজলে কবির বলেন, বাংলাদেশে ব্যাংক খাতের জন্য নতুন নতুন চ্যালেঞ্জ এসেছে। তা মোকাবিলা করতে ব্যাংকগুলোকে উদ্যোগ নিতে হবে।
তৌফিক চৌধুরী বলেন, আন্তর্জাতিক মুদ্রা তহবিল (আইএমএফ), বিশ্বব্যাংকসহ বিশ্বের বিভিন্ন প্রতিষ্ঠান বড় গ্রুপগুলোর কাছে বেশি পরিমাণ ঋণ থাকায় উদ্বেগ প্রকাশ করে আসছে। বড় গ্রুপগুলোর কাছে ঋণ আটকে থাকায় আর্থিক খাতে ধস নামতে পারে।
