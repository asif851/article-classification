
স্ত্রী, স্বামী বা সন্তানের ভবিষ্যতের চিন্তা বা হঠাৎ বিপদের হাত থেকে রক্ষা পেতে ব্যাংকে টাকা জমানোর বিকল্প নেই। সচেতন মানুষ মাত্রই ব্যাংকে স্থায়ী আমানত করেন। এ ক্ষেত্রে জমাকারীকে ব্যাংক যে সুদ দেয়, তার নামই ফিক্সড ডিপোজিট রেট বা স্থায়ী আমানতে সুদের হার (এফডিআর)।বাংলাদেশ ব্যাংকের গত সেপ্টেম্বর মাসের তথ্য বিশ্লেষণে দেখা যায়, ৫৬টি ব্যাংকের সুদের হার এক রকম নয়। সর্বনিম্ন তিন মাস থেকে তিন বছর বা তারও বেশি সময়ের জন্য এফডিআরে টাকা জমা রাখার সুযোগ রয়েছে। রাষ্ট্রমালিকানাধীন ব্যাংক: বাংলাদেশ ব্যাংকের তথ্য বলছে, রাষ্ট্রমালিকানাধীন আট ব্যাংকের মধ্যে সবচেয়ে বেশি সুদ দিচ্ছে রাজশাহী কৃষি উন্নয়ন ব্যাংক (রাকাব)। তিন থেকে ছয় মাসের কম সময়ের সুদ ৬ দশমিক ৫০ থেকে ৮ শতাংশ, ছয় মাস থেকে এক বছরের কম সময়ের জন্য ৮ শতাংশ এবং এক বছর থেকে তার বেশি সময়ের সুদ ৮ থেকে ১০ দশমিক ৮০ শতাংশ। এরপরের অবস্থানেই বেসিক ব্যাংক। তিন থেকে ছয় মাসের কম সময়ের জন্য এ ব্যাংকের সুদ ৬ দশমিক ৫০ থেকে ৮ শতাংশ। তবে ছয় মাস থেকে এক বছরের কম সময়ের সুদ ৮ দশমিক ৫০, এক বছর থেকে দুই বছরের কম সময়ের সুদ ৮ দশমিক ৫০ থেকে ৯ এবং দুই বছরের ওপরে গেলেই ৯ শতাংশ সুদ।এ ছাড়া সোনালী, অগ্রণী, রূপালী, জনতা, বিডিবিএল ও বিকেবির সুদ ৭ দশমিক ৫০ থেকে ৮ শতাংশ পর্যন্ত।বেসরকারি ব্যাংক: তিন বছর থেকে তার বেশি সময়ের জন্য সবচেয়ে বেশি ১১ দশমিক ৫০ শতাংশ পর্যন্ত সুদ সাউথবাংলা এগ্রিকালচার অ্যান্ড কমার্স ব্যাংকের (এসএবিসি)। এরপর পূবালী ব্যাংক ১১, ঢাকা ব্যাংক ১০ দশমিক ৪১, দি সিটি ব্যাংক ১০ দশমিক শূন্য ৩ এবং ইনভেস্টমেন্ট করপোরেশন অব বাংলাদেশ (আইসিবি) ১০ শতাংশ সুদ দিচ্ছে। তিন থেকে ছয় মাসের কম সময়ের জন্য ৯ থেকে ১০ শতাংশ সুদ দেওয়া ব্যাংকগুলোর বেশির ভাগই নতুন প্রজন্মের ব্যাংক। এগুলো হচ্ছে এসএবিসি, ফারমারস ব্যাংক, মেঘনা ব্যাংক, এনআরবি কমার্শিয়াল ব্যাংক, এনআরবি গ্লোবাল ব্যাংক ও ইউনিয়ন ব্যাংক। অবশ্য তার আগের প্রজন্মের ফার্স্ট সিকিউরিটি ব্যাংকও ৯ শতাংশ সুদ দিচ্ছে। অন্য ব্যাংকগুলোর তিন বছর বা তার বেশি সময়ের সুদ ১০ শতাংশের কম।বিদেশি ব্যাংক: বিদেশি ব্যাংকের মধ্যে তিন বছর থেকে তার বেশি সময়ের সবচেয়ে বেশি ১০ শতাংশ সুদ কমার্শিয়াল ব্যাংক অব সিলন এবং ন্যাশনাল ব্যাংক অব পাকিস্তানের। সবচেয়ে কম সুদ সিটি ব্যাংক এনএর। আল ফালাহ, স্ট্যান্ডার্ড চার্টার্ড, ওরি, এইচএসবিসি, হাবিব ব্যাংক এবং স্টেট ব্যাংক ইন্ডিয়ায় সুদের হার ১ দশমিক ২৫ থেকে ৯ দশমিক ২৫ শতাংশ পর্যন্ত।
