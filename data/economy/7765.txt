

হাজারীবাগের ট্যানারিগুলোর গ্যাস, বিদ্যুৎ ও অন্যান্য সেবা সংযোগ বিচ্ছিন্ন করতে পরিবেশ অধিদপ্তরকে সহযোগিতা করবেন মালিকেরা। তবে তাঁরা কিছু দাবিদাওয়া বাস্তবায়নের জন্য ৬ এপ্রিল পর্যন্ত সময় বেঁধে দিয়েছেন।
আজ রোববার ধানমন্ডির একটি রেস্তোরাঁয় সংবাদ সম্মেলন করে নিজেদের দাবিগুলো তুলে ধরেন ট্যানারি মালিক ও চামড়া খাত-সংশ্লিষ্ট সংগঠনগুলো।
ট্যানারি মালিকদের দাবিগুলো হলো বাংলাদেশ ক্ষুদ্র ও কুটির শিল্প করপোরেশনের (বিসিক) অনিয়ম ও ব্যর্থতার বিরুদ্ধে বিচার বিভাগীয় তদন্ত করা, সাভারের চামড়া শিল্পনগরে দ্রুত গ্যাস-সংযোগ দেওয়া, বরাদ্দকৃত প্লটগুলোর মালিকানা দ্রুত বুঝিয়ে দেওয়া এবং অন্যান্য অবকাঠামো প্রস্তুত করা।
সংবাদ সম্মেলনে লিখিত বক্তব্যে বাংলাদেশ ফিনিশড লেদার, লেদার গুডস অ্যান্ড ফুট ওয়্যার এক্সপোর্টার অ্যাসোসিয়েশনের (বিএফএলএলএফইএ) সভাপতি মহিউদ্দিন আহমেদ বলেন, হাজারীবাগে গ্যাস, বিদ্যুৎ-সংযোগ কেটে দেওয়া হলে চামড়া খাতে বিপর্যয় নেমে আসবে। ১ হাজার ১০০ কোটি টাকার বাস্তবায়নাধীন রপ্তানি আদেশ বাতিল হবে। বিদেশি ক্রেতারা মুখ ফিরিয়ে নেবেন। শ্রমিক-কর্মচারীদের বেতন-ভাতা, ঋণের সুদ পরিশোধ করা উদ্যোক্তাদের জন্য কঠিন হবে।
বাংলাদেশ ট্যানার্স অ্যাসোসিয়েশনের (বিটিএ) সভাপতি শাহিন আহমেদ চামড়া শিল্পের বিপর্যয় রোধে প্রধানমন্ত্রীর হস্তক্ষেপ কামনা করে বলেন, ইন্টার পার্লামেন্টারি ইউনিয়নের (আইপিইউ) ১৩৬তম সম্মেলনের কারণে তাঁরা তাঁদের কর্মসূচি স্থগিত করেছেন। এর আগে আগামীকাল সোমবার জনসভা ও আগামী মঙ্গলবার প্রধানমন্ত্রী বরাবর স্মারকলিপি পেশের কর্মসূচি ছিল তাঁদের। তবে এর বদলে আগামী ৮ এপ্রিল জনসভা করবেন তাঁরা।
গতকাল শনিবার সন্ধ্যায় আনুষ্ঠানিকভাবে শুরু হয়েছে পাঁচ দিনের আইপিইউ সম্মেলন।
সংবাদ সম্মেলনে ট্যানারি ওয়ার্কার্স ইউনিয়ন, লেদার কেমিক্যাল ব্যবসায়ী সমবায় সমিতি, লেদার অ্যান্ড লেদার গুডস ম্যানুফ্যাকচারার্স কো-অপারেটিভ সোসাইটি, লেদার ইঞ্জিনিয়ার্স অ্যান্ড টেকনোলজিস সোসাইটি, বাংলাদেশ কেমিক্যাল ইম্পোর্টার্স অ্যান্ড মার্চেন্ট অ্যাসোসিয়েশনসহ চামড়া খাত-সংশ্লিষ্ট সব নেতা উপস্থিত ছিলেন।
সম্প্রতি ৬ এপ্রিলের মধ্যে হাজারীবাগে ট্যানারি শিল্পে সেবা সংযোগ বিচ্ছিন্ন করার আদেশ দিয়েছেন উচ্চ আদালত।
