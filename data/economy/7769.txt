
সারা বিশ্বে এখনো সাড়ে ৩৮ কোটি হতদরিদ্র শিশু আছে। এর ফলে ভবিষ্যৎ তরুণ প্রজন্ম ঝুঁকির মুখে থাকছে। আবার দরিদ্র শিশুদের এক-পঞ্চমাংশের বয়স পাঁচ বছরের কম। আফ্রিকার সাবসাহারা ও দক্ষিণ এশিয়ায় সিংহভাগ হতদরিদ্র শিশুর বসবাস।সম্প্রতি শিশু দারিদ্র্য নিয়ে বিশ্বব্যাংক ও ইউনিসেফের যৌথভাবে প্রকাশিত এক সমীক্ষা প্রতিবেদনে এ চিত্র উঠে এসেছে। এটি ২০১৩ সালের হিসাবে শিশু দারিদ্র্য পরিমাপ করা হয়েছে।তবে হতদরিদ্র শিশুদের চিহ্নিত করা হয়েছে কিছুটা ভিন্নভাবে। ক্রয়সমতা অনুসারে (পিপিপি) দৈনিক ১ দশমিক ৯ ডলারের কম আয় করলে ওই ব্যক্তিকে হতদরিদ্র ধরা হয়। তবে নিজেদের কিংবা পরিবারের আয়কে মাথাপিছু ভাগ করলে কোনো শিশুর আয় দৈনিক ১ দশমিক ৯ ডলারের কম হলেই ওই সব শিশুকে হতদরিদ্র হিসেবে গণনা করা হয়েছে।প্রতিবেদনে আরও বলা হয়েছে, দরিদ্র শিশুদের মানসম্পন্ন জীবনধারা দিতে ব্যর্থ হওয়ায় তাদের দক্ষ মানবসম্পদ হিসেবে গড়ে তোলা সম্ভব হচ্ছে না। টেকসই উন্নয়নের জন্য দক্ষ মানবসম্পদ গড়ে তোলা অত্যন্ত জরুরি। শিশু দারিদ্র্য নিরসন করতে না পারলে টেকসই উন্নয়ন লক্ষ্যের (এসডিজি) ২০৩০ সালের মধ্যে দারিদ্র্য দূর করার লক্ষ্যটি অর্জন করা কঠিন হবে।একক দেশ হিসেবে সবচেয়ে ভারতে ৩০ শতাংশ হতদরিদ্র শিশু আছে। এ সংখ্যা ১১ কোটির বেশি। প্রতিবেদনে আরও বলা হয়েছে, সারা বিশ্বে নয় বছর পর্যন্ত বয়সী প্রায় ২৩ কোটি শিশু এখনো হতদরিদ্র।ওই প্রতিবেদন সূত্রে জানা গেছে, বিশ্বের যত হতদরিদ্র শিশু আছে, এর অর্ধেকের বেশি প্রায় ৫১ শতাংশের মতো আফ্রিকার সাবসাহারা এলাকার দেশগুলোর শিশু। এর মানে হলো, ওই অঞ্চলে প্রায় ১৯ কোটি হতদরিদ্র শিশুর বসবাস। আর বাংলাদেশ, ভারতসহ দক্ষিণ এশিয়ার ৩৫ দশমিক ৭ শতাংশ হতদরিদ্র শিশুর বাস। এ দুই অঞ্চলেই প্রায় ৮৭ ভাগ দরিদ্র শিশু বাস করে।বিশ্বব্যাংক ও ইউনিসেফের ওই প্রতিবেদনে আরও বলা হয়েছে, সারা বিশ্বে যত হতদরিদ্র শিশু আছে, তাদের মধ্যে ৫ কোটি ৬৫ লাখ শিশু খুবই ঝুঁকিপূর্ণ বা সংকটাপন্ন অবস্থায় বাস করে। সন্ত্রাস, যুদ্ধবিধ্বস্ত কিংবা অর্থনৈতিকভাবে ভঙ্গুর দেশগুলোতে এসব শিশু বাস করছে। প্রতিবেদনে ১১টি দেশকে এমন সংকটাপন্ন দেশ হিসেবে চিহ্নিত করা হয়েছে। এগুলো হলো চাদ, কঙ্গো, গিনি, হাইতি, কসোভো, মাগাদাসকার, মালি, সিয়েরালিওন, সুদান, টোগো এবং পশ্চিম তীর ও গাজা।দারিদ্র্য সবচেয়ে আঘাত করে শৈশবকে। বিশ্বব্যাংক ও ইউনিসেফের প্রতিবেদন অনুযায়ী, সারা বিশ্বে এখন ৭৬ কোটি ৭০ লাখ হতদরিদ্র মানুষ আছে। এর মধ্যে অর্ধেকের বেশি শিশু। ৩৮ কোটি ২০ লাখ পূর্ণবয়স্ক হতদরিদ্র। আর কর্মক্ষম হতদরিদ্র (যাঁদের বয়স ১৯ থেকে ৫৯ বছর) মানুষের সংখ্যা প্রায় ৩৪ কোটি।৮৯টি দেশের শিশু দারিদ্র্য পরিস্থিতি বিশ্লেষণ করে এ সমীক্ষাটি করেছে বিশ্বব্যাংক ও ইউনিসেফ। ৩ অক্টোবর প্রতিবেদনটি প্রকাশ করা হয়।
