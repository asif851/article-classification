
বাংলাদেশের সুবিধাবঞ্চিত মানুষজনের জন্য ১০ হাজার বস্তা চাল অনুদান দিয়েছে তাইওয়ান সরকার। সম্প্রতি চট্টগ্রাম বন্দর দিয়ে এসব চাল আনা হয়।জানা গেছে, তাইওয়ান সরকার ‘ওয়ার্ল্ড তাইওয়ানিজ চেম্বার অব কমার্স’-এর মাধ্যমে এসব চাল চাঁদপুরের একটি বেসরকারি উন্নয়ন সংস্থার কাছে পাঠিয়েছে। তাইওয়ানের এই চাল অনুদানে সহযোগিতা করেছে শিপিং এজেন্ট ‘ওরিয়েন্ট ওভারসিজ কনটেইনার লাইন’ ও পণ্য পরিবহনে সহায়তাকারী প্রতিষ্ঠান কোয়াং সেং ট্রান্সপোর্ট সার্ভিস করপোরেশন। পাঁচটি কনটেইনারে প্রায় ১০০ টন ওজনের এসব চাল খালাস করে চাঁদপুরে ‘ট্রান্সসেন্ড বাংলাদেশ’ নামের একটি বেসরকারি উন্নয়ন সংস্থার কাছে পাঠানো হয়েছে।
