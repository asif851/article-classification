
গ্যাস ও বিদ্যুতের দাম বাড়ানো হলে ব্যবসার ব্যয় বাড়বে বলে মনে করে ঢাকা চেম্বার অব কমার্স অ্যান্ড ইন্ডাস্ট্রি (ডিসিসিআই)। সংগঠনটি বলছে, মূল্যবৃদ্ধির সিদ্ধান্তে ব্যবসা-বাণিজ্যে নানামুখী নেতিবাচক প্রভাব পড়বে। ব্যবসার ব্যয় বৃদ্ধি পাবে। দেশের পণ্য রপ্তানি বাধাগ্রস্ত হবে।গত বৃহস্পতিবার সরকার গ্যাস-বিদ্যুতের দাম বাড়ানোর সিদ্ধান্তটি জানায়। গতকাল সোমবার এক সংবাদ বিজ্ঞপ্তিতে ঢাকা চেম্বার এই মূল্যবৃদ্ধিতে উদ্বেগ প্রকাশ করেছে। একই সঙ্গে অর্থনৈতিক উন্নয়নের ধারাকে সমুন্নত রাখতে সিদ্ধান্তটি পুনর্বিবেচনার দাবি জানিয়েছে সংগঠনটি।ডিসিসিআই মনে করে, গ্যাস ও বিদ্যুতের মূল্যবৃদ্ধির কারণে মূল্যস্ফীতি দুই অঙ্কে উন্নীত হওয়ার সম্ভাবনা রয়েছে। যা কিনা দেশের অর্থনীতির জন্য মারাত্মক হুমকির কারণ হতে পারে। বর্তমানে আন্তর্জাতিক বাজারের তুলনায় দেশীয় বাজারে এলপিজি গ্যাসের দাম তুলনামূলকভাবে বেশি। এলপিজি গ্যাসের মূল্য আরও বৃদ্ধি সমাজের নিম্ন ও মধ্যম শ্রেণির মানুষের জ্বালানি ব্যয় বৃদ্ধি পাবে। এ শ্রেণির মানুষের ভোগান্তি বাড়বে।ডিসিসিআই বলছে, দেশের অর্থনীতির ধারাকে গতিশীল রাখতে সরাসরি বৈদেশিক বিনিয়োগ (এফডিআই) দরকার। কিন্তু এই বিনিয়োগকে আকর্ষণ করার ক্ষেত্রে গ্যাস-বিদ্যুতের মূল্যবৃদ্ধির সিদ্ধান্ত নেতিবাচক প্রভাব ফেলবে। ভবিষ্যতে বিদেশি বিনিয়োগকারীরা এ দেশে বিনিয়োগে নিরুৎসাহিত হবেন। অন্যদিকে ক্যাপটিভ বিদ্যুৎ ব্যবহারের ফলে দেশের বস্ত্র ও পোশাকসহ অন্য খাত চাপের মধ্যে রয়েছে। নতুন করে মূল্যবৃদ্ধির ফলে এ খাতগুলোর অগ্রগতি ব্যাহত হবে।
