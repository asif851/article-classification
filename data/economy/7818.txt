
বাংলাদেশে নিযুক্ত বিভিন্ন দেশের কূটনীতিকদের বিদেশি নাগরিক হত্যা নিয়ে ‘অতি রিঅ্যাকশন’ না দেখাতে বলেছেন বাণিজ্যমন্ত্রী তোফায়েল আহমেদ। 
আজ বাণিজ্য মন্ত্রণালয়ে ঢাকায় নবনিযুক্ত শ্রীলঙ্কার রাষ্ট্রদূত ইয়াসোজা গুনাসেকারার সঙ্গে বৈঠকের পরে সংবাদ ব্রিফিংয়ে তিনি এ কথা বলেন। তিনি বলেন, ‘দুজন বিদেশি নাগরিক হত্যা হয়েছে। আমি কূটনীতিকদের এ বিষয়ে অতি রিঅ্যাকশন (অতি-প্রতিক্রিয়া) দেখাতে না করেছি। কারণ, এতে দুষ্কৃতকারীরা উৎসাহিত হয়। তারা মনে করে, বিদেশি মারলে বেশি খবর (নিউজ হয়) প্রকাশিত হয়।’ বাণিজ্যমন্ত্রী বলেন, ‘আইএস বলে কিছু নেই। কাজগুলো করেছে জামাত-শিবিরের লোক।’ তিনি বলেন, আন্দোলন ও জঙ্গি হামলা চালিয়ে কিছু করতে না পেরে তারা বিদেশি নাগরিকদের হত্যা করেছে। ইতালি ও জাপানের নাগরিককে হত্যা, তাজিয়া মিছিলের প্রস্তুতিতে বোমা হামলা এগুলো একসূত্রেই গাঁথা।  ট্রান্সপারেন্সি ইন্টারন্যাশনাল বাংলাদেশ বা টিআইবির প্রতিবেদন প্রসঙ্গে বাণিজ্যমন্ত্রী তোফায়েল আহমেদ বলেন, ‘আমি আজ পর্যন্ত তাদের কোনো প্রশংসা সূচক প্রতিবেদন দেখিনি। আমরা নিম্নমধ্যম আয়ের দেশ থেকে উচ্চ মধ্যম আয়ের দেশের দিকে যাচ্ছি। যুক্তরাষ্ট্রের প্রেসিডেন্ট বারাক ওবামা পর্যন্ত আমাদের তারিফ করে। কিন্তু টিআইবির কাছ থেকে সে ধরনের কিছু শোনা যায় না। টিআইবি কোনো রাজনৈতিক দল নয়। কিন্তু জাতীয় সংসদে বিএনপির নাম কতবার উচ্চারিত হয়, সেগুলো নিয়েও কথা বলে টিআইবি। অবস্থাদৃষ্টে মনে হয়, টিআইবি বিএনপির অঙ্গসংগঠনে পরিণত হয়েছে। টিআইবি একটি গবেষণা সংস্থা। কিন্তু অনেকে প্রশ্ন তোলে তারা গবেষণায় এত টাকা কোথায় পায়?’ টিআইবি বিএনপির আমলে যা করত এখনো তাই করছে, টিআইবির কাজের ধরনে তো কোনো পরিবর্তন আসেনি, সাংবাদিকেরা এ বিষয়টি তুলে ধরলে বাণিজ্যমন্ত্রী বলেন, ‘পরিবর্তন তো একটু হয়েছে। তারা গবেষণা করেছে, কোথা থেকে এত টাকা পেল? সংসদে কোরাম সংকট বললেই হয়ে গেল? টিআইবি মধ্যবর্তী নির্বাচনের জন্য কাজ করছে, যা কখনোই হবে না।’
