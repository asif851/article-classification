
দেশের অর্থনৈতিক অঞ্চলগুলোতে নিরাপত্তা দাবি করেছেন বাংলাদেশ অর্থনৈতিক অঞ্চল কর্তৃপক্ষের (বেজা) নির্বাহী চেয়ারম্যান পবন চৌধুরী। তিনি অর্থনৈতিক অঞ্চলগুলোতে বিদেশি বিনিয়োগকারীদের নিরাপত্তা যেমন চেয়েছেন, তেমনি স্থানীয় চাঁদাবাজি বন্ধের দাবি করেছেন।
আজ মঙ্গলবার রাতে মিরসরাই অর্থনৈতিক অঞ্চলে ভূমি উন্নয়নের কাজ দেওয়া নিয়ে এক অনুষ্ঠানে বেজার নির্বাহী চেয়ারম্যান এসব দাবি করেন। রাজধানীর সোনারগাঁও হোটেলে আয়োজিত এ অনুষ্ঠানে প্রধান অতিথি ছিলেন প্রধানমন্ত্রীর কার্যালয়ের এসডিজি বিষয়ক মুখ্য সমন্বয়ক আবুল কালাম আজাদ।
সম্প্রতি চট্টগ্রামে যে জঙ্গি তৎপরতা ধরা পড়েছে, তা অর্থনৈতিক অঞ্চলের কাছে। পরে পুলিশের বরাত দিয়ে অর্থনৈতিক অঞ্চল ঘিরে জঙ্গি তৎপরতার খবর গণমাধ্যমে প্রকাশিত হয়। এরই পরিপ্রেক্ষিতে নিরাপত্তা চাইলেন বেজা চেয়ারম্যান।
ওই অনুষ্ঠানে মিরসরাই অর্থনৈতিক অঞ্চল-১-এর ৫৫০ একর জমি উন্নয়নের কাজ দেওয়া হয় দেশের তিনটি প্রতিষ্ঠানের যৌথ উদ্যোগে গঠিত পাওয়ার প্যাক-ইস্টওয়েস্ট-গ্যাসমিন কনসোর্টিয়ামকে। অনুষ্ঠানে তাদের ‘লেটার অব অ্যাওয়ার্ড’ প্রদান করে বেজা।
মিরসরাই অর্থনৈতিক অঞ্চলটির আয়তন হবে মোট ৩০ হাজার একর। এর মধ্যে কিছু জমি বেজা নিজে উন্নয়ন ও পরিচালনা করবে। কিছু জমি সরকারি-বেসরকারি অংশীদারত্বে (পিপিপি) উন্নয়ন ও পরিচালনা করা হবে। এ ছাড়া আরও কিছু উপায়ে জমি উন্নয়ন ও পরিচালনা করা হবে। পাওয়ার প্যাক-ইস্টওয়েস্ট-গ্যাসমিন কনসোর্টিয়াম জমি পেয়েছে পিপিপির ভিত্তিতে। তারা এ জমি উন্নয়ন করে পরিচালনা করবে।
বেজার নির্বাহী চেয়ারম্যান পবন চৌধুরী অর্থনৈতিক অঞ্চলে গ্যাস-বিদ্যুতের ব্যবস্থা করার দাবি করেন।
অনুষ্ঠানে আবুল কালাম আজাদ বলেন, গ্যাস-বিদ্যুতের নিশ্চয়তার জন্য সরকারি সংস্থাগুলো কাজ করছে। এরপরে অনুষ্ঠানে মিরসরাই অর্থনৈতিক অঞ্চলে ১৫০ মেগাওয়াট বিদ্যুৎ উৎপাদনের জন্য রুরাল পাওয়ার কোম্পানিকে ১৬ একর জমি দেওয়ার জন্য একটি সমঝোতা চুক্তি হয়।
