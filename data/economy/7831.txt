
লেনদেন শুরুর প্রথম দিনেই ঢাকা স্টক এক্সচেঞ্জে (ডিএসই) বস্ত্র খাতের নতুন তালিকাভুক্ত কোম্পানি ফ্যামিলিটেক্সের প্রতিটি শেয়ারের  দাম প্রায় ৪০০ শতাংশ বা পাঁচ গুণ বেড়েছে। দিন শেষে কোম্পানিটির লেনদেনের পরিমাণ ছিল ৬৭ কোটি টাকা, যা ডিএসইর মোট লেনদেনের প্রায় ৮ শতাংশ।
ডিএসইর তথ্য অনুযায়ী, প্রাথমিক গণপ্রস্তাব বা আইপিওতে কোম্পানিটির প্রতিটি শেয়ারের দাম বিক্রি হয় ১০ টাকা ফেসভ্যালু বা অভিহিত মূল্যে। আর গতকাল মঙ্গলবার ঢাকার বাজারে কোম্পানিটির শেয়ারের প্রারম্ভিক মূল্য ছিল ৪১ টাকা ৭০ পয়সা। লেনদেনের একপর্যায়ে তা বেড়ে ৪৯ টাকা ৯০ পয়সায় উন্নীত হয়। প্রথম দিনেই কোম্পানিটির প্রায় দেড় কোটি শেয়ার বিক্রি হয়। আইপিওতে কোম্পানিটি তিন কোটি ৪০ লাখ শেয়ার ছেড়েছিল। কোম্পানিটির প্রতিটি মার্কেট লট বা বাজারগুচ্ছে রয়েছে ৫০০টি শেয়ার। সেই হিসাবে প্রতিটি লটের জন্য আবেদনকারীদের খরচ হয়েছে পাঁচ হাজার টাকা। আর গতকাল দিনের সর্বোচ্চ দামে আইপিওতে পাওয়া শেয়ার বিক্রি করেছেন তাঁদের প্রতিটি লটে প্রায় ২০ হাজার টাকা মুনাফা হয়েছে। তবে দিনের সর্বনিম্ন দাম (৪০ টাকা ১০ পয়সা) ধরে হিসাব করলে প্রতি লট শেয়ারে মুনাফার পরিমাণ ছিল প্রায় ১৫ হাজার টাকা। লেনদেনের প্রথম দিনে কোম্পানিটির ৪০০ শতাংশ  দর বৃদ্ধিকে ‘অযৌক্তিক’ বলে মনে করছেন ডিএসইর সাবেক সভাপতি শাকিল রিজভী। তিনি বলেন, নতুন শেয়ারের প্রতি বিনিয়োগকারীদের অতি উৎসাহের কারণে এমন দর বৃদ্ধি ঘটেছে। বেশ কিছুদিন ধরেই নতুন কোম্পানির প্রতি বিনিয়োগকারীদের অতিরিক্ত আগ্রহ দেখা যাচ্ছে। ফ্যামিলিটেক্স কোম্পানিটি প্রথম প্রান্তিকে যে ইপিএস দেখিয়েছে তার সঙ্গে বাজারমূল্যের তুলনা করলে প্রথম দিনেই এটি বিনিয়োগের জন্য নিরাপদ সীমা অতিক্রম করেছে। সম্পদমূল্যের বিবেচনায়ও এটির দাম যৌক্তিক সীমা ছাড়িয়েছে।
