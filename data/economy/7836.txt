
বিদ্যমান বৈষম্য নিরসনে একুশ শতকের ভূমি সংস্কার কমিশন গঠনের পরামর্শ দিয়েছেন সেন্টার ফর পলিসি ডায়ালগের (সিপিডি) চেয়ারম্যান রেহমান সোবহান। তিনি বলেছেন, বৈষম্য নিরসনে সম্পদে গ্রামের জনসাধারণের অধিকার দিতে হবে ও নির্বাচনী ব্যবস্থার সংস্কার আনতে হবে। খবর দ্য হিন্দুর। গত সোমবার ভারতের পণ্ডীচেরী বিশ্ববিদ্যালয়ে মদনজিত সিং মেমোরিয়াল লেকচারে ‘দক্ষিণ এশিয়ায় বৈষম্যের কাঠামোগত উৎস’ শীর্ষক বক্তৃতায় রেহমান সোবহান এসব কথা বলেন। তিনি বলেন, কৃষিশ্রমিক ও উৎপাদনশীল খাত ন্যায্য অংশীদার গঠন করবে, যাতে সরকারি প্রতিষ্ঠানগুলো মানসম্পন্ন শিক্ষা দেবে। উপসর্গের আগে বৈষম্যের উৎস নির্ণয় প্রয়োজন উল্লেখ করে রেহমান সোবহান বলেন, অর্থনৈতিক তারতম্যের প্রধান কারণ হলো উৎপাদনক্ষম সম্পদে পক্ষপাতদুষ্ট সুযোগ, বাজারে অসম অংশগ্রহণ, শিক্ষায় বৈষম্য, স্বাস্থ্যসেবায় পক্ষপাতদুষ্ট সুযোগ ও অসম বিশ্বায়ন। তিনি বলেন, বৈষম্যের কারণ চিহ্নিত না করা পর্যন্ত দক্ষিণ এশিয়ায় বৈষম্য চলতেই থাকবে।
