
মোবাইল অপারেটর গ্রামীণফোনের সঙ্গে যৌথভাবে কো-ব্র্যান্ডেড ক্রেডিট কার্ড চালু করেছে বহুজাতিক স্ট্যান্ডার্ড চার্টার্ড ব্যাংক। সিগনেচার স্টার ও প্লাটিনাম স্টার ক্রেডিট নামে গ্রামীণফোনের প্লাটিনাম প্লাস ও প্লাটিনাম স্টার পোস্টপেইড গ্রাহকদের জন্য এই কার্ড দুটি চালু করা হয়েছে।
গ্রামীণফোনের আজ মঙ্গলবার পাঠানো এক সংবাদ বিজ্ঞপ্তিতে এ তথ্য জানিয়ে বলা হয়েছে, স্টার কার্যক্রমের আওতায় গ্রাহকদের সুবিধা দিতেই নতুন এই উদ্যোগ নেওয়া হয়েছে। এর মাধ্যমে গ্রাহকেরা অতিরিক্ত রিওয়ার্ড পয়েন্ট, ঢাকা শাহজালাল আন্তর্জাতিক বিমানবন্দরের বলাকা এক্সিকিউটিভ লাউঞ্জে প্রবেশসহ বিশ্বজুড়ে বিভিন্ন বিমানবন্দরের প্রায়োরিটি লাউঞ্জে প্রবেশের সুযোগ পাবেন। এ ছাড়া বিভিন্ন হোটেলে একজনের মূল্যে দুজনের বুফে খাওয়া, বিল বকেয়া থাকলেও আউটগোয়িং কল সুবিধা চালু থাকা, গ্রামীণফোন থেকে কোনো হ্যান্ডসেট কিনলে মূল্য ছাড়সহ বিভিন্ন বাড়তি সুবিধা পাবেন কার্ডের ব্যবহারকারীরা।
স্ট্যান্ডার্ড চার্টার্ড ব্যাংকের প্রধান নির্বাহী কর্মকর্তা আবরার এ আনোয়ার বলেন, গ্রাহকদের সবার থেকে ভিন্ন উপায়ে ক্রেডিট কার্ডের সর্বোত্তম ব্যবহার ও সুবিধা উপভোগ নিশ্চিত করতে এ কার্ড দুটি আনা হয়েছে।গ্রামীণফোনের প্রধান নির্বাহী কর্মকর্তা পেটার বি ফারবার্গ বলেন, গ্রাহকদের সুবিধার কথা মাথায় রেখে দুটি প্রতিষ্ঠানই চমৎকার একটি পদক্ষেপ নিয়েছে।
গ্রামীণফোনের প্রধান কার্যালয়ে গতকাল সোমবার আয়োজিত এ কার্ড উন্মোচন অনুষ্ঠানে আরও উপস্থিত ছিলেন স্ট্যান্ডার্ড চার্টার্ড ব্যাংক বাংলাদেশের রিটেইল ব্যাংকিংয়ের প্রধান আদিত্য মান্ডলোই, গ্রামীণফোনের প্রধান বিপণন কর্মকর্তা ইয়াসির আজমান প্রমুখ।
