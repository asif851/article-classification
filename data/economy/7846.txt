
পুঁজিবাজারে তালিকাভুক্ত বিমা খাতের বাংলাদেশ জেনারেল ইনস্যুরেন্স কোম্পানি লিমিটেড (বিজিআইসি) শেয়ারধারীদের জন্য লভ্যাংশ ঘোষণা করেছে। প্রতিষ্ঠানটি ১২ শতাংশ নগদ লভ্যাংশ দেবে। আজ সোমবার প্রতিষ্ঠানটির পরিচালনা পর্ষদের সভায় এ সিদ্ধান্ত নেওয়া হয়। ঢাকা স্টক এক্সচেঞ্জ (ডিএসই) সূত্রে এ তথ্য জানা যায়।
আজ ডিএসইর ওয়েবসাইটে প্রকাশিত সংবাদে বলা হয়, বিজিআইসির পরিচালনা পর্ষদ গত ৩১ ডিসেম্বর শেষ হওয়া অর্থবছরের জন্য এই লভ্যাংশ ঘোষণা করেছে। এ-সংক্রান্ত বার্ষিক সাধারণ সভা (এজিএম) আগামী ২৬ জুন অনুষ্ঠিত হবে। রেকর্ড ডেট ১২ মে।
এদিকে ২০১২ অর্থবছরের চেয়ে ২০১৩ অর্থবছরে বিজিআইসির শেয়ারপ্রতি আয় বা ইপিএস কমেছে। প্রতিষ্ঠানটি জানিয়েছে, গত ৩১ ডিসেম্বর পর্যন্ত তাদের ইপিএস হয়েছে ১ টাকা ৩৬ পয়সা, যা আগের বছরের চেয়ে ২৯ পয়সা কম। ২০১২ সালে প্রতিষ্ঠানটির ইপিএস হয়েছিল ১ টাকা ৬৫ পয়সা।
