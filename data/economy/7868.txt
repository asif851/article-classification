
বাংলাদেশের প্রধান আমদানিকারক দেশ চীন। বিশ্ববাজার থেকে মোট আমদানির প্রায় ২১ শতাংশই সম্পন্ন হয় চীন থেকে।বাংলাদেশ ব্যাংকের হালনাগাদ পরিসংখ্যান থেকে জানা যায়, এই দেশটি থেকে পণ্য আমদানি গত ২০১৩-১৪ অর্থবছরে দাঁড়িয়েছে ৭৫৪ কোটি ডলার। এটি আগের অর্থাৎ ২০১২-১৩ অর্থবছরের আমদানিকৃত ৬৩০ কোটি ডলারের তুলনায় প্রায় ২০ শতাংশ বেশি।প্রাপ্ত পরিসংখ্যান থেকে দেখা যায়, ২০০৯-১০ অর্থবছরে চীন থেকে ৩৭৯ কোটি ডলারের পণ্য আমদানি হয়েছিল, যা ২০১০-১১ অর্থবছরে বেড়ে হয়েছে ৫৯০ কোটি ৫৭ লাখ ডলার। এরপর ২০১১-১২ অর্থবছরে তা আরও বেড়ে হয়েছে ৬৪১ কোটি ডলার। অর্থাৎ চীন থেকে বাংলাদেশে পণ্য আমদানি বেড়ে পাঁচ বছরের মধ্যে দ্বিগুণ হয়ে গেছে।চীনে বাংলাদেশের রপ্তানিও বেড়েছে। ২০১২-১৩ অর্থবছরে যেখানে ৪৫ কোটি ৮১ লাখ ডলারের পণ্য রপ্তানি হয়েছিল, সেখানে ২০১৩-১৪ অর্থবছরে তা বেড়ে হয়েছে ৭৪ কোটি ৬১ লাখ ডলার। চীন এখন বাংলাদেশের বৃহত্তম বাণিজ্য অংশীদারও।
