
নতুন মূল্য সংযোজন কর (মূসক) বা ভ্যাট আইনের অধীনে গত বুধবার রাত ১২টার পর থেকে অনলাইনে ভ্যাট নিবন্ধন শুরু হয়েছে। এই কার্যক্রম চলবে আগামী ৩০ জুন পর্যন্ত।
এর আওতায় ব্যবসায়ীরা এখন অনলাইনে ইলেকট্রনিক বিজনেস আইডেন্টিফিকেশন নম্বর বা ই-বিআইএন নিতে পারবেন। এটি অনেকটা অনলাইনে কর শনাক্তকরণ নম্বর বা ই-টিআইএন নেওয়ার মতো একটি পদ্ধতি। ঘরে বসেই ব্যবসায়ীরা এখন ভ্যাট নিবন্ধন নেবেন।
এরই মধ্যে যেসব প্রতিষ্ঠান সনাতনী পদ্ধতিতে নিবন্ধন নিয়েছে, তাদের নতুন করে অনলাইনে পুনর্নিবন্ধন নিতে হবে। বছরে ৩০ লাখ টাকার কম লেনদেন হয় এমন প্রতিষ্ঠানে এ কার্যক্রমের বাইরে থাকবে। বার্ষিক লেনদেন ৩০ লাখ টাকার বেশি হলেই কেবল অনলাইনে নিবন্ধন নিতে হবে।
ভ্যাট নিবন্ধন ওয়েবসাইটের ঠিকানা www.vat.gov.bd। দেশে বর্তমানে ভ্যাট নিবন্ধিত প্রতিষ্ঠানের সংখ্যা প্রায় সাড়ে ৮ লাখ। এর মধ্যে রিটার্ন দাখিল করে মাত্র ৩২ হাজার।
ভ্যাট অনলাইন প্রকল্পের উপপরিচালক জাকির হোসেন বলেন, অনলাইনে ভ্যাট নিবন্ধন শুরু হলেও ২৩ মার্চ অর্থমন্ত্রী আবুল মাল আবদুল মুহিত এ কার্যক্রম আনুষ্ঠানিকভাবে উদ্বোধন করবেন। বাসস 
