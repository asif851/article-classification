
চট্টগ্রামের হাবিব গ্রুপের অঙ্গপ্রতিষ্ঠান রিজেন্ট টেক্সটাইল মিলস লিমিটেডের প্রাথমিক গণপ্রস্তাবের (আইপিও) লটারির ড্র গতকাল বৃহস্পতিবার চট্টগ্রাম ক্লাবে অনুষ্ঠিত হয়েছে।কোম্পানিটির আইপিওর আড়াই লাখ শেয়ারের বিপরীতে আবেদন জমা পড়েছে ১৪ লাখ ২৮ হাজার ৬৯৪টি। অর্থাৎ ৫ দশমিক ৭২ গুণ বেশি আবেদন জমা পড়েছে। আইপিও বরাদ্দের নিয়মানুযায়ী, আড়াই লাখ শেয়ারের মধ্যে সাধারণ বিনিয়োগকারীরা ৬০ শতাংশ, ক্ষতিগ্রস্ত ক্ষুদ্র বিনিয়োগকারীরা ২০ শতাংশ এবং মিউচুয়াল ফান্ড ও প্রবাসী বাংলাদেশিরা ১০ শতাংশ করে শেয়ার পাবেন। বাংলাদেশ প্রকৌশল বিশ্ববিদ্যালয়ের একদল শিক্ষক লটারির ড্র পরিচালনা করেন। বাংলাদেশ সিকিউরিটিজ অ্যান্ড এক্সচেঞ্জ কমিশন (বিএসইসি) গত ২৪ আগস্ট বস্ত্র খাতের এই কোম্পানির আইপিও অনুমোদন করে। এতে ১০ টাকা অভিহিত মূল্যের সঙ্গে ১৫ টাকা অধিমূল্য প্রিমিয়াম যোগ করে আইপিওতে প্রতিটি শেয়ারের দাম নির্ধারণ করা হয়েছে ২৫ টাকা।লটারি অনুষ্ঠানে রিজেন্ট টেক্সটাইল মিলসের চেয়ারম্যান ইয়াকুব আলী বলেন, প্রাথমিক গণপ্রস্তাব থেকে পাওয়া ১২৫ কোটি টাকা কোম্পানির প্রকল্প সম্প্রসারণে ব্যয় হবে। এতে কোম্পানির উৎপাদন ক্ষমতা দ্বিগুণের চেয়ে বেশি বাড়বে। অনুষ্ঠান শেষে কোম্পানির ব্যবস্থাপনা পরিচালক সালমান হাবিব প্রথম আলোকে বলেন, বর্তমানে কোম্পানির কারখানায় দিনে ৪০ হাজার মিটার ফেব্রিকস বা কাপড় তৈরি হয়। আইপিওর মাধ্যমে পাওয়া টাকার একটি অংশ দিয়ে শতভাগ রপ্তানিমুখী এই প্রতিষ্ঠানের নতুন ইউনিট স্থাপন করা হবে। এর ফলে দৈনিক কাপড় উৎপাদনের পরিমাণ বেড়ে ১ লাখ মিটারে উন্নীত হবে। আইপিওর বাকি টাকা ব্যয় হবে কোম্পানির নতুন পোশাক কারখানা প্রকল্পে।অনুষ্ঠানে জানানো হয়, ২০১৪ সালের ৩১ ডিসেম্বর সমাপ্ত বছরে কোম্পানিটির শেয়ারপ্রতি আয় (ইপিএস) দাঁড়িয়েছে ২ টাকা ৪৮ পয়সা। এ ছাড়া শেয়ারপ্রতি সম্পদমূল্য ছিল ৩৩ টাকা ৬২ পয়সা।
