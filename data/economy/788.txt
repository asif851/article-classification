
আগামী পাঁচ বছরে ৫০০ জনবল নিয়োগের পরিকল্পনা নিয়ে বাংলাদেশে আনুষ্ঠানিকভাবে যাত্রা শুরু করেছে বহুজাতিক কর, নিরীক্ষা ও পরামর্শক প্রতিষ্ঠান প্রাইসওয়াটারহাউজকুপারস (পিডব্লিউসি) বাংলাদেশ। রাজধানীর গুলশানে গতকাল বৃহস্পতিবার প্রতিষ্ঠানটির বাংলাদেশ শাখার কার্যক্রমের আনুষ্ঠানিক উদ্বোধন করেন অর্থমন্ত্রী আবুল মাল আবদুল মুহিত।
উদ্বোধনের পর পিডব্লিউসির কার্যালয় ঘুরে দেখেন অর্থমন্ত্রী। বাংলাদেশে নিযুক্ত যুক্তরাজ্যের হাইকমিশনার অ্যালিসন ব্লেইক ও যুক্তরাষ্ট্রের ডেপুটি চিফ অব মিশন ডেভিড মিলে উদ্বোধনী অনুষ্ঠানে বিশেষ অতিথি ছিলেন। অতিথিরা চলে যাওয়ার পর সংবাদ সম্মেলনে প্রতিষ্ঠানটির কার্যক্রম সম্পর্কে কথা বলেন পিডব্লিউসি বাংলাদেশের চেয়ারম্যান দীপক কাপুর, ব্যবস্থাপনা অংশীদার মামুন রশিদ ও পরিচালক অভিজিত মুখার্জি।
মামুন রশিদ বলেন, বাংলাদেশের গ্রাহক, জনগণ ও বিভিন্ন প্রতিষ্ঠানের সঙ্গে দীর্ঘমেয়াদি সম্পর্ক স্থাপন করতেই ঢাকায় নতুন কার্যালয় খুলেছে পিডব্লিউসি। আগামী পাঁচ বছরে বিভিন্ন খাতের জন্য স্থানীয়ভাবে ৫০০ পেশাদার নিয়োগ ও তৈরির পরিকল্পনা পিডব্লিউসির রয়েছে।
দীপক কাপুর বলেন, ‘বাংলাদেশে সরকারি-বেসরকারি বিভিন্ন প্রতিষ্ঠানে সাইবার নিরাপত্তা, কর, ফরেনসিক নিরীক্ষা, ডিজিটাল ও অবকাঠামো খাত নিয়ে কাজ করার অনেক সুযোগ আছে। ঢাকায় কার্যালয় খুলে পূর্ণাঙ্গ কার্যক্রম পরিচালনার জন্য বর্তমান সময়কে তাই আমরা উপযুক্ত মনে করছি।’ তিনি আরও বলেন, ‘আমাদের বড় গ্রাহকরা বাংলাদেশে বিনিয়োগের ব্যাপারে খুব আগ্রহী। দেশীয় বাজার ও বিশ্ববাজার পর্যালোচনার মাধ্যমে আমরা এমন সেবা দিতে চাই, যাতে আমাদের গ্রাহকরা প্রতিযোগিতায় এগিয়ে থাকে।’
রিজার্ভ চুরির তদন্ত প্রতিবেদন সম্পর্কে অর্থমন্ত্রী: বাংলাদেশ ব্যাংকের রিজার্ভ চুরির ঘটনায় পূর্ণাঙ্গ তদন্ত প্রতিবেদন পাওয়ার পরই তা প্রকাশ করা হবে বলে জানিয়েছেন অর্থমন্ত্রী আবুল মাল আবদুল মুহিত। গতকাল পিডব্লিউসি বাংলাদেশের কার্যালয় উদ্বোধনের পর বেরিয়ে যাওয়ার সময় উপস্থিত সাংবাদিকদের প্রশ্নের জবাবে এ কথা বলেন অর্থমন্ত্রী। তিনি বলেন, ‘রিপোর্টটি আমি পড়ি নাই। রিপোর্ট বের হবে আফটার দ্য ফাইনালাইজেশন অব রিপোর্ট।’
রিজার্ভ চুরির ঘটনায় গঠিত তদন্ত কমিটির অন্তর্বর্তীকালীন প্রতিবেদন সরকারের কাছে গত বুধবার জমা দেওয়া হয়।
