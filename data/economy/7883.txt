
আধা প্রক্রিয়াজাত আলুর চিপস বা পটেটো প্যালেট এখন ভারত ও নেপালে রপ্তানি করছে বাংলাদেশের প্রাণ-আরএফএল গ্রুপ। এই পটেটো প্যালেট ভেজেই তৈরি হয় আলুর চিপস। রপ্তানি হওয়া প্যালেট থেকে তৈরি হওয়া চিপস দুই দেশেই ‘প্রাণ পটেটো চিপস’ নামে বিক্রি হচ্ছে।প্রাণ-আরএফএল গ্রুপ বলছে, ভারত ও নেপালে গত দেড় বছরে ১ হাজার ৬০ টন পটেটো প্যালেট রপ্তানি হয়েছে। এ থেকে প্রতিষ্ঠানটির আয় হয়েছে ১২ লাখ মার্কিন ডলার (৯ কোটি ৩৬ লাখ টাকা)। এই পরিমাণ প্যালেট দিয়ে ৫ কোটি ৮০ লাখ প্যাকেটের বেশি চিপস তৈরি করে বাজারজাত করা হয়েছে।জানতে চাইলে প্রাণ-আরএফএল গ্রুপের পরিচালক ইলিয়াস মৃধা প্রথম আলোকে বলেন, ‘ভারতে প্রাণের চিপসের চাহিদা অনেক বেশি। কিন্তু চিপস রপ্তানি করা খুব কঠিন। সে কারণে আমরা পটেটো প্যালেট রপ্তানি করি। সেখানে তা প্রক্রিয়াজাত হয়ে বাজারজাত করা হচ্ছে। একই রকমভাবে প্রাণের চিপস বাজারজাত হচ্ছে নেপালেও।’আগরতলায় প্রাণের নামে কারখানা: ভারতের প্রাণ বেভারেজ (ইন্ডিয়া) প্রাইভেট লিমিটেড নামে একটি কোম্পানি গঠিত হয়েছে। আগরতলায় ওই কোম্পানির একটি কারখানাও স্থাপিত হয়েছে। যেখানে তৈরি হচ্ছে প্রাণ ব্র্যান্ডের আলুর চিপস।ওই কারখানার জন্য পটেটো প্যালেট রপ্তানি করে প্রাণ। পরে সেখানে এই প্যালেট থেকে তৈরি হয় পটেটো চিপস। এই চিপস বিপণন করা হচ্ছে ভারতের সেভেন সিস্টার্স নামে পরিচিত রাজ্যগুলোতে। এমনকি এর বাইরে বিভিন্ন রাজ্যেও এসব চিপস বাজারজাত করা হচ্ছে।ইলিয়াস মৃধা জানান, নানা ধরনের অশুল্ক বাধায় চিপসের রপ্তানি বাধাগ্রস্ত হয়। কিন্তু এরপরও ভারতের পশ্চিমবঙ্গে সরাসরি চিপস রপ্তানি করে প্রাণ। কিন্তু পাহাড়ি এলাকা হওয়ায় সেভেন সিস্টার্সভুক্ত রাজ্যগুলোতে সরাসরি রপ্তানি করা কষ্টসাধ্য। এতে খরচও অনেক বেড়ে যায়। ফলে আগরতলার কারখানা থেকে সেসব রাজ্যে চিপস বিপণন করা হচ্ছে। তিনি বলেন, প্যালেট থেকে চিপস তৈরির বিষয়ে ভারতের ওই কারখানার কর্মকর্তাদের কারিগরি বিভিন্ন দিক সম্পর্কে প্রশিক্ষণ দেওয়া হয়েছে। সে কারণে একই মানের চিপসই ভারতের ক্রেতারা পাচ্ছেন।প্রাণ বলছে, গত এক বছরে ভারতে ৩৫০ টন পটেটো প্যালেট রপ্তানি করা হয়েছে। এ থেকে কোম্পানিটির আয় হয়েছে ৪ লাখ ২০ হাজার ডলার (৩ কোটি ২৭ লাখ টাকা)। এই প্যালেট থেকে ২ কোটি ২২ লাখ প্যাকেট চিপস তৈরি করে ভারতে বিক্রি হয়েছে।নেপালেও যাচ্ছে প্রাণের প্যালেট: ভারতেরও আগ থেকে নেপালে পটেটো প্যালেট রপ্তানি করে আসছে প্রাণ গ্রুপ। দেশটির কাঠমান্ডুর একটি কোম্পানি ওডাট ট্রেড প্রাইভেট লিমিটেড এই প্যালেট আমদানি করে প্রাণের ব্র্যান্ড নামে প্যাকেটজাত ও বিপণন করে সে দেশের বাজারে বিক্রি করে।প্রাণ-আরএফএলে খোঁজ নিয়ে জানা গেছে, গত দেড় বছরে নেপালে ৭১০ টন পটেটো প্যালেট রপ্তানি করেছে প্রতিষ্ঠানটি। এ থেকে আয় হয়েছে ৭ লাখ ৮০ হাজার ডলার (৬ কোটি ৮ লাখ টাকা)। এই প্যালেট থেকে ৩ কোটি ৫৬ লাখ প্যাকেট চিপস তৈরি করে সে দেশে বিক্রি হয়েছে।প্রাণ গ্রুপের ইলিয়াস মৃধা বলেন, ‘নেপালে আমরা প্রথমে প্যাকেটজাত চিপস রপ্তানি করেছিলাম। কিন্তু নেপালে উচ্চতার কারণে বাতাসের চাপ খুব বেশি। সে কারণে নেপালে রপ্তানি হওয়া চিপসের প্যাকেটগুলো ফেটে যেত। তাই আমরা সরাসরি চিপস রপ্তানি থেকে সরে আছি।’বেকারি পণ্য, ড্রিংকস, বেভারেজ, আচার, ডেইরি পণ্য, মসলা, চাল, ডালসহ শতাধিক ধরনের ভোগ্যপণ্য প্রস্তুত করে প্রাণ-আরএফএল গ্রুপ। এসব পণ্য ১০০টির বেশি দেশে রপ্তানি করে থাকে দেশের অন্যতম বড় ভোগ্যপণ্য প্রস্তুতকারী এ প্রতিষ্ঠানটি।
