

২২ বছরে পা রাখতে যাচ্ছে বেসরকারি খাতের ঢাকা ব্যাংক। ব্যাংকটির ব্যবস্থাপনা পরিচালক (এমডি) ও প্রধান নির্বাহী কর্মকর্তা (সিইও) হিসেবে আট মাস ধরে দায়িত্ব পালন করছেন সৈয়দ মাহবুবুর রহমান। এ ছাড়া তিনি বর্তমানে অ্যাসোসিয়েশন অব ব্যাংকার্স বাংলাদেশের (এবিবি) ভাইস চেয়ারম্যান। ব্যাংক খাতের বিভিন্ন বিষয় নিয়ে সম্প্রতি প্রথম আলোর সঙ্গে কথা বলেছেন এই ব্যাংকার। সাক্ষাৎকারটি নিয়েছেন সুজয় মহাজন

প্রথম আলো: প্রথমেই জানতে চাই, এমডি হিসেবে ব্যাংক পরিচালনায় কতটুকু স্বাধীনতা ভোগ করেন?সৈয়দ মাহবুবুর রহমান: দেখুন, দেশে সবক্ষেত্রে সুশাসনের সমস্যা রয়েছে। যার কারণে প্রত্যেকে প্রত্যেকের দায়িত্বটি যথাযথভাবে পালন করতে পারি না। অনেক ক্ষেত্রে আইন-কানুন ও বিধিবিধান সম্পর্কে সঠিক ধারণার অভাবে কিছু কিছু কাজে ওভারল্যাপিং হয়। ধরা যাক, আমি একজন এমডি হিসেবে আমার কর্মকর্তাদের মধ্যে কাউকে কোনো দায়িত্ব দিলাম। পরবর্তী সময়ে তাঁকে যদি তাঁর মতো করে কাজ করার সুযোগ না দিই বা তাঁকে নানাভাবে প্রভাবিত করি তাহলে কিন্তু কাজটি সুন্দর ও সুষ্ঠুভাবে হবে না। তবে আমি আমার ক্ষেত্রে বলতে পারি, অনেকটাই স্বাধীনতা ভোগ করি। কীভাবে একটি ব্যাংক চলবে তার কিছু আইন-কানুন ও বিধিবিধান বাংলাদেশ ব্যাংক করে দিয়েছে। সেসব আইন-কানুন মেনে আমার দায়িত্বের মধ্যে যেটুকু করণীয় তা করার চেষ্টা করি। আমি মনে করি, আইন-কানুন ও নির্ধারিত দায়িত্বের মধ্যে থেকে একজন এমডি দায়িত্ব পালন করলে তাতে সমস্যা হওয়ার কথা নয়। যখনই এর বিচ্যুতি ঘটে সমস্যাগুলো তখনই তৈরি হয়।প্রথম আলো: আপনি বলতে চাচ্ছেন আপনি স্বাধীনভাবে কাজ করতে পারেন। কিন্তু এমনটি তো ব্যাংক খাতে কম দেখা যায়।মাহবুবুর রহমান: আমি প্রথম যখন ঢাকা ব্যাংকে যোগ দিই তখন আমার চেয়ারম্যান সাহেব বলে দিয়েছেন, আপনি যেটা ভালো মনে করেন দৈনন্দিন কাজে সেটাই করে ফেলবেন। আর যেটা আপনার করণীয় নয়, সেটা বোর্ডের হাতে ছেড়ে দেবেন। তবে এ কথাও সত্য যে, আমরা এমডি বা প্রধান নির্বাহীরা অনেক সময় এমন কাজ করে ফেলি যেটা আমাদের এখতিয়ারের মধ্যে পড়ে না। আবার অনেক সময় বোর্ডকে না জানিয়েও অনেক কিছু করেছি। এমডি হিসেবে অনেক সময় নিজেদের সীমা অতিক্রম করে ফেলি। আবার এমন নজির আছে, বোর্ড একজন এমডিকে সর্বোচ্চ ক্ষমতা ও স্বাধীনতা দিয়েছে। কিন্তু কাজ করতে গিয়ে এমডি তালগোল পাকিয়ে ফেলেছেন। তখন বোর্ড হস্তক্ষেপ করে। কারণ, শেষ বিচারে বোর্ডই হচ্ছে ব্যাংকের জিম্মাদার। সুতরাং এককভাবে শুধু বোর্ডের হস্তক্ষেপের বিষয়টি দেখলে হবে না, এমডি হিসেবেও আমরা আমাদের দায়িত্ব যথাযথভাবে পালন করছি িক না, সেটাও বিবেচনায় নিতে হবে।
একসময় পত্রিকায় ঋণখেলাপিদের ছবিও প্রকাশ করা হতো। এতে একধরনের সামাজিক চাপও তৈরি হয়। তবে এটাও বাস্তব, আমাদের সামাজিক মূল্যবোধও নষ্ট হয়ে গেছে। এ দেশে নিয়মিত ঋণখেলাপি যাঁরা তাঁদের অনেককে কিন্তু আমরা সবাই খুব ভালোভাবে চিনি, জানি। কিন্তু সামাজিক অনুষ্ঠানে দেখবেন সেই লোকগুলো বিশেষ সম্মান পাচ্ছেন
প্রথম আলো: গত মার্চ মাস শেষে ব্যাংক খাতে সার্বিকভাবে খেলাপি ঋণের পরিমাণ বেড়ে দাঁড়িয়েছে প্রায় ৫৯ হাজার কোটি টাকা। খেলাপি ঋণ বেড়ে যাওয়ার কারণ কী?মাহবুবুর রহমান: দেশের রাজনৈতিক সহিংসতার কারণে ২০১৪ ও ২০১৫ সালে বাংলাদেশ ব্যাংক ঋণ পুনঃ তফসিলের ক্ষেত্রে কিছু নির্দেশনা জারি করেছিল। রাজনৈতিক কারণে প্রকৃত ক্ষতিগ্রস্ত ব্যবসায়ীদের জন্যই সুবিধা দিয়েছিল বাংলাদেশ ব্যাংক। তাতে প্রকৃত ক্ষতিগ্রস্ত ব্যক্তিদের পাশাপাশি পুরোনো কিছু নিয়মিত খেলাপিও এসব সুবিধা নিয়েছে। আমরা ব্যাংকাররা অনেক সময় সাময়িক দৃষ্টিভঙ্গি থেকে কিছু ব্যবস্থা নিই। অনেক সময় তথ্যের অভাবে বা যথাযথ যাচাই-বাছাই না করে কিছু নিয়মিত খেলাপিকেও বাড়তি সুবিধা দেওয়া হয়। আবার অনেক সময় আর্থিক বিবরণীকে (ব্যালান্স শিট) ভালো দেখানোর জন্যও কিছু কাজ করে থাকি। কিন্তু দেখা যায়, পরে এসে সেসব ঋণের অনেকগুলো ঠিকই খেলাপিতে পরিণত হচ্ছে। দেখা যাচ্ছে, ২০১৫ সালে যেসব ঋণকে পুনঃ তফসিলের সুযোগ দিয়ে আমার ব্যাংকের ব্যালান্স শিট ভালো দেখিয়েছি তার অনেক ঋণ পরবর্তী সময়ে খেলাপি হয়ে গেছে। এ ছাড়া অনেক ঋণগ্রহীতা ভেবেছিলেন সম্পদ (জায়গাজমি) বিক্রি করে দিয়ে ব্যাংকঋণ শোধ করবেন। কিন্তু দেখা গেল, শেষ পর্যন্ত সেই সম্পদ বিক্রি করা সম্ভব হয়নি। কারণ, বাজারে ক্রেতা নেই। দাম কমিয়ে দিয়েও জমি বিক্রি করতে পারছেন না অনেকে। ফলে সম্পদ বিক্রি করতে না পারায় কেউ কেউ খেলাপি হয়ে বসে আছেন।প্রথম আলো: দীর্ঘদিন ধরে দেখা যাচ্ছে, পুরোনো ও নিয়মিত ঋণখেলাপিদের বিভিন্ন ধরনের সুযোগ-সুবিধা দেওয়া হয়। সর্বশেষ বৃহৎ ঋণ পুনর্গঠনের বিশেষ সুবিধা দিল বাংলাদেশ ব্যাংক। এ ধরনের সুবিধা দেওয়াটা কতটা নৈতিক?মাহবুবুর রহমান: ৫০০ কোটি টাকার বেশি ঋণ পুনর্গঠনের যে সুবিধাটি সর্বশেষ দেওয়া হয়েছে, সেটি করা হয়েছে মূলত নির্দিষ্ট কিছু কোম্পানি বা গোষ্ঠীকে সুবিধা দেওয়ার জন্য। কোম্পানিগুলোর অবস্থা খুব খারাপ হয়ে গিয়েছিল। তাই সর্বশেষ সুযোগ হিসেবে তাদের এ ধরনের সুবিধা দেওয়া হয়। বিশ্বের অন্যান্য দেশেও এ ধরনের সুবিধা দেওয়ার নজির রয়েছে। যদিও এতে ভালো ঋণগ্রহীতা নিরুৎসাহিত হন। কিন্তু কী করার আছে বলেন। এটা এখন জগতের নিয়ম হয়ে গেছে। উচ্চ সুদে নিয়মিত ঋণ শোধ যাঁরা করেন তাঁরা কোনো সুবিধা পান না। অথচ যাঁরা ঋণ শোধ করেন না, তাঁদের সুদ রেয়াতের সুবিধা দেওয়া হয়। এটা অনেকটাই নিয়মের অংশ হয়ে গেছে।প্রথম আলো: নিয়মিত খেলাপিদের বিশেষ সুবিধা দেওয়াটা কতটা যৌক্তিক?মাহবুবুর রহমান: এ ধরনের সিদ্ধান্ত বা সুবিধা দেওয়ার পেছনে মূলত রাজনৈতিক কারণই কাজ করে। রাজনৈতিক কারণে বিশেষ কোনো শিল্পগোষ্ঠীকে সহায়তা দেওয়ার সিদ্ধান্ত নেওয়া হয়। শুধু ব্যাংক কেন, রাষ্ট্রের বিভিন্ন খাতে এ ধরনের নানা নজির আমরা দেখেছি অতীতে। এককভাবে তো একটি বিশেষ গোষ্ঠীকে সুবিধা দেওয়া যায় না, তাই দেখা যায় একটি গোষ্ঠীকে বিশেষ সুবিধা দিতে অনেকের জন্য একধরনের ব্যবস্থা খুঁজে বের করা হয়। যাতে খুব বেশি সমালোচনার সুযোগ না থাকে। এ ছাড়া ব্যাংকারদের দিক থেকেও আমরা অনেক সময় ঋণখেলাপিদের সঙ্গে একধরনের সমঝোতা করি। এর প্রধান কারণ আইনি জটিলতা। ঋণ আদায়ে আইনগত পথ অনুসরণ করতে গেলে অনেক সময় দেখা যায়, কবে টাকা ফেরত পাওয়া যাবে তার কোনো নিশ্চয়তা থাকে না। তাই ওই ঝামেলায় না গিয়ে কিছুটা ছাড় দিয়ে হলেও একধরনের সমঝোতা করতে হয় আমাদের। আইনগত ব্যবস্থায় যদি গতিশীলতা ও দ্রুত সমাধানের ব্যবস্থা থাকত তাহলে হয়তো এ ধরনের প্রবণতা কমে আসত। এমনকি আইনের পথে যদি দৃষ্টান্তমূলক কোনো শাস্তির নজির স্থাপন করা যেত, সে ক্ষেত্রেও একটা ভালো উদাহরণ তৈরি হতো। এমন পরিস্থিতিও আমাদের মোকাবিলা করতে হয়েছে, আদালতের অনুমোদন থাকার পরও সম্পদের নিলাম করা সম্ভব হয়নি। কেউ নিলামে অংশ নেয়নি। ফলে সেখানেও বাধ্য হয়ে শেষ পর্যন্ত সমঝোতা করতে হয়।প্রথম আলো: খেলাপিদের নাম প্রকাশে বাধা কোথায়?মাহবুবুর রহমান: আমি তো মনে করি নিয়মিত ঋণখেলাপিদের তালিকা প্রকাশ করে দেওয়া উচিত। একসময় কিন্তু সেটা করাও হতো। একসময় পত্রিকায় ঋণখেলাপিদের ছবিও প্রকাশ করা হতো। এতে একধরনের সামাজিক চাপও তৈরি হয়। তবে এটাও বাস্তব আমাদের সামাজিক মূল্যবোধও নষ্ট হয়ে গেছে। এ দেশে নিয়মিত ঋণখেলাপি যাঁরা তাঁদের অনেককে কিন্তু আমরা সবাই খুব ভালোভাবে চিনি, জানি। কিন্তু সামাজিক অনুষ্ঠানে দেখবেন সেই লোকগুলো বিশেষ সম্মান পাচ্ছেন। সুশাসনের অভাব ও সামাজিক মূল্যবোধ নষ্ট হয়ে যাওয়ায় এ অবস্থা তৈরি হয়েছে। একটা সময় এ দেশে এমন অবস্থাও তো ছিল কারও দুর্নীতির কথা জানা গেলে পুরো সমাজই তাকে একঘরে করে রাখত। আর এখন যার গাড়ি ভালো, বাড়ি ভালো সমাজে তার মূল্য বেশি। কীভাবে ওই গাড়ি-বাড়ি হলো সেটা কেউ দেখে না।
