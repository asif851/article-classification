
আগামী অর্থবছরে ভারতের জাতীয় প্রবৃদ্ধির হার ৭ থেকে সাড়ে ৭ শতাংশে দাঁড়াবে। দুই বছরের মধ্যে এই হার ৮ শতাংশে পৌঁছাবে। বাজেটের প্রাক্কালে প্রকাশিত অর্থনৈতিক সমীক্ষায় এই আশা প্রকাশ করা হয়েছে। সমীক্ষা গত শুক্রবার ভারতীয় সংসদে তুলে ধরা হয়।ভালো প্রবৃদ্ধির আশাবাদের এ দিন ভারতের শেয়ারবাজার চাঙা হয়ে উঠেছে। ডলারের তুলনায় রুপির বিনিময়মূল্যও বেড়েছে। ইদানীং শেয়ারবাজার ছিল বেশ মন্দা। সমীক্ষায় বলা হয়েছে, অর্থনৈতিক সংস্কারের কাজ দ্রুত এগিয়ে নিয়ে যাওয়া হবে। যদিও অভিন্ন পণ্য ও পরিষেবা কর (জিএসটি) বিল পাসের বিষয়টি এখনো অনিশ্চিত।চলতি আর্থিক বছরের লক্ষ্যমাত্রা পূরণ না হলেও কোষাগার ঘাটতি মোট জাতীয় আয়ের ৩ দশমিক ৯ শতাংশে ধরে রাখা যাচ্ছে। এটা সম্ভবপর হয়েছে মূলত আন্তর্জাতিক বাজারে তেলের দাম যথেষ্ট কমে যাওয়ায়। তবে আন্তর্জাতিক দুনিয়ায় চাহিদা মারাত্মক কমে যাওয়ায় অর্থনীতির সার্বিক উন্নতি সর্বত্রই ব্যাহত হয়েছে। ফলে ভারতের রপ্তানি মার খেয়েছে। চলতি আর্থিক বছরের শেষে প্রবৃদ্ধির হার ৭ দশমিক ৬ শতাংশে দাঁড়াবে মনে করা হচ্ছে। আগের বছরে যা ছিল ৭ দশমিক ২ শতাংশ। বিশ্বের মন্দার মাঝে এই বৃদ্ধি যথেষ্টই আশাব্যঞ্জক বলে সমীক্ষার মত।
