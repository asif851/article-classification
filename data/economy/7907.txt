
নতুন বছরে প্রথমবারের মতো বাড়ল সোনার দাম। আজ শনিবার থেকে ভালো মানের সোনার দাম ভরিতে ১ হাজার ২৮৩ টাকা করে বাড়ছে।
গতকাল শুক্রবার এক বিজ্ঞপ্তির মাধ্যমে সোনার দাম বাড়ানোর ঘোষণা দেয় বাংলাদেশ জুয়েলার্স সমিতি (বাজুস)। নতুন দাম অনুযায়ী আজ থেকে ২২ ক্যারেট সোনার দাম প্রতি ভরি (১১ দশমিক ৬৬৪ গ্রাম) ৪৬ হাজার ৭৩ টাকা। এর আগে এই দাম ছিল ৪৪ হাজার ৭৯০ টাকা। ভরিতে ১ হাজার ৩৪২ টাকা বেড়ে ২১ ক্যারেটের সোনা বিক্রি হবে ৪৪ হাজার ৩২ টাকায়, যা আগে ছিল ৪২ হাজার ৬৯১ টাকা।
১৮ ক্যারেটের সোনার দাম ভরিতে ১ হাজার ৪৫৭ টাকা বেড়ে আজ থেকে হয়েছে ৩৮ হাজার ৪৯১ টাকা, যা আগে ৩৭ হাজার ৩৪ টাকা ছিল। ভরিতে ১ হাজার ৫০ টাকা বেড়ে সনাতন পদ্ধতির সোনার দাম হয়েছে ২৫ হাজার ৭৮ টাকা, যা ২৪ হাজার ২৮ টাকা ছিল।
রুপার দামও ভরিতে ৫৮ টাকা বেড়ে কার্যকর হয়েছে ১ হাজার ১০৮ টাকা, যা আগে ছিল ১ হাজার ৫০ টাকা।
মূলত আন্তর্জাতিক বাজারের সঙ্গে সমন্বয় করে সোনার দাম বাড়ানো হয়েছে বলে জানিয়েছেন সংশ্লিষ্ট ব্যক্তিরা। এর আগে গত ৭ ডিসেম্বর আন্তর্জাতিক বাজারের সঙ্গে সমন্বয় করে সোনার দাম ভরিতে ১ হাজার ১৯৯ টাকা পর্যন্ত কমিয়েছিল বাজুস। তবে সে সময় সোনার দাম কমালেও রুপার দরে কোনো পরিবর্তন করেনি জুয়েলার্স সমিতি। রুপার ভরি ১ হাজার ৫০ টাকায় অপরিবর্তিত ছিল।
