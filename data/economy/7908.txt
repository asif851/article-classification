
ই-কমার্স, ব্যাংকিংসহ বিভিন্ন ব্যবসায় না গিয়ে দেশের মুঠোফোন অপারেটরদের টেলিযোগাযোগ ব্যবসায় মনোযোগ দেওয়ার পরামর্শ দিয়েছেন এফবিসিসিআইয়ের সভাপতি আবদুল মাতলুব আহমাদ। বাংলাদেশ শিল্প ও বণিক সমিতি ফেডারেশন (এফবিসিসিআই) এবং জার্মানির এফএনএফ ফাউন্ডেশনের যৌথ আয়োজনে ‘মোবাইল ব্যাংকিং ও আর্থিক নিরাপত্তা’ শীর্ষক এক গোলটেবিল বৈঠকে আজ বুধবার এ কথা বলেন তিনি।রাজধানীর ইস্কাটনে বাংলাদেশ ইনস্টিটিউট অব ইন্টারন্যাশনাল অ্যান্ড স্ট্র্যাটেজিক স্টাডিজ (বিআইআইএসএস) মিলনায়তনে আয়োজিত এ বৈঠকে প্রধান অতিথি ছিলেন তথ্য ও যোগাযোগপ্রযুক্তি (আইসিটি) সচিব শ্যাম সুন্দর শিকদার। অনুষ্ঠানে বাংলাদেশ ব্যাংক, মুঠোফোনভিত্তিক আর্থিক সেবাদাতা প্রতিষ্ঠান, মুঠোফোন অপারেটর, তথ্যপ্রযুক্তি বিশেষজ্ঞসহ সংশ্লিষ্ট বিভিন্ন প্রতিষ্ঠানের প্রতিনিধিরা অংশ নেন। এতে মূল প্রবন্ধ উপস্থাপন করেন বাংলাদেশ অ্যাসোসিয়েশন অব সফটওয়্যার অ্যান্ড ইনফরমেশন সার্ভিসেসের (বেসিস) সাবেক সভাপতি শামীম আহসান।
আবদুল মাতলুব আহমাদ বলেন, ‘মুঠোফোন সেবাদাতা প্রতিষ্ঠানগুলো নিজেদের মূল ব্যবসার বাইরে বিভিন্ন ব্যবসা করার চেষ্টা করছে। এ বিষয়ে তাদের সতর্ক করে বলতে চাই, দয়া করে নিজেদের মূল ব্যবসায় মনোনিবেশ করার চেষ্টা করুন। সেটি করলে আপনারা ভালো সেবা দিতে পারবেন, দেশের মানুষ উপকৃত হবে।’
মূল প্রবন্ধে বলা হয়, বিশ্বজুড়ে মুঠোফোনভিত্তিক মোবাইল-কমার্স বা এম-কমার্স ব্যবসা প্রসারিত হচ্ছে। মোবাইলে ফোন সার্ভিস (এমএফএস) সেবার সাফল্যের পাশাপাশি বাংলাদেশেও এম-কমার্স দ্রুত সম্প্রসারিত হচ্ছে। এম-কমার্স ব্যবসাকে এগিয়ে নিতে হলে অনলাইনভিত্তিক আর্থিক লেনদেনের প্রক্রিয়া সহজ করতে হবে। একই সঙ্গে ডিজিটাল মাধ্যমে আর্থিক লেনদেনে প্রতারণা ঠেকাতে সচেতনতা বাড়াতে হবে।
গোলটেবিলে, এফবিসিসিআইয়ের আইসিটি–বিষয়ক স্থায়ী কমিটির চেয়ারম্যান মাহবুবুল আলম, পরিচালক শাফকাত হায়দার, বাংলাদেশ ব্যাংকের পেমেন্ট সিস্টেমস বিভাগের মহাব্যবস্থাপক লিলা রশিদ, বিকাশের প্রধান নির্বাহী কর্মকর্তা কামাল কাদির, বেসিস সভাপতি মোস্তাফা জব্বার প্রমুখ উপস্থিত ছিলেন।
