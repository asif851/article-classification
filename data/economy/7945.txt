
চলতি বছরের প্রথমার্ধে (জানুয়ারি-জুন) ব্যাংকগুলো ভালো পরিচালন মুনাফা করেছে। ব্যাংকগুলোর অনানুষ্ঠানিক সূত্র থেকে পাওয়া তথ্যে ভালো মুনাফার চিত্র পাওয়া গেছে। তবে এ হিসাবটি চূড়ান্ত নয়। পরিচালন মুনাফা থেকে সঞ্চিতি ও কর কেটে রাখা হলে হিসাব পরিবর্তন হয়ে যাবে।জানা গেছে, চলতি অর্থবছরের প্রথমার্ধে ইসলামী ব্যাংক মুনাফা করেছে ৮৯৬ কোটি টাকা। গত বছরের একই সময়ে মুনাফা ছিল ৮৪০ কোটি টাকা। ন্যাশনাল ব্যাংকের পরিচালন মুনাফা ৩৯৫ কোটি থেকে বেড়ে হয়েছে ৬১০ কোটি টাকা। এ সময়ে সাউথইস্ট ব্যাংক মুনাফা করেছে ৪১৫ কোটি টাকা, যা ছিল মাত্র সাড়ে ২৭ কোটি টাকা। প্রাইম ব্যাংক গেল বছরের প্রথমার্ধে ৩১৫ কোটি টাকা মুনাফা করলেও এবার করেছে ৪০১ কোটি টাকা।এ সময়ে আল-আরাফাহ্ ইসলামী ব্যাংকের পরিচালন মুনাফা ৪০ কোটি টাকা বেড়ে হয়েছে ৩৫০ কোটি টাকা। সোস্যাল ইসলামী ব্যাংকের মুনাফার পরিমাণ দাঁড়িয়েছে ২২৬ কোটি টাকা, যা ছিল ২১০ কোটি টাকা। এনসিসি ব্যাংক গত বছর প্রথমার্ধে ১৮০ কোটি টাকা মুনাফা করেছিল, এটি এবার বেড়ে হয়েছে ২০০ কোটি টাকা। এক্সিম ব্যাংকের মুনাফা ২৫০ কোটি থেকে বেড়ে হয়েছে ২৫৫ কোটি টাকা। চলতি বছরের প্রথমার্ধে মিউচুয়াল ট্রাস্ট ব্যাংক মুনাফা করেছে ১৭৫ কোটি টাকা, যমুনা ব্যাংক ২০১ কোটি টাকা, পূবালী ব্যাংক ৩১০ কোটি টাকা ও ব্যাংক এশিয়া ২৭৮ কোটি টাকা পরিচালন মুনাফা করেছে।নতুন ব্যাংকগুলোও ভালো মুনাফা করেছে। এনআরবি কমার্শিয়াল ব্যাংক ১০৭ কোটি টাকা, মেঘনা ব্যাংক ৩০ কোটি টাকা ও সাউথ বাংলা অ্যাগ্রিকালচার অ্যান্ড কমার্স ব্যাংক ৭০ কোটি টাকা মুনাফা করেছে।
