
সপ্তাহের দ্বিতীয় দিন আজ সোমবারও সূচকের পতন অব্যাহত রয়েছে দেশের শেয়ারবাজারে। পাশাপাশি লেনদেনও কমেছে উভয় বাজারে। প্রধান শেয়ারবাজার ঢাকা স্টক এক্সচেঞ্জের (ডিএসই) লেনদেন সাত মাসের মধ্যে সর্বনিম্ন অবস্থানে নেমে এসেছে। দিনের লেনদেন শেষে দুই স্টক এক্সচেঞ্জে অধিকাংশ কোম্পানির শেয়ারের দাম কমেছে, তাই সূচকের নিম্নমুখী এই প্রবণতা।
ডিএসইতে ২১৭ কোটি টাকার লেনদেন
ডিএসইতে আজ ২১৭ কোটি টাকার শেয়ার লেনদেন হয়েছে, যা গতকালের চেয়ে ১২ কোটি টাকা কম। গতকাল এ বাজারে ২২৯ কোটি টাকার শেয়ার লেনদেন হয়।
অব্যাহতভাবে লেনদেন কমায় সাত মাসের মধ্যে সর্বনিম্ন অবস্থানে নেমে এসেছে ডিএসইর লেনদেন। এর আগে গত বছরের ২২ অক্টোবর ডিএসইতে ১৮৮ কোটি টাকার শেয়ার লেনদেন হয়।
লেনদেনের পাশাপাশি সূচকও কমেছে ডিএসইতে। লেনদেন শেষে ডিএসইর ডিএসইএক্স সূচক ৩৮ পয়েন্ট কমে দাঁড়িয়েছে চার হাজার ৩৬৪ পয়েন্টে।
এর আগে সকাল সাড়ে ১০টায় সূচকের ইতিবাচক প্রবণতায় ডিএসইতে লেনদেন শুরু হয়। শুরু থেকে বেশ কয়েকবার ওঠা-নামা করে সূচক। এমনকি নিম্নমুখী প্রবণতায় শেষ হয় লেনদেন।
ডিএসইতে আজ ২৯৩টি প্রতিষ্ঠানের শেয়ার ও মিউচুয়াল ফান্ড লেনদেন হয়েছে। এর মধ্যে ১৭৮টির দাম কমেছে, বেড়েছে ৮৪টির এবং অপরিবর্তিত রয়েছে ৩১টি প্রতিষ্ঠানের শেয়ারের দাম।
ডিএসইতে লেনদেনে শীর্ষে গ্রামীণফোন
ডিএসইতে লেনদেনে শীর্ষে রয়েছে গ্রামীণফোন। আজ এ প্রতিষ্ঠানের নয় কোটি টাকার শেয়ার লেনদেন হয়েছে। এ ছাড়া হা ওয়েল টেক্সটাইল, লাফার্জ সুরমা সিমেন্ট, স্কয়ার ফার্মা, মতিন স্পিনিং, হেইডেলবার্গ সিমেন্ট, এএফসি অ্যাগ্রো, ইস্টার্ন হাউজিং, পদ্মা অয়েল, অ্যামারেল্ড অয়েল প্রভৃতি লেনদেনের শীর্ষে উঠে আসে।সিএসইতে ১৮ কোটি টাকার লেনদেন
ডিএসইর পাশাপাশি চট্টগ্রাম স্টক এক্সচেঞ্জেও (সিএসইতে) সূচক ও লেনদেন কমেছে। লেনদেন শেষে সিএসইর সার্বিক মূল্যসূচক ৯২ পয়েন্ট কমে অবস্থান করছে ১৩ হাজার ৫০০ পয়েন্টে।
সিএসইতে আজ ২০৯টি প্রতিষ্ঠানের শেয়ার ও মিউচুয়াল ফান্ড লেনদেন হয়েছে। এর মধ্যে ১৩৬টির দাম কমেছে, বেড়েছে ৫০টির এবং অপরিবর্তিত রয়েছে ২৩টি প্রতিষ্ঠানের শেয়ারের দাম। আজ সিএসইতে ১৮ কোটি টাকার শেয়ার লেনদেন হয়েছে, যা গতকালের চেয়ে দুই কোটি টাকা কম। গতকাল এই বাজারে ২০ কোটি টাকার শেয়ার লেনদেন হয়।
