
প্রশ্নবিদ্ধ ও সুপরিচিত নয় এমন বিদেশি প্রতিষ্ঠানের পক্ষ থেকে আকর্ষণীয় অর্থায়ন প্রস্তাবের বিষয়ে সতর্ক থাকতে বৈদেশিক মুদ্রা লেনদেনে নিয়োজিত সব অনুমোদিত ডিলার ব্যাংকগুলোকে নির্দেশ দিয়েছে বাংলাদেশ ব্যাংক। আজ সোমবার বাংলাদেশ ব্যাংকের পক্ষ থেকে এ বিষয়ে এক প্রজ্ঞাপন জারি করা হয়।
প্রজ্ঞাপনে বলা হয়, অনেক সময় বাংলাদেশি উদ্যোক্তারা কেন্দ্রীয় ব্যাংক বা আর্থিক তত্ত্বাবধায়ক প্রতিষ্ঠানের লাইসেন্সধারী নয় এমন বিদেশি প্রতিষ্ঠানের পক্ষ থেকে বিনিয়োগ জোগানের প্রলোভন পান। এসব অর্থায়ন প্রস্তাব বেশির ভাগ সময় অস্বচ্ছ এবং অসম্পূর্ণ হয়। এ ছাড়া এই অর্থ অপরাধমূলক বা সন্ত্রাসমূলক তৎপরতা উৎসের কিনা, সে বিষয়েও স্পষ্ট বোঝা যায় না। অনেক ক্ষেত্রে প্রতারিত হন গ্রাহকেরা। এসব প্রস্তাব অনুমোদন বা অনাপত্তি পেতে ব্যাংকগুলোর কাছে আসে। সে সময় এসব অর্থায়ন সম্পর্কে যথার্থতা যাচাই করে নেওয়ার নির্দেশ দিয়েছে বাংলাদেশ ব্যাংক।
ঝুঁকিপূর্ণ এসব বিনিয়োগ প্রস্তাব সম্পর্কে সব নির্বাহীদের অবগত করার পাশাপাশি গ্রাহকদের মাঝে সচেতনতা ও সতর্কতা বৃদ্ধির পদক্ষেপ নিতে নির্দেশ দিয়েছে বাংলাদেশ ব্যাংক। আগামী দুই সপ্তাহের মধ্যে গৃহীত ব্যবস্থা সম্পর্কে অবহিত করার নির্দেশ দেওয়া হয়েছে।
