
মূল্য সংশোধনে দেশের শেয়ারবাজারে গতকাল সোমবার লেনদেন ও সূচক উভয়ই কমেছে। প্রধান শেয়ারবাজার ঢাকা স্টক এক্সচেঞ্জের (ডিএসই) প্রধান সূচক ডিএসইএক্স এদিন ২০ পয়েন্ট কমে দাঁড়িয়েছে ৫ হাজার ৮২৪ পয়েন্টে।
অপর শেয়ারবাজার চট্টগ্রাম স্টক এক্সচেঞ্জের (সিএসই) সার্বিক সূচকটি এদিন ৭৬ পয়েন্ট কমে দাঁড়িয়েছে ১৮ হাজার ৫০ পয়েন্টে। দুই বাজারেই এদিন লেনদেন আগের দিনের চেয়ে কমেছে।
বাজারসংশ্লিষ্ট ব্যক্তিরা বলছেন, বেশ কয়েক দিনের ঊর্ধ্বগতির পর বিনিয়োগকারীদের মধ্যে মুনাফা তুলে নেওয়ার প্রবণতা তৈরি হবে, এটাই স্বাভাবিক। বেশির ভাগ বিনিয়োগকারী গতকাল মুনাফা তুলে নিতে হাতে থাকা শেয়ার বিক্রি করে দেন। এতে বাজারে বিক্রির চাপ বেড়ে যাওয়ায় একদিকে কমেছে শেয়ারের দাম, অন্যদিকে কমেছে সূচক। গতকালের সূচকের পতনকে তাই স্বাভাবিক মূল্য সংশোধন বলেই মত দেন সংশ্লিষ্ট ব্যক্তিরা।
মার্চেন্ট ব্যাংক আইডিএলসি ইনভেস্টমেন্টসের গতকালের বাজার প্রতিবেদনে বলা হয়েছে, অধিকাংশ শেয়ারের দাম কমলেও বাজারে বেশ গতি রয়েছে। দিন শেষের লেনদেন তাই হাজার কোটি টাকার ওপরে রয়েছে। গতকালের বাজারে প্রকৌশল ও বস্ত্র খাতের কোম্পানির প্রতি বিনিয়োগকারীদের বেশি আগ্রহ ছিল বলেও প্রতিবেদনে উল্লেখ করা হয়। এ কারণে এই দুই খাত লেনদেনের বড় অংশ দখলে রাখে। ডিএসইর মোট লেনদেনের প্রায় ৩২ শতাংশই সম্মিলিতভাবে এই দুটি খাতের দখলে ছিল।
ঢাকার বাজারে গতকাল দিন শেষে লেনদেনের পরিমাণ ছিল প্রায় ১ হাজার ১৪৮ কোটি টাকা, যা আগের দিনের চেয়ে ১১৫ কোটি টাকা কম। চট্টগ্রামের বাজারে গতকাল দিন শেষে লেনদেনের পরিমাণ ছিল প্রায় ৬৪ কোটি টাকা, যা আগের দিনের চেয়ে ১০ কোটি টাকা কম।
ঢাকার বাজারে গতকাল হঠাৎ করে লেনদেনের শীর্ষে উঠে আসে কনফিডেন্স সিমেন্ট। এদিন ডিএসইতে এককভাবে কোম্পানিটির প্রায় ৫৮ কোটি টাকার শেয়ারের হাতবদল হয়। দিন শেষে প্রতিটি শেয়ারের দাম ৪ টাকা ৮০ পয়সা বা প্রায় ৩ শতাংশ বেড়ে দাঁড়িয়েছে ১৬০ টাকা।  
