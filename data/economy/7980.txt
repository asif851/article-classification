
ইউরোপীয় বিনিয়োগ ব্যাংক (ইআইবি) প্রথমবারের মতো বাংলাদেশকে ঋণ দিচ্ছে। বিদ্যুৎ ব্যবস্থার উন্নয়নে এ দাতা সংস্থাটি ১১ কোটি ২০ লাখ ডলারের (৮২ মিলিয়ন ইউরো) ঋণসহায়তা দিচ্ছে, যা স্থানীয় মুদ্রায় ৮৩৪ কোটি ১৪ লাখ টাকা।এ ব্যাপারে গতকাল সোমবার একটি চুক্তি হয়েছে। চুক্তিতে বাংলাদেশ সরকারের পক্ষে অর্থনৈতিক সম্পর্ক বিভাগের (ইআরডি) যুগ্ম সচিব আবুল মনসুর মোহাম্মদ ফয়েজ উল্লাহ ও ইআইবির পক্ষে ফ্র্যাঞ্চ জে ভিটার সই করেন।ইআরডির সম্মেলনকক্ষে আয়োজিত এ চুক্তি স্বাক্ষর অনুষ্ঠানে উপস্থিত ছিলেন ইআরডি সচিব আবুল কালাম আজাদ ও বিদ্যুৎ বিভাগের সচিব মনোয়ার ইসলাম।দেশে বিদ্যুৎ ব্যবস্থার সম্প্রসারণ ও কার্যকর উন্নয়ন বিনিয়োগ কর্মসূচিতে (পিএসইইআইআইপি) এ অর্থ ব্যয় করা হবে। এ ঋণ ব্যবহার করে শাহজীবাজার বিদ্যুৎ প্রকল্পের উৎপাদন ক্ষমতা ৭৫ থেকে বাড়িয়ে ১০০ মেগাওয়াটে এবং বাঘাবাড়ী বিদ্যুৎ প্রকল্পে ১০০ থেকে ১৫০ মেগাওয়াটে উন্নীত করা হবে। অতিরিক্ত গ্যাস ব্যবহার না করেই দুই প্রকল্পে উৎপাদন সক্ষমতা বাড়ানো হবে।জানা গেছে, চার বছরের গ্রেস পিরিয়ডসহ এ ঋণ ১৫ বছর পরিশোধযোগ্য হবে। ঋণের সুদের হার হবে ২ শতাংশের কম।
