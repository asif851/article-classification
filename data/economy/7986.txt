
যুক্তরাষ্ট্রে বাংলাদেশি পণ্যের অবাধ বাজারসুবিধা (জিএসপি) ফিরে পেতে দেশটির বেঁধে দেওয়া কর্মপরিকল্পনার শর্ত পূরণে গুরুত্বপূর্ণ কিছু অগ্রগতি হয়েছে। তবে এখনো উল্লেখযোগ্য শর্ত বাস্তবায়ন করতে পারেনি সরকার। যুক্তরাষ্ট্রের বাণিজ্য দপ্তরের (ইউএসটিআর) এক সংবাদ বিজ্ঞপ্তিতে এ কথা বলা হয়েছে। ইউএসটিআরের ওয়েবসাইটে গতকাল বুধবার বিজ্ঞপ্তিটি প্রকাশ করা হয়। এতে জানানো হয়, ইউএসটিআর দপ্তরের নেতৃত্বে এক আন্তসংস্থার পর্যালোচনার উপসংহারে বলা হয়, জিএসপি ফিরে পাওয়ার শর্ত পূরণের ক্ষেত্রে বাংলাদেশর গুরুত্বপূর্ণ কিছু অগ্রগতি হয়েছে। কিন্তু শ্রমিকদের অধিকার ও কর্মক্ষেত্রে নিরাপত্তা নিশ্চিত করতে অবশ্যই আরও কাজ করতে হবে। শ্রমিক অধিকার ও কর্মক্ষেত্রে নিরাপত্তার নাজুক পরিস্থিতির কারণে ২০০৩ সালের জুনে বারাক ওবামা প্রশাসন সে দেশে বাংলাদেশি পণ্যের জিএসপি-সুবিধা সাময়িকভাবে স্থগিত করে। জিএসপি ফিরে পেতে বাংলাদেশ সরকারকে একটি কর্মপরিকল্পনা দেয় ওবামা প্রশাসন। এর শর্তগুলো পূরণের ওপর বাংলাদেশের জিএসপি-সুবিধা ফিরে পাওয়া নির্ভর করছে।সংবাদ বিজ্ঞপ্তিতে জানানো হয়, এসব শর্ত বাস্তবায়নে বাংলাদেশ সরকারের অগ্রগতি পর্যবেক্ষণ করেছে ওবামা প্রশাসন। এতে দেখা গেছে, কিছু ক্ষেত্রে অগ্রগতি হয়েছে। কিন্তু বাংলাদেশ সরকার এখনো ওই কর্মপরিকল্পনার উল্লেখযোগ্য অংশ বাস্তবায়ন করেনি। শ্রমিকদের অধিকার ও কর্মক্ষেত্রে নিরাপত্তার উন্নয়নে বাংলাদেশকে আরও কাজ করতে হবে বলে পর্যবেক্ষণে বলা হয়েছে। মার্কিন জিএসপি উপকমিটি ২০১৪ সালের ডিসেম্বরে বাংলাদেশের অগ্রগতির পরবর্তী পর্যবেক্ষণ করবে।
