
চলতি বছরে ব্যাংক ও আর্থিক প্রতিষ্ঠানগুলো ১ লাখ ৩৩ হাজার ৮৫৩ কোটি টাকা ক্ষুদ্র ও মাঝারি শিল্প (এসএমই) খাতে বিতরণের লক্ষ্য ঠিক করেছে। ২০১৬ সালে এ খাতে বিতরণের লক্ষ্য ছিল ১ লাখ ১৩ হাজার ৫০৩ কোটি টাকা। তবে বছর শেষে বিতরণ হয় ১ লাখ ৪২ হাজার কোটি টাকা। বাংলাদেশ ব্যাংক সূত্রে এসব তথ্য পাওয়া গেছে।কেন্দ্রীয় ব্যাংক সূত্র জানায়, গত বছর শেষে এসএমই খাতে খেলাপি ঋণ বেড়ে হয়েছে ২৩ হাজার ৩২৪ কোটি টাকা। খেলাপি ঋণের বড় অংশই সরকারি খাতের ব্যাংকগুলোর। গত বছরে এসএমই ঋণের বড় অংশই গেছে ব্যবসা খাতে। ২০১৬ সালে বিতরণ হওয়া ঋণের মধ্যে ব্যবসা খাতে গেছে ৯০ হাজার ৫৪৮ কোটি। সারা দেশের ৫ লাখ ১৭ হাজার ২৯৯ প্রতিষ্ঠান এ ঋণ পেয়েছে। শিল্প খাতের ৬৪ হাজার ১২৫ প্রতিষ্ঠানকে দেওয়া হয়েছে ৩৫ হাজার ১৬৯ কোটি টাকা ঋণ। আর সেবা খাতে দেওয়া হয়েছে ১৬ হাজার ২১৯ কোটি টাকা, বিভিন্ন অঞ্চলের ৫৩ হাজার ১৫০ প্রতিষ্ঠানকে এ ঋণ দেওয়া হয়েছে।জানা গেছে, গত বছর সারা দেশের ৬ লাখ ৩৪ হাজার ৫৭৪ উদ্যোক্তা ঋণ পেয়েছেন, এর মধ্যে ১ লাখ ৪৬ হাজার ৫৪৮ জন নতুন উদ্যোক্তা। এসব উদ্যোক্তা পেয়েছেন ২৩ হাজার ৫৮৫ কোটি টাকার ঋণ।
