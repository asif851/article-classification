
চলতি ২০১৪-১৫ অর্থবছরের প্রথম সাত মাসে বাংলাদেশ থেকে বাইসাইকেল রপ্তানি হয়েছে ৭ কোটি মার্কিন ডলার। এই আয় গত অর্থবছরের একই সময়ের ৫ কোটি ৫৪ লাখ ডলারের চেয়ে ২৯ দশমিক ৬২ শতাংশ বেশি। রপ্তানি উন্নয়ন ব্যুরোর (ইপিবি) দেওয়া তথ্যানুযায়ী, আলোচ্য সময়ে ৬ কোটি ৭৮ লাখ ডলারের বাইসাইকেল রপ্তানির লক্ষ্যমাত্রা নির্ধারণ করা হয়। এর বিপরীতে আয় হয় ৭ কোটি ১৮ লাখ ডলার, যা লক্ষ্যমাত্রার চেয়ে ৫ দশমিক ৮৭ শতাংশ বেশি। এদিকে চলতি অর্থবছর বাইসাইকেল রপ্তানির লক্ষ্যমাত্রা নির্ধারণ করা হয়েছে ১২ কোটি ডলার। গত অর্থবছর আয় হয়েছে ১১ কোটি ২৮ লাখ ডলার। জানা যায়, মেঘনা গ্রুপ, জার্মান বাংলা, আলিতা, নর্থবেঙ্গলসহ কয়েকটি প্রতিষ্ঠান তাদের নিজস্ব কারখানায় উৎপাদিত বাইসাইকেল বিদেশে রপ্তানি করে।
