
ঈদুল আজহা ও দুর্গাপূজার আগে প্রবাসী বাংলাদেশিরা তাদের আত্মীয়স্বজনের কাছে বিপুল পরিমাণ রেমিটেন্স বা প্রবাসী-আয় পাঠিয়েছে। তাই গত সেপ্টেম্বর মাসে দেশে এসেছে মোট ১৩২ কোটি ডলারের সমপরিমাণ বৈদেশিক মুদ্রা।
আগের বছরের একই সময় প্রবাসী-আয় এসেছিল ১০৩ কোটি ডলার। আর চলতি বছরের আগস্ট মাসে প্রবাসী-আয় আসে ১১৭ কোটি ডলার। এ হিসাবে আগের মাস কিংবা আগের বছরের একই মাসের তুলনায় প্রবাসী-আয় বেড়েছে।এদিকে আজ বৃহস্পতিবার বাংলাদেশ ব্যাংকের হিসাবে সংরক্ষিত বৈদেশিক মুদ্রার রিজার্ভ দাঁড়িয়েছে দুই হাজার ১৯৮ কোটি ডলার।
সাম্প্রতিক বছরগুলোতে দেখা গেছে, প্রতিবছরই তার আগের বছরের তুলনায় রেমিটেন্স বাড়ে। তবে গত অর্থবছর এর ব্যতিক্রম হয়েছে। দীর্ঘ ১৩ বছর পর গত অর্থবছরে আগের বছরের তুলনায় রেমিটেন্স কম আসে ২৩ কোটি ডলার বা ১ দশমিক ৬১ শতাংশ। এর আগে ২০০০-০১ অর্থবছরে তার আগের বছরের চেয়ে ছয় কোটি ৭২ লাখ ডলার রেমিটেন্স কম এসেছিল।
বাংলাদেশ ব্যাংকের এক প্রতিবেদনে দেখা যায়, চলতি অর্থবছরের প্রথম তিন মাসে মোট ৩৯৮ কোটি ডলারের সমপরিমাণ ​রেমিটেন্স প্রবাসীরা দেশে পাঠিয়েছেন। আগের অর্থবছরের প্রথম তিন মাসে প্রবাসীরা পাঠান ৩২৭ কোটি ডলার। ফলে আগের অর্থবছরের প্রথম প্রান্তিকের তুলনায় এবার প্রবাসীরা ৭১ কোটি ডলার বা ২১ দশমিক ৭১ শতাংশ বেশি রেমিটেন্স দেশে পাঠিয়েছেন।
