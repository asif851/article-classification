
আগামীকাল বৃহস্পতিবার থেকে কেজি প্রতি ৪৭ টাকা দরে খোলাবাজারে পেঁয়াজ বিক্রি করবে ট্রেডিং করপোরেশন অব বাংলাদেশ (টিসিবি)। সারা দেশে ১৮৪টি ট্রাকে পেঁয়াজ বিক্রি হবে। ঢাকায় ৩৫টি ট্রাকে এ পেঁয়াজ বিক্রি হবে।টিসিবির তথ্য কর্মকর্তা হুমায়ুন কবির আজ বুধবার প্রথম আলো ডটকমকে এ তথ্য জানান। তিনি বলেন, ভারত থেকে ১০০ টন পেঁয়াজ হিলি বন্দর দিয়ে বাংলাদেশে ঢুকেছে।এর আগে ভারত ও মিয়ানমার থেকে পেঁয়াজ আমদানির সিদ্ধান্ত নেয় সরকার। প্রাথমিকভাবে পাঁচ হাজার টন পেঁয়াজ আমদানির সিদ্ধান্ত নেওয়া হয়।দেশে পেঁয়াজের দাম বাড়তে থাকায় পণ্যটির দাম কমানোর লক্ষ্যে সচিবালয়ে বাণিজ্যসচিব মাহবুব আহমদের সভাপতিত্বে একটি বৈঠক অনুষ্ঠিত হয়। ওই বৈঠকে পেঁয়াজের আমদানি স্বাভাবিক রাখার জন্য টিসিবির মাধ্যমে পেঁয়াজ আমদানির সিদ্ধান্ত হয়। এর পরই আমদানির প্রক্রিয়া শুরু করার সিদ্ধান্ত নেয় টিসিবি।গত দুই-তিন বছরের মধ্যে এবারই প্রথম পেঁয়াজের দাম ৮৪ টাকা হয়। এ অবস্থায় সাধারণ ভোক্তাদের মধ্যে উদ্বেগ দেখা দেওয়ায় বাণিজ্য মন্ত্রণালয় পেঁয়াজ আমদানির সিদ্ধান্ত নেয়। 
