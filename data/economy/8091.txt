
পুঁজিবাজারে তালিকাভুক্ত প্রকৌশল খাতের কোম্পানি বাংলাদেশ ল্যাম্পস শেয়ারধারীদের জন্য লভ্যাংশ ঘোষণা করেছে। প্রতিষ্ঠানটি ২০ শতাংশ নগদ লভ্যাংশ দেবে। বাংলাদেশ ল্যাম্পসের পক্ষ থেকে আজ রোববার এ ঘোষণা দেওয়া হয়। ঢাকা স্টক এক্সচেঞ্জ (ডিএসই) সূত্রে এ তথ্য জানা গেছে।আজ ডিএসইর ওয়েবসাইটে প্রকাশিত সংবাদে বলা হয়, প্রতিষ্ঠানটির পরিচালনা পর্ষদ গত ৩১ ডিসেম্বর শেষ হওয়া অর্থবছরের জন্য এই লভ্যাংশ ঘোষণা করেছে। এ-সংক্রান্ত বার্ষিক সাধারণ সভা (এজিএম) ২০ মে অনুষ্ঠিত হবে। রেকর্ড ডেট ১৭ এপ্রিল।এদিকে ২০১২ অর্থবছরের চেয়ে ২০১৩ অর্থবছরে বাংলাদেশ ল্যাম্পসের শেয়ারপ্রতি আয় (ইপিএস) কমেছে। প্রতিষ্ঠানটি জানিয়েছে, ৩১ ডিসেম্বর পর্যন্ত তাদের ইপিএস হয়েছে এক টাকা ১৬ পয়সা, যা আগের বছরের চেয়ে চার টাকা ১৫ পয়সা কম। ২০১২ সালে প্রতিষ্ঠানটির ইপিএস হয়েছিল পাঁচ টাকা ৩১ পয়সা।
