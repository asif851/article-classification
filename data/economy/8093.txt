
দেশের ৫৬টি ব্যাংক ও ৩৩টি লিজিং কোম্পানির বিভিন্ন পণ্য ও সেবা গ্রাহকদের যাচাই করে দেখার সুযোগ এনে দিয়েছে টাকাবাজার ডট কম ওয়েবসাইট।রাজধানীর বসুন্ধরা আন্তর্জাতিক কনভেনশন সেন্টারে গত শুক্রবার ওয়েবসাইটটির উদ্বোধন করেন তথ্য ও যোগাযোগপ্রযুক্তি প্রতিমন্ত্রী জুনাইদ আহমেদ পলক। এ সময় টাকাবাজারের প্রধান নির্বাহী কর্মকর্তা (সিইও) আনোয়ার হোসেনসহ ঊর্ধ্বতন কর্মকর্তারা উপস্থিত ছিলেন।ওয়েবসাইটটি থেকে গ্রাহকেরা সারা দেশে বিভিন্ন ব্যাংকের সাড়ে নয় হাজারের বেশি শাখা ও সাড়ে ছয় হাজার এটিএম বুথ এবং মানি এক্সচেঞ্জ প্রতিষ্ঠানগুলোর অবস্থানও জানতে পারবেন। তাঁরা গাড়ি কিংবা বাড়ি কেনার ক্ষেত্রে সবচেয়ে কম সুদে ও কত টাকা পর্যন্ত ঋণসুবিধা পাবেন তা জানতে পারবেন। সেই সঙ্গে গ্রাহকেরা কোন ব্যাংকের ক্রেডিট কার্ড ব্যবহার করলে কাঙ্ক্ষিত সুবিধা পাবেন এবং কোন ব্যাংকের কোন কোন শাখায় লকার সুবিধা রয়েছে তাও জানতে পারবেন।এ ওয়েবসাইট থেকে গ্রাহকেরা স্থানীয় টাকার বিপরীতে ডলার ও ইউরোর বিনিময় হার, বিদেশে কত টাকা নেওয়া যাবে কিংবা কীভাবে এলসি খুলতে হয় এসব তথ্যও রয়েছে ওয়েবসাইটিতে। বিজ্ঞপ্তি।
