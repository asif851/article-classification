
আগামী অর্থবছর থেকে বিত্তশালীদের জন্য ‘সুপার ট্যাক্স’ প্রস্তাব করা হয়েছে। যাঁরা ৪৪ লাখ ২০ হাজার টাকার বেশি আয় করবেন, সেসব করদাতাকে নতুন স্তরে ৩০ শতাংশ কর দিতে হবে। এসব করদাতা বর্তমানে সর্বোচ্চ আয়করের স্তর ২৫ শতাংশ হারে কর দিয়ে থাকেন।
২০১৪-১৫ অর্থবছরের বাজেটে এই প্রস্তাব দিয়ে অর্থমন্ত্রী আবুল মাল আবদুল মুহিত বলেন, ‘সম্পদের সুষম বণ্টন এবং ধনী-গরিবের বৈষম্য কমাতে ন্যায্যতা ও প্রগতিশীলতার নীতি অনুসরণ করে উচ্চ আয় অর্জনকারী করদাতার আয়ের ওপর ২৫ শতাংশের পরিবর্তে ৩০ শতাংশ করারোপের প্রস্তাব দেওয়া হচ্ছে।’এদিকে ২ লাখ ২০ হাজার টাকা পর্যন্ত ব্যক্তিশ্রেণির করমুক্ত আয়সীমা বহাল রাখার প্রস্তাব করা হয়েছে। এর পরের ৩ লাখ টাকার ওপর ১০ শতাংশ, তার পরবর্তী ৪ লাখ টাকার ওপর ১৫ শতাংশ কর দিতে হবে। পরবর্তী স্তরে ৫ লাখ টাকার ওপর ২০ শতাংশ কর দিতে হবে। এর পরের স্তরে ৩০ লাখ টাকা পর্যন্ত যাঁদের আয়, তাঁদেরকে ২৫ শতাংশ কর দিতে হবে। এর বেশি আয় করলে সুপার রোজগারকারী হিসেবে তাদেরকে ‘সুপার ট্যাক্স’ দিতে হবে।
