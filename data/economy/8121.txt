
রাষ্ট্রমালিকানাধীন ব্যাংকগুলোর জন্য অর্থমন্ত্রী পাঁচ হাজার কোটি টাকা বাজেট বরাদ্দ দিয়েও তা আড়াল করেছেন। বাজেট বক্তৃতায় এ নিয়ে কোনো কথা তিনি বলেননি। অথচ জনগণের করের এই টাকা দিয়ে ব্যাংকগুলোর মূলধন বাড়ানো হবে। সাধারণ মানুষের আমানতের টাকা আত্মসাতের কারণে মূলধনের এই ঘাটতি তৈরি হয়েছে। এখন পর্যন্ত একটি ঘটনায়ও কারও শাস্তি হয়নি।এই অর্থের বড় অংশই যাবে কৃষি, সোনালী ও বেসিক ব্যাংকে। অথচ বাজেটের আগের দিনই অর্থমন্ত্রী আবুল মাল আবদুল মুহিত বেসিক ব্যাংকের ঋণ আত্মসাতের মূল হোতাকে ডাকাত বলেছিলেন। আর মূল হোতাটি হলেন ব্যাংকের সাবেক চেয়ারম্যান আবদুল হাই বাচ্চু। তাঁর বিরুদ্ধে এখন পর্যন্ত কোনো ব্যবস্থা নেওয়া হয়নি। বরং ব্যাংক থেকে সম্মানজনক বিদায় দেওয়া হয়েছে। আর সোনালী ব্যাংকে হল-মার্ক কেলেঙ্কারির জন্য ব্যাংকটির পরিচালনা পর্ষদের কারও বিরুদ্ধেই কোনো ব্যবস্থা নেওয়া হয়নি। সোনালী ব্যাংকে হল-মার্ক, জনতায় বিসমিল্লাহ গ্রুপ আর বেসিক ব্যাংকে চেয়ারম্যান আবদুল হাই—তিন ব্যাংকের এই তিন কেলেঙ্কারিতে ১২ হাজার কোটি টাকারও বেশি অর্থ আত্মসাৎ হয়েছে।এদিকে, বাজেট বক্তৃতায় উল্লেখ না থাকলেও বাজেটের সংক্ষিপ্তসার প্রতিবেদন বিশ্লেষণ করে দেখা যায়, মূলধন ঘাটতি পূরণে তিন অর্থবছর ধরেই বাজেটে পাঁচ হাজার কোটি টাকা করে বরাদ্দ রাখা হচ্ছে। বাজেট সংক্ষিপ্তসারের অনুন্নয়ন ব্যয়ের অর্থনৈতিক বিশ্লেষণ অংশে এ বরাদ্দকে ‘মূলধন পুনর্গঠনে বিনিয়োগ’ নামে দেখানো হয়েছে।বাজেট প্রতিবেদন অনুযায়ী, ২০১১-১২ অর্থবছরে মূলধন ঘাটতি পূরণে রাখা হয় ৩৪১ কোটি টাকা। ২০১২-১৩ অর্থবছরে ১ হাজার ৬৫০ কোটি টাকা বরাদ্দ রাখলেও ওই অর্থবছর ব্যয় হয় ৫৪১ কোটি টাকা। ২০১৩-১৪ অর্থবছরে মূলধন ঘাটতি পূরণের জন্য ৪২০ কোটি টাকা বরাদ্দ রাখা হলেও ব্যয় হয় পাঁচ হাজার কোটি টাকা। আর ২০১৪-১৫ অর্থবছরে আবারও পাঁচ হাজার কোটি টাকা বরাদ্দ থাকলেও শেষ পর্যন্ত খরচ হয় ৫ হাজার ৬৮ কোটি টাকা। আগামী অর্থবছরেও মূলধন ঘাটতি পূরণে বরাদ্দ রাখা হয়েছে পাঁচ হাজার কোটি টাকা।অর্থসচিব মাহবুব আহমেদ প্রথম আলোকে জানান, এরই মধ্যে ব্যাংকগুলোকে ৫ হাজার ৪০০ কোটি টাকা দেওয়া হয়েছে।যোগাযোগ করলে চট্টগ্রাম বিশ্ববিদ্যালয়ের অর্থনীতি বিভাগের অধ্যাপক মইনুল ইসলাম প্রথম আলোকে বলেন, ‘রাষ্ট্রমালিকানাধীন ব্যাংকগুলোর আর্থিক স্থিতি ভারসাম্যপূর্ণ নয়। এগুলোতে দুর্নীতি সাংঘাতিকভাবে বেড়ে গেছে। বাজেটে মূলধন ঘাটতির জন্য বরাদ্দের অর্থই হচ্ছে ব্যাংকগুলোর অদক্ষতা ও দুর্নীতির দায় তুলে দেওয়া হচ্ছে জনগণের ঘাড়ে।তিন এমডির পুনর্নিয়োগ: এরই মধ্যে আবার রাষ্ট্রমালিকানাধীন তিনটি ব্যাংকের ব্যবস্থাপনা পরিচালকদের (এমডি) মেয়াদ আরও বাড়ানোর সুপারিশ করেছে ব্যাংক ও আর্থিক প্রতিষ্ঠান বিভাগ। গত মঙ্গলবার সোনালী ব্যাংকের প্রদীপ কুমার দত্ত, অগ্রণী ব্যাংকের সৈয়দ আবদুল হামিদ এবং রূপালী ব্যাংকের এম ফরিদ উদ্দিনের মেয়াদ এক বছরের জন্য বাড়ানো হয়। প্রথমবার তিন বছরের জন্য নিয়োগ দিয়ে পরে এক বছর বাড়ানো হয়েছিল। এখন আবার আরও এক বছর বাড়ল। অবশ্য তিন এমডিকে ‘শেষবারের মতো’ সুযোগ দেওয়া হলো বলে মেয়াদ বাড়ানোর চিঠিতে উল্লেখ করা হয়।বাংলাদেশ ব্যাংকের অনাপত্তিপত্র পাওয়া গেলে এই তিনজনই আগামী এক বছর এমডি থাকবেন বলে জানা গেছে। গতকাল সরেজমিনে দেখা যায়, কেন্দ্রীয় ব্যাংকের অনাপত্তিপত্র না এলেও অগ্রণী ব্যাংক ও রূপালী ব্যাংকের এমডির কাছে ফুলের তোড়া দিয়ে শুভেচ্ছা জানানো চলছে।এমডি নিয়োগের প্রক্রিয়াটি হচ্ছে ব্যাংকের পর্ষদ একটি প্রস্তাব পাঠায়। সে অনুযায়ী অর্থমন্ত্রীর কাছে একটি সারসংক্ষেপ দেওয়া হয়। অর্থমন্ত্রীর সম্মতির পর তা যায় প্রধানমন্ত্রীর কার্যালয়ে। এ নিয়ে জানতে চাইলে ব্যাংক ও আর্থিক প্রতিষ্ঠান বিভাগের সচিব এম আসলাম আলম প্রথম আলোকে বলেন, ‘ব্যাংকগুলো নিজেরাই তাদের এমডি নির্বাচন করে, সরকার নয়। এবারও তাই হয়েছে।’বেশি মূলধন ঘাটতি কৃষি ব্যাংকের: কেন্দ্রীয় ব্যাংক সূত্রে জানা গেছে, রাষ্ট্রমালিকানাধীন ব্যাংকগুলোর মূলধন ঘাটতি প্রতিবছরই বাড়ছে। গত মার্চ পর্যন্ত ব্যাংকগুলোর মূলধন ঘাটতি ১১ হাজার ২৪৮ কোটি টাকা। এর মধ্যে সবচেয়ে বেশি বাংলাদেশ কৃষি ব্যাংকের, ৬ হাজার ১৫ কোটি টাকা। এর পরের অবস্থান বেসিক ব্যাংকের। মূলধন ঘাটতি ৩ হাজার ৬৩৪ কোটি টাকা।এ ছাড়া সোনালী ব্যাংকের ৫৯৯ কোটি টাকা, রাজশাহী কৃষি উন্নয়ন ব্যাংকের ৫৫২ কোটি টাকা, রূপালী ব্যাংকের ৩৫৫ কোটি টাকা এবং অগ্রণী ব্যাংকের মূলধন ঘাটতি ৯৩ কোটি টাকা।রূপালী ব্যাংকের এমডি এম ফরিদউদ্দিন প্রথম আলোকে বলেন, বিকল্প উপায়ে মূলধন ঘাটতি পূরণে মনোযোগী হবেন তিনি। সরকারের কাছে টাকা চাইবেন না।অর্থনীতিবিদ মইনুল ইসলাম বাজেটে মূলধন ঘাটতির জন্য বরাদ্দ রাখাকে সমর্থন করেন না বলে জানান। তবে তিনি এ-ও বলেন, ‘যেহেতু বিপদ তৈরি হয়েছে, সরকারকে টাকা দিতেও হবে। নইলে রাষ্ট্রেরই বদনাম হবে।’বেসিকের ঋণের অর্ধেকের বেশি খেলাপি: কেন্দ্রীয় ব্যাংকের গত মার্চ পর্যন্ত তথ্য অনুযায়ী, রাষ্ট্রমালিকানাধীন ব্যাংকগুলোর মধ্যে খেলাপি ঋণের হার সবচেয়ে বেশি বেসিক ব্যাংকের। এ হার ৫৬ দশমিক ৬৭ শতাংশ। এ সময় পর্যন্ত বেসিক ব্যাংক ঋণ দিয়েছে প্রায় ১১ হাজার কোটি টাকা। এর মধ্যে প্রায় ছয় হাজার কোটি টাকাই ঝুঁকিতে রয়েছে।বেসিক ব্যাংকের চেয়ারম্যান আলাউদ্দিন এ মজিদ গতকাল প্রথম আলোকে বলেন, ‘খেলাপি হার গত মে মাসে ৪৭ শতাংশে নেমে এসেছে। আরও নামবে।’এরপরেই রয়েছে বিডিবিএলের হার ৪২ দশমিক ৮১ শতাংশ। এ ছাড়া কৃষি ব্যাংকের ৩২ দশমিক ৯৪, রাকাবের ৩২ দশমিক ৩৯, সোনালীর ২৮ দশমিক ৬৬, অগ্রণীর ১৯ দশমিক ৪৩, জনতার ১৩ দশমিক ৫৩ এবং রূপালী ব্যাংকের খেলাপি ঋণ ৯ দশমিক ৭৩ শতাংশ।অগ্রণী ব্যাংকের এমডি সৈয়দ আবদুল হামিদ প্রথম আলোকে জানান, মে মাস পর্যন্ত খেলাপি হার কমে হয়েছে ১৬ দশমিক ৬২ শতাংশ।বাংলাদেশ ব্যাংকের নির্বাহী পরিচালক ও মুখপাত্র মাহফুজুর রহমান বর্তমানে সরকারি সফরে বিদেশে রয়েছেন। জানতে চাইলে গতকাল বুধবার টেলিফোনে প্রথম আলোকে তিনি বলেন, ‘সরকার জালিয়াতদের বিরুদ্ধে আইনানুগ পদক্ষেপ নিক। তবে কোনো ব্যাংককেই রুগ্ণ হতে দেওয়া যাবে না। তাই মালিক হিসেবে সরকারকে প্রয়োজনীয় মূলধন দিতেই হবে।’অর্থনীতিবিদ মইনুল ইসলাম বলেন, ব্যাংক খাতে অনেক সংকটই তৈরি হয়েছে। এ খাতের সত্যিকার চিত্র তুলে ধরতে তাই শিগগির একটি কমিশন গঠন করা দরকার। কমিশনের সুপারিশেই উঠে আসবে দেশের ব্যাংক খাতের জন্য কী করতে হবে।
