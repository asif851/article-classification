
বাংলাদেশ সিকিউরিটিজ অ্যান্ড এক্সচেঞ্জ কমিশনের (বিএসইসি) কার্যক্রমে সন্তোষ প্রকাশ করেছেন প্রধানমন্ত্রী শেখ হাসিনা। বিশেষ করে আন্তর্জাতিক স্বীকৃতিস্বরূপ বিএসইসির ‘এ’ ক্যাটাগরি অর্জনে প্রশংসা করেছেন তিনি।আজ বুধবার সকালে পুঁজিবাজারের সার্বিক পরিস্থিতি অবহিত করতে বিএসইসির ঊর্ধ্বতন কর্মকর্তারা প্রধানমন্ত্রীর সঙ্গে সাক্ষাত্ করেন। এ সময় বিএসইসির কার্যক্রমের প্রশংসা করেন প্রধানমন্ত্রী। বিএসইসির মুখপাত্র ও নির্বাহী পরিচালক সাইফুর রহমান এসব তথ্য জানান।সাইফুর রহমান প্রথম আলোকে বলেন, প্রধানমন্ত্রীর সঙ্গে সাক্ষাতে কমিশনের পক্ষ থেকে পুঁজিবাজারের উন্নয়নে এরই মধ্যে যেসব পদক্ষেপ নেওয়া হয়েছে, তা তুলে ধরা হয়েছে। প্রধানমন্ত্রী সবকিছু শুনেছেন। তিনি বিএসইসির কার্যক্রমে সন্তোষ প্রকাশ করেছেন। একই সঙ্গে আন্তর্জাতিক স্বীকৃতিস্বরূপ বিএসইসির ‘এ’ ক্যাটাগরিতে উন্নীত হওয়ায় বিএসইসির প্রশংসা করেছেন তিনি।সাইফুর রহমান জানান, প্রধানমন্ত্রীর সঙ্গে সাক্ষাতের সময় বিএসইসির চেয়ারম্যান এম খায়রুল হোসেনের নেতৃত্বে কমিশনের চার কমিশনার, নির্বাহী পরিচালক, পরিচালক ও উপপরিচালক পর্যায়ের কর্মকর্তারা উপস্থিত ছিলেন। এ সময় অর্থমন্ত্রী আবুল মাল আবদুল মুহিত ও প্রধানমন্ত্রীর অর্থনৈতিক উপদেষ্টা মসিউর রহমান উপস্থিত ছিলেন বলেও জানান তিনি।
