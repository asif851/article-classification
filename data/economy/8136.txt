
যুক্তরাষ্ট্রের বাজারে বাংলাদেশের পাদুকা রপ্তানি বাড়ছে। ২০১৪ সালে এর আগের বছরের তুলনায় রপ্তানি ৮৩ শতাংশ বেড়ে ৬ কোটি ১৫ লাখ ডলারে দাঁড়িয়েছে। অন্যদিকে একই সময়ে যুক্তরাষ্ট্র থেকে পাদুকা আমদানি ৪৬ শতাংশ কমে ২০ হাজার মার্কিন ডলারে নেমেছে।এদিকে বাংলাদেশ থেকে যুক্তরাষ্ট্রে গত বছর সংখ্যার হিসাবে ২৫ লাখ ৫৮ হাজার ১৬৪ জোড়া জুতা রপ্তানি হয়েছে। আর আর্থিক হিসাবে রপ্তানি হওয়া ৬ কোটি ১৫ লাখ ৬৮ হাজার ডলারের মধ্যে চামড়ার তৈরি পাদুকার মূল্যমান হচ্ছে ৫ কোটি ৮৬ লাখ ৪৭ হাজার ডলার। অর্থাৎ ৯৫ শতাংশই চামড়ার তৈরি পাদুকা।ইউএস ডিপার্টমেন্ট অব কমার্স অফিস অব টেক্সটাইল অ্যান্ড অ্যাপারেল (অটেক্সা) সম্প্রতি ২০১৪ সালের পাদুকা রপ্তানি ও আমদানির এই পরিসংখ্যান প্রকাশ করেছে। এই পরিসংখ্যান অনুয়ায়ী, গত বছর যুক্তরাষ্ট্র বিশ্বের বিভিন্ন দেশ থেকে ২ হাজার ৫৩০ কোটি ডলার দিয়ে ২৩৩ কোটি জোড়া পাদুকা আমদানি করে। এর মধ্যে অর্থ ও পরিমাণ উভয় ধরনের হিসাবে সবচেয়ে বেশি আমদানি হয়েছে চীন থেকে, ১ হাজার ৬৬৭ মার্কিন ডলার মূল্যের ১৮৪ কোটি জোড়া পাদুকা। অর্থের হিসাবে পরের পাঁচ অবস্থানে আছে যথাক্রমে ভিয়েতনাম, ইতালি, ইন্দোনেশিয়া, মেক্সিকো ও ভারত।অটেক্সার পরিসংখ্যান বিশ্লেষণ করে দেখা যায়, যুক্তরাষ্ট্রের বাজারে পাদুকা রপ্তানিতে বাংলাদেশের অবস্থান ১৫তম। অর্থ কিংবা পরিমাণের হিসাবে অন্যান্য দেশের চেয়ে এখনো বেশ নিচের দিকে থাকলেও গত সাত বছরে বাংলাদেশের সাফল্য অভাবনীয়। কারণ, ২০০৮ সালে যুক্তরাষ্ট্রে পাদুকা রপ্তানি ছিল মাত্র ৪০ লাখ ডলারের। ২০১০ সালে তা দ্বিগুণ বেড়ে ৮২ লাখ হয়। আর ২০১২ সালে আরও বেড়ে ২ কোটি ৬৭ লাখ ডলারে দাঁড়ায়।সব মিলিয়ে সাত বছরের ব্যবধানে বাংলাদেশের পাদুকা রপ্তানি ১৫ গুণ বেড়ে ৬ কোটি ১৫ লাখ ডলার হয়েছে। দেশীয় মুদ্রায় যা প্রায় ৪৮০ কোটি টাকার সমান। অবশ্য বাজার হিস্যা হিসাব করলে যুক্তরাষ্ট্রের মোট আমদানির মাত্র শূন্য দশমিক ২৪ শতাংশ বাংলাদেশের দখলে।অন্যদিকে গত বছর যুক্তরাষ্ট্র থেকে ৫৯ কোটি ৭৯ লাখ ডলারের পাদুকা বিভিন্ন দেশে রপ্তানি হয়েছে। এর মধ্যে বাংলাদেশে এসেছে মাত্র ২০ হাজার ৪৬৪ ডলারের পণ্য। যদিও দেশটি থেকে ২০০৯ সালে ৬৬ হাজার ডলারের পাদুকা আমদানি হয়। সে হিসাবে ছয় বছরের ব্যবধানে যুক্তরাষ্ট্র থেকে বাংলাদেশে পাদুকা আমদানি কমেছে ৬৯ শতাংশ।এদিকে শুধু যুক্তরাষ্ট্র নয়, অন্যান্য দেশেও বাংলাদেশের পাদুকা রপ্তানি বেড়েছে। রপ্তানি উন্নয়ন ব্যুারোর (ইপিবি) তথ্যানুযায়ী, চলতি ২০১৪-১৫ অর্থবছরের প্রথম সাত মাস অর্থাৎ জুলাই-জানুয়ারিতে ২৯ কোটি ৬৭ লাখ ডলারের চামড়ার তৈরি পাদুকা রপ্তানি হয়েছে। এই আয় আগের অর্থবছরের একই সময়ের ২৪ কোটি ডলারের চেয়ে ২৩ দশমিক ৬৩ শতাংশ বেশি। গত ২০১৩-১৪ অর্থবছরে ৩৭ কোটি ডলারের পাদুকা রপ্তানি হয়।লেদার গুডস অ্যান্ড ফুটওয়্যার ম্যানুফেকচারার অ্যান্ড এক্সপোর্টার্স অ্যাসোসিয়েশন অব বাংলাদেশ (এলএফএমইএবি) বলছে, সারা দেশে পাদুকা রপ্তানিকারক প্রতিষ্ঠানের সংখ্যা ১২০। আর বাংলাদেশের পাদুকা রপ্তানির ৬৫ শতাংশ হয় ইউরোপীয় ইউনিয়নভুক্ত (ইইউ) দেশগুলোতে। তার পরই জাপান, ২০-২৫ শতাংশ।এলএফএমইএবির সভাপতি সৈয়দ নাসিম মঞ্জুর বলেন, ‘গত বছর কয়েকটি বিদেশি প্রতিষ্ঠান উৎপাদনে আসায় যুক্তরাষ্ট্রের বাজারে পাদুকা রপ্তানি বেড়েছে।’ তিনি বলেন, ‘রপ্তানি বাড়লেও সেটি এখনো নগণ্য পর্যায়ে আছে। তবে এই বাজারে আমাদের প্রচুর সুযোগ আছে। কারণ, যুক্তরাষ্ট্রের মোট আমদানির ৭৫ শতাংশ চীন থেকে আসে। দেশটির সরকার এই নির্ভরশীলতা কমাতে চাচ্ছে।’অবশ্য এই বাজারের সম্ভাবনা বাংলাদেশের চেয়ে ভিয়েতনাম, কম্বোডিয়াসহ অন্য দেশ বেশি কাজে লাগাচ্ছে বলে মন্তব্য করেন নাসিম মঞ্জুর। তিনি বলেন, যুক্তরাষ্ট্রের প্রতিষ্ঠানগুলো কম সময়ের মধ্যে পণ্য বুঝে পেতে চায়। তা ছাড়া কমপ্লায়েন্ট কারখানা, স্বাস্থ্যঝুঁকিমুক্ত পণ্য ও ব্যবসার অনুকূল পরিবেশও তাদের কাছে খুবই গুরুত্বপূর্ণ। এসব ক্ষেত্রে বাংলাদেশ এখনো পিছিয়ে আছে। তিনি আরও বলেন, ‘শ্রমের মূল্য আমাদের কম হলেও ব্যবসার অন্যান্য খরচ অনেক বেশি। যা অন্য প্রতিযোগী দেশের চেয়ে আমাদের পিছিয়ে দেয়।’নাসিম মঞ্জুর বলেন, ‘পাদুকা কারখানার কর্মপরিবেশ উন্নতি করতে আমরা কাজ করছি। তবে এ খাতের জন্য গুরুত্বপূর্ণ পশ্চাৎমুখী সংযোগ শিল্প ও গবেষণাগারের অভাব আছে। এগুলো পর্যাপ্ত পরিমাণে স্থাপন করে ক্রেতাদের সক্ষমতা ও নির্ভরশীলতা বাড়াতে পারলেই আমরা এগিয়ে যাব।’
