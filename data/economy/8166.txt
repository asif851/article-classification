
গ্রামীণফোন অ্যাক্সিলেরেটর (জিপিএ) দুটি ব্যাচের ১১টি স্টার্টআপ বা নতুন উদ্যোক্তা প্রতিষ্ঠানকে নিয়ে গতকাল এক অনুষ্ঠানের আয়োজন করেছে। এতে জিপিএ তৃতীয় ব্যাচকে বিদায় সংবর্ধনা এবং চতুর্থ ব্যাচকে স্বাগত জানানো হয়েছে। গ্রামীণফোন এক সংবাদ বিজ্ঞপ্তির মাধ্যমে এ তথ্য জানিয়েছে। এতে বলা হয়, অনুষ্ঠানে জিপিএ তৃতীয় ব্যাচের স্টার্টআপগুলো নিজেদের ব্যবসা বিনিয়োগকারীদের সামনে তুলে ধরে। রাজধানীর বসুন্ধরার জিপি হাউসে আয়োজিত এ অনুষ্ঠানে প্রধান অতিথি ছিলেন তথ্যমন্ত্রী হাসানুল হক ইনু। অনুষ্ঠানে গ্রামীণফোনের প্রধান নির্বাহী কর্মকর্তা (সিইও) ও ট্রান্সফরমেশন বিভাগের প্রধান কাজি মাহবুব হোসেন, জিপি অ্যাক্সিলেরেটরের প্রধান মিনহাজ আনোয়ার, এসডি এশিয়ার প্রতিষ্ঠাতা ও সিইও মুস্তাফিজুর আর খান প্রমুখ উপস্থিত ছিলেন। প্রাথমিক পর্যায়ে জিপিএ স্টার্টআপদের চার মাসের প্রশিক্ষণ, প্রযুক্তি সহায়তা ও প্রারম্ভিক মূলধন হিসেবে ১২ লাখ টাকা প্রদান করা হয়। পাশাপাশি প্রায় এক হাজার মার্কিন ডলার মূল্যের আমাজন ওয়েব সার্ভিস (এডব্লিউএস) ক্রেডিট এবং চার মাস জিপি হাউসে কাজ করার জায়গা দেওয়া হয়।   
 
 
