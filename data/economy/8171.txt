
নির্দিষ্ট সময়সীমার মধ্যে অবৈধ ভিওআইপির কাজে ব্যবহৃত সিম বন্ধ না করায় সরকারি মুঠোফোন অপারেটর টেলিটককে ৫০ লাখ ২৪ হাজার টাকা জরিমানা করেছে বাংলাদেশ টেলিযোগাযোগ নিয়ন্ত্রণ কমিশন (বিটিআরসি)। নিয়ন্ত্রক সংস্থার সর্বশেষ বৈঠকে এ সিদ্ধান্ত নেওয়া হয়েছে।বিটিআরসি সূত্রে জানা গেছে, চলতি বছরের জানুয়ারি থেকে এপ্রিলের প্রথম সপ্তাহ পর্যন্ত অবৈধ ভিওআইপির কাজে ব্যবহার হওয়া ১ হাজার ২৫৬টি টেলিটক সিম নির্ধারিত চার ঘণ্টা সময়ের মধ্যে বন্ধ না করায় এ আর্থিক জরিমানা করা হয়েছে। অবৈধ ভিওআইপি ধরতে ব্যবহৃত সিম বক্স ডিটেকশন (এসবিডি) পদ্ধতিতে এসব সিম শনাক্ত করা হয়।বিটিআরসির নিয়ম অনুযায়ী, অবৈধ ভিওআইপির কাজে কোনো সিম ব্যবহার হওয়ার বিষয়টি চিহ্নিত হলে তা সংশ্লিষ্ট মুঠোফোন অপারেটরকে চার ঘণ্টার মধ্যে বন্ধ করতে হয়। জানুয়ারি থেকে ৭ এপ্রিল পর্যন্ত টেলিটকের ১ হাজার ২৫৬টি সিম পাওয়া যায়, যেগুলো চার ঘণ্টার বেশি সময় ধরে অবৈধ ভিওআইপির কাজে ব্যবহৃত হয়। এর মধ্যে কিছু সিম ৮৪ দিন পর্যন্ত চালু রাখার ঘটনাও পাওয়া গেছে।অবৈধ ভিওআইপিতে কোনো সিম ব্যবহৃত হচ্ছে কি না, সেটি জানতে দুটি পদ্ধতি ব্যবহার করা হয়। একটি হলো সিম বক্স ডিটেকশন (এসবিডি) ও অপরটি হলো সেলফ রেগুলেশন পদ্ধতি (এসআরপি)। দুটি পদ্ধতিতে কতগুলো সিম অবৈধ ভিওআইপিতে ব্যবহৃত হচ্ছে, প্রতিটি মুঠোফোন অপারেটরকে সে বিষয়ে বিটিআরসির কাছে প্রতিবেদন দিতে হয়।বিটিআরসির একজন ঊর্ধ্বতন কর্মকর্তা বলেন, অবৈধ ভিওআইপিতে ব্যবহার হওয়া কোনো সিম চার ঘণ্টার মধ্যে বন্ধ করা না হলে প্রতি সিমের জন্য চার হাজার টাকা করে আর্থিক জরিমানা করার নিয়ম আছে। সে হিসাবে টেলিটককে এই জরিমানা করা হয়েছে। জরিমানা আদায়ের চিঠি আজ বুধবার টেলিটককে পাঠানো হবে।টেলিটকের পাশাপাশি নির্ধারিত চার ঘণ্টা সময়ে একটি করে সিম বন্ধ না করায় গ্রামীণফোন ও রবিকে চার হাজার টাকা করে জরিমানা করেছে বিটিআরসি। নিয়ন্ত্রক সংস্থার সর্বশেষ কমিশন বৈঠকে চলতি মে মাস থেকে সিম বন্ধ করার এ সময়সীমা কমিয়ে দুই ঘণ্টা করা হয়েছে।বিদেশ থেকে আন্তর্জাতিক কল আনার অবৈধ পথ হলো ভিওআইপি। এ পদ্ধতিতে আসা বিদেশি কলটিকে স্থানীয় মুঠোফোন অপারেটরের মাধ্যমে লোকাল কল হিসেবে দেখানো হয়।
