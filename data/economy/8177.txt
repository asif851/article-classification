
আপনি কর মেলায় আয়কর বিবরণী জমা দিতে চান? তাহলে জেনে রাখুন কী করতে হবে। প্রয়োজনীয় কাগজপত্র যেমন বছরের ব্যাংক হিসাব বিবরণী কিংবা অন্য কোনো আয়ের উৎস থাকলে এর দলিল লাগবে। একটি পাসপোর্ট সাইজের ছবি নিয়ে যেতে হবে। এর পাশাপাশি সম্ভাব্য করের টাকা থাকলেই হবে।
কর মেলায় গিয়ে আপনি প্রথমে সহায়তা প্রদান বুথে যাবেন। সেখান থেকে বার্ষিক রিটার্ন ফরম নেবেন। ফরম পূরণে সহায়তা করার জন্য জাতীয় রাজস্ব বোর্ডের (এনবিআর) কর্মীরা থাকবেন। চাইলে আপনাকে ফরম পূরণও করে দেবেন তাঁরা। এমনকি আপনার কর কত হলো, তা-ও হিসাব করে দেবেন তাঁরা। এরপর আপনি ব্যাংক বুথে যাবেন, সমপরিমাণ টাকা ট্রেজারি চালান বা পে-অর্ডার করবেন সরকারের কোষাগারে। এরপর নির্দিষ্ট কর অঞ্চলের বুথে গিয়ে রিটার্ন জমা দেবেন। প্রাপ্তি রসিদ পাওয়ার পর কর কার্ড দেওয়ার বুথে গেলে সঙ্গে সঙ্গে ছবিসহ কার্ডটি পেয়ে যাবেন।
রাজধানীর আগারগাঁওয়ে নির্মাণাধীন এনবিআর ভবনে রাজধানীর কর মেলা চলছে।
গতকাল দুপুরে রাজধানীর কর মেলায় সরেজমিনে দেখা গেছে, করদাতাদের নানা ধরনের সহায়তা করার জন্য ২২টি সহায়ক বুথ আছে। আর আয়কর রিটার্ন জমা নেওয়ার জন্য আছে ৩৮টি বুথ। ভবনের দোতলায় সোনালী ও জনতা ব্যাংকের নয়টি বুথ আছে, যেখানে আপনি কর পরিশোধ করতে পারবেন। এ ছাড়া মেলা প্রাঙ্গণজুড়েই স্কাউট সদস্যরা আপনাকে যেকোনো কাজে সহায়তা করবেন।
এদিকে প্রথম দিনের মতো গতকালও কর মেলায় বেশ ভিড় ছিল। বেশির ভাগ রিটার্ন দিতে এসেছেন। সকাল ১০টা থেকে সারা দিনই মেলা প্রাঙ্গণ ছিল করদাতাদের উপস্থিতিতে সরগরম। কেউ কেউ পরিবারের সদস্যদের নিয়েও এসেছেন। বনশ্রী থেকে আসা ফজলুর রহমান একটি ব্যাংকে চাকরি করেন। ছয় বছর ধরে রিটার্ন দিচ্ছেন। গতকাল দুপুরে তিনি বলেন, মেলায় রিটার্ন দিলে হয়রানি হওয়ার সম্ভাবনা নেই বললেই চলে। যদিও একটু বেশি সময় লাগে, তবু ভালো।
গতকাল পর্যন্ত ঢাকা ও চট্টগ্রামের মেলায় রিটার্ন জমা দিয়ে ১০ হাজার করদাতা কর কার্ড নিয়েছেন।
এ ছাড়া গতকাল সারা দেশের বিভিন্ন মেলায় ১ লাখ ৫৩ হাজার ২৬৭ জন করদাতা ও দর্শনার্থী এসেছেন। এর মধ্যে রিটার্ন জমা দিয়েছেন ৩৯ হাজার ৩৫১ জন। গতকাল ৫৪৩ কোটি টাকা রাজস্ব আদায় হয়েছে।
