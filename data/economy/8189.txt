
ইসলামী ব্যাংকের পরিচালনা পর্ষদে চার স্বতন্ত্র পরিচালক নিয়োগ দেওয়া হয়েছে। গতকাল বৃহস্পতিবার বাংলাদেশ ব্যাংক তাদের অনুমোদন দিয়েছে। এর আগে ব্যাংকটির পরিচালনা পর্ষদ এবং বাংলাদেশ সিকিউরিটিজ অ্যান্ড এক্সচেঞ্জ কমিশন (বিএসইসি) চার পরিচালকের বিষয়ে অনুমোদন দেয়।জানা গেছে, গত ১৯ এপ্রিল ইসলামী ব্যাংকের পরিচালনা পর্ষদের সভায় ইসলামিক ফাউন্ডেশনের মহাপরিচালক (ডিজি) সামীম মোহাম্মদ আফজাল, পূবালী ব্যাংকের সাবেক ব্যবস্থাপনা পরিচালক (এমডি) হেলাল আহমেদ চৌধুরী, চট্টগ্রামে বিশ্ববিদ্যালয়ের মার্কেটিং বিভাগের অধ্যাপক সৈয়দ আহসানুল আলম ও ইসলামী ব্যাংকের সাবেক ব্যবস্থাপনা পরিচালক এম আজিজুল হককে স্বতন্ত্র পরিচালক নিয়োগ দেওয়ার সিদ্ধান্ত হয়।কেন্দ্রীয় ব্যাংক সূত্রে জানা গেছে, এর আগে ব্যাংকটির স্বতন্ত্র পরিচালক ও ভাইস চেয়ারম্যান অধ্যাপক এন আর এম বোরহান উদ্দিনকে অপসারণের সিদ্ধান্ত নেওয়া হলে তা কার্যকর হওয়ার আগেই তিনি পরিচালক পদ থেকে পদত্যাগ করেন। এ ছাড়া স্বতন্ত্র পরিচালক হিসেবে অধ্যাপক এ কে এম সদরুল ইসলাম ও আইনজীবী মোহাম্মদ বেলায়েত হোসেনকে ব্যাংকটির পর্ষদ পুনর্নিয়োগ দিলেও বাংলাদেশ ব্যাংক তাতে অনুমোদন দেয়নি। ফলে একসঙ্গে তিন পরিচালকের পদ শূন্য হয়ে পড়ে।এ ছাড়া, বাংলাদেশ ব্যাংক সাবেক রাষ্ট্রদূত আবুল হাসনাত গোলাম মহিউদ্দিনকে পরিচালক পদে থাকার অনুমোদন দেয়নি। যদিও কেন্দ্রীয় ব্যাংকের অনুমোদন ছাড়াই ইসলামী ব্যাংকের ৮ পরিচালনা পর্ষদ ও ১৪টি নির্বাহী কমিটির সভায় অংশ নিয়েছেন তিনি। আবুল হাসনাত গোলাম মহিউদ্দিন বিরোধীদলীয় নেতা রওশন এরশাদের ভাই। তিনি সৌদিভিত্তিক আল-রাজি করপোরেশন ফর ইন্ডাস্ট্রি অ্যান্ড ট্রেডের প্রতিনিধি হিসেবে এসব সভায় অংশ নিয়েছেন, যাঁরা ব্যাংকটির শেয়ারেরও অংশীদার।খোঁজ নিয়ে জানা গেছে, ২০১৫ সালের ১৩ জুন ইসলামী ব্যাংকের ৩২ তম বার্ষিক সাধারণ সভায় আল-রাজি গ্রুপের প্রতিনিধি হিসেবে সাবেক রাষ্ট্রদূত আবুল হাসনাত গোলাম মহিউদ্দিন পরিচালক নির্বাচিত হন। এরপর একই বছরের ১৭ জুন তাঁকে পরিচালক হিসেবে অনুমোদনের জন্য বাংলাদেশ ব্যাংকে আবেদন করে ইসলামী ব্যাংক। আবেদনের পর অনুমোদন না পেয়েই তিনি ব্যাংকের সভায় অংশগ্রহণ শুরু করেন। আর এর ১০ মাস পর এখন বাংলাদেশ ব্যাংক জানিয়েছে, তিনি পরিচালক হওয়ার যোগ্য নন।ইসলামী ব্যাংকে একক গ্রুপ হিসেবে শীর্ষ অংশীদার সৌদিভিত্তিক আল-রাজি করপোরেশন ফর ইন্ডাস্ট্রি অ্যান্ড ট্রেড। আল-রাজি গ্রুপের শেয়ার ৯ দশমিক ৯৪ শতাংশ। ব্যাংকটিতে আল-রাজি গ্রুপের প্রতিনিধি দুজন। বর্তমানে গ্রুপের প্রতিনিধি হিসেবে পরিচালক হিসেবে আছেন ইঞ্জিনিয়ার ইস্কান্দার আলী খান। আবুল হাসনাত গোলাম মহিউদ্দিন দেশের বাইরে থাকায় তাঁর সঙ্গে কথা বলা যায়নি।এখন ওই চারটি পরিচালক পদই পূরণ হলো। পাশাপাশি ব্যাংকটির ব্যবস্থাপনা পরিচালক মোহাম্মদ আবদুল মান্নানের মেয়াদ ৬৫ বছর পর্যন্ত বাড়ানোর অনুমোদন দিয়েছে বাংলাদেশ ব্যাংক।
