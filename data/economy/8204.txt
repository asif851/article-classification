
চলতি ২০১৫-১৬ অর্থবছরের প্রথম ১০ মাসে (জুলাই-এপ্রিল) সংশোধিত বার্ষিক উন্নয়ন কর্মসূচি (এডিপি) মাত্র ৫১ শতাংশ বাস্তবায়িত হয়েছে, যা গত চার বছরের মধ্যে সর্বনিম্ন।পরিকল্পনা কমিশনের বাস্তবায়ন, পরিবীক্ষণ ও মূল্যায়ন বিভাগ (আইএমইডি) সূত্রে এ তথ্য জানা গেছে। আইএমইডি সূত্রমতে, চলতি অর্থবছরের জুলাই-এপ্রিল সময়ে খরচ হয়েছে ৪৮ হাজার ২০৪ কোটি টাকা। গত বছর একই সময়ে এর পরিমাণ ছিল ৪৩ হাজার ৩৩৩ কোটি টাকা বা বরাদ্দের ৫৬ শতাংশ। এর আগের দুই বছরের একই সময়ে ৫৪ শতাংশ করে এডিপি বাস্তবায়িত হয়েছিল।চলতি অর্থবছরে পরিকল্পনা কমিশনের আওতাধীন বরাদ্দ ৯৭ হাজার কোটি টাকা, যা মূল এডিপি হিসেবে পরিচিত। স্বায়ত্তশাসিত প্রতিষ্ঠানগুলোর উন্নয়ন ব্যয়ের ৩ হাজার ৯৯৭ কোটি টাকাসহ মোট এডিপির আকার ছিল ১ লাখ ৯৯৭ কোটি টাকা। গত মাসে এডিপি কাটছাঁট করে ৯৩ হাজার ৮৯৫ কোটি টাকায় নামিয়ে আনা হয়।আইএমইডির হালনাগাদ তথ্যে জানা গেছে, জুলাই-এপ্রিল মাসে সরকারের নিজস্ব তহবিল বা অভ্যন্তরীণ উৎসের ৩১ হাজার ৮৭ কোটি টাকা খরচ হয়েছে। বিদেশি সহায়তার ১৫ হাজার ১৯৩ কোটি টাকা খরচ করেছে মন্ত্রণালয়গুলো। প্রকল্প বাস্তবায়নকারী সংস্থার নিজস্ব তহবিল থেকে ১ হাজার ৯২৪ কোটি টাকা খরচ হয়েছে।
