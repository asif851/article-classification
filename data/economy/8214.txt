
প্রাথমিক গণপ্রস্তাব বা আইপিও প্রক্রিয়া সহজ করতে চায় পুঁজিবাজার নিয়ন্ত্রক সংস্থা বাংলাদেশ সিকিউরিটিজ অ্যান্ড এক্সচেঞ্জ কমিশন (বিএসইসি)। এরই অংশ হিসেবে আজ সোমবার কমিশন ব্রোকার ও মার্চেন্ট ব্যাংকারদের সঙ্গে বৈঠক করেছে।
বিএসইসি সূত্রে জানা যায়, আজ বেলা ১১টায় বিএসইসির সভাকক্ষে শীর্ষ ব্রোকার ও মার্চেন্ট ব্যাংকের প্রতিনিধিদের সঙ্গে বৈঠক হয়। এতে সভাপতিত্ব করেন বিএসইসির কমিশনার আরিফ খান।বৈঠক শেষে বিএসইসির কমিশনার আরিফ খান সাংবাদিকদের জানান, বিনিয়োগকারীদের সুবিধার্থে আইপিও প্রক্রিয়া কীভাবে সহজ করা যায়, সে বিষয়ে ব্রোকার ও মার্চেন্ট ব্যাংকারদের সঙ্গে আলোচনা হয়েছে। বিএসইসি আইপিও প্রক্রিয়া সহজ করার বিষয়ে চিন্তাভাবনা করছে। বিশেষ করে আইপিও প্রক্রিয়ায় সময় কমিয়ে আনার বিষয়ে আজ আলোচনা হয়েছে।এ ছাড়া বিনিয়োগকারীরা যাতে দ্রুত রিফান্ড ওয়ারেন্ট পান এবং রিফান্ড প্রক্রিয়ার মধ্যে যে জটিলতা আছে, তা দূর করার চেষ্টা চলছে। তবে পরবর্তী সময়ে এ বিষয়ে সিদ্ধান্ত নেওয়া হবে বলে জানান তিনি।বৈঠকে উপস্থিত থাকা বাংলাদেশ মার্চেন্ট ব্যাংকার্স অ্যাসোসিয়েশনের (বিএমবিএ) সভাপতি মোহাম্মদ এ হাফিজ জানান, বিনিয়োগকারীদের সুবিধার্থে আইপিও প্রক্রিয়া সহজ করতে বিভিন্ন বিষয় নিয়ে বিএসইসির সঙ্গে আলোচনা হয়েছে। বিএমবিএর পক্ষ থেকে এ বিষয়ে বেশ কিছু প্রস্তাব দেওয়া হয়েছে বলে জানান তিনি।
