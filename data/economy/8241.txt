
দেশের মুঠোফোন গ্রাহকদের জন্য ভয়েস মেইল সেবা চালু করেছে বাংলাদেশ টেলিযোগাযোগ নিয়ন্ত্রণ কমিশন (বিটিআরসি)। প্রধানমন্ত্রীর তথ্য ও যোগাযোগপ্রযুক্তি (আইসিটি) উপদেষ্টা সজীব ওয়াজেদ জয় গতকাল সোমবার গণভবন থেকে বিটিআরসির চেয়ারম্যান শাহজাহান মাহমুদের কাছে একটি ভয়েস মেইল পাঠিয়ে এ সেবার উদ্বোধন করেন।ফোন না করে কথা রেকর্ড করে কাঙ্ক্ষিত গ্রাহকের কাছে পাঠানোর সেবাকে বলা হয় ভয়েস মেইল। প্রাথমিকভাবে রবি, বাংলালিংক ও টেলিটক নেটওয়ার্কে এই সেবা চালু করা হয়েছে।বিটিআরসির চেয়ারম্যান বলেন, ভয়েস মেইল সেবা চালু হলে নেটওয়ার্কের ওপর চাপ কম পড়বে এবং একবার ফোনে না পেয়ে মেসেজ রেখে দিলে বারবার ফোন করার প্রয়োজন হবে না। তবে এটি গ্রাহকের জন্য সহজে ব্যবহারের উপযোগী করতে হবে।অনুষ্ঠানে জানানো হয়, ভয়েস মেইল পাঠাতে প্রতি মিনিট কল করার সমান খরচই রাখা হবে।মুঠোফোন অপারেটর রবি আজিয়াটার ব্যবস্থাপনা পরিচালক মাহতাব উদ্দিন আহমেদ বলেন, ইতিমধ্যে তাঁদের ১২ লাখ গ্রাহক এ সেবা নিচ্ছেন। ভবিষ্যতে এ সেবা নিয়ে প্রচারণা চালানোর কথাও জানান তিনি।বিটিআরসির সচিব সরওয়ার আলমের সঞ্চালনায় অনুষ্ঠানে বিটিআরসির ভাইস চেয়ারম্যান আহসান হাবিব খান, বাংলালিংকের এমডি ও সিইও এরিক অস, বিটিআরসি ঊর্ধ্বতন কর্মকর্তা ও অন্যান্য অপারেটরের প্রতিনিধিরা উপস্থিত ছিলেন।
