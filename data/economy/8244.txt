
বাণিজ্যমন্ত্রী তোফায়েল আহমেদ ওআইসিভুক্ত দেশের বিনিয়োগকারীদের বাংলাদেশের লাভজনক পর্যটন খাতে সরাসরি বা সরকারি-বেসরকারি অংশীদারের ভিত্তিতে বিনিয়োগ করার আহ্বান জানিয়েছেন।তোফায়েল আহমেদ বলেছেন, বাংলাদেশে জিডিপিতে পর্যটন খাতের অবদান এখন শূন্য দশমিক ৬৯ ভাগ। আগামী বছরের মধ্যে তা ২ ভাগে উন্নীত করার পরিকল্পনা করছে সরকার। সে জন্য পর্যটনশিল্পকে ঢেলে সাজাতে বেশ কিছু পদক্ষেপ নেওয়া হয়েছে। এখন পর্যটন খাতে বিনিয়োগের সুযোগ রয়েছে।তুরস্কের ইস্তাম্বুলে স্ট্যান্ডিং কমিটি ফর ইকোনমিক অ্যান্ড কমার্শিয়াল কো-অপারেশন অব দি অর্গানাইজেশন অব দি ইসলামিক কো-অপারেশনের (কমসেক) ৩০তম অধিবেশনের প্রথম দিনে বক্তৃতায় বাণিজ্যমন্ত্রী এই আহ্বান জানান। গতকাল মন্ত্রণালয়ের পাঠানো এক সংবাদ বিজ্ঞপ্তিতে এ কথা জানানো হয়।দুই দিনব্যাপী কমসেক সম্মেলন গতকাল শুরু হয়েছে। এতে বাণিজ্যমন্ত্রীর নেতৃত্বে চার সদস্যের প্রতিনিধিদল অংশ নিয়েছে। বাণিজ্যমন্ত্রী আরও বলেন, পর্যটকদের সেবা নিশ্চিত করতে প্রশিক্ষিত জনবল গড়ে তোলা হচ্ছে। এ খাতে বিনিয়োগের ক্ষেত্রে সরকার বিশেষ সুযোগ-সুবিধা দিয়ে যাচ্ছে। তিনি বাংলাদেশের পর্যটনশিল্পের উন্নয়নে ওআইসি সদস্যদেশগুলোকে সহযোগিতা করার আহ্বান জানান।কমসেক হলো ইসলামিক বিশ্বের প্রধান বহুপক্ষীয় অর্থনৈতিক ও বাণিজ্যিক সহযোগিতার প্ল্যাটফর্ম। এটি ওআইসির চারটি স্ট্যান্ডিং কমিটির একটি। কমসেকের উদ্দেশ্য সদস্যদেশগুলোর সার্বিক উন্নয়নের জন্য কর্মকৌশল নির্ধারণ, বাস্তবায়নের পন্থা উদ্ভাবন এবং তদারকি ও মূল্যায়ন করা। বাংলাদেশসহ ৫৬টি দেশ এবং পাঁচটি পর্যবেক্ষক দেশ নিয়ে কমসেক গঠিত।
