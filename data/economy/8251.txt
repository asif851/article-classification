
দেশের পুঁজিবাজারে আজ মঙ্গলবার সূচকের সঙ্গে সঙ্গে লেনদেনেও রেকর্ড হয়েছে। আজ ঢাকা স্টক এক্সচেঞ্জের (ডিএসই) প্রধান সূচক ডিএসইএক্স লেনদেন শেষে অবস্থান করছে ৫ হাজার ৫৭৫ পয়েন্টে।
২০১৩ সালে ডিএসইএক্স সূচকটি চালু হওয়ার পর এটিই সর্বোচ্চ অবস্থান। ওই বছরের ২৭ জানুয়ারি ৪০৫৫ পয়েন্ট দিয়ে শুরু হয় ডিএসইএক্স সূচক। ডিএসইএক্স সূচকে আজকের লেনদেনও সর্বোচ্চ পরিমাণ। এর আগে ২০১০ সালে ৫ জানুয়ারি ডিএসই সাধারণ সূচকে লেনদেনের পরিমাণ ছিল ২,৭১০ কোটি টাকা।
আজ প্রধান সূচক ডিএসইএক্স ৯৭ দশমিক ৬১ পয়েন্ট বেড়ে হয়েছে ৫৫৭৫ পয়েন্ট। গতকাল ডিএসইএক্স সূচক ৫৫ পয়েন্ট বেড়ে হয় ৫৪৭৭ পয়েন্ট। আজ ডিএসইতে লেনদেন হয়েছে ২,০৬৪ কোটি ৯৬ লাখ টাকার। গতকাল লেনদেনের পরিমাণ ছিল ১,৮৫৬ কোটি টাকা।
ডিএসইতে আজ সবচেয়ে বেশি লেনদেন হওয়া শীর্ষ ১০ কোম্পানি হলো বেক্সিমকো লিমিটেড, বিএআরকে পাওয়ার, যমুনা অয়েল, লঙ্কা বাংলা ফাইন্যান্স, মোবিল যমুনা বাংলাদেশ লিমিটেড, বিবিএস, কেয়া কসমেটিকস, সামিট পাওয়ার, ইসলামী ব্যাংক লিমিটেড ও ডেসকো। ডিএসইতে আজ ৩২৮টি কোম্পানি ও মিউচুয়াল ফান্ডের শেয়ারের লেনদেন হয়েছে। এর মধ্যে ২২৪ টির শেয়ারের দর বেড়েছে, কমেছে ৮৬ টির। অপরিবর্তিত ১৮ টির দাম।
চট্টগ্রাম স্টক এক্সচেঞ্জেও আজ সার্বিক সূচক বেড়েছে ২৮৬ দশমিক ৭৭ পয়েন্ট। আজ লেনদেনের পরিমাণ ১১৪ কোটি ৮০ লাখ টাকা। গতকাল লেনদেনের পরিমাণ ছিল ১০৫ কোটি টাকা। হাতবদল হওয়া ২৭৬টি কোম্পানি ও মিউচুয়াল ফান্ডের শেয়ারের মধ্যে দর বেড়েছে ১৮৬ টির, কমেছে ৭৪ টির, অপরিবর্তিত ১৬ টির।
