
সিলেট চেম্বার অব কমার্স অ্যান্ড ইন্ডাস্ট্রির সভাপতি হয়েছেন খন্দকার শিপার আহমদ। এ ছাড়া মো. লায়েছ উদ্দিন জ্যেষ্ঠ সহসভাপতি ও এমদাদ হোসেন সহসভাপতি হয়েছেন। তিনজনই বিনা প্রতিদ্বন্দ্বিতায় নির্বাচিত হন। নির্বাচনী বোর্ড গতকাল সোমবার বিকেলে এ তিনজনকে নির্বাচিত ঘোষণা করে। এর আগে গত শনিবার তিন শ্রেণির ২১টি পরিচালক পদে ভোট গ্রহণ হয়। নিয়ম অনুযায়ী, নির্বাচিত পরিচালকেরা তাঁদের মধ্য থেকে ভোট দিয়ে সভাপতি ও দুই সহসভাপতি নির্বাচন করেন। নির্বাচনী বোর্ডের চেয়ারম্যান বিজিত চৌধুরী বলেন, নির্ধারিত সময় পর্যন্ত তিন শীর্ষ পদে তিনজনের মনোনয়নপত্র জমা পড়ে। আর কোনো প্রার্থী না থাকায় তাঁদের বিনা প্রতিদ্বন্দ্বিতায় নির্বাচিত ঘোষণা করা হয়। চেম্বার ভবনে গতকাল বিকেলে সভাপতি ও দুই সহসভাপতির নাম ঘোষণাকালে সিলেট চেম্বারের বর্তমান সভাপতি সালাহ্ উদ্দিন আলী আহমদ, নির্বাচন বোর্ডের সদস্য মোহাম্মদ মনির উদ্দিন ও মো. ছাদেকসহ নবনির্বাচিত পরিচালকেরা উপস্থিত ছিলেন।পরিচালক নির্বাচনে ২১টি পদের বিপরীতে মোট ৪১ জন প্রার্থী প্রতিদ্বন্দ্বিতা করেন। এতে সাধারণ শ্রেণি থেকে খন্দকার শিপার আহমদ, মো. হিজকিল গুলজার, মো. সাহিদুর রহমান, নুরুল ইসলাম, মো. ওয়াহিদুজ্জামান ভুট্টো, আমিরুজ্জামান চৌধুরী, এহতেশামুল হক চৌধুরী, মুকির হোসেন চৌধুরী, মুশফিক জায়গীরদার, ফালাহ উদ্দিন আলী আহমদ, মো. আবদুর রহমান ও হুমায়ুন আহমদ পরিচালক নির্বাচিত হন। সহযোগী শ্রেণি থেকে মাসুদ আহমদ চৌধুরী, জিয়াউল হক, পিন্টু চক্রবর্তী, মো. এমদাদ হোসেন, আবদুর রহমান ও চন্দন সাহা এবং বাণিজ্য শ্রেণি থেকে মো. লায়েছ উদ্দিন, মো. মুজিবুর রহমান মিন্টু ও মো. আতিক হোসেন নির্বাচিত হন।
