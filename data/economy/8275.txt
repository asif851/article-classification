
ফেনীর ছাগলনাইয়ার পূর্ব মধুগ্রাম ছয়ঘরিয়ার মধ্যবর্তী স্থানের সীমান্তে (ভারতের দক্ষিণ ত্রিপুরার শ্রীনগর সীমান্তে) একটি সীমান্ত হাট (বর্ডার হাট) চালু হচ্ছে। আজ মঙ্গলবার দুপুরে এর উদ্বোধন করা হবে।ভারতের সঙ্গে অনুষ্ঠিত হওয়া সমঝোতা স্মারক অনুযায়ী এই সীমান্ত হাটটি চালু করা হচ্ছে। এটি হবে ভারতের সঙ্গে বাংলাদেশের তৃতীয় সীমান্ত হাট।এর আগে কুড়িগ্রামের রাজীবপুর উপজেলার বালিয়ামারী সীমান্তে (ভারতের পশ্চিম গারো হিলের কালাইয়ের চর সীমান্তে) এবং সুনামগঞ্জ সদরের ডলোরা সীমান্তে (ভারতের পূর্ব খাশি হিলের বালাত সীমান্তে) দুটি বর্ডার হাট চালু করা হয়। বাণিজ্য মন্ত্রণালয় থেকে গতকাল সোমবার পাঠানো এক বিজ্ঞপ্তিতে এসব তথ্য জানানো হয়।সীমান্ত হাট স্থাপনের জন্য বাংলাদেশ এবং ভারতের মধ্যে ২০১০ সালে একটি সমঝোতা স্মারক সই হয়। এরই আলোকে এসব হাট চালু করা হচ্ছে।প্রসঙ্গত, বাংলাদেশ-ভারত সীমান্তের প্রত্যন্ত অঞ্চলের মানুষের আর্থসামাজিক উন্নয়নে অবদান রাখার উদ্দেশ্যে সীমান্ত হাট চালুর সিদ্ধান্ত নেওয়া হয়। কোনো ধরনের শুল্ক ছাড়াই সীমান্ত হাটে উভয় দেশের পণ্য কেনাবেচা হয়।সিলেট জেলার কোম্পানীগঞ্জের ভোলাগঞ্জ, সুনামগঞ্জের তাহিরপুরের সায়দাবাদ ও দোয়ারাবাজারের বাগানবাড়ীতে এবং ময়মনসিংহের ধোবাউড়ার ভূইয়াপাড়ায় আরও চারটি সীমান্ত হাট পর্যায়ক্রমে চালুর সিদ্ধান্তও রয়েছে সরকারের।
