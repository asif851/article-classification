
দেশের জাতীয় ক্রিকেট দলের অধিনায়ক (ওয়ানডে) মাশরাফি বিন মুর্তজার খুবই পছন্দ মোটরসাইকেল। সুযোগ পেলে তিনি মোটরসাইকেল চালান। বিশেষ করে নড়াইল গেলে। অনেক আগে মামার দেওয়া হোন্ডা সিডিআই মোটরসাইকেলটি তাঁর প্রিয়।
২০১৫ সালে প্রথম আলোকে দেওয়া এক সাক্ষাৎকারে নানা শখের কথা বলেন মাশরাফি। শখের তালিকায় মোটরসাইকেল চালানোকেও রেখেছিলেন তিনি। নড়াইল এক্সপ্রেস প্রথম আলোকে বলেন, ‘মামার দেওয়া মোটরসাইকেলটি ২৭ বছর ধরে আছে। আমি যখন দশম শ্রেণিতে পড়ি, তখন থেকে মোটরসাইকেলটি চালাই।’
মাশরাফির এই মোটরসাইকেলপ্রীতির কারণেই হয়তো একটি রাইড শেয়ারিং অ্যাপ চালুর উদ্বোধনে ডাকা হয়েছিল তাঁকে। তিনি প্রথম যাত্রী হিসেবে ওই অ্যাপের উদ্বোধন করেন।
মাশরাফির মতো দেশি-বিদেশি ক্রিকেটারদের অনেকেরই মোটরসাইকেল পছন্দ। এ তালিকায় প্রথম নামটি উঠবে ভারতের জাতীয় ক্রিকেট দলের সাবেক অধিনায়ক মহেন্দ্র সিং ধোনির। তাঁর মালিকানায় কিছু দামি গাড়ি আছে, আছে বেশ কিছু মোটরসাইকেলও।
ভারতের কয়েকটি পত্রিকায় গত বছর ধোনির সংগ্রহে কী কী গাড়ি ও মোটরসাইকেল আছে, তার একটি তালিকা প্রকাশ করা হয়। এতে দেখা যায়, ধোনির মালিকানায় আছে কনফেডারেট হেলক্যাট নামের একটি মোটরসাইকেল, যা মাত্র ১৫০টি তৈরি হয়েছে। 
অস্ট্রেলিয়ার সাবেক পেসার গ্লেন ম্যাকগ্রা নিজেকে এমন একজন মানুষ হিসেবে উল্লেখ করতে পছন্দ করেন, যিনি জীবনকে উপভোগ করেন। বাইরে বাইরে ঘোরাঘুরি ম্যাকগ্রার পছন্দ। তাঁর ভালো লাগে মোটরসাইকেল চালাতে। ম্যাকগ্রার সংগ্রহে আছে ডুকাটি মাল্টিস্ট্রাডা ১২০০ নামের একটি দামি মোটরসাইকেল। জন্টি রোডসের নাম তো সবারই জানা। দক্ষিণ আফ্রিকার এই ক্রিকেটার ফিল্ডিংকে এক অনন্য উচ্চতায় নিয়ে গিয়েছিলেন। তাঁর শখের তালিকায় আছে মোটরসাইকেল চালানো। জন্টির সংগ্রহে আছে রয়েল এনফিল্ড ক্ল্যাসিক-৩৫০ নামের একটি অভিজাত মোটরসাইকেল।
মোটরসাইকেলপ্রেমী ক্রিকেটারদের মধ্যে আরও রয়েছেন ভারতের যুবরাজ সিং, শিখর ধাওয়ান ও পাকিস্তানের শোয়েব আখতার।  
