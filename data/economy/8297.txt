
যেসব পেনশনভোগী ১০০ ভাগ পেনশনের টাকা তুলে নিয়েছেন, তাঁরা আর কোনো সুবিধা পাবেন না বলে জানিয়েছেন অর্থমন্ত্রী আবুল মাল আবদুল মুহিত। আজ বুধবার সচিবালয়ে সরকারি ক্রয়সংক্রান্ত মন্ত্রিসভা কমিটির বৈঠকের পর সাংবাদিকদের প্রশ্নের জবাবে অর্থমন্ত্রী এ কথা বলেন।এ সময় অর্থমন্ত্রী বলেন, ‘যেসব পেনশনভোগী ১০০ ভাগ পেনশনের টাকা তুলে নিয়ে গেছেন, তাঁরা ডুবেছেন। এখন তাঁরা কোনো বেনিফিট পাবেন না।’তিনি আরও বলেন, ভবিষ্যতে পেনশনভোগীদের যেন কোনো সমস্যা না হয়, সে জন্যই নতুন বিধান করা হয়েছে। এখন ৫০ শতাংশ তাঁরা উঠিয়ে নিয়ে যেতে পারবেন এবং ৫০ শতাংশ মাসিক ভিত্তিতে তুলতে পারবেন।এ সময় বেসরকারি খাতে অবসরে যাওয়া চাকরিজীবীদের জন্য কিছু করবেন কি না,‍‍ জানতে চাইলে অর্থমন্ত্রী বলেন, ‘হ্যাঁ, সেটাও করব কিন্তু সময় লাগবে। অবসর ভাতাভোগীদের জন্য কোম্পানিগুলোরও দায়বদ্ধতা আছে। এটা নিয়ে আমরা সব পক্ষের সঙ্গে পরে বসব।’
নতুন নিয়ম অনুযায়ী, সরকারি কর্মচারীরা পেনশনের পুরো টাকা আর একবারে তুলে নিতে পারবেন না। তবে অর্ধেক তুলে নিতে পারবেন। বাকি অর্ধেক নিতে হবে তাঁদের মাসে মাসে। অর্থ মন্ত্রণালয়ের অর্থ বিভাগ বেসামরিক ও সামরিক সরকারি কর্মচারীদের জন্য নতুন এ বিধান চালু করেছে। গতকাল মঙ্গলবার এ বিষয়ে একটি প্রজ্ঞাপন জারি করেছে অর্থ বিভাগ। পেনশনধারীদের আর্থিক ও সামাজিক সুরক্ষা নিশ্চিত করার স্বার্থে বিধানটি চালু করা হয়েছে বলে প্রজ্ঞাপনে উল্লেখ করা হয়। আগামী ১ জুলাই থেকে নতুন বিধান কার্যকর হবে। অর্থাৎ এ বছরের ৩০ জুন বা তারপর যাঁদের অবসর-উত্তর ছুটি শেষ হবে, তাঁরাই নতুন নিয়মের আওতায় আসবেন। তবে পেনশনার বা পারিবারিক পেনশনাররা মাসিক পেনশনের ওপর ৫ শতাংশ হারে বার্ষিক ইনক্রিমেন্ট পাবেন। এটাও কার্যকর হবে আগামী ১ জুলাই থেকে।
