
বিশ্বের সবচেয়ে ছোট আকারের গাড়ি টাটা ন্যানো টুইস্ট মোটরগাড়ির বাংলাদেশে আনুষ্ঠানিক যাত্রা শুরু হলো।রাজধানীর একটি হোটেলে গতকাল বুধবার এই গাড়ির বিপণন কার্যক্রম আনুষ্ঠানিকভাবে উদ্বোধন করেন বাণিজ্যমন্ত্রী তোফায়েল আহমেদ। দেশে এটি বাজারজাত করছে টাটা মোটরসের এদেশীয় পরিবেশক নিটল-নিলয় মোটরস।এর আগে ন্যানো গাড়ির বাজারজাতকরণ নিয়ে একই স্থানে সংবাদ সম্মেলন করে নিটল-নিলয় গ্রুপ। এতে গ্রুপের চেয়ারম্যান আবদুল মাতলুব আহমাদ জানান, সম্পূর্ণ নতুন মডেলের পাঁচটি ভিন্ন রঙের ন্যানো গাড়ি কিনতে পারবেন ক্রেতারা। এককালীন মূল্যে প্রতিটি ন্যানো গাড়ির দাম পড়বে সাত লাখ ৯৯ হাজার টাকা। তবে উদ্বোধন উপলক্ষে গাড়িটির মূল্য রাখা হচ্ছে ছয় লাখ ৯৯ হাজার টাকা। ক্রেতারা আগামী দুই দিন এই দামে গাড়ি কেনার সুযোগ পাবেন।মাতলুব আহমাদ আরও জানান, কিস্তিতেও টাটা ন্যানোর মোটরগাড়ি কেনার সুযোগ থাকছে। দুই লাখ ৯৯ হাজার টাকা এককালীন মূল্য পরিশোধ করে বাংলাদেশের ক্রেতারা পরবর্তী সময়ে ১৯ হাজার ৫০০ টাকার ৪২টি মাসিক কিস্তিতে ন্যানো কিনতে পারবেন। ফলে কিস্তিতে গাড়িটি কিনতে সাড়ে তিন বছরে একজন ক্রেতাকে গুনতে হবে ১১ লাখ ১৮ হাজার টাকা।সংবাদ সম্মেলনে আরও জানানো হয়, এই ন্যানো গাড়ির ইঞ্জিন ক্ষমতা ৬২৪ সিসি। বসতে পারবেন চারজন। জ্বালানিসাশ্রয়ী এই গাড়িটি এক লিটার তেলে সর্বোচ্চ ২৫ কিলোমিটার পর্যন্ত চলবে। এতে রয়েছে শীতাতপনিয়ন্ত্রিত সুবিধা। গাড়িটিতে অন্যান্য সুবিধার পাশাপাশি টাকা-পয়সা ও মূল্যবান অলংকার রাখার জন্য আছে বিশেষভাবে তৈরি একটি সিন্দুক।এ দেশে ৬২৪ সিসির এই গাড়ির দাম এত বেশি কেন—এ প্রশ্ন করা হলে মাতলুব আহমাদ বলেন, আরোপিত ৪৫ শতাংশ সম্পূরক শুল্ক প্রত্যাহার করা হলে এর দাম এক লাখ ১০ হাজার টাকা কমানো সম্ভব হবে।ন্যানো মোটরগাড়ির বাজারজাতকরণ অনুষ্ঠানে আরও বক্তব্য দেন প্রধানমন্ত্রীর অর্থনীতিবিষয়ক উপদেষ্টা মসিউর রহমান, ব্যবসায়ী-শিল্পপতিদের শীর্ষ সংগঠন এফবিসিসিআইয়ের সভাপতি কাজী আকরাম উদ্দিন আহ্মদ, টাটা মোটরসের হেড অব ইন্টারন্যাশনাল বিজনেস জনি ওম্যান এবং নিটল-নিলয় মোটরসের ব্যবস্থাপনা পরিচালক আবদুল মুতালিব আহমদ।
