
সিঙ্গাপুর এখন বিশ্বের শীর্ষ ধনী দেশ। এর পেছনেই অবস্থান করা চার ধনী দেশ হচ্ছে নরওয়ে, যুক্তরাষ্ট্র, সংযুক্ত আরব আমিরাত (ইউএই) ও সুইজারল্যান্ড।আন্তর্জাতিক মুদ্রা তহবিল (আইএমএফ) সম্প্রতি বিশ্বের শীর্ষ ৫০ ধনী দেশের মধ্যে পাঁচটির এই তালিকা প্রকাশ করেছে। এতে নাগরিকদের মাথাপিছু বার্ষিক জিডিপির (মোট দেশজ উৎপাদন) পরিমাণ ৬১ হাজার ৫৬৭ মার্কিন ডলারে উন্নীত হওয়ার সুবাদে প্রথম দখল করে পূর্ব এশিয়ার সিঙ্গাপুর। ২০১৮ সালের মধ্যে দেশটিতে মাথাপিছু জিডিপি ৭৭ হাজার ডলার ছাড়িয়ে যাবে।আইএমএফের বিশ্লেষণ অনুযায়ী সাম্প্রতিক বছরগুলোতে সারা বিশ্বে অর্থনৈতিক মন্দায় মানুষের জীবনযাত্রার মান হ্রাস পেয়েছে। দেশে দেশে কর্মহীনতা বেড়েছে। এর মধ্যেও বিশ্বের বেশ কিছু দেশে মাথাপিছু জিডিপি ও জীবনযাত্রার মান বেড়েছে।সিঙ্গাপুর সম্পর্কে সংস্থাটির মূল্যায়ন হচ্ছে, সাম্প্রতিক বছরগুলোতে দেশটির ব্যাপক উন্নয়ন ঘটেছে। মুক্ত বাণিজ্য ও উদার করব্যবস্থার কারণে সিঙ্গাপুর এখন বিশ্বের অন্যতম এক বাণিজ্যকেন্দ্রে পরিণত হয়েছে। সারা বিশ্বের বিনিয়োগের একটি বড় গন্তব্য হয়ে উঠেছে দেশটি।
সাম্প্রতিক মন্দা ভালোভাবে সামাল দিয়েছে ইউরোপের দেশ নরওয়ে। তেল ও জ্বালানির ওপর নির্ভরশীল নরওয়ের মাথাপিছু জিডিপি এখন ৫৬ হাজার ৬৬৩ ডলার, যা ২০১৮ সালের মধ্যে দেশটির গড় আয় যুক্তরাষ্ট্রকে ছাড়িয়ে ৬৬ হাজার ডলারে উঠবে বলে ধারণা করা হচ্ছে।
মন্দার সঙ্গে লড়াই করলেও বিশ্বের প্রধান অর্থনীতি যুক্তরাষ্ট্রের অবস্থা এখনো শক্তিশালী। মার্কিনিদের জীবনে বিলাসিতায় ভাটা পড়েনি। দেশটির নাগরিকদের মাথাপিছু জিডিপি এখন ৫১ হাজার ২৪৮ ডলার, যা ২০১৮ সাল নাগাদ ৬৩ হাজার ডলারে পৌঁছাবে বলে আইএমএফ মনে করে।
আধুনিকতার দিকে ঝুঁকে পড়া মধ্যপ্রাচ্যের দেশ সংযুক্ত আরব আমিরাত (ইউএই) ইতিমধ্যে বিশ্ব পর্যটনের অন্যতম প্রাণকেন্দ্র হয়ে উঠেছে। দেশটির নাগরিকদের মাথাপিছু জিডিপি এখন ৪৯ হাজার ৮৮৩ ডলার, যা ২০১৮ সালে ৫৭ হাজার ডলারে উন্নীত হবে।
মন্দা সামলে অর্থনৈতিক অগ্রযাত্রা অব্যাহত রেখেছে ইউরোপের দেশ সুইজারল্যান্ড। পঞ্চম শীর্ষ ধনী এই দেশের বর্তমান মাথাপিছু জিডিপি ৪৬ হাজার ৪৪৭ মার্কিন ডলার, যা ২০১৮ সালে ৫৪ হাজার ডলারে পৌঁছাবে বলে ধারণা করছে আইএমএফ।:n:
