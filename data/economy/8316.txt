
তৈরি পোশাকশিল্পের কারখানার সংস্কারকাজে সর্বোচ্চ ৬ শতাংশ সুদে ঋণ বিতরণ করবে ২৫টি ব্যাংক ও ১০টি আর্থিক প্রতিষ্ঠান। জাপানি সাহায্য সংস্থা জাইকার আর্থিক সহায়তাপুষ্ট প্রকল্পের আওতায় এ ঋণ বিতরণ করা হবে। এ জন্য প্রতিষ্ঠানগুলোর সঙ্গে ঋণ বিতরণসংক্রান্ত অংশগ্রহণমূলক চুক্তি করেছে বাংলাদেশ ব্যাংক। চুক্তির আওতায় বাংলাদেশ ব্যাংক ২ শতাংশ সুদ হারে নির্বাচিত ব্যাংক ও আর্থিক প্রতিষ্ঠানগুলোকে ঋণসহায়তা দেবে। আর ব্যাংক ও আর্থিক প্রতিষ্ঠানগুলো সর্বোচ্চ ৬ শতাংশ সুদ হারে তা তৈরি পোশাকশিল্প সংস্কারকাজে ঋণ হিসেবে বিতরণ করবে।২০১৩ সালে রানা প্লাজা ধসের পর তৈরি পোশাকশিল্পের কর্মপরিবেশ ও মান উন্নয়নে বাংলাদেশ সরকারকে ৪২৪ কোটি জাপানি ইয়েন সহায়তা দেয় জাইকা। এ জন্য সরকারের সঙ্গে ‘আরবান বিল্ডিং সেফটি প্রকল্প-বিডিপি-৮৪’ নামে একটি প্রকল্প চুক্তিও স্বাক্ষরিত হয়। ওই প্রকল্পের সহায়তার অর্থ ঋণ হিসেবে পোশাকশিল্প মালিকদের কাছে বিতরণে গত সোমবার ২৫ ব্যাংক ও ১০টি আর্থিক প্রতিষ্ঠানের সঙ্গে চুক্তি করে বাংলাদেশ ব্যাংক। চুক্তি স্বাক্ষর অনুষ্ঠানে প্রধান অতিথি ছিলেন গভর্নর ফজলে কবির। বিশেষ অতিথি ছিলেন জাইকা বাংলাদেশ কার্যালয়ের প্রধান তাকাতোশি নিশিকাতা, ডেপুটি গভর্নর এস কে সুর চৌধুরী।বাংলাদেশ ব্যাংক জানিয়েছে, তৈরি পোশাকশিল্প সংস্কারে ব্যাংক ও আর্থিক প্রতিষ্ঠানগুলো তিন বছরের গ্রেস পিরিয়ডসহ সর্বোচ্চ ১৫ বছরের জন্য ৩৫ কোটি টাকা পর্যন্ত একটি প্রতিষ্ঠানকে অর্থায়ন করতে পারবে। তবে প্রয়োজনে প্রকল্প ব্যবস্থাপনা কমিটির অনুমোদন সাপেক্ষে অর্থায়নের পরিমাণ বাড়ানো যাবে।
