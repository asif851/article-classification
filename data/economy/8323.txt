
ভালো বার্ষিক প্রতিবেদনের জন্য ১৩টি ক্যাটাগরিতে দক্ষিণ এশীয় অঞ্চলের সার্কভুক্ত দেশের ৪৬ প্রতিষ্ঠানকে সাউথ এশিয়ান ফেডারেশন অব অ্যাকাউন্ট্যান্টস (সাফা) পুরস্কার দেওয়া হয়েছে। আর ৪১ প্রতিষ্ঠান পেয়েছে সার্টিফিকেট অব মেরিট। প্রতিষ্ঠানগুলোর ২০১৫ সালের বার্ষিক প্রতিবেদনের জন্য এই পুরস্কার দেওয়া হলো।
রাজধানীর একটি হোটেলে আজ শুক্রবার সন্ধ্যায় এক অনুষ্ঠানে প্রতিষ্ঠানগুলোর শীর্ষস্থানীয় কর্মকর্তাদের হাতে পুরস্কার তুলে দেন অর্থমন্ত্রী আবুল মাল আবদুল মুহিত। এ বছর দ্য ইনস্টিটিউট অব চার্টার্ড অ্যাকাউন্ট্যান্টস অব বাংলাদেশ (আইসিএবি) ছিল পুরস্কার বিতরণী অনুষ্ঠানের আয়োজক।
আইসিএ শ্রীলঙ্কার নেতৃত্বে সাফা কমিটি ফর ইমপ্রুভমেন্ট ইন ট্রান্সপারেন্সি, অ্যাকাউনটেবিলিটি অ্যান্ড গভর্নেন্স সার্কভুক্ত সাতটি দেশ থেকে মনোনীত সংস্থাগুলোর বার্ষিক প্রতিবেদন যাচাই–বাছাই করে বিজয়ীদের নাম ঘোষণা করে।
বাংলাদেশ থেকে আইসিএবি জাতীয় পুরস্কারপ্রাপ্ত প্রতিষ্ঠানগুলো সাফা বিপিএ অ্যাওয়ার্ড প্রতিযোগিতায় অংশগ্রহণ করে। এদের মধ্যে বেসরকারি খাতে প্রাইম ব্যাংক লিমিটেড এবং ইউনাইটেড কমার্শিয়াল ব্যাংক লিমিটেড প্রথম রানার আপ হয়েছে। আর্থিক সেবা খাতে আইডিএলসি ফাইন্যান্স লিমিটেড এবং লংকাবাংলা ফাইন্যান্স লিমিটেড যৌথ বিজয়ী, এনজিও খাতে (বেসরকারি সংস্থা) উদ্দীপন বিজয়ী এবং ব্র্যাক প্রথম রানার আপ ও সাজেদা ফাউন্ডেশন দ্বিতীয় রানার আপ, করপোরেট গভর্নেন্স খাতে আইডিএলসি ফাইন্যান্স লিমিটেড বিজয়ী এবং প্রাইম ব্যাংক প্রথম রানার আপ আর সরকারি প্রতিষ্ঠান খাতে ইনফ্রাস্ট্রাকচার কোম্পানি লিমিটেড (ইডকল) বিজয়ী হয়েছে।
অনুষ্ঠানে বিশেষ অতিথি ছিলেন বাংলাদেশ ব্যাংকের গভর্নর ফজলে কবীর। অনুষ্ঠানে সাফা প্রেসিডেন্ট এ এস এম নাইম, আইসিএবির প্রেসিডেন্ট আদিব হোসেন খান, ভাইস প্রেসিডেন্ট ও সদস্য এবং সার্কভুক্ত দেশগুলো সিএ ইনস্টিটিউটের মালিক, সদস্য, বিভিন্ন প্রতিষ্ঠানের প্রধান, ইন্টারন্যাশনাল ফেডারেশন অব অ্যাকাউন্ট্যান্টস (আইফাক), কনফেডারেশন এশিয়া প্যাসিফিক অ্যাকাউন্ট্যান্টসের (কাপা) প্রতিনিধিরা অনুষ্ঠানে উপস্থিত ছিলেন।
