

আয় থাকলেই বাধ্যতামূলক করারোপের প্রস্তাব করেছেন অর্থমন্ত্রী আবুল মাল আবদুল মুহিত। তিনি বলেন, ‘আমাদের বাধ্যতামূলক করারোপ করা উচিত। এটা হতে পারে ১০ টাকা, ২০ টাকা, ৩০ টাকা। আমি এ প্রস্তাব করছি। দেশের মানুষের মধ্যে কর দেওয়ার সংস্কৃতি গড়ে উঠুক।’আজ বুধবার জাতীয় রাজস্ব বোর্ড (এনবিআর) আয়োজিত পে রোল ট্যাক্স বা বেতন থেকে অগ্রিম কর কেটে রাখা নিয়ে এক সেমিনারে প্রধান অতিথির বক্তব্যে তিনি এ কথা বলেন।অর্থমন্ত্রী আরও বলেন, যাদের আয় নেই, তাদের জন্য এ বাধ্যতামূলক কর নয়। বাকি সবাইকে এ করের আওতায় আনা যায় কি না, তা নিয়ে ভাবতে হবে।এনবিআর চেয়ারম্যান নজিবুর রহমানের সভাপতিত্বে অনুষ্ঠানে আরও বক্তব্য দেন বাংলাদেশ কম্পট্রোলার অ্যান্ড অডিটর জেনারেল মাসুদ আহমেদ, বেসরকারি গবেষণা প্রতিষ্ঠান পলিসি রিসার্চ ইনস্টিটিউটের (পিআরআই) নির্বাহী পরিচালক আহসান এইচ মনসুর প্রমুখ।
