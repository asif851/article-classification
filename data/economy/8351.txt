
বৈদেশিক মুদ্রা বিনিময় বাজারে ব্যাপক হারে কারসাজির জন্য যুক্তরাষ্ট্র, যুক্তরাজ্য ও সুইজারল্যান্ডে গতকাল বুধবার পাঁচটি বহুজাতিক ব্যাংককে মোট ৩৪০ কোটি মার্কিন ডলার জরিমানা করা হয়েছে। এই অর্থ বাংলাদেশের ২৭ হাজার কোটি টাকার মতো।যেসব ব্যাংককে জরিমানা করা হলো সেগুলো হচ্ছে ইউবিএস, রয়্যাল ব্যাংক অব স্কটল্যান্ড (আরবিএস), সিটিব্যাংক, এইচএসবিসি ও জেপিমর্গ্যান চেজ। যুক্তরাজ্যের ফিন্যান্সিয়াল কনডাক্ট অথরিটি (এফসিএ) ও যুক্তরাষ্ট্রের কমোডিটি ফিউচারস ট্রেডিং কমিশন (সিএফটিসি) সব কটি ব্যাংককে এবং সুইজারল্যান্ডের ফিন্যান্সিয়াল মার্কেট সুপারভাইজরি অথরিটি (ফিনমা) সেই দেশের বৃহত্তম ব্যাংক ইউবিএসকে জরিমানা করেছে। এর মধ্যে পাঁচ ব্যাংককে সর্বোচ্চ ১৮০ কোটি ডলার জরিমানা করেছে এফসিএ; যা মোট জরিমানার অর্ধেকের বেশি।এ বিষয়ে যুক্তরাজ্যের নিয়ন্ত্রক সংস্থা ফিন্যান্সিয়াল কনডাক্ট অথরিটি (এফসিএ) বলেছে, পাঁচটি ব্যাংকের প্রতিটির ফ্রন্ট অফিস ম্যানেজার বা গ্রাহক ব্যবস্থাপনায় নিয়োজিত কর্মকর্তারা জালিয়াতির কথা জানতেন এবং নিজেরাও জড়িত ছিলেন।
অভিযুক্ত ব্যাংকগুলোর মধ্যে সর্বোচ্চ ৭৯ কোটি নয় লাখ ডলার জরিমানা হয়েছে সুইস ব্যাংক ইউবিএসের। যুক্তরাষ্ট্রভিত্তিক সিটির ৬৬ কোটি ৮০ লাখ ডলার ও জেপিমর্গ্যান চেজের ৬৬ কোটি ২০ লাখ ডলার জরিমানা হয়েছে। এ ছাড়া স্কটিশ ব্যাংক আরবিএসের ৬৩ কোটি ৪০ লাখ ডলার ও যুক্তরাজ্যভিত্তিক দ্য হংকং অ্যান্ড সাংহাই ব্যাংকিং করপোরেশনের ৬১ কোটি ৮০ লাখ ডলার জরিমানা দিতে হবে।
এফসিএর তদন্ত প্রতিবেদনে বলা হয়েছে, ব্যাংকগুলোর কর্মকর্তারা ইন্টারনেট চ্যাটে (মেসেঞ্জারের মাধ্যমে পারস্পরিক কথা বলা) নির্দিষ্ট গ্রাহকদের কাছে গোপনীয় তথ্য পাচারের পাশাপাশি লোকসান হতে পারে এমন আদেশগুলো বন্ধ রাখার পরামর্শ দিয়েছেন।
এফসিএর মতে, ব্যাংকগুলো নিয়মতান্ত্রিক ব্যবসায়ের ওপর নিয়ন্ত্রণ যেমন হারিয়ে ফেলেছে, তেমনি ঝুঁকি ব্যবস্থাপনা, গোপনীয়তা রক্ষা ও লেনদেনের নৈতিক আচরণ মেনে চলার ক্ষেত্রে ব্যর্থ হয়েছে।
এফসিএর প্রধান নির্বাহী মার্টিন হুইটলি বলেন, ‘এখানেই ঘটনার শেষ নয়। যারা কারসাজিতে জড়িত ছিল, তাদেরও ব্যক্তিগত পরিণতির জন্য অপেক্ষা করতে হবে।’
ব্যাংকগুলোর বেশ কয়েকজন পদস্থ কর্মকর্তাকে ছুটি দেওয়া হয়েছে। তবে কারসাজির মূল হোতাদের বিরুদ্ধে ফৌজদারি মামলার প্রস্তুতি চলছে।
যুক্তরাষ্ট্রের সিএফটিসিও এই পাঁচ ব্যাংককে সরাসরি কারসাজি এবং অন্যান্য ব্যাংককেও একই ধরনের কাজে সহায়তা করার জন্য ১৫০ কোটি ডলার জরিমানা করেছে।
পাঁচ ব্যাংকই আলাদাভাবে বিবৃতিতে অসদাচরণজনিত সমস্যার কথা উল্লেখ করেছে। এতে তারা নিজেদের কার্যক্রমে উন্নতি সাধন ও কারসাজির মতো ঘটনা নিয়ন্ত্রণে নজর দিয়েছে বলে দাবি করেছে।
সিএফটিসির পরিচালক আইতান গোয়েম্যান বলেন, বাজারে তখনই কেবল জনগণের আস্থা থাকবে, যখন তাঁদের মনে হবে যে এটি সুষ্ঠুভাবে চলছে এবং বিশ্বের বৃহত্তম ব্যাংকগুলো কোনো রকম দুর্নীতি ও কারসাজি করছে না।
সূত্র: ফিন্যান্সিয়াল টাইমস ও বিবিসি
