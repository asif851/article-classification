
হল-মার্ক কেলেঙ্কারির নন-ফান্ডেড অংশের দুর্নীতি অনুসন্ধানে গঠিত তদন্ত দল পুনর্গঠন করেছে দুর্নীতি দমন কমিশন (দুদক)। আগের দলনেতা মীর জয়নুল আবদিনকে প্রধান রেখেই নতুন করে ছয় সদস্যের দল গঠন করেছে কমিশন। দলটির অপর সদস্যরা হলেন দুদকের উপপরিচালক এস এম এম আখতার হামিদ ভূঞা, সহকারী পরিচালক মো. নাজমুস সাদাত, সেলিনা আখতার মণি, উপসহকারী পরিচালক মুহাম্মদ জয়নাল আবেদীন ও রাফী মো. নাজমুস্ সা’দৎ।নন-ফান্ডেড অংশের দুর্নীতি অনুসন্ধানে গত সেপ্টেম্বরে দুদকের উপপরিচালক মীর মো. জয়নুল আবেদীন শিবলীর নেতৃত্বে তিন সদস্যের একটি দল গঠন করেছিল দুদক। কিন্তু নানা কারণে অনুসন্ধান কার্যক্রম শুরু করতে পারেনি দলটি। এরই মধ্যে দলনেতা মীর জয়নুল আবেদীন শিবলী পরিচালক হিসেবে পদোন্নতি পান। তাই অনুসন্ধান দল পুনর্গঠন জরুরি হয়ে পড়ে।এরই পরিপ্রেক্ষিতে গতকাল মঙ্গলবার কমিশন ছয় সদস্যের দলটি গঠন করে। দলটিকে বিধি মোতাবেক অনুসন্ধান করে প্রতিবেদন দাখিলের নির্দেশ দেওয়া হয়েছে।মীর জয়নুল আবেদীন শিবলীর নেতৃত্বেই আট সদস্যের একটি দল প্রায় দুই বছর আগে হল-মার্ক কেলেঙ্কারির ফান্ডেড অংশের অনুসন্ধান ও তদন্ত শেষ করে।দুদক সূত্র জানায়, হল-মার্কসহ ছয়টি কোম্পানি সোনালী ব্যাংকের রূপসী বাংলা হোটেল শাখা থেকে ৩ হাজার ৫৬৯ কোটি টাকা আত্মসাৎ করে। ২০১২ সালে দুদক এ ঘটনার অনুসন্ধান শুরু করে।অনুসন্ধান শেষে স্বীকৃত বিলের বিপরীতে ১ হাজার ৫৬৮ কোটি টাকা আত্মসাতের দায়ে ওই বছরের ৪ অক্টোবর হল-মার্ক গ্রুপের এমডি তানভীর মাহমুদ, তাঁর স্ত্রী ও গ্রুপের চেয়ারম্যান জেসমিন ইসলাম, সোনালী ব্যাংকের সাবেক এমডি হুেমায়ূন কবির, সোনালী ব্যাংকের রূপসী বাংলা হোটেল শাখার ডিজিএম এ কে এম আজিজুর রহমানসহ ২৭ জনকে আসামি করে ১১টি মামলা করা হয়। এ মামলায় তানভীরসহ কয়েকজন আসামি বর্তমানে কারাগারে রয়েছেন। আরেক আসামি এ কে এম আজিজুর রহমান মারা গেছেন। এসব মামলার তদন্ত শেষে আদালতে অভিযোগপত্রও দেওয়া হয়েছে। এ ছাড়া ৩৮৬ কোটি টাকা আত্মসাতের অভিযোগে বাকি পাঁচ কোম্পানির বিরুদ্ধে মামলা করা হয়েছে ২৭টি।কিন্তু প্রয়োজনীয় কাগজপত্রের অভাবে এত দিন হল-মার্ককে মালামাল সরবরাহের নামে নন-ফান্ডেড দেড় হাজার কোটি টাকা আত্মসাতের অভিযোগের অনুসন্ধান শুরু করতে পারেনি দুদক। সংস্থাটির উচ্চপর্যায়ের এক কর্মকর্তা গতকাল প্রথম আলোকে বলেন, তদন্ত দল পুনর্গঠনের মাধ্যমে এখন অনুসন্ধানকাজ শেষ করা হবে।
