
ধরুন, করের পরিমাণ শুনে মাথা গরম হয়ে গেল। বেড়ে গেল রক্তচাপ কিংবা শরীরে চিনির (সুগার) মাত্রা। অন্য কোনো কারণেও অসুস্থ হতে পারেন, কোনো দুশ্চিন্তা করবেন না। আপনার সেবায় রাজধানীর আয়কর মেলায় একটি প্রাথমিক চিকিৎসাকেন্দ্র খোলা হয়েছে। সেখানে সার্বক্ষণিক একজন চিকিৎসক ও কয়েকজন সহকারী আছেন।
মেলায় আয়কর-সংক্রান্ত সেবার পাশাপাশি করদাতার চিকিৎসাসেবাও নিশ্চিত করা হয়েছে। গতকাল বুধবার সকাল থেকে রাজধানীর বেইলি রোডের অফিসার্স ক্লাবে সাত দিনের এ আয়কর মেলা শুরু হয়েছে। দুপুর সাড়ে ১২টা পর্যন্ত চিকিৎসাসেবা কেন্দ্রে ২১ জন প্রাথমিক চিকিৎসা নিয়েছেন। তাঁদের মধ্যে বেশির ভাগই শরীরে চিনির মাত্রা বৃদ্ধি ও উচ্চ রক্তচাপজনিত সমস্যা নিয়ে এসেছেন বলে দায়িত্বপ্রাপ্ত চিকিৎসক ইশরাত জাহান প্রথম আলোকে জানিয়েছেন।
অন্যবারের মতো এবারও কর মেলায় ইলেকট্রনিক কর শনাক্তকরণ নম্বর (ই-টিআইএন) নিবন্ধন, আয়কর বিবরণী ফরম পূরণ ও জমাসহ সব ধরনের আয়কর সেবা দেওয়া হচ্ছে। আর কর পরিশোধের জন্য ব্যাংক বুথও রয়েছে। ২২ সেপ্টেম্বর পর্যন্ত মেলা চলবে। প্রতিদিন সকাল ১০টা থেকে বিকেল ৫টা পর্যন্ত সবার জন্য মেলা উন্মুক্ত থাকবে। করদাতাদের বিনোদনের জন্য ফুড কোর্ট ও সাংস্কৃতিক অনুষ্ঠানেরও ব্যবস্থা করা হয়েছে।
গতকাল সকালে মেলা শুরুর পর থেকেই করদাতাদের সমাগম বাড়তে থাকে। প্রথম দিনেই কর মেলায় বেশ সাড়া পড়েছে। সরেজমিনে দেখা গেছে, মেলা প্রাঙ্গণে বসে অনেক করদাতা নিজেই আয়কর বিবরণী ফরম পূরণ করছেন। আবার অনেকে কর কর্মকর্তার সহায়তায় ফরম পূরণ করছেন। ফরম পূরণ করে করের টাকা জমার জন্য কেউ কেউ যাচ্ছেন ব্যাংক বুথে। কর পরিশোধের পর এবার কর বিবরণী জমা দেওয়ার পালা। কোনো ঝক্কি-ঝামেলা নেই, মাত্র পাঁচ-ছয় মিনিট সময়ই যথেষ্ট। নির্দিষ্ট কর অঞ্চলের বুথে গেলেই কর্মকর্তারা বিবরণী ফরমটি জমা নিয়ে প্রাপ্তি সনদ দেবেন।এনবিআর সূত্রে জানা গেছে, গতকাল রাজধানী ঢাকাসহ সারা দেশের মেলায় ৫৭ হাজার ৪৭ জন কর সেবা নিয়েছেন। আর আয়কর বিবরণী জমা পড়েছে ১৪ হাজার ৯৯৮টি। এতে এনবিআরের রাজস্ব প্রাপ্তি হয়েছে ১৫৩ কোটি ২০ লাখ ১ হাজার ৯৬২ টাকা। অন্যদিকে নতুন ই-টিআইএন নিয়েছেন ২ হাজার ৭০৫ জন। আর পুরোনো টিআইএন বদলে ই-টিআইএন নিয়েছেন ৮২৭ জন।মেলায় প্রত্যেক কর অঞ্চলের জন্য আলাদা বুথ খোলা হয়েছে। কোথায় কোন সেবা পাওয়া যাবে—এ তথ্য জানাতে মেলা প্রাঙ্গণে স্কাউট সদস্যরা আছেন। আর মুক্তিযোদ্ধা, নারী, প্রতিবন্ধী ও প্রবীণ করদাতাদের জন্য আলাদা বুথ রয়েছে।কামাল উদ্দিন অবসরপ্রাপ্ত সরকারি কর্মকর্তা, থাকেন শাহজাহানপুরে। গতকাল দুপুরে তিনি মেলায় এসে আয়কর বিবরণী জমা দিয়েছেন। তিনি প্রথম আলোকে জানান, হয়রানি এড়াতে তিনি প্রথমবারের মতো মেলায় বিবরণী জমা দিয়েছেন। তিনি বলেন, ‘কর কার্যালয়ে বিবরণী জমা দিলে কর্মকর্তাদের নানা প্রশ্নের উত্তর দিতে হয়। এই কাগজ চান, ওই কাগজ চান। মেলায় কোনো হয়রানি নেই।’হয়রানি হচ্ছে কি না এমন প্রসঙ্গে জানতে চাইলে এনবিআরের সদস্য আবদুর রাজ্জাক দুপুরে প্রথম আলোকে বলেন, এখন পর্যন্ত কোনো হয়রানির অভিযোগ পাওয়া যায়নি। তিনি জানান, করদাতারা যাতে হয়রানির শিকার না হন, সে জন্য সর্বজনীন স্বনির্ধারণী পদ্ধতিতে জমা দেওয়া হলে সঙ্গে সঙ্গে প্রাপ্তি সনদ দেওয়া হচ্ছে। পরে কোনো হিসাব-নিকাশে ভুল থাকলে করদাতাকে নোটিশ দেওয়া হবে।
সকালে মেলার উদ্বোধন করেন শিল্পমন্ত্রী আমির হোসেন। উদ্বোধনী অনুষ্ঠানে তিনি বলেন, দেশের উন্নয়নে সবাইকে কর দেওয়া উচিত। জনগণের দেওয়া করই রাষ্ট্রের আয়। রাষ্ট্রের আয় জনগণের উন্নয়নে ব্যয় হয়। জনগণই এর সুফল পায়। তিনি মনে করেন, দেশি সম্পদে পদ্মা সেতুর মতো বড় বড় প্রকল্প নেওয়া হলেই বেশি লাভ। কেননা বিদেশি টাকায় প্রকল্প নিলে পরামর্শক সেবায় অনেক অর্থ চলে যায়।
একই অনুষ্ঠানে এনবিআর চেয়ারম্যান নজিবুর রহমান সবাইকে কর দেওয়ার আহ্বান জানান।
এ বছর রাজধানীসহ দেশের সব বিভাগীয় শহর, জেলা শহরের পাশাপাশি প্রথমবারের মতো ৮৬টি উপজেলায় এ মেলা অনুষ্ঠিত হবে। ঢাকাসহ সব বিভাগীয় শহরে সাত দিন, অন্য সব জেলা শহরে চার দিন, ২৯টি উপজেলায় দুই দিন এবং ৫৭টি জেলায় এক দিনের ভ্রাম্যমাণ কর মেলা হবে। ১৬ থেকে ২২ সেপ্টেম্বরের মধ্যে এ মেলা অনুষ্ঠিত হবে।
২০১০ সালে প্রথমবার ঢাকা ও চট্টগ্রামে আয়কর মেলার আয়োজন করা হয়। এরপর প্রতিবছরই মেলার পরিধি বেড়েছে। আর করদাতাদের মধ্যে কর মেলা জনপ্রিয় হয়ে উঠছে।
