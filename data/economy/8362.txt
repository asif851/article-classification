
শতভাগ পোশাক কারখানার শ্রমিকদের বেতন-ভাতা দেওয়া হয়েছে বলে দাবি করেছে তৈরি পোশাক মালিকদের সংগঠন বিজিএমইএ। সংগঠনটি বলেছে, বিজিএমইএর তিন হাজারের বেশি কারখানায় উৎসব ভাতা ও মে মাসের বেতন দেওয়া হয়ে গেছে। ইতিমধ্যেই ৮৫ শতাংশ কারখানা ছুটি হয়ে গেছে। আজকের মধ্যে বাকি কারখানাও ছুটি হয়ে যাবে।
আজ শনিবার কারওয়ান বাজার বিজিএমইএ কার্যালয়ে অনুষ্ঠিত সংবাদ সম্মেলনে এসব তথ্য দিয়েছে সংগঠনটির নেতৃবৃন্দ। সংবাদ সম্মেলনে উপস্থিত ছিলেন বিজিএমইএ সভাপতি সিদ্দিকুর রহমান, সহসভাপতি ফারুক হাসান, এস এম মান্নান প্রমুখ।
সংবাদ সম্মেলনে আরও জানানো হয়, জুন মাসের অগ্রিম বেতন (আংশিক ও পূর্ণ) দেওয়া হয়েছে ৯৮ শতাংশ কারখানায়। আজকের মধ্যে বাকি কারখানার অগ্রিম বেতন দেওয়া হবে।
সংবাদ সম্মেলনে জানানো হয়, মহাসড়কের যানজটের কথা চিন্তা করে এবার এলাকাভিত্তিক ভিন্ন ভিন্ন তারিখে কারখানা ছুটি দেওয়া হয়েছে। কিছু কারখানা বৃহস্পতিবার; কিছু কারখানা শুক্রবার ছুটি হয়েছে। একসঙ্গে ৪০ লাখ শ্রমিকের ছুটি হলে যানজট তৈরির পাশাপাশি অনেকেই বাস, ট্রেন, লঞ্চের টিকিট পেতেন না। এতে অনেক শ্রমিক বাড়ি যেতে পারতেন না।
বিজিএমইএ সভাপতি সিদ্দিকুর রহমান বলেন, ‘আমাদের জানামতে, ৩৫টি কারখানায় বেতন-ভাতা দেওয়ায় সমস্যা ছিল। বিজিএমইএর উদ্যোগে তা সমাধান করা হয়েছে। এই মুহূর্তে বেতন-ভাতা নিয়ে কোনো সমস্যা নেই।’
