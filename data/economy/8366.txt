
শেয়ার লেনদেনের ক্ষেত্রে বিনিয়োগকারীদের সতর্ক করেছে পুঁজিবাজারে তালিকাভুক্ত কোম্পানি সিএমসি কামাল। সম্প্রতি প্রতিষ্ঠানটির শেয়ারের দাম অস্বাভাবিক বেড়ে যাওয়ায় আজ বুধবার প্রতিষ্ঠানটি এই সতর্কবার্তা দিয়েছে। ঢাকা স্টক এক্সচেঞ্জ (ডিএসই) সূত্রে এ তথ্য জানা গেছে।
বিনিয়োগকারীদের সতর্ক করে প্রতিষ্ঠানটি জানিয়েছে, এই মুহূর্তে এমন কোনো তথ্য নেই, যা সিএমসি কামালের শেয়ারে কোনো ধরনের প্রভাব ফেলতে পারে। এ ছাড়া শেয়ারের দামে প্রভাব ফেলার মতো কোনো কর্মকাণ্ড ও মুনাফা-সংক্রান্ত তথ্যও কোম্পানির কাছে নেই। আর তাই প্রতিষ্ঠানটির শেয়ার লেনদেনে সতর্ক অবলম্বনের পরামর্শ দিয়েছে সিএমসি কামাল।
এর আগে সিএমসি কামালের শেয়ারের দাম অস্বাভাবিক বাড়ার বিষয়টি ডিএসইর নজরে এলে এর কারণ অনুসন্ধানের উদ্যোগ নেয় ডিএসই কর্তৃপক্ষ। এর পরিপ্রেক্ষিতে গত ২৯ সেপ্টেম্বর প্রতিষ্ঠানটি জানিয়েছিল, প্রতিষ্ঠানটির শেয়ারের দাম অস্বাভাবিক বাড়ার পেছনে কোনো মূল্যসংবেদনশীল তথ্য তাদের কাছে নেই।
