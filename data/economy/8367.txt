
ব্যক্তি শ্রেণির করদাতাদের আয়কর জমা দেওয়ার সুবিধার্থে আগামী শনিবার সব ব্যাংকের বিভাগীয় ও জেলার প্রধান শাখা খোলা রাখার নির্দেশ দিয়েছে বাংলাদেশ ব্যাংক। আজ মঙ্গলবার কেন্দ্রীয় ব্যাংক এ-সংক্রান্ত প্রজ্ঞাপন জারি করেছে, যা সব ব্যাংকের প্রধান নির্বাহীর কাছে পাঠানো হয়েছে।
বাংলাদেশ ব্যাংকের অফ-সাইট সুপারভিশন বিভাগের উপমহাব্যবস্থাপক অসীম কুমার মজুমদার স্বাক্ষরিত প্রজ্ঞাপনে বলা হয়, জাতীয় রাজস্ব আহরণের স্বার্থে করদাতাদের আয়কর জমা দেওয়ার সুবিধার্থে চালান ও পে-অর্ডারের মাধ্যমে আয়কর গ্রহণের জন্য পর্যাপ্ত নিরাপত্তা নিশ্চিত করে সরকারি ও বেসরকারি তফসিলি ব্যাংকের সব বিভাগীয় ও জেলার প্রধান শাখা ২৯ নভেম্বর খোলা থাকবে।
৩০ নভেম্বর রোববার ব্যক্তি শ্রেণির করদাতাদের আয়কর জমা দেওয়ার শেষ দিন।
