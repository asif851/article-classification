
ধ্যানে বসলেই কর দিতে হবে। আপনি হতাশাগ্রস্ত, মানসিকভাবে বিপর্যস্ত কিংবা মনোদৈহিক রোগে ভুগছেন। কিন্তু কিছুতেই তা কাটিয়ে উঠতে পারছেন না। তাই একটু স্বস্তির জন্য অর্থের বিনিময়ে কোনো ব্যক্তি বা প্রতিষ্ঠানের কাছে মেডিটেশন শিখতে ও চর্চা করতে যাবেন। কিন্তু স্বস্তিতে বাধা তৈরি করবে কর।কোনো প্রতিষ্ঠান বা ব্যক্তির কাছ থেকে কেউ যদি মেডিটেশন, কাউন্সেলিং, মোহিতকরণ বা অনুরূপ কোনো পদ্ধতিতে সেবা নেন, তাকে সেবামূল্যের সাড়ে ৭ শতাংশ হারে মূল্য সংযোজন কর (মূসক) দিতে হবে। আগামী ২০১৩-১৪ অর্থবছরের বাজেটে এই করারোপ করেছেন অর্থমন্ত্রী।জাতীয় রাজস্ব বোর্ডের (এনবিআর) প্রজ্ঞাপন অনুযায়ী, মেডিটেশন সেবা নিলে সেবা প্রদানকারী কর্তৃক প্রাপ্ত সমুদয় অর্থের সাড়ে ৭ শতাংশ হারে মূসক প্রযোজ্য হবে। এই হার ৫০ শতাংশ ভিত্তিমূল্য ধরে নির্ধারণ করা হয়েছে। এর মানে হলো, কেউ যদি ২০০ টাকার সেবা নেন, তাহলে ৫০ শতাংশ ছাড় দিয়ে বাকি ১০০ টাকার ওপর ১৫ শতাংশ হারে মূসক আরোপিত হবে। আর তা সেবাপ্রদানকারীর প্রাপ্ত অর্থের সাড়ে ৭ শতাংশ হারে প্রযোজ্য হবে।
এনবিআরের প্রজ্ঞাপন অনুযায়ী, মেডিটেশন সেবার মানে হলো কোনো ব্যক্তি, প্রতিষ্ঠান বা সংস্থা, যিনি বা যাঁরা পণের (অর্থ) বিনিময়ে মনোদৈহিক রোগগ্রস্ত, হতাশাগ্রস্ত এবং নানাবিধ শারীরিক জটিল ব্যাধিতে আক্রান্ত রোগীকে মেডিটেশন, কাউন্সেলিং, মোহিতকরণ বা অনুরূপ কোনো পদ্ধতিতে সেবা প্রদান করেন।
বাংলাদেশে সাম্প্রতিক সময়ে একাধিক প্রতিষ্ঠান মেডিটেশন সেবার প্রসার ঘটিয়েছে।
