
সপ্তাহের প্রথম কার্যদিবসে আজ রোববার চাঙা ভাবের মধ্য দিয়ে শেষ হয়েছে দেশের শেয়ারবাজারের লেনদেন। বেলা আড়াইটায় দিনের লেনদেন শেষে দুই বাজারেই প্রায় সব কোম্পানির শেয়ারের দাম বেড়েছে। ফলে সূচক ও লেনদেন উভয়ই বেড়েছে।
বাজারসংশ্লিষ্ট ব্যক্তিরা বলেছেন, চার সিটি করপোরেশনের নির্বাচন সুষ্ঠুভাবে সম্পন্ন হওয়ায় এবং নির্বাচনকে ঘিরে সহিংসতার ঘটনা না ঘটায় দেশের রাজনৈতিক পরিবেশে কিছুটা স্থিতিশীলতা লক্ষ করা গেছে। এরই ইতিবাচক প্রভাব পুঁজিবাজারে দেখা যাচ্ছে। এ ছাড়া, গতকাল ডিএসইর নতুন নেতৃত্ব গঠিত হয়, যা বিনিয়োগকারীদের মধ্যে ইতিবাচক প্রভাব ফেলেছে। এরই প্রভাব বাজারে লক্ষ করা যাচ্ছে বলে মনে করছেন তাঁরা।
আজ ডিএসইর প্রধান সূচক ডিএসইএক্স ১০০ পয়েন্ট বেড়ে দাঁড়িয়েছে ৪১৭৯ পয়েন্টে। সকাল সাড়ে ১০টায় সূচকের ঊর্ধ্বমুখী প্রবণতার মধ্য দিয়ে ডিএসইতে লেনদেন শুরু হয়, যা লেনদেনের শেষ পর্যন্ত অব্যাহত ছিল।
ডিএসইতে আজ ২৯০টি প্রতিষ্ঠানের শেয়ার লেনদেন হয়েছে। এর মধ্যে ২৪৬টির দাম বেড়েছে; কমেছে ৩৪টির আর অপরিবর্তিত রয়েছে ১০টি প্রতিষ্ঠানের শেয়ারের দাম।
ডিএসইতে আজ ৮১৫ কোটি টাকার লেনদেন হয়েছে, যা গত বৃহস্পতিবারের চেয়ে ২২২ কোটি টাকা বেশি।
দিন শেষে ডিএসইতে আজ লেনদেনে শীর্ষে থাকা প্রতিষ্ঠানগুলোর মধ্যে রয়েছে ওরিয়ন ফার্মা, ইউনাইটেড এয়ার, বিএসসিসিএল, সামিট পূর্বাঞ্চল পাওয়ার কোম্পানি, ইউনিক হোটেল, আরএন স্পিনিং, অলিম্পিক ইন্ডাস্ট্রিজ, মেঘনা পেট্রোলিয়াম, এনভয় টেক্সটাইল, অ্যাকটিভ ফাইন প্রভৃতি।
অন্যদিকে চট্টগ্রাম স্টক এক্সচেঞ্জর (সিএসই) সার্বিক মূল্যসূচক ৩০৪ পয়েন্ট বেড়ে দাঁড়িয়েছে ১২,৯৫৯ পয়েন্টে। সিএসইতে আজ ২১৭টি প্রতিষ্ঠানের শেয়ার লেনদেন হয়েছে। এর মধ্যে ১৮১টির দাম বেড়েছে; কমেছে ২৩টির আর অপরিবর্তিত রয়েছে ১৩টি প্রতিষ্ঠানের শেয়ারের দাম। আজ এই স্টক এক্সচেঞ্জে ৫৮ কোটি টাকার শেয়ার লেনদেন হয়েছে, যা গতকালের চেয়ে চার কোটি টাকা বেশি।
