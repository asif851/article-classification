
প্রবাসী বাংলাদেশিদের জন্য ‘পেনশন স্কিম’ চালুর কথা বলেছেন বাংলাদেশ ব্যাংকের গভর্নর আতিউর রহমান। এর সঙ্গে একমত পোষণ করেছেন প্রধানমন্ত্রীর উপদেষ্টা এইচ টি ইমামও।বাংলাদেশ ব্যাংকের গভর্নর বলেছেন, প্রবাসীরা দেশে রেমিট্যান্স পাঠাচ্ছেন। তাঁদের জন্য সরকারি কর্মকর্তাদের মতো একটি পেনশন স্কিম চালু করা যেতে পারে। এ জন্য সরকারকে নিয়ন্ত্রক (রেগুলেটর) ঠিক করতে হবে। কিন্তু যত দিন পর্যন্ত তা না হচ্ছে, তত দিন বাংলাদেশ ব্যাংক এর দায়িত্ব নিতে পারে।আর এইচটি ইমাম বলেন, ‘পেনশন স্কিমের বিষয়টি আমি সমর্থন করি। কারণ গ্রামেগঞ্জে প্রবাসীদের পাঠানো অর্থ নিয়ে খুনোখুনিও হয়। কয়েক বছর ধরে টাকা পাঠানোর পর অনেকে দেশে ফিরে দেখেন, তাঁর কোনো টাকাই জমা নেই।’রাজধানীর সোনারগাঁও হোটেলে গতকাল শনিবার সেন্টার ফর এনআরবি (নন রেসিডেন্ট বাংলাদেশি বা অনাবাসী বাংলাদেশি) আয়োজিত এক অনুষ্ঠানে পেনশন স্কিম নিয়ে এমন কথাই বলেছেন সরকারের এই দুই দায়িত্বশীল ব্যক্তি।অনুষ্ঠানটি আয়োজন করা হয় বিশ্বের ১০টি দেশে অনাবাসী সম্মেলন অনুষ্ঠানের উদ্বোধন করার জন্য। সম্মেলন হবে যুক্তরাষ্ট্র, দুবাই, সৌদি আরব, কাতার, কুয়েত, মালয়েশিয়া, অস্ট্রেলিয়া, ইউরোপ, যুক্তরাজ্য ও কানাডায়। আগামী ১০ মে প্রথম সম্মেলন অনুষ্ঠিত হবে নিউইয়র্কে। আর নভেম্বরে ঢাকায় অনুষ্ঠানের মাধ্যমে টানা সম্মেলনের সমাপ্তি ঘটবে।এসব তথ্য জানান সেন্টার ফর এনআরবির চেয়ারম্যান এম এস সেকিল চৌধুরী। এ সময় তিনি প্রবাসী-আয় (রেমিট্যান্স) পাঠানোর জন্য প্রবাসীদের নগদ সহায়তা দেওয়ার প্রস্তাব করেন।অনুষ্ঠানের অতিথি আতিউর রহমান জানান, গত বছর দক্ষিণ এশিয়ায় প্রবাসী-আয় আসার প্রবৃদ্ধি যেখানে ছিল ৪ দশমিক ৫ শতাংশ, সেখানে বাংলাদেশে এ হার ৭ শতাংশ। দেশের বৈদেশিক মুদ্রার রিজার্ভের ৬৬ শতাংশই আসে প্রবাসী-আয় থেকে।প্রবাসী-আয়ের ওপর নগদ সহায়তা প্রসঙ্গে গভর্নর বলেন, এটি দেওয়া কঠিন। কারণ, প্রবাসীর সংখ্যা অনেক। তবে দুটি উপায়ে ঠিকই নগদ সহায়তা দেওয়া হচ্ছে। প্রথমত, যেকোনো মূল্যে মুদ্রার বিনিময় হার স্থির রাখা হচ্ছে যাতে প্রবাসীদের স্বজনেরা কম টাকা না পান। দ্বিতীয়ত, বিশ্বের যেকোনো স্থান থেকে এখন এক দিনেই টাকা পাঠাতে পারছেন প্রবাসীরা।অনুষ্ঠানের অতিথি প্রধানমন্ত্রীর আরেক উপদেষ্টা গওহর রিজভী বলেন, সামাজিক উন্নয়নের মাধ্যমে বাংলাদেশ এখন প্রবৃদ্ধি অর্জনকারী দেশে পরিণত হয়েছে।সেন্টার আর পলিসি ডায়ালগের (সিপিডি) নির্বাহী পরিচালক মোস্তাফিজুর রহমান বলেন, এখন কৌশলগত উন্নয়ন লক্ষ্যমাত্রা (এসডিজি) অর্জন করতে হলে প্রধান ভূমিকা পালন করবে প্রবাসী-আয় ও প্রবাসীরা। তিনি বলেন, ‘উন্নত দেশগুলো তাদের শ্রমবাজারের একটি অংশ উন্মুক্ত করবে। আমরা িক এর জন্য তৈরি? যদি তারা তাদের ৩ শতাংশ বাজার উন্মুক্ত করে, তাহলেও ১৫ হাজার কোটি ডলারের বাজার হবে। এটা আমাদের জন্য বিরাট সম্ভাবনা।’অনুষ্ঠানে ব্যাংকিং খাতে অবদানের জন্য খোন্দকার ইব্রাহিম খালেদ ও বিমা খাতে অবদানের জন্য নাসির এ চৌধুরীকে আজীবন সম্মাননা পদক দেওয়া হয়। আর ইসলামী ব্যাংক, অগ্রণী ব্যাংক, সোনালী ব্যাংক, জনতা ব্যাংক, ন্যাশনাল ব্যাংক, পূবালী ব্যাংক, ব্যাংক এশিয়া, ব্র্যাক ব্যাংক, প্রাইম ব্যাংক ও সিটি ব্যাংককে দেওয়া হয়েছে ‘টপ টেন রেমিট্যান্স’ পদক। এ ছাড়া ডাচ্-বাংলা ব্যাংক, সাউথ ইস্ট ব্যাংক, এবি ব্যাংক, এনসিসি ব্যাংক, ঢাকা ব্যাংক, মার্কেন্টাইল ব্যাংক, কৃষি ব্যাংক, ট্রাস্ট ব্যাংক, ইউনাইটেড কমার্শিয়াল ব্যাংক ও মিউচুয়াল ট্রাস্ট ব্যাংককে ‘অ্যাপ্রিসিয়েশন’ পদক দেওয়া হয়েছে। প্রবাসী-আয় আনায় সেরা বিদেশি ব্যাংকের পদক পেয়েছে স্ট্যান্ডার্ড চার্টার্ড ব্যাংক। প্রবাসী-আয় আনায় বেশি প্রবৃদ্ধি করায় পদক পেয়েছে সোশ্যাল ইসলামী ব্যাংক।আয়োজকেরা জানান, সেন্টার ফর এনআরবি ২০১৪ সালে ঢাকায় এনআরবি সম্মেলন করে। এরপর ওই বছর আরও ১৪টি দেশে এনআরবি সম্মেলনের আয়োজন করে সংস্থাটি।
