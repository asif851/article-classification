
বদলি নীতিমালা মানা হচ্ছে না বাংলাদেশ ব্যাংকে। বছরের পর বছর বিভিন্ন পর্যায়ের কর্মকর্তারা একই বিভাগে বহাল থাকছেন। একই সঙ্গে দুটি বিভাগেও দায়িত্ব পালন করছেন কোনো কোনো কর্মকর্তা। ফলে কেন্দ্রীয় ব্যাংকের কর্মকর্তাদের মধ্যে এক ধরনের শিথিলতা তৈরি হয়েছে। কেন্দ্রীয় ব্যাংক সূত্র জানায়, ২০০০ সালের ১৫ ফেব্রুয়ারি বাংলাদেশ ব্যাংকের পরিচালনা পর্ষদের ২১২তম সভায় বদলি নীতিমালা পর্যালোচনা ও অনুমোদিত হয়। সভায় আন্তবিভাগীয় বদলির ক্ষেত্রে পরিদর্শন বিভাগে পাঁচ বছর ও অন্যান্য বিভাগে তিন বছর বহাল রাখার নীতিমালা অনুমোদিত হয়। কেন্দ্রীয় ব্যাংকের মানবসম্পদ বিভাগ সূত্র বলছে, বর্তমানে কমপক্ষে ১৫টি গুরুত্বপূর্ণ বিভাগের মহাব্যবস্থাপক পর্যায়ের কর্মকর্তা তিন বছরের বেশি সময় ধরে একই বিভাগে দায়িত্ব পালন করে যাচ্ছেন। এ ছাড়া উপমহাব্যবস্থাপক পর্যায়ের কমপক্ষে শতাধিক কর্মকর্তা তিন বছর ধরে একই বিভাগে বহাল আছেন। উপমহাব্যবস্থাপক পর্যায়ের নিচের পদের কর্মকর্তাদেরও বদলির ক্ষেত্রে একই অবস্থা। জানা গেছে, কেন্দ্রীয় ব্যাংকে বর্তমানে নির্বাহী পরিচালক রয়েছেন ২০ জন। এ ছাড়া মহাব্যবস্থাপক পর্যায়ের কর্মকর্তা রয়েছেন ৭২ জন। এ বিষয়ে জানতে চাইলে বাংলাদেশ ব্যাংকের নির্বাহী পরিচালক ও মুখপাত্র শুভঙ্কর সাহা বলেন, সময়ের প্রয়োজনেই এ ধরনের নীতিমালা করা হয়েছিল। এখনো নিশ্চয়ই প্রতিষ্ঠানের স্বার্থে অনেকে বহাল আছেন। এর বেশি কিছু বলতে রাজি হননি তিনি। তবে পরে আবার জানান, বাংলাদেশ ব্যাংকের নিয়োগ, পদোন্নতি নীতিমালা যেকোনো প্রতিষ্ঠানের চেয়ে স্বচ্ছ।
