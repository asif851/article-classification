
অ্যাপোলো ইস্পাত লিমিটেডের প্রাথমিক গণপ্রস্তাবের (আইপিও) লটারির ড্র আজ বৃহস্পতিবার অনুষ্ঠিত হয়েছে। সকালে রাজধানীর ইঞ্জিনিয়ার্স ইনস্টিটিউশনে এ ড্র অনুষ্ঠিত হয়।অ্যাপোলো ইস্পাত সূত্রে জানা যায়, অ্যাপোলো ইস্পাত আইপিওর মাধ্যমে বাজার থেকে ২২০ কোটি টাকা সংগ্রহের লক্ষ্যে ১০ কোটি শেয়ার ছাড়ে। এর বিপরীতে ৫০০ কোটি টাকারও বেশি আবেদন জমা পড়ে। প্রতিষ্ঠানের ১০ টাকা অভিহিত মূল্যের প্রতিটি শেয়ারের দাম ২২ টাকা ধার্য করা হয়েছিল। ২০০টি শেয়ারে একটি মার্কেট নির্ধারণ করা হয়।কোম্পানি সূত্রে আরও জানা যায়, গত ৬ থেকে ১০ অক্টোবর আইপিওর আবেদন গ্রহণ করা হয়। তবে প্রবাসী বিনিয়োগকারীদের জন্য এ সুযোগ ছিল ১৯ অক্টোবর পর্যন্ত। আইপিওর মাধ্যমে সংগৃহীত অর্থ থেকে ১৫৩ কোটি টাকা ব্যাংকের ঋণ পরিশোধ করা হবে। এ ছাড়া ৬০ কোটি টাকা পরিবেশবান্ধব জার্মান প্রযুক্তির নফ (নন অক্সিডাইজিং ফার্নেস) প্রকল্প বাস্তবায়নে ব্যয় করা হবে। 
আইপিও লটারির ফল কোম্পানির ওয়েবসাইট (www.appollo-ispat.com), ঢাকা স্টক এক্সচেঞ্জের (ডিএসই) ওয়েবসাইট (www.dsebd.org), চট্টগ্রাম স্টক এক্সচেঞ্জের (সিএসই) ওয়েবসাইট (www.cse.com.bd) ও আইসিবি ক্যাপিটাল ম্যানেজমেন্ট লিমিটেডের ওয়েবসাইটে (www.icbamcl.com.bd) পাওয়া যাবে। 
ড্র অনুষ্ঠানে অন্যান্যের মধ্যে অ্যাপোলো ইস্পাতের চেয়ারম্যান দীন মোহাম্মদ, ব্যবস্থাপনা পরিচালক মো. আনসার আলীসহ ঊর্ধ্বতন কর্মকর্তারা উপস্থিত ছিলেন। 
এদিকে ২০১২ সালের ৩০ জুন শেষ হওয়া অর্থবছরের হিসাব অনুযায়ী অ্যাপোলো ইস্পাতের শেয়ারপ্রতি আয় (ইপিএস) ২.৩৬ টাকা এবং শেয়ারপ্রতি সম্পদ (এনএভি) ২২.৫৯ টাকা। প্রতিষ্ঠানটির ইস্যু ব্যবস্থাপকের দায়িত্ব পালন করছে আইসিবি ক্যাপিটাল ম্যানেজমেন্ট লিমিটেড।
