
বেসরকারি খাতে চট্টগ্রামের বাঁশখালীতে ১ হাজার ২২৪ মেগাওয়াট ক্ষমতার কয়লাভিত্তিক বিদ্যুৎকেন্দ্রের ভূমি উন্নয়নকাজ আগামী মাসে (মার্চ) শুরু হচ্ছে। এটি বেসরকারি খাতের সবচেয়ে বড় বিদ্যুৎ প্রকল্প। এস আলম গ্রুপের মালিকানাধীন এসএস পাওয়ার লিমিটেড ও চীনের দুটি প্রতিষ্ঠান যৌথ উদ্যোগে প্রকল্পটি বাস্তবায়ন করছে।গতকাল মঙ্গলবার বিদ্যুৎ ভবনে সরকারের পক্ষে বিদ্যুৎ উন্নয়ন বোর্ড (পিডিবি) ও এসএস পাওয়ারের মধ্যে প্রকল্পটির বাস্তবায়ন ও বিদ্যুৎ কেনা-বেচার চুক্তি সই হয়েছে। পিডিবির সচিব মাজহারুল হক ও এসএস পাওয়ারের চেয়ারম্যান মোহাম্মদ সাইফুল আলম চুক্তিতে সই করেন।এ সময় প্রধানমন্ত্রীর উপদেষ্টা তৌফিক-ই-ইলাহী চৌধুরী উপস্থিত ছিলেন। চুক্তি সইয়ের আগে বক্তৃতায় তিনি বলেন, প্রায় ২৫০ কোটি ডলারের এই প্রকল্প বাস্তবায়ন দেশে বেসরকারি খাতের বিশেষ সামর্থ্যের প্রমাণ রাখবে।অতিরিক্ত বিদ্যুৎ সচিব আহমেদ কায়কাউসের সভাপতিত্বে অনুষ্ঠানে বক্তারা বলেন, এই প্রকল্পের জন্য ৬০০ একর জমি কেনা হয়েছে। আগামী মাসেই সেই জমি বিদ্যুৎকেন্দ্র স্থাপনের উপযোগী করে তোলার কাজ শুরু করা হবে। পরিবেশগত সমীক্ষা সম্পন্ন করে তা অনুমোদনের জন্য পরিবেশ অধিদপ্তরে উপস্থাপন করা হয়েছে।এই প্রকল্পের ৭০ শতাংশের মালিকানা থাকবে এস আলম গ্রুপের ছয়টি প্রতিষ্ঠানের। অবশিষ্ট ৩০ শতাংশের মধ্যে সেপকো ২০ শতাংশ এবং চীনের অপর প্রতিষ্ঠান এইচটিজি ১০ শতাংশের মালিক হবে। চুক্তিতে ৪৫ মাসের মধ্যে প্রকল্প সম্পন্ন করার বাধ্যবাধকতা রয়েছে। সে হিসাবে ২০১৯ সালের ১৬ নভেম্বর কেন্দ্রটিতে বাণিজ্যিক উৎপাদন শুরু হওয়ার কথা। চুক্তি অনুযায়ী পিডিবি ২৫ বছর ধরে এই কেন্দ্রে উৎপাদিত সব বিদ্যুৎ কিনবে। প্রতি ইউনিট বিদ্যুতের দাম পড়বে ৬ টাকা ৬০ পয়সার মতো।চুক্তি সই অনুষ্ঠানে পিডিবির ভারপ্রাপ্ত চেয়ারম্যান লোকমান হোসেন মিয়া, এস আলম গ্রুপের ভাইস চেয়ারম্যান আবদুস সামাদ, সেপকোর নির্বাহী প্রেসিডেন্ট ঝ্যাং হোংশং এবং এস আলম গ্রুপের উপদেষ্টা ও পিডিবির সাবেক চেয়ারম্যান এ এস এম আলমগীর কবির বক্তব্য দেন।
