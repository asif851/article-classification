
নারীদের জন্য বাংলাদেশে উদ্যোক্তা হিসেবে প্রতিষ্ঠা পাওয়ার পরিবেশ এখনো উপযুক্ত নয়। কিন্তু প্রতিকূল পরিবেশের মধ্যেই কাজ করে এ দেশের নারীরা নিজেদের উদ্যোক্তা হিসেবে গড়ে তুলছেন। বাংলাদেশে বর্তমানে যত উদ্যোক্তা আছেন, তার প্রায় ৩২ শতাংশ নারী। একটি দেশের উদ্যোক্তাদের মধ্যে কতজন নারী—এ হিসাবে বিশ্বের ৫৪টি দেশের মধ্যে বাংলাদেশ আছে ৬ নম্বরে। আর্থিক লেনদেনবিষয়ক বহুজাতিক কোম্পানি মাস্টারকার্ডের নারী উদ্যোক্তাবিষয়ক এক জরিপে এমন তথ্য উঠে এসেছে।‘মাস্টারকার্ড ইনডেক্স অব উইমেন এন্ট্রাপ্রেনিউর (এমআইডব্লিউই)’ শীর্ষক এ জরিপে বলা হয়েছে, উদ্যোক্তা হিসেবে গড়ে উঠতে একজন নারীর যে সুবিধাগুলো পাওয়া জরুরি, তার মধ্যে সবচেয়ে গুরুত্বপূর্ণ হলো আর্থিক সহায়তাপ্রাপ্তি ও সহজে ব্যবসা করার পরিবেশ। এই দুটি মৌলিক সুবিধাপ্রাপ্তিতে এমআইডব্লিউই সূচকে ১০০–তে বাংলাদেশের স্কোর ৩২, যা জরিপে অন্তর্ভুক্ত ৫৪টি দেশের মধ্যে সর্বনিম্ন। এত কম সুযোগ-সুবিধা পেয়েও তাহলে বাংলাদেশের নারীরা কীভাবে বেশি হারে উদ্যোক্তা হচ্ছেন—এমন প্রশ্নের উত্তরে জরিপে বলা হয়েছে, পরিবার ও নিজেদের আর্থিক চাহিদা পূরণের জন্যই এ দেশের নারীরা উদ্যোক্তা হচ্ছেন। যেকোনো ব্যবসার সুযোগ পেলেই বাংলাদেশি নারীরা তা কাজে লাগান।প্রতিবেদন অনুযায়ী, উদ্যোক্তা হিসেবে নারীদের জন্য উপযুক্ত পরিবেশ তৈরিতে সবচেয়ে এগিয়ে আছে নিউজিল্যান্ড। এরপরের অবস্থানে রয়েছে যথাক্রমে কানাডা, যুক্তরাষ্ট্র, সুইডেন, সিঙ্গাপুর, বেলজিয়াম, অস্ট্রেলিয়া, ফিলিপাইন, যুক্তরাজ্য ও থাইল্যান্ড। প্রতিবেদনে নারীদের ব্যবসার করার পথে সবচেয়ে বড় সমস্যা হিসেবে আর্থিক সহায়তার অভাব, আত্মবিশ্বাস ও উদ্যোক্তা প্রবণতার অভাব তুলে ধরা হয়েছে।
 
