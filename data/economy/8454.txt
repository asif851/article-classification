
অবশেষে কারখানা ও বাফার গুদামে ইউরিয়া সারের অভিন্ন দাম নির্ধারণ করেছে সরকার। এখন থেকে সার ডিলাররা কারখানা ও বাফার গুদাম থেকে প্রতি টন সার ১৪ হাজার টাকায় তুলতে পারবেন। কৃষি মন্ত্রণালয়ের পক্ষ থেকে আজ মঙ্গলবার এ-সংক্রান্ত একটি বিজ্ঞপ্তি প্রকাশ করা হয়েছে বলে বাংলাদেশ ফার্টিলাইজার অ্যাসোসিয়েশন (বিএফএ) সূত্রে জানা গেছে।
কৃষি মন্ত্রণালয়ের সার ব্যবস্থাপনা ও মনিটরিং অধিশাখার ওই বিজ্ঞপ্তিতে বলা হয়, ‘শিল্প মন্ত্রণালয়ের প্রস্তাবের পরিপ্রেক্ষিতে এবং অর্থ বিভাগের সম্মতিক্রমে ডিলার পর্যায়ে ইউরিয়া সারের কারখানা মূল্য ও বাফার মূল্য অভিন্ন করার লক্ষ্যে বর্তমান বাফার মূল্য টনপ্রতি ১৪ হাজার ৭০০ টাকা থেকে কমিয়ে ১৪ হাজার টাকা নির্ধারণ করা হলো।’ আজ থেকে এই মূল্য কার্যকর হবে বলে বিজ্ঞপ্তিতে বলা হয়।
এদিকে সরকারের এই সিদ্ধান্তকে স্বাগত জানিয়েছে বাংলাদেশ ফার্টিলাইজার অ্যাসোসিয়েশন। সন্ধ্যায় ফার্টিলাইজার অ্যাসোসিয়েশনের পক্ষ থেকে এক বিজ্ঞপ্তির মাধ্যমে এই অভিনন্দন জানানো হয়। একই সঙ্গে পূর্বঘোষিত ধর্মঘট প্রত্যাহার করা হয় বলে বিএফএর নির্বাহী সচিব রিয়াজ উদ্দিন আহমেদ জানান।
এর আগে গত ২১ সেপ্টেম্বর বাংলাদেশ ফার্টিলাইজার অ্যাসোসিয়েশনের পক্ষ থেকে সংবাদ সম্মেলনে দুই দফা দাবি জানানো হয়। দাবি পূরণে সরকারকে ১৫ দিনের সময় বেঁধে দেওয়া হয়। অন্যথায় সব ধরনের সার উত্তোলন এবং বিপণন বন্ধের ঘোষণা দেওয়া হয়। ব্যবসায়ীদের দাবির মুখে গত বৃহস্পতিবার সংশ্লিষ্টদের নিয়ে বৈঠক করে অর্থ মন্ত্রণালয়। ওই বৈঠকে ব্যবসায়ীদের দাবি মেনে নেওয়ার আশ্বাস দেওয়া হয়।
