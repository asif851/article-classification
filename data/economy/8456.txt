
অর্থনীতিতে সব সুযোগ কাজে লাগানো যায়নি। তারপরও অনেক দূর এগিয়েছে বাংলাদেশ। অনেকটাই বদলে গেছে অর্থনীতি। সেই বদলে যাওয়া বাংলাদেশের খানিকটা চিত্র আর তরুণ প্রজন্মের স্বপ্ন ও প্রত্যাশা নিয়ে আজকের এই আয়োজন
স্বাধীনতার পর দেশের অর্থনীতির খোলনলচে পাল্টে গেছে। কৃষিনির্ভর অর্থনীতি থেকে ক্রমশ বেরিয়ে এসে শিল্প ও সেবা খাতমুখী হয়েছে অর্থনীতি। যুদ্ধবিধ্বস্ত বাংলাদেশের সামষ্টিক অর্থনীতির পর্যালোচনা করেছিল বিশ্বব্যাংক। বিশ্বব্যাংকের ওই প্রতিবেদনে বলা হয়েছে, ১৯৭০ সালে বাংলাদেশের মোট জাতীয় উৎপাদনে (জিএনপি) কৃষি খাতের অবদান ছিল ৫৯ দশমিক ৪ শতাংশ। আর শিল্প ও সেবা খাতের অবদান যথাক্রমে মাত্র ৬ দশমিক ৬ শতাংশ ও ৩৪ শতাংশ।
স্বাধীনতার পর বিগত ৪৫ বছরে সময়ের সঙ্গে পাল্লা দিয়ে দেশের অর্থনীতির চালিকাশক্তিগুলো পাল্টেছে। ক্রমশ শিল্প ও সেবার খাতের বিকাশ হয়েছে, যা অর্থনীতির মৌলিক কাঠামো বদলে দিয়েছে। সর্বশেষ ২০১৫-১৬ অর্থবছরের হিসাবে, মোট দেশজ উৎপাদনের (জিডিপি) তিনটি খাতের মধ্যে কৃষি খাতের অবদান তৃতীয় স্থানে। সেবা খাতের অবদান শীর্ষে। গত অর্থবছরে জিডিপিতে সেবা খাতে অবদান ছিল ৫৩ দশমিক ১২ শতাংশ। আর কৃষি খাতের অবদান কমতে কমতে ১৫ দশমিক ৩৫ শতাংশে নেমে এসেছে। শিল্প খাত জোগান দিয়েছে ৩১ দশমিক ৫৪ শতাংশ।এবার আসা যাক অর্থনীতির আকারে। বিশ্বব্যাংকের ওই প্রতিবেদনে বলা হয়েছে, ১৯৭০ সালে অর্থনীতি বা জিএনপির আকার ছিল মাত্র ৪৫০ কোটি মার্কিন ডলার। তৎকালীন সময়ে মুদ্রা বিনিময় হার ছিল প্রতি ডলারে ৭ টাকা ২৮ পয়সা। সেই হিসাবে, অর্থনীতির আকার দাঁড়ায় ৩ হাজার ২৭৬ কোটি টাকা। আর গত অর্থবছরে স্থিরমূল্যে দেশের অর্থনীতি বা জিডিপির আকার দাঁড়িয়েছে ৮ লাখ ৮৩ হাজার ৫৩৮ কোটি টাকা।১৯৭২ সালে প্রথমার্ধে বিশ্বব্যাংকের প্রতিনিধিদল বাংলাদেশে আসে। ওই বছরের নভেম্বর ও ডিসেম্বর মাসে ‘বাংলাদেশের অর্থনীতি পুনর্নির্মাণ’ শীর্ষক দুটি প্রতিবেদন তৈরি করে বিশ্বব্যাংক। প্রথম খণ্ডে ছিল সামষ্টিক অর্থনীতির পর্যালোচনা এবং দ্বিতীয় খণ্ডটি যুদ্ধের ক্ষয়ক্ষতি ও চ্যালেঞ্জ নিয়ে।এ বিষয়ে জানতে চাইলে বিশ্বব্যাংকের ঢাকা কার্যালয়ের মুখ্য অর্থনীতিবিদ জাহিদ হোসেন প্রথম আলোকে বলেন, অর্থনীতির কাঠামোগত পরিবর্তন হয়েছে। শিল্প খাতের অবদান কয়েক গুণ বেড়েছে। শিল্পবিপ্লবের ৮০ বছরে ইংল্যান্ড জিডিপিতে শিল্প খাতের অবদান ২০ শতাংশ থেকে ৩৩ শতাংশে উন্নীত করেছিল। সেই হিসাবে বলা যায়, বাংলাদেশেও একটি ছোটখাটো শিল্পবিপ্লব হয়েছে। তাঁর মতে, কৃষি খাতের অবদান কমলেও উৎপাদন বেড়েছে কয়েক গুণ। জনসংখ্যা বাড়লেও খাদ্যঘাটতি হয়নি। এটিও বড় সাফল্য।
* অর্থনীতিতে কৃষির অবদান ছিল ৬০%, কৃষিনির্ভর অর্থনীতি এখন শিল্প ও সেবা খাতমুখী * পাট থেকেই রপ্তানি আয় ছিল ৬৫%, পাটের জায়গায় এখন এসেছে তৈরি পোশাক * মাথাপিছু আয় ৫০-৭০ ডলার থেকে বেড়ে হয়েছে ১৪৬৫ ডলার অর্থনীতির কাঠামোগত পরিবর্তন হয়েছে, বাংলাদেশেও একটি ছোটখাটো শিল্পবিপ্লব হয়েছে জাহিদ হোসেন মুখ্য অর্থনীতিবিদ, বিশ্বব্যাংকের ঢাকা কার্যালয়
স্বাধীনতার পর বাংলাদেশের উন্নয়ন বাজেটের আকার ছিল মাত্র ৫০১ কোটি টাকা। এর মধ্যে ৭৫ শতাংশই ছিল বিদেশি সহায়তানির্ভর। অবশ্য এ চিত্রটি এখন পাল্টে গেছে। এখন বার্ষিক উন্নয়ন কর্মসূচির (এডিপি) ৩০ শতাংশের মতো জোগান আসে বিদেশি সহায়তা থেকে।বিশ্বব্যাংক আরও বলেছে, যে রাজস্ব আদায় হতো, তার ৭০ শতাংশই আসত শিল্প আমদানি পর্যায় থেকে। বিশ্বব্যাংকের ওই প্রতিবেদনে প্রত্যক্ষ কর বা আয়কর থেকে রাজস্ব আদায়ের সুপারিশ করা হয়েছিল। কয়েক বছর ধরে জাতীয় রাজস্ব বোর্ড (এনবিআর) প্রত্যক্ষ কর আদায়ে জোর দিচ্ছে।এক পণ্যনির্ভর রপ্তানি খাতের চিত্রও পাল্টায়নি। ১৯৬৯ থেকে ১৯৭২ সাল পর্যন্ত গড়ে বছরে ৪২ কোটি ডলার পণ্য রপ্তানি হয়েছিল। এর মধ্যে পাট ও পাটজাত পণ্যের পরিমাণ ছিল গড়ে প্রায় ২৭ কোটি ডলার, যা মোট রপ্তানির ৬৫ শতাংশ। তখনো একটি মাত্র পণ্যের ওপর রপ্তানি খাত নির্ভরশীল ছিল। বিশ্বব্যাংকের মন্তব্য ছিল, রপ্তানি আয়ের পুনর্জাগরণ দরকার। পাটের ওপর নির্ভরশীলতা কমানোর সুপারিশ করে বিশ্বব্যাংক আরও বলেছিল, দীর্ঘ মেয়াদে পাট রপ্তানির ওপর নির্ভরশীলতা রপ্তানি আয়কে সমস্যার মধ্যে ফেলবে। তাই রপ্তানিকারকদের নানা ধরনের প্রণোদনা দিয়ে রপ্তানি আয়ে বৈচিত্র্য আনা উচিত। যেহেতু চা ও কাগজ শুধু পশ্চিম পাকিস্তানেই রপ্তানি হতো; তাই এসব পণ্য রপ্তানির জন্য নতুন বাজার খোঁজা উচিত।কিন্তু এত বছর পরও বাংলাদেশের রপ্তানি খাত এক পণ্যনির্ভর। তবে পাটের বদলে তৈরি পোশাক এসেছে। রপ্তানি পণ্যে বৈচিত্র্য খুব বেশি আনা সম্ভব হয়নি।এ বিষয়ে জাহিদ হোসেন বলেন, স্বাধীনতার আগে বাংলাদেশ মূলত পাট ও পাটজাত পণ্যের মতো প্রাথমিক পণ্য রপ্তানি করত। এখন প্রস্তুত পণ্য বেশি রপ্তানি হয়। এখন রপ্তানিপণ্যের মোট ৯০ শতাংশই আসে উৎপাদন খাত থেকে; যা উন্নয়নশীল দেশে বিরল। তবে এক পণ্যের নির্ভরশীলতা কমাতে হবে।বিশ্বব্যাংকের ওই প্রতিবেদনের হিসাবে, ওই সময়ে বাংলাদেশে মাথাপিছু আয় ছিল ৫০ থেকে ৭০ ডলার। আগের ২০ বছরেও মাথাপিছু আয়ে তেমন উন্নতি হয়নি। ওই সময়ে বেকারত্বের হার ছিল ২৫ থেকে ৩০ শতাংশ। বাংলাদেশ পরিসংখ্যান ব্যুরোর (বিবিএস) হিসাবে, গত অর্থবছরে মাথাপিছু আয় ১৪৬৫ ডলারে উন্নীত হয়েছে। আর বেকারত্বের হার প্রায় সাড়ে ৪ শতাংশ।
