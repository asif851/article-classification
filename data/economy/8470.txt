

* বৈশ্বিক অর্থনৈতিক সম্ভাবনা প্রতিবেদন প্রকাশ* বিনিয়োগ আকর্ষণে উন্নত নিরাপত্তাব্যবস্থা প্রয়োজন

চলতি ২০১৬-১৭ অর্থবছরে বাংলাদেশে মোট দেশজ উৎপাদনের (জিডিপি) প্রবৃদ্ধি ৬ দশমিক ৮ শতাংশ হবে বলে পূর্বাভাস দিয়েছে বিশ্বব্যাংক। অভ্যন্তরীণ নিরাপত্তা চ্যালেঞ্জের কারণে বেসরকারি বিনিয়োগ কমে যাওয়াকে প্রবৃদ্ধি কমে যাওয়ার প্রধান কারণ হিসেবে উল্লেখ করেছে বিশ্বব্যাংক।
সংস্থাটি বলছে, বেসরকারি বিনিয়োগ কমে যাওয়ায় প্রবৃদ্ধির ধারা অব্যাহত রাখতে সরকারি বিনিয়োগ বাড়ানো হয়েছে। মূলত অবকাঠামো খাত ও সরকারি কর্মকর্তা-কর্মচারীদের বেতন-ভাতা বাড়িয়ে সরকার প্রবৃদ্ধির ধারা অব্যাহত রাখার চেষ্টা করছে। বিশ্বব্যাংক বলছে, এ অবস্থায় বেসরকারি ও বিদেশি বিনিয়োগ বাড়াতে হলে নিরাপত্তাব্যবস্থার উন্নতি করতে হবে।
বিশ্বব্যাংকের বৈশ্বিক অর্থনৈতিক সম্ভাবনা ২০১৭ প্রতিবেদনে বাংলাদেশ সম্পর্কে এসব কথা বলা হয়েছে। গত মঙ্গলবার ওয়াশিংটন থেকে প্রতিবেদনটি প্রকাশ করেছে বিশ্বব্যাংক। তাতে গত অর্থবছরের (২০১৫-১৬) ৭ দশমিক ১ শতাংশ প্রবৃদ্ধি ধরে চলতি অর্থবছরের পূর্বাভাস দিয়েছে বিশ্বব্যাংক।
সরকার চলতি অর্থবছরে ৭ দশমিক ২ শতাংশ প্রবৃদ্ধি অর্জনের লক্ষ্য ঠিক করেছে। গত ২১ ডিসেম্বর পরিকল্পনামন্ত্রী আ হ ম মুস্তফা কামাল এক সংবাদ সম্মেলনে বলেছেন, অর্থনীতির সূচকগুলো যে ধারায় আছে, তা অব্যাহত রেখে বছর শেষ করতে পারলে সোয়া ৭ থেকে সাড়ে ৭ শতাংশ প্রবৃদ্ধি হবে। এমন অবস্থায় বিশ্বব্যাংক বলছে, প্রবৃদ্ধি হতে পারে ৬ দশমিক ৮ শতাংশ।
এ বিষয়ে জানতে চাইলে বিশ্বব্যাংকের ঢাকা কার্যালয়ের মুখ্য অর্থনীতিবিদ জাহিদ হোসেন প্রথম আলোকে বলেন, সরকারি লক্ষ্য ও বিশ্বব্যাংকের পূর্বাভাসের মধ্যে পার্থক্যের কারণ মূলত তিনটি। এগুলো হলো বেসরকারি বিনিয়োগ কম, ভোক্তা চাহিদার শ্লথগতি এবং লক্ষ্য অনুযায়ী রপ্তানি আয় না হওয়া। জাহিদ হোসেন আরও বলেন, ‘চলতি অর্থবছরে প্রবাসী আয় ও রপ্তানি আয়ের যে প্রবাহ রয়েছে, তাতে ৬ দশমিক ৮ শতাংশ প্রবৃদ্ধি অর্জনও সহজ হবে না।’
বিশ্বব্যাংকের প্রতিবেদনে বাংলাদেশের আগামী কয়েক বছরের প্রবৃদ্ধি প্রক্ষেপণ করা হয়েছে। বিশ্বব্যাংক বলছে, প্রবাসী আয়ের নিম্নপ্রবাহ ও নিম্ন ভোক্তা চাহিদার কারণে আগামী অর্থবছরে (২০১৭-১৮) প্রবৃদ্ধি কিছুটা কমে সাড়ে ৬ শতাংশ হতে পারে। পরের অর্থবছরে তা কিছুটা বেড়ে ৬ দশমিক ৬ শতাংশ হতে পারে। এর পরের অর্থবছরে, অর্থাৎ ২০১৯-২০ অর্থবছরে প্রবৃদ্ধি ৭ শতাংশ স্পর্শ করবে।
বাংলাদেশ সম্পর্কে বিশ্বব্যাংকের ওই প্রতিবেদনে বলা হয়েছে, তেলসমৃদ্ধ উপসাগরীয় দেশগুলোর অর্থনীতিতে শ্লথগতির কারণে বাংলাদেশে প্রবাসী আয় কমেছে। এতে অভ্যন্তরীণ ভোগ ও বিনিয়োগ কমেছে। তবে জ্বালানি তেলের ভর্তুকি হ্রাস এবং রাজস্ব আদায় বৃদ্ধির সরকারি খরচের পথ সুগম করেছে। এর ফলে সরকারি কর্মকর্তা-কর্মচারীদের বেতন-ভাতা বাড়াতে পেরেছে সরকার। পদ্মা সেতু ও এলএনজি টার্মিনাল নির্মাণের মাধ্যমে মধ্য মেয়াদে অবকাঠামোগত দুর্বলতা ও জ্বালানি ঘাটতি পূরণে সহায়ক হবে।
বিশ্বব্যাংক আরও বলছে, উচ্চমাত্রার খেলাপি ঋণ ব্যাংকিং খাতকে ঝুঁকির মধ্যে ফেলেছে, যা আর্থিক খাতকে চাপে ফেলেছে এবং নতুন ঋণ প্রদানের ক্ষেত্রে প্রতিবন্ধকতা তৈরি করেছে।
দক্ষিণ এশিয়া
প্রতিবেদনে দেওয়া পূর্বাভাস অনুযায়ী, দক্ষিণ এশিয়ার আটটি দেশের মধ্যে চলতি বছরে ভারত ও ভুটানের পরেই বাংলাদেশের প্রবৃদ্ধি বেশি হবে। সবচেয়ে বেশি ৭ দশমিক ৪ শতাংশ প্রবৃদ্ধি হবে ভুটানে। যদিও দেশটির প্রবৃদ্ধি পঞ্জিকাবর্ষ ধরে পূর্বাভাস দেওয়া হয়েছে। চলতি অর্থবছরে (২০১৬-১৭) ভারতের প্রবৃদ্ধি হবে সাত শতাংশ। নেপাল ও পাকিস্তানের প্রবৃদ্ধি হবে যথাক্রমে ৫ শতাংশ ও ৫ দশমিক ২ শতাংশ। এ ছাড়া শ্রীলঙ্কায় ৪ দশমিক ৮ শতাংশ, মালদ্বীপে সাড়ে ৩ শতাংশ ও আফগানিস্তানে ১ দশমিক ২ শতাংশ প্রবৃদ্ধি হবে। এ তিনটি দেশের প্রবৃদ্ধি পঞ্জিকাবর্ষ ধরে পূর্বাভাস দেওয়া হয়েছে। সামগ্রিকভাবে দক্ষিণ এশিয়ার গড় প্রবৃদ্ধি হবে ৭ দশমিক ১ শতাংশ।
