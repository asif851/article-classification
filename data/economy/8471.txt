
শেয়ারবাজার থেকে ২০১৬ সালে সরকারি-বেসরকারি ৪১ ব্যাংক মিলে প্রায় ১ হাজার ২০০ কোটি টাকা আয় করেছে। এর মধ্যে শেয়ার কেনাবেচা করে ৩২ ব্যাংক আয় করেছে ৩০০ কোটি টাকা। আর লভ্যাংশ থেকে ৪১ ব্যাংক মিলে আয় করেছে ৮৬৭ কোটি টাকা। ২০১৬ সালের ব্যাংকগুলোর সাময়িক আর্থিক হিসাব বিবরণী থেকে এসব তথ্য পাওয়া গেছে।
শেয়ারবাজারের তথ্য অনুযায়ী, ২০১৬ সাল শেষে দেশের প্রধান শেয়ারবাজার ঢাকা স্টক এক্সচেঞ্জের (ডিএসই) প্রধান সূচক ডিএসইএক্স আগের বছরের চেয়ে ৪০৬ পয়েন্ট বেড়েছে। আর ২০১৫ সালের চেয়ে ২০১৬ সালে দৈনিক গড় লেনদেন বেড়েছে ৭২ কোটি টাকা। ফলে বছরটিতে ব্যাংকগুলো আগের তুলনায় শেয়ারবাজার থেকে কিছুটা ভালো ব্যবসা করেছে।
ব্যাংকগুলোর মধ্যে গত বছর শেয়ারবাজারে শেয়ার কেনাবেচা করে ১৫ কোটি টাকা লোকসান করেছে বেসরকারি খাতের ইস্টার্ণ ব্যাংক। আর শেয়ার কেনাবেচা থেকে সর্বোচ্চ ১৬২ কোটি আয় করেছে দি সিটি ব্যাংক। বছর শেষে ব্যাংকটি সব মিলিয়ে প্রকৃত মুনাফা করেছে ৩৯৬ কোটি টাকা।
জানতে চাইলে দি সিটি ব্যাংকের ব্যবস্থাপনা পরিচালক সোহেল আর কে হুসেইন প্রথম আলোকে বলেন, ‘আমরা গত বছর বেশ কিছু গতিশীল সিদ্ধান্ত নিয়েছিলাম। এ কারণে ব্যাংকিং ব্যবসার পাশাপাশি শেয়ার ব্যবসা থেকে আমাদের ভালো আয় হয়েছে। আমরা বেশি মুনাফার দিকে না ছুটে ব্যাংকটির ভিত্তি মজবুত করার জন্য কাজ করছি।’
শেয়ার কেনাবেচা থেকে আয়ের দিক থেকে দ্বিতীয় অবস্থানে ছিল প্রবাসীদের উদ্যোগে গড়া এনআরবি কমার্শিয়াল ব্যাংক। ব্যাংকটি শেয়ার কেনাবেচা করে ২০১৬ সালে আয় করেছে ১৬ কোটি টাকা। আর তৃতীয় অবস্থানে থাকা ওয়ান ব্যাংক আয় করেছে ১৪ কোটি টাকা। বছর শেষে সব মিলিয়ে ব্যাংক দুটির প্রকৃত মুনাফা ছিল যথাক্রমে ৮৫ কোটি ও ১৮৬ কোটি টাকা।
এ ছাড়া সরকারি মালিকানাধীন বাংলাদেশ ডেভেলপমেন্ট ব্যাংক লিমিটেড (বিডিবিএল) শেয়ার কেনাবেচা করে আয় করেছে ১২ কোটি টাকা ও ইউনাইটেড কমার্শিয়াল আয় করেছে ১১ কোটি টাকা। এ দুটি ব্যাংক গত বছর শেষে যথাক্রমে ৪৪ কোটি ও ৩৩৩ কোটি টাকা প্রকৃত মুনাফা করেছে।
এদিকে শেয়ার কেনাবেচা করে ১৫ কোটি টাকা লোকসান করলেও বছর শেষে বেসরকারি খাতের ইস্টার্ণ ব্যাংক প্রকৃত মুনাফা করেছে ২৮০ কোটি টাকা। এ বিষয়ে জানতে ইস্টার্ণ ব্যাংকের ব্যবস্থাপনা পরিচালক আলী রেজা ইফতেখারের সঙ্গে মুঠোফোনে যোগাযোগের চেষ্টা করেও তাঁকে পাওয়া যায়নি।
২০১৬ সালের সরকারি-বেসরকারি ৪১ ব্যাংক লভ্যাংশ বাবদ ৮৬৭ কোটি টাকা আয় করেছে। শেয়ারবাজারে তালিকাভুক্ত ও তালিকাবহির্ভূত বিভিন্ন প্রতিষ্ঠানে বিনিয়োগ করে এ লভ্যাংশ আয় করেছে ব্যাংকগুলো। লভ্যাংশ থেকে সবচেয়ে বেশি আয় করেছে রাষ্ট্রমালিকানাধীন অগ্রণী ব্যাংক। ব্যাংকটি ২০১৬ সালে লভ্যাংশ বাবদ ১১৭ কোটি টাকা আয় করেছে। জানতে চাইলে ব্যাংকটির ব্যবস্থাপনা পরিচালক শামস-উল-ইসলাম প্রথম আলোকে বলেন, আর্থিক বিবরণী এখনো চূড়ান্ত হয়নি। তাই এ বিষয়ে মন্তব্য করা সমীচীন হবে না।
একই সময়ে লভ্যাংশ থেকে সোনালী ব্যাংক ৯৬ কোটি টাকা ও রূপালী ব্যাংক ৯২ কোটি টাকা আয় করেছে। জনতা ব্যাংক লভ্যাংশ থেকে আয় করেছে ৮৬ কোটি টাকা। এ ছাড়া বেসরকারি খাতের ইসলামী ব্যাংক লভ্যাংশ থেকে আয় করেছে ৫১ কোটি টাকা।
এ ছাড়া আরও কয়েকটি ব্যাংক ভালো অঙ্কের লভ্যাংশ পেয়েছে ২০১৬ সালে। এর মধ্যে আল-আরাফাহ্ ইসলামী ৫১ কোটি টাকা, বিডিবিএল ৪৬ কোটি টাকা, এক্সিম  ৪১ কোটি টাকা, ন্যাশনাল ৩২ কোটি টাকা, পূবালী ৩৩ কোটি টাকা, সোস্যাল ইসলামী ৪২ কোটি টাকা, দি সিটি ব্যাংক ৩১ কোটি টাকা আয় করেছে।
