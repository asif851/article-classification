
চলতি অর্থবছরের প্রথম দুই মাসে (জুলাই-আগস্ট) বার্ষিক উন্নয়ন কর্মসূচির (এডিপি) প্রায় ৫ দশমিক ১৫ শতাংশ বাস্তবায়ন হয়েছে। গত অর্থবছরের একই সময়ে এডিপি বাস্তবায়নের হার ছিল ৪ শতাংশ।
গতকাল রোববার পরিকল্পনামন্ত্রী আ হ ম মুস্তফা কামাল সাংবাদিকদের এসব তথ্য দেন। শেরেবাংলা নগরের এনইসি সম্মেলন কক্ষে এডিপির অগ্রগতি নিয়ে বিভিন্ন মন্ত্রণালয় ও বিভাগের কর্মকর্তাদের সঙ্গে সভা শেষে তিনি এ কথা বলেন।
পরিকল্পনামন্ত্রী বলেন, জুলাই-আগস্ট মাসে ৮ হাজার ৪৫৭ কোটি টাকা খরচ হয়েছে। গত বছর একই সময়ে খরচ হয়েছিল ৪ হাজার ৭৫৬ কোটি টাকা। বছর শেষে শতভাগ এডিপি বাস্তবায়ন হবে বলে তিনি আশা প্রকাশ করেন।
স্বায়ত্তশাসিত প্রতিষ্ঠানগুলোর ব্যয়সহ চলতি অর্থবছরে মোট এডিপির মোট আকার ১ লাখ ৬৪ হাজার ৮৫ কোটি টাকা। 
