
উত্তেজনা ও অনিশ্চয়তার পারদ চড়িয়ে অবশেষে বিশ্ব বাণিজ্য সংস্থার (ডব্লিউটিও) মন্ত্রী পর্যায়ের নবম সম্মেলন গতকাল শনিবার দুপুরে আনুষ্ঠানিকভাবে শেষ হয়েছে। আর গৃহীত হয়েছে বহুল কাঙ্ক্ষিত বালি প্যাকেজ বা বালি ঘোষণা। এতে খাদ্যনিরাপত্তার জন্য মজুত গড়েতোলাসহ কৃষিতে উচ্চহারে ভর্তুকি প্রদানের বিধিবিধান স্থায়ীভাবে পুনর্বিন্যাস না হওয়া পর্যন্ত ডব্লিউটিওর বিরোধ নিষ্পত্তির আওতায় না আনার সুযোগ দেওয়া হয়েছে। এটি ছিল ভারতের মূল দাবি।আবার যেসব উন্নত দেশ বাংলাদেশসহ স্বল্পোন্নত দেশগুলোকে (এলডিসি) অন্তত ৯৭ শতাংশ পণ্যে কোটামুক্ত ও শুল্কমুক্ত বাজার সুবিধা দেয়নি, তাদের আগামী সম্মেলনের আগ পর্যন্ত এই সুবিধার পরিধি বাড়ানোর কথা বলা হয়েছে। এর মধ্য দিয়ে এলডিসিগুলোর জন্য ডব্লিউটিওর আওতায় সব উন্নত দেশে বাজারসুবিধা পাওয়ার বৈধ অধিকার আরেকটু জোরদার হলো।বাস্তবে অবশ্য যুক্তরাষ্ট্র ছাড়া উন্নত দেশগুলো বাংলাদেশসহ সব এলডিসিকে বাজারসুবিধা দিয়েছে। ফলে এই ঘোষণা যুক্তরাষ্ট্রের ক্ষেত্রে প্রযোজ্য ও বিবেচিত হবে। তবে ঘোষণায় শতভাগ শুল্কমুক্ত বাজারসুবিধা দেওয়াতে কোনো বাধ্যবাধকতা আরোপ করা হয়নি। এলডিসিগুলোর জন্য আগের সিদ্ধান্তই পুনর্ব্যক্ত হয়েছে।ইন্দোনেশিয়ার দ্বীপ প্রদেশ বালির নাসু দুয়া আন্তর্জাতিক সম্মেলন কেন্দ্রে (বিএনডিসিসি) গত মঙ্গলবার ডব্লিউটিওর সম্মেলন শুরু হয়। সম্মেলনে তিনটি বিষয়ে মতৈক্যে পৌঁছানোর মাধ্যমে বালি প্যাকেজ চূড়ান্ত করার চেষ্টা ছিল। এগুলো হলো বাণিজ্য সহজীকরণ, খাদ্যনিরাপত্তার সঙ্গে সাযুজ্যপূর্ণ কৃষি ভর্তুকি ও এলডিসিগুলোর সুবিধা।নিদ্রাহীন রাত: শুক্রবার বেলা তিনটায় ডব্লিউটিওর মন্ত্রী পর্যায়ের সম্মেলনের আনুষ্ঠানিক সমাপনীর কথা ছিল। কিন্তু মতভেদ দূর করতে না পারায় দফায় দফায় বৈঠক ও আলোচনা মধ্যরাত গড়ায়। সদস্যদেশগুলোর প্রতিনিধিরা ক্লান্ত-শ্রান্ত হয়ে পড়লেও সম্মেলনের চেয়ারম্যান ও ইন্দোনেশিয়ার বাণিজ্যমন্ত্রী গিতা বীরজওয়ান এবং সংস্থার মহাপরিচালক রবার্তো আজেভেদো চেষ্টা চালাতে থাকেন। আর শুক্রবার স্থানীয় সময় রাত সাড়ে আটটায় বালি প্যাকেজের খসড়া ডব্লিউটিওর ওয়েবসাইটে দেওয়া হয়। তা থেকেই আভাস মেলে শেষ পর্যন্ত সমঝোতা হয়ে একটা ঘোষণা আসছে।ভারত ও আমেরিকার মধ্যে বিরোধ যখন দুপক্ষ কিছু ছাড় দেওয়ায় নিষ্পত্তি হয়, তখন গোল বাধে বাণিজ্য সহজীকরণ খসড়া নিয়ে। একপর্যায়ে কিউবার নেতৃত্বে নিকারাগুয়া, বলিভিয়া ও ভেনেজুয়েলা আপত্তি জানায় একটি অনুচ্ছেদ নিয়ে।কিউবার ওপর যুক্তরাষ্ট্র ৫০ বছর ধরে বাণিজ্য নিষেধাজ্ঞা দিয়ে রেখেছে। এ থেকে সরে আসার আভাসসংবলিত কিছু কথা খসড়ায় যুক্ত করার কথা থাকলেও যুক্তরাষ্ট্রের চাপে তা তখনো হয়নি। এতে অসন্তুষ্ট হয়ে কিউবা ভেটো প্রয়োগের হুমকি দেয়।এ অবস্থায় আরও প্রায় ৯-১০ ঘণ্টা আলোচনার পর কিউবার দাবি অন্তর্ভুক্তির বিষয়ে কিছুটা সমঝোতা হয়। তাতে কিউবা ভেটো প্রয়োগের ঘোষণা থেকে সরে আসে। সুগম হয় বালি ঘোষণা চূড়ান্তের পথ। ডব্লিউটিওর নিয়ম অনুসারে, যেকোনো একজন সদস্য কোনো সিদ্ধান্তে ভেটো দিলে তা আর গৃহীত হতে পারে না।ডব্লিউটিওতে দক্ষিণ আফ্রিকার রাষ্ট্রদূত ফাইজুল ইসমাইল প্রথম আলোকে বলেন, ‘ভারতের চাওয়া অনেকটাই পূরণ হয়েছে। তবে ঘোষণায় এ বিষয়ে কিছুটা অস্পষ্টতা থেকেই গেছে। এটা ব্যাখ্যা করার ও সেই ব্যাখ্যা গ্রহণ করার ওপর নির্ভর করবে শেষ পর্যন্ত কী হবে।’ভারত চাচ্ছিল কৃষি ভর্তুকি বিধান পুনর্বিন্যাসের ক্ষেত্রে একটি স্থায়ী সমাধান। আর স্থায়ী সমাধান না হওয়া পর্যন্ত অন্তর্বর্তীকালীন ব্যবস্থা। খসড়ায় অন্তর্বর্তী সময় নির্ধারণ করা হয়েছে ডব্লিউটিওর ১১তম সম্মেলন পর্যন্ত, যা চার বছর পরে হওয়ার কথা।এর মানে হলো, খাদ্যনিরাপত্তার জন্য ভারত যে ভর্তুকি দেবে ও মজুত গড়ে তুলবে, তা কমপক্ষে চার বছর ডব্লিউটিও বিরোধ নিষ্পত্তিব্যবস্থার আওতায় চ্যালেঞ্জ করা যাবে না।অবশেষে ঘোষণা: দুপুরে আনুষ্ঠানিক সংবাদ সম্মেলনে ডব্লিউটিওর মহাপরিচালক রবার্তো আজেভেদো বলেন, ‘এই ঘোষণার মধ্য দিয়ে ডব্লিউটিওর সব সদস্যই লাভবান হবে। আমি খুবই খুশি যে প্রথমবারের মতো ডব্লিউটিওকে আমরা প্রাণবন্ত করে তুলতে পেরেছি।’আজেভেদো আরও বলেন, ‘এই ঘোষণা গ্রহণ করার পর এখন আমরা এক বছর সময় পাব সম্পূর্ণ বিষয়গুলোকে পূর্ণতা দেওয়ার জন্য পথনকশা তৈরি করে বাস্তবায়ন শুরু করতে।’এবারের সম্মেলনে ইয়েমেনকে আনুষ্ঠানিকভাবে সদস্যপদ প্রদানের মধ্য দিয়ে ডব্লিউটিওর সদস্যসংখ্যা ১৬০-এ উন্নীত হয়।
