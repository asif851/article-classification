
নতুন সংসারের জন্য আসবাব কেনার কথা ভাবছেন? অথবা বাসার পুরোনো আসবাবটি বদলে নতুন নকশার আসবাব কেনার কথা চিন্তা করছেন? তাহলে আজই চলে যেতে পারেন ঢাকা আন্তর্জাতিক বাণিজ্য মেলায়। দেশীয় আসবাব উৎপাদনকারী নামীদামি সব ব্র্যান্ডকে একসঙ্গে পেয়ে যাবেন সেখানে। প্রতিটি প্রতিষ্ঠান তাদের প্যাভিলিয়ন-স্টল সাজিয়েছে সর্বশেষ নকশার আসবাব দিয়ে। ক্রেতা আকর্ষণে আরও দেওয়া হচ্ছে নগদ মূল্যছাড়।
সরেজমিনে গতকাল রোববার দুপুরে মেলায় বিভিন্ন ব্র্যান্ডের আসবাবের প্যাভিলিয়নে গিয়ে ক্রেতা-দর্শনার্থীদের জমজমাট উপস্থিতি চোখে পড়ে। কেউ নতুন নকশার কী আসবাব মেলায় এসেছে, সেটি দেখছেন, কেউ আবার নির্দিষ্ট আসবাবে কত মূল্যছাড় দেওয়া হচ্ছে, সেই তথ্য নিচ্ছেন।
মেলার মূল ফটকের সামনেই আসবাবের জনপ্রিয় ব্র্যান্ড হাতিলের প্যাভিলিয়নের অবস্থান। ঘরের জায়গা সাশ্রয়ের পাশাপাশি একাধিক কাজে ব্যবহার করা যায়—এমন বেশ কিছু নতুন ধরনের আসবাব নিয়ে এসেছে প্রতিষ্ঠানটি। ব্র্যান্ডটি এসব আসবাবের নাম দিয়েছে ‘স্মার্ট ফিট ফার্নিচার’। এ ছাড়া মেলায় নতুন নকশার বেডরুম সেট, আলমারি, সোফা সেট, ডিভান, ডাইনিং সেট, কিচেন কেবিনেট, অফিসে ব্যবহার্য টেবিল এনেছে হাতিল। সব পণ্যেই ৫ থেকে ২০ শতাংশ মূল্যছাড় দিচ্ছে প্রতিষ্ঠানটি। শুধু মেলায় নয়, সারা দেশে হাতিলের সব বিক্রয়কেন্দ্রেও এই সুবিধা পাবেন ক্রেতারা।
প্রথাগত স্টলের পাশাপাশি ডিজিটাল মাধ্যমে ক্রেতাদের আসবাব কেনার সুযোগ করে দেওয়ার জন্য হাতিল ‘ভি’ বা ভার্চ্যুয়াল বিক্রয়কেন্দ্র নামের আরেকটি বিশেষ স্টল দিয়েছে মেলায়। ৯ জানুয়ারি চালু হওয়া হাতিল ভি বিক্রয়কেন্দ্রে ভার্চ্যুয়াল অভিজ্ঞতার মাধ্যমে বিভিন্ন ধরনের আসবাব দেখে নিতে পারবেন ক্রেতারা। বিভিন্ন নকশার আসবাব একটি ঘরে বসাতে কতটুকু জায়গা লাগবে এবং সেটি বসালে দেখতে কেমন লাগবে, সেই ধারণাও পাওয়া যাবে এই ডিজিটাল বিক্রয়কেন্দ্রে।
প্রায় ৮০ শতাংশ নতুন নকশার আসবাব নিয়ে মেলায় এসেছে পারটেক্স ফার্নিচার। এখানে রয়েছে বিভিন্ন ধরনের খাট, সোফা, সোফা কাম বেড, ডিভান, ডাইনিং টেবিল, ড্রেসিং টেবিল, ওয়ার্ডরোবসহ বাহারি আসবাব। এসব আসবাবের দামে ২০ শতাংশ পর্যন্ত মূল্যছাড় দিচ্ছে প্রতিষ্ঠানটি। মেলা চলাকালীন সারা দেশে পারটেক্সের সব বিক্রয়কেন্দ্রে এই ছাড় পাওয়া যাবে। পারটেক্স ফার্নিচারের ব্যবস্থাপক রুবিনা ইয়াসমিন বলেন, ‘বিক্রির চেয়ে নতুন নকশার আসবাবের প্রচারণায় আমাদের মূল উদ্দেশ্য।’
নতুন নকশার মোট ১৯৭টি আসবাব মেলায় প্রদর্শন করেছে প্রাণ-আরএফএল গ্রুপের আসবাব ব্র্যান্ড রিগ্যাল। মেলায় প্রধান ফটক দিয়ে ঢুকে হাতের ডানে ৬ নম্বর প্রিমিয়ার প্যাভিলিয়নটি রিগ্যালের। এখানে রয়েছে বিভিন্ন ধরনের খাট, সোফা, সোফা-বেড, ডিভান, ডাইনিং টেবিল, ড্রেসিং টেবিল, ওয়ার্ডরোব, বুক শেলফ ও পড়ার টেবিল। এসব আসবাব তৈরি করা হয়েছে কাঠ, প্লাইউড ও ধাতব পণ্য দিয়ে। রিগ্যালের আসবাবে সর্বোচ্চ ২০ শতাংশ ছাড় দেওয়া হচ্ছে মেলায়। সারা দেশে রিগ্যাল এম্পোরিয়াম ও বিক্রয়কেন্দ্র থেকেও এই দামে পছন্দের আসবাব কিনতে পারবেন ক্রেতারা।
রিগ্যাল ফার্নিচারের জ্যেষ্ঠ ব্র্যান্ড ম্যানেজার দেবাশীষ সরকার বলেন, ক্রেতাদের পছন্দ বিবেচনায় রেখে ডিজাইন ও নকশায় বৈচিত্র্য এনেছে রিগ্যাল। রিগ্যাল ফার্নিচার কিনলে রয়েছে এক বছরের বিক্রয়-পরবর্তী সেবা। বিনা মূল্যে বাসায় পৌঁছে দিয়ে তা ঘরের নির্দিষ্ট স্থানে বসিয়ে দেওয়া হয়। আরও আছে সহজ কিস্তিতে আসবাব কেনার সুবিধা। অনলাইনে ‘অথবা ডট কম’ ও রিগ্যাল ওয়েবসাইট থেকেও আসবাব কেনার ক্রয়াদেশ দিতে পারবেন ক্রেতারা।
মেলা উপলক্ষে নাভানা ফার্নিচার চারটি নতুন নকশার খাট নিয়ে এসেছে। এগুলোর দাম ৩০ থেকে ৪০ হাজার টাকার মধ্যে। প্রতিষ্ঠানটির নতুন পণ্যের তালিকায় আরও আছে সোফা সেট, ডাইনিং টেবিল, আলমারি, রকিং চেয়ার ও অফিসে ব্যবহারের জন্য টেবিল। সব পণ্যেই প্রতিষ্ঠানটি ১৭ শতাংশ পর্যন্ত মূল্যছাড় দিচ্ছে। 
