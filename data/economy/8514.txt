
দেশের বাজারে সোনার দাম ভরিতে ৫৮৩ থেকে ৯৯১ টাকা পর্যন্ত বেড়েছে। এর ফলে প্রতি ভরি সোনার সর্বোচ্চ দাম দাঁড়িয়েছে ৪৭ হাজার ৬৪ টাকা। নতুন এ দর আগামীকাল বৃহস্পতিবার থেকে কার্যকর হবে।
বাংলাদেশ জুয়েলার্স সমিতি আজ বুধবার দর বৃদ্ধির সিদ্ধান্তের এ কথা জানায়। চলতি বছর সোনার দর এ নিয়ে দ্বিতীয়বার বাড়ল। এর আগে গত ১৪ জানুয়ারি দাম বেড়েছিল।
নতুন দর অনুযায়ী, ভালো মানের অর্থাৎ ২২ ক্যারেট সোনার দাম প্রতি ভরিতে (১১ দশমিক ৬৬৪ গ্রাম) ৯৯১ টাকা বৃদ্ধি পেয়ে ৪৭ হাজার ৬৪ টাকা, ২১ ক্যারেটে ৯৩৩ টাকা বেড়ে ৪৪ হাজার ৯৬৫ টাকা এবং ১৮ ক্যারেটে ৯৯১ টাকা বেড়ে ৩৯ হাজার ৪৮৩ টাকায় বিক্রি হবে। আর সনাতন পদ্ধতির সোনার ভরির দাম দাঁড়াবে ২৫ হাজার ৬৬১ টাকা, যা এখন ৫৮৩ টাকা কমে মিলছে।
ব্যবসায়ীরা জানান, প্রতি ভরি ২২ ক্যারেটে ৯১ দশমিক ৬ শতাংশ, ২১ ক্যারেটে ৮৭ দশমিক ৫ শতাংশ, ১৮ ক্যারেটে ৭৫ শতাংশ বিশুদ্ধ সোনা থাকে। সনাতন পদ্ধতির সোনা পুরোনো স্বর্ণালংকার গলিয়ে তৈরি করা হয়। এ ক্ষেত্রে কত শতাংশ বিশুদ্ধ সোনা মিলবে, তার কোনো মানদণ্ড নাই। অলংকার তৈরিতে সোনার দরের সঙ্গে মজুরি ও মূল্য সংযোজন কর (মূসক) যোগ হবে।
