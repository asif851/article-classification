
শর্ট সেল বন্ধে প্রয়োজনীয় পদক্ষেপ নিতে দুই স্টক এক্সচেঞ্জকে (ডিএসই ও সিএসই) নির্দেশ দিয়েছে বাংলাদেশ সিকিউরিটিজ অ্যান্ড এক্সচেঞ্জ কমিশন (বিএসইসি)।একই সঙ্গে নিয়ম ভঙ্গের অভিযোগে দুটি সিকিউরিটিজ হাউসকে জরিমানা করা হয়েছে।আজ মঙ্গলবার কমিশনের নিয়মিত সভায় এসব সিদ্ধান্ত নেওয়া হয়।সভা শেষে এক বিজ্ঞপ্তিতে এই তথ্য জানানো হয়।
বিএসইসির মুখপাত্র ও নির্বাহী পরিচালক মো. সাইফুর রহমান স্বাক্ষরিত বিজ্ঞপ্তিতে বলা হয়, কমিশনে স্থাপিত ইনসট্যান্ট ওয়াচ মার্কেট সার্ভিলেন্স সিস্টেমের (এমএসএস) মাধ্যমে উল্লেখযোগ্য সংখ্যক শর্ট সেল অ্যালার্ট পরিলক্ষিত হয়।বিষয়টি নিয়ে কমিশন সভায় আলোচনা হয়।এই শর্ট সেল কার্যক্রম থেকে দুই স্টক এক্সচেঞ্জের সদস্য স্টক ব্রোকাররা যাতে বিরত থাকেন, সে বিষয়ে কার্যকর পদক্ষেপ নিতে ডিএসই ও সিএসইকে নির্দেশনা দেওয়ার সিদ্ধান্ত নেওয়া হয় কমিশন সভায়।
এ দিকে চট্টগ্রাম স্টক এক্সচেঞ্জের (সিএসই) সদস্য স্টক ব্রোকার হিলসিটি সিকিউরিটিজ লিমিটেডের লেনদেনে গত ১৫ মে ফার্স্ট সিকিউরিটিজ ইসলামী ব্যাংকের পাঁচ হাজার শেয়ার শর্ট সেল অ্যালার্ট লক্ষ করে বিএসইসি।কমিশনের সার্ভিল্যান্স বিভাগ বিষয়টি এনফোর্সমেন্ট বিভাগে অবহিত করে।বিষয়টি পরীক্ষা-নিরীক্ষা শেষে নিয়ম ভঙ্গ করার অভিযোগে হিলসিটি সিকিউরিটিজ লিমিটেডকে এক লাখ টাকা জরিমানা করা হয়।
এ ছাড়া সমন্বিত গ্রাহক হিসাবের অর্থ এফডিআর করা, জেড ক্যাটাগরির শেয়ার কেনায় মার্জিন ঋণ দেওয়া, নির্ধারিত অনুপাতের অতিরিক্ত মার্জিন ঋণ প্রদান এবং ক্যাশ হিসাবে মার্জিন ঋণ সুবিধা প্রদান করার মাধ্যমে নিয়ম ভঙ্গ করায় সিএসইর সদস্য স্টক ব্রোকার কবির সিকিউরিটিজ লিমিটেডকে পাঁচ লাখ টাকা জরিমানা করা হয়।
এ ছাড়াও ডন সিকিউরিটিজের গ্রাহকদের পাওনা পরিশোধ না করা পর্যন্ত ডিমিউচুয়ালাইজেশন পরবর্তী শেয়ার প্রাপ্তি স্থগিত করেছে বিএসইসি।একই সঙ্গে গ্রাহকদের পাওনা পরিশোধ না করা পর্যন্ত স্টক ব্রোকার লেনদেন অধিকার পাওয়ার সদন না দেওয়ার জন্য ডিএসইকে নির্দেশ দিয়েছে কমিশন।
