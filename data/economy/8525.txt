
সপ্তাহের দ্বিতীয় দিন আজ সোমবার সূচকের নিম্নমুখী প্রবণতায় শেষ হয়েছে দেশের শেয়ারবাজারের লেনদেন। দিনের লেনদেন শেষে দুই স্টক এক্সচেঞ্জে অধিকাংশ কোম্পানির শেয়ারের দাম কমেছে। এতে সূচক কমেছে। আজ প্রধান শেয়ারবাজার ঢাকা স্টক এক্সচেঞ্জে (ডিএসই) লেনদেন কমলেও সামান্য বেড়েছে চট্টগ্রাম স্টক এক্সচেঞ্জে (সিএসই)।
ডিএসইতে সূচক কমেছে ৩২ পয়েন্টদিনের লেনদেন শেষে ডিএসইর ডিএসইএক্স সূচক ৩২ পয়েন্ট কমে অবস্থান করছে ৪,৬০৮ পয়েন্টে। এর আগে সকাল সাড়ে ১০টায় সূচকের ইতিবাচক প্রবণতায় ডিএসইতে লেনদেন শুরু হয়। শুরুতে সূচক বাড়ে ১৭ পয়েন্ট। এরপর একাধিকবার ওঠানামার পর নিম্নমুখী হয় সূচক, যা লেনদেনের শেষ পর্যন্ত অব্যাহত ছিল।
আজ ডিএসইতে ২৯৮টি প্রতিষ্ঠানের শেয়ার ও মিউচুয়াল ফান্ড লেনদেন হয়েছে। এর মধ্যে ৭১টির দাম বেড়েছে, কমেছে ২০২টির এবং অপরিবর্তিত রয়েছে ২৫টি প্রতিষ্ঠানের শেয়ারের দাম।
ডিএসইতে আজ ৫০২ কোটি টাকার শেয়ার লেনদেন হয়েছে, যা গতকালের চেয়ে ১৭ কোটি টাকা কম। গতকাল এ বাজারে ৫১৯ কোটি টাকার শেয়ার লেনদেন হয়।
সিএসইতে সূচক কমেছে ১১৩ পয়েন্টডিএসইর পাশাপাশি সিএসইতেও সূচক কমেছে। লেনদেন শেষে সিএসইর সার্বিক মূল্যসূচক ১১৩ পয়েন্ট কমে অবস্থান করছে ১৪ হাজার ২৫১ পয়েন্টে।
সিএসইতে আজ ২২৭টি প্রতিষ্ঠানের শেয়ার ও মিউচুয়াল ফান্ড লেনদেন হয়েছে। এর মধ্যে ১৭০টির দাম কমেছে। বেড়েছে ৩৬টির আর অপরিবর্তিত রয়েছে ২১টি প্রতিষ্ঠানের শেয়ারের দাম। সিএসইতে আজ ৪২ কোটি টাকার শেয়ার লেনদেন হয়েছে, যা গতকালের চেয়ে দুই কোটি টাকা বেশি। গতকাল এ বাজারে ৪০ কোটি টাকার শেয়ার লেনদেন হয়।
ডিএসইতে লেনদেনে শীর্ষে সিঙ্গার বাংলাদেশডিএসইতে আজ লেনদেনে শীর্ষে রয়েছে সিঙ্গার বাংলাদেশ। আজ প্রতিষ্ঠানটির ৩৯ কোটি টাকার শেয়ার লেনদেন হয়েছে। এ ছাড়া লেনদেনে শীর্ষে থাকা অন্য প্রতিষ্ঠানগুলোর মধ্যে রয়েছে সুহৃদ ইন্ডাস্ট্রিজ, এসিআই, বেক্সিমকো, এমজেএল বিডি, লাফার্জ সুরমা সিমেন্ট, বিএসআরএম স্টিল, আইডিএলসি, আরগন ডেনিমস, গ্রামীণফোন প্রভৃতি।
