
পবিত্র ঈদুল ফিতর উপলক্ষে চুয়াডাঙ্গার দর্শনা রেলওয়ে বন্দরে আজ থেকে নয় দিনের ছুটি ঘোষণা করা হয়েছে। সে হিসাবে আজ ২৫ জুলাই শুক্রবার থেকে ২ আগস্ট শনিবার পর্যন্ত এই বন্দর দিয়ে বাংলাদেশ-ভারতের মধ্যে রেলপথে সকল প্রকার পণ্য আমদানি ও রপ্তানি কার্যক্রম বন্ধ থাকবে। দর্শনা আন্তর্জাতিক রেলবন্দর স্টেশনের স্টেশন মাস্টার মো. লিয়াকত আলী জানান, ২ আগস্ট পর্যন্ত বন্দরে ছুটি থাকলেও বৃহস্পতিবার পর্যন্ত আমদানি করা মালামাল উসুল আদায়ের পর দেশের বিভিন্ন স্থানে পাঠানোর বিশেষ ব্যবস্থা রয়েছে। আগামী ৩ আগস্ট রোববার থেকে সকল প্রকার পণ্য আমদানি-রপ্তানি শুরু হবে। পাশাপাশি উসুল আদায়, পণ্য খালাস ও সংশ্লিষ্ট আমদানিকারকদের কাছে পাঠানো হবে। বন্দরে দায়িত্বপ্রাপ্ত শুল্ক বিভাগের রাজস্ব কর্মকতা মো. শহীদুল ইসলাম বিষয়টির সত্যতা নিশ্চিত করেছেন।
