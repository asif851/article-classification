
সাড়ে চার মাস পর অবশেষে গ্যাস পেয়েছে কর্ণফুলী ফার্টিলাইজার কোম্পানি (কাফকো)। ফলে কারখানাটিতে আগামীকাল শুক্রবার থেকে আবার ইউরিয়া সার উৎপাদন শুরু হবে। গ্যাস-সংকটের কারণে গত ৪ এপ্রিল থেকে কাফকোতে ইউরিয়া উৎপাদন বন্ধ রয়েছে। তখন নিরবচ্ছিন্ন বিদ্যুৎ উৎপাদনের জন্য সরকারের জ্বালানি মন্ত্রণালয়ের নির্দেশে এই কারখানায় গ্যাস সরবরাহ বন্ধ করে দেয় কর্ণফুলী গ্যাস ডিস্ট্রিবিউশন কোম্পানি (কেসিডিসিএল)। কাফকোর কর্মকর্তারা গতকাল বুধবার প্রথম আলোকে জানান, সরকারের নির্দেশে মঙ্গলবার রাতে গ্যাস-সংযোগ দেওয়া হয়।জানা গেছে, গ্যাস-সংকটের কারণে ইতিপূর্বে ২০১১-১২ ও ২০১২-১৩ অর্থবছরে কাফকোর উৎপাদন কার্যক্রম ২৩৬ দিন বন্ধ ছিল। এই কারখানায় দৈনিক ইউরিয়া সার উৎপাদনের ক্ষমতা দুই হাজার মেট্রিক টন; যার বাজারমূল্য প্রায় ছয় কোটি টাকা।কাফকোর প্রধান নির্বাহী কর্মকর্তা (সিইও) সালাহ উদ্দিন আহমেদ প্রথম আলোকে বলেন, ‘শুক্রবার সকাল থেকেই আমরা উৎপাদনে যাচ্ছি, এখন যন্ত্রপাতির পরীক্ষা-নিরীক্ষা চলছে।’ প্রসঙ্গত, প্রধানমন্ত্রী শেখ হাসিনা গত সোমবার বন্ধ থাকা পাঁচটি সার কারখানায় গ্যাস দিতে পেট্রোবাংলাকে নির্দেশ দেন।
