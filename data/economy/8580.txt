
দেশের গ্রাম পর্যায়ে টেলিযোগাযোগ ও তথ্যপ্রযুক্তিসেবা পৌঁছাতে চীনা কোম্পানিকে দুই হাজার কোটির বেশি টাকার কাজ দিচ্ছে সরকার।
‘ডিজিটাল সংযোগের জন্য টেলিযোগাযোগ নেটওয়ার্কের আধুনিকীকরণ’ শীর্ষক এ প্রকল্পের বাস্তবায়নকারী প্রতিষ্ঠান বাংলাদেশ টেলিকমিউনিকেশন কোম্পানি লিমিটেড (বিটিসিএল)। প্রকল্পটি বাস্তবায়িত হলে কম খরচে উচ্চ গতির ডেটা পাবে সাধারণ মানুষ।সরাসরি পদ্ধতিতে চীন সরকারের পছন্দের জেডটিই হোল্ডিং কোম্পানি লিমিটেড এবং জেডটিই করপোরেশনকে কাজটি দেওয়ার প্রস্তাব গতকাল বুধবার অর্থনৈতিক বিষয়-সংক্রান্ত মন্ত্রিসভা কমিটি অনুমোদন করেছে। অর্থমন্ত্রী আবুল মাল আবদুল মুহিত বৈঠকে সভাপতিত্ব করেন।বৈঠক শেষে মন্ত্রিপরিষদ বিভাগের অতিরিক্ত সচিব মোস্তাফিজুর রহমান সাংবাদিকদের এসব তথ্য জানান।মোবাইল ফোনের মাধ্যমে উচ্চ গতিসম্পন্ন ডেটা সার্ভিস ব্যয়বহুল হওয়ায় ফিক্সড ফোন অপারেটর হিসেবে বিটিসিএল অপটিক্যাল ফাইবার নেটওয়ার্কের মাধ্যমে কম খরচে উচ্চ গতিসম্পন্ন ডেটা সার্ভিস দিতে সক্ষম বলে প্রকল্পের উদ্দেশ্য হিসেবে বলা হয়েছে।
চীনা কোম্পানিকে ২ হাজার কোটি টাকার কাজ দিতে অর্থনৈতিক বিষয়–সংক্রান্ত মন্ত্রিসভা কমিটির নীতিগত অনুমোদন
মোস্তাফিজুর রহমান অবশ্য জানাননি, কত কম খরচে কত বেশি মাত্রার ডেটা পাওয়া যাবে। বিটিসিএলের কর্মকর্তারাও এ ব্যাপারে কথা বলতে চাননি।সূত্র জানায়, বিটিসিএল এ প্রকল্প হাতে নিয়েছে টেলিযোগাযোগ নেটওয়ার্ক সম্প্রসারণ, ই-কমার্স, ই-গভর্ন্যান্স, টেলি-এডুকেশন ও টেলি-মেডিসিন সেবা পৌঁছে দেওয়ার লক্ষ্য নিয়ে। এতে ২ হাজার ৪৮ কোটি টাকা ব্যয় হবে। এর মধ্যে সহজ শর্তে ১ হাজার ৮৫২ কোটি টাকা ঋণ দেবে চীন। বাকি ১৯৬ কোটি টাকা ব্যয় হবে সরকারি কোষাগার থেকে।বিটিসিএলের কর্মকর্তাদের সঙ্গে কথা বলে জানা গেছে, প্রকল্পের আওতায় অত্যাধুনিক টেলিযোগাযোগ সেবা চালু করতে দেশব্যাপী শক্তিশালী ট্রান্সমিশন ও ডেটা নেটওয়ার্ক সম্প্রসারণ করা হবে। এ ছাড়া স্থাপন করা হবে গ্রাহকসেবার মান উন্নয়ন, পর্যবেক্ষণ ও ত্রুটিমুক্ত করার অত্যাধুনিক যন্ত্রপাতি।অর্থনৈতিক বিষয়-সংক্রান্ত মন্ত্রিসভা কমিটির বৈঠকের পাশাপাশি সরকারি ক্রয়-সংক্রান্ত মন্ত্রিসভা কমিটির বৈঠকও অনুষ্ঠিত হয় গতকাল। এতে চারটি প্রস্তাব অনুমোদিত হয়েছে বলে জানান মন্ত্রিপরিষদ বিভাগের অতিরিক্ত সচিব মোস্তাফিজুর রহমান।প্রস্তাবগুলোর মধ্যে রয়েছে চট্টগ্রাম ওয়াসার কর্ণফুলী ওয়াটার সাপ্লাই (পর্যায়-২) প্রকল্পের আওতায় ‘প্রাইমারি-সেকেন্ডারি-টারশিয়ারি ডিস্ট্রিবিউশন নেটওয়ার্ক সার্ভিস কানেকশন অ্যান্ড ওয়াটার সাপ্লাই টু লো ইনকাম কমিউনিটিজ: নর্দান অ্যান্ড সেন্ট্রাল পার্টস কর্ণফুলী সার্ভিস এরিয়া’ শীর্ষক কাজের ঠিকাদার নিয়োগের কাজ।৬৭২ কোটি ৬২ লাখ টাকা ব্যয়ের কাজের ঠিকাদার নিয়োগ পেয়েছে চায়না জিও ইঞ্জিনিয়ারিং করপোরেশন। একই প্রকল্পের আওতায় ওয়েস্টার্ন অংশের কাজের ঠিকাদার নিয়োগের প্রস্তাবও ছিল। ৪৯৮ কোটি ৬৫ লাখ টাকা ব্যয়ের এই কাজও পেয়েছে জিও ইঞ্জিনিয়ারিং করপোরেশন।ইন্টারন্যাশনাল ডেভেলপমেন্ট অ্যাসোসিয়েশন (আইডিএ) এবং বাংলাদেশ সরকারের আর্থিক সহায়তায় এলজিইডির অধীনে ৫৮টি সাইক্লোন শেল্টার নির্মাণের কাজ পেয়েছে নাভানা কনস্ট্রাকশন লিমিটেড। এলজিইডির ‘বহুমুখী দুর্যোগ আশ্রয় কেন্দ্র নির্মাণ প্রকল্প’র আওতায় বরিশাল জেলায় এগুলো নির্মাণ করা হবে। এতে ব্যয় ধরা হয়েছে ৩৪৫ কোটি টাকা।এ ছাড়া বাংলাদেশ অভ্যন্তরীণ নৌপরিবহন কর্তৃপক্ষের বাস্তবায়নাধীন ‘১০টি ড্রেজার, ক্রেনবোট, টাগবোট, অফিসার হাউজবোট এবং ক্রু-হাউজবোটসহ অন্যান্য সরঞ্জাম-যন্ত্রপাতি সংগ্রহ’ প্রকল্পের আওতায় একটি টাগবোট, পাঁচটি ক্রেন, একটি ক্রু-হাউসবোট, পাঁচটি বার্জসহ আনুষঙ্গিক সরঞ্জাম সংগ্রহের কাজের প্রস্তাবও অনুমোদন করেছে ক্রয় কমিটি। ৭৫ কোটি টাকা ব্যয়ে এসব নৌযান সরবরাহ করবে থ্রি অ্যাঙ্গেল মেরিন লিমিটেড।
