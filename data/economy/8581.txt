
প্রাথমিক গণপ্রস্তাবের (আইপিও) মাধ্যমে পুঁজিবাজার থেকে মূলধন সংগ্রহের অনুমতি পেয়েছে ইফাদ অটোস লিমিটেড। আজ বুধবার বাংলাদেশ সিকিউরিটিজ অ্যান্ড এক্সচেঞ্জ কমিশনের (বিএসইসি) নিয়মিত সভায় এ অনুমোদন দেওয়া হয়।
বিএসইসি সূত্রে জানা যায়, ইফাদ অটোস ২ কোটি ১২ লাখ ৫০ হাজার শেয়ার ছেড়ে বাজার থেকে ৬৩ কোটি ৭৫ লাখ টাকা সংগ্রহ করবে। প্রতিটি শেয়ারের দাম ৩০ টাকা নির্ধারণ করা হয়েছে। ১০ টাকা অভিহিত মূল্যের সঙ্গে ২০ টাকা অধিমূল্য (প্রিমিয়াম) নেওয়া হবে।
বিএসইসি জানিয়েছে, পুঁজিবাজার থেকে সংগৃহীত অর্থ প্রতিষ্ঠানটির ব্যবসা সম্প্রসারণ, ব্যাংক ঋণ পরিশোধ ও আইপিও খরচ খাতে ব্যয় করা হবে।
২০১৪ সালের ৩০ জুন শেষ হওয়া অর্থবছরের নিরীক্ষিত আর্থিক প্রতিবেদন অনুযায়ী ইফাদ অটোসের শেয়ারপ্রতি আয় (ইপিএস) হয়েছে ৫ টাকা ১৬ পয়সা।
কোম্পানিটির ইস্যু ব্যবস্থাপনার দায়িত্বে রয়েছে বানকো ফাইন্যান্স অ্যান্ড ইনভেস্টমেন্ট লিমিটেড ও আলফা ক্যাপিটাল ম্যানেজমেন্ট লিমিটেড।
