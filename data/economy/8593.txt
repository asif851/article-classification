
গ্রামীণ ব্যাংকের নির্বাচন পরিচালনা বিধিমালা পরিবর্তন করা হবে বলে জানিয়েছেন অর্থমন্ত্রী আবুল মাল আবদুল মুহিত। তিনি জানান, বিধিমালায় বর্তমানে গ্রামীণ ব্যাংকের পরিচালক নির্বাচনের দায়িত্ব বাংলাদেশ ব্যাংকের। বাংলাদেশ ব্যাংকের পরিবর্তে অন্য কাউকে এই দায়িত্ব দেওয়া হবে।আজ মঙ্গলবার সচিবালয়ে চীনের বিদায়ী রাষ্ট্রদূত লি জুনের সঙ্গে অনুষ্ঠিত এক বৈঠক শেষে সাংবাদিকদের এক প্রশ্নের জবাবে অর্থমন্ত্রী এ কথা বলেন।অর্থমন্ত্রী বলেন, ‘বাংলাদেশ ব্যাংক গ্রামীণ ব্যাংকের নির্বাচন করতে চায় না, এটা ঠিকই আছে। নিয়ন্ত্রক সংস্থা হিসেবে তারা এটা করতে পারে না।’গ্রামীণ ব্যাংকের পরিচালনা পর্ষদ নির্বাচন করতে পারবে না বলে বাংলাদেশ ব্যাংক আগেই সরকারকে জানিয়ে দিয়েছে। বিধিমালা করে এই নির্বাচনের দায়িত্ব দেওয়া হয়েছিল বাংলাদেশ ব্যাংককে। এর ফলে গ্রামীণ ব্যাংক নিয়ে নতুন করে বিপাকে পড়েছে সরকার। গত ৬ এপ্রিল গ্রামীণ ব্যাংকের পরিচালক নির্বাচনের বিধিমালা জারি করে অর্থ মন্ত্রণালয়ের ব্যাংক ও আর্থিক প্রতিষ্ঠান বিভাগ। বিধিমালায় বাংলাদেশ ব্যাংককে নির্বাচন অনুষ্ঠানের জন্য সময়সীমা বেঁধে দেওয়া হয় ছয় মাস। সে হিসাবে নির্বাচনের সময় শেষ হচ্ছে আগামী ৫ অক্টোবর। অর্থ মন্ত্রণালয় সূত্রে জানা গেছে, গত আগস্টে ব্যাংক ও আর্থিক প্রতিষ্ঠান বিভাগ থেকে নির্বাচন অনুষ্ঠানের জন্য বাংলাদেশ ব্যাংককে তাগিদ দেওয়া হয়। এর পরই অর্থমন্ত্রীর সঙ্গে সচিবালয়ে এসে দেখা করে কেন্দ্রীয় ব্যাংকের অবস্থান জানিয়ে দেন বাংলাদেশ ব্যাংকের গভর্নর আতিউর রহমান। কেন্দ্রীয় ব্যাংক থেকে এ সময় জানানো হয়, শুধু গ্রামীণ ব্যাংক নয়, কেন্দ্রীয় ব্যাংক কোনো ব্যাংকেরই পরিচালক নির্বাচন-প্রক্রিয়ার সঙ্গে সম্পৃক্ত হতে চায় না।
গ্রামীণ ব্যাংক নিয়ে সরকার আবারও বিপত্তিতে
