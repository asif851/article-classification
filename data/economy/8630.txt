
১৮-দলীয় জোটের ডাকা ৮৪ ঘণ্টা হরতালের প্রথম দিনে আজ রোববার দেশের শেয়ারবাজারে সূচক ও লেনদেনে ঊর্ধ্বমুখী প্রবণতা বিরাজ করছে। দিনের লেনদেন শেষে দুই স্টক এক্সচেঞ্জে অধিকাংশ কোম্পানির শেয়ারের দাম কমেছে। তবে সূচক বেড়েছে দুই বাজারে। একই সঙ্গে বেড়েছে লেনদেনও।
বাজারসংশ্লিষ্ট ব্যক্তিরা বলছেন, আজ ঢাকা স্টক এক্সচেঞ্জে (ডিএসই) লেনদেন হওয়া কোম্পানিগুলোর মধ্যে ব্যাংকিং খাতের প্রাধান্য ছিল। এ খাতের আটটি প্রতিষ্ঠান লেনদেনের শীর্ষে ছিল। তা ছাড়া দাম বৃদ্ধিতেও প্রাধান্য ছিল এ খাতের কোম্পানির। আজ এ খাতের ৩০টি কোম্পানির মধ্যে ২৯টিরই দাম বেড়েছে। তাই সূচক বাড়ার পেছনে ব্যাংকিং খাতের কোম্পানিগুলো অন্যতম ভূমিকা রেখেছে বলে মনে করছেন তাঁরা।
এদিকে হরতালের কারণে আজ ব্রোকারেজ হাউসগুলোতে বিনিয়োগকারীদের উপস্থিতি তুলনামূলক কম ছিল বলে বিভিন্ন হাউস সূত্রে জানা যায়। তবে অনেকে মুঠোফোনে বাজারের খোঁজখবর নেন এবং লেনদেন সারেন বলে বিভিন্ন হাউস সূত্রে জানা যায়।
ডিএসইএক্স সূচক ৪,২৪৪ পয়েন্টে
ডিএসই সূত্রে জানা যায়, আজ ডিএসইর ডিএসইএক্স সূচক ৪৪ পয়েন্ট বেড়ে দাঁড়িয়েছে ৪,২৪৪ পয়েন্টে। এর আগে সকাল সাড়ে ১০টায় সূচকের ঊর্ধ্বমুখী প্রবণতায় ডিএসইতে লেনদেন শুরু হয়। এরপর একাধিকাবার ওঠানামার সূচক ঊর্ধ্বমুখী হয়, যা লেনদেনের শেষ পর্যন্ত অব্যাহত ছিল।
ডিএসইতে আজ ২৮৫টি প্রতিষ্ঠানের শেয়ার লেনদেন হয়েছে। এর মধ্যে দাম বেড়েছে ১৩১টির, কমেছে ১৪০টির আর অপরিবর্তিত রয়েছে ১৪টির।
আজ এই স্টক এক্সচেঞ্জে ৪৯৮ কোটি টাকার শেয়ার ও মিউচুয়াল ফান্ড লেনদেন হয়েছে, যা গত বৃহস্পতিবারের চেয়ে ২৫ কোটি টাকা বেশি। বৃহস্পতিবার এই বাজারে ৪৭৩ কোটি টাকা লেনদেন হয়েছিল।
সিএসই সূচক ১৩,০৫২ পয়েন্টে
ডিএসইর পাশাপাশি চট্টগ্রাম স্টক এক্সচেঞ্জেও (সিএসই) সূচক ও লেনদেন বেড়েছে। দিনের লেনদেন শেষে সিএসইর সার্বিক মূল্যসূচক ১০২ পয়েন্ট বেড়ে অবস্থান করছে ১৩ হাজার ৫২ পয়েন্টে।
সিএসইতে আজ ২১৫টি প্রতিষ্ঠানের শেয়ার ও মিউচুয়াল ফান্ড হাতবদল হয়েছে। এর মধ্যে দাম বেড়েছে ৮৬টির, কমেছে ১১৫টির আর অপরিবর্তিত রয়েছে ১৪টির।
সিএসইতে আজ ৫৩ কোটি টাকার শেয়ার ও মিউচুয়াল ফান্ড লেনদেন হয়েছে, যা গত বৃহস্পতিবারের চেয়ে নয় কোটি টাকা বেশি। বৃহস্পতিবার এই বাজারে ৪৪ কোটি টাকা লেনদেন হয়।
এদিকে ডিএসইতে আজ লেনদেনে শীর্ষে ছিল ব্যাংকিং খাতের কোম্পানি ইউসিবিএল। আজ এই প্রতিষ্ঠানের ২৪ কোটি টাকার শেয়ার লেনদেন হয়। এ ছাড়া মেঘনা পেট্রোলিয়াম, মার্কেন্টাইল ব্যাংক, ওয়ান ব্যাংক, আইএফআইসি ব্যাংক, সিটি ব্যাংক, সাউথইস্ট ব্যাংক, এনবিএল, বেক্সিমকো, আল আরাফাহ ইসলামী ব্যাংক প্রভৃতি লেনদেনের শীর্ষে উঠে আসে।
