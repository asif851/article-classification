
টানা চার কার্যদিবস সূচক কমেছে ঢাকা স্টক এক্সচেঞ্জ (ডিএসই) ও চট্টগ্রাম স্টক এক্সচেঞ্জে (সিএসই)। আজ রোববার সপ্তাহের প্রথম কার্যদিবস সূচক কমার পাশাপাশি দুই পুঁজিবাজারেই গত কার্যদিবসের তুলনায় কমেছে লেনদেনের পরিমাণ। এ ছাড়া বেশির ভাগ প্রতিষ্ঠানের শেয়ারের দর কমেছে।
আজ লেনদেন শেষে ডিএসইএক্স সূচক ৩১ দশমিক ১৪ পয়েন্ট কমে অবস্থান করছে ৪৬০৫ পয়েন্টে। মোট লেনদেন হয়েছে ৪৫৭ কোটি ১৬ লাখ টাকা, যা গত কার্যদিবসের চেয়ে প্রায় ১৪৮ কোটি টাকা কম। গত কার্যদিবসে লেনদেনের পরিমাণ ছিল ৬০৫ কোটি ৯২ লাখ টাকা।
গত কয়েক দিনের ধারাবাহিকতায় আজও ডিএসইতে সবচেয়ে বেশি লেনদেন হওয়া কোম্পানি হলো ডরিন পাওয়ার। এ ছাড়া লেনদেনের শীর্ষে আরও আছে খুলনা পাওয়ার কোম্পানি লিমিটেড, মোবিল যমুনা বাংলাদেশ লিমিটেড, ফরচুন, ইফাদ অটোস, জেএমআই সাইরিংস অ্যান্ড মেডিকেল ডিভাইসেস লিমিটেড, কেডিএস এক্সেসরিজ লিমিটেড, তিতাস গ্যাস, ন্যাশনাল টিউবস ও স্কয়ার ফার্মা। ডিএসইতে আজ ৩২৪টি কোম্পানি ও মিউচুয়াল ফান্ডের শেয়ারের লেনদেন হয়। এর মধ্যে ৯১টির শেয়ারের দর বেড়েছে, কমেছে ১৯১টির। অপরিবর্তিত ৪২টির দাম।
অপর দিকে চট্টগ্রাম স্টক এক্সচেঞ্জেও আজ সার্বিক সূচক কমেছে ৯৮ দশমিক ৫৮ পয়েন্ট। মোট লেনদেন হয়েছে ৩৮ কোটি টাকা, যা গত কার্যদিবসের তুলনায় ১১ কোটি টাকা বেশি। গত কার্যদিবসে মোট লেনদেনের পরিমাণ ছিল ৪৯ কোটি ২০ লাখ টাকা। আজ হাতবদল হওয়া ২৩০টি কোম্পানি ও মিউচুয়াল ফান্ডের শেয়ারের মধ্যে দর বেড়েছে ৬৭টির, কমেছে ১৪৯টির, অপরিবর্তিত ১৪টির।
