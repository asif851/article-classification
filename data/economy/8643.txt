
গতানুগতিকভাবে চলছে উন্নয়ন কর্মকাণ্ড। মন্ত্রীসহ সরকারের উচ্চপর্যায়ের ব্যক্তিদের নানা হাঁকডাকও কোনো কাজে আসছে না। চলতি অর্থবছরের অর্ধেক পেরিয়ে গেছে। কিন্তু বার্ষিক উন্নয়ন কর্মসূচি (এডিপি) বাস্তবায়নে তেমন কোনো অগ্রগতি নেই। ২৭টি মন্ত্রণালয় ও বিভাগ বরাদ্দের এক-চতুর্থাংশও খরচ করতে পারেনি। এর মানে হলো, এডিপিতে থাকা ৫৫টি মন্ত্রণালয় ও বিভাগের মধ্যে অর্ধেকের এমন খারাপ অবস্থা।
এসব মন্ত্রণালয়ের খারাপ পারফরম্যান্সের প্রভাব পড়েছে সার্বিক এডিপিতে। জুলাই-ডিসেম্বর—এ ছয় মাসে এডিপির সার্বিক অগ্রগতি মাত্র ২৭ শতাংশ। খরচ হয়েছে ৩৩ হাজার ৪৪৪ কোটি টাকা। গত অর্থবছরে এ সময়ে এডিপি বাস্তবায়নের হার ছিল আরও কম—২৪ শতাংশ। পরিকল্পনা মন্ত্রণালয়ের বাস্তবায়ন, পরিবীক্ষণ ও মূল্যায়ন বিভাগ (আইএমইডি) সূত্রে এসব তথ্য জানা গেছে।
উল্লেখ্য, চলতি অর্থবছরে (২০১৬-১৭) মূল এডিপির আকার ১ লাখ ১০ হাজার ৭০০ কোটি টাকার। স্বায়ত্তশাসিত প্রতিষ্ঠানগুলোর উন্নয়ন ব্যয়সহ এডিপির আকার দাঁড়িয়েছে ১ লাখ ২৩ হাজার ৩৪৬ কোটি টাকা।
মন্ত্রণালয় ও বিভাগগুলোর এডিপি বাস্তবায়নের দুরবস্থার কিছু উদাহরণ দেওয়া যেতে পারে। যেমন দুর্নীতি দমন কমিশনের একটি প্রকল্পের অনুকূলে ৭ কোটি ৯০ লাখ টাকা বরাদ্দ আছে। কিন্তু ছয় মাসে এক টাকাও খরচ করতে পারেনি দুদক। শিল্প মন্ত্রণালয়ের ৪২টি প্রকল্পে এবার বরাদ্দ ১ হাজার ৩১৩ কোটি টাকা। ছয় মাসে খরচ মাত্র ৭৪ কোটি টাকা।
এদিকে সড়ক পরিবহন ও মহাসড়ক বিভাগের মতো গুরুত্বপূর্ণ বিভাগের ১১৪টি প্রকল্প এবারের এডিপিতে আছে। এ জন্য ৭ হাজার ৭৯১ কোটি টাকা বরাদ্দ আছে। জুলাই-ডিসেম্বর সে সময়ে দেড় হাজার কোটি টাকাও খরচ করা সম্ভব হয়নি।
সব মিলিয়ে বরাদ্দের এক-চতুর্থাংশ খরচ করতে পারেনি এমন মন্ত্রণালয় ও বিভাগের সংখ্যা ২৭। অন্য মন্ত্রণালয় ও বিভাগগুলো হলো আইএমইডি; বেসামরিক বিমান পরিবহন ও পর্যটন মন্ত্রণালয়; রেলপথ মন্ত্রণালয়; সমাজকল্যাণ মন্ত্রণালয়; শ্রম ও কর্মসংস্থান মন্ত্রণালয়; যুব ও ক্রীড়া মন্ত্রণালয়; পররাষ্ট্র মন্ত্রণালয়, শিক্ষা মন্ত্রণালয়; বস্ত্র ও পাট মন্ত্রণালয়; প্রতিরক্ষা মন্ত্রণালয়; মুক্তিযুদ্ধবিষয়ক মন্ত্রণালয়; জনপ্রশাসন মন্ত্রণালয়; তথ্য মন্ত্রণালয়; সেতু বিভাগ; কারিগরি ও মাদ্রাসাশিক্ষা বিভাগ; প্রবাসীকল্যাণ ও বৈদেশিক কর্মসংস্থান মন্ত্রণালয়; প্রধানমন্ত্রীর কার্যালয় (থোক বরাদ্দসহ); নৌপরিবহন মন্ত্রণালয়; পানিসম্পদ মন্ত্রণালয়; খাদ্য মন্ত্রণালয়; ব্যাংক ও আর্থিক প্রতিষ্ঠান বিভাগ; বাণিজ্য মন্ত্রণালয়; তথ্য ও যোগাযোগপ্রযুক্তি বিভাগ এবং পরিসংখ্যান ও তথ্য ব্যবস্থাপনা বিভাগ।
এডিপিতে বেশি বরাদ্দ পাওয়া শীর্ষ ১০টি মন্ত্রণালয় ও বিভাগের মধ্যে একটিও ৫০ শতাংশ অর্থ খরচ করতে পারেনি। আর ২৫ শতাংশের কম খরচ করেছে, এমন মন্ত্রণালয় ও বিভাগ আছে চারটি।
আবার বরাদ্দের টাকা খরচে ভালো পারফরম্যান্স দেখানো মন্ত্রণালয় ও বিভাগও আছে। ছয় মাসের হিসাবে তিনটি মন্ত্রণালয় ৫০ শতাংশের বেশি টাকা খরচ করেছে। এর মধ্যে লেজিসলেটিভ ও সংসদবিষয়ক বিভাগের বাস্তবায়নের হার ৭৬ শতাংশ। এ বিভাগের একটি প্রকল্পের অনুকূলে এ বছর ২ কোটি ৬৮ লাখ টাকা বরাদ্দ আছে। ইতিমধ্যে ২ কোটি টাকা খরচ হয়ে গেছে। এ ছাড়া বিজ্ঞান ও প্রযুক্তি মন্ত্রণালয় এবং আইন ও বিচার বিভাগের পারফরম্যান্স ৫০ শতাংশের বেশি।
টাকা খরচের হিসাবে সবচেয়ে বেশি এগিয়ে আছে বিদ্যুৎ বিভাগ। এ বিভাগটির ৯৭টি প্রকল্পের অনুকূলে ১৮ হাজার ৬২৬ কেটি টাকা বরাদ্দ আছে। বিদ্যুৎ বিভাগ গত ছয় মাসে খরচ করে ফেলেছে ৭ হাজার ২৯ কোটি টাকা।
