
বাংলাদেশে নারীর ক্ষমতায়নের প্রশংসা করেছেন বিশ্বব্যাংকের প্রধান জিম ইয়োং কিম। পেরুর রাজধানী লিমায় গত শুক্রবার বিশ্বব্যাংক গ্রুপ এবং আন্তর্জাতিক মুদ্রা তহবিলের (আইএমএফ) বার্ষিক বৈঠকে তিনি এ প্রশংসা করেন।বিশ্বব্যাংকের ওয়েবসাইটে দেওয়া এক বিবৃতিতে বলা হয়, বিভিন্ন দেশে নারীদের জন্য আরও বিনিয়োগের আহ্বান জানিয়ে জিম ইয়োং কিম বলেন, যেকোনো সরকারের জন্য এটাই হতে পারে সবচেয়ে কার্যকর প্রবৃদ্ধিবান্ধব কৌশল। বাংলাদেশের মতো কিছু দেশে কর্মক্ষেত্রে নারীদের অংশগ্রহণকে উৎসাহিত করা হচ্ছে। তারা যদি সঠিক পথেই থাকতে পারে, তাহলে আগামী এক দশকের মধ্যে নারী কর্মী ৩৪ শতাংশ থেকে বেড়ে ৮২ শতাংশে পৌঁছাবে। এতে তাদের জিডিপি বাড়বে ১ দশমিক ৮ শতাংশ।বৈঠকে জলবায়ু পরিবর্তনের প্রভাব মোকাবিলায় দরিদ্র দেশগুলোকে ২৯ বিলিয়ন মার্কিন ডলার সহযোগিতার প্রতিশ্রুতি দিয়েছে বিশ্বব্যাংক। জলবায়ু তহবিলের জন্য ২০২০ সাল নাগাদ প্রতিবছর ১০০ বিলিয়ন ডলার করে তোলার কথা। বিশ্বব্যাংকের এই প্রতিশ্রুতিতে সেই অর্থ জোগাড় করা আরও সহজ হবে।বৈঠকে বিশ্বব্যাংক-প্রধান বলেন, প্যারিস সম্মেলন যত এগিয়ে আসছে বিভিন্ন দেশ থেকে জলবায়ুসংক্রান্ত ট্রিলিয়ন ডলার চাহিদা জানানো হচ্ছে। এই উচ্চাভিলাষী লক্ষ্য অর্জনে সদস্যদের নিয়ে কাজ করবে বিশ্বব্যাংক।
