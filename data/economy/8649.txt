
দেশের প্রধান শেয়ারবাজার ঢাকা স্টক এক্সচেঞ্জে (ডিএসই) গতকাল সোমবার দরবৃদ্ধিতে শীর্ষে ছিল রিজেন্ট টেক্সটাইল। এদিন কোম্পানিটির প্রতিটি শেয়ারের দাম ১ টাকা ৩০ পয়সা বা প্রায় ১০ শতাংশ বেড়ে দাঁড়িয়েছে ১৪ টাকা ৬০ পয়সা।ডিএসইর ওয়েবসাইটে কোম্পানিটির তথ্যে ১৪ নভেম্বরের পর প্রকাশিত কোনো তথ্য নেই। তাই গতকাল এক দিনে কোম্পানিটির শেয়ারের এমন দরবৃদ্ধির যৌক্তিক ও সুনির্দিষ্ট কোনো কারণ বলতে পারেননি বাজারসংশ্লিষ্ট ও বিশ্লেষকেরা।সর্বশেষ ১৪ নভেম্বর কোম্পানিটির প্রান্তিক আর্থিক প্রতিবেদন প্রকাশ করা হয়েছিল। যেখানে চলতি বছরের জুলাই-সেপ্টেম্বর প্রান্তিকে কোম্পানিটির শেয়ারপ্রতি আয় বা ইপিএস দেখানো হয়েছে ২৮ পয়সা, যা আগের বছরের একই সময়ের চেয়ে কম। ২০১৫ সালের জুলাই-সেপ্টেম্বর সময়কালে কোম্পানিটির ইপিএস ছিল ৪৫ পয়সা। যদিও কোম্পানিটির শেয়ারবাজারে লেনদেন শুরু হয় ২০১৫ সালের ডিসেম্বরে।কোম্পানির ওয়েবসাইটে প্রকাশিত গত জুলাই-সেপ্টেম্বর প্রান্তিকের আর্থিক প্রতিবেদন অনুযায়ী, আগের বছরের চেয়ে চলতি বছরের প্রান্তিকে কোম্পানিটির কর-পরবর্তী মুনাফা বেড়েছে। তা সত্ত্বেও আগের বছরের চেয়ে ইপিএস কমেছে। এর সুনির্দিষ্ট কারণ অবশ্য কোম্পানি তার প্রতিবেদনে উল্লেখ করেনি।সুনির্দিষ্ট তথ্য ছাড়াই শেয়ারের দরবৃদ্ধির বিষয়ে জানতে চাইলে বেসরকারি ইউনাইটেড ইন্টারন্যাশনাল বিশ্ববিদ্যালয়ের বিজনেস স্কুলের শিক্ষক মোহাম্মদ মুসা বলেন, এক দিনে কোনো কোম্পানির শেয়ারের দামের ১০ শতাংশ হেরফের হতে হলে ভালো বা মন্দ যেকোনো সুনির্দিষ্ট মূল্য সংবেদনশীল তথ্য থাকা বাঞ্ছনীয়। এর বাইরে এক দিনে ১০ শতাংশ দাম বাড়ার যৌক্তিক কোনো কারণ নেই। যদি এমনটি ঘটে তাহলে ধরে নেওয়া যায় কারসাজি অথবা গুজব ছড়িয়ে এ দরবৃদ্ধি ঘটানো হয়েছে।রিজেন্ট টেক্সটাইলের প্রতিটি শেয়ার প্রাথমিক গণপ্রস্তাব বা আইপিওতে বিক্রি হয় ২৫ টাকায়। ১০ টাকা অভিহিত মূল্যের সঙ্গে ১৫ টাকা অধিমূল্য বা প্রিমিয়ামসহ আইপিওতে এ শেয়ার বিক্রি হয়। গতকাল এক দিনে সর্বোচ্চ দরবৃদ্ধি হলেও এখনো তা আইপিও মূল্যের নিচে রয়েছে।এদিকে, দেশের শেয়ারবাজারে গতকাল সূচক ও লেনদেন উভয়ই বেড়েছে। প্রধান শেয়ারবাজার ডিএসইর প্রধান সূচক ডিএসইএক্স আগের দিনের চেয়ে ১১ পয়েন্ট বেড়েছে। আর লেনদেনের পরিমাণ আগের দিনের চেয়ে ১৩৮ কোটি টাকা বেড়ে দাঁড়িয়েছে প্রায় সাড়ে সাত শ কোটিতে।অপর শেয়ারবাজার চট্টগ্রাম স্টক এক্সচেঞ্জের (সিএসই) সার্বিক সূচকটি এদিন প্রায় ৫০ পয়েন্ট বেড়েছে। আর দিন শেষে লেনদেনের পরিমাণ আগের দিনের চেয়ে প্রায় ১ কোটি টাকা বেড়ে দাঁড়িয়েছে ৪১ কোটি ৪৫ লাখে।
