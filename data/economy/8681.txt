
জরিমানার অর্ধেক অর্থ ফিলিপাইনের কেন্দ্রীয় ব্যাংকে জমা দিল রিজাল কমার্শিয়াল ব্যাংকিং করপোরেশন (আরসিবিসি)। গতকাল শুক্রবার কেন্দ্রীয় ব্যাংকে তারা মোট জরিমানা ২ কোটি ১০ লাখ ডলারের অর্ধেক অর্থ জমা দেয় বলে ফিলিপাইনের গণমাধ্যম থেকে জানা গেছে।গণমাধ্যম ম্যানিলা স্ট্যান্ডার্ড জানায়, ফিলিপাইনের কেন্দ্রীয় ব্যাংকের ডেপুটি গভর্নর নেসতর এসপেনিলা জুনিয়র তাদের এ তথ্যের সত্যতা নিশ্চিত করেছেন। বাকি অর্ধেক অর্থ আরসিবিসি আগামী বছর পরিশোধ করবে বলে জানান তিনি।
চলতি মাসে আরসিবিসিকে ২ কোটি ১০ লাখ মার্কিন ডলার জরিমানা করে দেশটির কেন্দ্রীয় ব্যাংক। বাংলাদেশ ব্যাংকের রিজার্ভের ৮ কোটি ১০ লাখ মার্কিন ডলার গত ফেব্রুয়ারিতে চুরি করে হ্যাকাররা আরসিবিসিতে পাঠিয়েছিল। এ ক্ষেত্রে ব্যাংকটির দোষী প্রমাণিত হওয়ায় ৫ আগস্ট তাদের জরিমানা করে কেন্দ্রীয় ব্যাংক। ওই সময় এক বিবৃতিতে আরসিবিসি জানায়, এক বছরে দুই কিস্তিতে এই জরিমানা পরিশোধ করবে তারা।
গত ফেব্রুয়ারিতে নিউইয়র্কের রিজার্ভ থেকে বাংলাদেশ ব্যাংকের ১০ কোটি ১০ লাখ ডলার সরিয়ে নেয় সাইবার অপরাধীরা। এর মধ্যে দুই কোটি ডলার যায় শ্রীলঙ্কায়, যা উদ্ধার করা হয়েছে বলে জানিয়েছে বাংলাদেশ ব্যাংক। বাকি ৮ কোটি ১০ লাখ ডলার ফিলিপাইনের আরসিবিসি ব্যাংকের জুপিটার শাখার চার হিসাবের মাধ্যমে চলে যায় দেশটির ক্যাসিনোতে (জুয়া খেলার জায়গা)। ইতিমধ্যে চুরি যাওয়া অর্থের মধ্যে ১ কোটি ৮০ লাখ ডলার ফিলিপাইনে জব্দ করা হয়েছে। এর মধ্যে দেড় কোটি ডলার বিভিন্ন আইনি প্রক্রিয়া শেষে চলতি মাসেই পাওয়া যাবে বলে জানান ফিলিপাইনে নিযুক্ত বাংলাদেশের রাষ্ট্রদূত জন গোমেজ।
