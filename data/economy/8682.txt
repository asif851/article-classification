
সদ্য সমাপ্ত ২০১৪ সালে নিত্যপণ্যের দাম হাতের নাগালেই ছিল, খুব বাড়েনি সেবার মূল্যও। এ দুটি ক্ষেত্রে ব্যয় বেড়েছে ৬ দশমিক ৩১ শতাংশ। ফলে মানুষের জীবনযাত্রায় খানিকটা স্বস্তি ছিল। গেল বছরে জীবনযাত্রার ব্যয় বেড়েছে আগের বছরের চেয়ে ৬ দশমিক ৮২ শতাংশ।কনজ্যুমারস অ্যাসোসিয়েশন অব বাংলাদেশের (ক্যাব) দ্রব্যমূল্য ও জীবনযাত্রার ব্যয়বিষয়ক বার্ষিক প্রতিবেদনে এসব তথ্য উল্লেখ করা হয়েছে।অবশ্য ২০১৩ সালে মানুষের জীবনযাত্রার ব্যয় বেড়েছিল আগের বছরের চেয়ে ১১ শতাংশ। ওই বছর নিত্যপণ্য ও সেবার মূল্য বাড়ে ১২ দশমিক ১৭ শতাংশ।ক্যাব বলছে, ভোক্তাদের নিত্যপণ্যের তালিকায় (কনজ্যুমার বাসকেট) থাকা পণ্যের দাম এবং সেবার গুরুত্বের ভিত্তিতে জীবনযাত্রার ব্যয়ের এ হিসাব করা হয়েছে। এর মধ্যে শিক্ষা, চিকিৎসা ও যাতায়াত ব্যয় ধরা হয়নি। যদিও সংগঠনটি এসব ব্যয় আলাদা করে হিসাব করেছে।ঢাকার ১৫টি পাইকারি-খুচরা বাজার ও বিভিন্ন সেবার ১১৪টি খাদ্যপণ্য, ২২টি নিত্যব্যবহার্য সামগ্রী এবং ১৪টি সেবার মূল্য পর্যালোচনা করে এ হিসাব করেছে ক্যাব।সারা বছরের নিত্যপণ্য মূল্যের পর্যালোচনা করে ক্যাব দেখেছে, গেল বছর আদা ও ধনিয়ার দাম সবচেয়ে বেশি বেড়েছে। আমদানি কর আদায় ৫৩ দশমিক ৪০ শতাংশ আর দেশি আদায় ৩৪ দশমিক ৭৫ শতাংশ বেড়েছে।ক্যাবের প্রতিবেদন বলছে, গেল বছর চালের দাম বেড়েছে আগের বছরের চেয়ে ৭ দশমিক ৪৫ শতাংশ, তরিতরকারিতে ৩ দশমিক ২৫, মুরগিতে ৬, গুঁড়া দুধে ১০ দশমিক ১৮, তরল দুধে ৫ দশমিক ৭১, মাছে ৩ দশমিক ৬০, সাবানে ৩ এবং পান-সুপারিতে ৩ শতাংশ।তবে কিছু পণ্য ক্রেতাকে স্বস্তিও দিয়েছে। গেল বছর ভোজ্যতেলের দাম কমেছে ১২ দশমিক ৭৪ শতাংশ, লবণে ১০ দশমিক ৩৫, ডালে ৭ দশমিক ৪২, সুগন্ধি চালে ৫ দশমিক ৬৭, মসলায় ৭ দশমিক ৩৮, ডিমে ৭ দশমিক ১৬, ফলে ৫ দশমিক ২১, চা-এ ৩ দশমিক ৩৮ এবং আটায় ২ দশমিক ৩১ শতাংশ।ক্যাব বলছে, বিশ্ববাজারে অনেক পণ্যের দাম কমলেও দেশে এর প্রভাব পড়েনি। ফলে সুফল থেকে বঞ্চিত হয়েছেন ভোক্তারা।খাদ্যবহির্ভূত পণ্যের দাম আগের বছরের চেয়ে বাড়লেও তা ক্রেতাদের তেমন অস্বস্তিতে ফেলেনি। গেল বছর দেশি থানকাপড়ের দাম বেড়েছে ৪ দশমিক ৯৬ শতাংশ, শাড়িতে ৩ দশমিক ৮৪ এবং গেঞ্জি তোয়ালে ও গামছায় বেড়েছে ৪ দশমিক ৬৬ শতাংশ।সদ্য সমাপ্ত বছরে বিদুতের দাম বেড়েছে ৫ দশমিক ৯৭ শতাংশ এবং ওয়াসার পানি প্রতি হাজার লিটারে বেড়েছে ৫ শতাংশ। তবে গ্যাসের দাম ছিল অপরিবর্তিত।ক্যাবের প্রতিবেদন বলছে, বরাবরের মতোই স্বাস্থ্য খাতে সেবার মান ছিল প্রশ্নবিদ্ধ ও ব্যয়বহুল। চিকিৎসকের ফি ছিল নিয়ন্ত্রণহীন। ব্যবস্থাপত্রে অপ্রয়োজনীয় পরীক্ষা প্রদানের এবং মানহীন পরীক্ষা, ভেজাল ও নিম্নমানের ওষুধের অভিযোগ গেল বছরই উঠেছে। স্বাস্থ্য ও শিক্ষা খাতে সবকারের নিয়ন্ত্রণ ও তদারকি বাড়ানোর প্রয়োজনীয়তা রয়েছে।আবার প্রাথমিক শিক্ষার ব্যাপক প্রসার ঘটলেও বেসরকারি শিক্ষাপ্রতিষ্ঠানগুলোতে বেতন ও নানা ধরনের ফি অতিরিক্ত হারে নিয়েছে কর্তৃপক্ষ। অভিভাবকদের জন্য এটি ছিল বাড়তি বোঝা।পণ্যমূল্য না ভোগালেও শহরের মানুষকে গেল বছরেও বেশ ভুগিয়েছেন বাড়িওয়ালারা। ২০১৪ সালে ঢাকা শহরে বাসাভাড়া বেড়েছে গড়ে ৯ দশমিক ৭৬ শতাংশ। বাসাভাড়া সবচেয়ে বেশি বেড়েছে বস্তি এলাকায়, ১৬ দশমিক ৬৭ শতাংশ। ফ্ল্যাট বাসায় ১২ দশমিক ৮২ শতাংশ। এসব তথ্য উল্লেখ করে ক্যাব বলেছে, নিয়মনীতি ও বিদ্যমান আইনকানুনকে বাড়িওয়ালারা সচরাচর তোয়াক্কা করেন না। প্রতিবছরই বাড়ছে বাসাভাড়া। এতে অসহায় ভোক্তাদের নাভিশ্বাস আরও বেড়েছে।এ ক্ষেত্রে ক্যাবের সুপারিশ হচ্ছে, বাড়িভাড়া আইন হালনাগাদ করে জনস্বার্থে তা কার্যকর করা, সহজ শর্তে দীর্ঘমেয়াদি কিস্তিতে পরিশোধের সুযোগ রেখে নিম্ন, নিম্নমধ্যবিত্ত ও মধ্যবিত্তের জন্য ফ্ল্যাট নির্মাণ ও বরাদ্দ দেওয়া।পরিবহন খাতেও চলছে বিশৃঙ্খলা। ক্যাব বলছে, সিএনজি অটোরিকশাচালকেরা সরকার নির্ধারিত ভাড়ায় যাত্রী পরিবহন করতে চান না। একই দূরত্বের জন্য একেক যাত্রীর কাছ থেকে একেক ভাড়া দাবি করে থাকেন।
