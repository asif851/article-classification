
আন্তর্জাতিক পরিসরে বাংলাদেশ পুঁজিবাজার নিয়ন্ত্রক সংস্থার মান এক ধাপ উন্নত হতে যাচ্ছে। বাংলাদেশ সিকিউরিটিজ অ্যান্ড এক্সচেঞ্জ কমিশন (বিএসইসি) শিগগিরই ‘বি’ শ্রেণী থেকে ‘এ’ শ্রেণীর নিয়ন্ত্রক সংস্থায় উন্নীত হবে।বিশ্বের বিভিন্ন দেশের পুঁজিবাজার নিয়ন্ত্রক সংস্থা নিয়ে গঠিত আন্তর্জাতিক সংগঠন ‘দি ইন্টারন্যাশনাল অর্গানাইজেশন অব সিকিউরিটিজ কমিশনসে (আইওএসসিও)’ কাছ থেকে আগামী নভেম্বরে এ ঘোষণা আসবে হবে বলে আশাবাদ ব্যক্ত করেছেন বিএসইসি। এ জন্য ইতিমধ্যে প্রয়োজনীয় সব সংস্কারকাজ সম্পন্ন করা হয়েছে।প্রসঙ্গত, ‘এ’ ক্যাটাগরিতে উন্নীত হলে আন্তর্জাতিক পর্যায়ে বাংলাদেশ পুঁজিবাজার নিয়ন্ত্রক সংস্থার অংশগ্রহণ বাড়বে। সেই সঙ্গে আইওএসসিওর নেতৃত্ব নির্বাচন থেকে শুরু করে নীতিনির্ধারণী পর্যায়ে বিএসইসি মতামত দিতে পারবে।পুঁজিবাজারে দায়িত্ব পালনরত সাংবাদিকদের সংগঠন ক্যাপিটাল মার্কেট জার্নালিস্ট ফোরামের (সিএমজেএফ) নবগঠিত কমিটির নেতাদের সঙ্গে গতকাল সোমবার মতবিনিময়কালে বিএসইসির পক্ষ থেকে এ তথ্য জানানো হয়।বিএসইসির সভাকক্ষে অনুষ্ঠিত মতবিনিময় সভায় কমিশনের পক্ষে সংস্থাটির চেয়ারম্যান এম খায়রুল হোসেন, কমিশনার হেলালউদ্দিন নিজামী, আমজাদ হোসেন ও আরিফ খান এবং নির্বাহী পরিচালক সাইফুর রহমান উপস্থিত ছিলেন। সিএমজেএফের পক্ষে সংগঠনটির সভাপতি তৌহিদুল ইসলাম ও সাধারণ সম্পাদক সারোয়ার এ চৌধুরী ছাড়াও নির্বাহী কমিটির সদস্যরা উপস্থিত ছিলেন।বিএসইসির চেয়ারম্যান বলেন, নতুন কমিশন দায়িত্ব গ্রহণের পর পুঁজিবাজারবিষয়ক আইন-কানুন ও বিধিবিধানে অনেক সংস্কার এনেছে দীর্ঘ মেয়াদে, যা বাজারে সুফল বয়ে আনবে। বর্তমান কমিশন যখন দায়িত্ব গ্রহণ করে, তখন শেয়ারবাজারের প্রধান সংকট ছিল আস্থাহীনতা। প্রয়োজনীয় আইনের অভাব ও বিদ্যমান আইন প্রয়োগের ক্ষেত্রে দুর্বলতাই এ সংকটকে প্রকট করে তুলেছিল। তাই দায়িত্ব নেওয়ার পরপরই বর্তমান কমিশন নতুন নতুন আইন প্রণয়নের পাশাপাশি বিদ্যমান আইনের যথাযথ প্রয়োগ নিশ্চিত করার ওপর গুরুত্বারোপ করেছে।
