
বাংলাদেশের সম্ভাবনাময় কয়েকটি খাতে বিনিয়োগের আগ্রহ প্রকাশ করেছেন সফররত মালয়েশিয়ার ব্যবসায়ীরা। এ জন্য এ দেশে একটি ‘ক্লাস্টার’ বা গুচ্ছ শিল্পপার্ক করতে চান তাঁরা।বাংলাদেশ শিল্প ও বণিক সমিতি ফেডারেশনের (এফবিসিসিআই) সঙ্গে গতকাল বুধবার অ্যাসোসিয়েটেড চায়নিজ চেম্বারর্স অব কমার্স অ্যান্ড ইন্ডাস্ট্রি অব মালয়েশিয়ার (এসিসিসিআইএম) ব্যবসায়ী প্রতিনিধিদলের বৈঠক হয়। এতে মালয়েশিয়ার ব্যবসায়ীরা এসব কথা বলেন। এফবিসিসিআই ভবনে বৈঠকটি অনুষ্ঠিত হয়। বৈঠকে এফবিসিসিআইয়ের সভাপতি কাজী আকরাম উদ্দিন আহ্মদ, দুই সহসভাপতি মনোয়ারা হাকিম আলী ও হেলাল উদ্দিনসহ সংগঠনের পরিচালকেরা এবং এসিসিসিআইএমের নির্বাহী উপদেষ্টা টান সিরি দাতো সং সিও হোনেজর নেতৃত্বে ১৭ সদস্যের প্রতিনিধিদলের সদস্যরা উপস্থিত ছিলেন।আজ বৃহস্পতিবার থেকে ঢাকার সোনারগাঁও হোটেলে শুরু হতে যাওয়া তিন দিনের মালয়েশিয়ার পণ্যের একক মেলা উপলক্ষে প্রতিনিধিদলটি বাংলাদেশে এসেছে।প্রতিনিধিদলের সদস্য এস কে ওয়ান ক্লাস্টার শিল্পপার্ক নিয়ে পাওয়ার পয়েন্ট প্রেজেন্টেশন করেন। এতে বাংলাদেশের ১০০ থেকে ৩০০ একরের জমিতে অগ্রাধিকারভিত্তিক খাতের জন্য শিল্পপার্ক করার প্রস্তাব করা হয়। তিনি বলেন, এ ধরনের শিল্পপার্ক করার সুযোগ দেওয়া হলে বাংলাদেশে সরাসরি বৈদেশিক বিনিয়োগ হবে। এতে দেশের কর্মসংস্থান বাড়বে এবং উভয় দেশ লাভবান হবে।
টান সিরি দাতো সং সিও হোন্জ বলেন, মালয়েশিয়ার ব্যবসায়ীরা বাংলাদেশের উৎপাদন ও সেবা খাতে যৌথ বিনিয়োগ করতে আগ্রহী। একই সঙ্গে কৃষি, নির্মাণসামগ্রী, শ্রমিক, কাপড় (ফেব্রিক্স) ও হস্তশিল্পজাত পণ্য আমদানি আরও বাড়তে পারে। কাজী আকরাম মালয়েশিয়ার ব্যবসায়ীদের এ দেশের ৩২টি খাতে বিনিয়োগের আহ্বান জানান।
ঢাকা চেম্বারের বৈঠক: ঢাকা চেম্বার মিলনায়তনে এসিসিসিআইএমের প্রতিনিধিদলের সঙ্গে সকালে এক সভা অনুষ্ঠিত হয়। এতে মালয়েশিয়ার ব্যবসায়ীদের এ দেশে বিনিয়োগের আহ্বান জানানো হয়।
সভায় ঢাকা চেম্বারের সভাপতি সবুর খান মালয়েশিয়ার ব্যবসায়ীদের এ দেশের চামড়া ও চামড়াজাত পণ্য, জ্বালানি ও বিদ্যুৎ, খাদ্যপণ্য প্রক্রিয়াজাতকরণ, গ্যাসচালিত শিল্পকারখানা, টেলিযোগাযোগ এবং কৃষিভিত্তিক শিল্পে বিনিয়োগের আহ্বান জানান।
প্রতিনিধিদলের নেতা এসিসিসিআইএমের নির্বাহী উপদেষ্টা টান সিরি দাতো সং সিও হোন্জ জানান, মালয়েশিয়ার ব্যবসায়ীরা এ দেশের সম্ভাবনাময় খাতে বিনিয়োগে আগ্রহী। তিনি বলেন, মালয়েশিয়া একসময় কৃষিভিত্তিক দেশ থাকলেও এখন উৎপাদননির্ভর অর্থনীতির দেশে পরিণত হয়েছে।
