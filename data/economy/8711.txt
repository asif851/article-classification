
দক্ষিণ কোরিয়ার মোটরগাড়ি ব্র্যান্ড স্যাংইয়ংয়ের ‘টিভোলি এক্সএলভি’ মডেলের গাড়ি বাংলাদেশের বাজারে বাজারজাত শুরু হয়েছে। নতুন মডেলের এ মোটরগাড়ি বাজারে এনেছে বাংলাদেশে স্যাংইয়ংয়ের একমাত্র পরিবেশক মিলেনিয়াম স্যাংইয়ং মোটরস। এ জন্য গত বুধবার ঢাকার তেজগাঁওয়ে মিলেনিয়াম সেন্টারে এক অনুষ্ঠানের আয়োজন করা হয়।মিলেনিয়াম স্যাংইয়ং মোটরসের গতকাল বৃহস্পতিবার পাঠানো এক সংবাদ বিজ্ঞপ্তিতে এসব তথ্য জানিয়ে বলা হয়েছে, বাজারে স্পোর্টস ইউটিলিটি ভেহিকলের (এসইউভি) বাড়তি চাহিদার বিষয়টি মাথায় রেখে স্যাংইয়ংয়ের আগে টিভোলি মডেলের গাড়ি বাজারে ছাড়ে, যা ইতিমধ্যে কোম্পানির সেরা মডেল হিসেবে প্রতিষ্ঠা পেয়েছে। এক্সএলভি নামটি এসেছে ‘এক্সাইটিং লাইফস্টাইল ভেহিকল’ থেকে যার মাধ্যমে গাড়িটির বৈশিষ্ট্য প্রকাশ পায়। বহুমাত্রিক বৈশিষ্ট্যসম্পন্ন এই গাড়িটির ভেতরে রয়েছে প্রশস্ত জায়গা, যা পারিবারিক ব্যবহারের জন্যও উপযুক্ত। গাড়িটিতে পাঁচজন যাত্রীর আরামদায়কভাবে বসার ব্যবস্থা রয়েছে।নতুন মডেলের এই গাড়িটি ছয়টি রঙে ঢাকা, চট্টগ্রাম ও সিলেটে মিলেনিয়ামের নিজস্ব বিক্রয়কেন্দ্রে পাওয়া যাচ্ছে। গাড়ির সঙ্গে ক্রেতারা তিন বছরের ওয়ারেন্টি অথবা ৪০ হাজার কিলোমিটার পর্যন্ত বিক্রয়োত্তর সেবা পাবেন। থাকছে মাসিক কিস্তিতে গাড়ির দাম পরিশোধের সুযোগ।গাড়িটিতে এইচডিএমআই ও ইউএসবি পোর্টসহ ৭ ইঞ্চির হাই রেজল্যুশন টাচ স্ক্রিন মাল্টিমিডিয়া সিস্টেম রয়েছে, যার মাধ্যমে ব্লুটুথ, আইফোন, আইপড, আইপ্যাডসহ সব রকমের ডিজিটাল ডিভাইস ব্যবহার করা যাবে। এ ছাড়া গাড়িটির ভেতরের মুড লাইটিং ব্যবস্থার কারণে রাতে এক বিশেষ আবহ তৈরি হয়।গাড়িটির উদ্বোধনী অনুষ্ঠানে মিলেনিয়াম স্যাংইয়ং মোটরসের পরিচালক স্টুয়ার্ট হুইটমোর, বিপণন ও গ্রাহকসেবা বিভাগের জেনারেল ম্যানেজার ইমরান খানসহ প্রতিষ্ঠানটির ঊর্ধ্বতন কর্মকর্তারা উপস্থিত ছিলেন।
