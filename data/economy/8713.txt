
মধ্যপ্রাচ্যের দুই দেশ থেকে ১৩ লাখ টন জ্বালানি তেল আমদানি করছে সরকার। এর মধ্যে সৌদি আরব থেকে আনা হচ্ছে সাত লাখ টন এবং আবুধাবি থেকে ছয় লাখ টন।সচিবালয়ে আজ বুধবার অর্থমন্ত্রী আবুল মাল আবদুল মুহিতের সভাপতিত্বে অনুষ্ঠিত সরকারি ক্রয় সংক্রান্ত মন্ত্রিসভা কমিটির বৈঠকে জ্বালানি তেল কেনার এ প্রস্তাব অনুমোদিত হয়। ​অপরিশোধিত এ ১৩ লাখ টন তেল কেনা হবে চার হাজার ৩৯৮ কোটি টাকায়। প্রতি লিটারের দাম পড়ে ৩৭ টাকার মতো। আমদানির পর তেলগুলো পরিশোধন করা হবে সরকারি কোম্পানি ইস্টার্ন রিফাইনারি লিমিটেডে।বৈঠকের পর মন্ত্রিপরিষদ বিভাগের অতিরিক্ত সচিব মোস্তাফিজুর রহমান সাংবাদিকদের এ তথ্য জানান। ক্রয় কমিটির বৈঠকে মোট ৮টি প্রস্তাব অনুমোদিত হয় বলেও জানান তিনি।অতিরিক্ত সচিব জানান, সংযুক্ত আরব আমিরাত থেকে ৬ লাখ টনের দাম পড়বে দুই হাজার ১৩৩ কোটি টাকা। আর সৌদি আরবে থেকে ৭ লাখ টনের দাম পড়বে দুই হাজার ২৬৫ কোটি টাকা।অনুমোদিত বাকি সাতটির চারটিই সড়ক ও জনপথ অধিদপ্তরের বাস্তবায়নাধীন কিশোরগঞ্জ সড়ক বিভাগের ইটনা-মিঠামইন-অষ্টগ্রাম সড়ক নির্মাণ প্রকল্পের প্রস্তাব। চারটি আলাদা প্যাকেজে এ সড়ক নির্মাণের জন্য ৫১৪ কোটি টাকা ব্যয়ের চারটি প্রস্তাব অনুমোদিত হয়েছে।প্যাকেজ অনুযায়ী এগুলোর কাজ পেয়েছে স্পেক্ট্রা ইঞ্জিনিয়ারিং লিমিটেড, মনিকো লিমিটেড, যৌথভাবে স্পেক্ট্রা ইঞ্জিনিয়ার্স ও এমবিইআই এবং যৌথভাবে স্পেক্ট্রা ইঞ্জিনিয়ার্স ও আরবিপিএল।‘চরম দরিদ্রদের জন্য নিরাপত্তা বলয় পদ্ধতি’ শীর্ষক প্রকল্পের ‘দুর্যোগ ব্যবস্থাপনা ও ত্রাণ কর্মসূচি প্রশাসন’ শক্তিশালীকরণের ম্যানেজমেন্ট ইনফরমেশন সিস্টেমের জন্য পরামর্শক নিয়োগ পেয়েছে যৌথভাবে সিনোর্জি-সিনোসিস আইটি। এতে ব্যয় হবে ২৬ কোটি ৭২ লাখ টাকা।মোস্তাফিজুর রহমান জানান, ইস্টার্ন রিফাইনারি লিমিটেডের ইউনিট-২ স্থাপনের জন্য প্রকল্প ব্যবস্থাপনা পরামর্শক নিয়োগের একটি প্রস্তাব ক্রয় কমিটির বৈঠকে অনুমোদিত হয়। ১১০ কোটি ৬০ লাখ টাকার এ কাজ পেয়েছে ভারতের ইঞ্জিনিয়ার্স ইন্ডিয়া লিমিটেড।এ ছাড়া চলতি ২০১৫-১৬ অর্থবছরের বাজেট থেকে চার হাজার ১০৯ টন ঢেউটিন কেনার একটি প্রস্তাবও অনুমোদিত হয় ক্রয় কমিটির বৈঠকে। প্রতি প্যাকেজে ১১ কোটি ৯৯ লাখ টাকা করে পাঁচটি আলাদা প্যাকেজে এ ঢেউটিন কেনা হবে।অতিরিক্ত সচিব জানান, ক্রয় কমিটির বৈঠকের আগে অনুষ্ঠিত অর্থনৈতিক বিষয়সংক্রান্ত মন্ত্রিসভা কমিটির বৈঠকও অনুষ্ঠিত হয়। এ বৈঠকে তিনটি প্রস্তাব নীতিগতভাবে অনুমোদিত হয়েছে।এগুলো হচ্ছে ২০১৬ সালে মোট চাহিদার ৫০ শতাংশ জ্বালানি তেল উন্মুক্ত দরপত্র প্রক্রিয়ায় আমদানির প্রেক্ষাপটে অন্তর্বর্তীকালীন জ্বালানি তেল আমদানির প্রস্তাব, সরকার-টু-সরকার ভিত্তিতে চীনা অর্থায়নে ‘পদ্মা সেতু রেল সংযোগ’ শীর্ষক প্রকল্পের কাজ সরাসরি ক্রয় পদ্ধতিতে বাস্তবায়ন এবং পদ্মা সেতু রেল সংযোগ প্রকল্পের ভূমি অধিগ্রহণ সহায়তা ও পুনর্বাসন, বাস্তবায়ন, নকশা রিভিউ ও নির্মাণকাজ তদারকির জন্য বাংলাদেশ সেনাবাহিনীকে সরাসরি পরামর্শক নিয়োগ।
