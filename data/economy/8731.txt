
বেসরকারি খাতের প্রথম প্রজন্মের এবি ব্যাংকের বার্ষিক সাধারণ সভা (এজিএম) ও বিশেষ সাধারণ সভা (ইজিএম) কাল বৃহস্পতিবার। দফায় দফায় স্থান ও দিন পরিবর্তনের পর শেষ পর্যন্ত রাজধানীর লা মেরিডিয়ান হোটেলে এ সভার আয়োজন করা হয়েছে।এ দুটি সভাকে ঘিরে ব্যাংকটির মালিকানা ও ব্যবস্থাপনায় পরিবর্তনের আশঙ্কা করছেন অনেকেই। ব্যাংক খাতে এ নিয়ে নানা ‘গুঞ্জন’ ভেসে বেড়াচ্ছে কয়েক দিন ধরে। ব্যাংকটির প্রায় ২৫ শতাংশ শেয়ারের মালিকানা রয়েছে বিএনপি সরকারের সাবেক পররাষ্ট্রমন্ত্রী এম মোরশেদ খানের হাতে। এদিকে ব্যাংকটির নতুন পরিচালক নির্বাচনের বিষয়টি সভার আলোচ্যসূচিতেও রাখা হয়েছে।সূত্র জানায়, প্রথম দফায় গত ১৭ আগস্ট ইন্টারন্যাশনাল কনভেনশন সিটি বসুন্ধরাতে ব্যাংকটির এজিএম অনুষ্ঠানের কথা ছিল। কিন্তু ১৪ আগস্টের পর্ষদ সভায় তা বাতিল করা হয়। এরপর সিদ্ধান্ত হয় ২১ ডিসেম্বর কুর্মিটোলা গলফ ক্লাবে এ দুটি সভা হবে। কিন্তু শেষে এসে আবার স্থান পরিবর্তন করা হয়। সর্বশেষ গত রোববার এজিএমের স্থান পরিবর্তন করে লা মেরিডিয়ান ঠিক করা হয়।ব্যাংক সূত্রে জানা গেছে, গত ছয় মাসে ব্যাংকটির উল্লেখযোগ্য শেয়ার কিনেছে চট্টগ্রামভিত্তিক একটি শিল্প গ্রুপ। তারা এখন ব্যাংকটির নিয়ন্ত্রণ নেওয়ার পরিকল্পনা করছে। একই প্রক্রিয়ায় এর আগে ইসলামী ব্যাংক ও সোস্যাল ইসলামী ব্যাংকেও পরিবর্তন আসে। এ দুটি পরিবর্তনই ঘটে রাজধানীর দুটি পাঁচ তারকা হোটেলে আয়োজিত সভায়।এবি ব্যাংকের চেয়ারম্যান এম ওয়াহিদুল হক প্রথম আলোকে বলেন, ‘আমি পরিবর্তনের বিষয়ে ঠিক নির্দিষ্ট করে কিছু জানি না। এটা কোম্পানি সচিব ভালো বলতে পারবেন।’
