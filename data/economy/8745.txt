
নতুন নিরীক্ষা কার্যক্রমে সনদপ্রাপ্ত হিসাববিদ বা সিএ ফার্মকে সহযোগিতা করার নির্দেশ দিয়ে মুঠোফোন অপারেটর গ্রামীণফোনকে চিঠি দিয়েছে বাংলাদেশ টেলিযোগাযোগ নিয়ন্ত্রণ কমিশন (বিটিআরসি)। গ্রামীণফোনের নিরীক্ষা কার্যক্রম সম্পন্ন করতে গত বছরের অক্টোবরে তোহা জামান অ্যান্ড কোম্পানি নামের একটি সিএ ফার্মকে নিয়োগ দেয় বিটিআরসি। তবে নিয়োগ পাওয়ার তিন মাস পরও নিরীক্ষা কার্যক্রম শুরু করতে পারেনি প্রতিষ্ঠানটি। সিএ ফার্মটি নিয়ন্ত্রক সংস্থাকে জানায়, গ্রামীণফোন সহযোগিতা না করায় নিরীক্ষা শুরু করা যায়নি। এরপরই গ্রামীণফোনকে এ বিষয়ে চিঠি দেয় বিটিআরসি।জানতে চাইলে বিটিআরসির চেয়ারম্যান শাহাজাহান মাহমুদ প্রথম আলোকে বলেন, ‘নিরীক্ষা প্রতিষ্ঠানের কাছ থেকে আমরা অভিযোগ পেয়েছি। বিষয়টি নিয়ে সর্বশেষ কমিশন বৈঠকে আলোচনাও হয়েছে। গ্রামীণফোনের এমন ভূমিকায় আমরা খুশি নই।’গ্রামীণফোনের প্রধান করপোরেট অ্যাফেয়ার্স কর্মকর্তা মাহমুদ হোসেন বলেন, ‘বিটিআরসির চিঠি আমরা পেয়েছি। আমরা নিরীক্ষার বিপক্ষে না, তবে আগের নিরীক্ষার ব্যাপারে আদালতের যে নির্দেশনা রয়েছে, সে বিষয়ে জানতে আমরা বিটিআরসিকে চিঠি দিয়েছিলাম।’বিটিআরসির সঙ্গে হওয়া চুক্তি অনুযায়ী, তোহা জামান অ্যান্ড কোম্পানি ব্যবসা শুরুর পর বর্তমান সময় পর্যন্ত গ্রামীণফোনের বিলিং, কর প্রদানের কাগজপত্র, গ্রাহকদের নম্বর, এয়ারটাইমের পরিসংখ্যানের মতো আরও কিছু বিষয় নিরীক্ষা করবে। এর আগে ২০১১ সালে প্রথমবারের নিরীক্ষার জন্য নিয়োগপ্রাপ্ত সিএ ফার্ম ৩ হাজার ৩৪ কোটি টাকার আপত্তি তোলে। তবে ওই নিরীক্ষা প্রতিবেদনকে চ্যালেঞ্জ করে উচ্চ আদালতে রিট আবেদন করে গ্রামীণফোন। নিরীক্ষা আপত্তি তোলা ওই সিএ ফার্মের নিয়োগ যথাযথ প্রক্রিয়ায় না হওয়ায় সেটির নিয়োগ বাতিল করেন আদালত।
