
অনলাইনভিত্তিক আর্থিক লেনদেনব্যবস্থা পেপ্যালের সঙ্গে পারস্পরিক ব্যবস্থাপনার (ড্রয়িং অ্যারেজমেন্ট) মাধ্যমে রেমিট্যান্স আহরণের অনুমতি পেয়েছে রাষ্ট্রমালিকানাধীন সোনালী ব্যাংক। এর ফলে ব্যাংকটি পেপ্যালের মাধ্যমে রেমিট্যান্স আহরণ করতে পারবে। এ ছাড়া ব্যাংকটি পেপ্যালের সঙ্গে চুক্তির মাধ্যমে আউটসোর্সিংয়ের মাধ্যমে উপার্জিত অর্থ দেশে আনার চেষ্টা করছে। এ জন্য আগামী জুনের মধ্যে চুক্তি সম্পন্ন হওয়ার আশা করছে ব্যাংকটি।
এ নিয়ে সোনালী ব্যাংকসহ দেশের পাঁচটি ব্যাংককে এ সেবার জন্য অনুমতি দিয়েছে বাংলাদেশ ব্যাংক। অনুমতি পাওয়া অন্য ব্যাংকগুলো হলো রাষ্ট্রমালিকানাধীন অগ্রণী ও রূপালী এবং বেসরকারি খাতের সোস্যাল ইসলামী ও ডাচ্-বাংলা ব্যাংক।
সোনালী ব্যাংকের ব্যবস্থাপনা পরিচালক ওবায়েদ উল্লাহ আল মাসুদ প্রথম আলোকে বলেন, ‘কেন্দ্রীয় ব্যাংক আমাদের পেপ্যালের জন্য ডলার-টাকায় হিসাব খোলার অনুমতি দিয়েছে। পেপ্যালের সঙ্গে আলোচনা চলছে, চুক্তির শর্তও চূড়ান্ত হয়েছে। আগামী জুনের মধ্যে আমরা চুক্তির ব্যাপারে আশাবাদী। সরাসরি গিয়ে চুক্তি করা না গেলে অনলাইনে চুক্তির বিষয়েও আমরা ভাবছি।’
কেন্দ্রীয় ব্যাংকের অনুমোদনের ফলে কী সুবিধা হলো এ প্রশ্নের জবাবে ওবায়েদ উল্লাহ আল মাসুদ বলেন, ‘আমাদের ভাবমূর্তি ভালো হয়েছে। এ ছাড়া পেপ্যালের সঙ্গে চুক্তি করতেও আর কোনো বাধা থাকল না। চুক্তিটি হলে আমরা সব শাখা, বিকাশ ও শিওর ক্যাশের মাধ্যমেও সেবাটি দিতে পারব। পোশাকশিল্পের চেয়ে বেশি আয় হতে পারে এর মাধ্যমে।’
জানা গেছে, দেশের বাইরে থেকে রেমিট্যান্স আনার জন্য কোনো না কোনো প্রতিষ্ঠানের সঙ্গে চুক্তিবদ্ধ হতে হয়। রেমিট্যান্স সেবাদাতা প্রতিষ্ঠান জুম করপোরেশনের মালিকানা কিনে নিয়েছে পেপ্যাল। ফলে প্রতিষ্ঠানটি অনলাইন পেমেন্ট গেটওয়ে সেবার পাশাপাশি রেমিট্যান্স সেবাও দিচ্ছে। এর অনুমতিই পেয়েছে সোনালী ব্যাংক।
বাংলাদেশ ব্যাংকের কর্মকর্তারা জানান, অনলাইন পেমেন্ট গেটওয়ে সেবাদাতা (ওপিজিএসপি) কোনো প্রতিষ্ঠান বাংলাদেশে আসতে কেন্দ্রীয় ব্যাংকের অনুমতির প্রয়োজন নেই। যেকোনো ব্যাংকের সঙ্গে চুক্তির মাধ্যমে ওপিজিএসপি চালু করতে হয়। বাংলাদেশে এখনো কোনো প্রতিষ্ঠান এ সেবা চালু করতে পারেনি।
পেপ্যালের সাহায্যে বিশ্বের যেকোনো স্থান থেকে অনলাইনে অর্থ ও প্রবাসী আয় পাঠানো যায়। সেবাটি বাংলাদেশে চালু করতে তথ্য ও যোগাযোগপ্রযুক্তি এবং ই-কমার্স ব্যবসার সঙ্গে সংশ্লিষ্ট ব্যক্তিরা দীর্ঘদিন থেকেই দাবি জানিয়ে আসছিলেন। ব্যাংকিং চ্যানেলে ছোট অঙ্কের লেনদেন অসুবিধাজনক হওয়ায় পেপ্যালে লেনদেন তথ্যপ্রযুক্তির উদ্যোক্তাদের কাছে বেশ জনপ্রিয়।
