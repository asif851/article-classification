
মুঠোফোন নম্বর পরিবর্তন না করে অপারেটর বদল বা এমএনপির নিলাম প্রক্রিয়া বাতিল করেছে বাংলাদেশ টেলিযোগাযোগ নিয়ন্ত্রণ কমিশন (বিটিআরসি)। এর পরিবর্তে ‘বিউটি কনটেস্ট’ প্রক্রিয়ার মাধ্যমে এমএনপির লাইসেন্স দেওয়ার সিদ্ধান্ত নিয়েছে নিয়ন্ত্রক সংস্থা। বিটিআরসির সর্বশেষ কমিশন বৈঠকে সিদ্ধান্তটি নেওয়া হয়।বিউটি কনটেস্ট প্রক্রিয়ায় একটি কমিটি নির্দিষ্ট কিছু যোগ্যতার ভিত্তিতে একটি প্রতিষ্ঠানকে যোগ্য নির্বাচিত করে। এতে অংশ নেওয়া প্রতিটি প্রতিষ্ঠানের কারিগরি ও আর্থিক সামর্থ্যের বিষয়গুলো নির্দিষ্ট মানদণ্ডে যাচাই-বাছাই করা হয়।গত বছরের ২৮ সেপ্টেম্বর এমএনপির নিলাম হওয়ার কথা ছিল। এ জন্য নিলামে অংশ নেওয়ার যোগ্য পাঁচটি প্রতিষ্ঠানকে নির্বাচিতও করেছিল বিটিআরসি। প্রতিষ্ঠানগুলো হলো রিভ নম্বর লিমিটেড, গ্রিনটেক ইন্টারন্যাশনাল, ইনফোজিলিয়ন বিডি টেলিটেক কনসোর্টিয়াম, ব্রাজিল-বাংলাদেশ কনসোর্টিয়াম ও রুটস ইনফোটেক। আবেদনকারী প্রতিটি প্রতিষ্ঠানের সঙ্গে একটি করে বিদেশি প্রতিষ্ঠানও রয়েছে। কিন্তু নির্বাচিত প্রতিষ্ঠানগুলো গোয়েন্দা সংস্থার নিরাপত্তা ছাড়পত্র না পাওয়ায় নিলাম প্রক্রিয়া স্থগিত হয়ে যায়।জানতে চাইলে বিটিআরসির সচিব ও মুখপাত্র সরওয়ার আলম বলেন, এমএনপির নিলাম প্রক্রিয়া স্থগিত করা হয়েছে। পাশাপাশি নিলামে অংশ নেওয়ার জন্য পাঁচ প্রতিষ্ঠানের জমা নেওয়া ১০ লাখ টাকা ফেরত দেওয়ার সিদ্ধান্ত নেওয়া হয়েছে।
