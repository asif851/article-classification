
এক দিন পর আবারও সূচক ঊর্ধ্বমুখী ঢাকার পুঁজিবাজারে। আজ বুধবার সপ্তাহের চতুর্থ কার্যদিবসে দেশের প্রধান শেয়ারবাজার ঢাকা স্টক এক্সচেঞ্জে (ডিএসই) সূচক ও লেনদেনের ইতিবাচক গতি লক্ষ করা যাচ্ছে।
ডিএসইতে আজ দুপুর ১২টা নাগাদ ডিএসইএক্স সূচক প্রায় ২২ দশমিক ৫৮ পয়েন্ট বেড়ে অবস্থান করছে ৬ হাজার ৩০৪ পয়েন্টে। লেনদেন হয়েছে প্রায় ৩৪৮ কোটি ৭৪ লাখ টাকা। এ সময় পর্যন্ত ডিএসইতে লেনদেনে অংশ নিয়েছে ৩০৯টি কোম্পানি ও মিউচুয়াল ফান্ডের শেয়ার। এর মধ্যে দর বেড়েছে ১৮২টির, কমেছে ৮৮টির। দর অপরিবর্তিত রয়েছে ৩৯টি কোম্পানির।
গতকাল মঙ্গলবার লেনদেন শেষে ডিএসইএক্স সূচক কমে ৩৭ পয়েন্ট। মোট লেনদেন হয় ১ হাজার ৯১ কোটি ৯০ লাখ টাকা। তবে এর আগে গত তিন কার্যদিবস সূচকের উত্থানে লেনদেন শেষ হয় ডিএসইতে। এ সময়ে সূচক বাড়ে ৮৪ পয়েন্ট। পুঁজিবাজার বিশ্লেষকেরা বলছেন, তিন দিনে সূচক বেশ বাড়ায় গতকাল কিছুটা মুনাফা তুলে নেওয়ার প্রবণতা দেখা যায় বিনিয়োগকারীদের মাঝে। তাই গতকাল সূচক কিছুটা কমতে দেখা যায়।
ডিএসইতে আজ দুপুর ১২টা পর্যন্ত লেনদেনের শীর্ষে আছে লঙ্কা-বাংলা ফিন্যান্স। গতকালও লেনদেনের শীর্ষে ছিল কোম্পানিটি। ওই দিন এককভাবে কোম্পানিটির প্রায় ৮৭ কোটি টাকার শেয়ারের হাতবদল হয়। এ ছাড়া আজ দুপুর ১২টা পর্যন্ত আরও যে কোম্পানিগুলো লেনদেনের শীর্ষে রয়েছে, সেগুলো হলো সিএমসি কামাল, এবি ব্যাংক লিমিটেড, স্কয়ার ফার্মা, ইউনাইটেড পাওয়ার জেনারেশন অ্যান্ড ডিস্ট্রিবিউশন কোম্পানি, ঢাকা ব্যাংক লিমিটেড, কেয়া কসমেটিকস, প্যারামাউন্ট টেক্সটাইল, গ্রামীণফোন ও বিবিএস কেব্‌লস।
অন্যদিকে, চট্টগ্রাম স্টক এক্সচেঞ্জে (সিএসই) আজ দুপুর ১২টা নাগাদ সার্বিক সূচক বেড়েছে ৭১ দশমিক ৯৫ পয়েন্ট। মোট লেনদেনের পরিমাণ প্রায় ১৪ কোটি ৪২ লাখ টাকা। সিএসইতে লেনদেনে অংশ নিয়েছে ১৭৩টি কোম্পানি ও মিউচুয়াল ফান্ডের শেয়ার। এর মধ্যে দর বেড়েছে ১১২টির, কমেছে ৪৭টির। দর অপরিবর্তিত রয়েছে ১৪টি কোম্পানির।
