

বাংলাদেশে বিশ্বখ্যাত স্যামসাং ব্র্যান্ডের টেলিভিশনের সংযোজন কারখানা চালু করেছে ট্রান্সকম ইলেকট্রনিকস। কোরিয়াভিত্তিক স্যামসাংয়ের ব্যবসায়িক অংশীদার হয়ে এ সংযোজন কারখানা চালু করা হয়েছে। এ কারখানায় সর্বাধুনিক লিকুইড ক্রিস্টাল মডিউল (এলসিএম) প্রযুক্তি ব্যবহার করে টেলিভিশন সংযোজন করা হবে।
আজ বৃহস্পতিবার সকালে রাজধানীর মহাখালীতে ট্রান্সকম গ্রুপের কারখানা ভবন এলাকায় আনুষ্ঠানিকভাবে এ কার্যক্রমের উদ্বোধন করা হয়।
স্যামসাং ইলেকট্রনিকসের বৈশ্বিক বাণিজ্যের দলনেতা (গ্রুপ লিডার) কুইউন চইসহ শীর্ষ পর্যায়ের একাধিক কর্মকর্তাকে সঙ্গে নিয়ে এ কারখানা উদ্বোধন করেন ট্রান্সকম গ্রুপের পরিচালক সাইফুর রহমান। এ সময় অন্যদের মধ্যে আরও উপস্থিত ছিলেন স্যামসাংয়ের দক্ষিণ এশিয়া অঞ্চলের কনজ্যুমার ইলেকট্রনিকস বিভাগের প্রধান তায়হো পার্ক, স্যামসাং বাংলাদেশের ব্যবস্থাপনা পরিচালক স্যাংওয়ান ইউন, ট্রান্সকম ইলেকট্রনিকসের হেড অব বিজনেস ঈয়ামিন শরীফ চৌধুরী।
অনুষ্ঠানে জানানো হয়, বাংলাদেশের বাজারের জন্য দেশেই স্যামসাং টেলিভিশন সংযোজন ও বাজারজাত করবে ট্রান্সকম ইলেকট্রনিকস। পণ্যের মান নিশ্চিত করতে প্রয়োজনীয় সব ধরনের সহযোগিতা দেবে স্যামসাং। ভিয়েতনাম থেকে সব উপাদান এনে বাংলাদেশে সংযোজনের মাধ্যমে পূর্ণাঙ্গ টেলিভিশন তৈরি ও বাজারজাত করা হবে।
অনুষ্ঠানে ট্রান্সকম গ্রুপের পরিচালক সাইফুর রহমান বলেন, ট্রান্সকম গ্রুপ সব সময় সেরা ব্র্যান্ডের সেরা পণ্য নিয়ে কাজ করে। ট্রান্সকম সব সময় গ্রাহককে মানসম্মত পণ্য ও সেবা দিতে বদ্ধপরিকর।
স্যামসাংয়ের তায়হো পার্ক বলেন, এ সংযোজন কারখানাটি এশিয়াতে স্যামসাংয়ের টেলিভিশন প্রস্তুতকারী ষষ্ঠ কারখানা। তবে ব্যবসায়িক অংশীদারের সঙ্গে মিলে এশিয়াতে স্থাপন করা এটিই প্রথম কারখানা।
অনুষ্ঠানে জানানো হয়, নতুন এ সংযোজন কারখানায় প্রতিদিন ৫০০টি টিভি প্যানেল এবং ৩০০টি পরিপূর্ণ টেলিভিশন সংযোজন করা হবে। কারখানাতে বর্তমানে ১০০ জন প্রকৌশলী রয়েছেন। আগামী দিনে কারখানাটিতে নতুন আরও কর্মসংস্থান তৈরির সুযোগ রয়েছে।
