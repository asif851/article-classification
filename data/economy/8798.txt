
স্টক ব্রোকার, স্টক ডিলার ও মার্চেন্ট ব্যাংকারের অনাদায়ি ক্ষতির (আনরিয়েলাইজড লস) বিপরীতে প্রোভিশন সংরক্ষণের সময় এক বছর বাড়িয়েছে বাংলাদেশ সিকিউরিটিজ অ্যান্ড এক্সচেঞ্জ কমিশন (বিএসইসি)। আজ মঙ্গলবার কমিশনের নিয়মিত সভায় এ সিদ্ধান্ত নেওয়া হয়।
কমিশনের নির্বাহী পরিচালক ফরহাদ আহমেদ স্বাক্ষরিত এক বিজ্ঞপ্তিতে বলা হয়, স্টক ব্রোকার অথবা স্টক ডিলার ও মার্চেন্ট ব্যাংকারের নিজস্ব পোর্টফোলিওতে পুনর্মূল্যায়নজনিত অনাদায়কৃত ক্ষতির বিপরীতে প্রোভিশন সংরক্ষণের সময়সীমা ২০১৪ সালের ৩১ ডিসেম্বর পর্যন্ত বাড়ানো হলো। একই সঙ্গে ২০১৩ সালের মূল্যহ্রাসজনিত ক্ষতিও এর মধ্যে অন্তর্ভুক্ত হবে।
এর আগে গত ১৯ ফেব্রুয়ারি বিএসইসির পক্ষ থেকে শতভাগের পরিবর্তে অনাদায়ি ক্ষতির বিপরীতে ২০ শতাংশ প্রোভিশন সংরক্ষণের সুবিধা দেওয়া হয়। এ প্রোভিশন সংরক্ষণ ছাড়ের সময় চলতি ৩১ ডিসেম্বর পর্যন্ত নির্ধারণ করা হয়েছিল।
প্রসঙ্গত, ব্রোকার ও মার্চেন্ট ব্যাংকগুলো আনরিয়েলাইজড লসের বিপরীতে ২০ শতাংশ প্রোভিশনিং সুবিধা আরও দুই বছর বাড়ানোর জন্য গত ১৮ নভেম্বর ডিএসইর কাছে দাবি জানায়। বৈঠকে মার্চেন্ট ব্যাংক ও ব্রোকারদের পক্ষ থেকে জানানো হয়, বর্তমানে ২২টি ব্যাংক ব্রোকারের পাঁচ হাজার ১৯৬ কোটি টাকা আনরিয়েলাইজড লস রয়েছে। কমিশনের সিদ্ধান্ত অনুযায়ী চলতি বছরে ডিসেম্বরের মধ্যে এসব প্রতিষ্ঠানকে প্রোভিশন সংরক্ষণের বিশেষ নির্দেশ (২০ শতাংশ) পালন করতে হবে। কিন্তু ২২টি ব্যাংক এ শর্ত পরিপালনে সক্ষম হয়নি। এ ব্যাপারে ব্রোকাররা ডিএসইর কাছে লিখিত আবেদন জানায়। ওই আবেদনের পরিপ্রেক্ষিতে বিষয়টি বিএসইসি ও বাংলাদেশ ব্যাংককে অবহিত করে ডিএসই। একই সঙ্গে প্রোভিশন সংরক্ষণের সময়সীমা বাড়ানোর অনুরোধ জানায়।
