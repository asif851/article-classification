
দেশে শিল্প স্থাপনে ২০১৩ সালে স্থানীয় ও বিদেশি বিনিয়োগ-চিত্র সুখকর নয়। কারণ, এ বছর দেশে বিনিয়োগের নিবন্ধন আগের বছরের চেয়ে কমেছে। কমে গেছে বিনিয়োগ প্রকল্পও। রাজনৈতিক অস্থিরতায় আগ্রহ কমেছে বিনিয়োগকারীদের।বাংলাদেশ বিনিয়োগ বোর্ডের (বিওআই) হালনাগাদ তথ্যে দেখা যায়, ২০১৩ সালে দেশে স্থানীয় উদ্যোক্তাদের মধ্য থেকে বিনিয়োগ নিবন্ধিত হয়েছে ৪২ হাজার ৪৮৮ কোটি ৭৪ লাখ টাকার। নিবন্ধিত শিল্প প্রকল্পের সংখ্যা এক হাজার ১৯৭টি। আগের বছর অর্থাৎ ২০১২ সালে এক হাজার ৬৫৫টি শিল্প প্রকল্পে স্থানীয় বিনিয়োগ নিবন্ধনের পরিমাণ ছিল ৫০ হাজার ৭৮ কোটি ছয় লাখ টাকার। অর্থাৎ বিনিয়োগ নিবন্ধন কমেছে ১৫ দশমিক ১৫ শতাংশ।তবে এগুলো হলো প্রস্তাবিত বিনিয়োগ। প্রকৃত বিনিয়োগের হিসাব এখানে তুলে ধরা হয়নি। এদিকে ২০১৩ সালে শতভাগ বিদেশি এবং যৌথ বিনিয়োগ নিবন্ধনের পরিমাণ ছিল ২৬২ কোটি ১৫ লাখ ডলার। শিল্প প্রকল্প নিবন্ধিত হয়েছে ১৮১টি। আর আগের বছর ২৬১ কোটি ১০ লাখ ডলারের ২০২টি শিল্প প্রকল্প নিবন্ধিত হয়। অর্থাৎ প্রস্তাবিত বিদেশি বিনিয়োগের নিবন্ধন সামান্য বেড়েছে।বিনিয়োগ বোর্ডের হিসাব অনুযায়ী, আগের বছরের তুলনায় ২০১৩ সালে শিল্প প্রকল্পের প্রস্তাব বেশ কমেছে। ২০১২ সালে যেখানে এক হাজার ৮৫৫টি প্রকল্প নিবন্ধিত হয়েছিল, গত বছর তা নেমে আসে এক হাজার ৩৭৮টিতে। গত বছরের নিবন্ধিত প্রকল্পে দুই লাখ ১১ হাজার ৬৯৫ জনের কর্মসংস্থান হবে বলে প্রস্তাব করা হয়েছে।বিনিয়োগ বোর্ড বলছে, ২০১৩ সালের শেষ প্রান্তিকে (অক্টোবর-ডিসেম্বর) বিনিয়োগ নিবন্ধিত হয়েছে ১৩ হাজার ৮২৬ কোটি টাকার। প্রকল্পের সংখ্যা ছিল ২৬৯টি। এর মধ্যে ২৪৮টিই স্থানীয় বিনিয়োগ প্রকল্প। এসব প্রকল্পে ১৩ হাজার ৩৯ কোটি ৬০ লাখ টাকা বিনিয়োগ হওয়ার কথা। এটি অবশ্য আগের প্রান্তিকের (জুলাই-সেপ্টেম্বর) তুলনায় ৯০ শতাংশ বেশি। ওই প্রান্তিকে ২৩৭টি শিল্প প্রকল্পে বিনিয়োগ নিবন্ধনের পরিমাণ ছিল ছয় হাজার ৮৬৬ কোটি ৮২ লাখ টাকা।বিওআইয়ের তথ্য থেকে দেখা যায়, বছরের শেষ প্রান্তিকে বিদেশি বিনিয়োগ নিবন্ধন মারাত্মকভাবে কমে গেছে। এ সময় ছয়টি শতভাগ বিদেশি এবং ১৫টি যৌথ বিনিয়োগ প্রকল্প নিবন্ধিত হয়। নিবন্ধনের পরিমাণ ছিল মাত্র ৭৮৭ কোটি টাকা। অথচ আগের প্রান্তিকে ২১টি শিল্প প্রকল্পে বিদেশি বিনিয়োগ নিবন্ধনের পরিমাণ ছিল ১৬ হাজার ৭০ কোটি ৫৭ লাখ টাকা।
 
