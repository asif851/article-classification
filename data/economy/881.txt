
পরিবেশদূষণের কারণে চীনে কর্মরত শ্রমিকদের ক্ষতিপূরণের ঘোষণা দিয়েছে জাপানি ইলেক্ট্রনিক সামগ্রী নির্মাতা কোম্পানি প্যানাসনিক। আজ বৃহস্পতিবার এ ঘোষণা দিয়েছে প্রতিষ্ঠানটি।
আজ বিবিসি অনলাইনের এক খবরে জানানো হয়, ধোঁয়াশা চীনের শহরগুলোর সবচেয়ে বড় একটি সমস্যা। এ সমস্যা বিদেশি শ্রমিকদের স্বাস্থ্য ঝুঁকিতে ফেলছে। আর তাই শ্রমিকদের স্বাস্থ্যঝুঁকির কথা বিবেচনা করে প্যানাসনিক তার শ্রমিকদের ক্ষতিপূরণ দেওয়ার সিদ্ধান্ত নিয়েছে। কতজন শ্রমিক ক্ষতিপূরণ পাবেন এবং কী পরিমাণ অর্থ পাবেন, এ ব্যাপারে বিস্তারিত না জানালেও শ্রমিকদের মূল বেতন দুই হাজার ইয়েন বা ১৯ দশমিক ৫ মার্কিন ডলার পর্যন্ত বাড়ানো হতে পারে।
চীনের শ্রমিকদের স্বাস্থ্য নিরাপত্তার বিষয়টি নিয়ে চীনা প্রধানমন্ত্রী লি কেকিয়াং ন্যাশনাল পিপলস কংগ্রেসের বার্ষিক সভায় দূষণের বিরুদ্ধে ‘যুদ্ধ’-এর ঘোষণা দিয়েছেন। চীন সরকারের এমন ঘোষণার পর প্যানাসনিক শ্রমিকদের দূষণজনিত ক্ষতিপূরণের ঘোষণা দিয়েছে।
জাপানের প্রধানমন্ত্রী শিনজু আবে জাপানি কোম্পানিগুলোকে শ্রমিকদের বেতন বৃদ্ধির চাপ দিয়েছেন। এর পরিপ্রেক্ষিতে টয়োটা, হোন্ডা ও নিশানও  চলতি সপ্তাহে কর্মীদের বেতন বাড়ানোর ঘোষণা দেয়।
 
