
পদ্মা সেতু প্রকল্পের কোনো একসময়ে এশীয় উন্নয়ন ব্যাংক (এডিবি) আবারও ফিরে আসবে বলে আশাবাদ ব্যক্ত করেছেন অর্থমন্ত্রী আবুল মাল আবদুল মুহিত।রাজধানীর একটি হোটেলে গতকাল শনিবার ‘বাংলাদেশে এডিবির কার্যক্রমের ৪০ বছর’ শীর্ষক অনুষ্ঠানে প্রধান অতিথির বক্তব্যে অর্থমন্ত্রী এ আশাবাদ ব্যক্ত করেন।অর্থনৈতিক সম্পর্ক বিভাগের (ইআরডি) সচিব আবুল কালাম আজাদ এতে মূল প্রবন্ধ উপস্থাপন করেন। বক্তব্য দেন এডিবির আবাসিক পরিচালক থেরেসা খো এবং ভাইস প্রেসিডেন্ট (প্রশাসন ও করপোরেট ব্যবস্থাপনা) ব্রুস ডেভিস।অর্থমন্ত্রী বলেন, ‘পদ্মা সেতু প্রকল্প থেকে এডিবি সরে গেছে ঠিক। কিন্তু আমি আশা করি, প্রকল্পের কোনো একসময়ে সংস্থাটি আবারও ফিরে আসবে।’গত ৪০ বছরে দেশের নানা কর্মকাণ্ডে এডিবি অবদান রেখেছে বলে স্বীকার করেন অর্থমন্ত্রী। তিনি বলেন, ‘এডিবি আমাদের অনেকে সহযোগিতা করে। পুঁজিবাজারের উন্নয়নেও সংস্থাটি সহযোগিতা করে যাচ্ছে। এ সহযোগিতা অব্যাহত থাকবে বলে আমরা ধরে নিতে পারি।’খানিকটা সমালোচনা করে অর্থমন্ত্রী বলেন, এডিবি সাধারণত একই ধরনের (ইউনিফরম) উন্নয়ন ধারণা অনুসরণ করে। সংস্থাটির উচিত হবে দেশওয়ারি এ ধারণা আলাদা করা।সহস্রাব্দের উন্নয়ন লক্ষ্য (এমডিজি) অর্জনে বাংলাদেশের নানা পদক্ষেপের প্রশংসা করেন এডিবির আবাসিক পরিচালক থেরেসা খো। অবকাঠামো খাতের উন্নয়ন, পানি ব্যবস্থাপনা এবং বেসরকারি খাতের উন্নয়নে ভূমিকা রাখার কথা উল্লেখ করে খো বলেন, ‘জলবায়ু পরিবর্তন, শহরাঞ্চলে নিরাপদ পানি সরবরাহ ও পয়োনিষ্কাশন এবং আঞ্চলিক সহযোগিতা বৃদ্ধিকে এখন অগ্রাধিকার দেওয়া হচ্ছে।’ইআরডিসচিব আবুল কালাম আজাদ বলেন, ‘৪০ বছরে আমাদের সম্পর্ক অনেক সুদৃঢ় হয়েছে। এ বন্ধনকে আমরা অটুট রাখতে চাই।’বাংলাদেশের জন্য দ্বিতীয় বৃহত্তম অর্থায়নকারী আন্তর্জাতিক প্রতিষ্ঠান এডিবি। কান্ট্রি পার্টনারশিপ স্ট্র্যাটেজির আওতায় এই ম্যানিলাভিত্তিক এই উন্নয়ন সহযোগী প্রতিষ্ঠান ২০১১-১৫ সময়ে বছরে ৯০ কোটি ডলার সহায়তা দেবে বাংলাদেশকে।
