
বিশ্বব্যাংকের প্রেসিডেন্ট জিম ইয়ং কিম তিন দিনের এক সফরে আজ রোববার বাংলাদেেশ আসছেন। ‘এন্ড ওয়ার্ল্ড পভার্টি ডে’ উপলক্ষে তাঁর এ সফর। কাল সোমবার রাজধানীর ওসমানী স্মৃতি মিলনায়তনে বিশ্বব্যাংক প্রেসিডেন্ট দারিদ্র্য বিমোচন নিয়ে একটি ‘গণবক্তৃতা’ দেবেন। সেখানে প্রধানমন্ত্রী শেখ হাসিনা থাকবেন বলে জানা গেছে। বিশ্বব্যাংক প্রতিবছর ১৭ অক্টোবর ‘এন্ড ওয়ার্ল্ড পভার্টি ডে’ পালন করে থাকে। দারিদ্র্য বিমোচনে সাফল্য দেখিয়েছে এমন একটি দেশকে এ জন্য প্রতিবছর ‘শোকেস’ বিবেচনা করা হয়। ওই দেশে দিবসটির মূল অনুষ্ঠান করে থাকে বিশ্বব্যাংক। দারিদ্র্য বিমোচনে সাফল্যের স্বীকৃতি হিসেবে এবার বাংলাদেশকে বেছে নেওয়া হয়েছে। গত বছর আফ্রিকার দেশ ঘানায় এ অনুষ্ঠানটি হয়। সেখানেও বিশ্বব্যাংক প্রেসিডেন্ট জিম ইয়ং কিম গণবক্তৃতা দেন। দায়িত্বশীল সূত্রগুলো জানিয়েছে, তিন দিনের সফরকালে জিম ইয়ং কিম প্রধানমন্ত্রী শেখ হাসিনা ও অর্থমন্ত্রী আবুল মাল আবদুল মুহিতের সঙ্গে সাক্ষাৎ করবেন। স্বাধীনতার পর দারিদ্র্য বিমোচনে দারুণ সাফল্য দেখিয়েছে বাংলাদেশ। পরিকল্পনা মন্ত্রণালয় সূত্রে জানা গেছে, গত জুন মাস পর্যন্ত দেশে দারিদ্র্যের হার কমে সাড়ে ২৩ শতাংশে নেমে এসেছে। এটি দারিদ্র্য বিমোচন বিষয়ে অনুমিত হিসাব। জাতিসংঘের অনুমোদিত টেকসই উন্নয়ন লক্ষ্য (এসডিজি) অনুযায়ী, ২০৩০ সালের মধ্যে বিশ্বকে দারিদ্র্যমুক্ত করার কথা রয়েছে। তবে এর আগেই বাংলাদেশে দারিদ্র্য বিমোচন হবে বলে বিভিন্ন সরকারি মহল থেকে বলা হচ্ছে। এর আগে চারজন বিশ্বব্যাংক প্রেসিডেন্ট বাংলাদেশে এসেছেন। সর্বশেষ রবার্ট জোয়েলিক ২০০৭ সালে বাংলাদেশে আসেন। এ ছাড়া রবার্ট স্ট্রেঞ্জ ম্যাকনামারা, পল উলফোভিৎস ও জেমস ডি উলফেনসন বাংলাদেশ ঘুরে গেছেন।
