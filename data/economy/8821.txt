
রাষ্ট্রমালিকানাধীন বাণিজ্যিক ব্যাংক, বিশেষায়িত ব্যাংক ও আর্থিক প্রতিষ্ঠানের চেয়ারম্যানদের সর্বোচ্চ মাসিক সম্মানী ৩০ হাজার টাকা নির্ধারণ করে দিয়েছে অর্থ মন্ত্রণালয়।অর্থ মন্ত্রণালয়ের ব্যাংক ও আর্থিক প্রতিষ্ঠান বিভাগ সম্প্রতি এক প্রজ্ঞাপনে বলেছে, চেয়ারম্যানদের সর্বোচ্চ মাসিক সম্মানী হবে ৩০ হাজার টাকা। বর্তমানে এ সম্মানী ৫ হাজার টাকা। এ হিসাবে তাঁদের মাসিক সম্মানী পাঁচ গুণ বেড়েছে। তবে প্রত্যেক পর্ষদ বৈঠকে অংশ নেওয়ার জন্য তাঁরা যে সম্মানী পেতেন, তা-ও বহাল রাখা হয়েছে।প্রজ্ঞাপনে বলা হয়, প্রতিষ্ঠানগুলোর পরিচালনা পর্ষদ সবকিছু বিবেচনা করে মাসিক সম্মানী নির্ধারণ করবে। তবে অবশ্যই তা সর্বোচ্চ সীমার মধ্যে থাকতে হবে। প্রজ্ঞাপনে আরও বলা হয়েছে, নিজ নিজ ব্যাংক ও আর্থিক প্রতিষ্ঠানের পরিচালনা পর্ষদ প্রতিষ্ঠানের আকার, আয়তন, লাভ-লোকসানের পরিস্থিতি ও অন্যান্য প্রাসঙ্গিক বিষয় বিবেচনা করে সর্বোচ্চ সীমার মধ্যে চেয়ারম্যানদের মাসিক সম্মানী নির্ধারণ করবে।ব্যাংক ও আর্থিক প্রতিষ্ঠান বিভাগের সচিব মো. ইউনুসুর রহমান প্রথম আলোকে বলেন, সোনালী ব্যাংকের চেয়ারম্যান ও প্রবাসী কল্যাণ ব্যাংকের চেয়ারম্যানের সম্মানী একই হওয়া উচিত হবে কি না, তাঁরাই নির্ধারণ করবেন।সরকারি খাতের ১৪টি ব্যাংক ও আর্থিক প্রতিষ্ঠানের চেয়ারম্যানদের জন্য এ নির্দেশনা দেওয়া হয়েছে।আইসিবির চেয়ারম্যান মজিবউদ্দীন আহমেদ গতকাল প্রথম আলোকে বলেন, এত দিন নামমাত্র পাঁচ হাজার টাকা সম্মানী দেওয়া হতো। অনেক দেরিতে সরকার এই পরিমাণটা বাড়াল।সম্মানী বাড়ানোর সঙ্গে সঙ্গে সরকারি ব্যাংক ও আর্থিক প্রতিষ্ঠানের চেয়ারম্যানদের কর্মকাণ্ডের জবাবদিহিও বাড়বে কি না, জানতে চাইলে মো. ইউনুসুর রহমান বলেন, অবশ্যই। আর আগের তুলনায় চেয়ারম্যানদের জবাবদিহি বেড়েছেও। তাঁদের দায়িত্বও বেড়েছে।
