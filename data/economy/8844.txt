
একদিন দর পতনের পর আবার সূচকের ঊর্ধ্বমুখী প্রবণতা লক্ষ করা যাচ্ছে ঢাকা স্টক এক্সচেঞ্জ (ডিএসই) ও চট্টগ্রাম স্টক এক্সচেঞ্জে (সিএসই)। আজ সোমবার সপ্তাহের দ্বিতীয় কার্যদিবসে দুই পুঁজিবাজারে লেনদেনের গতিও ভালো।
এ ছাড়া বেশির ভাগ প্রতিষ্ঠানের শেয়ারের দর বেড়েছে দুই পুঁজিবাজারে।
ডিএসইতে আজ দুপুর সাড়ে ১২টা নাগাদ ডিএসইএক্স সূচক ৪০ দশমিক ৬৭ পয়েন্ট বেড়ে অবস্থান করছে ৫১৯৯ পয়েন্টে। এ সময় পর্যন্ত লেনদেন হয়েছে ৬৩৬ কোটি ৮৯ লাখ টাকা। গত কার্যদিবস এ সময় পর্যন্ত লেনদেনের পরিমাণ ছিল ৫৬২ কোটি ৩৯ লাখ টাকা। আজ দুপুর সাড়ে ১২টা নাগাদ ডিএসইতে লেনদেনে অংশ নিয়েছে ৩১৮টি কোম্পানি ও মিউচুয়াল ফান্ডের শেয়ার। এর মধ্যে দর বেড়েছে ২০২টির, কমেছে ৬৮টির। দর অপরিবর্তিত রয়েছে ৪৮টি কোম্পানির।
টানা ১০ দিন পর দেশের শেয়ারবাজারে কিছুটা মূল্য সংশোধন হয়েছে গতকাল রোববার। এদিন প্রধান শেয়ারবাজার ঢাকা স্টক এক্সচেঞ্জের (ডিএসই) প্রধান সূচক ডিএসইএক্স প্রায় ২৪ পয়েন্ট কমে দাঁড়িয়েছে ৫ হাজার ১৫৯ পয়েন্টে।
অন্যদিকে, সিএসইতে আজ দুপুর ১২টা নাগাদ সার্বিক সূচক বেড়েছে ১৫১ দশমিক ৫২ পয়েন্ট। মোট লেনদেন প্রায় ৩০ কোটি টাকা। গত কার্যদিবসে এই সময় পর্যন্ত লেনদেনের পরিমাণ ছিল ৩০ কোটি টাকা। আজ দুপুর সাড়ে ১২টা নাগাদ সিএসইতে লেনদেনে অংশ নিয়েছে ২১৬টি কোম্পানি ও মিউচুয়াল ফান্ডের শেয়ার। এর মধ্যে দর বেড়েছে ১৫৩টির, কমেছে ৪২টির। দর অপরিবর্তিত রয়েছে ২১টি কোম্পানির।
