
ঢাকা আন্তর্জাতিক বাণিজ্য মেলার সময় আরও চার দিন বাড়িয়েছে বাণিজ্য মন্ত্রণালয়। মেলার সময় বাড়ানোর ক্ষেত্রে শৈত্যপ্রবাহ ও রপ্তানি আদেশ আরও বেশি পাওয়ার বিষয়টি বিবেচনায় নেওয়া হয়েছে।
মেলা আগামী বুধবার শেষ হওয়ার কথা ছিল। সময় বাড়ানোর ফলে তা রোববার শেষ হবে। ফলে দর্শনার্থীরা আগামী শুক্র ও শনিবার ছুটির দিনে মেলায় যাওয়ার সুযোগ পাবেন।
ব্যবসায়ীদের আবেদনের পরিপ্রেক্ষিতে বাণিজ্যমন্ত্রী তোফায়েল আহমেদ আজ রোববার সময় বাড়ানোর বিষয়টি অনুমোদন দেন বলে বাংলাদেশ রপ্তানি উন্নয়ন ব্যুরো (ইপিবি) জানিয়েছে। রাজধানীর শেরেবাংলা নগরে ১ জানুয়ারি বাণিজ্য মেলা শুরু হয়। এতে ৫৮৯ প্যাভিলিয়ন ও স্টলে দেশি বিদেশি প্রতিষ্ঠানগুলো অংশ নিচ্ছে।
ইপিবির মেলা আয়োজক কমিটির সচিব মোহাম্মদ আবদুর রউফ বলেন, সময় বাড়ানোর ক্ষেত্রে শৈত্যপ্রবাহ ও রপ্তানি আদেশ আরও বেশি পাওয়ার বিষয়টি বিবেচনায় নেওয়া হয়েছে। দর্শনার্থীদের অনেকে এবার শৈত্যপ্রবাহের কারণে মেলায় যেতে পারেননি। জানতে চাইলে তিনি বলেন, মেলার সময় ১০ দিন বাড়ানোর আবেদন ছিল। তবে এসএসসি পরীক্ষার কথা চিন্তা করে বাণিজ্যমন্ত্রী তা চার দিন বাড়ানোর অনুমোদন দেন।
