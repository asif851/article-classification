
টানা কয়েক বছর ধরে বাড়তে থাকা চামড়ার রপ্তানি এবার শুরুতেই ধাক্কা খেয়েছে। চলতি ২০১৪-১৫ অর্থবছরের প্রথম মাসেই কাঁচা ও প্রস্তুত করা চামড়ার রপ্তানি কমে গেছে। রপ্তানি উন্নয়ন ব্যুরোর (ইপিবি) হালনাগাদ তথ্য অনুযায়ী, চলতি ২০১৪-১৫ অর্থবছরের প্রথম মাস, অর্থাৎ জুলাইতে চামড়া রপ্তানি হয়েছে তিন কোটি ৭৪ লাখ ডলারের। গত বছরের একই সময়ে এই রপ্তানির পরিমাণ ছিল তিন কোটি ৯৪ লাখ ডলার। ফলে রপ্তানি কমেছে ৫ দশমিক ২৩ শতাংশ। তৈরি পোশাকের বাইরে বাংলাদেশি যেসব পণ্য বিশ্ববাজারে বেশি রপ্তানি হয়, তার মধ্যে অন্যতম হচ্ছে চামড়া। গেল ২০১৩-১৪ অর্থবছরে এ দেশ থেকে ৫০ কোটি ৫৫ লাখ ডলারের চামড়া রপ্তানি হয়। রপ্তানি বেড়েছিল আগের বছরের চেয়ে প্রায় সাড়ে ২৬ শতাংশ। ২০১২-১৩ অর্থবছরে রপ্তানি হয়েছিল ৩৯ কোটি ৯৭ লাখ ডলারের চামড়া। বাংলাদেশের চামড়ার বড় বাজার ইউরোপীয় ইউনিয়নভুক্ত দেশগুলো। এর মধ্যে বেশি যায় ইতালিতে। এ ছাড়া যুক্তরাষ্ট্র, কানাডা এবং জাপানেও চামড়ার রপ্তানির পরিমাণ বেশ ভালো।
