
দেশের ক্ষুদ্র ও মাঝারি শিল্প (এসএমই) খাতে ব্যাংক অর্থায়ন বেড়েছে। বিশেষত ঋণ বেড়েছে ক্ষুদ্র ব্যবসা খাতে।বাংলাদেশ ব্যাংকের হিসাব থেকে দেখা যাচ্ছে, ব্যাংক ও আর্থিক প্রতিষ্ঠানগুলো চলতি বছরের প্রথম নয় মাসে এসএমই খাতে ৬২ হাজার ৪৭২ কোটি টাকার ঋণ বিতরণ করেছে। এটি বার্ষিক লক্ষ্যমাত্রার ৮৪ শতাংশের বেশি।আগের বছরের একই সময়ে বিতরণ করা হয়েছিল ৪৯ হাজার ৬০৪ কোটি টাকা। অর্থাৎ প্রথম নয় মাসে ঋণ বৃদ্ধির পরিমাণ ১২ হাজার ৮৬৮ কোটি টাকা বা প্রায় ২৬ শতাংশ।চলতি বছর এসএমই খাতে মোট ৭৪ হাজার ১৮৭ কোটি টাকার ঋণ বিতরণের লক্ষ্যমাত্রা ঠিক করা হয়েছে।এ সময়ে সবচেয়ে বেশি ঋণ বিতরণ হয়েছে ব্যবসা খাতে। আর সবচেয়ে কম সেবা খাতে।জানুয়ারি থেকে সেপ্টেম্বর পর্যন্ত বিতরণ করা ঋণের মধ্যে শুধু ব্যবসা খাতে বিতরণ হয়েছে ৪০ হাজার ৬৭০ কোটি টাকা। আগের বছর যা ছিল ৩১ হাজার ৫৬৮ কোটি টাকা।উৎপাদন বা ম্যানুফ্যাকচারিং খাতে এ সময় বিতরণ হয়েছে ১৮ হাজার ৪৯২ কোটি টাকা। আগের বছর হয়েছিল ১৫ হাজার ৬৪৮ কোটি টাকা। আর সেবা খাতে বিতরণ হয়েছে তিন হাজার ৩১০ কোটি টাকা। আগের বছর বিতরণ হয়েছিল দুই হাজার ৩৮৮ কোটি টাকা।বাংলাদেশ ব্যাংক সূত্র বলছে, কেন্দ্রীয় ব্যাংকের তদারকি ও ব্যাংকগুলোর প্রচেষ্টায় এসএমই খাতে ঋণ বিতরণ ও ঋণের গুণগত মান বেড়েছে। কেন্দ্রীয় ব্যাংক প্রকৃত উদ্যোক্তাদের কাছে ঋণ পৌঁছাতে নানা পদক্ষেপ নিয়েছে। মাঠপর্যায়ে গিয়ে ঋণের মান ও উদ্যোক্তা যাচাই করা হচ্ছে। সময়ে সময়ে ব্যাংকগুলোকে নিয়ে বৈঠক করা হচ্ছে। এ ছাড়া মাঠ পর্যায়ের ব্যাংক কর্মকর্তাদের প্রশিক্ষণের জন্য বাংলাদেশ ব্যাংক ব্যাংকগুলোকে নির্দেশনাও দিয়েছে।
