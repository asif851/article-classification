
জ্বালানি তেলের মূল্য বাড়ানোর জন্য তেল উৎপাদক দেশগুলোর জোট ওপেকের উচিত এর উৎপাদন কমানো।আলজেরিয়ার জ্বালানিমন্ত্রী ইউসেফ ইউসফির বরাত দিয়ে দেশটির সরকারি বার্তা সংস্থা এপিএস রোববার এ কথা জানায়।আলজেরিয়ার দক্ষিণাঞ্চলীয় তামানরাসেত প্রদেশে এক সংবাদ সম্মেলনে ইউসফি বলেন, বিশ্বে জ্বালানি তেলের মূল্যবৃদ্ধিতে এবং দ্য অর্গানাইজেশন অব পেট্রোলিয়াম এক্সপোর্টিং কান্ট্রিজ (ওপেকে) সদস্যভুক্ত দেশগুলোর আয় বাড়াতে এ সংগঠনের উৎপাদন হ্রাসের মাধ্যমে চাহিদা ও জোগানের মধ্যে ভারসাম্য ঠিক করা উচিত।ইউসফি জানান, ওপেকের সদস্যভুক্ত দেশ হিসেবে আলজেরিয়া ওপেকের আওতায় চাহিদার তুলনায় অনেক বেশি তেল উৎপাদনে রাজি নয়। যদিও ওপেক বাজার নিয়ন্ত্রণে হস্তক্ষেপ না করারই পরামর্শ দিয়েছে।ওপেকের সদস্য ও এই জোটের বহির্ভূত দেশগুলোর মধ্যে এ ব্যাপারে সংলাপেরও পরামর্শ দেন তিনি।এ ছাড়া ইউসফি ২০১৫ সালে জ্বালানি তেলের দাম ব্যারেলপ্রতি ৬০ থেকে ৭০ মার্কিন ডলার এবং ২০১৬ সালে এর দাম ব্যারেলপ্রতি ৮০ ডলার থাকার প্রত্যাশা করেন। এএফপি।
