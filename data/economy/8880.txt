
গতকালের বড় দরপতনের পর আজ মঙ্গলবার দেশের শেয়ারবাজারে ইতিবাচক প্রবণতায় লেনদেন শেষ হয়েছে। দিনের লেনদেন শেষে দুই স্টক এক্সচেঞ্জেই অধিকাংশ কোম্পানির শেয়ারের দাম বেড়েছে। তাই সূচকের ইতিবাচক এই প্রবণতা। তবে প্রধান শেয়ারবাজার ঢাকা স্টক এক্সচেঞ্জে (ডিএসই) আগের দিনের চেয়ে লেনদেন কমলেও বেড়েছে চট্টগ্রাম স্টক এক্সচেঞ্জে (সিএসই)।
ডিএসইতে সূচক বেড়েছে ৩৫ পয়েন্ট দিনের লেনদেন শেষে ডিএসইর ডিএসইএক্স সূচক ৩৫ পয়েন্ট বেড়ে দাঁড়িয়েছে ৪,৮০৪ পয়েন্টে। এর আগে আজ দিনের শুরুতে সূচকের ইতিবাচক প্রবণতায় ডিএসইতে লেনদেন শুরু হয়। সূচকের ঊর্ধ্বমুখী এই প্রবণতা লেনদেনের শেষ পর্যন্ত অব্যাহত ছিল। আজ ডিএসইতে ২৯৮টি প্রতিষ্ঠানের শেয়ার ও মিউচুয়াল ফান্ড লেনদেন হয়েছে। এর মধ্যে ১৬৮টির দাম বেড়েছে, কমেছে ৯৩টির এবং অপরিবর্তিত রয়েছে ৩৭টি প্রতিষ্ঠানের শেয়ারের দাম।ডিএসইতে আজ ৩৪৭ কোটি টাকার শেয়ার লেনদেন হয়েছে, যা গতকালের চেয়ে ৭ কোটি টাকা কম। গতকাল এ বাজারে ৩৫৪ কোটি টাকার শেয়ার লেনদেন হয়। সিএসইর সার্বিক মূল্যসূচক বেড়েছে ৮৮ পয়েন্ট ডিএসইর পাশাপাশি সিএসইতেও সূচক বেড়েছে। দিনের লেনদেন শেষে সিএসইর সার্বিক মূল্যসূচক ৮৮ পয়েন্ট বেড়ে অবস্থান করছে ১৪ হাজার ৮০২ পয়েন্টে।
সিএসইতে আজ ২১৫টি প্রতিষ্ঠানের শেয়ার ও মিউচুয়াল ফান্ড লেনদেন হয়েছে। এর মধ্যে ৯৯টির দাম বেড়েছে। কমেছে ৮৮টির আর অপরিবর্তিত রয়েছে ২৮টি প্রতিষ্ঠানের শেয়ারের দাম।সিএসইতে আজ ২৮ কোটি টাকার শেয়ার লেনদেন হয়েছে, যা গতকালের চেয়ে ২ কোটি টাকা বেশি। গতকাল এ বাজারে ২৬ কোটি টাকার শেয়ার লেনদেন হয়।
ডিএসইতে লেনদেনে শীর্ষে ওয়েস্টার্ন মেরিন শিপইয়ার্ড আজ ডিএসইতে লেনদেনে শীর্ষে রয়েছে ওয়েস্টার্ন মেরিন শিপইয়ার্ড। আজ প্রতিষ্ঠানটির ২২ কোটি টাকার শেয়ার লেনদেন হয়েছে। এ ছাড়া লেনদেনে শীর্ষে থাকা অন্য প্রতিষ্ঠানগুলোর মধ্যে রয়েছে বেক্সিমকো ফার্মা, বেক্সিমকো, লাফার্জ সুরমা সিমেন্ট, যমুনা অয়েল, খান ব্রাদার্স পিপি ওভেন ব্যাগ ইন্ডাস্ট্রিজ, গ্রামীণফোন, ইউসিবিএল, আরএন স্পিনিং, সাইফ পাওয়ারটেক প্রভৃতি।
