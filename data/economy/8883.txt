
সপ্তাহের প্রথম কার্যদিবসেই সূচক ও লেনদেন কমেছে ঢাকার পুঁজিবাজারে। সূচক কমেছে চট্টগ্রাম স্টক এক্সচেঞ্জেও।
আজ রোববার লেনদেন শেষে ঢাকা স্টক এক্সচেঞ্জে প্রধান সূচক ডিএসইএক্স ৫ পয়েন্ট কমে অবস্থান করছে ৬১৬৫ পয়েন্টে। মোট লেনদেন হয়েছে ৬৬২ কোটি টাকা। গত কার্যদিবসে ডিএসইতে লেনদেনের পরিমাণ ছিল ৭৮০ কোটি ৫৭ লাখ টাকা।
ডিএসইতে আজ দিনভর সূচকের মিশ্র প্রবণতা লক্ষ করা যায়। পুঁজিবাজার বিশ্লেষকেরা বলছেন, বর্তমান বাজার বেশ শিথিল আছে। সূচক অল্প বাড়ছে, অল্প কমছে। এমন অবস্থায় ধীরে-সুস্থে বিনিয়োগ করছেন বিনিয়োগকারীরা। মাঝেমধ্যে মুনাফা তুলে নেওয়ার প্রবণতা লক্ষ করা যাচ্ছে বিনিয়োগকারীদের মধ্যে। ব্যাংক খাতের শেয়ারগুলোর দর বাড়তে দেখা যাচ্ছে।
ডিএসইতে সবচেয়ে বেশি লেনদেন হওয়া ১০টি কোম্পানি হলো শাহজালাল ইসলামি ব্যাংক লিমিটেড, উত্তরা ব্যাংক লিমিটেড, ন্যাশনাল ব্যাংক লিমিটেড, যমুনা ব্যাংক লিমিটেড, এক্সিম ব্যাংক লিমিটেড, সামিত পাওয়ার, আল আরাফাহ ব্যাংক, লঙ্কা বাংলা ফাইন্যান্স, আইএফআইসি ও ফার্স্ট ইসলামি ব্যাংক লিমিটেড।
আজ ডিএসইতে ৩৩১টি কোম্পানি ও মিউচুয়াল ফান্ডের শেয়ারের লেনদেন হয়। এর মধ্যে ৮৮টির শেয়ারের দর বেড়েছে, কমেছে ২০৭টির। অপরিবর্তিত আছে ৩৬টির।
চট্টগ্রাম স্টক এক্সচেঞ্জে আজ সার্বিক সূচক কমেছে ২০ দশমিক ১৮ পয়েন্ট। মোট লেনদেন হয়েছে ৫৪ কোটি ৯৫ লাখ টাকা। হাতবদল হওয়া ২৫৫টি কোম্পানি ও মিউচুয়াল ফান্ডের শেয়ারের মধ্যে দর বেড়েছে ৬৮টির, কমেছে ১৫৫টির, অপরিবর্তিত আছে ৩২টির দর।
