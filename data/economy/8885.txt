
চলতি বছরের বিজয় দিবস অর্থাৎ আগামী ১৬ ডিসেম্বর থেকে গ্রাহক পর্যায়ে কান্ট্রি কোড টপ লেভেল ডোমেইন (সিসিটিএলডি) ডট বাংলার নিবন্ধন-প্রক্রিয়া শুরু হবে। সচিবালয়ে গতকাল মঙ্গলবার এক সংবাদ সম্মেলনে এ তথ্য জানিয়েছেন ডাক ও টেলিযোগাযোগ প্রতিমন্ত্রী তারানা হালিম। ইন্টারনেটে একটি দেশের জাতীয় পরিচয়ের স্বীকৃতি হিসেবে কাজ করে এ ধরনের ডোমেইন।তারানা হালিম বলেন, ‘ডট বাংলা ডোমেইন সেবার অটোমেশন প্রক্রিয়া ডিসেম্বরের মধ্যে শেষ হবে। নীতিমালা প্রণয়ন, জনবল নিয়োগসহ সব ধরনের প্রক্রিয়া এ সময়ের মধ্যে শেষ করে ১৬ ডিসেম্বর থেকে এই সেবা শুরু করা যাবে বলে আশা করছি।’ডোমেইন বরাদ্দকারী আন্তর্জাতিক সংস্থা ইন্টারনেট করপোরেশন ফর অ্যাসাইনড নেমস অ্যান্ড নম্বরস (আইসিএএনএন) বা আইকান চলতি মাসে ডট বাংলা ডোমেইন বাংলাদেশকে চূড়ান্তভাবে বরাদ্দ দেয়। ডোমেইনটির ব্যবস্থাপনা প্রতিষ্ঠান হিসেবে দায়িত্ব পেয়েছে সরকারি টেলিযোগাযোগ সেবাদাতা প্রতিষ্ঠান বাংলাদেশ টেলিকমিউনিকেশনস লিমিটেড (বিটিসিএল)।সংবাদ সম্মেলনে জানানো হয়, বিটিসিএলের বোর্ড সভায় শিগগিরই ডোমেইন নিবন্ধন ফি ও অন্যান্য বিষয় চূড়ান্ত করা হবে। এ প্রসঙ্গে তারানা হালিম বলেন, প্রাথমিকভাবে প্রস্তাব আছে আবেদনকারী ব্যক্তি বা প্রতিষ্ঠানকে ডোমেইনটি দুই বছরের জন্য নিতে হবে। এক বছরের জন্য ডোমেইন নিবন্ধন ফি ৫০০ টাকা প্রস্তাব করা হয়েছে। তবে বিশেষ শব্দ দিয়ে নিবন্ধনের জন্য লাগবে ১০ হাজার টাকা। এই ফির সঙ্গে সরকার নির্ধারিত মূল্য সংযোজন কর (মূসক) ও অনলাইনে যে মাধ্যমে ফি পরিশোধ করা হবে তার খরচওদিতে হবে।
