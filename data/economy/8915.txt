
পোশাকশিল্পের বড় প্রতিষ্ঠান স্ট্যান্ডার্ড গ্রুপে অগ্নিসংযোগ ও ভাঙচুরের ঘটনায় জড়িত ব্যক্তিদের গ্রেপ্তার করে জাতির সামনে হাজির করতে সাত দিনের আল্টিমেটাম বেঁধে দিয়েছেন ব্যবসায়ী নেতারা। অন্যথায় কর্মসূচি ঘোষণা করার কথাও বলেছেন তাঁরা।এদিকে এ ঘটনায় জয়দেবপুর থানায় মামলা করেছে স্ট্যান্ডার্ড গ্রুপ কর্তৃপক্ষ। এতে অজ্ঞাতনামা কয়েক হাজার শ্রমিক ও সন্ত্রাসীকে আসামি করা হয়েছে। কারখানায় ভাঙচুর ও অগ্নিসংযোগের ঘটনায় ১৪ জনকে ইতিমধ্যেই গ্রেপ্তার করেছে পুলিশ। তবে কারা এ ঘটনা ঘটিয়েছে, তা এখনো শনাক্ত করতে পারেনি পুলিশ।তদন্তের স্বার্থে গ্রেপ্তার ব্যক্তিদের বিষয়ে কোনো তথ্য দিতে রাজি হননি গাজীপুর গোয়েন্দা পুলিশের ভারপ্রাপ্ত কর্মকতা আবুল খায়ের।স্ট্যান্ডার্ডের ঘটনায় জড়িত ব্যক্তিদের শাস্তি ও পোশাকশিল্পের নিরাপত্তা চাইতে গতকাল রোববার দিনভর বৈঠক করেন বিজিএমইএর নেতারা। সকালে শ্রম ও কর্মসংস্থানমন্ত্রী খন্দকার মোশাররফ হোসেন, স্বরাষ্ট্র প্রতিমন্ত্রী শামসুল হক টুকু ও আইনশৃঙ্খলা রক্ষাকারী বাহিনীর ঊর্ধ্বতন কর্মকর্তাদের সঙ্গে বৈঠক করেন তাঁরা। এ সময় ঘটনা তদন্তে স্বরাষ্ট্র ও শ্রম মন্ত্রণালয় পৃথক দুটি কমিটি গঠন করে। এর আগে গত শুক্রবার গাজীপুর জেলা প্রশাসন সাত সদস্যের একটি তদন্ত কমিটি গঠন করেছিল।পোশাক মালিক সমিতির নেতারা বিজিএমইএ কার্যালয়ে দুপুরে এফবিসিসিআইসহ বিভিন্ন ব্যবসায়ী সংগঠনের নেতাদের সঙ্গে বৈঠক হয়। পরে সংবাদ সম্মেলনে নেতারা বলেন, কেন একটি সম্পূর্ণ কমপ্লায়েন্ট (শ্রমিকের উন্নত কর্মপরিবেশ) কারখানাতে এই ধরনের ঘটনা ঘটল এবং এ জন্য কারা দায়ী, তাদের সাত দিনের মধ্যে খুঁজে বের করতে হবে। অন্যথায় পরবর্তী কর্মসূচি ঘোষণা করা হবে। একই সঙ্গে স্ট্যান্ডার্ড গ্রুপকে সহায়তার জন্য ব্যবসায়ী মহলের পক্ষ থেকে সম্মিলিত উদ্যোগ গ্রহণ করা হবে বলে জানান এফবিসিসিআইয়ের সভাপতি কাজী আকরাম উদ্দিন আহ্মদ।বিজিএমইএর সভাপতি আতিকুল ইসলাম বলেন, স্ট্যাডার্ড গ্রুপের কারখানাটি ছিল তাঁদের অহঙ্কার। পোশাকশিল্পের রোল মডেল। সুপরিকল্পিতভাবে এটিকে ধ্বংস করা হয়েছে। প্রায় এক হাজার ২০০ কোটি টাকার ক্ষতি হয়েছে। এখন প্রতিষ্ঠানটি ঘুরে দাঁড়াতে দরকার ব্যাংকের সহযোগিতা। এফবিসিসিআইসহ ব্যবসায়ী নেতাদের সঙ্গে বৈঠকে এই সহযোগিতার বিষয়টি নিয়ে আলোচনা হয়েছে। প্রতিষ্ঠানটির ব্যবসায়িক পুনর্বাসনের জন্য সরকার ও সংশ্লিষ্ট মন্ত্রণালয়গুলোর সহযোগিতার দাবি জানান তিনি।রাজনৈতিক সংহিসতা বন্ধ করতে আওয়ামী লীগ ও বিএনপির প্রতি জোর দাবি জানান আতিকুল ইসলাম। বলেন, ‘আমরা নিরাপদে ও নিরবচ্ছিন্নভাবে ব্যবসা করতে চাই। রাজনৈতিক সংহিসতার কারণে ব্যবসা-বাণিজ্য মারাত্মকভাবে ক্ষতিগ্রস্ত হচ্ছে। রাজনৈতিক শিকারের বলি হচ্ছে তৈরি পোশাক খাত। কিন্তু এ খাত বাঁচলেই দেশ বাঁচবে। তাই এ খাতের নিরাপত্তা নিশ্চিত করতে হবে।’কাজী আকরাম উদ্দিন আহ্মদ বলেন, ‘তৈরি পোশাক খাত ধ্বংস হবে আর আমরা দাঁড়িয়ে দাঁড়িয়ে দেখব, সেটি হতে পারে না। ব্যবসায়ীরা আজ ঐক্যবদ্ধ। আমরা নিরাপদ ব্যবসার পরিবেশ চাই।’বিজিএমইএর কার্যালয়ে অনুষ্ঠিত বৈঠকে উপস্থিত ছিলেন ইন্টারন্যাশনাল চেম্বার অব কমার্স, বাংলাদেশের (আইসিসিবি) সভাপতি মাহবুবুর রহমান, ঢাকা চেম্বারের সভাপতি সবুর খান, বিটিএমএর সভাপতি জাহাঙ্গীর আলামিন, বিজিএমইএর সাবেক সভাপতি আনিসুর রহমান সিনহা, আনোয়ার উল আলম চৌধুরী পারভেজ, আবদুস সালাম মুর্শেদী, শফিউল ইসলাম মহিউদ্দিন, বাংলাদেশ ইনস্যুরেন্স অ্যাসোসিয়েশনের (বিআইএ) সভাপতি শেখ কবীর হোসেন প্রমুখ। এ ছাড়া পোশাকশিল্পের সঙ্গে জড়িত বিভিন্ন পশ্চাৎ শিল্পমালিকদের সংগঠনের নেতারাও এই বৈঠকে উপস্থিত ছিলেন।বৈঠকের বিষয়ে জানতে চাইলে বিকেএমইএর সহসভাপতি মোহাম্মদ হাতেম প্রথম আলোকে বলেন, ‘উপস্থিত সবাই স্ট্যান্ডার্ডের ঘটনার উদ্বেগ প্রকাশ করেছেন। এ ধরনের ঘটনা বন্ধ করতে কঠোর পদক্ষেপ না নেওয়া হলে পোশাকশিল্প ধ্বংস হয়ে যাবে। কারণ এখন ভালো কারখানাগুলোকে শেষ করতে টার্গেট করেছে একটি চক্র।’মামলা হলেও শনাক্ত হননি কেউ: গাজীপুরের কোনাবাড়ী জরুন এলাকায় স্ট্যান্ডার্ড গ্রুপের কারখানা ভাঙচুর ও অগ্নিসংযোগের ঘটনায় গত শনিবার রাতে অজ্ঞাতনামা কয়েক হাজার শ্রমিক এবং সন্ত্রাসীর বিরুদ্ধে জয়দেবপুর থানায় মামলা হয়েছে। গ্রুপের ম্যাটিক্সপোর্ট (বাংলাদেশ) লিমিটেড কারখানার মানবসম্পদ ব্যবস্থাপনা কর্মকর্তা মো. ছাইফুর রহমান বাদী হয়ে ওই মামলা করেন।ঘটনার সঙ্গে জড়িত থাকার অভিযোগে শনিবার রাতেই ১৪ জনকে গ্রেপ্তার করা হয়েছে। মামলাটি গাজীপুর গোয়েন্দা পুলিশকে তদন্তের দায়িত্ব দেওয়া হয়েছে।মামলার এজাহারে উল্লেখ করা হয়, গত বৃহস্পতিবারের ঘটনায় স্ট্যান্ডার্ড গ্রুপের এমাটেক্স লিমিটেড, এমক্স লিমিটেড, স্ট্যান্ডার্ড স্টাচেস লিমিটেড, কাজীপুর ফ্যাশনস লিমিটেড, ম্যাটেক্সপোর্ট (বাংলাদেশ) লিমিটেড, তুলাগাঁও ফ্যাশন লিমিটেড, ইন্টারন্যাশনাল ট্রেডিং কোম্পানি লিমিটেড ও স্ট্যান্ডার্ড গ্রুপ লিমিটেডের কারখানাগুলোর এক হাজার ২০২ কোটি টাকার ক্ষয়ক্ষতি হয়েছে।জয়দেবপুর থানার ভারপ্রাপ্ত কর্মকর্তা (ওসি) এস এম কামরুজ্জামান মামলা দায়েরের কথা নিশ্চিত করে বলেন, মামলাটি গোয়েন্দা পুলিশ তদন্ত করছে।এদিকে স্ট্যান্ডার্ড গ্রুপের কারখানায় অগ্নিকাণ্ডের ঘটনায় উদ্বেগ জানিয়েছে মেট্রোপলিটন চেম্বার অব কমার্স অ্যান্ড ইন্ডাস্ট্রি (এমসিসিআই) ও বাংলাদেশ এমপ্লয়ার্স ফেডারেশন (বিইএফ)।
