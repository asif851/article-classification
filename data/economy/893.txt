
আগামী ২০১৪-১৫ অর্থবছরে ব্যক্তিশ্রেণির করদাতাদের করমুক্ত আয়সীমা একই রাখার প্রস্তাব করেছেন অর্থমন্ত্রী আবুল মাল আবদুল মুহিত। এর ফলে মধ্যবিত্ত সাধারণ করদাতারা অর্থাত্ নিম্নতম সীমার জন্য নতুন কোনো কর ছাড় হচ্ছে না।অর্থমন্ত্রী আজ বৃহস্পতিবার জাতীয় সংসদে তাঁর বাজেট বক্তৃতায় বলেন, করমুক্ত আয়ের সীমা চলতি বছরের সমান অর্থাত্ দুই লাখ ২০ হাজার টাকা রাখা হয়েছে। তবে নারী ও প্রতিবন্ধীদের জন্য করমুক্ত আয়ের সীমা কিছুটা বাড়ানোর প্রস্তাব করেছেন অর্থমন্ত্রী। চলতি বছর নারীদের করমুক্ত আয়সীমা ছিল আড়াই লাখ টাকা পর্যন্ত। এবার অর্থমন্ত্রী তা দুই লাখ ৭৫ হাজার টাকা করার প্রস্তাব দিয়েছেন। প্রতিবন্ধী করদাতাদের ক্ষেত্রে করমুক্ত আয়সীমা তিন লাখ ৫০ হাজার টাকা করার প্রস্তাব দিয়েছেন অর্থমন্ত্রী, চলতি বছর যা ছিল তিন লাখ টাকা।মুক্তিযোদ্ধাদের জন্য এবার পৃথক করমুক্ত আয়সীমা তৈরির প্রস্তাব করেছেন অর্থমন্ত্রী। তিনি প্রস্তাব করেছেন, মুক্তিযোদ্ধারা চার লাখ টাকা পর্যন্ত আয়ে কর দেবেন না।প্রস্তাবিত ব্যক্তি করদাতার ক্ষেত্রে আগের চেয়ে একটি ধাপ বাড়িয়ে ছয়টি স্তর করা হয়েছে। প্রথম দুই লাখ ২০ হাজার টাকা পর্যন্ত আয়ের ক্ষেত্রে কোনো কর দিতে হবে না। পরবর্তী তিন লাখ পর্যন্ত আয়ের জন্য ১০ শতাংশ, তার পরবর্তী চার লাখের জন্য ১৫ শতাংশ, তার পরবর্তী পাঁচ লাখের জন্য ২০ শতাংশ, তার পরবর্তী ৩০ লাখের জন্য ২৫ শতাংশ এবং অবশিষ্ট আয়ের জন্য ৩০ শতাংশ হারে আয়কর আরোপের প্রস্তাব করেছেন অর্থমন্ত্রী।
