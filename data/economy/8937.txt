
সপ্তাহের প্রথম কার্যদিবসে গতকাল রোববার শেয়ারবাজারে আলোচনায় ছিল ইসলামী ব্যাংক। গত বৃহস্পতিবার ঘোষিত লভ্যাংশের কারণে ব্যাংকটি এ আলোচনার জন্ম দিয়েছে। ২০১৬ সালে সমাপ্ত আর্থিক বছরে শেয়ারধারীদের জন্য মাত্র ১০ শতাংশ নগদ লভ্যাংশ ঘোষণা করে ব্যাংকটি। সাম্প্রতিক সময়ে এই ব্যাংকটি শেয়ারধারীদের এত কম লভ্যাংশ দেয়নি।
নিয়ম অনুযায়ী, লভ্যাংশ ঘোষণার পর গতকাল প্রথম লেনদেন দিবসে ইসলামী ব্যাংকের শেয়ারের দামের ওপর কোনো ধরনের সীমা আরোপিত ছিল না। ফলে এদিন কোম্পানিটির শেয়ারের বেশ দরপতন ঘটে। এক দিনে প্রতিটি শেয়ারের দাম প্রায় ১২ শতাংশ বা ৪ টাকা ৮০ পয়সা কমে নেমে এসেছে ৩৬ টাকায়। এ কারণে রোববার ডিএসইতে দরপতনের শীর্ষে ছিল ইসলামী ব্যাংক।
দেশের প্রধান শেয়ারবাজার ঢাকা স্টক এক্সচেঞ্জের (ডিএসই) ওয়েবসাইটের তথ্য অনুযায়ী, ২০১৫ সালে সমাপ্ত আর্থিক বছরে শেয়ারধারীদের ২০ শতাংশ নগদ লভ্যাংশ দিয়েছিল ব্যাংকটি। ওই বছরের চেয়ে ২০১৬ সালে ব্যাংকটির শেয়ারপ্রতি আয় বা ইপিএস বেড়েছে। তারপরও লভ্যাংশ ঘোষণা করা হয়েছে কম। ২০১৬ সাল শেষে ইসলামী ব্যাংকের সমন্বিত বা একীভূত ইপিএস দাঁড়িয়েছে ২ টাকা ৭৮ পয়সা। ২০১৫ সালে ব্যাংকটির সমন্বিত ইপিএস ছিল ১ টাকা ৯৬ পয়সা। অর্থাৎ আগের বছরের চেয়ে ২০১৬ সালে ব্যাংকটির ইপিএস ৮২ পয়সা বেড়েছে।
এদিকে ইসলামী ব্যাংকের শেয়ারের দরপতন গতকাল পুরো ব্যাংক খাতের ওপরই নেতিবাচক প্রভাব ফেলে। ফলে এদিন এ খাতের লেনদেন হওয়া ৩০ কোম্পানির মধ্যে ২৪টিরই দাম কমেছে, বেড়েছে পাঁচটির আর অপরিবর্তিত ছিল একটির দাম।
ব্যাংক খাতের শেয়ারের দরপতনের কারণে সামগ্রিকভাবে বাজারের সূচক এবং লেনদেনেও গতকাল নেতিবাচক প্রভাব পড়ে। এদিন ডিএসইর প্রধান সূচক ডিএসইএক্স প্রায় ২৮ পয়েন্ট কমে দাঁড়িয়েছে ৫ হাজার ৬৯১ পয়েন্টে। দিন শেষে ডিএসইতে লেনদেনের পরিমাণ ছিল ৭৪১ কোটি টাকা, যা আগের দিনের চেয়ে ৭৬ কোটি টাকা কম।
