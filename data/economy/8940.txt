
যন্ত্রনির্ভর বা রোবটিক উৎপাদনব্যবস্থার কারণে কম্বোডিয়া ও ভিয়েতনামের পোশাক এবং পাদুকাশিল্প কারখানার ৯০ শতাংশ শ্রমিকের চাকরিই হুমকির মধ্যে পড়বে। আসিয়ানভুক্ত দেশগুলোতে প্রযুক্তি কীভাবে চাকরি ও শিল্প-উদ্যোগে পরিবর্তন আনবে—এ বিষয়ে আন্তর্জাতিক শ্রম সংস্থার (আইএলও) এক প্রতিবেদনে বিষয়টি উঠে এসেছে।দক্ষিণ-পূর্ব এশিয়ার ১০ দেশের আঞ্চলিক জোট আসিয়ানের পাঁচটি শীর্ষ খাত নিয়ে সম্প্রতি আইএলও প্রতিবেদনটি প্রকাশ করেছে। এতে বলা হয়েছে, কম্বোডিয়া, ইন্দোনেশিয়া, থাইল্যান্ডসহ আসিয়ানভুক্ত দেশে বস্ত্র, পোশাক ও পাদুকাশিল্পে ৯০ লাখ শ্রমিক কাজ করেন। এর মধ্যে অধিকাংশই হচ্ছেন নারী। মার্কিন যুক্তরাষ্ট্র ও ইউরোপের কারখানায় সেলাই করার জন্য রোবট সংযোজন করেছেন উদ্যোক্তারা। আসিয়ানভুক্ত দেশের উদ্যোক্তারা সেই পথেই হাঁটার পরিকল্পনা করছেন, এমনটাই বলছে আইএলওর প্রতিবেদন। এতে বলা হয়, পোশাকশ্রমিকেরা এমনিতেই কম মজুরি পান। ভবনধস কিংবা অগ্নিকাণ্ডে মৃত্যুবরণ করেন তাঁরা। শ্রমিকদের এসব ঝুঁকির সঙ্গে নতুন করে যুক্ত হবে সস্তা, বাধ্য ও দ্রুতগতির রোবট।প্রতিবেদনের সহকারী লেখক জে-হিই চ্যাঙ বলেন, পণ্যের মূল্য ও মানে প্রতিযোগিতা বাড়ানোর লক্ষ্যে পোশাক কারখানাগুলো যন্ত্রনির্ভর বা রোবটিক উৎপাদনব্যবস্থায় যেতে চায়।
