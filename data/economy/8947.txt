
আগামী বছরের জানুয়ারিতে জ্বালানি তেলের দাম কমানো হবে বলে জানিয়েছেন অর্থমন্ত্রী আবুল মাল আবদুল মুহিত। আজ বুধবার সচিবালয়ে সাংবাদিকদের এক প্রশ্নের জবাবে তিনি এ কথা বলেন।
অর্থমন্ত্রী জানান, ‘জানুয়ারি মাসে জ্বালানি তেলের দাম কমানোর সম্ভাবনা খুবই বেশি। ডিসেম্বরে কমাতে চেয়েছিলাম। ডিসেম্বরে পারছি না, সুতরাং এটা জানুয়ারিতে হবে।’ তিনি আরও বলেন, ‘প্রধানমন্ত্রীর কাছে যেতে হবে, কারণ, ওটা তাঁর মন্ত্রণালয়।’
ক্যালেন্ডার বছরে এর আগে তেলের দাম কিছুটা সমন্বয় করা হয়েছে জানিয়ে অর্থমন্ত্রী বলেন, ‘ওটা করা হয়েছে প্রাইস বেইজড ৮০ ডলার (আন্তর্জাতিক বাজারে অপরিশোধিত তেলের দর)। নতুন করে নির্ধারণ করতে হলে এটা ৬০ ডলারের কাছাকাছি হবে। ৪০ ডলারে নেমেছিল, এখন আবার ওপরে উঠছে। আমার হিসাবে বেস্ট প্রাইস ৬০ ডলারের কাছাকাছি হবে।’
অর্থনীতির প্রতিটি ক্ষেত্রে সুফল আনতে এ সিদ্ধান্ত নেওয়া হচ্ছে জানিয়ে অর্থমন্ত্রী বলেন, ‘প্রত্যেকটি ক্ষেত্রে তেলের দামে প্রভাবিত হয়, এ জন্য তেলের দাম কমানোর সুপারিশ দিয়েছি।’
বিশ্ববাজারে দুই বছর ধরে কমতে শুরু করে জ্বালানি তেলের দাম। দেশের বাজারে জ্বালানি তেলের দাম কমানোর দাবি উঠলেও সরকার তা কমায়নি। সবশেষ চলতি বছরের ২৪ এপ্রিল জ্বালানি তেলের দাম কমানো হয়। ভোক্তা পর্যায়ে প্রতি লিটার ডিজেল ও কেরোসিনের দাম ৬৫ টাকা এবং অকটেনের দাম ৮৯ ও পেট্রলের দাম হবে ৮৬ টাকায় নামিয়ে আনা হয়। এর আগে ২০১৩ সালে আন্তর্জাতিক বাজারের সঙ্গে মূল্য সমন্বয়ের সময় বাংলাদেশে জ্বালানি তেলের দাম বাড়ানো হয়েছিল। তখন প্রতি লিটার অকটেন ৯৯, পেট্রল ৯৬ এবং কেরোসিন ও ডিজেলের দাম ৬৮ টাকা নির্ধারণ করা হয়।
