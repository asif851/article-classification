
সপ্তাহের দ্বিতীয় দিন আজ সোমবার দরপতন অব্যাহত রয়েছে দেশের শেয়ারবাজারে। গতকালের মতো আজও দিনের লেনদেন শেষে দুই বাজারেই অধিকাংশ কোম্পানির শেয়ারের দাম কমেছে। ফলে সূচকও কমেছে। তবে ঢাকা স্টক এক্সচেঞ্জে (ডিএসই) লেনদেন কমলেও চট্টগ্রাম স্টক এক্সচেঞ্জে (সিএসই) বেড়েছে।প্রধান শেয়ারবাজার ডিএসই সূত্রে জানা যায়, দিনের লেনদেন শেষে ডিএসইর ডিএসইএক্স সূচক ২৫ পয়েন্ট কমে দাঁড়িয়েছে ৩,৮৫৭ পয়েন্টে।এর আগে সকাল সাড়ে ১০টায় সূচকের ঊর্ধ্বমুখী প্রবণতায় ডিএসইতে লেনদেন শুরু হয়। শুরুতে ৭ পয়েন্ট বাড়লেও এরপর নিম্নমুখী হয় সূচক। এই প্রবণতা লেনদেনের শেষ পর্যন্ত অব্যাহত ছিল।ডিএসইতে আজ ২৮৪টি প্রতিষ্ঠানের শেয়ার ও মিউচুয়াল ফান্ড হাতবদল হয়েছে। এর মধ্যে ১৬৬টির দাম কমেছে; বেড়েছে ৮৬টির আর অপরিবর্তিত রয়েছে ৩২টি প্রতিষ্ঠানের শেয়ারের দাম।ডিএসইতে আজ লেনদেনের পরিমাণ দাঁড়িয়েছে ২৩৩ কোটি টাকায়, যা গতকালের চেয়ে ১৩ কোটি টাকা কম। গতকাল এই বাজারে ২৪৬ কোটি টাকার লেনদেন হয়েছিল।ডিএসইর পাশাপাশি সিএসইতে সূচক কমেছে। লেনদেন শেষে সিএসইর সার্বিক মূল্যসূচক ৬৪ পয়েন্ট কমে অবস্থান করছে ১১ হাজার ৯৯৫ পয়েন্টে।
আজ সিএসইতে হাতবদল হওয়া ২১৩টি প্রতিষ্ঠানের মধ্যে ১৩৬টির দাম কমেছে; বেড়েছে ৫৪টির এবং অপরিবর্তিত রয়েছে ২৩টি প্রতিষ্ঠানের শেয়ারের দাম।
সিএসইতে আজ ১৮ কোটি টাকার লেনদেন হয়েছে, যা গতকালের চেয়ে এক কোটি টাকা বেশি। গতকাল এই বাজারে ১৭ কোটি টাকার শেয়ার ও মিউচুয়াল ফান্ডের লেনদেন হয়।
এদিকে ডিএসইতে আজ লেনদেনে শীর্ষে ছিল আরগন ডেনিমস। আজ এই প্রতিষ্ঠানের আট কোটি টাকার শেয়ার লেনদেন হয়। এ ছাড়া লেনদেনে শীর্ষে থাকা প্রতিষ্ঠানগুলোর মধ্যে রয়েছে সিএমসি কামাল, বিএটিবিসি, ডেল্টা লাইফ ইনস্যুরেন্স, বিএসসিসিএল, স্কয়ার ফার্মা, পদ্মা অয়েল, মেঘনা পেট্রোলিয়াম, বিএসসি প্রভৃতি।
 
