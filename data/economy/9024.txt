
দেশজুড়ে নৈরাজ্যকর পরিস্থিতিতে ব্যাংকের নিরাপত্তা চেয়ে পুলিশের মহাপরিদর্শককে (আইজিপি) চিঠি দিয়েছে বাংলাদেশ ব্যাংক। সম্প্রতি সারা দেশে রাজনৈতিক অরাজকতার মধ্যে ব্যাংকগুলোর অন্তত ২৫টি শাখা ও এটিএম বুথে ভাঙচুর-অগ্নিসংযোগের ঘটনা ঘটেছে। স্বাধীনতাযুদ্ধের সময় মানবতাবিরোধী অপরাধে জামায়াতে ইসলামীর সহকারী সেক্রেটারি জেনারেল আবদুল কাদের মোল্লার ফাঁসির রায় কার্যকর হওয়ার পর একসঙ্গে কয়েকটি জেলায় ব্যাংকের শাখা ও এটিএম বুথে ভাঙচুর-অগ্নিসংযোগ করা হয়।
এ পরিস্থিতিতে বাংলাদেশ ব্যাংকের ব্যাংকিং প্রবিধি ও নীতি বিভাগের উপমহাব্যবস্থাপক আনোয়ারুল ইসলামের এক চিঠিতে ব্যাংকগুলোর প্রধান কার্যালয় ও শাখা এবং এটিএম বুথের নিরাপত্তা চাওয়া হয়েছে।
চিঠিতে বলা হয়েছে, সাম্প্রতিক সময়ে বিরাজমান রাজনৈতিক অস্থিরতা ও নাশকতা করে দেশে কার্যরত ব্যাংকগুলোতে হামলা, ভাঙচুর ও অগ্নিসংযোগ ঘটানো হচ্ছে। এ ধরনের ঘটনা ব্যাংকের নিরাপত্তার জন্য অত্যন্ত ঝুঁকিপূর্ণ। সহিংসতা সাধারণ গ্রাহক ও ব্যবসায়ীদের নিরবচ্ছিন্ন সেবাদান বাধাগ্রস্ত করে। ফলে ব্যাংকের প্রধান কার্যালয় ও শাখার সুরক্ষা দিয়ে নির্বিঘ্ন ও সুষ্ঠুভাবে ব্যাংকিং কার্যক্রম পরিচালনা করতে অতিরিক্ত পুলিশ মোতায়েন করতে অনুরোধ করা হয়েছে।
