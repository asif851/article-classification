
একটি স্থিতিশীল ও গতিশীল বাজার উপহার দেওয়ার লক্ষ্যে কাজ চালিয়ে যাওয়ার অভিব্যক্তি জানালেন ঢাকা স্টক এক্সচেঞ্জের (ডিএসই) প্রথম নির্বাচিত নারী পরিচালক ও মডার্ন সিকিউরিটিজ লিমিটেডের ব্যবস্থাপনা পরিচালক খুজিস্তা নূর-ই নাহরিন।আজ মঙ্গলবার দুপুরে মতিঝিলে মডার্ন সিকিউরিটিজে তাঁর কার্যালয়ে প্রথম আলো ডটকমের সঙ্গে আলাপকালে প্রথম নারী পরিচালক এই অভিব্যক্তি জানালেন।খুজিস্তা নূর-ই নাহরিন বলেন, ‘অব্যাহত দরপতনের কারণে বাজার এখন সর্বনিম্ন পর্যায়ে রয়েছে। এ অবস্থায় আমাদের প্রথম কাজ হবে বাজারে স্থিতিশীলতা ও গতিশীলতা ফিরিয়ে আনা এবং ডিএসইর ব্যবস্থাপনা থেকে মালিকানা পৃথককরণ বা ডিমিউচুয়ালাইজেশন সম্পন্ন করা। সেই লক্ষ্যে আমরা কাজ করে যাব।’বিনিয়োগকারীদের উদ্দেশে নাহরিন বলেন, ‘বাজারের বিভিন্ন পণ্য কেনা-বেচার মতো ব্যবসা শেয়ার ব্যবসা নয়। শেয়ার ব্যবসা করতে হলে আগে শিখতে হবে; বাজার সম্পর্কে সম্যক ধারণা নিতে হবে; তারপর বাজারে আসতে হবে। অন্যথায় এ ব্যবসায় আসা উচিত নয়।’ তিনি বলেন, ‘আমি বাসায় শিক্ষক রেখে সংশ্লিষ্ট বিষয়ে শিক্ষা নিই। এমনকি এখনো শিখছি। তাই শেখার বিকল্প নেই।’
শেয়ার ব্যবসায় ঝুঁকি রয়েছে, উল্লেখ করে ডিএসইর নবনির্বাচিত এই পরিচালক বলেন, ঝুঁকি মাথায় নিয়ে এই ব্যবসা করতে হবে। তাই উদ্বৃত্ত অর্থ থাকলে শেয়ার বাজারে আসা উচিত।
গতকাল ডিএসইর পরিচালনা পর্ষদের নির্বাচনে খুজিস্তা নূর-ই নাহরিন পরিচালক নির্বাচিত হন। তিনি ঢাকা বিশ্ববিদ্যালয় থেকে রসায়নে স্নাতক ও স্নাতকোত্তর ডিগ্রি লাভ করেছেন। ১৯৯৯ সালে সাধারণ বিনিয়োগকারী হিসেবে শেয়ারবাজারে প্রবেশ তাঁর। পরে ২০০৫ সালে মডার্ন সিকিউরিটিজ কেনেন তিনি। নিজ হাতেই গড়ে তোলেন এই প্রতিষ্ঠানটি। ডিএসইর প্রথম নারী পরিচালক নির্বাচিত হওয়ার প্রতিক্রিয়া জানতে চাইলে তিনি বলেন, ‘এটা আমার জীবনে খুব বড় অর্জন। খুব ভালো লাগছে। ডিএসইর অনেক জ্যেষ্ঠ সদস্যের অনুরোধে অনুপ্রাণিত হয়ে নির্বাচনে অংশ নিই।’ ডিএসইর পরিচালক নির্বাচিত করায় সবাইকে ধন্যবাদ জানান তিনি।
