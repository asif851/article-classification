
বাংলাদেশের তৈরি পোশাক কারখানার মানোন্নয়ন ও নিরাপত্তা নিশ্চিতের জন্য ২ কোটি ২০ লাখ ডলারের অর্থ সহায়তা দেবে মার্কিন যুক্তরাষ্ট্রের আন্তর্জাতিক দাতা সংস্থা (ইউএসএআইডি)।
মূলত ক্ষুদ্র ও মাঝারি পোশাক কারখানাগুলোকে তাদের সংস্কার কার্যক্রম সম্পন্ন করতেই ইউএসএআইডির তহবিলটি থেকে সহজ শর্ত ও স্বল্প সুদে দীর্ঘমেয়াদি ঋণ দেওয়া হবে। প্রাইম ব্যাংক লিমিটেড ও ইউনাইটেড কমার্শিয়াল ব্যাংকের (ইউসিবি) মাধ্যমে এই ঋণ পাবে কারখানা। ইউএসএআইডি বাংলাদেশ কার্যালয় আজ বুধবার এক সংবাদ বিজ্ঞপ্তিতে বিষয়টি নিশ্চিত করেছে। এতে বলা হয়, আজ দুই ব্যাংকের সঙ্গে সংস্থাটি দুইটি চুক্তি করেছে।
মার্কিন যুক্তরাষ্ট্রের দাতা সংস্থার দেওয়া এই ২ কোটি ২ লাখ ডলারের মধ্যে দক্ষিণ আমেরিকার ক্রেতাদের জোট অ্যালায়েন্স ফর বাংলাদেশ ওয়ার্কার্স সেফটির সদস্য কারখানাগুলো ১ কোটি ৮০ লাখ ডলার ঋণ সহায়তা পাবে। অবশ্য এ জন্য অ্যালায়েন্স দিয়েছে ১৫ লাখ ডলার। এ ছাড়া ইউরোপীয় ক্রেতাদের জোট অ্যাকর্ড অন ফায়ার অ্যান্ড বিল্ডিং সেফটি ইন বাংলাদেশ এবং আন্তর্জাতিক শ্রম সংস্থা (আইএলও) ও সরকারের সমন্বয়ে কারখানা পরিদর্শনের জাতীয় উদ্যোগের অধীন কারখানাগুলো পাবে ৪০ লাখ মার্কিন ডলার।
২০১৩ সালের ২৪ এপ্রিল রানা প্লাজা ধসের পর অ্যাকর্ড, অ্যালায়েন্স ও জাতীয় উদ্যোগের অধীনে কর্মপরিবেশ উন্নয়নে তৈরি পোশাক কারখানার পরিদর্শন কার্যক্রম চলছে। ইতিমধ্যে ক্রেতাদের দুই জোট পরিদর্শন শেষ করেছে। জাতীয় উদ্যোগের কারখানা পরিদর্শনও শেষ পর্যায়ের দিকে আছে। এতে অধিকাংশ কারখানাতেই কমবেশি ত্রুটি খুঁজে পাওয়া গেছে, যা সংস্কারে কারখানাগুলোকে বিপুল পরিমাণ অর্থ ব্যয় করতে হবে।
জানতে চাইলে অ্যালায়েন্সের ব্যবস্থাপনা পরিচালক (এমডি) মেসবাহ রবিন প্রথম আলোকে বলেন, ‘অ্যালায়েন্স তার সদস্য কারখানাগুলোর জন্য গত তিন মাসে ৪ কোটি ৩০ লাখ ডলারের ঋণ সহায়তা আনতে সক্ষম হয়েছে। এর মধ্যে ইন্টারন্যাশনাল ফাইন্যান্স করপোরেশন (আইএফসি) আড়াই কোটি ও ইউএসএআইডি দিচ্ছে ১ কোটি ৮০ লাখ ডলার।’ তিনি আরও বলেন, বাংলাদেশ ব্যাংক ও বিনিয়োগ বোর্ড যত দ্রুত আনুষ্ঠানিকতা শেষ করবে তত দ্রুত কারখানা মালিকেরা এই ঋণ সুবিধা বাণিজ্যিক ব্যাংকগুলো থেকে নিতে পারবে।’
