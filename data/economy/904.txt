
বছরের প্রথম দিনেই সূচকের ঊর্ধ্বমুখী প্রবণতা লক্ষ করা যাচ্ছে দেশের দুই পুঁজিবাজার ঢাকা স্টক এক্সচেঞ্জ ও চট্টগ্রাম স্টক এক্সচেঞ্জে। আজ রোববার সপ্তাহের এবং চলতি বছরের প্রথম কার্যদিবসে বেশির ভাগ প্রতিষ্ঠানের শেয়ারের দর বাড়ছে দুই পুঁজিবাজারে; পাশাপাশি লেনদেনের গতিও বেশ ভালো আছে।
ডিএসইতে আজ দুপুর সাড়ে ১২টা নাগাদ ডিএসইএক্স সূচক ৪০ দশমিক ৭৮ পয়েন্ট বেড়ে অবস্থান করছে ৫০৭৬ পয়েন্টে। এ সময় পর্যন্ত লেনদেন হয়েছে প্রায় ৪৬৫ কোটি ৮৭ লাখ টাকা। বিদায়ী বছরের শেষ কার্যদিবস গত বৃহস্পতিবার এ সময় পর্যন্ত লেনদেনের পরিমাণ ছিল ৫৫৪ কোটি ২৮ লাখ টাকা। আজ দুপুর সাড়ে ১২টা নাগাদ ডিএসইতে লেনদেনে অংশ নিয়েছে ৩১৬টি কোম্পানি ও মিউচুয়াল ফান্ডের শেয়ার। এর মধ্যে দর বেড়েছে ২৩২টির, কমেছে ৫৬টির। দর অপরিবর্তিত রয়েছে ২৮টি কোম্পানির।
অন্যদিকে, সিএসইতে দুপুর ১২টা নাগাদ সার্বিক সূচক বেড়েছে ১৩৭ পয়েন্ট। মোট লেনদেন প্রায় ২৬ কোটি ৯৭ লাখ টাকা। গত কার্যদিবসে এই সময় পর্যন্ত লেনদেনের পরিমাণ ছিল ৩৪ কোটি ৬৯ লাখ টাকা। আজ দুপুর সাড়ে ১২টা নাগাদ সিএসইতে লেনদেনে অংশ নিয়েছে ২২১টি কোম্পানি ও মিউচুয়াল ফান্ডের শেয়ার। এর মধ্যে দর বেড়েছে ১৬৬টির, কমেছে ৩৩টির। দর অপরিবর্তিত রয়েছে ২২টি কোম্পানির।
