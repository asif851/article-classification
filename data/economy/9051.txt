
গত জুলাই মাসে ৫ দশমিক ৪ শতাংশ মূল্যস্ফীতি হয়েছে। খাদ্য খাতে ৪ দশমিক ৩৫ শতাংশ মূল্যস্ফীতি হয়েছে। এর পাশাপাশি খাদ্যবহির্ভূত খাতে মূল্যস্ফীতি হয়েছে ৬ দশমিক ৯৮ শতাংশ।
আজ মঙ্গলবার জাতীয় অর্থনৈতিক পরিষদের নির্বাহী কমিটির (একনেক) সভা শেষে পরিকল্পনামন্ত্রী আ হ ম মুস্তফা কামাল সাংবাদিকদের মূল্যস্ফীতি পরিস্থিতির হালনাগাদ তথ্য দেন।
গত জুন মাসে মূল্যস্ফীতির হার ছিল ৫ দশমিক ৫৩ শতাংশ।
এদিকে আজকের একনেক সভায় ১ হাজার ৮১৭ কোটি টাকার ছয়টি প্রকল্প অনুমোদন দেওয়া হয়েছে। এর মধ্যে অন্যতম হলো ফরিদপুর জেলার গুরুত্বপূর্ণ পল্লি অবকাঠামো উন্নয়ন; প্রান্তিক এবং ক্ষুদ্র কৃষকদের শস্য সংগ্রহ–পরবর্তী সহযোগিতার মাধ্যমে দারিদ্র্য দূরীকরণ; ঢাকা নারায়ণগঞ্জ-ডেমরা (ডিএনডি) এলাকার নিষ্কাশনব্যবস্থার উন্নয়ন (২য় পর্যায়) প্রকল্প।
