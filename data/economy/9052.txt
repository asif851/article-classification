
সার্বিক মূল্যস্ফীতি এখন ছয় শতাংশের কম। ফেব্রুয়ারিতে মাসওয়ারি ভিত্তিতে সার্বিক মূল্যস্ফীতি কিছুটা কমে ৫ দশমিক ৬২ শতাংশ হয়েছে। গত জানুয়ারি মাসে এ হার ছিল ৬ দশমিক ০৭ শতাংশ। 
বাংলাদেশ পরিসংখ্যান ব্যুরোর (বিবিএস) সর্বশেষ মূল্যস্ফীতি ও জাতীয় মজুরি সূচক হিসাবে এ তথ্য পাওয়া গেছে। আজ মঙ্গলবার জাতীয় অর্থনৈতিক পরিষদের নির্বাহী কমিটির (একনেক) সভাশেষে পরিকল্পনামন্ত্রী আ হ ম মুস্তফা কামাল মূল্যস্ফীতির হালনাগাদ পরিস্থিতি তুলে ধরেন। পরিকল্পনামন্ত্রী জানান, বিগত ৪১ মাসের মধ্যে এটা সর্বনিম্ন মূল্যস্ফীতি। এর আগে ২০১২ সালের সেপ্টেম্বর মাসে মূল্যস্ফীতি ৪ দশমিক ৯৬ শতাংশ হয়েছিল। এরপর কোনো মাসে ৫ দশমিক ৬২ শতাংশের নিচে মূল্যস্ফীতি হয়নি। বিবিএস সূত্রে জানা গেছে, গত ফেব্রুয়ারি মাসে খাদ্যপণ্যে মূল্যস্ফীতি হয়েছে ৩ দশমিক ৭৭ শতাংশ। আর খাদ্যবহির্ভূত খাতে এ হার ৮ দশমিক ৪৬ শতাংশ।
