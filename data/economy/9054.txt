
বাংলাদেশের আর্থিক অন্তর্ভুক্তিতে ভূমিকা রাখতে মোবাইলে আর্থিক সেবাদাতা প্রতিষ্ঠান বিকাশের কৌশলগত অংশীদার হচ্ছে চীনের আলীবাবা গ্রুপের প্রতিষ্ঠান অ্যান্ট ফাইন্যান্সিয়াল। এর মাধ্যমে অ্যান্ট ফাইন্যান্সিয়ালের সেবা ‘আলী পে’ বিকাশের মাধ্যমে দেশের জনগণকে আর্থিক সেবায় আনতে সহায়তা দেবে। বিকাশের ১৬ শতাংশ শেয়ার কেনার লক্ষ্যে আজ বৃহস্পতিবার দুই প্রতিষ্ঠানের মধ্যে একটি কৌশলগত অংশীদারত্ব চুক্তি সই হয়েছে।
রাজধানীর র‍্যাডিসন হোটেলে এ চুক্তিতে স্বাক্ষর করেন বিকাশ লিমিটেডের প্রধান নির্বাহী কর্মকর্তা কামাল কাদীর এবং অ্যান্ট ফিন্যান্সিয়াল সিনিয়র ভাইস প্রেসিডেন্ট ডগলাস ফেইগেন। ব্র্যাক ব্যাংকের ৫১ শতাংশ শেয়ার রয়েছে সহযোগী প্রতিষ্ঠান বিকাশে। এ ছাড়া বিদেশি তিন প্রতিষ্ঠানের রয়েছে ৪৯ শতাংশ শেয়ার। বিদেশিদের ছেড়ে দেওয়া শেয়ারই কিনে নিচ্ছে আলীবাবা। চুক্তি স্বাক্ষর অনুষ্ঠান শেষে ব্র্যাক ব্যাংকের ব্যবস্থাপনা পরিচালক সেলিম আর এফ হোসাইন সাংবাদিকদের জানান, আপাতত বিকাশের ১৬ শতাংশ শেয়ার কিনবে। পরবর্তীকালে তা ২০ শতাংশে উন্নীত হবে। আলীবাবা আসার মাধ্যমে বাংলাদেশের ব্যাংক খাতে যে অস্থিরতা চলছে, তা কেটে যাবে। এটা দেশে বিনিয়োগে যে ভালো পরিস্থিতি রয়েছে, তাকেই স্বীকৃতি দিল। যা পুরো দেশের জন্য একটা বড় মাইলফলক।
বিকাশের প্রায় তিন কোটি গ্রাহক রয়েছে। প্রতিদিন প্রায় ৫০ লাখ লেনদেন সম্পন্ন হয় বিকাশে। দৈনিক ৭০০ কোটি টাকা লেনদেন হয় এর মাধ্যমে।
