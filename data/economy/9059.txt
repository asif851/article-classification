
দেশের বিমা খাতের প্রাতিষ্ঠানিক সক্ষমতা, দক্ষতা ও নজরদারি বৃদ্ধিসহ সার্বিক উন্নয়নে ৫২০ কোটি টাকা ঋণ দেবে বিশ্বব্যাংক। সংস্থাটির ঢাকা কার্যালয় এ ব্যাপারে ১৬ নভেম্বর সরকারের সঙ্গে দর-কষাকষিতে বসছে।অর্থনৈতিক সম্পর্ক বিভাগের (ইআরডি) সচিব মোহাম্মদ মেজবাহউদ্দিনকে ৩ নভেম্বর পাঠানো বিশ্বব্যাংকের বাংলাদেশ, ভুটান ও নেপালের কান্ট্রি ডিরেক্টর চিমিয়াও ফানের চিঠি থেকে এ তথ্য জানা গেছে।বিশ্বব্যাংক ঋণ দেবে ৬ কোটি ৫০ লাখ ডলার। প্রতি ডলার ৮০ টাকা হিসাবে তা ৫২০ কোটি টাকা হয়।বাংলাদেশ ব্যাংকের গভর্নর ফজলে কবির, ব্যাংক ও আর্থিক প্রতিষ্ঠান বিভাগের সচিব মো. ইউনুসুর রহমান, বীমা উন্নয়ন ও নিয়ন্ত্রণ কর্তৃপক্ষের (আইডিআরএ) চেয়ারম্যান এম শেফাক আহমেদ এবং বাংলাদেশ বীমা একাডেমির পরিচালক আহমেদুর রহিমকে চিঠির অনুলিপি দেওয়া হয়েছে।সরকার ইতিমধ্যে ‘বাংলাদেশের বিমা খাত উন্নয়ন প্রকল্প’ নামে একটি প্রকল্পের খসড়া তৈরি করেছে। প্রস্তাবিত প্রকল্পটির উদাহরণ টেনে ইআরডি সচিবকে চিমিয়াও ফান বলেন, ‘প্রস্তাবিত প্রকল্পের উদ্দেশ্য হচ্ছে নিয়ন্ত্রক সংস্থা ও রাষ্ট্রায়ত্ত দুই বিমা করপোরেশনের প্রাতিষ্ঠানিক সক্ষমতা এবং সারা দেশে বিমা গ্রাহক বৃদ্ধি।’ বাংলাদেশ বীমা একাডেমির সক্ষমতা ও দক্ষতার মান উন্নয়ন এবং সাধারণ বীমা করপোরেশন ও জীবন বীমা করপোরেশনের আধুনিকীকরণ ও শক্তিশালীকরণের কথাও চিঠিতে উল্লেখ করা হয়।১৬ নভেম্বর অনুষ্ঠেয় দর-কষাকষির সময় সরকারের সঙ্গে বিশ্বব্যাংকের চুক্তির বিষয়ে আলোচনা হবে।যোগাযোগ করলে ঢাকা বিশ্ববিদ্যালয়ের ব্যাংকিং ও ইনস্যুরেন্স বিভাগের অধ্যাপক শিবলী রুবাইয়াতুল ইসলাম প্রথম আলোকে বলেন, ‘দেশের বিমা খাত সাংঘাতিকভাবে উপেক্ষিত। বহু বছর থেকেই আমরা বলে আসছি যে এ খাতের নিয়ন্ত্রক সংস্থা ও দুই করপোরেশনের প্রাতিষ্ঠানিক সক্ষমতা বৃদ্ধি জরুরি। পাশাপাশি দরকার সুষ্ঠু নজরদারি ও সুশাসন। বিশ্বব্যাংক যদি ঋণ নিয়ে এগিয়ে আসে, আমি একে ইতিবাচকভাবেই দেখছি।’অর্থ মন্ত্রণালয় ও আইডিআরএ সূত্রে জানা গেছে, জনবলসংকটে থাকায় আইডিআরএ পুরোদমে কাজ করতে পারছে না। সাধারণ বীমা করপোরেশনকে পুনর্বিমা খাতে আয় করা নিজের মুনাফার অর্ধেক দিয়ে দিতে হচ্ছে দেশের বেসরকারি নন-লাইফ বিমা কোম্পানিগুলোকে।এ ছাড়া বিমা খাতের ব্যবস্থাপনা নেতৃত্বের পরিবর্তে প্রশাসনের লোকের নেতৃত্বে পরিচালিত হওয়ায় ভালো আয় করতে পারছে না জীবন বীমা করপোরেশন। বাংলাদেশ ইনস্টিটিউট অব ব্যাংক ম্যানেজমেন্টের (বিআইবিএম) আদলে বাংলাদেশ বীমা একাডেমিকে গড়ে তোলার জন্য আইডিআরএর প্রস্তাব ব্যাংক ও আর্থিক প্রতিষ্ঠান বিভাগে ঝুলছে চার বছর ধরে।বিমা খাতের মালিকদের সংগঠন বাংলাদেশ ইনস্যুরেন্স অ্যাসোসিয়েশনের (বিআইএ) সভাপতি শেখ কবির হোসেন প্রথম আলোকে বলেন, ‘বিমা খাতের উন্নয়নে বিশ্বব্যাংক থেকে ঋণ নিয়ে টাকার সঠিক ব্যবহারটাও নিশ্চিত করতে হবে।’রাষ্ট্রায়ত্ত সাধারণ বীমা করপোরেশন ও জীবন বীমা করপোরেশনসহ দেশে মোট ৭৭টি বিমা কোম্পানি রয়েছে।
