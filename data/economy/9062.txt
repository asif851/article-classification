
ইইউ থেকে বিচ্ছিন্ন (ব্রেক্সিট) হওয়ার সিদ্ধান্তের কারণে আগামী দেড় বছরের মধ্যে যুক্তরাজ্য অর্থনৈতিক মন্দায় পড়তে পারে। এমন আশঙ্কা শতকরা প্রায় ৫০ ভাগ। এ সময়ের মধ্যে মন্দা কাটানো গেলেও অর্থনীতির গতি মন্থর হবে বলে আশঙ্কা করছেন অর্থনীতিবিদেরা।
বিবিসি অনলাইনের খবরে জানানো হয়, দেশটির জাতীয় অর্থনৈতিক ও সামাজিক গবেষণা সংস্থা (এনআইইএসআর) বলছে, চলতি বছর ও আগামী বছরে যুক্তরাজ্যের বাজার অর্থনীতি মন্থর হবে। এ সময়ে মূল্যস্ফীতি ৩ শতাংশের মতো থাকবে। তবে পাউন্ডের দর কমে যাওয়ার কারণে বাড়বে মূল্যস্ফীতি। কমে যাবে ভোক্তার ব্যয়। এ ছাড়া চলতি বছর অর্থনৈতিক প্রবৃদ্ধি ১ দশমিক ৭ শতাংশ এবং আগামী বছর প্রবৃদ্ধি ১ শতাংশ হবে বলে পূর্বাভাস দিয়েছে সংস্থাটি।
আরেকটি প্রতিবেদনে দেশটির সর্ববৃহৎ বিজনেস লবি গ্রুপ কনফেডারেশন অব ব্রিটিশ ইন্ডাস্ট্রিজ (সিবিআই) বলছে, ব্রেক্সিটের প্রভাবে ক্ষতিগ্রস্ত হবে যুক্তরাজ্যের ক্ষুদ্র ও মাঝারি খাতগুলো। পরবর্তী তিন মাসের মধ্যে ক্ষুদ্র ও মাঝারি খাতগুলোর বিনিয়োগ কমবে বলে আশঙ্কার করছেন অর্থনীতিবিদেরা।
