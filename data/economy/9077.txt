
সিদ্ধিরগঞ্জ ৩৩৫ মেগাওয়াট কম্বাইন্ড সাইকেল পাওয়ার প্ল্যান্ট নির্মাণে বাড়তি ১৭ কোটি ৭০ লাখ ডলার দেবে বিশ্বব্যাংক। বাংলাদেশি টাকায় এর পরিমাণ প্রায় ১ হাজার ৪০০ কোটি টাকা। এ বিদ্যুৎকেন্দ্রকে জ্বালানি সাশ্রয়ী পিকিং পাওয়ার প্ল্যান্টে রূপান্তরিত করার জন্য এ বাড়তি অর্থ দেওয়া হবে।এর আগে বিদ্যুৎকেন্দ্রটি নির্মাণে ৩৫ কোটি ডলার দিয়েছিল বিশ্বব্যাংক।অর্থনৈতিক সম্পর্ক বিভাগ (ইআরডি) ও বিশ্বব্যাংকের মধ্যে এ ব্যাপারে গতকাল রোববার একটি ঋণচুক্তি হয়েছে। এতে সই করেন ইআরডির অতিরিক্ত সচিব কাজী শফিকুল আজম এবং দেশে বিশ্বব্যাংকের ভারপ্রাপ্ত কান্ট্রি ডিরেক্টর ইফফাত শরীফ। ঢাকায় শেরেবাংলা নগরের ইআরডি সম্মেলনকক্ষে চুক্তিটি সই হয়।৩২ বছরে ৩ দশমিক ১২ শতাংশ সুদে এ ঋণ পরিশোধ করতে হবে। আর সার্ভিস চার্জ দশমিক ৭৫ শতাংশ। তবে ছয় বছরের গ্রেস পিরিয়ডসহ এ ঋণ ৩৮ বছরে পরিশোধযোগ্য।উল্লেখ্য, দেশে বিদ্যুৎ উৎপাদনে বিশ্বব্যাংক সর্বশেষ ২০০৮ সালে এই বিদ্যুৎকেন্দ্র নির্মাণে অর্থসহায়তা দিয়েছিল। এর সাত বছর পর আবারও বিদ্যুৎ উৎপাদন পর্যায়ে ঋণচুক্তি করল বিশ্বব্যাংক। তবে বিদ্যুৎ সঞ্চালন প্রকল্পে এ দাতা সংস্থার সহায়তা অব্যাহত রয়েছে।
