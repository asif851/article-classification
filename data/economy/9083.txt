
বর্তমানে পুঁজিবাজারে মোটামুটি একটি স্থিতিশীল অবস্থা বিরাজ করছে বলেই মনে করছেন সংশ্লিষ্টরা। গত এক মাসে ঢাকা স্টক এক্সচেঞ্জে (ডিএসই) প্রধান সূচক ডিএসইএক্স বেড়েছে ৪১৭ পয়েন্ট। এ ছাড়া বেড়েছে লেনদেনর গতি। সংশ্লিষ্টরা বলছেন, বেশ কয়েকটি কারণে ইতিবাচক এই পরিস্থিতি তৈরি হয়েছে।
কারণগুলো হলো: ১. আগে সূচক অতিরিক্ত কমে গিয়েছিল। তাই সূচক কমার অস্থিরতাটা এখন নেই। নতুন বিনিয়োগ আসছে। ২. ব্যাংকের সুদের হার এখন কম, বিনিয়োগকারীরা ব্যাংকে টাকা রাখার বদলে পুঁজিবাজারে বিনিয়োগ বাড়াচ্ছেন। ৩. বর্তমান স্থিতিশীল রাজনৈতিক অবস্থা ৪. ব্যাংক খাতের বিনিয়োগ বৃদ্ধি। ৫. সূচক একনাগাড়ে বাড়ছে না, মুনাফা তুলে নেওয়া বা প্রফিট টেকিং অবস্থা দেখা যাচ্ছে।
জানতে চাইলে ডিএসইর পরিচালক শাকিল রিজভী বলেন, বাজারে সূচক একটা সময় অতিরিক্ত কমে গিয়েছিল। যাঁরা অস্থির অবস্থায় শেয়ার বিক্রি করেছিলেন, তাঁরা আবার বাজারে ফিরতে শুরু করেছেন। এ ছাড়া ব্যাংকের সুদের হার অনেক কম এখন। বিনিয়োগকারীরা বুঝতে পারছেন, ব্যাংকে টাকা রেখে যে লাভ আসবে, তার চেয়ে শেয়ারবাজারে বিনিয়োগ লাভজনক।
ডিএসইর পরিচালক বলেন, বর্তমান পরিস্থিতিতে বাজার বেশ শান্ত আছে। নতুন কিছু না ঘটলে স্থিতিশীল থাকবে। তিনি বলেন, ব্যাংকসহ বড় মূলধনের কিছু কোম্পানি শেয়ারের মূল্যবৃদ্ধি ঘটায়। এর প্রভাব সূচক ও লেনদেনে পড়েছে। সার্বিকভাবে বাজারে এখন চাহিদা আগের চেয়ে বেড়েছে। এ অবস্থায় কিছু ভালো কোম্পানিকে বাজারে আনা দরকার। বাজারে যে চাহিদা তৈরি হয়েছে, তা ভালো শেয়ারের সরবরাহ দিয়ে মোকাবিলা করতে হবে।
গত এক মাসে পুঁজিবাজারে দৈনিক লেনদেনের পরিমাণ বেশ বেড়েছে। চলতি সপ্তাহে প্রথম তিন কার্যদিবসে প্রতিদিনই লেনদেন হাজার কোটি টাকা ছাড়িয়েছে। বাজার বিশ্লেষকেরা বলছেন, বর্তমান অবস্থায় বাজার বেশ স্থিতিশীল বলা যায়। কারণ, মুনাফা তুলে নেওয়ার প্রবণতাও দেখছি।
ডিএসই ব্রোকারেজ অ্যাসোসিয়েশন অব বাংলাদেশের (ডিবিএ) সভাপতি আহমেদ রশিদ বলেন, একনাগাড়ে সূচক বাড়তে দেখছি না। সারা দিনে দুবার অন্তত সূচক বাড়ছে বা কমছে। এটি ইতিবাচক দিক। তবে পুঁজিবাজারে ব্যাংকিং খাতের উত্থানের কারণেই ইতিবাচক অবস্থা বিরাজ করছে বলে মনে করেন তিনি।
আহমেদ রশিদ বলেন, ‘বাজার এখনো অরিজিনাল পটেনশিয়ালে পৌঁছায়নি। ব্যাংকিং খাতে শেয়ারের দাম বাড়ছে। ইনডেক্স বাড়ছে। ব্যাংকিং খাতের শেয়ারের দাম কেন বাড়ছে জানতে চাইলে তিনি বলেন, কিছুদিন আগে ব্যাংক আইনে পরিবর্তন আনা হয়েছে। বেসরকারি ব্যাংকগুলোয় এক পরিবার থেকে চার পরিচালক থাকবেন। এ জন্য পরিচালকেরা এখন পজিশন নিচ্ছেন। তাই কেনার একটা চাপ আসছে ব্যাংকিং খাত থেকে।
গতকাল ডিএসইতে ব্যাংকিং খাতের লেনদেনের পরিমাণ ছিল প্রায় ৭৭০ কোটি টাকা, যা মোট লেনদেনর প্রায় ৫১ শতাংশ। ডিএসইতে এদিন লেনদেন হওয়া ৩০টি ব্যাংকের মধ্যে ১৯টিরই দাম বাড়তে দেখা যায়।
এদিকে আজ বুধবার সূচকের কিছু নিম্নমুখী প্রবণতা লক্ষ করা যাচ্ছে ডিএসইতে। বেলা ১টা নাগাদ প্রধান সূচক কমেছে ২৩ পয়েন্ট। লেনদেন হয়েছে ৬৬৪ কোটি টাকা।
