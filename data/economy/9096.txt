
রাষ্ট্রমালিকানাধীন আলোচিত বেসিক ব্যাংক চলতি বছরের প্রথম ছয় মাসে (জানুয়ারি-জুন) ১৬৯ কোটি টাকা লোকসান গুনেছে। গত বছরের একই সময়ে এ ব্যাংকটি ৪০ কোটি টাকা লাভ করেছিল।ঋণ কেলেঙ্কারির জন্য বেসিক ব্যাংক ব্যাপকভাবে সমালোচনার মুখে পড়েছে। এ কেলেঙ্কারির অভিযোগে ইতিমধ্যে ব্যাংকটির চেয়ারম্যান ও ব্যবস্থাপনা পরিচালককে সরিয়ে দেওয়া হয়েছে।অন্যদিকে এ বছরের জানুয়ারি-জুন সময়ে ইসলামী ব্যাংক ৮৪০ কোটি টাকা মুনাফা করেছে। গতবার একই সময়ে এ ব্যাংকটির মুনাফার পরিমাণ ছিল ৮২৮ কোটি টাকা।১৮টি রাষ্ট্রমালিকানাধীন ও বেসরকারি ব্যাংকের অর্ধবার্ষিক লাভ-ক্ষতির প্রাথমিক হিসাবে এ তথ্য পাওয়া গেছে। প্রাপ্ত তথ্যের ভিত্তিতে দেখা গেছে, একমাত্র বেসিক ব্যাংক ছাড়া সব ব্যাংকই মুনাফা করেছে। এমনকি বেশির ভাগ ব্যাংকের মুনাফার পরিমাণও বেড়েছে।গত বছরের জানুয়ারি-জুন মাসের তুলনায় এবার একই সময়ে যেসব ব্যাংক বেশি মুনাফা করেছে সেগুলোর মধ্যে অন্যতম হলো পূবালী, আল্-আরাফাহ্, এনসিসি, ইউসিবি, আইএফআইসি, এক্সিম, মিউচুয়াল ট্রাস্ট, এসআইবিএল, ইউনিয়ন, সাউথবাংলা, মধুমতি, মিডল্যান্ড ও এনআরবি কমার্শিয়াল। অন্যদিকে গতবারের চেয়ে কম মুনাফা করেছে যেসব ব্যাংক, এর মধ্যে অন্যতম হলো ন্যাশনাল, সাউথ ইস্ট ও স্ট্যান্ডার্ড।উল্লেখ্য, ব্যাংকের আর্থিক বিবরণীর হিসাবের সময় জানুয়ারি থেকে ডিসেম্বর মাস পর্যন্ত। তবে প্রতিবছর জানুয়ারি-জুন সময়কাল ধরে অর্ধবার্ষিক হিসাব করে থাকে ব্যাংকগুলো।
