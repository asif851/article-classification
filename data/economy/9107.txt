
ঢাকায় গত চার বছরে এলাকাভেদে ফ্ল্যাটের দাম ১০ থেকে ৩০ শতাংশ কমেছে। বাড়ি বা ফ্ল্যাট কেনায় বাণিজ্যিক ব্যাংক ও আর্থিক প্রতিষ্ঠানগুলো এখন আগের চেয়ে কম সুদে আবাসন ঋণ দিচ্ছে। এ ছাড়া ক্রেতার আস্থা বাড়াতে দেশের আবাসন কোম্পানিগুলো এখন মানসম্পন্ন ফ্ল্যাট ও প্রকল্প হাতে নিচ্ছে।
আবাসন খাত নিয়ে অনলাইন ক্লাসিফায়েড প্রতিষ্ঠান লামুডির এক গবেষণায় এসব তথ্য উঠে এসেছে। গবেষণার বিভিন্ন দিক তুলে ধরতে রাজধানীর একটি রেস্তোরাঁয় গতকাল বৃহস্পতিবার এক সংবাদ সম্মেলনের আয়োজন করে লামুডি। এতে গবেষণার ফলাফল তুলে ধরে বক্তব্য দেন লামুডি বাংলাদেশের ব্যবস্থাপনা পরিচালক অ্যানি মারিয়া হারম্যানস। প্লট বা ফ্ল্যাট কেনাবেচায় ক্রেতা ও আবাসন কোম্পানির সেতুবন্ধ হিসেবে কাজ করে লামুডি। ২০১৫ থেকে ২০১৬ সালের জুলাই পর্যন্ত প্রাপ্ত তথ্যের ভিত্তিতে এ গবেষণা করা হয়েছে।
গবেষণার তথ্য বলছে, রাজনৈতিক অস্থিরতার কারণে ২০১২ থেকে ২০১৫ সাল পর্যন্ত চার বছর কঠিন সময় পার করেছে দেশের আবাসন খাত। এতে ছোট ছোট অনেক প্রতিষ্ঠান টিকতে না পেরে ব্যবসা গুটিয়ে নিয়েছে। তবে এ অবস্থা পার করে এখন প্রকৃত আবাসন কোম্পানিগুলো ব্যবসা করছে, যারা গ্রাহককে সেবা দেওয়ার মনমানসিকতা নিয়ে কাজ করছে। মন্দার কারণেও অনেক কোম্পানি ফ্ল্যাট বিক্রি করতে না পারায় এখন ঢাকায় এলাকাভেদে ফ্ল্যাটের দাম ৩০ শতাংশ পর্যন্ত কমেছে।
ফ্ল্যাটে বিনিয়োগের যৌক্তিকতা তুলে ধরে গবেষণায় আরও বলা হয়েছে, এখন আবাসন ঋণের সুদের পরিমাণ বেশ কম। আবাসনের জন্য ঋণ পেতে সরকারও এখন সহায়ক বেশ কিছু নীতিমালা নিয়েছে। এ জন্য ফ্ল্যাট কেনার উপযুক্ত সময় এখনই।
ঢাকায় ফ্ল্যাট বা প্লট কেনার জন্য ক্রেতার চাহিদার শীর্ষে আছে উত্তরা এলাকা। এর কারণ ব্যাখ্যায় বলা হয়, সুযোগ-সুবিধা অনুসারে ক্রেতা যে দামে ফ্ল্যাট কিনতে চান সেগুলোর বেশির ভাগই উত্তরায় অবস্থিত। এ এলাকায় প্রতি বর্গফুট ফ্ল্যাটের দাম ৬ হাজার ৯০০ টাকা। বনানী বা ধানমন্ডিতে বর্গফুটপ্রতি ফ্ল্যাটের দাম ১০ থেকে ১২ হাজার টাকা। দামের তুলনায় উত্তরায় নাগরিক সুযোগ-সুবিধার মান বেশ ভালো। এসব কারণেই ক্রেতার পছন্দের শীর্ষে আছে উত্তরা এলাকা। তবে ধানমন্ডি, বনানী ও বসুন্ধরার মতো এলাকায় গত এক বছরে সম্পত্তির দাম স্থিতিশীল পর্যায়ে আছে।
লামুডির ব্যবস্থাপনা পরিচালক অ্যানি মারিয়া হারম্যানস বলেন, বাংলাদেশে প্লট বা ফ্ল্যাট কেনার উপযুক্ত সময় এখনই। তবে ঢাকার মতো শহরে উপযুক্ত সম্পত্তি কোনটি সে বিষয়ে সিদ্ধান্ত নেওয়া অনেক সময় কঠিন হয়ে যায়। লামুডির মতো অনলাইন মার্কেটপ্লেস ক্রেতার চাহিদা ও আর্থিক সক্ষমতা অনুযায়ী বাজারে সবচেয়ে উপযুক্ত সম্পত্তি খুঁজে পেতে ক্রেতাকে সহযোগিতা করে।
অনুষ্ঠানে বেসরকারি আবাসন প্রতিষ্ঠান বিল্ডিং ফর টেকনোলজি অ্যান্ড আইডিয়ার (বিটিআই) ব্যবস্থাপনা পরিচালক এফ আর খান বক্তব্য দেন। তিনি পুরোনো ফ্ল্যাট বিক্রিতে নিবন্ধন ফি কমানোর বিষয়ে উদ্যোগ নেওয়ার পরামর্শ দেন।
