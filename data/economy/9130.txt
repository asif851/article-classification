
বাংলাদেশ টেলিযোগাযোগ নিয়ন্ত্রণ কমিশনের (বিটিআরসি) নাম ব্যবহার করে ফোন কল বা খুদে বার্তার মাধ্যমে গ্রাহকদের কাছ থেকে ব্যক্তিগত তথ্য হাতিয়ে নিচ্ছে একটি প্রতারক চক্র। কিন্তু গ্রাহকদের কাছ থেকে এমন ব্যক্তিগত কোনো তথ্য নেওয়া হয় না বলে এক সংবাদ বিজ্ঞপ্তিতে জানিয়েছে বিটিআরসি।বিটিআরসির ওয়েবসাইটে গতকাল সোমবার দেওয়া বিজ্ঞপ্তিতে বলা হয়েছে, কয়েকটি প্রতারক চক্র বিটিআরসির নামে ফোন কল ও খুদে বার্তা পাঠিয়ে মানুষকে বিভ্রান্ত করে সিম নিবন্ধনের তথ্য, মুঠোফোনভিত্তিক আর্থিক লেনদেনের পিন নম্বর এবং ব্যক্তিগত তথ্য কৌশলে হাতিয়ে নিচ্ছে। এ ক্ষেত্রে বিভিন্ন মুঠোফোন অপারেটরের নম্বর ও অবৈধ প্রযুক্তি ব্যবহার করে বিটিআরসির নিজস্ব ল্যান্ডলাইন অথবা মুঠোফোন নম্বর নকল করে ব্যবহার করা হচ্ছে। বিটিআরসির ল্যান্ডফোন নম্বর হলো ০২৯৬১১১১১ ও মুঠোফোন নম্বর ০১৫৫৫১২১১২১। এ ছাড়া BTRC, BD info, Bangladesh info, BTRC info প্রভৃতি নামেও খুদে বার্তা পাঠিয়ে পিন নম্বর অথবা অর্থ চাওয়া হচ্ছে।বিটিআরসি বলছে, এভাবে কমিশন থেকে ফোন বা খুদে বার্তার মাধ্যমে গ্রাহকের ব্যক্তিগত তথ্য বা গোপন পিন বা পাসওয়ার্ড চাওয়া হয় না। আঙুলের ছাপ (বায়োমেট্রিক) পদ্ধতিতে সিম নিবন্ধনের জটিলতা দূর করার নামেও কোনো তথ্য বিটিআরসি চায় না। তাই এমন পরিস্থিতিতে গ্রাহকদের ব্যক্তিগত তথ্য দেওয়ার বিষয়ে সচেতন থাকার পরামর্শ দেওয়া হয়েছে বিজ্ঞপ্তিতে।এসব প্রতারক চক্রের বিরুদ্ধে ব্যবস্থা নেওয়ার বিষয়ে জানতে চাইলে বিটিআরসি চেয়ারম্যান শাহজাহান মাহমুদ প্রথম আলোকে বলেন, বিষয়টি অতিসম্প্রতি কমিশনের নজরে এসেছে। বিষয়টি নিয়ে আগামীকাল একটি বিশেষ বৈঠক ডাকা হয়েছে।এ ধরনের কোনো ঘটনার সম্মুখীন হলে বিটিআরসির গ্রাহক অভিযোগ-সংক্রান্ত কল সেন্টার ২৮৭২ কল করে অথবা btrc@btrc.gov.bd ও consumer.inquiries@btrc.gov.bd ঠিকানায় ই-মেইল করে অভিযোগ করতে বলা হয়েছে। অপরাধীদের শনাক্ত করে গ্রেপ্তারে আইনশৃঙ্খলা রক্ষাকারী বাহিনীর সহায়তা নেওয়া হচ্ছে বলেও জানিয়েছে বিটিআরসি।
