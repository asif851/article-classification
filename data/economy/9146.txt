
শেয়ারবাজারে তালিকাভুক্ত কোম্পানি সামিট অ্যালায়েন্স পোর্টের অধিকারমূলক বা রাইট শেয়ার ছাড়ার আবেদন অনুমোদন করা হয়েছে। পুঁজিবাজার নিয়ন্ত্রক সংস্থা বাংলাদেশ সিকিউরিটিজ অ্যান্ড এক্সচেঞ্জ কমিশন (বিএসইসি) গতকাল সোমবার এক সভায় এ অনুমোদন দেয়।সভাশেষে বিএসইসি এক সংবাদ বিজ্ঞপ্তিতে বলেছে, সামিট অ্যালায়েন্স পোর্ট বিদ্যমান পাঁচটি সাধারণ শেয়ারের বিপরীতে একটি রাইট শেয়ার ছাড়বে। ১০ টাকা অভিহিত মূল্য বা ফেসভ্যালুর সঙ্গে ৫ টাকা অধিমূল্য বা প্রিমিয়াম যোগ করে প্রতিটি রাইট শেয়ারের বিক্রয়মূল্য নির্ধারিত হয়েছে ১৫ টাকা।কোম্পানিটি মোট ৩ কোটি ৪৪ লাখ রাইট শেয়ার ছেড়ে কোম্পানিটি বাজার থেকে ৫১ কোটি ৫৩ লাখ টাকা সংগ্রহ করবে। পরবর্তী সময়ে এ টাকা দিয়ে কোম্পানিটি জমি ক্রয় ও ঋণ পরিশোধ করবে।
