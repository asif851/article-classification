
ঢাকা ও চট্টগ্রাম শহরের এক লাখ ৩৮ হাজার বাড়িওয়ালা ও ব্যবসাপ্রতিষ্ঠানের কর শনাক্তকরণ নম্বর (টিআইএন) নেই। অথচ তাঁরা বছরে যে পরিমাণ আয় করেন কিংবা তাঁদের জীবনযাত্রার ব্যয় যে ধরনের, তাতে তাঁদের আয় করযোগ্য। তাঁদের মধ্যে ৭৩ হাজার বাড়ির মালিক রয়েছেন।এক সংবাদ সম্মেলনে জাতীয় রাজস্ব বোর্ডের (এনবিআর) চেয়ারম্যান গোলাম হোসেন গতকাল রোববার এসব তথ্য দেন। তিনি আরও জানান, ইতিমধ্যে ৫২ হাজার ব্যক্তি ও প্রতিষ্ঠানকে টিআইএন নেওয়ার জন্য সংশ্লিষ্ট কর কার্যালয় থেকে চিঠি দেওয়া হয়েছে।আসন্ন আয়কর দিবস ও করমেলার প্রস্তুতি সম্পর্কে অবহিত করতে সেগুনবাগিচার রাজস্ব ভবনে এই সংবাদ সম্মেলনের আয়োজন করে এনবিআর। এ সময় এনবিআরের সদস্য বশীরউদ্দিন আহমেদ, সৈয়দ আমিনুল করিম, মাহবুবুর রহমানসহ ঊর্ধ্বতন কর্মকতারা উপস্থিত ছিলেন।সংবাদ সম্মেলনে জানানো হয়, ১৬ সেপ্টেম্বর থেকে ২২ সেপ্টেম্বর পর্যন্ত সব বিভাগীয় শহরে এই করমেলা অনুষ্ঠিত হবে। আর বাকি জেলায় দুই দিনের মেলা অনুষ্ঠিত হবে। এবারের মেলায় এক হাজার ১০০ কোটি টাকা আয়কর আহরণের লক্ষ্যমাত্রা নির্ধারণ করা হয়েছে।এনবিআরের চেয়ারম্যান বলেন, এবারই প্রথম দেশের সব জেলায় করমেলা হচ্ছে। এ ছাড়া পার্বত্য জেলাগুলোতে ভ্রাম্যমাণ করমেলা অনুষ্ঠিত হবে। আয়কর বিষয়ে সচেতনতা বৃদ্ধি করতেই গত কয়েক বছর ধরে আয়কর মেলার আয়োজন করা হচ্ছে।গোলাম হোসেন আরও বলেন, করজালের বিস্তৃতি বাড়িয়ে করের পরিমাণ বাড়ানোই মেলার আসল উদ্দেশ্য। চলতি অর্থবছরে এক লাখ ৩৬ হাজার কোটি টাকা রাজস্ব আহরণের লক্ষ্যমাত্রা অর্জন এনবিআরের কাছে বড় চ্যালেঞ্জ হয়ে উঠেছে।ইলেকট্রনিক ট্যাক্স আইডেন্টিফিকেশন নাম্বার (ই-টিআইএন) সম্পর্কে সর্বশেষ তথ্য জানতে চাইলে এনবিআরের চেয়ারম্যান বলেন, ১ জুলাই থেকে এখন পর্যন্ত ৫৩ হাজার নতুন করদাতা নিবন্ধন করেছেন।সংবাদ সম্মেলনে আরও জানানো হয়, ১৫ সেপ্টেম্বর জাতীয় আয়কর দিবস উদ্যাপন করবে এনবিআর। আয়কর দিবসে দেশের ২০ জন সর্বোচ্চ করদাতাকে ট্যাক্স কার্ড দেওয়া হবে। রাজধানীতে আয়কর মেলা অনুষ্ঠিত হবে বেইলি রোডের অফিসার্স ক্লাবে। অর্থমন্ত্রী আবুল মাল আবদুল মুহিত মেলার উদ্বোধন করবেন।
