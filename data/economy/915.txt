
ঢাকা স্টক এক্সচেঞ্জের (ডিএসই) দুটি সূচক পুনঃসমন্বয় করা হয়েছে। এর মধ্যে ডিএসইর প্রধান সূচক ডিএসইএক্সে নতুন দুটি কোম্পানি যুক্ত হয়েছে। আর বাছাই করা ৩০ কোম্পানি নিয়ে গঠিত ডিএস ৩০ সূচকে নতুন করে দুটি কোম্পানি যুক্ত হয়েছে ও দুটি বাদ পড়েছে।ডিএসই জানিয়েছে, ২১ জুলাই মঙ্গলবার থেকে সূচকের পুনঃসমন্বয় কার্যকর হবে। প্রধান সূচক ডিএসইএক্সে নতুন যে দুটি কোম্পানি যুক্ত হয়েছে সেগুলো হলো, শাশা ডেনিমস ও বাংলাদেশ স্টিল রি-রোলিং মিলস বা বিএসআরএম। এর ফলে ডিএসইএক্স সূচক গণনায় কোম্পানির সংখ্যা বেড়ে দাঁড়াবে ২৪৪টিতে। এত দিন তালিকাভুক্ত ২৪২টি কোম্পানি নিয়ে ডিএসইএক্সের সূচক গণনা করা হতো।এ ছাড়া ডিএস ৩০ সূচকে নতুন যে দুটি কোম্পানি যুক্ত হয়েছে সেগুলো হলো, ওরিয়ন ফার্মা ও আরএকে সিরামিকস। আর যে দুটি কোম্পানি বাদ পড়েছে সেগুলো হলো, লংকাবাংলা ফিন্যান্স ও কেয়া কসমেটিকস। তবে সংযোজন ও বিয়োজন শেষে বাছাই করা কোম্পানি নিয়ে গঠিত এই সূচক গণনায় কোম্পানির সংখ্যা ৩০টিই থাকছে।
