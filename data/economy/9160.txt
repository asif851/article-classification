
চলতি ২০১৩-১৪ অর্থবছরের প্রথমার্ধে ব্যাংকব্যবস্থা থেকে যে পরিমাণ কৃষিঋণ বিতরণ করা হয়েছে, তা এই বছরের বার্ষিক লক্ষ্যমাত্রার ৫১ শতাংশ।বাংলাদেশ ব্যাংকের হালনাগাদ পরিসংখ্যান থেকে দেখা যায়, অর্থবছরের প্রথমার্ধে (জুলাই-ডিসেম্বর) মোট সাত হাজার ৪৫০ কোটি ২৫ লাখ টাকার কৃষিঋণ বিতরণ করা হয়েছে। আর চলতি বছরে কৃষিঋণ বিতরণের লক্ষ্যমাত্রা ছিল ১৪ হাজার ৫৯৫ কোটি টাকা।আলোচ্য সময়ে বিতরণ করা কৃষিঋণের পরিমাণ গত ২০১২-১৩ অর্থবছরের একই সময়ের তুলনায় ১৬ শতাংশ বেশি। গত অর্থবছরের জুলাই-ডিসেম্বর সময়কালে বিতরণ করা হয় ছয় হাজার ৪২০ কোটি ২২ লাখ টাকার কৃষিঋণ।অবশ্য মোট বিতরণ করা কৃষিঋণের মধ্যে কিছু অংশ সরাসরি কৃষিঋণ নয়। এটাকে অকৃষি পল্ল্লি ঋণ হিসেবে উল্লেখ করা হয়। আলোচ্য সময়ে বিতরণ করা পল্ল্লি ঋণের পরিমাণ হলো ৯২২ কোটি ৬৯ লাখ টাকা।বাকি ছয় হাজার ৫২৭ কোটি ৫৬ লাখ টাকার ঋণ হলো প্রত্যক্ষ কৃষিঋণ, যার মধ্যে সবচেয়ে বেশি আছে শস্যঋণ।বাংলাদেশ ব্যাংকের পরিসংখ্যান থেকে আরও দেখা যায়, আলোচ্য অর্থবছরের প্রথম ছয় মাসের মধ্যে সবচেয়ে বেশি কৃষিঋণ বিতরণ করা হয় ডিসেম্বর মাসে। এই মাসে মোট এক হাজার ৯৪৯ কোটি ৩০ লাখ টাকার কৃষিঋণ বিতরণ করা হয়। এর মধ্যে প্রত্যক্ষ কৃষিঋণের পরিমাণ ছিল এক হাজার ৭৫৭ কোটি ৫০ লাখ টাকা। অবশিষ্ট ১৯১ কোটি ৮২ লাখ টাকা হলো পল্লিঋণ।২০১৩ সালের ডিসেম্বরে বিতরণ করা মোট কৃষিঋণ ২০১২ সালের একই সময়ের চেয়ে ৫ শতাংশ বেশি।আলোচ্য অর্থবছরের প্রথমার্ধে বকেয়া কৃষিঋণ বাবদ ব্যাংকগুলো মোট আট হাজার ৩৫২ কোটি ৬৭ লাখ টাকা আদায় করেছে। এটি আগের অর্থবছরের একই সময়ে আদায় করা সাত হাজার ৯১ কোটি ৩০ লাখ টাকার তুলনায় প্রায় ১৮ শতাংশ বেশি।কেন্দ্রীয় ব্যাংকের পরিসংখ্যান অনুসারে, ২০১৩ সালের ডিসেম্বর শেষে কৃষিঋণের স্থিতি দাঁড়িয়েছে ৩১ হাজার ৯৬৯ কোটি ৭৫ লাখ টাকা। আর ২০১২ সালের ডিসেম্বর শেষে এই স্থিতির পরিমাণ ছিল ২৮ হাজার ১৮২ কোটি ৮৬ লাখ টাকা।আবার ডিসেম্বর শেষে মোট বকেয়া কৃষিঋণের পরিমাণ দাঁড়িয়েছে সাত হাজার ৬৫২ কোটি ৭২ লাখ টাকা। এটি গত বছরের ডিসেম্বর শেষে মোট স্থিতির প্রায় ২৪ শতাংশ।কৃষিঋণ বিতরণে বাংলাদেশ ব্যাংক সম্প্রতি বছরগুলোয় বিশেষভাবে জোর দিয়েছে।তবে সরকারি মালিকানাধীন ও দুটি বিশেষায়িত (বাংলাদেশ কৃষি ব্যাংক ও রাজশাহী কৃষি উন্নয়ন ব্যাংক) ব্যাংকের মাধ্যমে সিংহভাগ কৃষিঋণ বিতরণ করা হয়।
