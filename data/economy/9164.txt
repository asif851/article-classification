
শেয়ারবাজারের তালিকাভুক্ত কোম্পানি চিক টেক্সটাইলের মামলায় দুজনকে চার বছরের কারাদণ্ড দেওয়া হয়েছে। এ ছাড়া তাঁদের ৩০ লাখ টাকা করে জরিমানা ও অনাদায়ে ছয় মাসের কারাদণ্ড হয়েছে।
আজ সোমবার সকালে পুঁজিবাজার সংক্রান্ত মামলা পরিচালনার জন্য গঠিত বিশেষ ট্রাইব্যুনালের বিচারক হুমায়ূন কবির এ রায় দেন।
দণ্ডপ্রাপ্তরা হলেন কোম্পানিটির ব্যবস্থাপনা পরিচালক (এমডি) মো. মাকসুদুর রসুল ও পরিচালক ইফতেখার মোহাম্মদ।
কৃত্রিমভাবে শেয়ারের দর বাড়ানোর অভিযোগে ১৯৯৭ সালের ২ এপ্রিল পুঁজিবাজার নিয়ন্ত্রক সংস্থা বাংলাদেশ সিকিউরিটিজ অ্যান্ড এক্সচেঞ্জ কমিশনের (বিএসইসি) পক্ষে ওই প্রতিষ্ঠান এবং প্রতিষ্ঠানের এমডি ও পরিচালকের বিরুদ্ধে মামলা হয়।
গত জুনে পুঁজিবাজার সংক্রান্ত মামলা পরিচালনার জন্য বিশেষ ট্রাইব্যুনালের কার্যক্রম শুরুর পর মামলাটি এখানে যায়।
আজ রায় ঘোষণার সময় আসামিদের কেউ আদালতে ছিলেন না।
