
যুক্তরাষ্ট্রের বাজারে বাংলাদেশের বাণিজ্যসুবিধা সাময়িকভাবে স্থগিত করতে যাচ্ছে ওয়াশিংটন। আজ বৃহস্পতিবার ওবামা প্রশাসন থেকে এ বিষয়ে ঘোষণা আসতে পারে। বাংলাদেশের পাওয়া বাণিজ্যসুবিধার বিষয়ে ওবামা প্রশাসনের চিন্তা-ভাবনা সম্পর্কে জানেন, এমন একজন কংগ্রেশনাল কর্মকর্তার বরাত দিয়ে বার্তা সংস্থা এপি আজ এ তথ্য জানিয়েছে।
নাম প্রকাশ না করার শর্তে কংগ্রেশনাল কর্মকর্তা জানান, কয়েক বছর ধরে বাংলাদেশের শ্রম-পরিস্থিতি পর্যালোচনার পর ওবামা প্রশাসন আজ বাণিজ্যসুবিধার বিষয়টি নিয়ে ঘোষণা দিতে পারে।
সম্ভাব্য সিদ্ধান্ত প্রসঙ্গে ওই মার্কিন কর্মকর্তা জানান, অগ্রাধিকারমূলক বাজারসুবিধা (জিএসপি) প্রকল্প থেকে বাংলাদেশকে স্থায়ীভাবে বহিষ্কার করা হবে না; তবে দেশটির পাওয়া বাণিজ্যসুবিধা সাময়িকভাবে স্থগিত করা হবে। এর সঙ্গে কিছু রোডম্যাপও দেওয়া হবে। রোডম্যাপ অনুযায়ী বাংলাদেশ যদি এ ক্ষেত্রে উন্নতি করে, তবেই সাময়িক স্থগিতাদেশ প্রত্যাহার হবে।
বাণিজ্যসুবিধার আওতায় যুক্তরাষ্ট্রের বাজারে বিনা শুল্কে প্রায় পাঁচ হাজার পণ্য রপ্তানি করতে পারে বাংলাদেশ।
গত এপ্রিলে সাভারে রানা প্লাজা ভবনধসে এক হাজার ১০০ জনের বেশি শ্রমিক নিহত হন। এর পরই বাংলাদেশের অগ্রাধিকারমূলক বাজারসুবিধা (জিএসপি) পাওয়া নিয়ে নতুন করে আলোচন শুরু হয়। ওই ঘটনার প্রায় দুই মাস পর নয়জন ডেমোক্র্যাট সিনেটর যুক্তরাষ্ট্রের বাজারে বাংলাদেশ যেসব বাণিজ্যসুবিধা পেয়ে থাকে, তা স্থগিত রাখার জন্য প্রেসিডেন্ট বারাক ওবামার প্রতি আহ্বান জানান।
বাংলাদেশের তৈরি পোশাক কারখানাগুলোতে নিরাপত্তা ও কাজের পরিবেশের অগ্রগতি হওয়ার আগপর্যন্ত এ সুবিধা স্থগিত রাখার আহ্বান জানানো হয়।
ডেমোক্র্যাট সিনেটররা বলেন, ‘বাংলাদেশের জন্য অগ্রাধিকারমূলক বাজারসুবিধা (জিএসপি) স্থগিত করতে এবং সে দেশের পোশাক কারখানাগুলোতে প্রয়োজনীয় নিরাপত্তা বিধান করাসহ শ্রম আইন সংশোধনের জন্য রোডম্যাপ তৈরি ও এর জন্য সুনির্দিষ্ট সময়সীমা বেঁধে দিতে আমরা ওবামা প্রশাসনের প্রতি আহ্বান জানাচ্ছি।’
