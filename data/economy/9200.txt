
বাংলাদেশ ও ইন্দোনেশিয়ার মধ্যে দুটি সমঝোতা স্মারকসহ পাঁচ চুক্তি স্বাক্ষরিত হয়েছে। দ্বিপক্ষীয় সম্পর্ক উন্নয়ন, বাণিজ্য ও বিনিয়োগ বৃদ্ধি এবং উভয় দেশের মধ্যে বিভিন্ন খাতে সহযোগিতা বৃদ্ধির লক্ষ্যে এসব চুক্তি স্বাক্ষরিত হয়।
আজ রোববার সকাল সাড়ে ১০টায় প্রধানমন্ত্রীর কার্যালয়ে চুক্তি স্বাক্ষরের সময় প্রধানমন্ত্রী শেখ হাসিনা ও ইন্দোনেশিয়ার প্রেসিডেন্ট জোকো উইদোদোর উপস্থিত ছিলেন। এর আগে এই কার্যালয়েই প্রধানমন্ত্রী শেখ হাসিনা ও প্রেসিডেন্ট জোকো উইদোদোর মধ্যে দ্বিপক্ষীয় বৈঠক অনুষ্ঠিত হয়।
বৈঠক শেষে দুই দেশের মধ্যে অগ্রাধিকার বাণিজ্য সুবিধাসংক্রান্ত চুক্তি, দুই দেশের পররাষ্ট্র মন্ত্রণালয়ের মধ্যে নিয়মিত বৈঠক আয়োজনে সমঝোতা, মৎস্যসম্পদ আহরণসংক্রান্ত বিষয়ে যৌথ সম্মতিপত্র, তরলীকৃত প্রাকৃতিক গ্যাসের (এলএনজি) টার্মিনালে অবকাঠামো উন্নয়ন ও এ-সংক্রান্ত দুটি সমঝোতা স্মারক সই হয়।
দুই দিনের রাষ্ট্রীয় সফরে গতকাল শনিবার ঢাকায় আসেন ইন্দোনেশিয়ার প্রেসিডেন্ট জোকো উইদোদো।
