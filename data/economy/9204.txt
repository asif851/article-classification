
দরপতনের ধারা অব্যাহত আছে দেশের দুই পুঁজিবাজার ঢাকা স্টক এক্সচেঞ্জ (ডিএসই) ও চট্টগ্রাম স্টক এক্সচেঞ্জে (সিএসই)। আজ মঙ্গলবার সপ্তাহের তৃতীয় কার্যদিবস সূচকের পাশাপাশি লেনদেনর গতিও কম দুই পুঁজিবাজারে।
ঢাকার বাজারে গতকাল এক দিনে ডিএসইএক্স সূচকটি ৫৯ পয়েন্ট বা প্রায় ১ শতাংশ কমে গেছে। প্রায় দুই মাস পর ডিএসইএক্স সূচকটি ৬ হাজার পয়েন্টের নিচে নেমে আসে। অন্যদিকে, সিএসইতে সার্বিক সূচক প্রায় ১ শতাংশ বা ১৭৮ পয়েন্ট কমেছে। এর আগে সর্বশেষ ৯ অক্টোবর ডিএসইএক্স সূচকটি এক দিনে ৭৬ পয়েন্ট কমেছিল।
বাজারসংশ্লিষ্ট ব্যক্তিরা বলছেন, কয়েক দিন ধরে বাজারে লেনদেনে কিছুটা খরা চলছে। সূচকেরও উত্থান-পতন ছিল। তাতে বিনিয়োগকারীরা অনেকটা বিভ্রান্ত। এ কারণে সক্রিয় অনেক বিনিয়োগকারীও বাজার পর্যবেক্ষণের কৌশল বেছে নিয়েছেন। এ ছাড়া বেশ কিছুদিন ধরে ব্যাংক খাতের শেয়ারের দামের বেশ উল্লম্ফন ঘটে। তাতে সাধারণ বিনিয়োগকারীদের অনেকে ব্যাংকমুখী হন। কিন্তু কয়েক দিন ধরে ব্যাংক খাতের শেয়ারের দরপতন শুরু হয়। তাতে অনেকের বিনিয়োগ লোকসানে চলে যায়। ফলে বিনিয়োগ করা অর্থ আটকে যায়। লেনদেনেও টান লাগে, যা সামগ্রিকভাবে বাজারের ওপর নেতিবাচক প্রভাব ফেলেছে।
ডিএসইতে আজ দুপুর সাড়ে ১২টা নাগাদ ডিএসইএক্স সূচক প্রায় ৩ দশমিক ৮১ পয়েন্ট কমে অবস্থান করছে ৫৯৭৮ পয়েন্টে। লেনদেন হয়েছে প্রায় ২২৯ কোটি ৮০ লাখ টাকা। এ সময় পর্যন্ত ডিএসইতে লেনদেনে অংশ নিয়েছে ৩১৯টি কোম্পানি ও মিউচুয়াল ফান্ডের শেয়ার। এর মধ্যে দর বেড়েছে ১৩১টির, কমেছে ১২৭টির। দর অপরিবর্তিত রয়েছে ৬১টি কোম্পানির।
অন্যদিকে, সিএসইতে আজ দুপুর সাড়ে ১২টা নাগাদ সার্বিক সূচক কমেছে ১৭ দশমিক ৮১ পয়েন্ট। মোট লেনদেনের পরিমাণ প্রায় ৮ কোটি ৪০ লাখ টাকা। সিএসইতে লেনদেনে অংশ নিয়েছে ১৭২টি কোম্পানি ও মিউচুয়াল ফান্ডের শেয়ার। এর মধ্যে দর বেড়েছে ৬৯টির, কমেছে ৭২টির। দর অপরিবর্তিত রয়েছে ৩১টি কোম্পানির।
