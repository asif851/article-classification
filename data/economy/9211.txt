
হোসেন খালেদ ঢাকা চেম্বার অব কমার্স অ্যান্ড ইন্ডাস্ট্রির (ডিসিসিআই) সভাপতি পুনর্নির্বাচিত হয়েছেন। তিনি এর আগে ২০০৭, ২০০৮ ও ২০১৫ সালে সংগঠনটির সভাপতির দায়িত্ব পালন করেন। গতকাল শনিবার ডিসিসিআইয়ের ৫৪তম বার্ষিক সাধারণ সভায় ২০১৬ সালের জন্য সংগঠনের নতুন কমিটির নাম ঘোষণা করা হয়। ঢাকার মতিঝিলে চেম্বার মিলনায়তনে এ সভা অনুষ্ঠিত হয়। নতুন কমিটিতে হুমায়ুন রশিদ ঊর্ধ্বতন সহসভাপতি পুনর্নির্বাচিত হন। আর সহসভাপতি নির্বাচিত হয়েছেন খন্দকার আতিক-ই-রাব্বানী। ঢাকা চেম্বারের নির্বাহী পর্ষদে পরিচালকের সংখ্যা ১৮ জন। তাঁদের মধ্য থেকে একজন সভাপতি ও দুজন সহসভাপতি নির্বাচিত হন। প্রতি বছর ছয়জন করে নতুন পরিচালক নির্বাচিত হন তিন বছরের জন্য। সে অনুযায়ী এবারে নির্বাচিত ছয় পরিচালক হলেন খন্দকার আতিক-ই-রাব্বানী, কামরুল ইসলাম, মামুন আকবর, আলাউদ্দিন মালিক, রিয়াদ হোসেন ও সেলিম আকতার খান।বিজ্ঞপ্তি
