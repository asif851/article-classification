
আগামী ১ ডিসেম্বর থেকে রাজধানীর ডিপ্লোমা ইঞ্জিনিয়ার্স ইনস্টিটিউশনে শুরু হচ্ছে তিন দিনব্যাপী শেয়ারবাজার মেলা ‘বাংলাদেশ ক্যাপিটাল মার্কেট এক্সপো-২০১৬’। দ্বিতীয়বারের মতো এ মেলার আয়োজন করেছে ব্যবসা-বাণিজ্য, অর্থনীতি ও শেয়ারবাজার-বিষয়ক নিউজ পোর্টাল অর্থসূচক ডট কম।
এ উপলক্ষে আজ সোমবার ঢাকা রিপোর্টার্স ইউনিটিতে (ডিআরইউ) এক সংবাদ সম্মেলনে এ কথা জানানো হয়। এতে মেলার বিস্তারিত তুলে ধরেন অর্থসূচকের সম্পাদক জিয়াউর রহমান। শেয়ারবাজার বিষয়ে বক্তব্য দেন বাংলাদেশ মার্চেন্ট ব্যাংকার্স অ্যাসোসিয়েশনের (বিএমবিএ) সভাপতি মো. ছায়েদুর রহমান।
সংবাদ সম্মেলনে জানানো হয়, বাংলাদেশ ক্যাপিটাল মার্কেট এক্সপোর উদ্বোধন করবেন বাণিজ্যমন্ত্রী তোফায়েল আহমেদ। অর্থনীতিতে পুঁজিবাজারের অবদান, পুঁজিবাজারের নতুন ব্র্যান্ডিং ও বাজার সম্পর্কে বিনিয়োগ সচেতনতা বাড়ানোর লক্ষ্যেই এ মেলার আয়োজন করা হয়েছে। প্রতিদিন সকাল ১০ থেকে রাত ৮টা পর্যন্ত সবার জন্য উন্মুক্ত থাকবে মেলা। দর্শনার্থীদের প্রবেশের জন্য কোনো টিকিট লাগবে না।
মেলা উপলক্ষে ৩০ নভেম্বর মতিঝিল ঢাকা স্টক এক্সচেঞ্জের সামনে থেকে একটি শোভাযাত্রা বের করা হবে।
