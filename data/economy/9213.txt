
১৮ দলের ডাকা অবরোধ চলাকালে আজ মঙ্গলবার সূচকের বড় উল্লম্ফনের মধ্যে শেষ হয়েছে দেশের শেয়ারবাজারের লেনদেন। দিনের লেনদেন শেষে প্রধান বাজার ঢাকা স্টক এক্সচেঞ্জের (ডিএসই) সূচক আড়াই শতাংশের বেশি বেড়েছে। আর চট্টগ্রাম স্টক এক্সচেঞ্জের (সিএসই) সূচক বেড়েছে ৩ শতাংশ। একই সঙ্গে লেনদেন বেড়েছে দুই বাজারে।
ডিএসইতে সূচক বেড়েছে ১১২ পয়েন্টপ্রধান শেয়ারবাজার ঢাকা স্টক এক্সচেঞ্জের (ডিএসই) ডিএসইএক্স সূচক আজ ২ দশমিক ৬৮ শতাংশ বা ১১২ পয়েন্ট বেড়ে দাঁড়িয়েছে চার হাজার ৩১০ পয়েন্টে। এর আগে সকাল সাড়ে ১০টায় নির্ধারিত সময়ে সূচকের ঊর্ধ্বমুখী প্রবণতায় ডিএসইতে লেনদেন শুরু হয়, যা লেনদেনের শেষ পর্যন্ত অব্যাহত ছিল।
ডিএসইতে আজ ২৮৬টি প্রতিষ্ঠানের শেয়ার ও মিউচুয়াল ফান্ড লেনদেন হয়েছে। এর মধ্যে ২৪৭টিরই দাম বেড়েছে। কমেছে ২৯টির আর অপরিবর্তিত রয়েছে ১০টি প্রতিষ্ঠানের শেয়ারের দাম। ডিএসইতে আজ ৫৪১ কোটি টাকা লেনদেন হয়েছে, যা গতকালের চেয়ে ১৯৪ কোটি টাকা বেশি। গতকাল এই বাজারে ৩৪৭ কোটি টাকা লেনদেন হয়।
সিএসইর সূচক বেড়েছে ৩৯৭ পয়েন্টডিএসইর পাশাপাশি চট্টগ্রাম স্টক এক্সচেঞ্জেও (সিএসই) সূচক ও লেনদেন বেড়েছে। দিনের লেনদেন শেষে সিএসইর সার্বিক মূল্যসূচক ৩৯৭ পয়েন্ট বেড়ে অবস্থান করছে ১৩ হাজার ৩৫৬ পয়েন্টে।
সিএসইতে আজ ২১৪টি প্রতিষ্ঠানের শেয়ার ও মিউচুয়াল ফান্ড হাতবদল হয়েছে। এর মধ্যে ১৯৫টিরই দাম বেড়েছে। কমেছে ১৫টির আর অপরিবর্তিত রয়েছে চারটি প্রতিষ্ঠানের শেয়ারের দাম। সিএসইতে আজ ৮২ কোটি টাকার শেয়ার লেনদেন হয়েছে, যা গতকালের চেয়ে ৪১ কোটি টাকা বেশি। গতকাল এই বাজারে ৪১ কোটি টাকার শেয়ার লেনদেন হয়।
লেনদেনে শীর্ষ ১০ কোম্পানিএদিকে গতকালের মতো আজও ডিএসইতে লেনদেনে শীর্ষে ছিল বিমা খাতের কোম্পানি ডেল্টা লাইফ ইনস্যুরেন্স। আজ এ প্রতিষ্ঠানের ৬০ কোটি টাকার শেয়ার লেনদেন হয়। এ ছাড়া প্যারামাউন্ট টেক্সটাইল, জেনারেশন নেক্সট ফ্যাশন, যমুনা অয়েল, বেঙ্গল উইন্ডসর, আরএন স্পিনিং, বিডি বিল্ডিং, আরগন ডেনিমস, মেঘনা পেট্রোলিয়াম, আইএফআইসি ব্যাংক প্রভৃতি লেনদেনের শীর্ষে উঠে আসে।
