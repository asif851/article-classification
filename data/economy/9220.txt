
দেশের বাজারে সোনার দর ভরিতে সর্বোচ্চ ১ হাজার ৪০০ টাকা পর্যন্ত বাড়ানোর সিদ্ধান্ত নিয়েছে বাংলাদেশ জুয়েলার্স সমিতি। এতে করে ভালো মানের বা ২২ ক্যারেট সোনার ভরির দাম দাঁড়াবে ৪৯ হাজার ৩৩৯ টাকা। সোনার নতুন দর আগামীকাল সোমবার থেকে সারা দেশের কার্যকর হবে।আজ রোববার বিকেলে জুয়েলার্স সমিতির এক সংবাদ বিজ্ঞপ্তিতে বিষয়টি জানানো হয়। সর্বশেষ গত ১৩ ডিসেম্বর সোনার দর ভরিতে ১ হাজার ২৮৩ টাকা পর্যন্ত কমিয়েছিল সমিতি।জুয়েলার্স সমিতির সিদ্ধান্ত অনুযায়ী, সোমবার থেকে প্রতি ভরি (১১ দশমিক ৬৬৪ গ্রাম) ২২ ক্যারেট সোনা ৪৯ হাজার ৩৩৯ টাকা, ২১ ক্যারেট ৪৭ হাজার ১২৩ টাকা এবং ১৮ ক্যারেট সোনা বিক্রি হবে ৪১ হাজার ৮৭৪ টাকায়। আর সনাতন পদ্ধতির সোনার ভরি দাঁড়াবে ২৫ হাজার ৬৬১ টাকা।
রোববার পর্যন্ত প্রতি ভরি ২২ ক্যারেট সোনা ৪৭ হাজার ৯৩৯ টাকা, ২১ ক্যারেট ৪৫ হাজার ৭২৩ টাকা, ১৮ ক্যারেট ৪০ হাজার ৪৭৪ টাকা এবং সনাতন পদ্ধতির সোনার ভরি ২৪ হাজার ৭৮৬ টাকায় বিক্রি হয়। সোনার দর পুনর্নির্ধারণ করায় ২২, ২১ ও ১৮ ক্যারেটে ১ হাজার ৪০০ টাকা এবং সনাতন পদ্ধতির সোনার ভরিতে ৮৭৫ টাকা দাম বাড়ছে। তবে রুপার দাম অপরিবর্তিত থাকবে। প্রতি ভরি রুপা ১ হাজার ৫০ টাকায় বিক্রি হচ্ছে।
জুয়েলারি ব্যবসায়ীরা জানান, প্রতি ভরি ২২ ক্যারেটে ৯১ দশমিক ৬ শতাংশ, ২১ ক্যারেটে ৮৭ দশমিক ৫ শতাংশ, ১৮ ক্যারেটে ৭৫ শতাংশ বিশুদ্ধ সোনা থাকে। অলংকার তৈরিতে সোনার দরের সঙ্গে মজুরি ও মূল্য সংযোজন কর (মূসক) যোগ হবে।
গত ১২ ডিসেম্বর বিশ্ববাজারে প্রতি আউন্স (৩১.১০৩৪৭৬৮ গ্রাম) সোনার দাম ১ হাজার ২৫০ দশমিক ৮০ ডলার। গতকাল সেটি বেড়ে ১ হাজার ২৭৫ দশমিক ৫৫ ডলারে দাঁড়ায়।
জানতে চাইলে জুয়েলার্স সমিতির সাধারণ সম্পাদক দিলীপ কুমার আগরওয়ালা প্রথম আলোকে বলেন, বিশ্ববাজারে দর বৃদ্ধি ও স্থানীয় বাজারে সরবরাহ কমে যাওয়ার সোনার দাম বাড়ানোর সিদ্ধান্ত নেওয়া হয়েছে। এ ছাড়া বর্তমানে বিয়ের মৌসুম হওয়ায় সোনার চাহিদা কিছুটা বেড়ে গেছে। 
