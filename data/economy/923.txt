
লেনদেন শুরুর প্রথম দিনে দেশের প্রধান শেয়ারবাজার ঢাকা স্টক এক্সচেঞ্জের (ডিএসই) বস্ত্র খাতের কোম্পানি ইভিন্স টেক্সটাইলের প্রতিটি শেয়ারের দাম ১৪৬ শতাংশ বা ১৪ টাকা ৬০ পয়সা বেড়েছে। প্রাথমিক গণপ্রস্তাব বা আইপিওতে কোম্পানিটির প্রতিটি শেয়ার বিক্রি হয় ১০ টাকা ফেসভ্যালু বা অভিহিত মূল্যে। আর প্রথম দিনে গতকাল রোববারের লেনদেন শেষে কোম্পানিটির প্রতিটি শেয়ারের দাম বেড়ে দাঁড়ায় ২৪ টাকা ৬০ পয়সায়। দিনের শুরুতে নতুন তালিকাভুক্ত কোম্পানিটির শেয়ার লেনদেন হয় ১৯ টাকা ৯০ পয়সায়। এদিন কোম্পানিটির প্রায় সাড়ে ১৭ কোটি টাকা সমমূল্যের ৯২ লাখ শেয়ারের হাতবদল হয়। আইপিওতে কোম্পানিটি মোট ১ কোটি ৭০ লাখ শেয়ার ছেড়েছিল। দেশের উভয় স্টক এক্সচেঞ্জে গতকাল শেয়ারের মূল্যসূচক খানিকটা বেড়েছে। এর মধ্যে ডিএসইর প্রধান সূচক ডিএসইএক্স আগের দিনের চেয়ে ৪ পয়েন্ট বেড়ে দাঁড়িয়েছে ৪ হাজার ৫৫৯ পয়েন্ট। অপর শেয়ারবাজার চট্টগ্রাম স্টক এক্সচেঞ্জের (সিএসই) সার্বিক সূচক ২৭ পয়েন্ট বেড়ে ১৪ হাজার পয়েন্ট অতিক্রম করেছে। তবে সূচক বাড়লেও দুই বাজারে লেনদেনের পরিমাণে ছিল ভিন্নতা। ডিএসইতে লেনদেন খানিকটা বাড়লেও কমেছে চট্টগ্রামে। সার্বিক বাজার পরিস্থিতি সম্পর্কে জানতে চাইলে ডিএসইর পরিচালক শাকিল রিজভী প্রথম আলোকে বলেন, বেশ কিছুদিন ধরে শেয়ারবাজারে একধরনের স্থিতাবস্থা বিরাজ করছে। বাজারের সূচক ও শেয়ারের দামে বড় ধরনের কোনো উত্থান-পতন নেই। কিছু কিছু কোম্পানির দামের স্বাভাবিক উত্থান-পতন রয়েছে। তবে লেনদেনটা এখনো প্রত্যাশিত মাত্রায় হচ্ছে না। তারপরও বাজারের এ গতিধারাকে স্বাভাবিকই মনে হয়। শাকিল রিজভী আরও বলেন, বাজারে বেশ কিছুদিন ধরে স্থিতাবস্থা বিরাজ করলে একপর্যায়ে গিয়ে নতুন কিছু বিনিয়োগকারী যুক্ত হন। তখন সূচক ও লেনদেনে গতি সঞ্চার হয়। কিন্তু খুব বেশি উত্থান-পতন থাকলে তখন নতুন বিনিয়োগকারীরা বিনিয়োগে আগ্রহী হন না। তাঁদের মধ্যে একধরনের ভীতি কাজ করে। ঢাকার বাজারে রোববার ৩২৫টি কোম্পানির শেয়ার ও মিউচুয়াল ফান্ড ইউনিটের লেনদেন হয়। এর মধ্যে আগের চেয়ে দাম বেড়েছে ১৩৬টির, কমেছে ১৮১টির আর অপরিবর্তিত ছিল ৮টির। এদিন ডিএসইতে লেনদেনে শীর্ষ পাঁচ কোম্পানির তালিকায় ছিল যথাক্রমে একমি ল্যাবরেটরিজ, ইভিন্স টেক্সটাইল, বিএসআরএম, ইসলামী ব্যাংক ও শাহজিবাজার পাওয়ার। দিন শেষে এ পাঁচ কোম্পানির সম্মিলিত লেনদেনের পরিমাণ দাঁড়ায় ৮৪ কোটি টাকা, যা ডিএসইর মোট লেনদেনের প্রায় ২২ শতাংশ। ডিএসইতে এদিন মোট ৩৭৪ কোটি টাকার লেনদেন হয়, যা ছিল আগের দিনের চেয়ে তিন কোটি টাকা বেশি।চট্টগ্রামের বাজারে গতকাল ২৩৯টি কোম্পানির শেয়ার ও মিউচুয়াল ফান্ড ইউনিটের লেনদেন হয়। এর মধ্যে আগের চেয়ে দাম বেড়েছে ৯৯টির, কমেছে ১৩১টির আর অপরিবর্তিত ছিল ৯টির। দিন শেষে সিএসইতে লেনদেনের পরিমাণ ছিল প্রায় ৩০ কোটি টাকা, যা আগের দিনের চেয়ে প্রায় পাঁচ কোটি টাকা কম। গতকাল থেকে লেনদেন শুরু হওয়া ইভিন্স টেক্সটাইল ইভিন্স গ্রুপের সহযোগী প্রতিষ্ঠান। এটি তৈরি পোশাকশিল্প মালিকদের সংগঠন বিজিএমইএর সাবেক সভাপতি আনোয়ার-উল আলম চৌধুরীর মালিকানাধীন প্রতিষ্ঠান। এর আগে এ গ্রুপের অপর প্রতিষ্ঠান আরগন ডেনিম শেয়ারবাজারে তালিকাভুক্ত হয়।
