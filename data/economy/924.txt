
সিলেটে ব্যবসা-বাণিজ্যের সম্ভাবনা ও সমস্যা নিয়ে ‘দ্রুত অগ্রগতির সোপানে বাংলাদেশ’ শীর্ষক সেমিনারের আয়োজন করেছে সিলেটের ব্যবসায়ীদের শীর্ষ সংগঠন দি সিলেট চেম্বার অব কমার্স অ্যান্ড ইন্ডাস্ট্রি (এসসিসিআই)। আজ বৃহস্পতিবার সকাল সাড়ে ১০টায় চেম্বার ভবনে সেমিনারটি অনুষ্ঠিত হবে।সেমিনারে ‘দ্রুত অগ্রগতির সোপানে বাংলাদেশ: সিলেটের ভূমিকা’ শীর্ষক মূল প্রবন্ধ উপস্থাপন করবেন বাংলাদেশ ব্যাংকের সাবেক গভর্নর মোহাম্মদ ফরাসউদ্দিন। আলোচনা করবেন বেসরকারি মেট্রোপলিটন ইউনিভার্সিটির উপাচার্য মো. সালেহ উদ্দিন, প্রথম আলোর সম্পাদক মতিউর রহমান এবং সাবেক তত্ত্বাবধায়ক সরকারের উপদেষ্টা সুলতানা কামাল। সেমিনার আয়োজনে সহযোগিতায় রয়েছে প্রথম আলো।সেমিনার আয়োজনের সর্বশেষ প্রস্তুতি শেষ করে গত মঙ্গলবার রাত সাড়ে আটটায় সাংবাদিকদের সঙ্গে মতবিনিময় করেছে সিলেট চেম্বারের সেমিনার আয়োজক কমিটি। নগরের মীরবক্সটুলার একটি রেস্তোরাঁর সম্মেলনকক্ষে অনুষ্ঠিত মতবিনিময় সভায় জানানো হয়, ১৯৬৬ সালে প্রতিষ্ঠিত সিলেট চেম্বার চলতি বছর ৫০ বছরে পা দিয়েছে। প্রতিষ্ঠার অর্ধশত বছর উদ্যাপনে চলতি বছরজুড়ে নানা অনুষ্ঠান করার পরিকল্পনা নেওয়া হয়েছে। এ পরিকল্পনার শুরুতে সেমিনারের আয়োজন করা হয়েছে।মতবিনিময় সভায় সিলেট চেম্বারের সভাপতি সালাহ্ উদ্দিন আলী আহমদ, সহসভাপতি মাসুদ আহমদ চৌধুরী, পরিচালক মো. লায়েছ উদ্দিন, পরিচালক এনামুল কুদ্দুছ চৌধুরী, পরিচালক সাইদুর রহমান, সাবেক পরিচালক তহসিন চৌধুরী ও সিলেটের জ্যেষ্ঠ সাংবাদিক আবদুল মালিক বক্তব্য দেন। সেমিনার উপকমিটির আহ্বায়ক ও চেম্বারের পরিচালক মুকুর হোসেন চৌধুরী সার্বিক প্রস্তুতি সম্পন্ন করার কথা জানান।সিলেট চেম্বারের সভাপতি সালাহ্ উদ্দিন আলী আহমদ সেমিনারের সহযোগী হওয়ায় প্রথম আলোর সম্পাদকসহ সংশ্লিষ্ট ব্যক্তিদের ধন্যবাদ জানিয়ে বলেন, সিলেটে ব্যবসা-বাণিজ্যের সম্ভাবনা দেশেরই সম্ভাবনা, সমস্যাও দেশের। দেশাত্মবোধের টানে দেশের শীর্ষস্থানীয় দৈনিক পত্রিকা প্রথম আলো সিলেট চেম্বারের আহ্বানে এগিয়ে এসেছে। এ বিষয়টি অন্যান্য সংবাদমাধ্যমের জন্য একটি অনুকরণীয় দৃষ্টান্ত হয়ে থাকবে।সালাহ্ উদ্দিন আলী আহমদ বলেন, সিলেট চেম্বার প্রতিষ্ঠার অর্ধশত বছরে উল্লেখযোগ্য কিছু কাজ করতে চায়। এই সেমিনারটি হচ্ছে সেসব কাজের একটি। সেমিনারে উপস্থাপিত প্রবন্ধ হবে ভবিষ্যৎ কাজের একটি দিকনির্দেশনা।প্রতিবেশী ভারতের পূর্বাঞ্চলীয় রাজ্যগুলোর সঙ্গে সিলেটের ব্যবসায়িক যোগাযোগ স্থাপনে ইতিমধ্যে সউদ্যোগ নেওয়া হয়েছে জানিয়ে চেম্বার সভাপতি বলেন, ‘আমরা ব্যবসাকে এগিয়ে নিয়ে সিলেটের উন্নয়নকে এগিয়ে নিতে চাই।’
