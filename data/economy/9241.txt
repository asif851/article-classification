
নতুন উদ্যোক্তা তৈরি করতে ১০০ কোটি টাকার পুনঃ অর্থায়ন তহবিল গঠনের উদ্যোগ নিয়েছে বাংলাদেশ ব্যাংক।ঢাকা চেম্বার অব কমার্স অ্যান্ড ইন্ডাস্ট্রি (ডিসিসিআই) দুই হাজার নতুন উদ্যোক্তা তৈরির কর্মসূচি নিয়েছে। কেন্দ্রীয় ব্যাংক তাতে সহায়তা দিতে এ তহবিল গঠন করবে বলে জানা গেছে।ব্যাংকগুলো এ তহবিল থেকে ৫ শতাংশ সুদে অর্থ নিয়ে সর্বোচ্চ ১০ শতাংশ সুদে তা নতুন উদ্যোক্তাদের ঋণ হিসেবে দেবে। বাংলাদেশ ব্যাংকের এসএমই বিভাগের আওতায় শিগগিরই তহবিলের কার্যক্রম শুরু করা হবে।ঋণের সুদহার কমাতে ব্যাংকগুলোর ওপর একধরনের চাপ তৈরির কৌশল হিসেবে বাংলাদেশ ব্যাংক ইতিমধ্যেই বেশ কয়েকটি পুনঃ অর্থায়ন তহবিল চালু করছে। উদ্যোক্তা তৈরিতে কম সুদে অর্থ জোগানোর জন্য পুনঃ অর্থায়ন তহবিল তার অংশ হিসেবে বিবেচনা করা হচ্ছে।পাটের ব্যবসায়ীদের স্বল্প সুদে ঋণ দিতে গত সপ্তাহে ১০০ কোটি টাকার পুনঃ অর্থায়ন তহবিল চালু করা হয়। তার আগে গত সেপ্টেম্বর মাসের শেষ ভাগে ইসলামি ব্যাংকগুলো কৃষিজাত পণ্য প্রক্রিয়াকরণ শিল্পে বিনিয়োগের জন্য ১০০ কোটি টাকার পুনঃ অর্থায়ন তহবিল গঠন করা হয়।এগুলো ঘূর্ণায়মান তহবিল। অর্থাৎ ব্যাংক ও আর্থিক প্রতিষ্ঠানগুলো এ তহবিল থেকে ঋণ বিতরণ করে তা আদায় হলে কেন্দ্রীয় ব্যাংকে জমা দেবে, আবার এ তহবিল থেকে অর্থ নিয়ে নতুন করে ঋণ বিতরণ করবে। ফলে তহবিলের অর্থের পরিমাণ বাড়তেই থাকবে।বাংলাদেশ ব্যাংকের শীর্ষ পর্যায়ের একজন কর্মকর্তা বলেন, বিনিয়োগ মন্দার কারণে ব্যাংকগুলোতে বিপুল পরিমাণ অর্থ রয়েছে। কিন্তু তার পরও দেশে ঋণের সুদহার কমছে না। এ অর্থকে সস্তায় বিনিয়োগের চাপ করতে কেন্দ্রীয় ব্যাংক বিভিন্ন ধরনের কৌশল নিয়েছে। এর একটি হচ্ছে কম মূল্যে ব্যাংকগুলোকে অর্থ জোগান দিয়ে সেই অর্থের উদ্যোক্তা পর্যায়ে সুদহার নির্ধারণ করে দেওয়া।ডিসিসিআইয়ের নতুন উদ্যোক্তা তৈরির উদ্যোগকে কেন্দ্রীয় ব্যাংক ইতিবাচক হিসেবে বিবেচনা করছে। এ কাজে সহায়তার জন্য তাই পুনঃ অর্থায়ন তহবিল গঠন করা হচ্ছে। শিগগিরই তহবিলের কার্যক্রম শুরু করা হবে বলে জানান বাংলাদেশ ব্যাংকের কর্মকর্তা।এ তহবিল থেকে ঢাকা চেম্বারে নিবন্ধিত নতুন উদ্যোক্তার প্রকল্প দেখে ব্যাংকগুলো ঋণ দেবে। বাংলাদেশ ব্যাংক সঠিকভাবে নীতিমালা অনুসারে উদ্যোক্তাকে ঋণ দেওয়া হচ্ছে কি না, তা তদারক করবে।ঢাকা চেম্বার এর আগে গত ২৫ মে সংবাদ সম্মেলন করে এ বছর দুই হাজার নতুন উদ্যোক্তা তৈরি করার ঘোষণা দেয়। বিশ্ববিদ্যালয় এবং কলেজ থেকে সদ্য পাস করা শিক্ষার্থী, যারা নিজেকে উদ্যোক্তা হিসেবে প্রতিষ্ঠিত করতে আগ্রহী, তারাই এ প্রকল্পের মূল লক্ষ্য। এ লক্ষ্যে বাংলাদেশ ব্যাংকের সঙ্গে একাধিকবার বৈঠক করে ডিসিসিআই।এ ছাড়া ডিসিসিআইয়ের উদ্যোগে বিভিন্ন বিশ্ববিদ্যালয়ের শিক্ষার্থীদের নিয়ে কর্মশালা অনুষ্ঠিত হয়েছে। কারিগরি সহযোগিতার জন্য বিভিন্ন সংগঠনের সঙ্গেও সমঝোতা সই হয়েছে।
