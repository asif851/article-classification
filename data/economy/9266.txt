
চট্টগ্রাম থেকে অবৈধ ভিওআইপির (ভয়েস ওভার ইন্টারনেট প্রটোকল) কাজে ব্যবহার হওয়া বিভিন্ন মুঠোফোন অপারেটরের ১২ হাজার সিম জব্দ করা হয়েছে। বাংলাদেশ টেলিযোগাযোগ নিয়ন্ত্রণ কমিশন (বিটিআরসি) ও র‍্যাবের এক যৌথ অভিযানে গত রোববার চট্টগ্রামের পাঁচলাইশ ও বায়েজিদ আবাসিক থানার দুটি বাসা থেকে এসব সিম জব্দ করা হয়। বিটিআরসির গতকাল সোমবার পাঠানো এক সংবাদ বিজ্ঞপ্তিতে এ তথ্য জানিয়ে বলা হয়েছে, অভিযানে বিপুল পরিমাণ সিমের পাশাপাশি অবৈধ ভিওআইপির কাজে ব্যবহৃত কোটি টাকার সরঞ্জাম জব্দ করা হয়েছে। জব্দ করা সিমের মধ্যে টেলিটকের ৮ হাজার ৩৯৯টি, এয়ারটেলের ৩ হাজার ৬৯০টি, গ্রামীণফোনের ৩৩টি, রবির ২০টি ও বাংলালিংকের ৩৫টি সিম রয়েছে। অভিযানের সময় দুজন ব্যক্তিকে আটক করা হয়েছে। জব্দকৃত মালামাল চট্টগ্রামের পাঁচলাইশ ও বায়েজিদ থানায় পুলিশের হেফাজতে আছে।
 
 
