
নতুন করে ছয়টি পোশাক কারখানার সঙ্গে ব্যবসায়িক সম্পর্ক ছিন্ন করেছে ইউরোপীয় ক্রেতাদের জোট অ্যাকর্ড অন ফায়ার সেফটি ইন বাংলাদেশ।সংস্কারকাজে সন্তোষজনক অগ্রগতি না থাকায় গত মাসের শেষ সপ্তাহে এই শাস্তিমূলক ব্যবস্থা নিয়েছে অ্যাকর্ড। এতে করে জোটের অধীনে থাকা ব্যর্থ কারখানার সংখ্যা বা ব্যবসায়িক সম্পর্ক ছিন্ন করেছে এমন কারখানার সংখ্যা গিয়ে ৫৯-এ দাঁড়াল।কর্মপরিবেশের উন্নয়নে ব্যর্থ কারখানার তালিকায় যুক্ত হওয়া ছয় প্রতিষ্ঠান নারায়ণগঞ্জ ও চট্টগ্রামের। সেগুলো হচ্ছে নারায়ণগঞ্জের অথেনটিক নিটওয়্যার লিমিটেড, ফেয়ার কটন (প্রাইভেট) লিমিটেড ও টাইম নিটওয়্যার (প্রাইভেট) লিমিটেড, চট্টগ্রামের গোল্ডমার্ট অ্যাপারেলস (প্রাইভেট) লিমিটেড, ইন্টারকেয়ার লিমিটেড এবং মিথুন নিটিং অ্যান্ড ডায়িং। রানা প্লাজা ধসের পর বাংলাদেশের পোশাক খাতের কর্মপরিবেশের উন্নয়নে গঠিত অ্যাকর্ডের সঙ্গে চুক্তিবদ্ধ আছে এইচঅ্যান্ডএম, সিঅ্যান্ডএ, নেক্সট, ম্যাঙ্গো, ইন্ডিটেক্স, টেসকোসহ বিশ্বখ্যাত দুই শতাধিক ব্র্যান্ড ও খুচরা বিক্রেতা প্রতিষ্ঠান। যেসব কারখানার সঙ্গে অ্যাকর্ড ব্যবসায়িক ছিন্ন করেছে, তারা জোটের চুক্তিবদ্ধ ব্র্যান্ড ও খুচরা বিক্রেতা প্রতিষ্ঠানের পোশাক তৈরির ক্রয়াদেশ পাবে না।অন্যদিকে অ্যাকর্ডের সদস্য কারখানার মধ্যে এখন পর্যন্ত ৩০টি প্রতিষ্ঠান সব ধরনের সংস্কারকাজ শেষ করে সনদপত্র পেয়েছে। গত মাসে তিনটি কারখানা এই স্বীকৃতি পেয়েছে। সেগুলো হচ্ছে সাভারের রেডিয়েন্স জিনস লিমিটেড, ঢাকার বাড্ডার পেনিনসুলা ড্রেসেস ইন্টারন্যাশনাল লিমিটেড এবং ওলিও অ্যাপারেলস লিমিটেড।অ্যাকর্ডের পাশাপাশি উত্তর আমেরিকার ক্রেতাদের জোট অ্যালায়েন্স ফর বাংলাদেশ ওয়ার্কার সেফটি বাংলাদেশের তৈরি পোশাকশিল্পের কর্মপরিবেশের উন্নয়নে কাজ করছে। এই জোট এখন পর্যন্ত ১০৪টি কারখানার সঙ্গে ব্যবসায়িক সম্পর্ক ছিন্ন করেছে। অ্যালায়েন্সের সঙ্গে চুক্তিবদ্ধ আছে ওয়ালমার্ট, গ্যাপ, জেসিপেনি, টার্গেটসহ ২৯টি ব্র্যান্ড ও ক্রেতাপ্রতিষ্ঠান।
