
আগামী ১ জুলাই থেকে নতুন মূল্য সংযোজন কর (মূসক) আইন বাস্তবায়িত হবে। এ কথা আবারও জানালেন জাতীয় রাজস্ব বোর্ড (এনবিআর) চেয়ারম্যান নজিবুর রহমান। তিনি বলেন, মানুষের কল্যাণ ও দেশের মঙ্গলের জন্য এ আইন বাস্তবায়ন করা হবে।
আজ মঙ্গলবার মূসক নিয়ে অনুষ্ঠিত এক সেমিনারে এনবিআর চেয়ারম্যান এ কথা বলেন। একই অনুষ্ঠানে ব্যবসায়ীদের শীর্ষ সংগঠন এফবিসিসিআইয়ের সভাপতি আবদুল মাতলুব আহমাদও আগামী জুলাই থেকে মূসক আইন চালুর বিষয়টিকে স্বাগত জানান।
মহাখালীর রাওয়া ক্লাব মিলনায়তনে এ সেমিনারের আয়োজন করে কাস্টমস এক্সাইজ ও ভ্যাট কমিশনারেট (ঢাকা উত্তর)।
এনবিআর চেয়ারম্যান বলেন, নতুন মূসক আইন নিয়ে ক্ষুদ্র ও খুচরা ব্যবসায়ীদের কিছু আপত্তি আছে। এ নিয়ে ব্যবসায়ীদের সঙ্গে আলোচনা চালিয়ে যাচ্ছে এনবিআর। তিনি জানান, এ বছর থেকে ইউনিয়ন পর্যায়ে করজাল বিস্তৃত করার উদ্যোগ নেওয়া হয়েছে।
এনবিআর চেয়ারম্যান বলেন, হয়রানি করেন, এমন কর্মকর্তাদের চিহ্নিত করা হচ্ছে। কোথাও কোনো হয়রানির ঘটনা ঘটলে এনবিআরকে জানালে কঠোর ব্যবস্থা নেওয়া হবে। তাঁর মতে, ইলেকট্রনিক ক্যাশ রেজিস্ট্রার (ইসিআর) ব্যবহার কলে রাজস্ব কর্মকর্তারা হয়রানি করার সাহস পাবেন না।
এদিকে আবদুল মাতলুব আহমাদ তাঁর বক্তৃতায় ব্যবসায়ীদের হয়রানি হওয়ার কথা তুলে ধরেন। হয়রানি বন্ধ করার জন্য এনবিআরকে তাগিদ দেন তিনি।
