
সূচকের ব্যাপক ঊর্ধ্বমুখী প্রবণতা লক্ষ করা যাচ্ছে দেশের দুই পুঁজিবাজার ঢাকা স্টক এক্সচেঞ্জ (ডিএসই) ও চট্টগ্রাম স্টক এক্সচেঞ্জে (সিএসই)। আজ সোমবার সপ্তাহের দ্বিতীয় কার্যদিবস প্রথম দুই ঘণ্টায় ডিএসইতে লেনদেনের পরিমাণ হাজার কোটি টাকা ছাড়িয়েছে। লেনদেনের ভালো গতি রয়েছে সিএসইতেও।
এ ছাড়া বেশির ভাগ প্রতিষ্ঠানের শেয়ারের দর বেড়েছে দুই পুঁজিবাজারেই।
ডিএসইতে আজ দুপুর সাড়ে ১২টা নাগাদ ডিএসইএক্স সূচক ৬৩ পয়েন্ট বেড়ে অবস্থান করছে ৫৪৮৫ পয়েন্টে। এ সময় পর্যন্ত লেনদেন হয়েছে প্রায় ১০৮ কোটি ১০ লাখ টাকা। গত কার্যদিবস এ সময় পর্যন্ত লেনদেনের পরিমাণ ছিল প্রায় ৮৩৪ কোটি ৩৫ লাখ টাকা। আজ দুপুর সাড়ে ১২টা নাগাদ ডিএসইতে লেনদেনে অংশ নিয়েছে ৩২৬টি কোম্পানি ও মিউচুয়াল ফান্ডের শেয়ার। এর মধ্যে দর বেড়েছে ১৭৩টির, কমেছে ১২৭টির। দর অপরিবর্তিত রয়েছে ২৬টি কোম্পানির।
অন্যদিকে, সিএসইতে আজ দুপুর ১২টা নাগাদ সার্বিক সূচক বেড়েছে ২০১ পয়েন্ট। মোট লেনদেন প্রায় ৫৪ কোটি ৭৩ লাখ টাকা। গত কার্যদিবসে এই সময় পর্যন্ত লেনদেনের পরিমাণ ছিল ৪২ কোটি ৪২ লাখ টাকা। আজ দুপুর সাড়ে ১২টা নাগাদ সিএসইতে লেনদেনে অংশ নিয়েছে ২৩৬টি কোম্পানি ও মিউচুয়াল ফান্ডের শেয়ার। এর মধ্যে দর বেড়েছে ১২৩টির, কমেছে ৯৫টির। দর অপরিবর্তিত রয়েছে ১৮টি কোম্পানির।
