
আসন্ন রমজান মাসের জন্য ব্যাংকের সময়সূচিতে পরিবর্তন আনা হয়েছে। নতুন সময় অনুযায়ী রমজানে প্রতিদিন সকাল সাড়ে ৯টা থেকে বেলা আড়াইটা পর্যন্ত লেনদেন হবে। এর মধ্যে বেলা ১টা ১৫ মিনিট থেকে দেড়টা পর্যন্ত নামাজের বিরতি থাকবে। বাংলাদেশ ব্যাংক গতকাল বৃহস্পতিবার এ-সংক্রান্ত একটি প্রজ্ঞাপন জারি করে ব্যাংকগুলোতে পাঠিয়েছে। সাধারণ সময়ে সকাল ১০টা থেকে বিকেল ৪টা পর্যন্ত ব্যাংকে লেনদেন হয়। আর ব্যাংকারদের অফিস সময় থাকে সকাল ১০টা থেকে ৬টা পর্যন্ত। প্রতিবছরই রমজান মাসে অফিস ও লেনদেনের সময়সূচিতে পরিবর্তন আনা হয়। কেন্দ্রীয় ব্যাংকের প্রজ্ঞাপনে বলা হয়েছে, সাধারণ সময়ের মতো পবিত্র রমজান মাসেও শুক্র ও শনিবার সাপ্তাহিক ছুটি থাকবে। আর রোববার থেকে বৃহস্পতিবার পর্যন্ত প্রতিদিন সকাল সাড়ে ৯টা থেকে বিকেল ৪টা পর্যন্ত ব্যাংক খোলা থাকবে। তবে লেনদেন হবে আড়াইটা পর্যন্ত। আর বেলা ১টা ১৫ মিনিট থেকে দেড়টা পর্যন্ত জোহরের নামাজের বিরতি থাকলেও বর্তমানের মতো অভ্যন্তরীণ সমন্বয়ের মাধ্যমে লেনদেন কাজ অব্যাহত রাখতে হবে।রমজান মাস শেষ হলে বর্তমান নিয়মে অফিস ও লেনদেন হবে বলে কেন্দ্রীয় ব্যাংকের প্রজ্ঞাপনে বলা হয়েছে।
