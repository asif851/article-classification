
আট লাখ তৈরি পোশাকশ্রমিককে কর্মক্ষেত্রের নিরাপত্তা ও স্বাস্থ্যবিষয়ক (ওএসএইচ) প্রশিক্ষণ দেওয়া হবে। আন্তর্জাতিক শ্রম সংস্থার (আইএলও) নেওয়া ‘তৈরি পোশাক খাতের কর্মপরিবেশ উন্নতকরণ’ শীর্ষক প্রকল্পের অধীনে ২০১৭ সালের শুরুতে এই কাজটি শেষ হবে।প্রশিক্ষণ কার্যক্রমটি বাস্তবায়ন করছে বাংলাদেশ এমপ্লয়ার্স ফেডারেশন (বিইএফ)। এতে আইএলও ছাড়াও কানাডা, নেদারল্যান্ডস ও ইউকেএআইডি সহায়তা দিচ্ছে। এই কর্মসূচির প্রথম ধাপে ইতিমধ্যে ১১৪ জন প্রশিক্ষককে প্রশিক্ষণ দেওয়া হয়েছে। এঁরাই আগামী বছরের মার্চ মাসের মধ্যে ৪০০ প্রতিষ্ঠানের মধ্যম সারির আট হাজার কর্মকর্তাকে প্রশিক্ষণ দেবেন।ঢাকার মতিঝিলে বিইএফ কার্যালয়ে গতকাল রোববার প্রশিক্ষকদের অভিজ্ঞতা বিনিময় ও মূল্যায়ন সভায় এসব তথ্য জানানো হয়। এতে উপস্থিত ছিলেন বিইএফের মহাসচিব ফারুক আহমেদ, আইএলওর আন্তর্জাতিক প্রশিক্ষণ কেন্দ্রের (আইটিসি) অ্যাকটিভিটি ম্যানেজার পাউলো সালভি, কনসালট্যান্ট ট্রেইনার তাহির বাইগ বারলাস প্রমুখ।
