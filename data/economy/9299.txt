
ব্যক্তিশ্রেণির করদাতার আয়কর বিবরণী বা রিটার্ন জমার শেষ দিন আজ বুধবার। রাত আটটা পর্যন্ত করদাতাদের আয়কর বিবরণী জমা নেবে কর কার্যালয়গুলো। এ বছর রিটার্ন জমার জন্য প্রায় পাঁচ মাস সময় পেলেন করদাতারা।আজ জাতীয় আয়কর দিবস। এখন থেকে ৩০ নভেম্বর প্রতিবছর জাতীয় আয়কর দিবস পালন করবে জাতীয় রাজস্ব বোর্ড (এনবিআর)।আয়কর দিবস উপলক্ষে গতকাল মঙ্গলবার রাষ্ট্রপতি মো. আবদুল হামিদ ও প্রধানমন্ত্রী শেখ হাসিনা পৃথক বাণী দিয়েছেন।এবার একটু ভিন্ন আঙ্গিকে রিটার্ন জমা নিচ্ছে এনবিআর। আগে প্রতিবার ৩০ সেপ্টেম্বর আয়কর বিবরণী জমার নিয়মিত সময় শেষ হতো। এরপর একাধিক দফায় সময় বাড়ানো হতো। কিন্তু এবার বাজেট ঘোষণার সময় অর্থমন্ত্রী বলেছিলেন, এবার আর সময় বৃদ্ধি করা হবে না। ৩০ নভেম্বর পর্যন্ত রিটার্ন জমা নেওয়া হবে। এ জন্য আয়কর অধ্যাদেশে নতুন ধারা সংযোজন করা হয়েছে। এর ফলে আয়কর বিবরণী জমার সময়সীমা আইনগতভাবে নির্ধারিত হয়ে গেল।এদিকে আয়কর দিবস উপলক্ষে আজ শোভাযাত্রার আয়োজন করেছে এনবিআর। সকালে এ শোভাযাত্রা সেগুনবাগিচার এনবিআর কার্যালয় থেকে বের হবে। এতে অর্থমন্ত্রী আবুল মাল আবদুল মুহিত প্রধান অতিথি হিসেবে উপস্থিত থাকবেন।প্রতিবারই রিটার্ন জমার শেষ সময় মাঠ পর্যায়ের কর কার্যালয়গুলোতে করদাতারা ভিড় করেন। এবারও এর ব্যতিক্রম হয়নি। তবে এবার কর কার্যালয়ে এক সপ্তাহ ধরে কর মেলার আদলে সেবা দেওয়া হচ্ছে।
