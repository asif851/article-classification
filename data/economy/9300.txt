
প্রধান শেয়ারবাজার ঢাকা স্টক এক্সচেঞ্জের (ডিএসই) ভুলে ভরা পুরোনো সাধারণ সূচকটি উঠে গেল। আজ বৃহস্পতিবার থেকে এই সূচক আর ডিএসইর ওয়েবসাইটে প্রদর্শিত হবে না। আজ থেকে শুধু প্রদর্শিত হবে ডিএসইএক্স ও ডিএস৩০ নামের নতুন দুটি সূচক।গত ২২ জুলাই ডিএসইর পরিচালনা পর্ষদের সভায় পুরোনো সূচকটি সরিয়ে নেওয়ার বিষয়ে সিদ্ধান্ত হয়। ওই দিনই ডিএসইর পক্ষ থেকে জানানো হয়েছিল, ১ আগস্ট থেকে সাধারণ সূচকটি আর প্রদর্শিত হবে না।২০০১ সালে ডিএসইর সাধারণ সূচকটি চালু হয়েছিল। তবে ২০০৯ সালে গ্রামীণফোন তালিকাভুক্তির পর এটির সূচক গণনায় বড় ধরনের ত্রুটি ধরা পড়ে। এর পর থেকে সূচকটি সংশোধনের দাবি ওঠে। তারই পরিপ্রেক্ষিতে ভুল সূচক সংশোধনের উদ্যোগ নেয় ডিএসই। সেই ধারাবাহিকতায় গত ২৭ জানুয়ারি ডিএসইর ত্রুটিপূর্ণ সাধারণ সূচকের পরিবর্তে নতুন সূচক ডিএসইএক্স চালু করা হয়। নতুন সূচক চালুর পর ডিএসইর পক্ষ থেকে জানানো হয়, বিনিয়োগকারী ও বাজার-সংশ্লিষ্ট ব্যক্তিদের সুবিধার্থে নতুন সূচকের পাশাপাশি পুরোনো সূচকটিও তিন মাস প্রদর্শন করা হবে। কিন্তু শেষ পর্যন্ত ছয় মাস পরে এসে সেটি সরিয়ে নিতে যাচ্ছে ডিএসই কর্তৃপক্ষ। শেয়ারবাজারের সাম্প্রতিক দরপতনের পরিপ্রেক্ষিতে পুরোনো সূচকটি দ্রুত সরিয়ে ফেলার দাবি ওঠে। কারণ, দরপতনের কারণে নতুন ও পুরোনো সূচকের ব্যবধানটা ছিল চোখে পড়ার মতো। এটি বিনিয়োগকারীদের মধ্যেও একধরনের বিভ্রান্তি তৈরি করেছে। এই পরিস্থিতিতে নিয়ন্ত্রক সংস্থার পক্ষ থেকে এ বিষয়ে মৌখিকভাবে ডিএসইকে বলা হয়। তারই পরিপ্রেক্ষিতে ডিএসই পুরোনো সূচকটি সরিয়ে ফেলার সিদ্ধান্ত নেয়।জানা গেছে, ওয়েবসাইট থেকে সরিয়ে ফেলা হলেও ঐতিহাসিক তথ্য সংরক্ষণের প্রয়োজনে পুরোনো ভুল সূচকটি বেশ কিছুদিন সংরক্ষণ করবে ডিএসই। এদিকে গতকাল বুধবার দিন শেষে পুরোনো সূচক বাড়লেও কমেছে নতুন সূচক ডিএসইএক্স। ডিএসইর ওয়েবসাইট থেকে সরিয়ে নেওয়ার আগে সাধারণ সূচকটির অবস্থান ছিল প্রায় চার হাজার ৩৪২ পয়েন্ট। ২০০১ সালে চালু হওয়ার পর সূচকটি ২০১০ সালের ৫ ডিসেম্বর সর্বোচ্চ আট হাজার ৯১৯ পয়েন্টে উঠেছিল। এর পরই বাজারে ধস নামে। সূচকও পড়তে থাকে।
