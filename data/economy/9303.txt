

ঢাকা থেকে উত্তরাঞ্চলের সৈয়দপুরে যাত্রা শুরু করেছে বেসরকারি বিমান সংস্থা রিজেন্ট এয়ারওয়েজ। আজ সোমবার সকাল সাড়ে ১০টায় ৫০ জন যাত্রী নিয়ে রিজেন্টের প্রথম ফ্লাইট ঢাকার শাহজালাল আন্তর্জাতিক বিমানবন্দর থেকে সৈয়দপুরের উদ্দেশে ছেড়ে যায়। বেলা সাড়ে ১১টায় এটি সৈয়দপুরে অবতরণ করে।
সকালে সৈয়দপুর বিমানবন্দরে রিজেন্টের নতুন এই পথের আনুষ্ঠানিক উদ্বোধন করেন রংপুরের বেগম রোকেয়া বিশ্ববিদ্যালয়ের উপাচার্য নাজমুল আহসান কলিমউল্লাহ। এ সময় রিজেন্ট এয়ারওয়েজের প্রধান নির্বাহী কর্মকর্তা (সিইও) লেফটেন্যান্ট জেনারেল (অব.) এম ফজলে আকবর, প্রধান বাণিজ্যিক কর্মকর্তা (সিসিও) হানিফ জাকারিয়া, সৈয়দপুর বিমানবন্দরের ব্যবস্থাপক শাহীন আহমেদ প্রমুখ উপস্থিত ছিলেন।
সব ধরনের করসহ রিজেন্ট এয়ারে সৈয়দপুরে একমুখী সর্বনিম্ন ভাড়া পড়বে ২ হাজার ৬৯৯ টাকা। আর আসা-যাওয়াসহ (রিটার্ন) ভাড়া পড়বে ৫ হাজার ৩৯৮ টাকা। প্রতিদিন এই পথে দুটি ফ্লাইট চলবে। প্রথম ফ্লাইটটি সকাল ৯টায় ঢাকা থেকে ছেড়ে সকাল ১০টায় সৈয়দপুরে পৌঁছাবে। সেখান থেকে সকাল সাড়ে ১০টায় ছেড়ে ঢাকায় আসবে বেলা ১১টা ৪০ মিনিটে। দ্বিতীয় ফ্লাইটটি বেলা ৩টায় ঢাকা থেকে ছেড়ে বিকেল ৪টা ১০ মিনিটে সৈয়দপুরে পৌঁছাবে। একই ফ্লাইট সৈয়দপুর থেকে বিকেল সাড়ে ৪টায় ছেড়ে ৫টা ৪০ মিনিটে ঢাকায় আসবে।
সৈয়দপুর থেকে যাত্রীদের যাতায়াতের সুবিধার জন্য দুটি পথে বাসসেবা দেবে রিজেন্ট এয়ারওয়েজ। একটি বাস সৈয়দপুর থেকে রংপুরে যাবে, অন্যটি সৈয়দপুর থেকে দিনাজপুরে যাত্রীদের আনা-নেওয়া করবে। রিজেন্টের ৫০ আসনের বোম্বার্ডিয়ার ড্যাশ৮কিউ ৩০০ উড়োজাহাজ দিয়ে চলবে ঢাকা-সৈয়দপুর ফ্লাইট।
রিজেন্টের সিইও এম ফজলে আকবর বলেন, নানা উন্নয়ন কার্যক্রমের ফলে উত্তরাঞ্চলের গুরুত্ব এখন অনেক গুণ বেড়েছে। এর সঙ্গে পাল্লা দিয়ে বাড়ছে আকাশপথে যোগাযোগ। ক্রমবর্ধমান বাজার ধরতেই এই গন্তব্যে এসেছে রিজেন্ট।
অভ্যন্তরীণ গন্তব্যে বর্তমানে ঢাকা থেকে চট্টগ্রাম ও কক্সবাজারে নিয়মিত ফ্লাইট চালাচ্ছে রিজেন্ট। আজ থেকে চালু হওয়া সৈয়দপুরের পাশাপাশি আগামী মাস থেকে যশোর ও সিলেটে ফ্লাইট শুরু করতে যাচ্ছে প্রতিষ্ঠানটি।
