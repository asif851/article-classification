
শিল্পমন্ত্রী আমির হোসেন আমু বলেছেন, দেশের বিকাশমান শিল্পের প্রসারের জন্য আলাদা আলাদা শিল্পপার্ক গড়ে তোলা হবে। বিচ্ছিন্নভাবে শিল্পকারখানা স্থাপন করা হলে গ্যাস ও বিদ্যুৎ-সংযোগ দিতে ঝামেলা হয়। একীভূত থাকলে গ্যাস-বিদ্যুৎসহ সব ধরনের প্রয়োজন দ্রুত মেটানো যায়।
নারায়ণগঞ্জ ক্লাব কমিউনিটি সেন্টারের শীতলক্ষ্যা মিলনায়তনে গতকাল বৃহস্পতিবার দুপুরে নিট পোশাকশিল্প মালিকদের সংগঠন বিকেএমইএ ও নারায়ণগঞ্জের ব্যবসায়ীদের সঙ্গে মতবিনিময় সভায় শিল্পমন্ত্রী এসব কথা বলেন। বিকেএমইএ সভাপতি এ কে এম সেলিম ওসমানের সভাপতিত্বে মতবিনিময় সভায় বক্তব্য দেন সাংসদ এ কে এম শামীম ওসমান, সংরক্ষিত আসনের সাংসদ হোসনে আরা বাবলী, নারায়ণগঞ্জ জেলা পরিষদের চেয়ারম্যান আনোয়ার হোসেন, নারায়ণগঞ্জ চেম্বারের সভাপতি খালেদ হায়দার খান কাজল প্রমুখ।
ফতুল্লা বিসিক শিল্পনগরীর ড্রেনেজ ব্যবস্থার আধুনিকায়ন, রাস্তাঘাটের উন্নয়ন, পুলিশ লাইনস থেকে বক্স কালভার্টের মাধ্যমে বিসিকে সংযোগ সড়ক নির্মাণ, নিরাপত্তাবেষ্টনী তৈরিসহ নিরাপত্তা বাহিনী গঠনের জন্য মন্ত্রীর কাছে দাবি জানান সেলিম ওসমান। 
