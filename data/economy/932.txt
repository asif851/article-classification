
খাদ্য ও কোমল পানীয় প্রস্তুতকারক যুক্তরাষ্ট্রের খ্যাতনামা প্রতিষ্ঠান ডেল মন্টে এবার বাংলাদেশ ও শ্রীলঙ্কার বাজারের দিকে মনোযোগী হয়েছে। ‘ফিল্ডফ্রেস ফুডস’-এর মাধ্যমে এসব পণ্য বাজারজাত করার বিষয়টি পরীক্ষা-নিরীক্ষা করে দেখছে প্রতিষ্ঠানটি।ফিল্ডফ্রেস ফুডস হচ্ছে ক্যালিফোর্নিয়াভিত্তিক প্রতিষ্ঠান ডেল মন্টে এবং ভারতের সুনীল মিত্তালের ভারতী এন্টারপ্রাইজের যৌথ উদ্যোগে প্রতিষ্ঠিত একটি কোম্পানি। এতে দুটি প্রতিষ্ঠানেরই ৫০ শতাংশ করে মালিকানা রয়েছে।ফিল্ডফ্রেস ফুডসের প্রধান পরিচালন কর্মকর্তা যোগেশ বেল্লানী বলেন, ‘আগামী ছয় মাসের মধ্যে বাংলাদেশ ও শ্রীলঙ্কায় আমাদের সম্ভাব্য স্থানীয় অংশীদার হয়ে যাবে বলে আশা করছি।’ এক খবরে গত মঙ্গলবার এমনটাই জানিয়েছে ভারতীয় গণমাধ্যম বিজনেস স্ট্যান্ডার্ড।বর্তমানে ফিল্ডফ্রেস ফুডস ভারত ও নেপালে ডেল মন্টে ব্র্যান্ডের পণ্য বাজারজাত করছে। তবে এ দুটি বাজার ছাড়াও সার্কভুক্ত সব দেশেই পর্যায়ক্রমে ব্যবসা সম্প্রসারিত করতে চায় ফিল্ডফ্রেস ফুডস।ভারতের বাজারে ডেল মন্টে প্রবেশ করে ২০০৭ সালে। আর প্রতিষ্ঠানটি এ সপ্তাহেই সস ও চাটনি বাজারজাত করতে যাচ্ছে। এ দুটি পণ্য মূলত চায়নিজ খাবারের সঙ্গে খাওয়া হয়। এসব সসের দাম পড়বে ৪০ থেকে ৪৫ রুপি।ভারতে এক হাজার কোটি রুপির কেচাপের বাজারের বড় একটি অংশই দখল করে আছে নেসলের ম্যাগি, এইচইউএলের কিষাণ এবং হেইঞ্জ। এই বাজারে এখন সরব উপস্থিতি ডেল মন্টেরও।এ বছরের শুরুতে তরুণদের উদ্দেশ করে ডেল মন্টে ভারতের বাজারে ছেড়েছে ফলমূল থেকে তৈরি স্বাস্থ্যসম্মত প্যাকেটজাত স্ন্যাকস। এখন এই স্ন্যাকসটি ২৫ গ্রাম ও ৪০ গ্রামের ছোট ছোট প্যাকেটে করে বাজারজাত করার পরিকল্পনা করা হচ্ছে।ভারতের স্ন্যাকস বাজারেও আধিপত্য বিস্তার করতে শুরু করেছে ডেল মন্টে। বর্তমানে এ বাজারের বড় একটি অংশ দখল করে রেখেছে পেপসিকো, আইটিসি, হালদিরাম, ব্রিটানিকা ও পারলে। বর্তমানে ভারতে স্ন্যাকস খাদ্যের বাজার প্রায় ১০ হাজার কোটি রুপির। এর প্রায় ৫ শতাংশ হচ্ছে স্বাস্থ্যসম্মত স্ন্যাকস খাদ্যের বাজার। স্বাস্থ্যসম্মত প্যাকেটজাত এসব স্ন্যাকসের ১২ থেকে ১৫ গ্রামের দাম ১৫ রুপি।ডেল মন্টের স্বাস্থ্যসম্মত প্যাকেটজাত স্ন্যাকসের মধ্যে আছে আম, খুবানি ও পেঁপের জুস, শুষ্ক খাদ্য ও শুষ্ক আলুবোখারা।ফিল্ডফ্রেস ফুডসের যোগেশ বেল্লানী বলেন, ‘আমরা এখন মুনাফা বেশি নেওয়ার চেয়ে এখানে প্রাতিষ্ঠানিক সক্ষমতা বাড়াতে কাজ করে যাচ্ছি। এ জন্য ভবিষ্যতে তৃতীয় পক্ষের মাধ্যমে আমাদের আরও বেশি কাজ করতে হবে।’বেঙ্গালুরুর কাছে হোসুরে ফিল্ডফ্রেস ফুডসের একটি কারখানা আছে। ভারতের উত্তরাঞ্চল অংশের উৎপাদনকারীদের কাছ থেকে তৃতীয় পক্ষের মাধ্যমে সেখানে পণ্য কেনা হয়। ফিল্ডফ্রেস ফুডসের মোট পণ্যের ৩০ শতাংশই এই তৃতীয় পক্ষের মাধ্যমে সংগ্রহ করা হয়।
 
