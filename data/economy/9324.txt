
গ্রাহকের সুবিধার্থে ও ব্যাংকিং কার্যক্রমে স্বচ্ছতা বজায় রাখতে ব্যাংকঋণের মঞ্জুরিপত্রও বাধ্যতামূলকভাবে বাংলা ভাষায় হতে হবে। গতকাল রোববার বাংলাদেশ ব্যাংক এ-সংক্রান্ত একটি প্রজ্ঞাপন জারি করে। দেশের সব তফসিলি ব্যাংকের প্রধান নির্বাহীদের কাছে ওই প্রজ্ঞাপন পাঠানো হয়। 
আগামী ১ জুলাই থেকে এই নির্দেশ কার্যকরের কথা বলা হয়েছে।
প্রজ্ঞাপনে বলা হয়, বাংলাদেশের সংবিধানের ৩ নম্বর অনুচ্ছেদের বিধান কার্যকর করার উদ্দেশ্যে প্রণীত বাংলা ভাষা প্রচলন আইন-১৯৮৭-এর ৩(১) নম্বর ধারা অনুযায়ী দেশের সব সরকারি অফিস, আদালত, আধা-সরকারি, স্বায়ত্তশাসিত প্রতিষ্ঠান কর্তৃক বিদেশের সঙ্গে যোগাযোগ ব্যতীত অন্যান্য সব ক্ষেত্রে নথি ও চিঠিপত্র, আইন-আদালতের সওয়াল, জবাব এবং আইনানুগ কার্যাবলি আবশ্যিকভাবে বাংলায় লেখার নির্দেশনা আছে। তবে দেখা যাচ্ছে, অধিকাংশ ব্যাংক তাদের চিঠিপত্র ও ফরমের পাশাপাশি ঋণ মঞ্জুরিপত্রও ইংরেজি ভাষায় প্রণয়ন করছে।
ঋণ মঞ্জুরিপত্র গ্রাহকের সঙ্গে সম্পাদিত ব্যাংকের একটি চুক্তিপত্র এবং চুক্তিপত্রের সব শর্ত গ্রাহককে পালন করতে হয়। তাই গ্রাহকের স্বার্থ সংরক্ষণের লক্ষ্যে ঋণ মঞ্জুরিপত্রের শর্তগুলো বোধগম্য হওয়া বাঞ্ছনীয়। ঋণ মঞ্জুরিপত্র বাংলা ভাষায় প্রণয়ন করা হলে তা সব ধরনের গ্রাহকের জন্য সুবিধাজনক হবে এবং ব্যাংকিং কার্যক্রমে স্বচ্ছতা বজায় থাকবে।
তবে প্রয়োজনে ঋণ মঞ্জুরিপত্র বাংলা ভাষার পাশাপাশি ইংরেজি ভাষাতেও প্রণয়ন করা যাবে বলে নির্দেশনায় উল্লেখ করা হয়েছে।
