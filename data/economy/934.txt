
চলতি বছর বিশ্ব অর্থনীতির মোড় ঘুরে গেছে বলে বলা যেতে পারে। এ বছরে ইউরোপীয় ইউনিয়ন থেকে যুক্তরাজ্যের সরে আসার সিদ্ধান্ত, মার্কিন প্রেসিডেন্ট নির্বাচনে রিপাবলিকান প্রার্থী ডোনাল্ড ট্রাম্পের জয় বিশ্ব অর্থনীতির পরিবর্তনকেই ইঙ্গিত করছে। সেই সঙ্গে তেলের দাম নিয়ে রপ্তানিকারক দেশগুলো গত ১৫ বছরের মধ্যে প্রথমবারের মতো একটি সিদ্ধান্তে এসে পৌঁছাতে পেরেছে এ বছরই। আর সবকিছু মিলিয়ে আগামী সময়ের জন্য প্রতিটি দেশের চিন্তার বিষয় হয়ে দাঁড়িয়েছে সাইবার হ্যাকিং।
৫. সাইবার হ্যাকিং:২০১৬ সালে প্রায় পুরোটা সময়ে বিশ্বে আলোচনার বিষয় হয়ে ছিল সাইবার হ্যাকিংয়ের ঘটনা। ফেব্রুয়ারিতে নিউইয়র্কের রিজার্ভ থেকে বাংলাদেশ ব্যাংকের ৮ কোটি ১০ লাখ ডলার চুরি করে সাইবার হ্যাকাররা। এই পরিমাণ অর্থ ফিলিপাইনের রিজাল কমার্শিয়াল ব্যাংকিং করপোরেশনের চারটি হিসাব দিয়ে চলে যায় দেশটির ক্যাসিনোতে (জুয়া খেলার স্থান), যা সাইবার হ্যাকিংয়ের ইতিহাসে অন্যতম আলোচিত ঘটনা হিসেবে ধরা হচ্ছে। এ ছাড়া হ্যাকিংয়ে ঘটনা ঘটে রাশিয়ার কেন্দ্রীয় ব্যাংকেও।
৪. তেলের উত্তোলন কমাতে সর্বসম্মত সিদ্ধান্তদুই বছর ধরে বিশ্ববাজারে জ্বালানি তেলের দাম কমছে। দাম কমার কারণে বিপাকে পড়েছে রপ্তানিকারক দেশগুলো। তাই জ্বালানি তেলের দাম বাড়ানোর লক্ষ্যে উত্তোলন কমানোর সিদ্ধান্ত নেয় ওপেক-বহির্ভূত ১১টি দেশ। গত ডিসেম্বরে ভিয়েনায় তেল রপ্তানিকারক দেশগুলোর সংগঠন ওপেকের প্রধান কার্যালয়ে এক বৈঠক থেকে এ সিদ্ধান্ত আসে। বৈঠকে প্রতিদিন ৫ লাখ ৫৮ হাজার ব্যারেল তেল উত্তোলন কমাতে সম্মত হয়েছে রাশিয়া। এর আগে নভেম্বর মাসে দাম বাড়ানোর লক্ষ্যে তেল উত্তোলন কমাতে চূড়ান্তভাবে সম্মত হয় ওপেক। গত ১৫ বছরের মধ্যে এবারই প্রথম তেল উত্তোলন কমানোর বিষয়ে সর্বসম্মতিক্রমে একটি বৈশ্বিক চুক্তি হলো।
৩. ভারতের ৫০০ ও ১০০০ হাজার রুপির নোট বাতিলগত ৮ জুন কালোটাকা ঠেকাতে ৫০০ ও ১০০০ হাজার রুপির নোট বাতিলের সিদ্ধান্ত নেয় ভারতে নরেন্দ্র মোদির সরকার। মোদির এক ঘোষণায় অচল হয়ে যায় ১৫ দশমিক ৪ লাখ কোটি টাকার বেশি মূল্যের ৫০০ ও ১০০০ হাজার রুপির নোট। নোট বাতিলের আচমকা এ সিদ্ধান্তে দেশজুড়ে বিশৃঙ্খলা শুরু হয়। তবে কালোটাকাও পাওয়া যায়। রুপি বাতিলের পর দেশটিতে দেড় মাসে তিন হাজার কোটি রুপির কালোটাকা (ব্ল্যাক মানি) শনাক্ত করা হয়। ভারতের আয়কর বিভাগ সারা দেশে অভিযান চালিয়ে এ অপ্রদর্শিত অর্থের হদিস পায়।
২.ব্রেক্সিট
গত ২৩ জুন ইউরোপীয় ইউনিয়ন থেকে যুক্তরাজ্যের সরে আসার বিষয়ে গণভোট অনুষ্ঠিত হয়। শেষ পর্যন্ত বিচ্ছেদের পক্ষেই রায় দেন ব্রিটিশরা। যুক্তরাজ্যের বিদায়ের সিদ্ধান্ত ৬০ বছরের পুরোনো প্রভাবশালী আঞ্চলিক জোট ইইউকে একটি বড় ধরনের ধাক্কা দেয়। গণভোটের ফলাফল প্রকাশের সঙ্গে সঙ্গে এর নেতিবাচক প্রভাব দেখা যায় বিশ্ব অর্থনীতিতে। বিশ্বজুড়ে অর্থবাজার ও বাণিজ্যক্ষেত্রে ধস নামে। ডলারের বিপরীতে ব্রিটিশ পাউন্ড স্টার্লিংয়ের দাম নেমে আসে ১৯৮৫ সালের পর থেকে সর্বনিম্ন পর্যায়ে। গণভোটের পর প্রধানমন্ত্রীর পদ থেকে সরে দাঁড়ানোর ঘোষণা দেন ডেভিড ক্যামেরন। যুক্তরাজ্যের ৭৬তম প্রধানমন্ত্রী হিসেবে দায়িত্ব নেন থেরেসা মে।
১. ট্রাম্পোনোমিকসযুক্তরাষ্ট্রের প্রেসিডেন্ট পদে নির্বাচিত হয়েছেন ব্যবসায়ী ডোনাল্ড ট্রাম্প। নির্বাচনী প্রচারণায় বিভিন্ন প্রতিশ্রুতি এবং তাঁর নীতি ঘোষণা করে বিশ্বজুড়েই বিতর্কের জন্ম দেন তিনি। নির্বাচিত হওয়ার পর পণ্য আমদানির ক্ষেত্রে অতিরিক্ত ১০ শতাংশ শুল্কারোপ করা হবে বলে জানিয়েছেন ট্রাম্প। কয়েকটি বাণিজ্য চুক্তি বাতিল করা হবে বলেও জানানো হয়েছে। ট্রাম্পের এসব ঘোষণায় বাংলাদেশসহ বিশ্ব অর্থনীতিতে নেতিবাচক প্রভাব ফেলবে বলেই মনে করা হচ্ছে। নির্বাচনী প্রচারণায় ট্রাম্প যেসব বিবৃতি দিয়েছেন, বেশির ভাগই যুক্তরাষ্ট্রের দীর্ঘমেয়াদি কৌশলগত নীতি ও কর্মকাণ্ডের সঙ্গে সাংঘর্ষিক। আগামী ২০ জানুয়ারি দায়িত্ব নেবেন ডোনাল্ড ট্রাম্প।
