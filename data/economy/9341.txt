
ব্যক্তিশ্রেণির করদাতার করমুক্ত আয়সীমা সাড়ে ৪ লাখ টাকা করার প্রস্তাব দিয়েছে মেট্রোপলিটন চেম্বার অব কমার্স অ্যান্ড ইন্ডাস্ট্রি (এমসিসিআই)। সংগঠনটি বলেছে, গত তিন অর্থবছর ধরে ব্যক্তিশ্রেণির করদাতার করমুক্ত আয়সীমা বাড়ছে না। কিন্তু সাধারণ মানুষের জীবনযাত্রার ব্যয় অনেক বেড়েছে। এ কারণে করমুক্ত আয়সীমা বাড়ানো দরকার।আজ রোববার জাতীয় রাজস্ব বোর্ডের (এনবিআর) সঙ্গে এক প্রাক-বাজেট আলোচনায় এমসিসিআইয়ের পক্ষ থেকে এ প্রস্তাব তুলে ধরা হয়। রাজধানীর সেগুনবাগিচায় এনবিআর কার্যালয়ে এ সভা অনুষ্ঠিত হয়। এ সময় এনবিআরের চেয়ারম্যান মো. মোশাররফ হোসেন ভূঁইয়া উপস্থিত ছিলেন।এমসিসিআইয়ের লিখিত প্রস্তাবে সাধারণ করদাতাদের করমুক্ত আয়সীমা আড়াই লাখ টাকা থেকে বাড়িয়ে সাড়ে ৪ লাখ টাকা, নারী ও বয়োজ্যেষ্ঠ নাগরিকদের জন্য ৩ লাখ টাকা থেকে বাড়িয়ে সাড়ে ৫ লাখ টাকা, প্রতিবন্ধী করদাতা ও তাদের পিতা-মাতার জন্য ৪ লাখ টাকা থেকে বাড়িয়ে সাড়ে ৬ লাখ টাকা এবং যুদ্ধাহত মুক্তিযোদ্ধাদের ক্ষেত্রে ৪ লাখ ২৫ হাজার টাকা থেকে বাড়িয়ে ৭ লাখ টাকা করার প্রস্তাব দেওয়া হয়।
এমসিসিআই প্রাতিষ্ঠানিক বা করপোরেট কর হার কমানোর দাবিও করেছে। তাদের প্রস্তাবে প্রাইভেট লিমিটেড কোম্পানির ক্ষেত্রে করপোরেট কর হার ৫ শতাংশ এবং অন্যান্য ক্ষেত্রে আড়াই শতাংশ কমানোর প্রস্তাব দেওয়া হয়। এ ছাড়া আরও বেশ কিছু প্রস্তাব তুলে ধরে এমসিসিআই।
অনুষ্ঠানে এমসিসিআইয়ের পক্ষে সভাপতির বক্তব্য তুলে ধরেন সংগঠনটির সহসভাপতি গোলাম মইনুদ্দিন। এ সময় এসিআইয়ের চেয়ারম্যান এম আনিস উদ দৌলা, এমসিসিআইয়ের করবিষয়ক কমিটির চেয়ারম্যান হাসান মাহমুদ প্রমুখ উপস্থিত ছিলেন।
এনবিআরের চেয়ারম্যান মো. মোশাররফ হোসেন ভূঁইয়া যৌক্তিক প্রস্তাবগুলো বিবেচনার আশ্বাস দেন।
