
পোশাক খাতের উপকরণ সরবরাহকারী ২৩ দেশের ১ হাজার ৫০ প্রতিষ্ঠানের উপস্থিতিতে জমে উঠেছে ১৭তম টেক্সটেক বাংলাদেশ ইন্টারন্যাশনাল এক্সপো-২০১৬। কনফারেন্স অ্যান্ড এক্সিবিশন ম্যানেজমেন্ট সার্ভিসেস লিমিটেড (সেমস) গ্লোবালের উদ্যোগে ইন্টারন্যাশনাল কনভেনশন সিটি বসুন্ধরায় গতকাল বুধবার শুরু হয়েছে চার দিনব্যাপী এ আয়োজন।
বিদেশি প্রায় ২ হাজার কর্মকর্তা অংশ নিয়েছেন এক্সপোতে। যার বেশির ভাগই চীনের। যাতে স্থান পেয়েছে পোশাক খাতের যন্ত্রপাতি, রাসায়নিক, সুতা ও বস্ত্র। এসব দেখতে ভিড় করছেন পোশাক খাতের দেশীয় উদ্যোক্তারা।
প্রদর্শনীতে অংশ নেওয়া চীনের ফুলিদা গ্রুপের বিক্রয় বিভাগের কর্মকর্তা চিরিশ প্রথম আলোকে বলেন, ‘আমাদের কোনো পণ্য বাংলাদেশে আসে না। এ জন্য আমরা নিজেদের ডেনিম তুলে ধরতে এসেছি।’
ভারতের আদিত্য বিড়লা গ্রুপের প্রতিষ্ঠান জয়াশ্রী টেক্সটাইলের জ্যেষ্ঠ মহাব্যবস্থাপক বিনয় তিওয়ারি বলেন, ‘বাংলাদেশের প্রায় ১০টি প্রতিষ্ঠান আমাদের সুতা নেয়। এক্সপোর মাধ্যমে বাজার আরও বাড়াতে চাই আমরা।’
এক্সপোতে কারখানার মালামাল স্থানান্তরের কাজে ব্যবহৃত ফরক্লিফট নিয়ে এসেছে নাভানা। প্রতিষ্ঠানটির বিক্রয় নির্বাহী সাদ বিন সিদ্দিক বলেন, ‘বাংলাদেশে প্রায় ৬০টি কারখানা আমাদের ফরক্লিফট ব্যবহার করে। এর চাহিদা দিন দিন বাড়ছে।’
সেমস গ্লোবালের প্রেসিডেন্ট মেহরিন এন ইসলাম বলেন, ‘এক্সপোতে প্রায় দুই হাজার বিদেশি অংশ নিয়েছেন।’
গতকাল এক্সপোর উদ্বোধন করেন শিল্পমন্ত্রী আমির হোসেন আমু। মন্ত্রী বলেন, ‘বাংলাদেশের পোশাক খাত নিয়ে আন্তর্জাতিক ষড়যন্ত্র হচ্ছে। তারপরও আমাদের তৈরি পোশাক খাতে স্থিতিশীল প্রবৃদ্ধি রয়েছে।’
উদ্বোধনী অনুষ্ঠানে আরও উপস্থিত ছিলেন বস্ত্র ও পাট প্রতিমন্ত্রী মির্জা আজম, এফবিসিসিআইয়ের প্রথম সহসভাপতি শফিউল আলম মহিউদ্দিন, বিজিএমইএর সভাপতি সিদ্দিকুর রহমান, বিকেএমইএর সহসভাপতি আসলাম সানি প্রমুখ। প্রদর্শনী চলছে প্রতিদিন সকাল সাড়ে ১০টা থেকে সন্ধ্যা সাড়ে ৭টা পর্যন্ত।
 
