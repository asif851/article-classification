
যখন এক দেশ আরেক দেশের সঙ্গে বাণিজ্যযুদ্ধে জড়ায়, তখন কোনো দেশই জেতে না। সুইজারল্যান্ডের দাভোস শহরে ওয়ার্ল্ড ইকোনমিক ফোরামের (ডব্লিউইএফ) ৪৭তম বার্ষিক সম্মেলনের প্রথম দিনে গতকাল মঙ্গলবার চীনের প্রেসিডেন্ট সি চিন পিং এ কথা বলেন।
চীনা প্রেসিডেন্ট বলেন, বিশ্বে বিরাজমান সব সমস্যার জন্য বিশ্বায়ন দায়ী নয়। তাই বৈশ্বিক সমস্যার জন্য অর্থনৈতিক বিশ্বায়নের বিরুদ্ধে অভিযোগ তোলার মতো ‘কোনো পয়েন্ট বা যুক্তি নেই’। তাঁর মতে, অতিরিক্ত মুনাফা অর্জনের জন্য প্রচেষ্টা চালানোর কারণেই অর্থনৈতিক সংকট সৃষ্টি হয়েছে।
বিশ্বের দ্বিতীয় বৃহত্তম অর্থনীতি চীনের প্রেসিডেন্ট সি চিন পিংয়ের এই বক্তব্যকে যুক্তরাষ্ট্রের নতুন প্রেসিডেন্ট (আগামী শুক্রবার দায়িত্ব নেবেন) ডোনাল্ড ট্রাম্পের প্রতি তিরস্কার বা ভৎ৴সনা বলে মনে করা হচ্ছে। কারণ, গত বছরের শেষ দিকে নির্বাচনী প্রচারকালে ট্রাম্প আন্তর্জাতিক বাণিজ্য চুক্তির বিপক্ষে কথা বলার পাশাপাশি মার্কিন স্বার্থ সংরক্ষণে চীনা পণ্য আমদানির ক্ষেত্রে ১২ থেকে ৪৫ শতাংশ হারে শুল্ক আরোপের ঘোষণা দিয়েছিলেন। এ ছাড়া তিনি চীনের মুদ্রা বিনিময়সংক্রান্ত নীতিমালারও সমালোচনা করেন।
ডব্লিউইএফের ৪৭ বছরের ইতিহাসে সি চিন পিংই চীনের প্রথম প্রেসিডেন্ট হিসেবে সংস্থাটির বার্ষিক সম্মেলনে যোগ দিলেন। এতে তিনি মুক্ত বাণিজ্যের ওপর জোর দেন। তাঁর মতে, ‘বিশ্বকে অবশ্যই উদারীকরণের মাধ্যমে মুক্ত বাণিজ্য ব্যবস্থার উন্নয়ন ও বিনিয়োগ বৃদ্ধির বিষয়ে প্রতিশ্রুতিবদ্ধ থাকতে হবে।’
সি চিন পিং বলেন, ‘প্রটেকশনিজম (বাজার বিষয়ে রক্ষণশীলতা) অনেকটা কারও অন্ধকার ঘরে তালাবদ্ধ করে রাখার মতো। এতে ঝড়-বৃষ্টি থেকে রক্ষা পাওয়া যায় ঠিকই, কিন্তু আলো-বাতাসও ঘরে ঢুকতে পারে না।’
বাংলাদেশের প্রধানমন্ত্রী শেখ হাসিনা ডব্লিউইএফের সম্মেলনে যোগ দিয়েছেন।
এ সম্মেলনের প্রথম দিনে গতকাল আরও বক্তব্য দেন যুক্তরাষ্ট্রের নতুন প্রেসিডেন্ট ডোনাল্ড ট্রাম্পের উপদেষ্টা অ্যান্থনি স্কারামুচ্চি, মার্কিন অভিনেতা ম্যাট ড্যামন, ভারতের ভারতী এন্টারপ্রাইজেসের চেয়ারম্যান সুনীল ভারতী মিত্তাল, জার্মানির দয়েশে ব্যাংকের প্রধান নির্বাহী কর্মকর্তা (সিইও) জন ক্রেয়ান, সুইজারল্যান্ডের জুরিখ ইনস্যুরেন্সের সিইও মারিও গ্রেসিও, ইউবিএসের চেয়ারম্যান অ্যালেক্স ওয়েব ও ক্রেডিট সুইসের সিইও তিদজানে থিয়াম এবং অ্যালফাবেটের (গুগল) প্রধান অর্থ কর্মকর্তা (সিএফও) রুথ পোরাত।
