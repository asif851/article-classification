
চলতি অর্থবছরের (২০১৪-১৫) প্রথম দুই মাসে (জুলাই-আগস্ট) গত অর্থবছরের একই সময়ের তুলনায় রাজস্ব আদায়ে প্রবৃদ্ধি হয়েছে ১৪ দশমিক ৯২ শতাংশ।এই সময়ে আমদানি শুল্ক, মূল্য সংযোজন কর (মূসক) ও আয়কর নিয়ে মোট ১৬ হাজার ৮৭২ কোটি টাকার রাজস্ব আদায় করেছে জাতীয় রাজস্ব বোর্ড (এনবিআর)। গত অর্থবছরের একই সময়ে এসব খাত থেকে ১৪ হাজার ৬৭৬ কোটি টাকা আদায় হয়েছিল। এনবিআরের হালনাগাদ তথ্য থেকে এ চিত্র পাওয়া গেছে।এ অর্থবছরে এক লাখ ৪৯ হাজার ৭২০ কোটি টাকার রাজস্ব আদায়ের লক্ষ্য ঠিক করা হয়েছে।চলতি অর্থবছরের প্রথম দুই মাসে আমদানি পর্যায়ে আমদানি শুল্ক, মূল্য সংযোজন কর (মূসক) সম্পূরক শুল্ক, রপ্তানি শুল্ক আদায়ের পরিমাণ পাঁচ হাজার ৮৬০ কোটি টাকা। গত অর্থবছরের একই সময়ে রাজস্ব আদায় হয়েছিল চার হাজার ৯৯৮ কোটি টাকা। এ খাতে প্রবৃদ্ধি হয়েছে ১৭ দশমিক ০৮ শতাংশ।স্থানীয় পর্যায়ে সাধারণত মূল্য সংযোজন কর, আবগারি শুল্ক, সম্পূরক শুল্ক ও টার্নওভার বা লেনদেন কর আদায় করা হয়। জুলাই-আগস্টে এ খাতে রাজস্ব আদায় হয়েছে ছয় হাজার ৫৭১ কোটি টাকা।আর আয়কর খাত থেকে আদায় হয়েছে চার হাজার ৩২৪ কোটি টাকা।
