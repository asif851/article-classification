
আন্তর্জাতিক বাজারে দরপতনের কারণে দেশের বাজারে সোনার দাম কমানোর সিদ্ধান্ত নিয়েছে বাংলাদেশ জুয়েলার্স সমিতি (বাজুস)। এর ফলে প্রতি ভরি ভালো মানের সোনার দাম সর্বোচ্চ এক হাজার ১৬৭ টাকা পর্যন্ত কমছে। প্রতি ভরির দাম হচ্ছে ৪৮ হাজার ৪০৫টাকা।আজ বৃহস্পতিবার বাজুসের কার্যনির্বাহী কমিটির সদস্যদের সম্মতিক্রমে এই সিদ্ধান্ত নেওয়া হয়, যা আগামীকাল শুক্রবার থেকে কার্যকর হবে। সংগঠনটির সাধারণ সম্পাদক দেওয়ান আমিনুল ইসলাম স্বাক্ষরিত এক সংবাদ বিজ্ঞপ্তির মাধ্যমে তা জানায় জুয়েলার্স সমিতি। এর আগে গত ১৪ সেপ্টেম্বর সোনার দাম কমিয়েছিল বাজুস।নতুন দর অনুযায়ী প্রতি ভরি (১১.৬৬৪ গ্রাম) ভালো মানের অর্থাত্ ২২ ক্যারেট সোনা ৪৮ হাজার ৪০৫ টাকা, ২১ ক্যারেট ৪৬ হাজার ২৪৭ টাকা এবং ১৮ ক্যারেটের দাম হবে ৩৯ হাজার ৬৫৭ টাকা। এ ছাড়া সনাতন পদ্ধতির সোনার দাম কমে ২৭ হাজার ৪১০ টাকা ভরি হবে। পাশাপাশি প্রতি ভরি ২১ ক্যারেট (ক্যাডমিয়াম) রুপার দাম থাকবে আগের মতোই এক হাজার ২৮৩ টাকা।
এদিকে আজ পর্যন্ত প্রতি ভরি ২২ ক্যারেট সোনা ৪৯ হাজার ৫৭২ টাকায়, ২১ ক্যারেট ৪৭ হাজার ৩৫৫ টাকায় এবং ১৮ ক্যারেটের দাম পড়বে ৪০ হাজার ৫৯০ টাকা। এ ছাড়া সনাতন পদ্ধতির সোনার দাম কমে হবে ২৮ হাজার ৩৪৩ টাকা ভরি।
নতুন সিদ্ধান্ত অনুযায়ী ভরিপ্রতি সোনার দাম আগের দরের চেয়ে ২২ ক্যারেট এক হাজার ১৬৭ টাকা, ২১ ক্যারেট এক হাজার ১০৮ টাকা, ১৮ ক্যারেট ৯৩৩ টাকা এবং সনাতন পদ্ধতির ৯৩৩ টাকা কমবে। আর রুপার ভরি অপরিবর্তিত থাকবে।
আন্তর্জাতিক বাজারে অব্যাহতভাবে দরপতনের কারণে গত এপ্রিল ও মে মাসে এক দফা করে এবং জুন মাসে দুই দফা সোনার দাম কমায় বাজুস। পরে আবার আন্তর্জাতিক বাজারে দাম বাড়ার কারণে গত আগস্টে দুই সোনার দাম বাড়ায় সমিতি।
তবে বাজুসের সাধারণ সম্পাদক দেওয়ান আমিনুল ইসলাম প্রথম আলো ডটকমকে বলেন, ‘আন্তর্জাতিক বাজারে কিছুটা দরপতন ও হরতালের কারণে দেশের বাজারে চাহিদা কম থাকায় সোনার দর কমানোর সিদ্ধান্ত হয়েছে।’ তিনি আরও বলেন, ‘নভেম্বর ও ডিসেম্বর জুয়েলারি ব্যবসার পিকটাইম। কিন্তু এবার রাজনৈতিক অস্থিরতা ও হরতাল-সহিংসতার কারণে সবারই মন্দা যাচ্ছে।’
