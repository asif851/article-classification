
এক লাখ টন খাদ্য আমদানির প্রস্তাব অনুমোদন করেছে সরকারি ক্রয়সংক্রান্ত মন্ত্রিসভা কমিটি। এর মধ্যে ৫০ হাজার টন সেদ্ধ বা নন-বাসমতী চাল ও ৫০ হাজার টন গম। চাল আমদানিতে ১৭৪ কোটি টাকা এবং গম আমদানিতে ১০৭ কোটি টাকা ব্যয় হবে।
সচিবালয়ে গতকাল বুধবার অর্থমন্ত্রী আবুল মাল আবদুল মুহিতের সভাপতিত্বে অনুষ্ঠিত বৈঠকে চাল-গমের দুটিসহ মোট ২১টি প্রস্তাব অনুমোদিত হয়। বৈঠক শেষে মন্ত্রিপরিষদ বিভাগের অতিরিক্ত সচিব মোস্তাফিজুর রহমান সাংবাদিকদের এ তথ্য জানান।
মোস্তাফিজুর রহমান জানান, ২১ প্রস্তাবের মধ্যে ১০টি হচ্ছে দেশের বিভিন্ন স্থানে বেসরকারি উদ্যোগে ডিজেল ও ফার্নেস অয়েলভিত্তিক বিদ্যুৎ উৎপাদনকেন্দ্র স্থাপনের প্রস্তাব। এসব কেন্দ্র থেকে ১ হাজার ৭৬৮ মেগাওয়াট বিদ্যুৎ উৎপাদন হবে বলে সরকারের আশা।
সুইজারল্যান্ডভিত্তিক সরবরাহকারী প্রতিষ্ঠান অ্যাস্টন লিমিটেড গম এবং সিঙ্গাপুরভিত্তিক সরবরাহকারী প্রতিষ্ঠান ওলাম লিমিটেড চাল সরবরাহের কাজ পেয়েছে বলে জানান মোস্তাফিজুর রহমান।
চট্টগ্রাম বন্দর বাণিজ্য সহজীকরণ প্রকল্পের আওতায় চারটি কনটেইনার স্ক্যানার ও ১০টি রেডিয়েশন ডিটেকশন ইকুইপমেন্টের পরিচালনা ও সংরক্ষণসংক্রান্ত চুক্তির মেয়াদ এক বছর বৃদ্ধির প্রস্তাব অনুমোদিত হয়েছে। এতে ১১ কোটি টাকা ব্যয় হবে।
পানি উন্নয়ন বোর্ডের আওতাধীন দুটি প্রস্তাব অনুমোদিত হয়েছে বৈঠকে। এর মধ্যে একটি হচ্ছে লক্ষ্মীপুর জেলার রামগতি ও কমলনগর উপজেলা এবং তৎসংলগ্ন এলাকাকে মেঘনা নদীর অব্যাহত ভাঙন থেকে রক্ষাকল্পে নদীতীর সংরক্ষণ প্রকল্পের আওতায় সেনাবাহিনীকে দেওয়া কার্যাদেশের ভেরিয়েশন প্রস্তাব। অন্যটি হচ্ছে কক্সবাজার জেলার টেকনাফের শাহপরীর দ্বীপে বাঁধ পুনর্নির্মাণ ও প্রতিরক্ষা কাজ বাস্তবায়ন প্রকল্পের ১০৫ কোটি টাকার কাজ সরাসরি ক্রয় পদ্ধতিতে করার প্রস্তাব। 
