
পুঁজিবাজারে বিনিয়োগকারী আকৃষ্ট করতে ভালো কোম্পানি তালিকাভুক্ত করার ওপর জোর দিয়েছেন প্রধানমন্ত্রীর অর্থনীতিবিষয়ক উপদেষ্টা মসিউর রহমান। বিশ্ব বিনিয়োগকারী সপ্তাহ উপলক্ষে গতকাল বুধবার আয়োজিত এক সেমিনারের উদ্বোধনী অনুষ্ঠানে প্রধান অতিথির বক্তব্যে তিনি এই মত দেন।
পুঁজিবাজার নিয়ন্ত্রক সংস্থা বাংলাদেশ সিকিউরিটিজ অ্যান্ড এক্সচেঞ্জ কমিশনের (বিএসইসি) উদ্যোগে ২ অক্টোবর থেকে দেশজুড়ে প্রথমবারের মতো পালিত হচ্ছে ‘বিশ্ব বিনিয়োগকারী সপ্তাহ’। গত সোমবার এই আয়োজনের উদ্বোধন করেন অর্থমন্ত্রী আবুল মাল আবদুল মুহিত। সপ্তাহজুড়ে এই আয়োজনের তৃতীয় দিনে গতকাল বুধবার রাজধানীর শিল্পকলা একাডেমিতে দুটি সেমিনার অনুষ্ঠিত হয়।
‘বিনিয়োগ শিক্ষা ও বিনিয়োগকারীদের সুরক্ষা’ শীর্ষক দিনের প্রথম সেমিনারের উদ্বোধনী অনুষ্ঠানে প্রধান অতিথি ছিলেন প্রধানমন্ত্রীর উপদেষ্টা মসিউর রহমান। তিনি বলেন, দেশের সম্পদশালীরা ঝুঁকি নিতে পারেন। কিন্তু নিম্ন ও মধ্যবিত্তরা ঝুঁকির কারণে বিনিয়োগের পরিবর্তে সঞ্চয়পত্র ও ব্যাংকে আমানত রাখেন। তাঁদের বাজারে আনতে হলে মৌল ভিত্তিসম্পন্ন কোম্পানি বাজারে আনতে হবে। সব শ্রেণির বিনিয়োগকারীকে বাজারের প্রতি আকৃষ্ট করতে হলে বহুজাতিক ও সরকারি মৌল ভিত্তিসম্পন্ন কোম্পানিগুলোকে বাজারে তালিকাভুক্ত করতে হবে।
মসিউর রহমান আরও বলেন, এখন বাজারে বিনিয়োগের মতো ভালো কোম্পানি নেই। এ কারণে অবসরপ্রাপ্ত লোকজন সঞ্চয়পত্র ও স্থায়ী আমানতে বিনিয়োগ করেন। তিনি বলেন, দেশের অর্থনৈতিক প্রবৃদ্ধি বাড়াতে হলে বিনিয়োগ বাড়াতে হবে। আর বিনিয়োগের প্রয়োজন মেটাতে পুঁজিবাজারের বিকল্প নেই।
বিএসইসির চেয়ারম্যান এম খাইরুল হোসেনের সভাপতিত্বে অনুষ্ঠিত উদ্বোধনী অনুষ্ঠানে আরও উপস্থিত ছিলেন বিএসইসির কমিশনার হেলালউদ্দিন নিজামী, আমজাদ হোসেন ও স্বপন কুমার বালা। সেমিনারে মূল প্রবন্ধ উপস্থাপন করেন সিটি ব্যাংক ক্যাপিটালের ব্যবস্থাপনা পরিচালক ও প্রধান নির্বাহী এরশাদ হোসেন।
মূল প্রবন্ধে এরশাদ হোসেন বলেন, বিশ্বের বিভিন্ন দেশের শেয়ারবাজারের ওপর করা গবেষণা তথ্য বলছে, শেয়ারবাজারে যত বেশি দীর্ঘমেয়াদি বিনিয়োগ, ঝুঁকির পরিমাণ তত কম। এ সময় তিনি বাংলাদেশের বাজারে তালিকাভুক্ত একটি কোম্পানির প্রবৃদ্ধি ও শেয়ারের দামের তুলনামূলক চিত্র তুলে ধরে বলেন, ১০ বছরের জন্য যাঁরা ওই কোম্পানির শেয়ারে বিনিয়োগ করেছেন, তাঁরা সাড়ে ৯ গুণ মুনাফা পেয়েছেন।
দিনের প্রথম সেমিনারে প্যানেল আলোচকের বক্তব্যে বহুজাতিক স্ট্যান্ডার্ড চার্টার্ড (স্ট্যানচার্ট) ব্যাংকের ব্যবস্থাপনা পরিচালক ও আর্থিক বাজার বিভাগের প্রধান আলমগীর মোরশেদ বলেন, শেয়ারবাজারে বিনিয়োগ ঝুঁকি কমাতে পণ্যে বৈচিত্র্য আনার পাশাপাশি সামগ্রিক কৌশল নির্ধারণ করা দরকার। এ জন্য তিনি শক্তিশালী গবেষণা প্রতিষ্ঠান গড়ে তোলার সুপারিশ করেন। পাশাপাশি বন্ড মার্কেটের উন্নয়ন এবং সেখানে নিয়মিত লেনদেন চালুরও পরামর্শ দেন তিনি। বাংলাদেশের বন্ড মার্কেটের উন্নয়নে স্ট্যানচার্ট সক্রিয়ভাবে কাজ করছে বলেও জানান তিনি।
প্যানেল আলোচকের বক্তব্যে ডিএসই ব্রোকারেজ অ্যাসোসিয়েশনের সভাপতি আহমেদ রশীদ লালী বলেন, সব সময় বলা হয় শেয়ারবাজারে জেনে, বুঝে বিনিয়োগ করার কথা। তবে এ কথাও সত্য, বিনিয়োগকারীদের জন্য কোম্পানি সম্পর্কে জানার সুযোগ সীমিত। তালিকাভুক্ত কোম্পানিগুলোর ওয়েবসাইট থেকে বিনিয়োগকারীরা খুব বেশি কিছু জানতে পারেন না। তাই কোম্পানির ওয়েবসাইটগুলোকে আরও বেশি বিনিয়োগকারী সহায়ক করার পরামর্শ দেন তিনি।
তালিকাভুক্ত কোম্পানি প্রাণ-আরএফএলের পরিচালক (অর্থ) উজমা চৌধুরী বলেন, ‘আমাদের পুঁজিবাজারে বিনিয়োগের জন্য পণ্যের ঘাটতি রয়েছে। ঝুঁকি কমাতে হলে কোম্পানির শেয়ারের পাশাপাশি নানা ধরনের পণ্য চালু করা দরকার।’
সপ্তাহব্যাপী এই আয়োজনে আজ বৃহস্পতিবারও একাধিক সেমিনার রয়েছে। বিএসইসি বলছে, দেশব্যাপী চলমান বিনিয়োগ শিক্ষা কার্যক্রমের আওতায় বিনিয়োগকারীদের সচেতনতা বাড়াতে বিশ্বের বিভিন্ন দেশের নিয়ন্ত্রক সংস্থার সঙ্গে মিল রেখে বাংলাদেশেও বিনিয়োগকারী সপ্তাহ পালন করা হচ্ছে।
