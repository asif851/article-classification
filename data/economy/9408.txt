
মুঠোফোন অপারেটর রবি ও এয়ারটেল আনুষ্ঠানিকভাবে একীভূত (মার্জার) হয়েছে। রাজধানীর বঙ্গবন্ধু আন্তর্জাতিক সম্মেলন কেন্দ্রে গতকাল শনিবার এক অনুষ্ঠানে রবি আজিয়াটার ব্যবস্থাপনা পরিচালক ও প্রধান নির্বাহী কর্মকর্তা মাহতাব উদ্দিন আহমেদের হাতে একীভূত কোম্পানির সনদ তুলে দেন বাংলাদেশ টেলিযোগাযোগ নিয়ন্ত্রণ কমিশনের (বিটিআরসি) চেয়ারম্যান শাহজাহান মাহমুদ। এ সময় ডাক ও টেলিযোগাযোগ প্রতিমন্ত্রী তারানা হালিম উপস্থিত ছিলেন।
অনুষ্ঠানে তারানা হালিম বলেন, দেশের সবচেয়ে বড় একীভূতকরণের ঘটনাটি টেলিযোগাযোগ খাতে হয়েছে। একীভূত কোম্পানি রবি আরও বিনিয়োগের মাধ্যমে ডিজিটাল বাংলাদেশের রূপকল্প বাস্তবায়নে তাৎপর্যপূর্ণ ভূমিকা পালন করবে। একীভূতকরণের ফলে বাজারে একটি সুষ্ঠু প্রতিযোগিতার পরিবেশ সৃষ্টি হয়েছে।
বিটিআরসির চেয়ারম্যান শাহজাহান মাহমুদ বলেন, একীভূতকরণের ফলে সুষ্ঠু প্রতিযোগিতার পরিবেশ তৈরি¡হয়েছে, যা দেশে মানসম্মত টেলিযোগাযোগ সেবা নিশ্চিত করবে।
মাহতাব উদ্দিন আহমেদ বলেন, রবির লক্ষ্য পরবর্তী প্রজন্মের ডিজিটাল কোম্পানিতে রূপান্তরিত হওয়া। এয়ারটেলের সঙ্গে সফলভাবে একীভূত হওয়ার পর সে প্রত্যয় আরও দৃঢ় হয়েছে।
অনুষ্ঠানে ডাক ও টেলিযোগাযোগ বিভাগের অতিরিক্ত সচিব সাইফুল ইসলাম, বিটিআরসির ভাইস চেয়ারম্যান আহসান হাবিব খানসহ বিটিআরসির ঊর্ধ্বতন কর্মকর্তারা উপস্থিত ছিলেন।
এক বছরের আইনি প্রক্রিয়া শেষে রবি-এয়ারটেলের একীভূত হওয়ার বিষয়ে গত বছরের ৩০ আগস্ট চূড়ান্ত অনুমোদন দেন আদালত। একীভূত কোম্পানিতে রবির ৬৮ দশমিক ৭ শতাংশ, ভারতী এয়ারটেলের ২৫ শতাংশ ও জাপানের এনটিটি ডোকোমোর ৬ দশমিক ৩ শতাংশ শেয়ার থাকবে। রবির একটি স্বাধীন ব্র্যান্ড হিসেবে বাংলাদেশে থাকবে এয়ারটেল।
 
