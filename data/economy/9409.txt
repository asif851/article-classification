
নতুন ভবন তৈরি হতে আরও এক বছর সময় লাগবে। তাই রাজধানীর হাতিরঝিল এলাকা থেকে কার্যালয় সরাতে আদালতের কাছে আরও এক বছর সময় চেয়েছে তৈরি পোশাকশিল্প মালিকদের সংগঠন বিজিএমইএ।
আজ শনিবার রাজধানীর কারওয়ান বাজারে এক সংবাদ সম্মেলনে এ তথ্য জানান বিজিএমইএর সভাপতি মো. সিদ্দিকুর রহমান। তিনি বলেন, ‘আমরা একান্তভাবে আশা করি, সমগ্র অর্থনীতিতে পোশাকশিল্পের অবদান বিবেচনা করে মহামান্য আদালত আমাদের এ আবেদন বিবেচনা করবেন।’
বিজিএমইএর সভাপতি আরও বলেন, ‘সুপ্রিম কোর্টের রায়ের প্রতি শ্রদ্ধাশীল হয়ে বিজিএমইএর দাপ্তরিক কাজ সুচারুভাবে করার জন্য একটি ভবন ভাড়া করার চেষ্টা করেছি আমরা। তবে ৩০০ কর্মীর কাজ করার মতো উপযুক্ত ভবন না পাওয়ার কারণে মহামান্য হাইকোর্টের নির্দেশমতো নির্ধারিত সময়ে ভবনটি স্থানান্তর করতে পারিনি। যা-ই হোক, আমরা জমি পেয়েছি। কাজও শুরু করেছি।’
উচ্চ আদালতের নির্দেশে গত মার্চ মাসে রাজধানীর হাতিরঝিল এলাকা থেকে কার্যালয় সরাতে বিজিএমইএ ছয় মাস সময় বেঁধে দিয়েছিলেন আদালত। সেই হিসাবে ১১ সেপ্টেম্বর সেই সময় শেষ হওয়ার কথা। তবে গত ২৩ আগস্ট এক বছর সময় চেয়ে আদালতে আবেদন করে বিজিএমইএ।
