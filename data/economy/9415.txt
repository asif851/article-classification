
বাংলাদেশ ক্ষুদ্র ও কুটিরশিল্প করপোরেশন (বিসিক) থেকে প্রশিক্ষণ নেওয়া ব্যক্তিদের সৃজনশীল উদ্যোক্তা হিসেবে গড়ে তুলতে একটি শিল্প ও উদ্ভাবন পার্ক স্থাপন করবে ড্যাফোডিল ইন্টারন্যাশনাল ইউনিভার্সিটি।মুন্সিগঞ্জের গজারিয়ায় ১৫ একর জমির ওপর পার্কটি করা হবে। এখান থেকে যুবক-যুবতীদের শিল্পপ্রযুক্তি, প্রশিক্ষণ, কারিগরি ও ঋণ-সহায়তা, পণ্যের গুণগত মানোন্নয়ন, বিপণন-সহায়তাসহ উদ্যোক্তা তৈরির লক্ষ্যে নানা সেবা দেওয়া হবে।এ লক্ষ্যে ঢাকার একটি হোটেলে গতকাল সোমবার বিসিক এবং ড্যাফোডিল ইউনিভার্সিটির মধ্যে একটি সমঝোতা চুক্তি হয়েছে। বিসিকের চেয়ারম্যান আহমদ হোসেন খান এবং ড্যাফোডিল ইউনিভার্সিটির উপাচার্য এম লুৎফর রহমান চুক্তিতে সই করেন। অনুষ্ঠানে শিল্পমন্ত্রী আমির হোসেন আমু প্রধান অতিথি ছিলেন।শিল্প মন্ত্রণালয় থেকে পাঠানো এক বিজ্ঞপ্তিতে এসব তথ্য জানানো হয়। এতে বলা হয়, চুক্তিটির আওতায় দেশের বিভিন্ন এলাকায় বিসিক স্থাপিত নৈপুণ্য বিকাশ কেন্দ্রগুলোতে তথ্য ও যোগাযোগ প্রযুক্তিসহ অন্যান্য প্রশিক্ষণ দেবে ড্যাফোডিল ইউনিভার্সিটি।অনুষ্ঠানে শিল্পমন্ত্রী বলেন, একটি শিল্প ও উদ্ভাবন পার্ক স্থাপিত হলে এর মাধ্যমে প্রতিবছর দেশের শ্রমবাজারে নতুন করে যে ২০ লাখ মানুষ যুক্ত হচ্ছে, তাদের একটা বড় অংশের কর্মসংস্থানের সুযোগ তৈরি হবে।বিসিক চেয়ারম্যান আহমদ হোসেন খানের সভাপতিত্বে অনুষ্ঠানে তথ্য ও যোগাযোগ প্রযুক্তিসচিব শ্যাম সুন্দর সিকদার, অতিরিক্ত শিল্পসচিব ফরহাদ উদ্দিন, ড্যাফোডিল ইউনিভার্সিটির প্রতিষ্ঠাতা চেয়ারম্যান সবুর খান ও সহ-উপাচার্য গোলাম রহমান, বিশ্ববিদ্যালয় মঞ্জুরি কমিশনের সদস্য আবুল হাসেম প্রমুখ বক্তব্য দেন।
