
দশম জাতীয় সংসদ নির্বাচন উপলক্ষে নির্বাচনী এলাকায় ৫ জানুয়ারি রোববার বন্ধ রাখার নির্দেশ দিয়েছে বাংলাদেশ ব্যাংক। আজ বুধবার কেন্দ্রীয় ব্যাংকের এক বিজ্ঞপ্তিতে এ তথ্য জানা যায়।
বাংলাদেশ ব্যাংকের প্রধান কার্যালয়ের অফসাইট সুপারভিশন বিভাগের উপমহাব্যবস্থাপক অসীম কুমার মজুমদার স্বাক্ষরিত ওই বিজ্ঞপ্তিতে বলা হয়, জনপ্রশাসন মন্ত্রণালয়ের পত্র অনুযায়ী নির্বাচনী জেলাগুলোতে সাধারণ ছুটি ঘোষণা করা হয়েছে। এসব এলাকার ব্যাংক কর্মকর্তা-কর্মচারীদের ভোটাধিকার প্রয়োগ ও ভোট গ্রহণের সুবিধার্থে ৫৯টি জেলার তফসিলি ব্যাংকের ক্যাশ ও ক্লিয়ারিং কার্যক্রম রোববার বন্ধ থাকবে।
এ দিকে নির্বাচন না থাকায় জয়পুরহাট, রাজবাড়ী, মাদারীপুর, শরীয়তপুর ও চাঁদপুর জেলায় ব্যাংক খোলা থাকবে। তবে এই পাঁচ জেলায় ব্যাংকের শাখা খোলা থাকলেও ক্লিয়ারিং কার্যক্রম বন্ধ থাকবে বলে বিজ্ঞপ্তিতে বলা হয়।
