
পুঁজিবাজারে ব্যাংকের বিনিয়োগসীমা হিসাবের ক্ষেত্রে বাংলাদেশ ব্যাংকের নীতি শিথিল করার ঘোষণায় দেশের শেয়ারবাজারে চাঙাভাব ফিরেছে।প্রধান শেয়ারবাজার ঢাকা স্টক এক্সচেঞ্জের (ডিএসই) প্রধান সূচক ডিএসইএক্স গতকাল সোমবার ৬৭ পয়েন্ট বা প্রায় দেড় শতাংশ বেড়েছে। পাশাপাশি লেনদেনের পরিমাণ বেড়ে আবারও ৫০০ কোটি টাকার ঘরে উঠেছে। আর চট্টগ্রাম স্টক এক্সচেঞ্জের (সিএসই) সার্বিক সূচকটিও বেড়েছে ২০৫ পয়েন্ট বা প্রায় দেড় শতাংশ।বাংলাদেশ ব্যাংক গত রোববার এক প্রজ্ঞাপনের মাধ্যমে তফসিলি ব্যাংকগুলোর পুঁজিবাজারে বিনিয়োগসীমা শিথিলের সিদ্ধান্ত জানায়। তাতে বলা হয়, তফসিলি ব্যাংকগুলো তাদের সহযোগী বা সাবসিডিয়ারি প্রতিষ্ঠানে যে মূলধন বিনিয়োগ করেছে, আগামী জানুয়ারি থেকে তা ব্যাংকের বিনিয়োগসীমার বা এক্সপোজার লিমিটের হিসাবে ধরা হবে না। পুঁজিবাজারের উন্নয়ন ও গতিশীলতার স্বার্থে কেন্দ্রীয় ব্যাংক এ সিদ্ধান্ত নিয়েছে বলে প্রজ্ঞাপনে জানানো হয়।শেয়ারবাজার ও ব্যাংক-সংশ্লিষ্টদের মতে, এ সিদ্ধান্তের ফলে পুঁজিবাজারে ব্যাংকগুলোর বিনিয়োগের সুযোগ বাড়বে। কেন্দ্রীয় ব্যাংকের হিসাবে, বর্তমানে বিভিন্ন তফসিলি ব্যাংকের সহযোগী প্রতিষ্ঠানগুলোতে প্রায় সাড়ে পাঁচ হাজার কোটি টাকার মূলধন বিনিয়োগ রয়েছে।গতকাল ডিএসইতে ৪৮৯ কোটি টাকার লেনদেন হয়, যা আগের দিনের চেয়ে ১৪১ কোটি টাকা বেশি।ডিএসইতে সোমবার ৩২০টি কোম্পানি ও মিউচুয়াল ফান্ডের লেনদেন হয়। দিন শেষে ডিএসইএক্স বেড়ে দাঁড়িয়েছে ৪ হাজার ৫৭৯ পয়েন্টে।সিএসইতে গতকাল ২৩৭টি কোম্পানি ও মিউচুয়াল ফান্ডের লেনদেন হয়। মোট লেনদেনের পরিমাণ ছিল ২২ কোটি টাকা, যা আগের দিনের চেয়ে প্রায় এক কোটি টাকা কম।ব্যাংকের বিনিয়োগ সক্ষমতা বাড়াতে কেন্দ্রীয় ব্যাংকের নেওয়া সিদ্ধান্তকে স্বাগত ও অভিনন্দন জানিয়েছে ডিএসই কর্তৃপক্ষ। সংস্থাটির এক সংবাদ বিজ্ঞপ্তিতে বলা হয়েছে, এ সিদ্ধান্ত বাজারে ইতিবাচক প্রভাব ফেলবে।
