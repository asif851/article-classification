
আসন্ন ঈদুল আজহা উপলক্ষে ২৫ হাজার কোটি টাকার বিভিন্ন মূল্যমানের নতুন নোট বাজারে ছাড়বে বাংলাদেশ ব্যাংক। আগামী বৃহস্পতিবার থেকে নতুন নোট বিতরণের কাজ শুরু হবে। পাশাপাশি কোরবানির পশুর হাটে জাল নোটের ব্যবহার প্রতিরোধে আইন প্রয়োগকারী সংস্থাকে ৪৫০টি জাল নোট শনাক্তকারী যন্ত্র সরবরাহ করেছে কেন্দ্রীয় ব্যাংক। 
কেন্দ্রীয় ব্যাংকের ডেপুটি গভর্নর নাজনীন সুলতানা আজ মঙ্গলবার এক সংবাদ সম্মেলনে এসব তথ্য জানান। বিকেলে রাজধানীর মতিঝিলে বাংলাদেশ ব্যাংকের সম্মেলনকক্ষে অনুষ্ঠিত সংবাদ সম্মেলনে নাজনীন সুলতানা বলেন, জাল নোট শনাক্ত করতে আইন প্রয়োগকারী সংস্থাগুলোকে দেওয়া যন্ত্রের মধ্যে ১৭০টি ব্যবহৃত হবে ঢাকা অঞ্চলে। বাকি ২৮০টি যন্ত্র ঢাকার বাইরে বিভিন্ন বিভাগ, জেলা ও উপজেলায় ব্যবহার করা হবে। গ্রাহক চাহিদার ভিত্তিতে ঈদুল আজহা উপলক্ষে ২ থেকে ২০ টাকা মূল্যমানের ২৫ হাজার কোটি টাকার নতুন নোট বাজারে ছাড়বে বাংলাদেশ ব্যাংক। সারা দেশে বাংলাদেশ ব্যাংকের নিজস্ব কার্যালয় ছাড়াও বেসরকারি ২০টি ব্যাংকের মাধ্যমে এসব নোট গ্রাহকদের মাঝে সরবরাহ করা হবে। একজন গ্রাহক সর্বোচ্চ একবার এবং ৩ হাজার ৭০০ টাকার সমমূল্যের নতুন নোট গ্রহণ করতে পারবেন। আগামী বৃহস্পতিবার থেকে এসব নতুন নোট বাজারে ছাড়া হবে। বাংলাদেশ ব্যাংক জানিয়েছে, গত ঈদুল ফিতরে গ্রাহক চাহিদার বিপরীতে বিভিন্ন মূল্যমানের ১৮ থেকে ১৯ হাজার কোটি টাকার নতুন নোট বাজারে ছাড়া হয়। যদিও সে সময় ২২ হাজার কোটি টাকার নতুন নোট বাজারে ছাড়ার প্রস্তুতি ছিল কেন্দ্রীয় ব্যাংকের। আর গত বছর ঈদুল আজহায় ১৬ হাজার কোটি টাকার নতুন নোট বাজারে ছাড়া হয়েছিল।সংবাদ সম্মেলনে কেন্দ্রীয় ব্যাংকের নির্বাহী পরিচালক শুভঙ্কর সাহা বলেন, নতুন নোট সরবরাহের জন্য ঢাকায় কেন্দ্রীয় ব্যাংকে চারটি বুথ খোলা হবে। আগ্রহী গ্রাহকদের টোকেন দেওয়া হবে। সেই সঙ্গে গ্রাহকদের আঙুলের ছাপ নেওয়া হবে। যাতে করে কোনো গ্রাহক অসৎ উদ্দেশ্যে একবারের বেশি নতুন নোট সংগ্রহের সুযোগ না পান। নতুন নোট নিয়ে ব্যবসা বন্ধে পরীক্ষামূলকভাবে এবারই প্রথম এ ধরনের উদ্যোগ নেওয়া হয়েছে বলে তিনি জানান।
