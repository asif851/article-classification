
বিএনপির চেয়ারপারসন খালেদা জিয়ার উপদেষ্টা মোসাদ্দেক আলী ফালুকে শেয়ার কারসাজির দায়ে এক কোটি টাকা জরিমানা করা হয়েছে। এ ছাড়া গোলাম মোস্তাফা নামের অপর এক বিনিয়োগকারীকে শেয়ার কারসাজির জন্য তিন কোটি টাকা জরিমানা করা হয়েছে।
আজ বুধবার পুঁজিবাজার নিয়ন্ত্রক সংস্থা বাংলাদেশ সিকিউরিটিজ অ্যান্ড এক্সচেঞ্জ কমিশনের (বিএসইসি) সভায় এ সিদ্ধান্ত নেওয়া হয়। সভা শেষে কমিশনের এক বিজ্ঞপ্তিতে এ তথ্য জানানো হয়েছে।
বিএসইসি জানিয়েছে, ২০১০ সালে শেয়ারবাজার ধসের পর সরকার গঠিত তদন্ত কমিটির প্রতিবেদনের ভিত্তিতে অধিকতর তদন্তে উল্লিখিত দুই ব্যক্তির বিরুদ্ধে শেয়ার কারসাজির প্রমাণ পায় বিএসইসি। তার ভিত্তিতে এ দুজনের শুনানি শেষে আজকের সভায় জরিমানার সিদ্ধান্ত নেওয়া হয়েছে।
