
লেনদেনের বেশ ভালো গতি লক্ষ করা যাচ্ছে ঢাকা স্টক এক্সচেঞ্জে (ডিএসই)। আজ সোমবার সপ্তাহের দ্বিতীয় কার্যদিবস প্রথম দুই ঘণ্টায় প্রায় ৪০০ কোটি টাকা লেনদেন হয়েছে ডিএসইতে। বেশির ভাগ প্রতিষ্ঠানের শেয়ারের দরও বাড়তে দেখা যাচ্ছে।
চট্টগ্রাম স্টক এক্সচেঞ্জেও (সিএসই) সূচকের ঊর্ধ্বমুখী প্রবণতা লক্ষ করা যাচ্ছে আজ। লেনদেনের গতিও বেশ ভালো।
ডিএসইতে আজ দুপুর সাড়ে ১২টা পর্যন্ত ডিএসইএক্স সূচক ১ দশমিক ৬৭ পয়েন্ট বেড়ে অবস্থান করছে ৪৬৯৪ পয়েন্টে। দুপুর সাড়ে ১২টা নাগাদ লেনদেন ৩৯৯ কোটি টাকা ছাড়িয়েছে। গতকাল রোববার এ সময় পর্যন্ত লেনদেন ২৭৬ কোটি ৬৩ লাখ টাকা ছাড়িয়ে যায়। ডিএসইতে লেনদেনে অংশ নিয়েছে ৩১৩টি কোম্পানি ও মিউচুয়াল ফান্ডের শেয়ার। এর মধ্যে দর বেড়েছে ১৩৪টির, কমেছে ১২৬টির। দর অপরিবর্তিত রয়েছে ৫৩টি কোম্পানির।
সিএসইতে দুপুর সাড়ে ১২টা নাগাদ সার্বিক সূচক ২৪ দশমিক ৭৭ পয়েন্ট বেড়েছে। মোট লেনদেন ছাড়িয়েছে ১৮ কোটি ১৪ লাখ টাকা। গতকাল এ সময় পর্যন্ত লেনদেনের পরিমাণ ছিল ১৮ কোটি ৪০ লাখ টাকা। আজ দুপুর সাড়ে ১২টা নাগাদ লেনদেন হয়েছে ২০৫টি কোম্পানি ও মিউচুয়াল ফান্ডের শেয়ার। এর মধ্যে দর বেড়েছে ৮৫টির, কমেছে ৯২টির। দর অপরিবর্তিত ২৮টির।
