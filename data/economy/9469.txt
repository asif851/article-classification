
হঠাৎ করে দেশের প্রধান শেয়ারবাজার ঢাকা স্টক এক্সচেঞ্জে (ডিএসই) লেনদেনের শীর্ষে উঠে এসেছে বস্ত্র খাতের কোম্পানি সিমটেক্স। সপ্তাহের প্রথম কার্যদিবসে গতকাল রোববার ডিএসইতে এককভাবে কোম্পানিটির প্রায় সাড়ে ১৩ কোটি টাকার লেনদেন হয়। পাশাপাশি এদিন মূল্যবৃদ্ধিতে শীর্ষ দশ কোম্পানির মধ্যে দশম অবস্থানে ছিল কোম্পানিটি।ডিএসইর ওয়েবসাইটে সিমটেক্সের সর্বশেষ জুলাই-সেপ্টেম্বর প্রান্তিকের যে তথ্য প্রকাশ করা হয়েছে তাতে দেখা যাচ্ছে, কোম্পানিটির শেয়ারপ্রতি আয় বা ইপিএস বেড়েছে। চলতি বছরের জুলাই-সেপ্টেম্বর প্রান্তিক শেষে ইপিএস দাঁড়িয়েছে ৩৬ পয়সা। গত বছর একই সময়ে যার পরিমাণ ছিল ২৩ পয়সা। যদিও আয় বৃদ্ধির এই খবর পুরোনো। গত ১৪ নভেম্বর এই খবর ডিএসইর ওয়েবসাইটের মাধ্যমে শেয়ারধারীদের জানানো হয়েছে। খবরটি প্রকাশের পরদিন, অর্থাৎ ১৫ নভেম্বর বাজারে কোম্পানিটির শেয়ারের দরপতন ঘটে।ডিএসইর তথ্য অনুযায়ী, গত এক মাসে বাজারে সিমটেক্সের শেয়ারের দাম ৪ টাকা ৪০ পয়সা বেড়েছে। ১২ নভেম্বর কোম্পানিটির প্রতিটি শেয়ারের দাম ছিল ২৬ টাকা। গতকাল দিন শেষে তা বেড়ে হয়েছে ৩০ টাকা ৪০ পয়সা। এর মধ্যে গতকাল এক দিনেই বেড়েছে ৮০ পয়সা।এদিকে গতকাল শেয়ারবাজারে মাঝারি মানের দরপতন ঘটেছে। পাশাপাশি কমেছে লেনদেনের পরিমাণও। গত জুনের পর গতকালই ঢাকার বাজারে সর্বনিম্ন লেনদেন হয়েছে। রোববার দিন শেষে ডিএসইতে লেনদেনের পরিমাণ ছিল প্রায় ৪৩৩ কোটি টাকা। এর আগে সর্বশেষ ১৩ জুন ঢাকার বাজারে ৪০১ কোটি টাকার সর্বনিম্ন লেনদেন হয়েছিল। ডিএসইর প্রধান সূচক ডিএসইএক্স গতকাল প্রায় ৪৪ পয়েন্ট কমে দাঁড়িয়েছে ৬ হাজার ২০৪ পয়েন্টে।ডিএসইতে গতকাল মূল্যবৃদ্ধির শীর্ষে ছিল লিগেসি ফুটওয়্যার। এদিন কোম্পানিটির প্রতিটি শেয়ারের দাম সাড়ে ৫ টাকা বা প্রায় ১০ শতাংশ বেড়ে দাঁড়িয়েছে প্রায় ৬১ টাকায়। গত ৬ ডিসেম্বর শেয়ারবাজারে কোম্পানিটির শ্রেণি উন্নীত হয়। জুনে সমাপ্ত আর্থিক বছরের জন্য শেয়ারধারীদের ১০ শতাংশ লভ্যাংশ বিতরণের পর এটিকে ‘জেড’ শ্রেণি থেকে ‘এ’ শ্রেণিতে উন্নীত করা হয়। ফলে কোম্পানিটির শেয়ারের বিপরীতে মিলছে ঋণের সুবিধা।অপর দিকে শেয়ারবাজারে তালিকাভুক্ত কোম্পানি গোল্ডেনসনকে ২৭ লাখ টাকা জরিমানা করেছে জাতীয় রাজস্ব বোর্ড (এনবিআর)। বন্ড-সুবিধার আওতায় আনা কাঁচামাল দিয়ে পণ্য তৈরির পর তা রপ্তানির পরিবর্তে স্থানীয় বাজারে বিক্রির দায়ে কোম্পানিটিকে এই জরিমানা করা হয়। ১৫ দিনের মধ্যে জরিমানার অর্থ পরিশোধের নির্দেশ দিয়েছে এনবিআর। গতকাল জরিমানার এই খবর স্টক এক্সচেঞ্জের ওয়েবসাইটে প্রকাশ করা হয়েছে। তা সত্ত্বেও ঢাকার বাজারে দিন শেষে কোম্পানিটির প্রতিটি শেয়ারের দাম ১০ পয়সা বেড়েছে।দেশের অপর শেয়ারবাজার চট্টগ্রাম স্টক এক্সচেঞ্জের (সিএসই) সার্বিক সূচকটি গতকাল ১৪৬ পয়েন্ট কমেছে। দিন শেষে সেখানকার বাজারে লেনদেনের পরিমাণ ছিল প্রায় ২১ কোটি টাকা, যা আগের দিনের চেয়ে ২ কোটি টাকা কম।
