
মুড়ি, চিড়া, চানাচুর, আলুর চিপস, বিস্কুট, খইয়ের মতো বিভিন্ন ধরনের শুকনো খাদ্য এ দেশ থেকে বিভিন্ন দেশে রপ্তানি হয়। এমনিতেই এসব পণ্যের রপ্তানি প্রতিবছরই বাড়ছে। তবে এবারের রপ্তানি চিত্র বেশ ভালো।রপ্তানি উন্নয়ন ব্যুরোর (ইপিবি) হালনাগাদ তথ্য অনুযায়ী, চলতি ২০১৪-১৫ অর্থবছরের প্রথম পাঁচ মাসে (জুলাই-নভেম্বর) এ দেশ থেকে ৩ কোটি ৩৮ লাখ ডলারের শুকনো খাদ্য রপ্তানি হয়েছে। আগের বছরের একই সময়ে রপ্তানি হয়েছিল ১ কোটি ৯৬ লাখ ডলারের খাদ্য। এক বছরের ব্যবধানে রপ্তানি বেড়েছে ৭২ শতাংশ। বিভিন্ন দেশে বসবাসকারী প্রবাসী বাংলাদেশিরাই মূলত এ দেশি শুকনো খাবারের প্রধান ক্রেতা।রপ্তানিকারকেরা জানান, এ দেশে তৈরি শুকনো খাবার রপ্তানির বড় বাজার হলো সৌদি আরব, সংযুক্ত আরব আমিরাত, ওমান, কুয়েতসহ মধ্যপ্রাচ্যের বিভিন্ন দেশ। এ ছাড়া ভারতের পশ্চিমবঙ্গসহ পূর্বাঞ্চলীয় সাতটি রাজ্য, আফ্রিকার কিছু দেশ, জাপান, উত্তর আমেরিকা ও অস্ট্রেলিয়াতেও শুকনো খাবার রপ্তানি হয়।
