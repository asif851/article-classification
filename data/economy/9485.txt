
তালিকাভুক্তির এক যুগ পরে এসে শেয়ারবাজারে উন্নত শ্রেণিভুক্ত হলো বহুজাতিক কোম্পানি লাফার্জ সুরমা সিমেন্ট। গতকাল মঙ্গলবার এটি ‘জেড’ শ্রেণি থেকে ‘এ’ শ্রেণিতে উন্নীত হয়েছে। এ খবরে গতকাল দেশের দুই স্টক এক্সচেঞ্জে লেনদেনের শীর্ষে উঠে এসেছে কোম্পানিটি। বেড়েছে দামও। তবে দুই বাজারেই এদিন সূচক কমেছে।প্রধান শেয়ারবাজার ঢাকা স্টক এক্সচেঞ্জের (ডিএসই) প্রধান সূচক ডিএসইএক্স প্রায় ১৫ পয়েন্ট কমে নেমে এসেছে ৪ হাজার ৪৮৯ পয়েন্টে। চট্টগ্রাম স্টক এক্সচেঞ্জের (সিএসই) সার্বিক সূচক ৮৮ পয়েন্ট কমে দাঁড়িয়েছে ১৩ হাজার ৮২৭ পয়েন্টে। তবে দুই বাজারেই লেনদেনে বেড়েছে।এদিকে ‘এ’ শ্রেণিতে উন্নীত হওয়ার ফলে লাফার্জ সুরমার শেয়ারের লেনদেন নিষ্পত্তির সময়ও কমে গেল। এখন কোম্পানিটির লেনদেন নিষ্পত্তিতে সময় লাগবে তিন দিন (টি+২)। অর্থাৎ এখন কোনো বিনিয়োগকারী যদি রোববার এটির শেয়ার কেনেন, তাহলে মঙ্গলবার তা বিক্রি করতে পারবেন। আগে এটির শেয়ারের লেনদেন নিষ্পত্তিতে সময় লাগত ১০ দিন (টি+৯) এবং শেয়ারের বিপরীতে কোনো ঋণসুবিধা পাওয়া যেত না।ঢাকা স্টক এক্সচেঞ্জ (ডিএসই) কর্তৃপক্ষ জানিয়েছে, ২০১৪ সালের আর্থিক বছর শেষে শেয়ারধারীদের জন্য ঘোষিত ১০ শতাংশ নগদ লভ্যাংশ শেয়ারধারীদের মধ্যে বিতরণের পরই কোম্পানিটি শ্রেণি পরিবর্তন করা হয়েছে। ২০০৩ সালে শেয়ারবাজারে তালিকাভুক্ত কোম্পানিটি গত বছরই প্রথম শেয়ারধারীদের লভ্যাংশ দিয়েছে। আইনি জটিলতার কারণে ২০১০ সালের এপ্রিল থেকে ২০১১ সালের আগস্ট পর্যন্ত এটির উৎপাদন কার্যক্রম বন্ধ ছিল। এর আগে কোম্পানিটি বিকল্প পদ্ধতিতে সীমিত পরিসরে উৎপাদন কার্যক্রম অব্যাহত রাখে। তাতে এটির বিপুল পরিমাণ লোকসান হয়। এ কারণে কোম্পানিটি ২০১৩ সাল পর্যন্ত শেয়ারধারীদের কোনো লভ্যাংশ দিতে পারেনি।ডিএসইর গতকাল লেনদেনের পরিমাণ ছিল প্রায় ৪৩৫ কোটি টাকা, যা আগের দিনের চেয়ে ৫৪ কোটি টাকা বেশি। এ বাজারে লেনদেনের শীর্ষে ছিল লাফার্জ সুরমা। এককভাবে কোম্পানিটির প্রায় সাড়ে ৩৭ কোটি টাকার শেয়ার লেনদেন হয়। আর প্রতিটি শেয়ারের দাম ১ টাকা ৭০ পয়সা বেড়ে দাঁড়িয়েছে ১১৮ টাকায়। অপর শেয়ারবাজার সিএসইতে এদিন মোট লেনদেন হয় ৩৬ কোটি টাকার, যা আগের দিনের চেয়ে ৯ কোটি টাকা বেশি। লাফার্জের প্রায় ৬ কোটি টাকার শেয়ার লেনদেন হয়।
