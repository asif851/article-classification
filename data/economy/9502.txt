
তৈরি পোশাকশিল্পের শ্রমিক ও মধ্যম সারির ব্যবস্থাপকদের সমন্বয়ে কারখানার কর্মপরিবেশ উন্নয়নের উদ্যোগ নিয়েছে আন্তর্জাতিক শ্রম সংস্থা (আইএলও) এবং বাংলাদেশ ইনস্টিটিউট অব ম্যানেজমেন্ট (বিআইএম)। উদ্যোগটির আওতায় দেশের ১০০টি পোশাক কারখানার ২ হাজার ৭০০ শ্রমিক ও ব্যবস্থাপককে এ বছরের মধ্যেই প্রশিক্ষণ দেওয়া হবে। এ কার্যক্রম বাস্তবায়নে প্রশিক্ষণসহ কারিগরি সহায়তা দেবে বিআইএম। সহযোগিতা করবে পোশাকশিল্প মালিকদের দুই সংগঠন বিজিএমইএ ও বিকেএমইএ, ন্যাশনাল কো-অর্ডিনেশন কমিটি ফর ওয়ার্কার্স এডুকেশন এবং ইন্ডাস্ট্রিঅল বাংলাদেশ কাউন্সিল। বাংলাদেশে আইএলওর পরিচালক শ্রীনিবাস রেড্ডি বলেছেন, এই প্রশিক্ষণ পোশাকশিল্পে কর্মরতদের দক্ষতা বৃদ্ধিতে সাহায্য করবে। প্রশিক্ষণ কার্যক্রমটি বাস্তবায়নে নরওয়ে ও ডেনমার্ক সরকার আর্থিক সহায়তা দেবে। এ ব্যাপারে আইএলও সম্প্রতি দেশ দুটির সরকারের সঙ্গে পাঁচ বছরের চুক্তি করেছে। বিজ্ঞপ্তি
