
পার্বত্য চট্রগ্রামে পাহাড়ধসে ক্ষতিগ্রস্ত ব্যক্তিদের পাশে দাঁড়াতে ব্যাংক ও আর্থিক প্রতিষ্ঠানগুলোকে পরামর্শ দিয়েছে বাংলাদেশ ব্যাংক। প্রতিষ্ঠানগুলোর করপোরেট সামাজিক দায়বদ্ধতা (সিএসআর) কার্যক্রমের আওতায় আর্থিক ও ত্রাণসহায়তা প্রদানের জন্য বলা হয়েছে। কেন্দ্রীয় ব্যাংকের সাসটেইনেবল ফিন্যান্স বিভাগ এক প্রজ্ঞাপনে এ পরামর্শ দিয়েছে।
এতে বলা হয়েছে, পার্বত্য চট্টগ্রাম এলাকায় ভূমিধসে ভয়াবহ বিপর্যয় হয়েছে এবং শতাধিক প্রাণহানি ঘটেছে। এতে ওই এলাকায় মানবিক বিপর্যয় মারাত্মক রূপ ধারণ করেছে এবং বহু মানুষ আশ্রয়হীন হয়ে পড়েছে। এ জন্য ব্যাংক ও আর্থিক প্রতিষ্ঠানগুলোকে খাদ্য, বস্ত্র, বিশুদ্ধ পানি, জরুরি ওষুধের পাশাপাশি আর্থিক সহায়তা প্রদানের জন্য ব্যাংকগুলোকে পরামর্শ দিয়েছে বাংলাদেশ ব্যাংক।
 
 
