
জ্বালানি গ্যাসের পর এবার অটো গ্যাস (যানবাহনে ব্যবহৃত) নিয়ে বাজারে এসেছে ওমেরা। জাপানের এলপিজি কোম্পানি সাইসান ওয়ান ও বাংলাদেশের ওমেরা পেট্রোলিয়াম লিমিটেড যৌথভাবে এ গ্যাস বাজারজাত করছে। কোম্পানি দুটির নামের সমন্বয়ে এর নাম রাখা হয়েছে ‘ওমেরা গ্যাস ওয়ান’।
আজ শুক্রবার বেলা ১১টায় রাজধানীর তেজগাঁওয়ে ক্লিন ফুয়েল ফিলিং স্টেশনে এর উদ্বোধন হয়। প্রধান অতিথি হিসেবে বিদ্যুৎ, জ্বালানি ও খনিজ সম্পদ প্রতিমন্ত্রী নসরুল হামিদ এর উদ্বোধন করেন। এতে বিশেষ অতিথি ছিলেন সাইসান ওয়ান কোম্পানি লিমিটেডের এক্সিকিউটিভ ভাইস প্রেসিডেন্ট তোমোহিকো কাওয়ামোটো। অন্যদের মধ্যে ইস্টকোস্ট গ্রুপের চেয়ারম্যান আজম জে চৌধুরী উপস্থিত ছিলেন।
প্রাথমিকভাবে রাজধানীর মহাখালীতে এর প্রথম স্টেশন উদ্বোধন হয়েছে। এপ্রিল মাসের মধ্যে চট্টগ্রাম, ফেনী, নরসিংদী, গাজীপুর, বগুড়া, রাজশাহী, যশোর, সাতক্ষীরা ও খুলনায় এ গ্যাস সরবরাহ করা হবে। ২০২০ সালের মধ্যে সারা দেশে এ গ্যাসের স্টেশন–সংখ্যা হবে ২০০টি। ২৪ ঘণ্টা এসব স্টেশন খোলা থাকবে। বিজ্ঞপ্তি।
