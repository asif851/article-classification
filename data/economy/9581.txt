
সরকারি ও বেসরকারি উদ্যোগে তৈরি পোশাকশিল্প-অধ্যুষিত গাজীপুরে একটি ফায়ার স্টেশন গড়ে তোলা হচ্ছে। এতে অর্থ সহায়তা করছে বেসরকারি খাতের ডিবিএল গ্রুপ, জার্মান সরকার ও বাংলাদেশ ফায়ার সার্ভিস অ্যান্ড সিভিল ডিফেন্স। গাজীপুর সিটি করপোরেশনের সারদাগঞ্জ এলাকায় এ ফায়ার স্টেশনটি তৈরি হচ্ছে।গতকাল বুধবার দুপুরে বাণিজ্যমন্ত্রী তোফায়েল আহমেদ এটির ভিত্তিপ্রস্তর স্থাপন করেন। এ সময় উপস্থিত ছিলেন জার্মানির অর্থনৈতিক সহযোগিতা ও উন্নয়নমন্ত্রী গার্ড মুলার, বিজিএমইএর সহসভাপতি ফারুক হাসান, ডিবিএল গ্রুপের চেয়ারম্যান আবদুল ওয়াহেদ, ভাইস চেয়ারম্যান মোহাম্মদ আবদুর রহিম প্রমুখ।বাণিজ্যমন্ত্রী তোফায়েল আহমেদ বলেন, ২০২১ সালের মধ্যে বাংলাদেশ ৫০ বিলিয়ন ডলারের তৈরি পোশাক রপ্তানি করবে। এ জন্য সহযাত্রী হিসেবে থাকবে জার্মানি। আমরা দেশটিতে আরও পণ্য রপ্তানি করতে পারব।এর আগে বাণিজ্যমন্ত্রীসহ ডিবিএল গ্রুপের একটি কারখানা ঘুরে দেখেন জার্মান মন্ত্রী গার্ড মুলার। এ সময় মুলার বলেন, বাংলাদেশের পোশাকশিল্প একটি মানসম্মত অবস্থায় পৌঁছে গেছে। ডিবিএলের কারখানাটিই এ ক্ষেত্রে আদর্শ উদাহরণ। তিনি কারখানাটির কর্মপরিবেশ, নিরাপত্তা ও অন্যান্য বিষয়ে সন্তোষ প্রকাশ করেন।গাজীপুর ফায়ার সার্ভিসের উপসহকারী পরিচালক আখতারুজ্জামান লিটন জানান, মিনি ফায়ার স্টেশনটির জন্য গাড়ি ও প্রশিক্ষণ সহায়তা দেবে জার্মান সরকার। ভবন নির্মাণ ও ইউটিলিটি সার্ভিস দেবে ডিবিএল। আর লোকবল ও পরিচালনার দায়িত্ব ফায়ার সার্ভিসের।
