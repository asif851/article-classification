
সপ্তাহের প্রথম দিন আজ রোববার সূচক ও লেনদেনে নিম্নমুখী প্রবণতায় শেষ হয়েছে দেশের শেয়ারবাজারের লেনদেন। বেলা আড়াইটায় দিনের লেনদেন শেষে দুই স্টক এক্সচেঞ্জে বেশির ভাগ কোম্পানির শেয়ারের দাম কমেছে। ফলে সূচকও কমেছে। একই সঙ্গে ডিএসইতে লেনদেনও কমেছে, তবে সিএসইতে বেড়েছে।
ডিএসই সূত্রে জানা যায়, আজ ডিএসইর প্রধান সূচক ডিএসইএক্স সূচক ৪৩ পয়েন্ট কমে দাঁড়িয়েছে ৪১৭০ পয়েন্টে। এর আগে সকাল সাড়ে ১০টায় সূচকের ঊর্ধ্বমুখী প্রবণতায় ডিএসইতে লেনদেন শুরু হয়। বেলা সাড়ে ১১টার দিকে সূচক ৫৭ পয়েন্ট বেড়েছিল। এরপর সূচক নিম্নমুখী হয়, যা লেনদেনের শেষ পর্যন্ত অব্যাহত ছিল।
ডিএসইতে আজ ২৮৬টি প্রতিষ্ঠানের শেয়ার লেনদেন হয়েছে। এর মধ্যে ২৪২টির দাম কমেছে, বেড়েছে ৩৬টির আর অপরিবর্তিত রয়েছে আটটি প্রতিষ্ঠানের শেয়ারের দাম।
ডিএসইতে আজ ৬৬০ কোটি টাকার শেয়ার লেনদেন হয়েছে, যা গত বৃহস্পতিবারের চেয়ে ১৫ কোটি টাকা কম। বৃহস্পতিবার এই স্টক এক্সচেঞ্জে ৬৮৫ কোটি টাকার শেয়ার লেনদেন হয়।
দিন শেষে ডিএসইতে লেনদেনে শীর্ষে থাকা প্রতিষ্ঠানগুলোর মধ্যে রয়েছে বিএসসিসিএল, মেঘনা পেট্রোলিয়াম, গ্রামীণফোন, স্কয়ার ফার্মা, সামিট পূর্বাঞ্চল পাওয়ার কোম্পানি, ফ্যামিলি টেক্স, ইউনিক হোটেল, যমুনা অয়েল, ওরিয়ন ফার্মা, ডেসকো প্রভৃতি।
ডিএসইর পাশাপাশি চট্টগ্রাম স্টক এক্সচেঞ্জেও (সিএসই) সূচক বেড়েছে। সিএসইর সার্বিক মূল্যসূচক আজ ১৪১ পয়েন্ট কমে দাঁড়িয়েছে ১২৯২৫ পয়েন্টে। সিএসইতে আজ ২০৯টি প্রতিষ্ঠানের শেয়ার লেনদেন হয়েছে। এর মধ্যে ১৭৪টির দাম কমেছে, বেড়েছে ৩২টির আর অপরিবর্তিত রয়েছে তিনটি প্রতিষ্ঠানের শেয়ারের দাম।
সিএসইতে আজ ৯২ কোটি টাকার শেয়ার লেনদেন হয়েছে, যা আগের দিনের চেয়ে ২২ কোটি টাকা বেশি।
