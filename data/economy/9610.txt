
বিএমডব্লিউ সেভেন সিরিজ মডেলের গাড়ি বিক্রিতে পরিবেশক হিসেবে এশিয়া ও ওশেনিয়া অঞ্চলের মধ্যে পঞ্চম স্থান অর্জন করেছে বাংলাদেশের এক্সিকিউটিভ মোটরস। প্রতিষ্ঠানটি ২০১৬ সালে ৬০টি গাড়ি বিক্রি করেছে, যার একেকটির দাম প্রায় আড়াই কোটি টাকা।
বিএমডব্লিউ ব্র্যান্ডের গাড়ি উৎপাদন করে জার্মানির বিলাসবহুল গাড়িনির্মাতাপ্রতিষ্ঠান বিএমডব্লিউ গ্রুপ। বাংলাদেশে এ প্রতিষ্ঠানের গাড়ির একমাত্র পরিবেশক এক্সিকিউটিভ মোটরস। গাড়ি বিক্রিতে সাফল্যের কারণে সম্প্রতি বিএমডব্লিউ গ্রুপের ‘এক্সিলেন্স ইন সেলস’ প্রতিযোগিতায় এক্সিকিউটিভ মোটরস এশিয়া অঞ্চলে সাব-রিজিওনাল ফাইনালিস্ট বিভাগে সেরা বিএমডব্লিউ সেভেন সিরিজ ডিলার শ্রেণিতে তালিকাভুক্ত হয়েছে।
এ সাফল্যের কথা জানাতে গতকাল বৃহস্পতিবার রাজধানীর একটি হোটেলে এক অনুষ্ঠানের আয়োজন করে এক্সিকিউটিভ মোটরস। এতে প্রতিষ্ঠানটির মহাব্যবস্থাপক দেওয়ান মুহাম্মাদ সাজিদ আফজাল বলেন, দেশের মানুষের আয় বেড়েছে, যা গাড়ি কেনাবেচার মধ্য দিয়ে প্রতিফলিত হচ্ছে। বিএমডব্লিউ চার বছর আগেও এ দেশে গাড়ি বেচাকেনা নিয়ে তেমন আশ্বস্ত ছিল না। এখন গাড়ি বিক্রিতে এশিয়ায় শীর্ষ দশের মধ্যে বাংলাদেশ পঞ্চম।
সাজিদ আফজাল আরও বলেন, এক্সিকিউটিভ মোটরস বর্তমানে সেভেন সিরিজ ছাড়াও দেড় হাজার সিসির বিএমডব্লিউ গাড়িও বাজারজাত করছে। এ গাড়ির দাম আগে ১ কোটি ২০ লাখ থেকে ১ কোটি ৩০ লাখ টাকা ছিল। এখন তা ৭০ লাখ টাকায় বেচাকেনা হচ্ছে।
২০১৬ সালে সারা বিশ্বে গাড়ি বিক্রি করে বিএমডব্লিউর আয় হয়েছিল ৯ হাজার ৪০০ কোটি ইউরো, বাংলাদেশি মুদ্রায় যা ৮ লাখ ৫০ হাজার কোটি টাকার সমান। বিএমডব্লিউর এক বছরের গাড়ি বিক্রির অর্থ বাংলাদেশের আড়াই বছরের বাজেটের সমান।
