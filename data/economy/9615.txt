
অনাবাসী বা প্রবাসী বাংলাদেশিদের (এনআরবি) নিয়ে সিলেটে প্রথমবারের মতো ‘এনআরবি গ্লোবাল বিজনেস কনভেনশন ২০১৭’ শীর্ষক সপ্তাহব্যাপী এক সম্মেলন গতকাল শনিবার শুরু হয়েছে। এতে ২৬টি দেশে অবস্থানরত বাংলাদেশিরা অংশ নিয়েছেন।
সিলেট চেম্বার অব কমার্স অ্যান্ড ইন্ডাস্ট্রির সহযোগিতায় ব্রিটিশ-বাংলাদেশ চেম্বার অব কমার্স অ্যান্ড ইন্ডাস্ট্রি (বিবিসিসিআই) নগরের মাছিমপুর এলাকার আবুল মাল আবদুল মুহিত ক্রীড়া কমপ্লেক্সে সম্মেলনটির আয়োজন করেছে। অর্থ প্রতিমন্ত্রী মোহাম্মদ আবদুল মান্নান প্রধান অতিথি হিসেবে সম্মেলনের উদ্বোধন করেন। এতে বিশেষ অতিথি ছিলেন সাংসদ মাহমুদ উস সামাদ চৌধুরী, পুলিশের মহাপরিদর্শক (আইজিপি) এ কে এম শহিদুল হক, সিটি করপোরেশনের মেয়র আরিফুল হক চৌধুরী ও বিভাগীয় কমিশনার নাজমানারা খানুম।
অনুষ্ঠানে অর্থ প্রতিমন্ত্রী বলেন, প্রবাসী বাংলাদেশিরা যেন দেশে বিনিয়োগ করতে পারেন, সে জন্য প্রধানমন্ত্রী শেখ হাসিনা সব দরজা খোলা রেখেছেন। বিনিয়োগে উৎসাহী প্রবাসীদের সরকারের পক্ষ থেকে সব ধরনের সহযোগিতা করা হবে। দেশে এসে যেন কোনো প্রবাসী অযথা হয়রানির শিকার না হন, সে জন্য বর্তমান সরকার আইনশৃঙ্খলা রক্ষাকারী বাহিনীকে নির্দেশনা দিয়ে রেখেছে। প্রবাসীদের প্রাধান্য ও পর্যাপ্ত সহায়তা দেওয়ার বিষয়টি এই সরকার শুরু থেকেই দিয়ে আসছে।
সিলেট চেম্বারের সভাপতি খন্দকার শিপার আহমদ, বিবিসিসিআইয়ের সভাপতি এনাম আলী, বাংলাদেশ পুলিশের সিলেট রেঞ্জের ডিআইজি কামরুল আহসান, ব্যাংক এশিয়ার ভাইস চেয়ারম্যান সাফওয়ান চৌধুরী, সম্মেলনের প্রধান পৃষ্ঠপোষক এ কে আবদুল মোমেন, আয়োজক কমিটির আহ্বায়ক নুরুল ইসলাম প্রমুখ উদ্বোধনী অনুষ্ঠানে বক্তব্য দেন।
সম্মেলনের প্রথম দিনেই বিভিন্ন দেশ থেকে আসা প্রবাসীদের উপস্থিতিতে সম্মেলনস্থল মুখর হয়ে ওঠে।
উদ্বোধনী পর্বে আয়োজকেরা জানান, সম্মেলন চলাকালে বিনিয়োগ, পর্যটন এবং তথ্য ও যোগাযোগপ্রযুক্তি (আইসিটি) বিষয়ে একাধিক সেমিনার অনুষ্ঠিত হবে। এর পাশাপাশি থাকবে ‘অনাবাসী বাংলাদেশিদের (এনবিআর) অবদান’ শীর্ষক মতবিনিময় সভা। সেই সঙ্গে সিলেটের সাংস্কৃতিক ঐতিহ্য তুলে ধরা হবে।
সপ্তাহব্যাপী এই সম্মেলনের নানা পর্বে বিশ্বের ২৬টি দেশ থেকে প্রবাসী বাংলাদেশিরা যোগ দেবেন। যেসব দেশ থেকে প্রবাসীরা আসবেন তার মধ্যে যুক্তরাজ্য, যুক্তরাষ্ট্র, রাশিয়া, নেদারল্যান্ডস, পর্তুগাল, সুইডেন, কানাডা, ফ্রান্স, স্পেন, ইতালি, আয়ারল্যান্ড, সিঙ্গাপুর, সৌদি আরব, দক্ষিণ কোরিয়া, ফিলিপাইন, ডেনমার্ক, তুরস্ক, মালয়েশিয়া ও থাইল্যান্ড উল্লেখযোগ্য।
