
বিনা প্রতিদ্বন্দ্বিতায় ব্যবসায়ীদের শীর্ষ সংগঠন বাংলাদেশ শিল্প ও বণিক সমিতি ফেডারেশনের সভাপতি হলেন তৈরি পোশাক রপ্তানি খাতের ব্যবসায়ী সফিউল ইসলাম মহিউদ্দিন। অন্যদিকে সংগঠনটির প্রথম সহসভাপতি হয়েছেন গোপালগঞ্জ চেম্বারের শেখ ফজলে ফাহিম ও হিমাগার মালিক সমিতির মো. মুনতাকিম আশরাফ। তাঁদের বিপক্ষেও কেউ শেষ পর্যন্ত প্রার্থী থাকতে পারেননি।
আজ মঙ্গলবার সভাপতি ও দুই সহসভাপতি পদে নির্বাচন হয়। সভাপতি পদে সফিউল ইসলাম ছাড়া কেউ মনোনয়নপত্র কেনেননি। অন্যদিকে দুই সহসভাপতি পদে মোট ১১ জন মনোনয়নপত্র নিয়েছিলেন।
এফবিসিসিআই দেশের পণ্যভিত্তিক অ্যাসোসিয়েশন ও এলাকাভিত্তিক চেম্বারের যৌথ সংগঠন। এসব সংগঠন থেকে মনোনীত ও নির্বাচিত ৬০ জন পরিচালকের ভোটে সভাপতি ও সহসভাপতি নির্বাচিত হওয়ার কথা। নিয়ম অনুযায়ী এবার চেম্বার থেকে প্রথম সহসভাপতি ও অ্যাসোসিয়েশন থেকে সহসভাপতি হয়েছেন।
চেম্বারে শেখ ফজলে ফাহিমের প্রতিদ্বন্দ্বী ছিলেন ফেনী চেম্বারের এ কে এম শাহেদ রেজা। অন্যদিকে মুনতাকিম আশরাফের বিরুদ্ধে ছিলেন পুরোনো গাড়ি আমদানিকারক হাবিব উল্লাহ ডনসহ আটজন।
দুজন পরিচালক বলেন, সহসভাপতি পদ নিয়ে সমঝোতার জন্য চেম্বার ও অ্যাসোসিয়েশনের পরিচালকেরা আলাভাবে আলোচনায় বসেন। সেখানে এ নিয়ে ব্যাপক হট্টগোল হয়।
শেখ ফজলে ফাহিম আওয়ামী লীগের সভাপতিমণ্ডলীর সদস্য শেখ ফজলুল করিম সেলিমের ছেলে। অন্যদিকে মুনতাকিম আশরাফ আওয়ামী লীগের সাংসদ মো. আলী আশরাফের ছেলে। আলী আশরাফ এফবিসিসিআইয়ের নির্বাচনী বোর্ডের প্রধান।
