
বিদায়ী অর্থবছরে জাতীয় রাজস্ব বোর্ডের (এনবিআর) বৃহৎ দরদাতা ইউনিট (এলটিইউ) রাজস্ব আদায়ের লক্ষ্য অর্জন করেছে।
এলটিইউ মূল্য সংযোজন কর (মূসক) বা ভ্যাট শাখা ৩৬ হাজার ১৭৩ কোটি টাকা আদায় করেছে, যা লক্ষ্যমাত্রার চেয়ে প্রায় ৮০০ কোটি টাকা বেশি। আগের অর্থবছরে এলটিইউ ভ্যাট শাখা ৩০ হাজার ৪১৭ কোটি টাকার রাজস্ব আদায় করেছিল।
লক্ষ্য অর্জন উপলক্ষে গতকাল বৃহস্পতিবার এক আলোচনা অনুষ্ঠানের আয়োজন করে এলটিইউ। রাজধানীর সেগুনবাগিচার এলটিইউ কার্যালয়ে এই আলোচনা সভা অনুষ্ঠিত হয়।
এলটিইউতে (ভ্যাট) দেশের বড় বড় প্রতিষ্ঠানগুলো নিবন্ধিত।
এলটিইউর কমিশনার মতিউর রহমানের সভাপতিত্বে প্রধান অতিথি ছিলেন বাংলাদেশ ইনস্যুরেন্স অ্যাসোসিয়েশনের (বিআইএ) সভাপতি শেখ কবির হোসেন।
শেখ কবির হোসেন বলেন, সবাই সঠিকভাবে কর দিলে সরকারকে কারও কাছে হাত পাততে হবে না।
মতিউর রহমান বলেন, কিছু সীমাবদ্ধতা থাকা সত্ত্বেও সবার সহযোগিতায় রাজস্ব আদায়ে এলটিইউর লক্ষ্য অর্জিত হয়েছে।
অনুষ্ঠানে বিভিন্ন গণমাধ্যমের সাতজন প্রতিবেদককে এলটিইউর পক্ষ থেকে বিশেষ সম্মাননা দেওয়া হয়।
যাঁরা সম্মাননা পেলেন—দ্য ফাইন্যান্সিয়াল এক্সপ্রেস-এর বিশেষ প্রতিনিধি দৌলত আকতার, দ্য ডেইলি স্টার-এর সিনিয়র রিপোর্টার সোহেল পারভেজ, অনলাইন পোর্টাল অর্থসূচকের সিনিয়র রিপোর্টার রহমত রহমান, একাত্তর টিভির সিনিয়র রিপোর্টার শামীমা দোলা, নিউ এজ-এর স্টাফ রিপোর্টার জসিম উদ্দিন, দৈনিক ইত্তেফাক-এর রিয়াদ হোসেন ও বাংলানিউজের স্টাফ করেসপনডেন্ট শেখ জাহিদুজ্জামান।
