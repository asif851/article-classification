
পদ হারাচ্ছেন সাউথইস্ট ব্যাংকের পরিচালক ও ভাইস চেয়ারম্যান রাগীব আলী। গত আগস্ট থেকে ছুটি ছাড়াই তিনি ব্যাংকের পরিচালনা পর্ষদ, নির্বাহী কমিটি ও নিরীক্ষা কমিটির সভায় অনুপস্থিত থাকছেন। এ কারণে তাঁর পরিচালক পদ শূন্যের উদ্যোগ নিয়েছে বাংলাদেশ ব্যাংক। এর অংশ হিসেবে সম্প্রতি ব্যাংকটিকে চিঠি দিয়ে তাঁর বিষয়ে বিস্তারিত তথ্য সংগ্রহ করা হয়েছে।কোম্পানি আইন অনুযায়ী, অনুমোদন না নিয়ে টানা তিন মাস অথবা পরপর তিন পর্ষদ সভায় অনুপস্থিত থাকলে কোনো পরিচালকের সদস্যপদ শূন্য হয়ে যাবে।বাংলাদেশ ব্যাংক ও সাউথইস্ট ব্যাংক সূত্রে জানা গেছে, দীর্ঘদিন ব্যাংকের বিভিন্ন সভায় অনুপস্থিত থাকার পর রাগীব আলীর বিষয়টি বাংলাদেশ ব্যাংকের নজরে আসে। এরপর বাংলাদেশ ব্যাংক বিষয়টি জানতে চাইলে সাউথইস্ট ব্যাংক জানায়, তিনি ছুটি না নিয়েই পর্ষদ সভায় অনুপস্থিত থাকছেন। তিন মাসের বেশি সময় তিনি ব্যাংকের কোনো কার্যক্রমের সঙ্গে যুক্ত নেই।সাউথইস্ট ব্যাংকের সাবেক চেয়ারম্যান রাগীব আলী ব্যাংকটির সর্বোচ্চ শেয়ারের অংশীদার। তিনি নর্থ সাউথ বিশ্ববিদ্যালয়ের সাবেক চেয়ারম্যান। ২০১৫ সালের আর্থিক প্রতিবেদন অনুযায়ী, ব্যাংকটির ৩ দশমিক শূন্য ৬ শতাংশ শেয়ারের মালিক তিনি। ব্যাংকটিতে ২ কোটি ৮০ লাখের বেশি শেয়ার রয়েছে তাঁর।তবে রাগীব আলী পলাতক থাকার পর এখন কারাগারে আছেন। জালিয়াতি ও প্রতারণার মামলায় গ্রেপ্তারি পরোয়ানা জারির পর গত ১১ আগস্ট পরিবারের পাঁচ সদস্যকে নিয়ে ভারতে পালিয়ে যান রাগীব আলী। সিলেটের জকিগঞ্জ হয়ে তিনি ভারতের করিমগঞ্জে চলে যান। এরপর গত ২৪ নভেম্বর ভারতে আটক হন রাগীব আলী। একই দিন ভারতীয় পুলিশ তাঁকে সিলেট জেলা পুলিশের কাছে হস্তান্তর করে। এরপর থেকেই কারাগারে আছেন তিনি।বাংলাদেশ ব্যাংকের নির্বাহী পরিচালক ও মুখপাত্র শুভঙ্কর সাহা প্রথম আলোকে বলেন, নিয়মানুযায়ী অনুপস্থিত থাকলে যে ধরনের ব্যবস্থা নেওয়া হয়, এ ক্ষেত্রে তা-ই হবে। তবে পর্যাপ্ত নথিপত্র ও তথ্য যাচাইয়ের পরই ব্যবস্থা নেওয়া হবে। এ ক্ষেত্রে ব্যাংক কোম্পানি আইন, কোম্পানি আইন সবই প্রয়োগ হবে।
