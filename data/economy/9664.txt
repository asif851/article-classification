
স্টক এক্সচেঞ্জের ব্যবস্থাপনা থেকে মালিকানা পৃথককরণ বা ডিমিউচুয়ালাইজেশন নিয়ে চট্টগ্রাম স্টক এক্সচেঞ্জের (সিএসই) সঙ্গে চূড়ান্ত শুনানি করেছে বাংলাদেশ সিকিউরিটিজ অ্যান্ড এক্সচেঞ্জ কমিশন (বিএসইসি)। আজ মঙ্গলবার বিএসইসির সভাকক্ষে এই শুনানি অনুষ্ঠিত হয়। এতে বিষয়টি নিয়ে সিএসইর পক্ষ থেকে চূড়ান্ত মতামত ও সুপারিশ জানানো হয়েছে।
শুনানি শেষে সিএসইর সভাপতি আল মারুফ খান সাংবাদিকদের বলেন, ‘এর আগে আমরা ডিমিউচুয়ালাইজেশনের খসড়া স্কিম বিএসইসিতে জমা দিয়েছি। কমিশন সেটা পরীক্ষা-নিরীক্ষা করে স্কিম চূড়ান্ত করেছে। তবে ডিমিউচুয়ালাইজেশনের এই স্কিম চূড়ান্ত অনুমোদনের আগে আমাদের মতামত জানতে শুনানিতে ডেকেছিল বিএসইসি। শুনানিতে আমরা আমাদের মতামত ও সুপারিশ জানিয়েছি।’
সিএসইর সভাপতি আরও জানান, ‘আমরা ডিমিউচুয়ালাইজেশন-পরবর্তী স্টক এক্সচেঞ্জের পরিচালনা পর্ষদের সদস্য সংখ্যা ১৫ জন করার সুপারিশ করেছি। এর মধ্যে আটজন স্বাধীন পরিচালক। আর বাকি সাতজন শেয়ারহোল্ডারদের মধ্য থেকে পরিচালনা পর্ষদের সদস্য হবেন।’ তবে বিষয়টি বিএসইসির সিদ্ধান্তের ওপর নির্ভর করছে বলেও জানান তিনি।
শুনানিতে সিএসইর সভাপতি আল মারুফ খান, সহসভাপতি এম কে এম মহিউদ্দিন, সহসভাপতি আবু সৈয়দ মোহাম্মদ শহীদুল্লাহ, পরিচালক তারেক কামাল, মোহাম্মদ মহিউদ্দিন, প্রধান নির্বাহী কর্মকর্তা সৈয়দ সাজিদ হোসেন, উপমহাব্যবস্থাপক গোলাম ফারুক উপস্থিত ছিলেন।
