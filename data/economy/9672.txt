
সরকারি কাজে এক জায়গা থেকে আরেক জায়গায় যাওয়ার জন্য সরকারি চাকরিজীবীদের দৈনিক ভাতা ও ভ্রমণ ভাতা নতুন করে নির্ধারণ করেছে অর্থ মন্ত্রণালয়। গত রোববার এ বিষয়ে একটি প্রজ্ঞাপন জারি হয়েছে।সরকারি কাজে বিমান, সড়ক, রেল ও নৌপথে ভ্রমণের জন্য কোনো কর্মচারী কী হারে ভাতা পাবেন, সে জন্য ক, খ, গ ও ঘ নামে চারটি শ্রেণি করা হয়েছে।অফিসের কাজে ও বদলির কারণে এক জায়গা থেকে আরেক জায়গায় যাওয়ার জন্য সরকারি চাকরিজীবীদের দৈনিক ভাতা ও যাতায়াত ভাতা দেওয়া হয়ে থাকে।নতুন হার অনুযায়ী সবচেয়ে বেশি ২২ হাজার থেকে ৭৮ হাজার টাকা বেতনধারী ব্যক্তিরা দৈনিক ভাতা পাবেন ১ হাজার ৪০০ টাকা। আর সবচেয়ে কম ১৭ থেকে ২০তম গ্রেডের কর্মচারীরা দৈনিক ভাতা পাবেন ৩০০ টাকা।রেলপথ ও জাহাজপথে শীতাতপনিয়ন্ত্রিত প্রথম শ্রেণি বা প্রথম শ্রেণিতে যাতায়াত করতে পারবেন পঞ্চম থেকে তার ওপরের গ্রেডের কর্মচারীরা। এ ক্ষেত্রে (বদলি ছাড়া) তাঁরা দেড় গুণ পথভাড়া ভাতা পাবেন।বাসে ভ্রমণের ক্ষেত্রে নবম থেকে তার ওপরের গ্রেডের কর্মচারীরা শীতাতপনিয়ন্ত্রিত এবং অন্যরা শীতাতপবিহীন আসনে যাতায়াত করতে পারবেন। এ ক্ষেত্রে তাঁরা পথভাড়া পাবেন যার যার শ্রেণির জন্য নির্ধারিত ভাড়ার দ্বিগুণ। বিমানে ইকোনমি শ্রেণিতে (দেশের অভ্যন্তরে) ভ্রমণ করতে পারবেন পঞ্চম গ্রেড ও তার ওপরের গ্রেডের কর্মচারীরা।বদলিজনিত ভ্রমণের ক্ষেত্রে রেল, নৌ ও সড়কপথে নিজেরটিসহ সর্বোচ্চ তিনজনের পূর্ণ ভাড়া সরকার দেবে। তবে বিমানের ক্ষেত্রে দেওয়া হবে শুধু একজনকে (চাকরিজীবী)। এ ক্ষেত্রে ব্যক্তিগত মালামাল পরিবহনে প্রতি ১০০ কেজির ভাড়া প্রতি কিলোমিটারে ২ টাকা এবং সঙ্গে প্যাকিং চার্জ দেওয়া হবে।
