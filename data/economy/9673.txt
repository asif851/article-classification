
বার্ষিক উন্নয়ন কর্মসূচির ৮০ শতাংশ মূলত কেনাকাটা। অপচয় বা দুর্নীতি মূলত হয় এখানেই। এই কেনাকাটা নিয়ে কাজ করে পরিকল্পনা মন্ত্রণালয়ের কেন্দ্রীয় ক্রয় কারিগরি ইউনিট বা সিপিটিইউ। এই সংস্থার মহাপরিচালক ছিলেন অমূল্য কুমার দেবনাথ। এডিপি বাস্তবায়ন থেকে শুরু করে কেনাকাটার দুর্নীতি নিয়ে প্রথম আলোর সঙ্গে কথা বলেছেন সিপিটিইউর সাবেক মহাপরিচালক অমূল্য কুমার দেবনাথ
প্রশ্ন: বার্ষিক উন্নয়ন কর্মসূচি বা এডিবির বড় অংশই তো কেনাকাটা। এ ক্ষেত্রে কী ধরনের অভিযোগ বেশি আসে?
অমূল্য কুমার দেবনাথ: এডিপির গড়ে প্রায় ৮০ শতাংশের মতো ব্যয় হয় কেনাকাটায়। কোনো কোনো ক্ষেত্রে এই ব্যয় প্রায় ১০০ শতাংশ। যেমন নির্মাণধর্মী প্রকল্প। ক্রয়-প্রক্রিয়ার দুটি প্রধান ভাগ আছে। দরপত্র-প্রক্রিয়াকরণ এবং চুক্তি বাস্তবায়ন। আমি সিপিটিইউতে (কেন্দ্রীয় ক্রয় কারিগরি ইউনিট) থাকার সময়ে দেখেছি, এবং এখনো যাঁরা ফোন করে অভিযোগ করেন, বেশির ভাগ অভিযোগই আসে সাধারণত দরপত্র-প্রক্রিয়াকরণ নিয়ে। এর মধ্যে রয়েছে, নিরপেক্ষভাবে দরপত্রদলিল প্রস্তুত না করা, দরপত্র প্রস্তুতের সময় স্পেসিফিকেশন এমনভাবে তৈরি করা হয় যাতে নির্দিষ্ট কাউকে কাজ পাইয়ে দেওয়া যায় সে ব্যবস্থা রেখে দেওয়া, এমনভাবে অভিজ্ঞতা চাওয়া হয় যাতে প্রতিযোগিতা কম হয়, দরপত্র দলিল ক্রয় এবং জমাদানে বাধা বা হুমকি, দরপত্র মূল্যায়নের সময় কাজ পাইয়ে দেওয়ার জন্য বিশেষ কারও প্রতি আনুকূল্য দেখানো, বহুল প্রচার না করা, পিপিআরের বিধিবিধান না মানা, অভিযোগ দেওয়া হলে তা আমলে না নেওয়া প্রভৃতি।একটা উদাহরণ দিই। সাবেক তত্ত্বাবধায়ক সরকারের সময় ঢাকা-চিটাগাং মহাসড়ক নির্মাণ টেন্ডার নিয়ে একটা অভিযোগ আসে। যেখানে ক্রয় নীতিমালায় (পিপিআর) সর্বনিম্ন ঠিকাদারকে টেন্ডার সিকিউরিটি জমা দেওয়ার সময় দিয়েছে ২৮ দিন, সেখানে ক্রয়কারী তাকে মাত্র সাত দিন সময় দিয়েছে। তদন্ত, মামলা ইত্যাদির পর অবশেষে টেন্ডারটি বাতিল হয়। এতে কাজটি প্রায় দুই বছর পিছিয়ে যায়। আপাতদৃষ্টিতে মনে হবে এতে দোষের কিছু নেই, আসলে কিন্তু তা নয়। জামানত জমা দেওয়ার জন্য অল্প সময় দিলে যদি ওই সময়ে সর্বনিম্ন ঠিকাদার জামানত দিতে সমর্থ না হয়, তা হলে দ্বিতীয় সর্বনিম্ন ঠিকাদারকে ওই কাজটি পাইয়ে দেওয়ার সম্ভাবনা সৃষ্টি হয়। তার দরপত্র মূল্য হয়তো কয়েক কোটি টাকা বেশি।প্রশ্ন: সবচেয়ে অপচয় কোন পদ্ধতিতে বেশি হচ্ছে?অমূল্য কুমার দেবনাথ:
রাজনৈতিক বিবেচনায় প্রকল্প নেওয়া দোষের কিছু নয়। যদি ‘জনগণের টাকায়, জনগণের জন্য’ বিষয়টি বিবেচনায় থাকে, তবে সমস্যা নেই। কিন্তু যদি ‘জনগণের টাকায় গোষ্ঠী বা মুষ্টিমেয়দের জন্য’ প্রকল্প নেওয়া হয়, তখন এটি অপচয়ের পর্যায়ে পড়ে। এর থেকে উত্তরণের পথ হলো প্রকল্প গ্রহণকালীন সতর্কতা। এ জন্য পরিকল্পনা কমিশনের ক্ষমতা যেমন দরকার তার প্রয়োগও দরকার
অপচয় আসলে দরপত্র কোনো বিশেষ পদ্ধতির ওপর নির্ভর করে না। তবে পদ্ধতির অপব্যবহার হয়। যেমন সীমিত দরপত্রপদ্ধতি। যেখানে উন্মুক্ত দরপত্র পদ্ধতিতে প্রতিযোগিতামূলক দর এবং ভালো ঠিকাদার বাছাই করা সম্ভব সেখানে তা না করে অভিজ্ঞতা ছাড়া ঠিকাদার নির্বাচন করা হয়। আর সরকারি ক্রয় কার্যক্রমে দুর্নীতির সংজ্ঞা কিন্তু ব্যাপক। সরকারি ক্রয় বিধিমালার ১২৭ নং বিধিতে এই বিষয়ে বিস্তারিত বলা আছে। যেমন: দরপত্র দলিল ক্রয় কিংবা জমা প্রদানে বাধা বা হুমকি প্রদান, দরপত্র জমাদানকারীর সঙ্গে ক্রয়কারীর নিয়মিত অলিখিত যোগাযোগ, নিরপেক্ষভাবে দরপত্র দলিলে প্রদত্ত নির্ণায়কের ভিত্তিতে দরপত্র মূল্যায়ন না করা, অনুমোদনের সময় কারও প্রতি আনুকূল্য দেখানো (সেটা কোনো সুবিধার বিনিময়েই হোক আর রাজনৈতিক কারণেই হোক), মালামাল কিনে ব্যবহার না করে ফেলে রাখা, নির্মাণকাজের মান রক্ষণ না করা, সবই দুর্নীতির সংজ্ঞার মধ্যে পড়ে। এ ধরনের অনেক অভিযোগ তো প্রতিদিনই খবরের কাগজে আসে, শুধু আমাদের দেশে নয়, সব দেশে। তবে সংখ্যা বা রকমফের আলাদা—এই আরকি!
প্রশ্ন: বছরজুড়েই একনেকের সভায় নতুন নতুন প্রকল্প অনুমোদন ও শেষের দিকে প্রকল্পের বরাদ্দ কমানো হয়। এতে মেয়াদ বাড়ে, খরচও বাড়ে। উত্তরণের উপায় কী?
অমূল্য কুমার দেবনাথ: দেখুন, প্রায় ২০ বছর পরিকল্পনা কমিশনে চাকরি করেছি। এই সময়ের মধ্যে বহুবার এই সমস্যা উত্তরণের কথা শুনে এসেছি; কিন্তু কার্যকর কোনো কিছু ঘটেনি। এখন এর থেকে উত্তরণ আস্তে আস্তে কঠিন হয়ে যাচ্ছে। দুভাবে এর থেকে উত্তরণের চেষ্টা করা। এক. আস্তে আস্তে প্রকল্পের সংখ্যা কমিয়ে একটা যৌক্তিক অঙ্কে নিয়ে আসা। দুই. প্রকল্প বর্তমান প্রবণতা মোটামুটি এক রাখলেও আস্তে আস্তে প্রকল্পের পর্যায়ক্রম অনুযায়ী বরাদ্দ বাড়ানো। একই সঙ্গে প্রকল্প সংশোধন করে ব্যয় বাড়ানোর প্রবণতা কমিয়ে আনা বা রোধ করা। প্রকল্প গ্রহণ ও প্রণয়ন যদি সঠিকভাবে হয়, তবে প্রকল্প সংশোধনের খুব একটা যৌক্তিক কারণ ঘটবে বলে আমার মনে হয় না, যদি না উদ্দেশ্য ভালো থাকে।প্রশ্ন: রাজনৈতিক প্রকল্প নেওয়ারও অনেক অভিযোগ আছে। অর্থনৈতিক গুরুত্বের চেয়ে রাজনৈতিক গুরুত্ব বেশি দেওয়ায় এডিপির গুণগতমান কীভাবে বজায় থাকবে?অমূল্য কুমার দেবনাথ: দেখুন, রাজনৈতিক বিবেচনায় প্রকল্প নেওয়া দোষের কিছু নয়। যদি ‘জনগণের টাকায়, জনগণের জন্য’ বিষয়টি বিবেচনায় থাকে, তবে সমস্যা নেই। কিন্তু যদি ‘জনগণের টাকায় গোষ্ঠী বা মুষ্টিমেয়দের জন্য’ প্রকল্প নেওয়া হয়, তখন এটি অপচয়ের পর্যায়ে পড়ে। এর থেকে উত্তরণের পথ হলো প্রকল্প গ্রহণকালীন সতর্কতা। এ জন্য পরিকল্পনা কমিশনের ক্ষমতা যেমন দরকার তার প্রয়োগও দরকার। আমাদের পরিকল্পনা কমিশনের অবস্থানটি ঠিক বোঝা যায় না। বলা হয় এর কাজ উপদেশমূলক বা এডভাইজরি-বাঘ কিন্তু নখদন্ত নেই। তার মানে উপদেশ দিলে মানতেই হবে এমন কোনো কথা নেই।প্রশ্ন: প্রকল্পের দরপত্র-প্রক্রিয়াকরণ ব্যবস্থা অনলাইনে সম্পন্ন করার বিষয়টি মাঠপর্যায়ে কতটা কার্যকর হয়েছে। সব মন্ত্রণালয়কে কি এ ব্যবস্থায় আনা সম্ভব?অমূল্য কুমার দেবনাথ: বাংলাদেশে অনলাইনে দরপত্র-প্রক্রিয়াকরণ ব্যবস্থা একটি যুগান্তকারী ঘটনা। উপজেলা পর্যায় পর্যন্ত এটি কার্যকর হয়েছে। সীমিতভাবে বিস্তৃত হলেও ইতিমধ্যে লক্ষ্যমাত্রা অর্জিত হয়েছে। আস্তে আস্তে বিস্তৃতি বাড়বে। ‘আয় থেকে ব্যয় নির্বাহ’-এর যে মডেল আমরা ঠিক করেছি, তার কাঙ্ক্ষিত লক্ষ্যমাত্রা কিন্তু ইতিমধ্যেই অর্জিত হতে যাচ্ছে।না, এই মুহূর্তেই সব মন্ত্রণালয়াধীন সংস্থাগুলোর দরপত্র-প্রক্রিয়াকরণকে অনলাইনপদ্ধতিতে আনা ঠিক হবে না। এটা সম্ভবও নয়। কারণ, এর সঙ্গে ডেটা সেন্টারের ধারণক্ষমতা বাড়ানো, ব্যবস্থাপনার উন্নয়ন, লোকবল প্রশিক্ষিতকরণ, ডেটা ব্যাকআপ ব্যবস্থার উন্নয়ন, ডিজাস্টার রিকভারি সেন্টার স্থাপনসহ বিভিন্ন গুরুত্বপূর্ণ বিষয় জড়িত। মনে রাখা দরকার যে আমাদের সব কর্মকর্তা এবং দরপত্রদাতারা এখনো পদ্ধতিটি রপ্ত করে উঠতে পারেননি। তার জন্যও সময় দরকার। কোরিয়ার মতো দেশকেও বর্তমান অবস্থায় আসতে কয়েক বছর সময় নিতে হয়েছে।অনলাইন পদ্ধতির সবচেয়ে বড় সুবিধা হলো বিনা বাধায় যেকোনো স্থান থেকে দরপত্র কেনা এবং জামানত জমা দেওয়ার কাজ সম্পন্ন করে দরপত্র জমা দেওয়া যায়। ব্র্যাক ব্যাংক ও ডাচ্-বাংলা ব্যাংকের অনলাইন গেটওয়ের সঙ্গে এই পদ্ধতিকে সম্পৃক্ত করা হয়েছে। দেশের প্রায় ৩৯টি ব্যাংককে এই ই-জিপি সিস্টেমের সঙ্গে সংযুক্ত করা হয়েছে। আমরা বলি, ‘ইলেকট্রনিক টেন্ডার, ঝুট-ঝামেলা নেই আর’। আসলেও তাই। এতে আপনা-আপনি (বাই-ডিফলট) স্বচ্ছতা নিশ্চিত হয়। কোনো তথ্য নষ্ট করা সম্ভব হয় না। দরপত্র-প্রক্রিয়ায় কোনো দুর্নীতি হলে তার তথ্য সংরক্ষিত থেকে যাবে। তবে আমাদের ই-জিপি সিস্টেমে এখনো কিছু সমস্যা আছে যা আস্তে আস্তে দূর করা সম্ভব।প্রশ্ন: আমাদের একটি প্রকল্প বাস্তবায়ন, পরিবীক্ষণ ও মূল্যায়ন বিভাগ আছে। এই বিভাগকে শক্তিশালী করা যাচ্ছে না কেন?অমূল্য কুমার দেবনাথ: আইএমইডির বর্তমান কাঠামো ও লোকবল দিয়ে আগের তুলনায় বহুগুণ আয়তন ও বিস্তৃতির এডিপি বাস্তবায়ন, পরিবীক্ষণ এবং মূল্যায়ন সম্ভব নয়। এটি সবাই বোঝেন, কিন্তু ব্যবস্থা নেওয়া হয় না। আইএমইডি শক্তিশালী করার জন্য অনেক রিপোর্ট তৈরি হয়েছে, কমিটির পর কমিটি হয়েছে। এ রকম দু-একটি কমিটির সঙ্গে আমি নিজেও জড়িত ছিলাম। কোথাও দেখা যায় পদ নেই, কিন্তু পদায়ন বা পদোন্নতি হচ্ছে। কিন্তু প্রকল্প পরিবীক্ষণের স্বার্থে আইএমইডির আওতায় পদ সৃষ্টি করা দরকার কিন্তু তা হচ্ছে না। আইএমইডিকে শক্তিশালীকরণের জন্য দুই বছর ধরে একটি প্রকল্পের আওতায় সাময়িকভাবে হলেও কিছু কাজ শুরু হয়েছে। বিলম্বে হলেও এর সুফল পাওয়া যাবে বলে আশা করা যায়।সাক্ষাৎকারটি নিয়েছেন শওকত হোসেন
