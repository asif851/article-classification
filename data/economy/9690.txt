
মোবাইল ব্যাংকিংয়ের মাধ্যমে লেনদেন সীমা কমিয়ে দিয়েছে বাংলাদেশ ব্যাংক। পাশাপাশি জাতীয় পরিচয়পত্রের বিপরীতে এক মোবাইল ব্যাংকিং সেবায় শুধু একটি হিসাব চালু রাখার নির্দেশ দেওয়া হয়েছে। একই সেবায় একাধিক হিসাব থাকলে একটি চালু রেখে অন্য হিসাবগুলো বন্ধ করে দেওয়ার নির্দেশ দেওয়া হয়েছে।
আজ বুধবার এক প্রজ্ঞাপনের মাধ্যমে ব্যাংকগুলোকে তাৎক্ষণিক এ নির্দেশনা পরিপালনের নির্দেশ দিয়েছে বাংলাদেশ ব্যাংক।
মোবাইল ব্যাংকিং, বিশেষত বিকাশের মাধ্যমে হুন্ডির অর্থ বিতরণ হচ্ছে, পাশাপাশি অর্থ পাচারেও ব্যবহার হচ্ছে সেবাটি। বাংলাদেশ ব্যাংকের এমন পর্যবেক্ষণের পরই মোবাইল ব্যাংকিং সেবা নিয়ে কঠোর হলো কেন্দ্রীয় ব্যাংক।
কেন্দ্রীয় ব্যাংকের নতুন নির্দেশনা অনুযায়ী, ব্যক্তি হিসেবে দিনে সর্বোচ্চ ১৫ হাজার টাকা ও মাসে সর্বোচ্চ এক লাখ টাকা জমা দেওয়া যাবে। এ ক্ষেত্রে দিনে সর্বোচ্চ দুবার ও মাসে ২০ বার টাকা জমা দেওয়া যাবে। তবে পাঁচ হাজার টাকার বেশি টাকা জমা বা উত্তোলনে গ্রাহকের পরিচয়পত্র বা স্মার্টকার্ডের ফটোকপি প্রদর্শন করতে হবে এবং এজেন্টকে পরিচয়পত্র নম্বর লিপিবদ্ধ করতে হবে।
পাশাপাশি নগদ অর্থ উত্তোলনের সীমা কমিয়ে দেওয়া হয়েছে। নতুন নির্দেশনায় দিনে সর্বোচ্চ ১০ হাজার টাকা ও মাসে ৫০ হাজার টাকা উত্তোলনের সুযোগ রাখা হয়েছে। এ ক্ষেত্রে দিনে সর্বোচ্চ দুবারে ও মাসে ১০ বার অর্থ উত্তোলনের সুযোগ দেওয়া হয়েছে। পাশাপাশি একটি হিসেবে অর্থ জমার ২৪ ঘণ্টার মধ্যে পাঁচ হাজার টাকার বেশি অর্থ উত্তোলন করা যাবে না বলে জানানো হয়েছে।
কেন্দ্রীয় ব্যাংকের প্রজ্ঞাপনে বলা হয়েছে, মোবাইল ব্যাংকিং একটি দ্রুত বিকাশমান সেবা, যা অল্প সময়ে সমাজের বিভিন্ন স্তরের মধ্যে বিপুল জনপ্রিয়তা পেয়েছে। কিন্তু কিছু অসাধু ব্যক্তি এ সেবাটি অপব্যবহার করছে মর্মে অভিযোগ পাওয়া গেছে, যা দেশ ও জাতির জন্য ক্ষতিকর।
