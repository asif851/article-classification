
পরিবেশবান্ধব কারখানা হলে ৯ শতাংশ সুদে ঋণ মিলছে। তবে এ জন্য ইউএস গ্রিন বিল্ডিং কাউন্সিল থেকে ‘গ্রিন ইন্ডাস্ট্রি’ প্রত্যয়ন থাকতে হবে। এ ক্ষেত্রে একজন গ্রাহককে ২০ কোটি টাকা পর্যন্ত ঋণ দিচ্ছে ব্যাংক। ঋণ পরিশোধের সময়সীমা ছয় বছর পর্যন্ত।বাংলাদেশ ব্যাংকের পুনঃ অর্থায়ন তহবিলের আওতায় এ ঋণ দেওয়া হচ্ছে। ঋণের জন্য আবেদন করতে হবে বাংলাদেশ ব্যাংকের চুক্তি সম্পাদনকারী ৩৯ ব্যাংক ও ১৬টি আর্থিক প্রতিষ্ঠানে। পরে ব্যাংকগুলো বাংলাদেশ ব্যাংক থেকে পুনঃ অর্থায়ন সুবিধা নেবে।বাংলাদেশ ব্যাংক সূত্রে জানা গেছে, গ্রিন ইন্ডাস্ট্রি খাতে ব্যাংক ও আর্থিক প্রতিষ্ঠানগুলো এখন পর্যন্ত ২২৬ কোটি টাকা ঋণ দিয়েছে। এর মধ্যে সরকারি ব্যাংকগুলো দিয়েছে ৩৮ কোটি, বেসরকারি ব্যাংকগুলো ১৭৩ কোটি, বিদেশি ব্যাংকগুলো ৯ কোটি টাকা। এ ছাড়া আর্থিক প্রতিষ্ঠানগুলো দিয়েছে ৫ কোটি টাকা।গ্রিন ইন্ডাস্ট্রি স্থাপনের ক্ষেত্রে যৌথ মূলধনি কোম্পানি ও ফার্মসমূহের নিবন্ধকের কার্যালয় (আরজেএসসি) থেকে নিবন্ধিত একক বা যৌথ মালিকানাধীন প্রতিষ্ঠান আবেদন করতে পারবে। বাংলাদেশ ব্যাংকের পুনঃ অর্থায়ন তহবিল থেকে ঋণদাতা ব্যাংকগুলো ৫ শতাংশ সুদে টাকা নিয়ে পরে তা গ্রাহক পর্যায়ে সর্বোচ্চ ৯ শতাংশে সুদে বিতরণ করে থাকে।বাংলাদেশ ব্যাংকের এ-সংক্রান্ত প্রজ্ঞাপনে বলা হয়েছে, নবায়নযোগ্য জ্বালানি ও পরিবেশবান্ধব অর্থায়নযোগ্য খাতে পুনঃ অর্থায়ন তহবিলের নীতিমালায় ৯টি খাতে ৪৪টি পণ্যে পুনঃ অর্থায়ন সুবিধা প্রদান করা হচ্ছে। এই তহবিলের আওতা বাড়িয়ে ৪৪টি পণ্যের পাশাপাশি নবায়নযোগ্য জ্বালানি, গ্রিন ইন্ডাস্ট্রি এবং কারখানার পরিবেশ ও নিরাপত্তা নিশ্চিতকরণ খাতে যথাক্রমে ৩ কোটি, ২০ কোটি ও ১ কোটি টাকার পুনঃ অর্থায়ন তহবিলে অন্তর্ভুক্ত করা হলো।
