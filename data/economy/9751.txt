
ব্যাংক ও আর্থিক প্রতিষ্ঠানগুলোকে চলতি বছরেই ঋণের ২০ শতাংশ ক্ষুদ্র ও মাঝারি খাতে (এসএমই) বিতরণ করতে হবে। প্রতিবছরেই এসএমই খাতে ঋণ বিতরণ ১ শতাংশ বাড়াতে হবে। এভাবে ২০২১ সালের মধ্যে এ খাতে ঋণের পরিমাণ ২৫ শতাংশে উন্নীত করতে হবে। বাংলাদেশ ব্যাংকের এসএমই অ্যান্ড স্পেশাল প্রোগ্রামস বিভাগ গত বৃহস্পতিবার এক প্রজ্ঞাপনে ব্যাংকগুলোকে এ নির্দেশনা দিয়েছে।
প্রজ্ঞাপনে বলা হয়েছে, প্রতিবছরের শুরুতে ব্যাংক ও আর্থিক প্রতিষ্ঠানগুলোকে এসএমই খাতে কী পরিমাণ ঋণ তারা বিতরণ করবে, তার লক্ষ্যমাত্রা নির্ধারণ করে বাংলাদেশ ব্যাংকে জানাতে হবে। এসএমই ঋণ বিতরণে মাঝারি খাতের চেয়ে ক্ষুদ্র খাতে ঋণ বিতরণকে অগ্রাধিকার দিতে হবে। এসএমই ঋণের ৫০ শতাংশ কটেজ, মাইক্রো ও ক্ষুদ্র উদ্যোক্তাদের জন্য নির্ধারণ করতে হবে। এ ছাড়া টেকসই উন্নয়নের লক্ষ্যে টেকসই এসএমই খাত গঠন করতে হবে। এ জন্য ২০২১ সালের মধ্যে এসএমই ঋণের মধ্যে উৎপাদন খাতে যাবে কমপক্ষে ৪০ শতাংশ, সেবা খাতে ২৫ শতাংশ, ব্যবসায় সর্বোচ্চ ৩৫ শতাংশ। এসএমই ঋণের মধ্যে নারী উদ্যোক্তারা পাবেন কমপক্ষে ১০ শতাংশ। ২০২১ সালের মধ্যে নারী উদ্যোক্তাদের ঋণ ১৫ শতাংশে উন্নীত করতে হবে।
জানা গেছে, এসএমই ঋণ নিয়ে বাংলাদেশ ব্যাংকের একাধিক নির্দেশনা রয়েছে। এর ফলে ব্যাংকগুলোর মধ্যে বিভ্রান্তি ছড়িয়ে পড়ে। এ কারণে নতুন করে এ নির্দেশনা দেওয়া হয়েছে।
 
