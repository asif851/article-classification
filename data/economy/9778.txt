
চলতি মাসে নতুন করে ছয়টি পোশাক কারখানা অগ্নি, বিদ্যুৎ ও ভবনের কাঠামোগত সব ধরনের ত্রুটি সংস্কারকাজ করে সনদ পেয়েছে। এর ফলে ইউরোপীয় ক্রেতাদের জোট অ্যাকর্ড অন ফায়ার অ্যান্ড বিল্ডিং সেফটি ইন বাংলাদেশের সদস্যভুক্ত ৩৬ কারখানা সব ধরনের ত্রুটি সংস্কার করে স্বীকৃতি পেয়েছে।
সংস্কারকাজ শেষ করা নতুন ছয়টি কারখানা হচ্ছে আশুলিয়ার অরনেট নিট গার্মেন্টস ইন্ডাস্ট্রিজ, সাভারের গ্লোবাল ফ্যাশন গার্মেন্টস ও গ্লোবাল আউটারওয়্যার, কেরানীগঞ্জের রিভার সাইড সোয়েটার, আশুলিয়ার টেক্সটাউন লিমিটেড ও শিন শিন অ্যাপারেলস। ২০১৪ সালের গোড়ার দিকে কারখানাগুলোতে প্রাথমিক পরিদর্শন করেছিলেন অ্যাকর্ডের প্রকৌশলীরা। তাঁরা কারখানার বিভিন্ন ধরনের ত্রুটি চিহ্নিত করে দেওয়ার পর কর্তৃপক্ষ সংশোধন পরিকল্পনা (ক্যাপ) অনুযায়ী কাজ করে। পরে প্রকৌশলীরা আবারও পরিদর্শন করেন। তখন নতুন করে ত্রুটি না পেলেই মিলে অ্যাকর্ডের চূড়ান্ত স্বীকৃতি।
অ্যাকর্ডের পাশাপাশি উত্তর আমেরিকার ক্রেতাদের জোট অ্যালায়েন্স ফর বাংলাদেশ ওয়ার্কার সেফটির অধীনে থাকা ৪৫ পোশাক কারখানা সংস্কারকাজ শেষ করেছে। চলতি মাসে তিনটি কারখানা এই স্বীকৃতি পেয়েছে। তবে কারখানাগুলো অ্যাকর্ডের সঙ্গে যৌথভাবে পরিদর্শন করেছে তারা।
 
