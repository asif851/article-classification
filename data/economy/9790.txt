
প্রস্তুতি প্রায় শেষ। নতুন বছরের প্রথম দিন আজ রোববার ২২তম ঢাকা আন্তর্জাতিক বাণিজ্য মেলার (ডিআইটিএফ) পর্দা উঠছে। মাসব্যাপী এই মেলায় বাংলাদেশ ছাড়াও ২০ দেশের প্রতিষ্ঠান অংশ নেবে। প্রধানমন্ত্রী শেখ হাসিনা আজ সকালে বাণিজ্য মেলার উদ্বোধন করবেন। রাজধানীর বঙ্গবন্ধু আন্তর্জাতিক সম্মেলন কেন্দ্রে মেলার উদ্বোধনী অনুষ্ঠান হবে। এতে ৬৬টি পণ্য ও সেবা খাতের প্রতিষ্ঠানের শীর্ষ কর্তাব্যক্তিদের হাতে ২০১৩-১৪ অর্থবছরের রপ্তানি ট্রফি ও সনদ তুলে দেবেন প্রধানমন্ত্রী। ১৩ লাখ ৭৩ হাজার বর্গফুট আয়তনের মেলা প্রাঙ্গণে ৫৮০টি প্যাভিলিয়ন ও স্টলে পণ্য প্রদর্শন করবে দেশি-বিদেশি প্রতিষ্ঠান। মেলায় ২টি শিশুপার্ক, ৩টি রক্ত সংগ্রহ কেন্দ্র, ৩টি মা ও শিশু কেন্দ্র এবং ১টি প্রাথমিক চিকিৎসাকেন্দ্র থাকবে। নিরাপত্তা নিশ্চিতে থাকছে ১৪০টি সিসিটিভি। রাজধানীর শেরেবাংলা নগরে মেলা প্রাঙ্গণে গতকাল শনিবার বিকেলে আয়োজিত সংবাদ সম্মেলনে এসব তথ্য জানান বাণিজ্যমন্ত্রী তোফায়েল আহমেদ। এ সময় উপস্থিত ছিলেন বাণিজ্যসচিব হেদায়েতুল্লাহ আল মামুন ও ইপিবির ভাইস চেয়ারম্যান মাফরুহা সুলতানা। বাণিজ্য মন্ত্রণালয় ও রপ্তানি উন্নয়ন ব্যুরো (ইপিবি) যৌথভাবে মেলাটি আয়োজন করছে। তোফায়েল আহমেদ বলেন, পূর্বাচলে ৬০ বিঘা জমির ওপর স্থায়ী মেলা প্রাঙ্গণ করতে চীন অর্থায়ন করবে। শিগগিরই অর্থায়নের কিছু টাকা দেবে চীন। তিন বছরের মধ্যে কাজটি সম্পন্ন হবে। তিনি বলেন, আপাতত তিন বছর মেলা এখানেই (বর্তমান স্থান) হবে। প্রধানমন্ত্রীর উদ্বোধনের পর সাধারণ দর্শনার্থী ও ক্রেতারা মেলা প্রাঙ্গণে প্রবেশ করতে পারবেন। বাণিজ্য মেলা ৩১ জানুয়ারি পর্যন্ত প্রতিদিন সকাল ১০টা থেকে রাত ১০টা পর্যন্ত চলবে। মেলায় একবার প্রবেশে টিকিটের মূল্য প্রাপ্তবয়স্কদের জন্য ৩০ ও শিশুদের জন্য ২০ টাকা নির্ধারণ করা হয়েছে। এবার অনলাইনে টিকিট কাটা যাবে বলে জানিয়েছেন আয়োজকেরা। সংবাদ সম্মেলনে এক সাংবাদিকের প্রশ্নের জবাবে বাণিজ্যমন্ত্রী তোফায়েল আহমেদ তাঁর বক্তব্যের একপর্যায়ে বিএনপিকে দাবি না জানিয়ে নির্বাচনমুখী হওয়ার পরামর্শ দেন। তিনি বলেন, দাবিদাওয়া পেশ না করে নির্বাচনমুখী হোন। সব দেশেই ক্ষমতাসীন দলের অধীনে নির্বাচন হয়। দাবিদাওয়া না মানার পরও নির্বাচনে গেলে পরাজয়ের গ্লানি কিন্তু থেকেই যায়।বাণিজ্যমন্ত্রী আরও বলেন, ভুল থেকে শিক্ষা নেওয়া অন্যায় কিছু না। ভুল থেকে শিক্ষা নিয়েই বিএনপি ইউনিয়ন পরিষদ, পৌরসভা ও সর্বশেষ নারায়ণগঞ্জ সিটি করপোরেশন নির্বাচনে অংশ নিয়েছে। তারা বাকি নির্বাচনও করবে বলে মনে হয়। না হলে তারা আবার ভুল করবে বলে মন্তব্য করেন তিনি।
