
আগামীকাল রোববার থেকে শুরু হচ্ছে ২২তম ঢাকা আন্তর্জাতিক বাণিজ্য মেলা (ডিআইটিএফ)। এবারের মেলায় বাংলাদেশ ছাড়াও ২০টি দেশের প্রতিষ্ঠান অংশ নেবে। সব মিলিয়ে ৫৮০টি প্যাভিলিয়ন ও স্টল থাকছে মেলায়।
মাসব্যাপী এই মেলার উদ্বোধন করবেন প্রধানমন্ত্রী শেখ হাসিনা। একই সঙ্গে ২০১৩-১৪ অর্থবছরের রপ্তানি ট্রফি বিজয়ী ৬৬টি প্রতিষ্ঠানকে ট্রফি ও সনদ তুলে দেবেন তিনি। বাণিজ্য মন্ত্রণালয় ও রপ্তানি উন্নয়ন ব্যুরো (ইপিবি) যৌথভাবে মেলাটি আয়োজন করছে।
রাজধানীর শেরেবাংলা নগরে মেলা প্রাঙ্গণে আজ শনিবার বিকেলে আয়োজিত সংবাদ সম্মেলনে এসব তথ্য জানান বাণিজ্যমন্ত্রী তোফায়েল আহমেদ। এ সময় উপস্থিত ছিলেন বাণিজ্যসচিব হেদায়েতুল্লাহ আল মামুন, ইপিবির ভাইস চেয়ারম্যান মাফরূহা সুলতানা।
সংবাদ সম্মেলনে বাণিজ্যমন্ত্রী বলেন, পূর্বাচলে ৬০ বিঘা জমির ওপর স্থায়ী মেলা প্রাঙ্গণ হচ্ছে। সেটি বাস্তবায়নে চীন অর্থায়ন করবে। শিগগিরই অর্থায়নের কিছু টাকা দেবে চীন। তিন বছরের মধ্যে কাজটি সম্পন্ন হবে।
বাণিজ্যমন্ত্রী বলেন, ‘ইতিমধ্যে দাবি উঠছে শেরেবাংলা নগরে বছরে অন্তত একটি মেলা হোক। কারণ, পূর্বাচল শহরের একটু বাইরে। বিষয়টি আমরা এখনো বিবেচনা করে দেখব। আপাতত তিন বছর মেলা এখানেই (বর্তমান স্থান) হবে।’
প্রধানমন্ত্রীর উদ্বোধনের পর সাধারণ দর্শনার্থী ও ক্রেতারা মেলা প্রাঙ্গণে ঢুকতে পারবেন। বাণিজ্য মেলা ৩১ জানুয়ারি পর্যন্ত প্রতিদিন সকাল ১০টা থেকে রাত ১০টা পর্যন্ত চলবে। মেলায় একবার প্রবেশে টিকিটের মূল্য প্রাপ্তবয়স্কদের জন্য ৩০ ও শিশুদের জন্য ২০ টাকা নির্ধারণ করা হয়েছে। এ ছাড়া অনলাইনে টিকিট কাটা যাবে বলে জানিয়েছেন আয়োজকেরা।
