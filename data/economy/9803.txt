
মুদ্রানীতির লক্ষ্যমাত্রা অনুসারে বেসরকারি খাতে ঋণপ্রবাহ বাড়ানোর তাগিদ দিয়েছে বাংলাদেশ ব্যাংক। এ জন্য বড় শিল্পের পাশাপাশি ক্ষুদ্র ও মাঝারি শিল্প, কৃষি ও হালকা প্রকৌশল খাতে ঋণ বিতরণ বাড়ানোর পরামর্শ দেওয়া হয়েছে।বাংলাদেশ ব্যাংকের সভাকক্ষে গভর্নর আতিউর রহমানের সভাপতিত্বে ব্যাংকগুলোর শীর্ষ নির্বাহীদের ব্যাংকার্স সভায় গতকাল রোববার এসব নির্দেশনা দেয় কেন্দ্রীয় ব্যাংক। বৈঠকে বাংলাদেশ ব্যাংকের ডেপুটি গভর্নরসহ ঊর্ধ্বতন কর্মকর্তারা উপস্থিত ছিলেন।বৈঠক শেষে ডেপুটি গভর্নর এস কে সুর চৌধুরী সাংবাদিকদের বলেন, দেশের সামগ্রিক পরিস্থিতির কারণে বেসরকারি খাতে ঋণ প্রবৃদ্ধি কমেছে। মুদ্রানীতির সঙ্গে সামঞ্জস্য রেখে ঋণপ্রবাহ ধরে রাখতে ব্যাংকারদের পরামর্শ দেওয়া হয়েছে।সুর চৌধুরী আরও বলেন, ঋণ-আমানতের সুদহারের ব্যবধান গত জুনে আবার ৫ শতাংশীয় পয়েন্টের ওপরে চলে গেছে। মূলত আমানতের সুদহার কমলেও ঋণের সুদ না কমায় এমন হয়েছে। যে ২৬টি ব্যাংকের ঋণ ও আমানতে সুদহারের ব্যবধান সীমার বাইরে রয়েছে, তাদের সতর্ক করে চিঠি দেওয়া হয়েছে।ব্যাংকগুলোর শীর্ষ নির্বাহীদের সংগঠন অ্যাসোসিয়েশন অব ব্যাংকার্স বাংলাদেশের (এবিবি) চেয়ারম্যান মোহাম্মদ নূরুল আমিন সাংবাদিকদের বলেন, নির্বাচনী বছর হওয়ায় আগামী ছয় মাসে সরকার পরিচালনায় তিন ধরনের সরকারব্যবস্থা আসতে পারে। এমন অবস্থায় ব্যবসায়িক প্রতিষ্ঠানগুলো ঋণ নেওয়ার বিষয়ে আগ্রহ দেখাচ্ছে না।
