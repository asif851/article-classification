
চলতি বছরে সারা বিশ্বের গড় মোট দেশজ উৎপাদনের (জিডিপি) প্রবৃদ্ধির লক্ষ্যমাত্রা তৃতীয়বারের মতো সংশোধন করল আন্তর্জাতিক মুদ্রা তহবিল (আইএমএফ)। সংস্থাটি এবারে পূর্বাভাস দিয়েছে, ২০১৪ সালে সারা বিশ্বের গড় জিডিপি প্রবৃদ্ধি হতে পারে ৩ দশমিক ৩ শতাংশ।এ গড় প্রবৃদ্ধি ৪ শতাংশের মতো হতে পারে, বছরের শুরুর দিকে এমন পূর্বাভাসই দিয়েছিল এ দাতা সংস্থা। পরে তা আরেক দফা কমিয়ে বলা হয়েছিল, প্রবৃদ্ধি ৩ দশমিক ৪ শতাংশ হবে।আইএমএফ মনে করে, বাংলাদেশের মতো উন্নয়নশীল দেশগুলোর অর্থনৈতিক প্রবৃদ্ধি ভালো হলেও চীন, যুক্তরাষ্ট্রের মতো বড় অর্থনীতির দেশগুলোয় প্রবৃদ্ধির হার কম হবে। এই অবস্থা কাটিয়ে উঠতে হলে অর্থনৈতিক সংস্কারের বিকল্প নেই। সেজন্য দেশগুলোকে নিজেদের স্বার্থেই অর্থনৈতিক সংস্কারে এগিয়ে আসতে হবে।যুক্তরাষ্ট্রের রাজধানী ওয়াশিংটনে গতকাল রোববার শেষ হওয়া তিন দিনব্যাপী আইএমএফের বার্ষিক সম্মেলনে এসব কথা উঠে এসেছে। সম্মেলনে সদস্যদেশগুলোর অর্থমন্ত্রী ও কেন্দ্রীয় ব্যাংকের প্রধানেরা অংশ নেন। এতে বাংলাদেশের অর্থমন্ত্রী আবুল মাল আবদুল মুহিত ও কেন্দ্রীয় ব্যাংকের গভর্নর আতিউর রহমান যোগ দেন।বাংলাদেশসহ অন্য উন্নয়নশীল দেশগুলোর প্রবৃদ্ধি ৬ শতাংশ বা তার বেশি হবে বলে মনে করেন আইএমএফের ব্যবস্থাপনা পরিচালক ক্রিস্টিন ল্যাগার্দ। তবে বাংলাদেশের অর্থমন্ত্রী এই প্রবৃদ্ধিতে সন্তুষ্ট নন। সেখানে গণমাধ্যমকে তিনি বলেন, ‘আমরা ৬ শতাংশ প্রবৃদ্ধিতে আটকে আছি। অনেক চেষ্টা করেও ৭ শতাংশে যেতে পারছি না। বর্তমান বিশ্ব প্রেক্ষাপটে প্রবৃদ্ধি ৭ শতাংশ করতে হলে আমাদের অভ্যন্তরীণ চাহিদা বাড়াতে হবে।’আইএমএফের আন্তর্জাতিক মুদ্রা ও আর্থিক কমিটির প্রধান সিঙ্গাপুরের অর্থমন্ত্রী থারম্যান সানমুগারত্নম বলেন, ‘এখন আমরা একটি সংস্কার-প্রক্রিয়া অতিক্রম করছি, সেটা বৈশ্বিক ও অভ্যন্তরীণ দুভাবেই।’প্রবৃদ্ধির বর্তমান ধারা ধরে রাখার পাশাপাশি ভবিষ্যতের জন্যও এই সংস্কার প্রক্রিয়াকে গুরুত্বপূর্ণ অভিহিত করে থারম্যান আরও বলেন, ‘আমরা যদি আগামীকালের প্রবৃদ্ধির সমস্যা আজ সমাধান করতে না পারি, তাহলে আমাদের আজকের সমস্যা নিয়ে আগামীকালও পড়ে থাকতে হবে।’সম্মেলনে সংস্কারের পাশাপাশি অর্থনীতিকে শক্তিশালী করতে সরকারিভাবে খাতে অবকাঠামো উন্নয়নে গুরুত্ব দেওয়ার ওপর জোর দেওয়া হয়েছে। এতে অংশ নেওয়া বিভিন্ন দেশের অর্থমন্ত্রী ও কেন্দ্রীয় ব্যাংকপ্রধানেরা জ্বালানি খাতে ভর্তুকি কমানো, আয়ভিত্তিক কর কাঠামো পুনর্বিন্যাস করে ভোগভিত্তিক কর কাঠামো প্রবর্তন এবং সেবা খাতের উদারীকরণের পদক্ষেপ নেওয়া প্রভৃতি বিষয়েও জোর দিয়েছেন।ইউরোপীয় কেন্দ্রীয় ব্যাংকের (ইসিবি) প্রধান মারিও দ্রাঘি প্রাতিষ্ঠানিক সংস্কারে জোর দিয়েছেন। তিনি বলেন, ইউরো অঞ্চলভুক্ত দেশগুলোর অর্থনীতিতে ব্যাপক সংস্কার করতে হবে।সূত্র: ফিন্যান্সিয়াল টাইমস ও ইয়াহু! ফিন্যান্স
