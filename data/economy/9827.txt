
শেয়ারবাজারে তালিকাভুক্ত বিদ্যুৎ খাতের রাষ্ট্রমালিকানাধীন কোম্পানি ডেসকোর আরও ১০ শতাংশ শেয়ার বাজারে ছাড়ার ঘোষণা দেওয়া হয়েছে। সরকারের হাতে থাকা শেয়ারের মধ্য থেকে এ ১০ শতাংশ শেয়ার শেয়ারবাজারের মাধ্যমে সাধারণ বিনিয়োগকারীদের মধ্যে ছাড়া হবে। গতকাল রোববার দেশের প্রধান শেয়ারবাজার ঢাকা স্টক এক্সচেঞ্জের (ডিএসই) ওয়েবসাইটে এ তথ্য প্রকাশ করা হয়েছে।ডিএসইর ওয়েবসাইট সূত্রে প্রাপ্ত তথ্য অনুযায়ী ডেসকোর (ঢাকা বিদ্যুৎ সরবরাহ কোম্পানি) সরকারি শেয়ারের মালিকানার জিম্মাদার হিসেবে রয়েছে বাংলাদেশ বিদ্যুৎ উন্নয়ন বোর্ড (বিপিডিবি)। বর্তমানে বিপিডিবির হাতে কোম্পানিটির প্রায় ৭৪ শতাংশ শেয়ার রয়েছে। সেখান থেকে নতুন করে ১০ শতাংশ শেয়ার বাজারে ছাড়া হবে।ডিএসইর তথ্য অনুযায়ী ২০০৬ সালে সরাসরি তালিকাভুক্তির মাধ্যমে শেয়ারবাজারে যুক্ত হওয়া রাষ্ট্রমালিকানাধীন কোম্পানিটি শুরুতে ২৫ শতাংশ শেয়ার বাজারে ছেড়েছিল। এরপর দ্বিতীয় দফায় নতুন করে আরও ১০ শতাংশ শেয়ার বাজারে ছাড়ার উদ্যোগ নেওয়া হয়েছে। ২০০৬ সালের পর  ২০০৯-১০ সালের দিকে শেয়ারবাজারে অস্বাভাবিক চাহিদা তৈরি হলে তালিকাভুক্ত ও তালিকাভুক্ত নয়, এমন সরকারি লাভজনক কোম্পানির শেয়ার বাজারে ছাড়ার দাবি ওঠে। এ নিয়ে সরকারের বিভিন্ন পর্যায়ে একাধিক সভা ও সিদ্ধান্ত হয়। কিন্তু শেষ পর্যন্ত কোনো শেয়ার বাজারে আসেনি। অবশেষে এখন এসে তালিকাভুক্ত রাষ্ট্রমালিকানাধীন কোম্পানিগুলোর মধ্যে প্রথম ডেসকোর আরও ১০ শতাংশ শেয়ার বাজারে ছাড়ার প্রক্রিয়া শুরু হয়েছে।
জানতে চাইলে বিপিডিবির শীর্ষ পর্যায়ের এক কর্মকর্তা বলেন, সরকারি সিদ্ধান্তের অংশ হিসেবে নতুন করে বাজারে ডেসকোর ১০ শতাংশ শেয়ার ছাড়ার উদ্যোগ নেওয়া হয়েছে। প্রয়োজনীয় প্রক্রিয়া শেষে কবে থেকে এ শেয়ার বিক্রি শুরু হবে, তা পরবর্তী সময়ে জানানো হবে।
বিপিডিবি ওই কর্মকর্তা আরও বলেন, রাষ্ট্রায়ত্ত প্রতিষ্ঠান ইনভেস্টমেন্ট করপোরেশন অব বাংলাদেশের (আইসিবি) মাধ্যমে বাজারমূল্যে এসব শেয়ার বিক্রি করা হবে।
এদিকে নতুন করে শেয়ার বিক্রির ঘোষণার পর গতকাল সপ্তাহের প্রথম কার্যদিবসে ডিএসইতে ডেসকোর শেয়ারের দাম বেড়েছে। দিন শেষে কোম্পানিটির প্রতিটি শেয়ারের দাম ১ টাকা ৪০ পয়সা বা প্রায় পৌনে তিন শতাংশ বেড়ে দাঁড়িয়েছে ৫৩ টাকা ৪০ পয়সায়।
তবে এদিন ঢাকার বাজারে লেনদেন ও সূচক উভয়ই কমেছে। ডিএসইর প্রধান সূচক ডিএসইএক্স আগের দিনের চেয়ে সামান্য কমে দাঁড়িয়েছে ৪ হাজার ৬৭২ পয়েন্টে। দিন শেষে ঢাকার বাজারে লেনদেনের পরিমাণ ছিল ৪৬৯ কোটি টাকা, যা আগের দিনের চেয়ে ৩৫ কোটি টাকা কম। ঢাকার বাজারে রোববার লেনদেন হওয়া অধিকাংশ কোম্পানিরই শেয়ারের দাম কমেছে।
ঢাকার বাজারে গতকাল লেনদেনের শীর্ষে উঠে এসেছে কনফিডেন্স সিমেন্ট। এদিন ডিএসইতে এককভাবে কোম্পানিটির প্রায় ৩১ কোটি টাকার লেনদেন হয়, যা মোট লেনদেনের প্রায় সাড়ে ৬ শতাংশ। দিন শেষে কোম্পানিটির প্রতিটি শেয়ারের দাম ১০ টাকা ২০ পয়সা বা ১০ শতাংশ বেড়ে দাঁড়িয়েছে ১১২ টাকা ৩০ পয়সায়। কনফিডেন্স সিমেন্টের পর যথারীতি লেনদেনের দ্বিতীয় অবস্থানটি ধরে রেখেছে ডরিন পাওয়ার। গতকালও কোম্পানিটির প্রতিটি শেয়ারের দাম ১২ টাকা বা প্রায় ১০ শতাংশ বেড়ে দাঁড়িয়েছে ১৩১ টাকায়। গত এপ্রিলে বাজারে তালিকাভুক্ত হওয়ার পর এটিই কোম্পানিটির শেয়ারের সর্বোচ্চ বাজারমূল্য।
অপর শেয়ারবাজার চট্টগ্রাম স্টক এক্সচেঞ্জের (সিএসই) সার্বিক সূচকটি গতকাল ১৫ পয়েন্ট বেড়ে দাঁড়িয়েছে ১৪ হাজার ৩৬১ পয়েন্টে। দিন শেষে লেনদেনের পরিমাণ ছিল ২৭ কোটি টাকা, যা আগের দিনের চেয়ে চার কোটি টাকা কম।
 
