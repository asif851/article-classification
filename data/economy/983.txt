
ইস্টার্ণ ব্যাংক লিমিটেডকে (ইবিএল) ডেভেলপমেন্ট ব্যাংকস অব জার্মানি (ডিইজি) ও নেদারল্যান্ডসের উন্নয়ন অর্থায়ন কোম্পানি এফএমও চার কোটি মার্কিন ডলারের মেয়াদি ঋণ দেবে। এই অর্থ বাংলাদেশের প্রায় ৩২০ কোটি টাকার সমান (প্রতি ডলার ৮০ টাকা হিসাবে)।
দেশের ক্ষুদ্র ও মাঝারি ব্যবসা প্রতিষ্ঠানগুলোর ঋণের প্রয়োজন মেটাতে এই অর্থ ব্যবহৃত হবে। এ ব্যাপারে গতকাল ঢাকায় ইবিএলের প্রধান কার্যালয়ে তিন প্রতিষ্ঠানের মধ্যে একটি চুক্তি হয়েছে।
ইবিএলের ব্যবস্থাপনা পরিচালক ও প্রধান নির্বাহী আলী রেজা ইফতেখার, ডিইজির ইউরোপ-এশিয়ার আর্থিক প্রতিষ্ঠান বিভাগের পরিচালক রেনে টারফ্রয়েখ্ট এবং এফএমওর জ্যেষ্ঠ বিনিয়োগ কর্মকর্তা ডেভ স্মিট চুক্তিতে সই করেন। এ সময় ইবিএলের উপব্যবস্থাপনা পরিচালক আহমেদ শাহিন, এফএমওর প্রধান বিনিয়োগ কর্মকর্তা লিন্ডা ব্রোয়েকহোজেনসহ প্রতিষ্ঠান তিনটির ঊর্ধ্বতন কর্মকর্তারা উপস্থিত ছিলেন।
ইবিএলের এক সংবাদ বিজ্ঞপ্তিতে এই তথ্য জানানো হয়েছে। এতে বলা হয়, এটি ডিইজি ও এফএমওর সঙ্গে ইবিএলের এ ধরনের তৃতীয় ঋণচুক্তি।
অনুষ্ঠানে লিন্ডা ব্রোয়েকহোজেন বলেন, ‘অতিরিক্ত ঋণসুবিধা প্রদানের মাধ্যমে ইস্টার্ণ ব্যাংকের সঙ্গে অংশীদারত্ব আরও বিস্তৃত করতে পেরে এফএমও গর্বিত। উদ্যোক্তা ও উদ্ভাবনী ব্যাংক হিসেবে ইবিএল সুপরিচিত এবং তারা গ্রাহকদের সর্বদা প্রাধান্য দিয়ে থাকে। আমরা ইবিএলকে এ দেশের আর্থিক খাতে বিভিন্নভাবে নেতৃত্ব প্রদানকারী প্রতিষ্ঠান হিসেবে বিবেচনা করে থাকি।’
 
