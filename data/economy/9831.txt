
চলতি বছরের প্রথম নয় মাসে বাংলাদেশ থেকে যুক্তরাষ্ট্রে পণ্য রপ্তানি গত বছরের একই সময়ের তুলনায় ৭ দশমিক ২৩ শতাংশ বৃদ্ধি পেয়েছে।যুক্তরাষ্ট্রের বৈদেশিক বাণিজ্য বিভাগের পরিসংখ্যান থেকে দেখা যায়, ২০১৩ সালের জানুয়ারি-সেপ্টেম্বর সময়কালে বাংলাদেশ থেকে যুক্তরাষ্ট্রে প্রায় ৪১৮ কোটি ডলারের পণ্য রপ্তানি হয়েছে।আগের বছর অর্থাৎ ২০১২ সালের একই সময়ে মোট রপ্তানির পরিমাণ ছিল ৩৮৯ কোটি ৮৬ লাখ ডলার।যুক্তরাষ্ট্রের সরকারি পরিসংখ্যান থেকে আরও দেখা যায় যে জানুয়ারি-সেপ্টেম্বর সময়কালে বাংলাদেশ থেকে তৈরি পোশাক রপ্তানি বেড়েছে সাড়ে ৯ শতাংশ। মোট রপ্তানি আয় দাঁড়িয়েছে ৩৮৬ কোটি ৪৩ লাখ ডলার। আর গত বছরের একই সময়ে তৈরি পোশাক রপ্তানি থেকে আয় ছিল ৩৫১ কোটি ৮২ লাখ ডলার।এতে দেখা যায় যে তৈরি পোশাক রপ্তানিতে মার্কিন যুক্তরাষ্ট্রে শীর্ষ ১০ দেশের মধ্যে ভিয়েতনামই এই সময়কালে দুই অঙ্কের প্রবৃদ্ধি বজায় রাখতে পারছে। এর পরই রয়েছে বাংলাদেশ, যার রপ্তানি আয় সাড়ে ৯ শতাংশ প্রবৃদ্ধি হয়েছে। অন্যদিকে মেক্সিকো, পাকিস্তান ও হন্ডুরাসের রপ্তানি আগের বছরের একই সময়ের তুলনায় কমে গেছে।চলতি বছরের প্রথম নয় মাসে ভিয়েতনাম ৬০৫ কোটি ১৭ লাখ ডলারের তৈরি পোশাক রপ্তানি করেছে। চীন যথারীতি শীর্ষ স্থানে থাকলেও রপ্তানিতে প্রবৃদ্ধি হয়েছে ৫ দশমিক ১৮ শতাংশ।
