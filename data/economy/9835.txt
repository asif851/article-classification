
কঠোর শ্রমসাধ্য বা কৃতিত্বপূর্ণ কাজের জন্য সরকারি কর্মচারীরা আগের বছরের হিসাবে এক মাসের মূল বেতনের সমপরিমাণ সম্মানী পাবেন। এ বছরের ১ জুলাইয়ের পর যাঁরা কঠোর শ্রমসাধ্য বা কৃতিত্বপূর্ণ কাজ করবেন, তাঁদের সম্মানী দেওয়ার ক্ষেত্রে ২০১৫ সালের ৩০ জুন পর্যন্ত পাওয়া মূল বেতনকে ভিত্তি ধরা হবে।
অর্থ মন্ত্রণালয়ের অর্থ বিভাগ গতকাল রোববার এ বিষয়ে আদেশ দিয়ে প্রজ্ঞাপন জারি করেছে।
প্রজ্ঞাপনে বলা হয়েছে, ‘জাতীয় বাজেট প্রণয়ন কার্যক্রম বা অতি ব্যতিক্রম ক্ষেত্রে অর্থমন্ত্রীর অনুমোদনসাপেক্ষে এ আদেশের শর্ত শিথিল করা যাবে।’
কঠোর শ্রমসাধ্য বা কৃতিত্বপূর্ণ কাজের সংজ্ঞা বা ব্যাখ্যা দিয়ে অর্থ বিভাগের কর্মকর্তারা জানান, আসলে কৃতিত্বপূর্ণ কাজের তেমন কিছুই নেই। প্রতিবছর বাজেট প্রণয়নের কাজ শুরু হয় সাধারণত ফেব্রুয়ারি থেকে। এ সময় নিয়মিত কাজের বাইরেও ছুটির দিনে বা বেশি রাত পর্যন্ত কাজ করতে হয় অর্থ বিভাগ ও জাতীয় রাজস্ব বোর্ডের কর্মচারীদের। মোটাদাগে এ ভাতাটা তাঁদের জন্যই।
অর্থ বিভাগ সূত্রে জানা গেছে, উপসচিবের ওপরের পদের কর্মচারীরা এ সম্মানী পান না।
 
