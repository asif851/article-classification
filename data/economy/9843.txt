
বিশ্ববাজারে দর কমায় এক সপ্তাহের ব্যবধানে দেশের বাজারে সোনার ভরিতে সর্বোচ্চ ১ হাজার ১৬৭ টাকা পর্যন্ত কমানোর সিদ্ধান্ত নিয়েছে বাংলাদেশ জুয়েলার্স সমিতি। এতে ভালো মানের অর্থাৎ ২২ ক্যারেট সোনার দর হবে ৪৭ হাজার ৮২২ টাকা। নতুন দর কাল মঙ্গলবার কার্যকর হবে।
আজ সোমবার বিকেলে সমিতির পাঠানো এক সংবাদ বিজ্ঞপ্তিতে সোনার দাম কমানোর বিষয়টি জানানো হয়।
বিজ্ঞপ্তিতে বলা হয়, সারা দেশে কাল থেকে প্রতি ভরি (১১ দশমিক ৬৬৪ গ্রাম) ২২ ক্যারেট সোনা ৪৭ হাজার ৮২২ টাকা, ২১ ক্যারেট ৪৫ হাজার ৭২৩ টাকা এবং ১৮ ক্যারেট সোনা বিক্রি হবে ৪০ হাজার ২৪১ টাকায়। আর সনাতন পদ্ধতির সোনার ভরি দাঁড়াবে ২৫ হাজার ৩৬৯ টাকা।
আজ পর্যন্ত প্রতি ভরি ২২ ক্যারেট সোনা ৪৮ হাজার ৯৮৯ টাকা, ২১ ক্যারেট ৪৬ হাজার ৭৭৩ টাকা, ১৮ ক্যারেট ৪১ হাজার ১১৬ টাকা এবং সনাতন পদ্ধতির সোনার ভরি ২৬ হাজার ২৪৪ টাকায় বিক্রি হয়।
সমিতি জানিয়েছে, মূল্য পুনর্নির্ধারণ করায় আগামীকাল প্রতি ভরি ২২ ক্যারেট সোনায় ১ হাজার ১৬৭ টাকা, ২১ ক্যারেটে ১ হাজার ৫০ টাকা এবং ১৮ ক্যারেট ও সনাতন পদ্ধতির সোনার ভরিতে ৮৭৫ টাকা দাম কমবে। তবে রুপার দাম অপরিবর্তিত থাকবে। প্রতি ভরি রুপা বিক্রি হচ্ছে ১ হাজার ৫০ টাকায়।
