

বাণিজ্যমন্ত্রী তোফায়েল আহমেদ বলেছেন, পদ্মা সেতু নির্মাণ নিয়ে দুর্নীতি ষড়যন্ত্রের নামে এ সরকারের ওপর কলঙ্কের বোঝা চাপানোর চেষ্টা করা হয়েছিল, তা আজ মিথ্যা প্রমাণিত হয়েছে। সেখানে কিছু মানুষ ষড়যন্ত্র করেছিল। প্রধানমন্ত্রী শেখ হাসিনা বঙ্গবন্ধুর মতো অন্যায়ের কাছে মাথা নত করেননি।
আজ রোববার রাজধানীর একটি হোটেলে জনতা ব্যাংক লি. আয়োজিত বার্ষিক সম্মেলন ২০১৭-এ প্রধান অতিথির বক্তৃতায় মন্ত্রী এ কথা বলেন।
তোফায়েল আহমেদ বলেন, ‘এ ক্ষেত্রে নোবেলজয়ী ড. ইউনূস এবং যুক্তরাষ্ট্রের সাবেক পররাষ্ট্রমন্ত্রী হিলারি ক্লিনটনের নাম এসেছে। আমাদের দেশের কিছু মানুষ টক শোতে তাঁদের সঙ্গে সুর মিলিয়েছিলেন। আদালতের রায়ের মাধ্যমে তাঁদের অভিযোগ মিথ্যা প্রমাণিত হয়েছে। এখন প্রধানমন্ত্রীর উপদেষ্টা সজীব ওয়াজেদ জয়ের সুরে বলব, ‘এখন তাঁদের ক্ষমা চাওয়া উচিত।’
তোফায়েল আহমেদ বলেন, সবকিছুতে রাজনীতি ঢোকানো ঠিক নয়। ব্যাংকিং খাত একটি সংবেদনশীল খাত, এখানে সংশ্লিষ্ট সবাইকে দায়িত্বশীল হয়ে কাজ করতে হবে। তালিকা করে খেলাপি ঋণ আদায় করতে হবে, নতুন করে যাতে কোনো ঋণখেলাপি তৈরি না হয়, সে বিষয়ে কঠোর পদক্ষেপ নিতে হবে।
ব্যাংকিং খাতে অভিজ্ঞতা নেই বা যারা এ খাতের ক্ষতি করতে পারে, এমন কাউকে ব্যাংক পরিচালনার দায়িত্ব দেওয়া উচিত নয় বলে মন্তব্য করেন মন্ত্রী।
জনতা ব্যাংকের পরিচালনা পর্ষদের চেয়ারম্যান শেখ মো. ওয়াহিদ উজ জামানের সভাপতিত্বে আজকের এ সম্মেলনে বিশেষ অতিথি হিসেবে বক্তব্য দেন বাংলাদেশ ব্যাংকের গভর্নর ফজলে কবির। অন্যান্যের মধ্যে বক্তব্য দেন ব্যাংকের ব্যবস্থাপনা পরিচালক মো. আবদুস সালাম। ব্যাংকের পরিচালনা পর্ষদের সদস্যরা এ সময় উপস্থিত ছিলেন।
