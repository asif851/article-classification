
স্ট্যান্ডার্ড গ্রুপের হিসাব অনুযায়ী, আগুনে পুড়ে ছাই হয়ে যাওয়া ১৬টি কারখানার সম্পদের পরিমাণ এক হাজার ২০২ কোটি টাকা। পুরো সম্পদের মধ্যে বিমা করা ছিল ৪৪৫ কোটি টাকার সম্পদের। এখন, এই টাকার ওপরই ক্ষতিপূরণ পাবেন ক্ষতিগ্রস্ত মালিক।স্ট্যান্ডার্ড গ্রুপের চেয়ারম্যান আতিকুর রহমানেরই মালিকানাধীন স্ট্যান্ডার্ড ইনস্যুরেন্স কোম্পানিতে কারখানাগুলোর বিমা রয়েছে। বিমা করা আছে অগ্নিকাণ্ড, দাঙ্গা-হাঙ্গামাজনিত ক্ষতি, নাশকতামূলক ক্ষতি এবং বৈদ্যুতিক গোলযোগজনিত ক্ষতির বিষয়ে। এ বিমার বিপরীতে স্ট্যান্ডার্ড ইনস্যুরেন্সের পুনঃ বিমা করা আছে সাধারণ বিমা করপোরেশনে (সাবিক)।অগ্নিকাণ্ডের দুই দিন পর গত ৩০ নভেম্বর স্ট্যান্ডার্ড ইনস্যুরেন্সে করা স্ট্যান্ডার্ড গ্রুপের আবেদন থেকে এ তথ্য জানা গেছে। বহিরাগত কয়েক হাজার উচ্ছৃঙ্খল শ্রমিক জোরপূর্বক কারখানায় ঢুকে ভাঙচুর ও অগ্নিসংযোগ করেন বলে এতে উল্লেখ করা হয়।দুই কার্য দিবসের মধ্যে বিমা দাবির জন্য তথ্য বিমা কোম্পানিকে জানাতে হয়। এ তথ্যগুলো বিমা কোম্পানির পক্ষ থেকে জানাতে হয় বিমা উন্নয়ন ও নিয়ন্ত্রণ কর্তৃপক্ষের (আইডিআরএ) কাছে। যদিও গতকাল বুধবার আইডিআরএতে সেই তথ্য জানানো হয়েছে। উল্লেখ্য, গাজীপুরের কোনাবাড়ীতে গত ২৮ নভেম্বর অগ্নিকাণ্ডে স্ট্যান্ডার্ড গ্রুপের কারখানাগুলো পুড়ে যায়।আইডিআরএর চেয়ারম্যান এম শেফাক আহমেদ প্রথম আলোকে বলেন, ‘ক্ষতি নিরূপণে জরিপকারী নিয়োগ করা হয়েছে কি না বা পুনঃ বিমাকারীকে জানানো হয়েছে কি না, তা আমরা এখনো জানি না।’এদিকে তথ্য জানাতে দেরি করায় উদ্বেগ প্রকাশ করে গতকাল স্ট্যান্ডার্ড ইনস্যুরেন্সকে চিঠি দিয়েছে আইডিআরএ। ‘বিমাগ্রহীতার এহেন বিপদে বিমাকারী হিসেবে শিগগির পদক্ষেপ গ্রহণ’ করার কথা এতে বলা হয়েছে।পুনঃ বিমাকারী সাবিকের ব্যবস্থাপনা পরিচালক (এমডি) রেজাউল করীম এই প্রতিবেদককে বলেন, ‘আমরা অপেক্ষা করছি দাবি পরিশোধের। কারণ, এর বিপরীতে আমাদেরও পুনঃ বিমা করা আছে দেশের বাইরে। কিন্তু পুনঃ বিমার অঙ্কের বিষয়ে এখনো স্ট্যান্ডার্ড ইনস্যুরেন্স কিছু জানায়নি।’যোগাযোগ করলে স্ট্যান্ডার্ড ইনস্যুরেন্সের এমডি অমরকৃষ্ণ সাহা বলেন, ‘সাতটি জরিপকারী প্রতিষ্ঠান নিয়োগ করা হয়েছে আজ (বুধবার)। তাদের তথ্য পাওয়া গেলে যথাশিগগিরই পুনঃ বিমাকারী সাবিককে যাবতীয় তথ্য পাঠানো হবে।’অগ্নিকাণ্ডে এক হাজার ২০২ কোটি টাকার সম্পদের ক্ষতি হয়েছে বলে জয়দেবপুর থানায় করা মামলার এজাহারে উল্লেখ রয়েছে। গ্যাপ, ঈগল, এঅ্যান্ডইসহ বিশ্বখ্যাত ব্র্যান্ডে রপ্তানি করা হতো স্ট্যান্ডার্ড গ্রুপের পোশাক।পুরো সম্পদের বিমা করা না থাকায় স্ট্যান্ডার্ড গ্রুপ পুরো ক্ষতিপূরণ পাচ্ছে না বলে বিমা খাতের বিশিষ্ট ব্যক্তিরা মনে করছেন।এ বিষয়ে ক্ষতিগ্রস্ত স্ট্যান্ডার্ড গ্রুপের চেয়ারম্যান আতিকুর রহমান গতকাল বলেন, ‘এইভাবে তো আর আগে চিন্তা করা হয়নি। তবে পুরো সম্পদেরই বিমা করা থাকলে ভালো হতো।’
