
আইডিএলসি ফাইন্যান্স লিমিটেড চলতি বছরের প্রথম ৯ মাসে ১৩৪ কোটি টাকা নিট মুনাফা করেছে, যা গত বছরের একই সময়ের তুলনায় ১৭ শতাংশ বেশি। এ সময় প্রতিষ্ঠানটি পরিচালন মুনাফা করেছে ২৩৩ কোটি টাকা। এই ৯ মাসে আইডিএলসি ৬ হাজার ২৭৭ জন নতুন গ্রাহক সংগ্রহ করতে পেরেছে, যার বড় অংশই এসএমই খাতের। এ ছাড়া প্রতিষ্ঠানটির এসএমই ঋণের পরিমাণ ৯ মাসে ১৭ শতাংশ বৃদ্ধি পেয়েছে।আইডিএলসি ফাইন্যান্সের প্রধান নির্বাহী কর্মকর্তা ও ব্যবস্থাপনা পরিচালক আরিফ খান গতকাল এক সংবাদ সম্মেলনে ৯ মাসের আর্থিক অবস্থার চিত্র তুলে ধরেন। প্রতিষ্ঠানটির মতিঝিল কার্যালয়ে অনুষ্ঠিত সংবাদ সম্মেলনে উপব্যবস্থাপনা পরিচালক জিয়াউল হক খানসহ ঊর্ধ্বতন নির্বাহীরা উপস্থিত ছিলেন।আরিফ খান বলেন, ‘গত ৯ মাসে প্রতিষ্ঠানের অন্যান্য প্রধান ব্যবসায়িক বিভাগ, করপোরেট ও কনজ্যুমার ফাইন্যান্স এবং দুই প্রধান অঙ্গ সংস্থা আইডিএলসি ইনভেস্টমেন্ট লিমিটেড ও আইডিএলসি সিকিউরিটিজ লিমিটেড এসব সূচক উন্নতিতে উল্লেখযোগ্য অবদান রেখেছে। আমাদের লক্ষ্য হচ্ছে বছরের বাকি সময় এই অর্জনের ধারাবাহিকতা বজায় রাখা এবং পোর্টফোলিওর মান আরও বৃদ্ধি করা।’সংবাদ সম্মেলনে জানানো হয়, চলতি বছর প্রতিষ্ঠানের অবকাঠামো, কর্মী, কর্মপ্রক্রিয়া ও কর্মস্থল উন্নয়নে উল্লেখযোগ্য বিনিয়োগ হয়েছে। এর মধ্যে রয়েছে চারটি নতুন শাখা অফিসের উদ্বোধন, দুটি গুরুত্বপূর্ণ অফিস (গুলশান ও দিলকুশা) আরও বড় ও সুবিধামতো পরিসরে স্থানান্তর, অনলাইন ঋণ মূল্যায়ন ব্যবস্থার প্রবর্তন, ইন্টারন্যাশনাল ফিন্যান্স করপোরেশনের সহায়তায় এসএমই ক্রেডিট স্কোরের প্রবর্তন এবং ডিজিটাল মার্কেট জগতে সফল অনুপ্রবেশ।আরিফ খান এসব প্রসঙ্গে বলেন, ‘আমরা বিশ্বাস করি আমাদের আরও মানোন্নয়নের সুযোগ আছে এবং আমরা প্রতি মুহূর্তেই আগের চেয়ে ভালো এবং উন্নত সেবা প্রদানে বদ্ধপরিকর। বাংলাদেশের মতো প্রতিযোগিতামূলক অর্থবাজারে আমাদের টিকে থাকা নির্ভর করবে কীভাবে আমরা ভবিষ্যতের জন্য নিজেদের প্রস্তুত করব তার ওপর।
