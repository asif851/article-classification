
চলতি অর্থবছরের (২০১৪-১৫) প্রথম প্রান্তিকে (জুলাই-সেপ্টেম্বর) দেশে কৃষিঋণ বিতরণ কমেছে। এই সময়কালে ব্যাংকগুলো মোট দুই হাজার ৭৫০ কোটি ৪১ লাখ টাকার কৃষিঋণ বিতরণ করেছে। আর গত অর্থবছরের একই সময়ে বিতরণ করা হয়েছিল দুই হাজার ৮৬১ কোটি ৫৮ লাখ টাকা। তার মানে কৃষিঋণ বিতরণ কমেছে প্রায় ৪ শতাংশ।আলোচ্য সময়ে বিতরণ করা কৃষিঋণ চলতি অর্থবছরের বার্ষিক লক্ষ্যমাত্রার প্রায় ১৮ শতাংশ। এ বছর ১৫ হাজার ৫৫০ কোটি টাকার কৃষিঋণ বিতরণের লক্ষ্যমাত্রা ধার্য করা হয়েছে।বাংলাদেশ ব্যাংকের হালনাগাদ পরিসংখ্যান থেকে এ তথ্য পাওয়া গেছে। অবশ্য এ তথ্য মোট কৃষিঋণের। এর মধ্যে সরাসরি কৃষিঋণের পরিমাণ কত আর অকৃষি পল্লিঋণ বাবদ কত বিতরণ করা হয়েছে তা জানা যায়নি। তবে প্রথম দুই মাসের হিসাবে এই বিভাজন পাওয়া যায়।চলতি বছরের জুলাই-আগস্ট সময়কালে এক হাজার ৭২৪ কোটি টাকার মোট কৃষিঋণের মধ্যে এক হাজার ৫৫৫ কোটি ৮২ লাখ টাকা হলো সরাসরি কৃষিঋণ। বাকি ১৬৮ কোটি ৬৫ লাখ টাকা হলো অকৃষি পল্লিঋণ। অন্যদিকে গত বছরের একই সময়ে সরাসরি কৃষিঋণ হিসাবে বিতরণ করা হয়েছিল এক হাজার ৩৪৪ কোটি টাকা। আর অকৃষি পল্লিঋণ বাবদ বিতরণ করা হয়েছিল ২০৫ কোটি ৪৮ লাখ টাকা।বাংলাদেশ ব্যাংকের পরিসংখ্যান বিশ্লেষণে আরও জানা যায়, চলতি অর্থবছরের প্রথমার্ধে ব্যাংকগুলো ২৯ হাজার ৯৭১ কোটি ৫০ লাখ টাকার বকেয়া ঋণ আদায় করেছে, যা গত অর্থবছরের একই সময়ের তুলনায় ৪ শতাংশ কম। ২০১৩-১৪ অর্থবছরের জুলাই-সেপ্টেম্বর সময়কালে আদায় হয়েছিল ৩১ হাজার ২৩১ কোটি ১৭ লাখ টাকার বকেয়া ঋণ।বাংলাদেশ ব্যাংকের পরিসংখ্যােন দেখা যায়, গত অর্থবছরে মোট ১৬ হাজার ৩৬ কোটি ৮১ লাখ টাকার কৃষিঋণ বিতরণ করা হয়েছিল; যা বার্ষিক লক্ষ্যমাত্রার প্রায় ১১০ শতাংশ ছিল। আবার গত বছর মোট বকেয়া আদায় করা হয় ১৭ হাজার ৪৬ কোটি টাকার।
