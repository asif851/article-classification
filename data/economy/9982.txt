
কৌশলগত বিনিয়োগকারী নিতে আগ্রহপত্র আহ্বান করেছে ঢাকা স্টক এক্সচেঞ্জ (ডিএসই)। আজ মঙ্গলবার ডিএসইর ওয়েবসাইটের মাধ্যমে এ আহ্বান করা হয়।
স্টক এক্সচেঞ্জের মালিকানা থেকে ব্যবস্থাপনা আলাদা করা বা ডিমিউচুয়ালাইজেশন আইনের বিধান অনুযায়ী, আগামী ডিসেম্বরের মধ্যে কৌশলগত বিনিয়োগকারীর কাছে শেয়ার বিক্রির বাধ্যবাধকতা রয়েছে। বিধান অনুযায়ী, ডিমিউচুয়ালাইজেশন-পরবর্তী স্টক এক্সচেঞ্জের সর্বোচ্চ ২৫ শতাংশ বরাদ্দ কৌশলগত বিনিয়োগকারীর জন্য। আর এ উদ্দেশ্যেই আগ্রহপত্র আহ্বান করা হয়েছে। আগ্রহপত্র বলা হয়, কৌশলগত বিনিয়োগকারী থেকে নিয়ন্ত্রক সংস্থার অনুমোদিত দেশি বা বিদেশি কোনো স্টক এক্সচেঞ্জ, খ্যাতনামা আর্থিক প্রতিষ্ঠান আবেদন করতে পারবে। উন্নততর প্রযুক্তিসুবিধা, ব্যবস্থাপনাগত ও ব্যবসা উন্নয়নে পরামর্শক সেবা পাওয়াই কৌশলগত বিনিয়োগকারী নেওয়ার প্রধান উদ্দেশ্য।
এ বিষয়ে বিস্তারিত ডিএসইর ওয়েবসাইটে পাওয়া যাবে। আগ্রহী ব্যক্তিদের আগামী ১৫ নভেম্বরের মধ্যে খামবন্ধ আগ্রহপত্র জমা দিতে বলা হয়েছে।
