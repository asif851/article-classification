
আগামী ৪ জুলাই সরকারি ছুটি ঘোষণা হওয়ায় ওই দিন সব তফসিলি ব্যাংকও বন্ধ রাখার নির্দেশ দিয়েছে কেন্দ্রীয় ব্যাংক। ফলে সরকারি অফিসের মতো ঈদুল ফিতর উপলক্ষে এবার টানা নয় দিন ব্যাংকও বন্ধ থাকবে।ঈদের ছুটি ও নিয়মিত সাপ্তাহিক ছুটি মিলিয়ে আগামী ১ জুলাই থেকে ৯ জুলাই ব্যাংক বন্ধ থাকবে। ফলে টানা ছুটি পাওয়া নিয়ে ব্যাংকারদের মধ্যে যে উদ্বেগ ছিল, তা কেটে গেল।তবে ৪ জুলাইয়ের পরিবর্তে ১৬ জুলাই কর্মদিবস হিসেবে ব্যাংক খোলা রাখতে হবে। এদিকে তৈরি পোশাকশিল্প এলাকার ব্যাংক শাখা আগামী ২ ও ৩ জুলাই খোলা রাখার নির্দেশ দেওয়া হয়েছে। ফলে নির্দিষ্ট কিছু শাখা খোলা রাখতে হবে। বাংলাদেশ ব্যাংকের পৃথক দুই প্রজ্ঞাপনে গতকাল রোববার এ নির্দেশনা দেওয়া হয়।এদিকে টানা বন্ধে গ্রাহকের প্রয়োজনে এটিএম (অটোমেটেড টেলার মেশিন) বুথ থেকে নগদ অর্থ উত্তোলনে যেন কোনো সমস্যা না হয়, এ বিষয়ে ব্যাংকগুলোকে নির্দেশনা দিয়েছে কেন্দ্রীয় ব্যাংক।বাংলাদেশ ব্যাংকের প্রজ্ঞাপনে বলা হয়েছে, সরকার নির্বাহী আদেশে আগামী ৪ জুলাই সরকারি ছুটি ঘোষণা করেছে, এর পরিবর্তে ১৬ জুলাই শনিবার কর্মদিবস হিসেবে অফিস খোলা থাকার ঘোষণা দেওয়া হয়েছে। এ কারণে বাংলাদেশের সব তফসিলি ব্যাংকও ৪ জুলাই বন্ধ থাকবে এবং এর পরিবর্তে ১৬ জুলাই শনিবার কর্মদিবস হিসেবে গণ্য হবে।অপর এক প্রজ্ঞাপনে বলা হয়েছে, তৈরি পোশাকশিল্পে কর্মরত শ্রমিক-কর্মচারীদের বেতন, বোনাস ও অন্যান্য ভাতা পরিশোধের সুবিধার জন্য আগামী ২ ও ৩ জুলাই ঢাকা মহানগর, আশুলিয়া, টঙ্গী, গাজীপুর, সাভার, নারায়ণগঞ্জ, চট্টগ্রাম, কুমিল্লা, ময়মনসিংহ ও টাঙ্গাইলের পোশাকশিল্প এলাকার শাখা খোলা রাখতে হবে। এ জন্য পর্যাপ্ত নিরাপত্তা নিশ্চিতের পাশাপাশি অফিসের কাজে যোগদানকারী কর্মকর্তা-কর্মচারীদের যুক্তিসংগত ভাতা দিতে হবে।
