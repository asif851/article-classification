
গানের ভিডিও নির্মাণ ইদানীং রীতিতে পরিণত হয়েছে। কেউ কেউ তাতে নতুনত্বের ছাপ রাখতে কাজ করছেন। সে রকমই একটি ভিডিও নির্মিত হয়েছে মমতাজের ‘লোকাল বাস’ গানটি নিয়ে। তরুণদের দারুণভাবে আকৃষ্ট করেছে ভিডিওটি। গত পাঁচ দিনে ইউটিউবে সেটি দেখা হয়েছে ৬ লাখ ৪৭ হাজারেরও বেশি।মাত্র ৭ মিনিট ১০ সেকেন্ডের ভিডিওতে আছে বর্ণিল নাচ, গল্প, নাটকীয়তা ও র্যা পের এক চমৎকার সমন্বয়। ভিডিওটির পরিচালক তানিম রহমান জানালেন, ডিজিটাল মিডিয়ায় ভিডিও দেখা প্রজন্মের কথা মাথায় রেখে তৈরি করা হয়েছে ব্যতিক্রম এ ভিডিও। কাজটির জন্য দারুণ প্রশংসা পাচ্ছেন এর সঙ্গে সম্পৃক্ত সবাই। সংগীতায়োজক প্রীতম হাসান বললেন, ‘আমরা যেটা করতে চেয়েছি, তার চেয়েও বেশি সাড়া পেয়েছি।’ কণ্ঠশিল্পী মমতাজ বললেন, ‘গানটা যে সবার ভালো লেগেছে, সেটা দেখেই আমার বেশি ভালো লাগছে।’২ সেপ্টেম্বর রাতে ‘লোকাল বাস’ গানের ভিডিওটি প্রকাশিত হয় গানচিলের ইউটিউব চ্যানেলে। মমতাজের সঙ্গে তাতে কণ্ঠ দিয়েছেন প্রীতম। ভিডিওতে একঝাঁক তরুণের সঙ্গে দেখা যাবে শৌমিক ও মুমতাহিনা টয়াকে। র্যা প করেছেন সাফায়াত হোসেন, নৃত্য পরিচালনা খালেদ মাহমুদ। গত ঈদুল ফিতরে প্রকাশিত হয়েছিল মমতাজের গাওয়া ‘লোকাল বাস’ গানের অডিও। যৌথভাবে গানটির কথা লিখেছেন গোলাম রাব্বানী ও লুৎফর হাসান, সুর করেছেন প্রীতম ও লুৎফর।
