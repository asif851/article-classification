
নারীর সংগ্রাম, সম্ভাবনা ও বেদনার গল্প নিয়ে নির্মিত হয়েছে চলচ্চিত্রগুলো। এগুলো বানিয়েছেনও নারীরা। আর এসব চলচ্চিত্র নিয়ে ঢাকায় শুরু হয়েছে দ্বিতীয় আন্তর্জাতিক নারী চলচ্চিত্র উত্সব। উত্সবে থাকছে বাংলাদেশের পাঁচ নারী নির্মাতার তৈরি ছবি। গতকাল শনিবার বিকেলে এই উত্সবের উদ্বোধনী দিনে দেখানো হয় সামিয়া জামান পরিচালিত আকাশ কত দূরে ছবিটি। সামিয়া জামান বলেন, ‘বাংলাদেশের কোনো উত্সবের প্রথম দিন ছবিটি দেখানো হয়েছে, সেটা আমার জন্য আনন্দের ব্যাপার। আরও একবার দর্শকেরা ছবিটি দেেখছেন, এটা ভেবে ভালো লাগছে।’উত্সবে দেখানো হবে মুক্তিযুদ্ধের ওপর নির্মিত ফারজানা ববির প্রামাণ্যচিত্র বিষকাঁটা। ৪৩ বছরের দীর্ঘ নীরবতার পর এই প্রামাণ্যচিত্রে শোনা যাবে মুক্তিযুদ্ধের তিন বীরাঙ্গনার কণ্ঠস্বর। প্রামাণ্যচিত্রটি নিয়ে নির্মাতা ফারজানা ববি জানান, অন্য অনেকগুলো দেশের চলচ্চিত্রের সঙ্গে ছবিটি দেখানো হবে, এটা একটা বড় ব্যাপার। এতে দেশগুলোর সঙ্গে একটা যোগাযোগ সৃষ্টি হবে, সেটাই ইতিবাচক।প্রথম স্বল্পদৈর্ঘ্য চলচ্চিত্র বানিয়েছেন নবীন নির্মাতা ইসমত জেরিন। তাঁর বানানো ছবি মনোফুল প্রথমবারের মতো একটি উত্সবে দেখানো হবে, এ নিয়ে দারুণ উচ্ছ্বসিত তিনি।ফাইট অ্যাসিড ভায়োলেন্স নামের একটি প্রামাণ্যচিত্র তৈরি করেছেন শাহীদা আখতার। এটি যুক্তরাষ্ট্রের লস অ্যাঞ্জেলেসসহ বেশ কয়েকটি স্থানে দেখানো হলেও বাংলাদেশে এবারই প্রথম দেখানো হচ্ছে।উত্সবে দেখানো সব চলচ্চিত্রে নারীই মূল বিষয় হলেও একমাত্র ইয়াসমিন কবিরের শেষকৃত্য ছবিটি ভিন্ন। জাহাজভাঙা–শিল্প নিয়ে নির্মিত হয়েছে এই প্রামাণ্যচিত্রটি। উৎসবের ছবিগুলো দেখা যাবে জাতীয় গণগ্রন্থাগারের শওকত ওসমান মিলনায়তন ও মূল মিলনায়তনে ১৭ মার্চ পর্যন্ত।
