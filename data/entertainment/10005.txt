
চলচ্চিত্র নিয়ে কথা বলবেন দুই তরুণ নির্মাতা নূরুল আলম আতিক ও রাজীবুল হোসেন। আলাপের বিষয় ‘স্বাধীন মানুষ, স্বাধীন চলচ্চিত্র এবং তরুণ্যের দায়।’ শুধু আলাপেই শেষ নয়, দেখানো হবে সিনেমা। আগামীকাল শুক্রবার বাংলাদেশ শিল্পকলা একাডেমির জাতীয় চিত্রশালা মিলনায়তনে রয়েছে এ আয়োজন। চলচ্চিত্র ও সংস্কৃতি-বিষয়ক মতবিনিময়ের বক্তৃতা আয়োজন ‘সিনেমা ফাইভ আলাপ’। অষ্টমবারের মতো আয়োজিত এ আলাপে এবারের বিষয় ‘স্বাধীন মানুষ, স্বাধীন চলচ্চিত্র এবং তারুণ্যের দায়’। আলাপ ছাড়াও দেখানো হবে ‘নতুন চলচ্চিত্র নতুন নির্মাতা চলচ্চিত্র উৎসব’-এ মে মাসের নির্বাচিত চলচ্চিত্রগুলো। প্রদর্শিত ছবিগুলোর মধ্যে রয়েছে— বিকেল ৩টায় নির্মাতা মো. ইয়াছিন রহমানের ‘কাম ফ্রম বিদেশ’, রাকিব খানের ‘আমলনামা’ (উদ্বোধনী প্রদর্শনী), মোহাম্মদ ফরহাদ লিমন চৌধুরীর ‘মা’ (উদ্বোধনী প্রদর্শনী) এবং মৃদুল মামুনের ‘গতিপট’। সন্ধ্যা ৭টায় দেখানো হবে হাবিবুর রহমান নির্মিত স্বল্পদৈর্ঘ্য চলচ্চিত্র ‘দুখিয়ার কুঠি’। চলচ্চিত্র ও আলোচনা অনুষ্ঠান সবার জন্য উন্মুক্ত।
