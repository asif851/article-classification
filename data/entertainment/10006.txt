
আজ আন্তর্জাতিক নৃত্য দিবস। দিনটি সামনে রেখে বাংলাদেশে প্রচলিত বিভিন্ন নৃত্য ঘরানা নিয়ে কথা বলেছেন এসব ঘরানার সঙ্গে যুক্ত শিল্পীরাকত্থকপ্রাচীন উত্তর ভারতের যাযাবর সম্প্রদায় থেকে কত্থকের উৎপত্তি। এই নাচের চর্চা ও প্রসারে যুক্ত নৃত্যশিল্পী মুনমুন আহমেদ বলেন, ‘কত্থক নাচ চলাকালে শিল্পী ও দর্শকের মধ্যে একটি যোগাযোগ স্থাপিত হয়। এই নৃত্যের সৌন্দর্যকে বাড়িয়ে দিয়েছেন পণ্ডিত বিরজু মহারাজ।’ওডিশিওডিশি পূর্ব ভারতের ওডিশা রাজ্যের একটি শাস্ত্রীয় নাচ। খ্রিষ্টপূর্ব প্রথম শতকে নির্মিত একটি খোদাইচিত্রে এর ভঙ্গিগুলোর খোঁজ মেলে। ভারত থেকে এই নাচের ওপর পড়াশোনা করে আসা নৃত্যশিল্পী বেনজীর সালাম জানালেন, ঢাকা ও চট্টগ্রামের বাইরে এই নাচ তেমন শেখানো হয় না। ঢাকায় নৃত্যনন্দনে নাচটি শেখান তিনি। এ ছাড়া নৃত্যছন্দ, পল্লবী ড্যান্স সেন্টার এবং বাংলাদেশ একাডেমি অব ফাইন আর্টসেও শেখানো হয়।গৌড়ীয়এটি বাংলার নিজস্ব ধ্রুপদি নাচ। ২০০৫ সালে কলকাতা থেকে নাচটি শিখে আসেন শিল্পী শামীম আরা নীপা। ২০০৮ সালে ভারতের নৃত্যশিক্ষক মহুয়া মুখোপাধ্যায় এই নাচের ওপর সারা দেশে কর্মশালা পরিচালনা করেন। শামীম আরা নীপা বলেন, এই নৃত্যটির ওপর ভিত্তি করে পরিবেশিত নৃত্যনাট্য চিত্রাঙ্গদা বেশ জনপ্রিয়।মণিপুরিমণিপুরি নাচটি মূলত মন্দিরকেন্দ্রিক। একে ধ্রুপদি নাচে অন্তর্ভুক্ত করেন এবং বিশ্বদরবারে পরিচিত করান রবীন্দ্রনাথ ঠাকুর। আশির দশকের আগে বাংলাদেশে এর পদ্ধতিগত প্রশিক্ষণ দেওয়া হতো না। ছায়ানটে এর প্রশিক্ষণ শুরু হয় আশির দশকে। গুরু বিপিন সিংয়ের কাছ থেকে এই নাচ শিখে আসেন শান্তিবালা সিনহা। তিনিই বাংলাদেশে এই ঘরানার প্রসার ঘটান। নৃত্যনন্দনে এই নাচ শেখাচ্ছেন শর্মিলা বন্দ্যোপাধ্যায় ও নৃত্যম নৃত্যশীলন কেন্দ্রে তামান্না রহমান।ভরতনাট্যমদক্ষিণ ভারতের তামিলনাড়ু রাজ্যে এই নৃত্য ঘরানার উৎপত্তি বলে ধারণা করা হয়। ভরত মুনির লেখা নাট্যশাস্ত্র গ্রন্থে ভরতনাট্যম নাচের বর্ণনা রয়েছে। আশির দশক থেকে এ দেশে ভরতনাট্যমচর্চার প্রসার ঘটে বলে জানান শিল্পী বেলায়েত হোসেন খান। ছায়ানট, জাগো আর্ট সেন্টারে এই নাচটি শেখানো হয়।পাশ্চাত্যের নাচবিদেশি সংস্কৃতিকেন্দ্রগুলোতে প্রাতিষ্ঠানিকভাবে শেখানো নাচগুলোর মধ্যে জনপ্রিয় পশ্চিমা নাচের ঘরানা ‘সালসা’। নাদিম ফাউন্ডেশনের প্রতিষ্ঠাতা শিল্পী কামরুল ইসলাম নাদিম জানান, লাতিন নাচ ছাড়াও এখন বলরুম ও স্ট্রিট ড্যান্সের চর্চাও হয়ে থাকে এ দেশে।
