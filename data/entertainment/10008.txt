
পুরোদমে শুটিং চলছে জেমস বন্ড সিরিজের নতুন ছবি ‘স্পেক্টার’-এর। ছবি মুক্তি পাবে চলতি বছরের নভেম্বরে। বন্ড সিরিজের ছবি মানেই ধুন্ধুমার সব অ্যাকশন দৃশ্য। এবারও তার ব্যতিক্রম হচ্ছে না। সম্প্রতি এমনই এক অ্যাকশন দৃশ্যের শুটিং করতে গিয়ে আহত হয়েছেন জেমস বন্ড চরিত্রে রূপদানকারী ড্যানিয়েল ক্রেইগ। হাঁটুতে চোট পেয়েছেন তিনি। তবে আঘাত তেমন গুরুতর না হওয়ায় গতকাল শনিবার থেকে আবার শুটিং শুরু করেছেন তিনি।যুক্তরাজ্যের বাকিংহামশায়ারে পাইনউড স্টুডিওতে অ্যাকশন দৃশ্যের শুটিং করতে গিয়ে হাঁটুতে চোট পান ক্রেইগ। তিনি আহত হওয়ায় শুটিং স্থগিত হয়ে যায়। ছবির দলের সদস্যদের ছবির সেট থেকে চলে যেতে বলা হয়। নির্মাতাদের পক্ষ থেকে বলা হয়, ‘আপনারা চলে যেতে পারেন। ড্যানিয়েল তাঁর হাঁটুতে চোট পেয়েছেন।’ সম্প্রতি এক খবরে এমনটিই জানিয়েছে যুক্তরাজ্যের মিরর ডটকম।এদিকে, ক্রেইগ আহত হওয়ায় শঙ্কিত হয়ে পড়েছিলেন নির্মাতারা। কারণ এমনিতেই ছবির শুটিং শেষ করার জন্য তাঁদের হাতে খুব বেশি সময় নেই। তার ওপর ক্রেইগ আহত হওয়ায় ছবির শুটিং শিডিউল পিছিয়ে দেওয়া হলে নির্ধারিত সময়ে কাজ শেষ করা সম্ভব নাও হতে পারে। সে ক্ষেত্রে ছবি মুক্তির বিষয়টিও অনিশ্চয়তায় পড়তে পারে। তবে ক্রেইগের আঘাত গুরুতর না হওয়ায় এ যাত্রায় হাঁফ ছেড়ে বেঁচেছেন নির্মাতারা। শনিবার থেকে আবার ছবির শুটিং শুরু হয়েছে।এ প্রসঙ্গে ‘স্পেক্টার’ ছবির একজন মুখপাত্র জানিয়েছেন, গত সপ্তাহে স্পেক্টার ছবির অ্যাকশন দৃশ্যে অভিনয় করতে গিয়ে ড্যানিয়েল ক্রেইগের হাঁটু মচকে যায়। তবে তিনি সেরে উঠেছেন এবং পূর্বনির্ধারিত সময় অনুযায়ী শনিবার থেকে শুটিং শুরু করেছেন।
