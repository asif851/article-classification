
চিরদিনই তুমি যে আমার, ব্যোমকেশ বক্সী, রাজকাহিনী–খ্যাত টালিউড নায়িকা প্রিয়াঙ্কা সরকার বাংলাদেশের ছবিতে প্রথম অভিনয় করতে যাচ্ছেন। গতকাল বৃহস্পতিবার দুপুরে কলকাতায় হৃদয় জুড়ে ছবিতে অভিনয়ের জন্য চুক্তিবদ্ধ হয়েছেন এই টালিউড নায়িকা। এ তথ্য দিলেন ছবির পরিচালক রফিক সিকদার।কলকাতা থেকে মুঠোফোনে প্রিয়াঙ্কা বললেন, ‘এক মাস ধরে কথাবার্তা চলছিল। আজ (বৃহস্পতিবার) দুপুরে চুক্তিবদ্ধ হয়েছি। এর আগেও বেশ কয়েকবার বাংলাদেশের ছবিতে কাজের জন্য কথা হয়েছিল। তখন ব্যাটে-বলে মেলেনি। এবার এই ছবির গল্প, চরিত্র ভালো লেগেছে। তা ছাড়া বাংলাদেশের প্রতি একটা আলাদা টানও আছে আমার।’কেমন? এই টালিউড নায়িকা জানান, তাঁর পূর্বপুরুষের বাড়ি ছিল বাংলাদেশের বিক্রমপুরে (বর্তমান মুন্সিগঞ্জ)। চল্লিশের দশকে তাঁরা ভারতের কলকাতায় গিয়ে স্থায়ী বসবাস শুরু করেন।ছবির পরিচালক জানান, আগামী ২ মার্চ থেকে ঢাকার লোকেশনে ছবির শুটিং শুরু হবে। হৃদয় জুড়ে ছবিতে প্রিয়াঙ্কার বিপরীতে অভিনয় করবেন নিরব। আরও অভিনয় করবেন রজতাভ দত্ত, সুচরিতা, সুব্রত।
