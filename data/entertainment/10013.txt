
‘বাহুবলী’ দিয়ে নিজের জাত চিনিয়েছেন দক্ষিণের পরিচালক এস এস রাজামৌলি। এবার ‘মহাভারত’ পর্দায় আনার ঘোষণা দিলেন তিনি। সেখানে একসঙ্গে দেখা যেতে পারে আমির খান ও শাহরুখ খানকে।গত বছর মুক্তি পেয়েছিল রাজামৌলির ছবি ‘বাহুবলী দ্য বিগিনিং’। বক্স অফিসে রীতিমতো ঝড় তুলেছিল সেটি। প্রমাণ হয়েছিল, বিষয় ভালো হলে, আয়ও ভালো হয়। দর্শক এখন অপেক্ষায়, কবে আসবে বাহুবলীর সিক্যুয়েল ‘বাহুবলী দ্য কনক্লুশন’। শিগগির মুক্তি পেতে যাচ্ছে ছবিটি। এরই মধ্যে পরিচালক ঘোষণা দিলেন, মহাভারত নিয়ে ট্রিলজি হবে। মহাভারতের ভালোবাসা, দ্বন্দ্ব, পারিবারিক বন্ধন, যুদ্ধ দেখতে প্রস্তুত নিন।রাজামৌলি বলেন, ছবিতে ভার্চুয়াল রিয়েলিটির সঙ্গে থাকবে উচ্চমানের আধুনিক গ্রাফিক্সের কাজ। বেশ কয়েকটি ভাষায় তৈরি হবে ছবিটি, শুটিং হবে সারা ভারত জুড়ে। শিল্পী নির্বাচন প্রসঙ্গে তিনি বলেছেন, দক্ষিণ ও বলিউড দুই ঘরানার অভিনয়শিল্পীই থাকবেন তাঁর ছবিতে। এদিকে এক সাক্ষাৎকারে আমির খান জানিয়েছিলেন যে, রাজামৌলির মহাভারতে কৃষ্ণ বা কর্ণের চরিত্রটি করার ইচ্ছা আছে তাঁর। শাহরুখও হতে চেয়েছিলেন কর্ণ। রাজামৌলির প্রকল্পে দুজন থাকলে সেটা হবে আমির ও শাহরুখের একসঙ্গে প্রথম কোনো ছবি।‘বাহুবলী দ্য কনক্লুশন’ মুক্তি পেতে যাচ্ছে এপ্রিলে। ছবিতে অভিনয় করেছেন প্রভাস, তামান্নাহ ভাটিয়া, রানা দাগুবাতি, আনুশকা শেঠি প্রমুখ। বলিউড হাঙ্গামা।
