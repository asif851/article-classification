
অবশেষে নিজেদের সম্পর্কের ব্যাপারে মুখ খুললেন রণবীর-ক্যাটরিনা। জানালেন, বিয়ের জন্য প্রস্তুত তাঁরা। তবে শিগগিরই সাত পাকে বাঁধার পরিকল্পনা নেই। দুজনই দুটি ভিন্ন অনুষ্ঠানে কথা বলেন তাঁদের সম্পর্ক নিয়ে। রণবীর কাপুর বলেন, ‘আমার বিয়ের তারিখ তো সেই ছয় বছর আগেই ঠিক করে রেখেছি। তবে সেই তারিখটা খুব শিগগিরই নয়।’ অন্যদিকে ক্যাটরিনাকে আরেকটি অনুষ্ঠানে বিয়ের ব্যাপারে প্রশ্ন করা হলে বলেন, ‘এখন যদি আমি প্রশ্নের জবাবে হ্যাঁ বলি, তাহলে আমাকে আরও ২৫টি প্রশ্নের মুখে পড়তে হবে। তাই আপাতত হ্যাঁ বলতে চাইছি না। তবে এটুকু বলতে পারি যে আমরা এখন আর সম্পর্ক নিয়ে লুকোচুরি করতে চাই না।’এদিকে কাপুরবাড়ির এক ঘনিষ্ঠজন জানিয়েছেন, কিছুদিন আগেই ক্যাটরিনার সঙ্গে ঘটা করে সময় কাটিয়েছেন কাপুরবাড়ির বয়োজ্যেষ্ঠরা। তখনই নাকি ঠিক হয়ে গেছে যে, আসছে নভেম্বরেই বাজবে বিয়ের বাদ্যি। তবে এ বিষয়ে পাকা কোনো কথা জানাননি কোনো কাপুর–সদস্য। এনডিটিভি।
