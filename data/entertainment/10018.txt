
সম্প্রতি বার্সেলোনার একটি হাসপাতালে অস্ত্রোপচারের মাধ্যমে দ্বিতীয়বার সন্তানের মা হয়েছেন কলাম্বিয়ান পপগায়িকা শাকিরা। শাকিরা ও তাঁর প্রেমিক ফুটবল খেলোয়াড় জেরার্ড পিকের প্রথম ছেলে মিলান গত ২২ জানুয়ারি দুই বছরে পা রেখেছে। দুই বছরের মাথায় দ্বিতীয়বার ছেলে সন্তানের মুখ দেখলেন শাকিরা ও জেরার্ড।গত ২৯ জানুয়ারি বার্সেলোনার টেকনন ক্লিনিকে দ্বিতীয় সন্তানের জন্ম দেন শাকিরা। মা ও ছেলে দুজনই ভালো আছে। একই হাসপাতাল ও চিকিৎসকের তত্ত্বাবধানে প্রথম ছেলের জন্ম দিয়েছিলেন শাকিরা। সম্প্রতি এক খবরে এ তথ্য জানিয়েছে হলিউডলাইফ ডটকম।শাকিরা তাঁর ওয়েবসাইটে দ্বিতীয়বার মা হওয়ার খবর নিশ্চিত করেছেন। তিনি জানিয়েছেন, তিনি ও জেরার্ড পিকে তাঁদের দ্বিতীয় সন্তানের নাম রেখেছেন শাশা পিকে মেবারক।৩৭ বছর বয়সী শাকিরা ও ২৭ বছর বয়সী জেরার্ডের প্রেমের শুরু ২০১০ সালে। সে বছর ফিফা ওয়ার্ল্ড কাপের জন্য নির্মিত ওয়াকা ওয়াকা গানের মিউজিক ভিডিওর শুটিংয়ের সময় তাঁদের সাক্ষাৎ হয়। ২০১৩ সালে প্রথম ছেলে মিলান পিকে মেবারকের জন্ম দেন শাকিরা। গত বছরের আগস্টে দ্বিতীয় সন্তান প্রত্যাশা করছেন বলে ঘোষণা দিয়েছিলেন তিনি।
