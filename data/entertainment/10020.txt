
আলভী আহমেদের ‘ইউটার্ন’ ছবির জন্য চুক্তিবদ্ধ হয়েছেন সোনিয়া ও শিপন। ৬ সেপ্টেম্বর ছবিটিতে অভিনয়ের ব্যাপারে এই দুই অভিনয়শিল্পীর কথাবার্তা চূড়ান্ত হয়েছে।সোনিয়া হোসেন বলেন, ‘বড় পর্দায় কাজ করার ইচ্ছে বেশি ছিল না। তবে ‘‘ইউটার্ন’’ সিনেমার গল্পটা আমার কাছে ভালো লেগেছে। চরিত্রটাও অসাধারণ। আশা করছি, অনেক বড় একটা কাজ হবে।’সোনিয়াকে এতদিন পর্যন্ত সবাই মডেল হিসেবেই দেখেছেন। এবারই প্রথম তিনি চলচ্চিত্রে কাজ করতে যাচ্ছেন। মিডিয়ায় সোনিয়ার আগমন ২০০৩ সালে ‘ইউ গট দ্য লুক’ প্রতিযোগিতার মাধ্যমে। ওই প্রতিযোগিতায় তিনি সেরা পাঁচে ছিলেন। এরপর বেশ কিছু বিজ্ঞাপনে কাজ করেন। পড়াশোনার কারণে মাঝে কয়েক বছর মিডিয়া থেকে দূরে ছিলেন। সম্প্রতি যুক্তরাজ্য থেকে আইন বিষয়ে পড়াশোনা শেষ করে দেশে এসেছেন সোনিয়া।
অন্যদিকে সোনিয়ার বিপরীতে জুটি হওয়া শিপন সম্প্রতি ‘দেশা, দ্য লিডার’ নামের একটি ছবির কাজ শেষ করেছেন। ছবিটিতে শিপনের বিপরীতে নায়িকা হিসেবে কাজ করেন মাহি।
‘ইউটার্ন’ ছবিতে এরইমধ্যে অভিনয়শিল্পী হিসেবে চুক্তিবদ্ধ হয়েছেন পিয়া, মৌটুসি বিশ্বাস, শহীদুজ্জামান সেলিম, শহীদুল আলম সাচ্চু, মিশা সওদাগর ও আরশাদ আদনান। 
অক্টোবরের ১০ তারিখ থেকে ঢাকায় ‘ইউটার্ন’ ছবির শুটিং শুরু হবে বলেই জানিয়েছেন পরিচালক আলভী আহমেদ। ছবির গল্প সম্পর্কে তিনি বলেন, ‘অনেক বছর ধরেই সিনেমা নির্মাণের স্বপ্ন ছিল। অবশেষে তা বাস্তবে রূপ পেতে যাচ্ছে। আমার প্রথম ছবির বিষয়বস্তু হিসেবে আন্ডার ওয়ার্ল্ড মাফিয়া অ্যাকশনকে বেছে নিয়েছি। অপরাধ জগতের খবরাখবর জানাবে আমার ছবিটি।’ 
