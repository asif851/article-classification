
যে যা-ই বলুক না কেন, প্রেমের কাছে নিজে আরও স্বচ্ছ হলেন হৃদয় খান। হৃদয় তাঁর নতুন একক গানের অ্যালবাম ‘ভালো লাগে না’ উৎসর্গ করলেন মডেল ও অভিনেত্রী সুজানাকে।প্রথম আলোকে হৃদয় বলেন, ‘সুজানাকে আমি ভালোবাসি। তাই ভালোবাসার মানুষকে অ্যালবামটি উৎসর্গ করলাম। এটা তাঁর প্রতি আমার ভালোবাসার বহিঃপ্রকাশ।’হৃদয় আরও বলেন, অ্যালবামটির সব কটি গানের সঙ্গে সুজানা নানাভাবে জড়িয়ে আছে। তার পরামর্শ ও অনুপ্রেরণা আমার এ অ্যালবামটির কাজের ক্ষেত্রে বড় ভূমিকা রেখেছে।’এদিকে, বছর দুই-তিনেক ধরেই শোনা যাচ্ছে, মডেল ও অভিনেত্রী সুজানাকে হৃদয় দিয়েছেন গায়ক ও সংগীত পরিচালক হৃদয় খান। হৃদয় খান তা অকপটে স্বীকারও করেন। যদিও সুজানার পক্ষ থেকে এখনো দুজনের হৃদয় দেওয়া-নেওয়ার বিষয়টির আনুষ্ঠানিক স্বীকৃতি মেলেনি। তবে হৃদয় প্রসঙ্গে সুজানার ভাষ্য, ‘হৃদয় আমার ভালো বন্ধু এবং অনেক ভালো মনের একজন মানুষ।’উল্লেখ্য, ‘ভালো লাগে না’ হৃদয় খানের তৃতীয় একক গানের অ্যালবাম। এর আগে ‘বল না’ (২০০৯) ও ‘ছোঁয়া’ (২০১১) নামে হৃদয় খানের আরও দুটি একক অ্যালবাম প্রকাশিত হয়েছে।
এ ছাড়া সম্প্রতি ঢাকা ও কলকাতায় একযোগে মুক্তি পাওয়া ‘আমি শুধু চেয়েছি তোমায়’ চলচ্চিত্রের জন্য দুটি গানের সংগীত পরিচালনার পাশাপাশি তাতে কণ্ঠও দিয়েছেন হৃদয়।
