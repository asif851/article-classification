
অসুস্থ হয়ে হাসপাতালে চিকিৎসাধীন আছেন চারবার জাতীয় চলচ্চিত্র পুরস্কারপ্রাপ্ত গীতিকার ও সাংবাদিক কবির বকুল। গত শনিবার রাতে রাজধানীর একটি হাসপাতালে ভর্তি করা হয় তাঁকে। বর্তমানে এই হাসপাতালের নিবিড় পরিচর্যা কেন্দ্রে (আইসিইউ) চিকিৎসাধীন আছেন তিনি। কবির বকুলের স্ত্রী সংগীতশিল্পী দিনাত জাহান প্রথম আলোকে বলেন, কবির বকুল নিউমোনিয়া ও শ্বাসকষ্টে ভুগছেন।হাসপাতালের আইসিইউ কনসালট্যান্ট রায়হান রাব্বানীর তত্ত্বাবধানে চিকিৎসাধীন আছেন কবির বকুল। গতকাল রোববার সন্ধ্যায় এই চিকিৎসক বলেন, ‘শনিবার রাতে যে অবস্থায় কবির বকুল আমাদের এখানে ভর্তি হয়েছিলেন, তা পরিবর্তন হয়নি। তাঁর শরীরে নিউমোনিয়া ধরা পড়েছে। বর্তমানে পর্যবেক্ষণে রাখা হয়েছে।’জ্বরে আক্রান্ত হয়ে গত বুধবার ঢাকার হলি ফ্যামিলি হাসপাতালে ভর্তি হয়েছিলেন কবির বকুল। অবস্থার অবনতি হলে শনিবার রাতে তাঁকে দ্রুত স্কয়ার হাসপাতালে স্থানান্তর করা হয়। তাঁর পরিবার সবার কাছে দোয়া চেয়েছে।কবির বকুল বর্তমানে প্রথম আলোর ব্র্যান্ড অ্যান্ড অ্যাক্টিভিশন বিভাগের ব্যবস্থাপক হিসেবে কর্মরত।
