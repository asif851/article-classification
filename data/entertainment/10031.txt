
• রাজকীয় পোশাক পরে আড্ডা দিচ্ছেন কয়েকজন। • আছেন রাজা, রানি আর রাজদরবারের বিভিন্ন পদের মানুষজন। • কী হচ্ছে এখানে? কোনো সিনেমার শুটিং?
এফডিসির ২ নম্বর ফ্লোরের প্রবেশপথে রাজকীয় পোশাক পরে আড্ডা দিচ্ছেন কয়েকজন। তাঁদের মধ্যে আছেন রাজা, রানি আর রাজদরবারের বিভিন্ন পদের মানুষজন। ব্যাপার কী? কী হচ্ছে এখানে? কোনো সিনেমার শুটিং? পাশ থেকে সংশ্লিষ্ট একজন বললেন, এখানে নাটকের শুটিং হচ্ছে। ঠিক তখনই বাংলাদেশ চলচ্চিত্র শিল্পী সমিতির কার্যালয়ের সামনের সরু পথ দিয়ে হেঁটে আসেন তথ্যমন্ত্রী হাসানুল হক ইনু। তাঁর সঙ্গে চ্যানেল আইয়ের পরিচালক ও বার্তাপ্রধান শাইখ সিরাজ। ফ্লোরের ভেতরে ঢোকার সঙ্গে আমন্ত্রণ জানালেন তিনি।
ভেতরে ঢুকতেই অবাক হতে হলো। পুরো ফ্লোরে রাজকীয় পরিবেশ। রাজদরবার আর রাজকীয় মানুষজনের ভিড়। সবাই ছবি তুলছেন। সঙ্গে আছেন সাধারণ পোশাকের মানুষজনও। মুহূর্তেই নীরবতা। আসন গ্রহণ করেন অতিথিরা। আজ এখানে ‘সাত ভাই চম্পা’র উদ্বোধনী প্রদর্শনীর আয়োজন করা হয়েছে। অনুষ্ঠানে স্বাগত বক্তব্য দেন চ্যানেল আই ও ইমপ্রেস টেলিফিল্ম লিমিটেডের ব্যবস্থাপনা পরিচালক ফরিদুর রেজা সাগর। আরও বক্তব্য দেন তথ্য প্রতিমন্ত্রী তারানা হালিম, তথ্যমন্ত্রী হাসানুল হক ইনু, চ্যানেল আইয়ের পরিচালক ও বার্তাপ্রধান শাইখ সিরাজ এবং টাইটেল স্পনসর ইমামি বাংলাদেশ লিমিটেডের সহকারী মহাব্যবস্থাপক হাসান মাহমুদ।
প্রাচীন বঙ্গের পৌরাণিক রূপকথা আর ঐতিহ্যকে ধারণ করে অঙ্গ, বঙ্গ আর কলিঙ্গের গল্প নিয়ে সম্পূর্ণ দেশীয় আঙ্গিকে তৈরি হচ্ছে মেগা টিভি সিরিজ ‘সাত ভাই চম্পা’। এই মেগা টিভি সিরিজ নিয়ে আগামী শুক্রবার রাত ৮টায় ৫২ মিনিটের বিশেষ পর্ব প্রচারিত হবে চ্যানেল আইয়ে। একই চ্যানেলে ৩০০ পর্বের ধারাবাহিকটি নিয়মিত প্রচারিত হবে প্রতি সপ্তাহে বুধবার, বৃহস্পতিবার ও শুক্রবার রাত আটটায়।
মেগা টিভি সিরিজ ‘সাত ভাই চম্পা’ পরিচালনা করছেন রিপন নাগ। গল্প তৈরি করেছেন রিপন নাগ ও নাজাকাত খান। চিত্রনাট্য ও সংলাপ লিখেছেন নাজাকাত খান ও ইমতিয়াজ সজীব। পোশাক পরিকল্পনা করছেন নোশীন রহমান, শিল্প নির্দেশনা দিচ্ছেন চয়ন কুমার দাস, রূপসজ্জার দায়িত্ব রয়েছেন কাইয়ুম মেহেদি। সিরিজের শিরোনাম গান তৈরি করেছে চিরকুট।
আজকের অনুষ্ঠানে জানানো হয়, বিশ্বায়নের এই যুগে আধুনিক প্রযুক্তি ব্যবহার করে সম্পূর্ণ দেশীয় আঙ্গিকে নির্মাণ করা হচ্ছে ‘সাত ভাই চম্পা’। সেট, পোশাক, মেকআপ, ক্যামেরা এবং ভিএফএক্স থেকে শুরু করে সবকিছুতেই থাকছে চমক।
