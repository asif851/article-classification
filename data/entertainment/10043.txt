
নাঈম । অভিনয়শিল্পী। কাজ করছেন টিভি আর চলচ্চিত্রে। আজ এনটিভিতে প্রচারিত হবে ধারাবাহিক নাটক পরিবার করি কল্পনা। এতে অভিনয় করেছেন তিনি।পরিবার করি কল্পনা...এই নাটকে নতুন যুক্ত হয়েছি আমি আর সুজানা। আজ থেকে আমাদের অংশগুলো দেখানো হবে। নাটকটি পরিচালনা করছেন রেদওয়ান রনি ও পল্লব বিশ্বাস। গল্পে আমি আর সুজানা দুজন দুজনকে ভালোবাসি। আমরা বিয়ে করার সিদ্ধান্ত নিই। ও বাসা থেকে চলে আসে, কিন্তু ওই সময় আমি আসতে পারিনি। একটা ঝামেলায় জড়িয়ে যাই আমি। এভাবেই কাহিনি এগিয়ে যায়।অন্য ধারাবাহিক...এখন আমার আরও দুটি ধারাবাহিক নাটক প্রচারিত হচ্ছে, এনটিভিতে ভালোবাসার চতুষ্কোণ এবং এসএ টিভিতে কালার । এর মধ্যে নতুন দুটি ধারাবাহিকের কাজ করেছি—বি ইউ শুভর এক্সট্রা এক্সক্লুসিভ ও পল্লব বিশ্বাসের রিলেশন। এক্সট্রা এক্সক্লুসিভ নাটকে অভিনয়ের পাশাপাশি মোশাররফ করিম, আমি আর অপূর্ব একসঙ্গে একটি গান গেয়েছি। গানটি আমরাই লিখেছি, সুর করেছি। এটি নাটকের শিরোনাম গান।চলচ্চিত্রে অভিনয়...আমার প্রথম ছবি জাগো (২০১০)। দ্বিতীয়টি রংধনু । পরিচালক নাবিল আশরাফ। গত বছর এই ছবির শুটিং শেষ করেছি। এখানে আমার সঙ্গে অভিনয় করেছেন আঁচল ও অ্যানি। আমি আসলে এই ছবির জন্য অপেক্ষা করছি। দর্শক কীভাবে নেয়, তা দেখে অন্য ছবির ব্যাপারে সিদ্ধান্ত নেব। কোনো প্রযোজককে বিপদে ফেলতে চাই না।ঈদের কাজ...ওয়াহিদ আনামের হিম নামে একটি টেলিছবির কাজ করেছি বরিশালে। এই টেলিছবির কাজ শেষ করে মাত্র ফিরেছি। এই টেলিছবিতে আমার সঙ্গে অভিনয় করেছেন তিশা ও তারিক আনাম খান। আরও কয়েকটি নাটকে কাজ করার জন্য আলোচনা হয়ে আছে।‘হয়তো বা তোমাকেই ভালোবাসি’...এই টেলিছবির কাজ করেছিলাম অনেক আগে। একবার প্রচারও হয়েছিল। মাছরাঙা টিভিতে আজ পুনঃপ্রচার করা হবে। এখানে আমার সঙ্গে অভিনয় করেছেন প্রসূন ও হাসিন।
