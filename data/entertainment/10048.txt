
দীপিকা পাড়ুকোন এখন বলিউডের শীর্ষ আয়কারী অভিনেত্রী। তাঁর অভিনীত হলিউড ছবি ‘ট্রিপল এক্স : দ্য রিটার্ন অব জেন্ডার কেইজ’-ও শিগগিরই মুক্তি পেতে যাচ্ছে। দিনে দিনে এ অভিনেত্রীর কদর বেড়েই চলেছে। আর এর সঙ্গে পাল্লা দিয়ে বাড়ছে তাঁর পারিশ্রমিকও। সম্প্রতি একটি বিজ্ঞাপনচিত্রে কাজ করার জন্য আট কোটি রুপি চেয়েছেন এই ‘পিকু’ অভিনেত্রী।সম্প্রতি একটি এয়ারলাইন প্রতিষ্ঠানের জন্য নির্মিত বিজ্ঞাপনচিত্রে কাজ করার প্রস্তাব পেয়েছেন দীপিকা। এ জন্য টানা চার দিন শুটিং করতে হবে এই তারকাকে। আর মাত্র চার দিনের জন্য দীপিকা চেয়েছেন আট কোটি রুপি। শেষ খবর পাওয়া পর্যন্ত এয়ারলাইনস প্রতিষ্ঠানটির সঙ্গে দীপিকার কোনো লিখিত চুক্তি হয়নি। জানা গেছে, দুই পক্ষের মধ্যে এখন দর-কষাকষি চলছে।বলিউডের তারকাদের মধ্যে কেবল আমির খান, শাহরুখ খান ও রণবীর কাপুরই একটি বিজ্ঞাপনে কাজ করে এই পরিমাণ পারিশ্রমিক পান। বলিউড বাবল।
