
দুজনেই অভিনয়জগতে বসবাস করছেন অনেক বছর হলো। মঞ্চ হোক কিংবা টেলিভিশন—মামুনুর রশীদ ও মিতা চৌধুরীর অভিনয়ে মুগ্ধ দর্শক সবখানেই রয়েছেন। তাঁরা এবার নতুনভাবে দেখবেন এই দুই শিল্পীকে। মামুনুর রশীদ ও মিতা চৌধুরী নতুন প্রযোজনা নিয়ে উঠছেন মঞ্চে। নাটকের নাম অমানুষ। বাঙলা থিয়েটার থেকে আসছে এই নাটক। এবারই মঞ্চে প্রথম একসঙ্গে অভিনয় করছেন এই দুই শিল্পী।অমানুষ নাটকটির রচনা ও নির্দেশনা মামুনুর রশীদের। নাটকে চরিত্র থাকছে মাত্র দুটি, যেগুলোতে অভিনয় করবেন মামুনুর রশীদ ও মিতা চৌধুরী। গতকাল এই দুই শিল্পী কারিগরি মহড়া করেন বাংলাদেশ শিল্পকলা একাডেমীর স্টুডিও থিয়েটার হলে। দুজনেই যেন নিজেদের এত বছরের যত অভিজ্ঞতা রয়েছে, সবই ঢেলে দিচ্ছেন এই প্রযোজনায়। কথা হলো নির্দেশক ও অভিনেতা মামুনুর রশীদের সঙ্গে। তিনি বললেন, ‘একটা ক্রান্তিকাল নিয়ে লেখা হয়েছে এই নাটক। এ সময়ে আমাদের সমাজব্যবস্থা, শিক্ষাব্যবস্থা যে ক্রান্তিকাল পার করছে, তার চিত্রই ফুটে উঠবে অমানুষ-এ।’২৫ এপ্রিল বাংলাদেশ শিল্পকলা একাডেমীর স্টুডিও থিয়েটার হলে সন্ধ্যায় অমানুষ-এর মঞ্চায়ন হবে। মজার ব্যাপার হলো মিতা চৌধুরী শুধু ২৫ নয়, ২৪ এপ্রিলও মঞ্চে উঠবেন তাঁর দল স্টেজ-১-এর সূচনা নাটকটি নিয়ে। মঞ্চের এই ব্যস্ততা নিয়ে মিতা চৌধুরী বলেন, ‘জানি না এই দুই শোর পর আমার অবস্থা কী হবে! তবে দুটি নাটক নিয়েই আমি দারুণ রোমাঞ্চিত হয়ে আছি। মামুন ভাইয়ের সঙ্গে পরিচয় লম্বা সময়ের হলেও একসঙ্গে কাজ করেছি খুব কম। সেই মামুন ভাইকেই মঞ্চে একই সঙ্গে নির্দেশক ও সহ-অভিনেতা হিসেবে পেয়ে গেলাম।’
