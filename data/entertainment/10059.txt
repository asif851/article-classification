
চলচ্চিত্রে প্রথম অভিনয় করতে এসে যৌন হেনস্তার শিকার হন জনপ্রিয় মার্কিন পপ তারকা, অভিনয়শিল্পী ও প্রযোজক জেনিফার লোপেজ। সম্প্রতি হারপার’স বাজার ম্যাগাজিনকে দেওয়া সাক্ষাৎকারে নিজের সেই ভয়াবহ অভিজ্ঞতার কথা তুলে ধরেন। বললেন, ‘আরও অনেক মেয়ে যেভাবে হেনস্তা হয়েছে, সেভাবে নয়, আমার অভিজ্ঞতা অন্য রকম। পরিচালক আমাকে শার্ট খুলে বক্ষযুগল দেখাতে বলেন। আমাকে এভাবেই যৌন হেনস্তা করা হয়েছিল। আমি কিন্তু তা করিনি। সরাসরি “না” বলে দিয়েছিলাম।’
জেনিফার লোপেজ কিন্তু সেই ছবি কিংবা পরিচালকের নাম প্রকাশ করেননি। তিনি আরও বলেন, ‘সেই হেনস্তাকারীর চেহারা মনে হলে এখনো আতঙ্কিত হয়ে পড়ি। আমার হৃৎস্পন্দন টের পাই। সেদিন সেই ছোট্ট “না” শব্দটি বলার সময় আমার বুক কেঁপে উঠেছিল। জানতাম, এর জন্য আমি কাজ হারাতে পারি। কিন্তু ব্যাপারটা আমার নীতিবিরুদ্ধ ছিল। যৌনতার বিনিময়ে কাজ পেতে চাইনি।’
জানালেন, এ ক্ষেত্রে তিনি কোনো দিন আপস করবেন না। তাই যৌন হেনস্তার বিরুদ্ধে সুযোগ পেলেই তিনি প্রতিবাদ জানাবেন। তাই এবার তিনি টাইম’স আপ আন্দোলনের সঙ্গে যুক্ত হয়েছেন। যৌন হেনস্তার কারণে ক্ষতিগ্রস্ত আর ভুক্তভোগীদের আইনি সহযোগিতা দেওয়ার জন্য এখন এই সংগঠনটি তহবিল গঠন করছে।
এদিকে গত বছর ৫ অক্টোবর ‘দ্য নিউইয়র্ক টাইমস’ ও ১০ অক্টোবর ‘দ্য নিউইয়র্কার’ পত্রিকা হলিউডের ‘মুভি মুঘল’ হার্ভি ওয়াইনস্টিনের যৌন কেলেঙ্কারি বিষয়ে দুটি অনুসন্ধানী প্রতিবেদন প্রকাশ করে। প্রতিবেদন দুটিতে হলিউডের প্রভাবশালী অভিনেত্রী থেকে শুরু করে উঠতি মডেল, এমনকি ওয়াইনস্টিন কোম্পানির নারী কর্মচারীরা পর্যন্ত হার্ভির যৌন নির্যাতন ও হয়রানির রোমহর্ষক বর্ণনা দিয়েছেন। এরপর পাল্টে যায় পুরো চিত্র। একে একে সামনে আসে যৌন হেনস্তার নানা ঘটনা।
হলিউডের বরেণ্য অভিনেতা মাইকেল ডগলাসের বিরুদ্ধে যৌন হেনস্তার অভিযোগ উঠেছে। সম্প্রতি এনবিসি নিউজের একটি অনুষ্ঠানে এ অভিযোগ করেছেন সুজান ব্রডি।
যৌন নিপীড়নের অভিযোগে পরিচালক ও নাট্যকার অ্যান্ড্রু ক্রেসবার্গকে বরখাস্ত করেছে ওয়ার্নার ব্রাদার্স। এই নির্মাতা প্রতিষ্ঠানে কয়েক বছর ধরে তাঁর বিরুদ্ধে অনেক যৌন হেনস্তার অভিযোগ জমা পড়েছে। তাঁদের মধ্যে আছেন ১৫ জন নারী ও ৪ জন পুরুষ। যৌন নিপীড়নের শিকার যাঁরা হয়েছেন, তাঁদের মতে, ক্রেসবার্গ কাজের জায়গা এতটাই বিষাক্ত করে তুলেছিলেন যে তাঁরা কাজ ছাড়তে বাধ্য হয়েছেন।
যুক্তরাষ্ট্রের বিমান সংস্থা আলাস্কা এয়ার গ্রুপ ইনকরপোরেশনসের একটি বিমানে ফেসবুকের প্রতিষ্ঠাতা মার্ক জাকারবার্গের বোন র‍্যান্ডি জাকারবার্গ যৌন হেনস্তার শিকার হয়েছেন বলে অভিযোগ উঠেছে।
হলিউডের পাশাপাশি যৌন হেনস্তাকারীদের বিরুদ্ধে এখন মুখ খুলছেন বলিউডের শিল্পীরাও। জানা যাচ্ছে, নারী শিল্পীদের পাশাপাশি পুরুষ শিল্পীরাও এখানে নানাভাবে যৌন হেনস্তার শিকার হচ্ছেন। মুখ খুলছেন পুরুষ শিল্পীরাও।
