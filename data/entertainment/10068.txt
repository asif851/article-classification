
হলিউডের অভিনেত্রী ক্রিস্টেন স্টুয়ার্টের সঙ্গে প্রেমের ইতি টানার পর এবার নাকি মার্কিন গায়িকা-অভিনেত্রী কেটি পেরির প্রেমে মজেছেন অভিনেতা রবার্ট প্যাটিনসন। নতুন এ জুটি অভিসারে মেতেছে বলেই দাবি করেছে যুক্তরাজ্যের ‘দ্য সান’ পত্রিকা।এ প্রসঙ্গে ঘনিষ্ঠ একটি সূত্র জানিয়েছে, আগে থেকেই পেরি ও প্যাটিনসনের মধ্যে বন্ধুত্ব ছিল। তবে তাঁদের বন্ধুত্ব প্রেমের সম্পর্কে রূপ নিচ্ছে বলেই ধারণা করছেন এ দুই তারকার কাছের বন্ধুরা। ইদানীং প্রায়ই একসঙ্গে ঘুরে বেড়াতে দেখা যাচ্ছে নতুন এ জুটিকে।সম্প্রতি লস অ্যাঞ্জেলেসে পেরি ও প্যাটিনসন একসঙ্গে একটি কনসার্ট উপভোগ করেন। তবে কেউ যাতে তাঁদের ঘনিষ্ঠতার বিষয়টিকে আঁচ করতে না পারে সেজন্য বেশ সতর্কই থাকছেন তাঁরা। একসঙ্গে কনসার্ট উপভোগ করলেও, সেখান থেকে আলাদাভাবে বের হতে দেখা গেছে তাঁদের।
ক্রিস্টেনের সঙ্গে বিচ্ছেদের পর পেরির ভেতরই ভালোবাসার আশ্রয় খুঁজছেন প্যাটিনসন। তিনি প্রায় এক সপ্তাহ কেটির বাড়িতেই কাটিয়েছেন। এ ছাড়া কয়েক দিনের অবকাশযাপনে তাঁরা সান্তা বারবারাতেও গিয়েছিলেন। শিগগিরই বাহামায় গিয়ে পেরির কয়েকজন বন্ধুর সঙ্গে সাক্ষাতের পরিকল্পনাও করে ফেলেছেন পেরি ও প্যাটিনসন।
গত বছরের জুলাইয়ে নির্মাতা রুপার্ট স্যান্ডার্সের সঙ্গে ক্রিস্টেনের ঘনিষ্ঠতার খবর ও ছবি ফাঁস হওয়ার আগে পর্যন্ত হলিউডে এক বাড়িতেই থাকতেন ক্রিস্টেন ও প্যাটিনসন। কিন্তু প্রেমিকার কাছ থেকে অপ্রত্যাশিতভাবে প্রতারিত হওয়ার পর প্যাটিনসন সেই বাড়ি থেকে চলে গিয়েছিলেন। প্রকাশ্যে নিজের ভুল স্বীকার করে এবং বারবার ক্ষমা চেয়ে শেষ পর্যন্ত প্রেমিক প্যাটিনসনকে ফিরে পান ক্রিস্টেন। গত সেপ্টেম্বরে সব দ্বন্দ্ব দূরে ঠেলে আবার একে অন্যের জীবনে ফিরে আসেন পর্দা ও বাস্তবের এ জুটি। লস অ্যাঞ্জেলেসে একসঙ্গে বসবাস শুরু করেন তাঁরা।
 
কিন্তু চলতি বছরের শুরুতে আবার টানাপোড়েন শুরু হয় এই জুটির সম্পর্কে। ‘দ্য রোভার’ ছবির শুটিংয়ের কাজে ফেব্রুয়ারি মাসে অস্ট্রেলিয়া চলে যান প্যাটিনসন। তিনি সেখানে থাকার সময় ক্রিস্টেনের সঙ্গে যোগাযোগ বন্ধ করে দেন। প্রেমিককে মানাতে ক্রিস্টেন অস্ট্রেলিয়ায় যেতে চাইলেও তাঁকে সেখানে যেতে বারণ করেন প্যাটিনসন।
কিন্তু যেকোনো উপায়ে প্রেম টিকিয়ে রাখার ঘোষণা দেন ক্রিস্টেন। শেষ পর্যন্ত প্রেমিক প্যাটিনসনকে ঠিকই মানিয়ে ফেলেন তিনি। অস্ট্রেলিয়ায় শুটিং শেষ করে সরাসরি যুক্তরাষ্ট্রে প্রেমিকার কাছে ফিরে যান প্যাটিনসন। পুনর্মিলনের পর বিভিন্ন জায়গায় তাঁরা প্রকাশ্যে ঘুরে বেড়িয়েছেন। কিন্তু শেষ রক্ষা হয়নি। গত ১৩ মে ছিল প্যাটিনসনের ২৭তম জন্মদিন। সেদিন সকালে ছবি তোলার জন্য তিনি ক্রিস্টেনের ফোন হাতে নেন। ওই সময় গোসল করছিলেন ক্রিস্টেন। হঠাত্ করে ক্রিস্টেনের ফোনে ভেসে ওঠে রুপার্টের পাঠানো বার্তা। সেটা দেখার সঙ্গে সঙ্গে চার বছরের সম্পর্ক ভেঙে দেওয়ার চূড়ান্ত সিদ্ধান্ত নিয়ে ফেলেন ‘টোয়াইলাইট’ তারকা রবার্ট প্যাটিনসন।
