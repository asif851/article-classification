
আনুশকা শর্মা যতই লুকোচুরি করুন, এই সপ্তাহে যে তাঁর বিয়ের সানাই বাজতে চলেছে, তা স্পষ্ট। বর-কনে দুজন রাজি। তাঁদের বিয়ে দিতে প্রস্তুত পরিবার ও পুরোহিত। আর কী লাগে? শর্মা আর কোহলি পরিবার এখন ইতালির মিলান শহরে আছে। শোনা যাচ্ছিল, মিলানেই মিলন হবে বিরাট কোহলি-আনুশকা শর্মার। এখন খবর এসেছে, ইতালির তাসকেনিতে একটি ঐতিহ্যবাহী রিসোর্টে বিরাট-আনুশকার বিয়ের আয়োজন করা হচ্ছে। আর নিজের জীবনের এই বিশেষ দিনে আনুশকা পরবেন ভারতের জনপ্রিয় ডিজাইনার সব্যসাচী মুখার্জির নকশা করা পোশাক। ইতালিতে যাওয়ার আগে প্রায় রাতেই সব্যসাচী মুখার্জিকে আনুশকার বাসা থেকে বের হতে দেখা গেছে। ধারণা করা হচ্ছে, বিয়ের পোশাক নিয়ে আলোচনা করতেই ডিজাইনারকে বাসায় ডাকতেন আনুশকা। এর আগে বলিউড তারকাদের মধ্যে বিদ্যা বালান, সোহা আলী খান, দিয়া মির্জা, বিপাশা বসু, অসিন, এশা দেওল, অমৃতা পুরি ও সদ্য বিবাহিত সাগরিকা ঘাটগেও সব্যসাচীর নকশা করা পোশাক পরে বিয়ের পিঁড়িতে বসেছেন।  বছর তিনেক আগে ‘হারপাস বাজার’ সাময়িকীকে দেওয়া সাক্ষাৎকারে আনুশকা শর্মা জানিয়েছিলেন, নিজের বিয়ের অনুষ্ঠান তিনি পুরোপুরি ঐতিহ্যবাহী রাখতে চান। আর অনুষ্ঠানটি করতে চান প্রাকৃতিক পরিবেশে। আজকালের মধ্যে ইতালির কোনো আঙুরখেতে এই অভিনেত্রীর বিয়ের সানাই বাজবে বলে গুঞ্জন শোনা যাচ্ছে। আর বড় আয়োজনে বিবাহোত্তর সংবর্ধনা হবে মুম্বাইয়ে। বিয়েতে আনুশকা সব্যসাচীর নকশা করা গাউন পরবেন, না লেহেঙ্গা পরবেন, তা এখনো জানা যায়নি।
আনুশকা শর্মা বাস্তবে বউ সাজার আগে দেখে নেওয়া যাক, এর আগে পর্দায় তিনি কতভাবে কনের সাজে হাজির হয়েছেন। টাইমস নাও





