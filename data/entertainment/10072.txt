
স্বাধীনতা দিবসকে উপলক্ষ করে মুক্তি পেয়েছে বেশ কয়েকটি দেশের গান। কিংবদন্তি শিল্পীদের গান তো আছেই, পাশাপাশি নবীন শিল্পীরাও দেশের গানকে শ্রোতাদের সামনে তুলে ধরছেন ভিন্নভাবে। আজ স্বাধীনতা দিবসে তেমনই কিছু গানের খবর নিয়ে এই প্রতিবেদন।
‘সূর্যোদয়ের গান’
নতুন চারটি দেশাত্মবোধক গান নিয়ে অনুষ্ঠান নির্মাণ করেছে ফাগুন অডিও ভিশন। অনুষ্ঠানের নাম ‘সূর্যোদয়ের গান’। গানগুলোতে কণ্ঠ দিয়েছেন সাবিনা ইয়াসমীন, সৈয়দ আব্দুল হাদী, রফিকুল আলম ও এন্ড্রু কিশোর। এটিএন বাংলায় আজ রাত আটটায় দেখানো হবে অনুষ্ঠানটি। ঢাকা ও ঢাকার বাইরে মুক্তিযুদ্ধের স্মৃতিবিজড়িত বিভিন্ন স্থানে গানগুলোর চিত্রায়ণ করা হয়। গানগুলোর কথা লিখেছেন মোহাম্মদ রফিকউজ্জামান, নজরুল ইসলাম বাবু, মোহাম্মদ জালালউদ্দিন। সুর করেছেন আলী আকবর রূপু, আহমেদ ইমতিয়াজ বুলবুল ও মোহাম্মদ নাসির। ভিডিও নির্মাণ করেছেন হানিফ সংকেত।
‘মাগো ভাবনা কেন’গৌরীপ্রসন্ন মজুমদারের লেখা ও হেমন্ত মুখোপাধ্যায়ের গাওয়া ‘মাগো ভাবনা কেন’ গানটি নতুন করে গেয়েছেন আট ব্যান্ডের আটজন গায়ক। তাঁরা হলেন সুমন (অর্থহীন), জন কবির (ইন্ডালো), জোহাদ (নেমেসিস), সুফি (আরবোভাইরাস), জামশেদ (পাওয়ারসার্জ), ত্রিদিব (মেকানিক্স), আদনান (ক্রাল) ও জুয়েল (মাইলস)। আর এই গানটির নতুন সংগীতায়োজন করেছেন জুয়েল। তিনি বলেন, ‘গত বছরের স্বাধীনতা দিবসে কাজী নজরুল ইসলামের “চল চল চল” কবিতাটি নিয়ে তৈরি গানটি সবাই খুব প্রশংসা করেন। সেখান থেকে অনুপ্রাণিত হয়ে এই গানটি তৈরি করেছি।’‘অনেক দামে পাওয়া’সৈয়দ আব্দুল হাদী, সামিনা চৌধুরী, পার্থ বড়ুয়া, শফিক তুহিন, কনা ও ইমরান কণ্ঠ দিয়েছেন ‘অনেক দামে পাওয়া’ শিরোনামের গানটিতে। এরই মধ্যে গানটির মিউজিক ভিডিও তৈরি হয়েছে। শিগগিরই অনলাইন ও বিভিন্ন টিভি চ্যানেলে ভিডিওটির প্রচার শুরু হবে।আরও কিছু গান
‘বাংলাদেশ’ গানটি গেয়েছেন এই প্রজন্মের সাতজন শিল্পী। তাঁরা হলেন নির্ঝর, শান, নিশিতা, লুৎফর হাসান, নাউমি, লতা ও এজাজ। গানটির সুর ও সংগীতায়োজন করেছেন শান। ইশতিয়াক আহমেদের লেখা ‘ও দেশ তোমার’ গানটি গেয়েছেন সুমন কল্যাণ। কণ্ঠ দেওয়ার পাশাপাশি গানটির সুর ও সংগীতায়োজনও করেছেন সুমন। এই প্রজন্মের গায়ক ইভান খান গেয়েছেন ‘অন্তরে বাংলাদেশ’ শিরোনামের একটি গান। গানটির কথা, সুর ও সংগীত করেছেন শিল্পী নিজেই। বান্দরবান, সেন্ট মার্টিনসহ বিভিন্ন স্থানে গানটির ভিডিওর কাজ হয়েছে।
