
এখন পর্যন্ত একাধিক নাটকে জুটি বেঁধে অভিনয় করেছেন বর্তমান প্রজন্মের জনপ্রিয় অভিনেতা কল্যাণ এবং দেশের জনপ্রিয় মডেল ও অভিনেত্রী সাদিয়া ইসলাম মৌ। এবার ঈদ উপলক্ষে ‘শিহরণ’ নাটকে জুটি বেঁধে অভিনয় করেছেন তাঁরা। নাটকটির আরেকটি বিশেষ চরিত্রে দেখা যাবে প্রখ্যাত অভিনেতা তারিক আনাম খানকে।এ প্রসঙ্গে কল্যাণ বলেন, ‘আমি মৌ আপুর সঙ্গে একাধিক নাটকে অভিনয় করেছি। সহ-অভিনেত্রী হিসেবে তিনি অনেক অভিজ্ঞ। তাঁর ব্যক্তিত্বও অনেক চমত্কার। তাঁর সঙ্গে কাজ করতে বরাবরই অনেক ভালো লেগেছে। আশা করছি, দর্শক নতুন এ নাটকও ভালোভাবে গ্রহণ করবেন।’‘শিহরণ’ নাটকের গল্পে দেখা যাবে, মৌ জনপ্রিয় একজন মডেল। তাঁর ভক্ত কল্যাণ। মিডিয়ায় কাজ করা নিয়ে একসময় মৌয়ের সঙ্গে তাঁর স্বামীর ভুল বোঝাবুঝি হয়। ঠিক সেই সময় মৌয়ের স্বামী সম্পর্কে এক গোপন রহস্য উদ্ঘাটন করেন কল্যাণ। এভাবেই নাটকের গল্প এগিয়ে যায়।
কল্যাণ ও মৌ জুটির ‘শিহরণ’ নাটকটি এবারের ঈদে দেশ টিভিতে প্রচারিত হবে।
