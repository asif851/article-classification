
বাংলা সাহিত্যের কিংবদন্তি লেখক প্রয়াত হুমায়ূন আহমেদের প্রাণের ঠিকানা গাজীপুরের পিরুজালি গ্রামের নুহাশ পল্লীও নানাভাবে স্মরণ করবে তাঁর প্রথম মৃত্যুবার্ষিকীর দিনটি। দিনটি পালনের জন্য নুহাশ পল্লীতে ভিন্ন এক উদ্যোগ নেওয়া হয়েছে। ১৯ জুলাই হুমায়ূন আহমেদের প্রথম মৃত্যুদিন উপলক্ষে শ পাঁচেক এতিম বাচ্চাকে দাওয়াত দেওয়া হয়েছে। বাদ জুমা কোরআন তিলাওয়াতের মধ্য দিয়ে হুমায়ূন আহমেদের আত্মার মাগফিরাতের জন্য দোয়া চাওয়া হবে।  নুহাশ পল্লীতে হুমায়ূন আহমেদ স্মরণে দিনব্যাপী অনুষ্ঠান প্রসঙ্গে তাঁর স্ত্রী মেহের আফরোজ শাওন প্রথম আলো ডটকমকে বলেন, ‘আহামরি তেমন কোনো আয়োজন নয়। শ পাঁচেক এতিম বাচ্চাকে দাওয়াত দেওয়া হয়েছে। বাদ জুমা কোরআনখানি ও দোয়ার পর সন্ধ্যায় এতিমদের সঙ্গে নিয়ে ইফতারি করা হবে। তাদের জন্য রাতের খাবারের আয়োজনও করা হয়েছে।’
শাওন আরও বলেন, ‘নুহাশ পল্লীতে হুমায়ূন আহমেদ স্মরণে আয়োজিত অনুষ্ঠানে এতিমদের পাশাপাশি কাছের কয়েকজন বন্ধুবান্ধবকে আমন্ত্রণ জানানো হয়েছে।’
 
হুমায়ূন আহমেদের মৃত্যদিনটি নানাভাবে স্মরণ করবে দেশের টেলিভিশন চ্যানেল, রেডিও ও পত্রিকাগুলোও। টেলিভিশন চ্যানেলগুলো হুমায়ূন আহমেদের নির্মিত বিভিন্ন চলচ্চিত্র ও নাটক প্রদর্শনের পাশাপাশি স্মৃতিচারণামূলক নানা অনুষ্ঠানের আয়োজন করেছে।
