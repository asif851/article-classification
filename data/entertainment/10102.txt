
দ্বিতীয়বার ছেলেসন্তানের জন্ম দিয়েছেন হলিউডের অভিনেত্রী মেগান ফক্স। অবশ্য এখন পর্যন্ত ছেলের নাম কিংবা তার সম্পর্কে বিস্তারিত কিছু জানাননি মেগান ও তাঁর স্বামী ব্রায়ান অস্টিন গ্রিন। গত বৃহস্পতিবার দ্বিতীয় সন্তানকে পৃথিবীতে স্বাগত জানিয়েছে হলিউডের এ তারকা দম্পতি।২৭ বছর বয়সী মেগান ও ৪০ বছর বয়সী ব্রায়ান বিয়ে করেছিলেন ২০১০ সালে। তাঁদের প্রথম ছেলে নোয়ার বয়স এখন ১৫ মাস। এ ছাড়া মেগানের স্বামী ব্রায়ানের সাবেক প্রেমিকা অভিনেত্রী ভেনেসা মার্সিলের সঙ্গে একটি ছেলে সন্তানও রয়েছে। সম্প্রতি এক খবরে এ তথ্য জানিয়েছে কন্ট্যাক্টমিউজিক।ব্রায়ান ও ভেনেসার ছেলের নাম কসিয়াস। সে ব্রায়ান ও সত্ মা মেগানের সঙ্গেই থাকে। আরেকটি ভাই উপহার পেয়ে আনন্দে পা যেন মাটিতেই পড়ছে না ১২ বছর বয়সী কসিয়াসের।‘বেভারলি হিলস ৯০২১০’ টিভি সিরিজে একসঙ্গে অভিনয় করতে গিয়ে অভিনেত্রী ভেনেসার সঙ্গে প্রণয়ে জড়িয়েছিলেন ব্রায়ান অস্টিন গ্রিন। ১৯৯৯ সাল থেকে পরবর্তী চার বছর তাঁরা একসঙ্গে ছিলেন। ২০০২ সালে তাঁদের ছেলে কসিয়াস পৃথিবীর আলো দেখে।
২০০৩ সালে ভেনেসার সঙ্গে বিচ্ছেদের এক বছরের মাথায় মেগানের সঙ্গে প্রণয়ের সম্পর্ক গড়ে তোলেন ব্রায়ান। ২০০৪ সালে ‘হোপ অ্যান্ড ফেইথ’ কমেডি সিরিজের সেটে প্রথম পরিচয় হয়েছিল ব্রায়ান ও মেগানের। তখন ব্রায়ানের বয়স ছিল ৩০ আর মেগানের ১৮। ২০০৬ সালে বাগদান সম্পন্ন করেন এ তারকা যুগল। কিন্তু তিন বছর পর ২০০৯ সালে তাঁরা বাগদান ভেঙে দেন। পরের বছরের জুনে ফের বাগদানের ঘোষণা আসে এই জুটির কাছ থেকে। ২০১০ সালের ২৪ জুন হাওয়াই দ্বীপপুঞ্জে ফোর সিজনস রিসোর্টে ঘরোয়াভাবে বিয়ের আনুষ্ঠানিকতা সম্পন্ন করেন ব্রায়ান ও মেগান।
