
বেশ কিছুদিন ধরে আপনার মোবাইল নম্বরটা বন্ধ পাচ্ছি…এবারের ঈদে কাতারে ছিলাম। ৭ অক্টোবর রাতে ফিরেছি। তার আগে টানা এক মাসের মতো ব্যাংককে তিনটি ছবির শুটিং নিয়ে ব্যস্ত ছিলাম। তাই এই কটা দিন নিজের মতো করে কাটাতে মোবাইল নম্বরটা বন্ধ রেখেছি।কাতারের প্রবাসী বাঙালিদের সঙ্গে ঈদ উদযাপনের আনন্দ কেমন ছিল?দেশের বাইরে অনেক বেড়াতে গিয়েছি। কিন্তু এবারের দলটি ছিল এককথায় অসাধারণ। শুরুতে শুনেছিলাম ৫ অক্টোবর আমাদের অনুষ্ঠান, কিন্তু যাওয়ার দিনে জানতে পারলাম, অনুষ্ঠান এক দিন এগিয়ে আনা হয়েছে। যেদিনই গিয়েছি, সেদিন সন্ধ্যায় অনুষ্ঠান। পরদিন থেকে শুধুই ঘোরাঘুরি। আমাদের দলে ছিলেন কনকচাঁপা, নির্ঝর, কোনাল ও নাদিয়া। দারুণ মজা করেছি। ঈদের সময়টায় বাঙালিরা আমাদের কাছে পেয়ে খুব খুশি হয়েছে। সত্যি কথা বলতে, অনেক বছর পর চমৎকার একটা বিদেশ সফর হলো।এবারের ঈদে ঢাকাসহ সারা দেশের বিভিন্ন প্রেক্ষাগৃহে আপনার তিনটি ছবি মুক্তি পেয়েছে। ব্যাপারটা কি অনেক বেশি আনন্দের ছিল, নাকি চাপেরও?
সত্যি কথা বলতে কি, একজন অভিনয়শিল্পী হিসেবে আমি কোনোভাবেই চাইনি তিনটি ছবি একসঙ্গে মুক্তি পাক। এ সিদ্ধান্ত প্রযোজকদের। আমাদের দর্শক কিন্তু নির্ধারিত। এত বড় উৎসবে এভাবে একজন অভিনয়শিল্পীর তিনটি ছবি মুক্তি দেওয়াটা আমি মোটেও সমর্থন করি না। দর্শক তাঁদের প্রিয় তারকার তিনটি ছবি একসঙ্গে মুক্তি পেলে কোনটা ফেলে কোনটা দেখবেন, তা নিয়ে বিভ্রান্ত হন। এতে প্রযোজকদেরই আর্থিকভাবে ক্ষতিগ্রস্ত হওয়ার আশঙ্কা থাকে বেশি।এখন বাংলা ছবিগুলো প্রেক্ষাগৃহে দর্শক টানতে পারছে না। ঈদের ছবিগুলোর ক্ষেত্রেও একই চিত্র লক্ষ করা গেছে। এই অবস্থাটা কেন বলে আপনি মনে করছেন?প্রথম ও প্রধান কারণ হচ্ছে, আমাদের দেশের বেশির ভাগ প্রেক্ষাগৃহের পরিবেশ কিন্তু মোটেও ভালো নয়। বসার চেয়ারে ছারপোকা, ফ্যান নষ্ট, এসি নষ্ট। মানুষ যে টাকা খরচ করে সিনেমা দেখবে, তাঁকে তো সুন্দর একটা পরিবেশ দিতে হবে।কিন্তু সিনেপ্লেক্সগুলোর অবস্থা তো মোটামুটি ভালো। সেখানে বিদেশি ছবির দর্শক যা দেখা যায়, ঈদের ছবিগুলোর দশর্ক সে তুলনায় কম?বাইরের ছবিগুলো প্রযুক্তিগত দিক দিয়ে আমাদের ছবির চেয়ে অনেক বেশি এগিয়ে। বাইরের ছবিগুলো দেখে পরিপূর্ণ বিনোদন নিয়ে দশক প্রেক্ষাগৃহ থেকে ফিরতে পারেন। আমাদের এখনকার ছবিগুলো সে জায়গায় অনেক বেশি পিছিয়ে আছে।ঈদের পর নতুন ছবির কাজ শুরু করেছেন কি?নাহ্। এখনো শুটিং শুরু করিনি। এ মাসের শেষ কিংবা আগামী মাসের শুরুতে নতুন ছবির কাজ দিয়ে শুটিং শুরু করব। এর মধ্যে কিন্তু গত শনিবার মনতাজুর রহমান আকবরের নতুন একটি ছবিতে অভিনয়ের জন্য চুক্তিবদ্ধ হলাম। এই ছবিতেও আমার সহশিল্পী শাকিব খান।১১ অক্টোবর ছিল আপনার জন্মদিন। কেমন কাটল এবারের জন্মদিন?মায়ের সঙ্গে ছিলাম। মা আশীর্বাদ করেছেন। তবে বাবাকে খুব মনে পড়েছে।সাক্ষাৎকার: মনজুর কাদের
