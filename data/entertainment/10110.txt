
ভুবন মাঝি ছবিতে অভিনয় করছেন অপর্ণা ঘোষ। এ ছবিতে তাঁর চরিত্রটির নাম ফরিদা। এ ছবির কাহিনি গড়ে উঠেছে মুক্তিযুদ্ধের প্রেক্ষাপটে। আর বাস্তবের থিয়েটারকর্মী অপর্ণা ছবিটিতেও একজন স্বাধীনতাকামী থিয়েটারকর্মী। অপর্ণা জানিয়েছেন, মুক্তিযুদ্ধের প্রেক্ষাপট আর থিয়েটারের অভিজ্ঞতা—এসব কিছুকেই অভিনয়ের সঙ্গে মিশিয়ে দিতে চান তিনি।অপর্ণা জানান, ভুবন মাঝি ছবির গল্পের শুরু মুক্তিযুদ্ধের শুরুর আগের ঘটনা দিয়ে। ১৯৭০ সাল, সেই সময়ের থিয়েটার করা মেয়ে ফরিদা। ফরিদার পরিবারের সবাই সেই সময়কার রাজনীতির সঙ্গে জড়িত। ফরিদার মধ্যেও তীক্ষ্ণ একটি রাজনৈতিক সচেতনতা ক্রিয়াশীল। ছবির কাহিনিতে ফরিদার সঙ্গে বাউল ভাবাদর্শের নহীর শাহর সম্পর্ক। এরই মধ্যে শুরু হয় মহান মুক্তিযুদ্ধ। মানুষে মানুষে সুসম্পর্ক আর কল্যাণের বাণী নিয়ে দ্বারে দ্বারে ঘুরলেও দেশরক্ষার যুদ্ধে যেতে চান না নহীর শাহ। কিন্তু ফরিদাই তাঁকে যুদ্ধে যাওয়ার সাহস জোগান।অপর্ণা বলেন, ‘গল্পের পরের ঘটনাগুলো শুটিং শেষে বড়পর্দায় দেখার আগ পর্যন্ত রেখে দেওয়া যাক।ভুবন মাঝি ছবিটি পরিচালনা করছেন ফখরুল আরেফিন। ছবির ফরিদা চরিত্রে অভিনয় করছেন অর্পণা ঘোষ।অপর্ণা বলেন, ‘ফরিদা চরিত্রের মধ্যে কি যেন একটা মায়া আছে। গল্পের সেই সময়ের মানুষে মানুষে সম্প্রীতি, দেশের প্রতি ভালোবাসা—ফরিদা সবই বহন করে।’ তিনি জানান, গল্পটি পড়ে চরিত্রটি তাঁর খুবই পছন্দ হয়েছে।অপর্ণা আরও জানান, ব্যক্তিজীবনে তিনি নিজেও একজন থিয়েটারকর্মী। ফলে চরিত্রটি ফুটিয়ে তুলতে অভিনয়ে তিনি বাড়তি কিছু সুবিধাও পাবেন। তিনি আরও বলেন, ‘মুক্তিযুদ্ধের প্রেক্ষাপট এবং একজন থিয়েটারকর্মী—এ সবকিছুই ফুটিয়ে তুলতে আমাকে এগিয়ে দেবে দীর্ঘদিনের থিয়েটারের অভিজ্ঞতা, মেঘমল্লার ছবি আর একাধিক মুক্তিযুদ্ধের নাটকে অভিনয়।’ তিনি আরও বলেন, ‘এ ছাড়া আমার বাবাও একজন মুক্তিযোদ্ধা ছিলেন। তাঁর কাছ থেকে পাওয়া মুক্তিযুদ্ধের অনেক গল্পের স্মৃতিও আমার আছে।’এদিকে পরিচালক ফখরুল আরেফিন জানিয়েছেন, আগামী ১ ফেব্রুয়ারি থেকে টানা এক মাস কুষ্টিয়ার শিলাইদহ রবীন্দ্রনাথ ঠাকুরের কুঠিবাড়ি এলাকাতে শুটিং হবে। পরে ঢাকা ও কলকাতায় ছবির বাকি অংশের শুটিং হওয়ার কথা রয়েছে।ভুবন মাঝি ছবিতে নহীর শাহ চরিত্রে অভিনয় করবেন কলকাতার নায়ক পরমব্রত। এ ছাড়া এ ছবিতে আরও অভিনয় করবেন মামুনুর রশীদ, মাজনুন মিজান প্রমুখ।
