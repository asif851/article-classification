
চলচ্চিত্রে অভিনয়ের জন্য নির্ধারিত পারিশ্রমিক না নিয়ে লভ্যাংশ নেওয়ার রীতিটা বলিউডের নায়কদের ক্ষেত্রেই বেশি প্রচলিত ছিল। ইদানীং নায়িকারাও একই পথে হাঁটছেন। গত বছর দীপিকা পাড়ুকোন ফাইন্ডিং ফ্যানি ছবির জন্য লভ্যাংশের বিনিময়ে চুক্তিতে রাজি হয়েছিলেন। জাজবা ছবিতে অভিনয়ের জন্য ঐশ্বরিয়াও একই ধরনের চুক্তি করেছিলেন। জানা গেছে, বিভিন্ন টিভি চ্যানেল, গানের স্বত্ব কিংবা ভারতের বাইরের আয় থেকে এরই মধ্যে ঐশ্বরিয়া রাই বচ্চনের অ্যাকাউন্টে জমা হয়েছে প্রায় তিন কোটি রুপি! নিজ দেশে আয়ের গ্রাফটাও ওপরের দিকে উঠছে দ্রুতগতিতে। জাজবা ছবিতে সহকারী প্রযোজক হিসেবেও তাঁর নাম রয়েছে। পরিচালক সঞ্জয় গুপ্ত বলেছেন, ‘ছবির শুরুতে আমরা কেউই পারিশ্রমিক নিয়ে কথা বলিনি। শুরুতেই নিজেদের নির্ধারিত পারিশ্রমিক দাবি করলে খরচের পরিমাণটা এত বেশি হতো যে, আমরা কাজ শেষ করতে পারতাম না। এখন অবশ্য সবাই খুশি। ছবির পরিকল্পনা কিংবা লাভ—উভয় ক্ষেত্রেই আমরা পার্টনার।’ বলিউডলাইফ।
