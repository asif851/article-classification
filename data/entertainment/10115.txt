
তখনো ‘কুইন’ হয়ে ওঠেননি কঙ্গনা রনৌত। ‘বাহুবলী’রূপী প্রভাসের বাহুতেও এত জোর হয়নি। ওই সময় দুজন আরেকটি ছবিতে সহশিল্পী ছিলেন। তখন আরও অনেক সহশিল্পীর মতো প্রেমে জড়িয়ে ছিলেন দুজন। 
সেটা ২০০৮ সালের কথা। কঙ্গনা কেবল তাঁর দ্বিতীয় ছবি ‘ফ্যাশন’-এর মাধ্যমে দর্শকমনে জায়গা করে নিয়েছেন। এরপরই তেলেগু ছবি ‘এক নিরঞ্জন’-এ সামিরা রূপে দেখা দেন। সহ-অভিনেতা ছিলেন আজকের বাহুবলী প্রভাস। পরিচালনা করেছিলেন পুরি জগন্নাথ। বক্স অফিসে খুব একটা বেশি সাফল্য পায়নি ছবিটি। এরপর আর একসঙ্গে দুজনকে দেখা যায়নি। দুজন দুই ইন্ডাস্ট্রিতে হয়েছেন সফল। এখন তো পুরো ভারত ‘বাহুবলী’-জ্বরে কাঁপছে। কঙ্গনাও সেদিনের অভিজ্ঞতার কথা জানালেন। প্রশংসা করলেন প্রভাসের। বললেন, ‘প্রভাসের এই সাফল্যে আমি খুশি। আমার মনে আছে, আমরা যখন সে সময়ে একসঙ্গে কাজ করছি, তখন প্রায়ই আমাদের মধ্যে ঝগড়া হতো। একটা সময়ে এত ঝামেলা হয় যে আমরা পরস্পরের সঙ্গে কথাবার্তা বলা পর্যন্ত বন্ধ করে দিই।’ কঙ্গনা বলেন, ‘আমি “বাহুবলী” দেখেছি। দুর্দান্ত! তাঁর সাফল্যে আমি গর্বিত।’ ইন্ডিয়ান এক্সপ্রেস
 
