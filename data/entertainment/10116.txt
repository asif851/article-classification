
কয়েক দিন আগে অস্ট্রেলিয়া থেকে ফিরেছেন মোশাররফ করিম। পরদিনই অভিনয় শুরু করেছেন সাগর জাহানের পরিচালনায় চুপ ভাই কিছু ভাবছে নাটকে। ছয় পর্বের নাটকটি নির্মিত হচ্ছে ঈদুল ফিতরের জন্য। অবশ্য বছর দুয়েক আগে চুপ ভাই কিছু বলবে নামে একই নির্মাতার একটি নাটকে অভিনয় করেছিলেন মোশাররফ। নির্মাতা বলেন, এটা ওই নাটকেরই সিক্যুয়েল। যেমনটি ছিল তাঁর আরমান ভাই ও সিকান্দার বক্স নামের ঈদ ধারাবাহিক দুটি।যখন চুপ ভাই কিছু ভাবছে নাটকের শুটিং করছিলেন মোশাররফ করিম, তখনই নির্মাতা অনিমেষ আইচের ফেসবুক টাইমলাইনে দেখা গেল নতুন একটি নাটকের চিত্রনাট্য লেখার খবর। চিত্রনাট্যের একটি পাতার পাশাপাশি মোশাররফ করিমের দুটি ভিন্ন ধরনের বেশভুষার ছবি। ছবি তিনটির ক্যাপশনে অনিমেষ আইচ লিখেছেন, ‘আমি আমার ক্যারিয়ারের শুরু থেকেই বেশ সিরিয়াসধর্মী কাজ করে আসছি। যদিও কিছু নাটকে তার ব্যতিক্রম ঘটেছে। কিন্তু কয়েক বছর যাবৎ আমার লেখা একটি কমেডি নাটক জনপ্রিয়তার চরমে পৌঁছে গেছে। নাটকটির নাম যমজ। সেই নাটকটির সিক্যুয়েল লিখছি এখন। লিখতে লিখতে এক্কা, নিক্কা আর কদু আজাদকে চোখের সামনে দেখতে পাচ্ছি আর একা একাই হাসছি। স্ক্রিপ্ট হাতে পেলে মোশাররফ করিম তাঁর অভিনয় জাদু দিয়ে দর্শকদের অন্য মাত্রার বিনোদন দেবেন, তাতে কোনো সন্দেহ নেই। এবার ঈদে পুনরায় লোক হাসাতে আসছি আমরা যমজ ৫ নিয়ে। এক্কা দোক্কা এবার ক্রিকেটার।’খোঁজ নিয়ে জানা গেল, যমজ ৫-এর গল্প এবার গ্রামের ক্রিকেট খেলাকে কেন্দ্র করে। পুরো নাটকে নারী অভিনয়শিল্পীর উপস্থিতি নেই বললেই চলে। অনিমেষ আইচের চিত্রনাট্যে এটি নির্মাণ করছেন আজাদ কালাম। নির্মাতা বলেন, ‘এ মাসের শেষ দিকে নাটকটির শুটিং হবে মানকিগঞ্জের একটি গ্রামে। সে অনুযায়ী মোশাররফ করিমের কাছ থেকে সময়ও নেওয়া হয়েছে। এই দুই নাটকের গল্পই মোশাররফ করিমকে ঘিরে।’ কথা হলো মোশাররফ করিমের সঙ্গে। বললেন, ‘আমার জন্য এটা আনন্দের খবর। নির্মাতাদের পছন্দ অনুযায়ী কাজ করতে পারছি।’
