

অনেক ‘প্রথম’কে সঙ্গী করেই জীবন কাটাতে হয়। নিতে হয় অভিজ্ঞতা। তারকাদের জীবনেও এমন প্রথম অভিজ্ঞতা রয়েছে। তাঁদের এমন প্রথম পাঁচটি অভিজ্ঞতা নিয়েই ‘প্রথম পাঁচ’। আজ এই বিভাগে হাজির হয়েছেন সংগীতশিল্পী কনা

প্রথম অ্যালবাম২০০৬ সালে আমার প্রথম অ্যালবাম জ্যামিতিকভালোবাসা বের হয়। প্রথম অ্যালবাম হিসেবে আমার মধ্যে আলাদা একটা উচ্ছ্বাস তো কাজ করছিলই। এখন আর তখনকার সময়ের মধ্যেও আছে অনেক ফারাক। আজকাল তো অনলাইনে অনেক গান মুক্তি দেওয়া হয়। অ্যালবাম মুক্তির যে আনন্দ সেই অনুভূতি আর এখন সেভাবে পাওয়া যায় না। আমার মনে আছে, জ্যামিতিকভালোবাসা বাজারে আসার পর আমার বন্ধুরাও অনেক খুশি হয়েছিল। সিডির দোকানে তখন পোস্টারও কিনতে পাওয়া যেত। শহরের নানা জায়গার দেয়ালে দেয়ালে আমার পোস্টার ছেয়ে গিয়েছিল। দেখলেই মন ভরে যেত। মনে আছে একদিন শুধু সেই পোস্টার দেখতেই বন্ধুরা মিলে বের হয়েছিলাম।প্রথম পারিশ্রমিকআমার বয়স যখন পাঁচ অথবা ছয়, তখন বাংলাদেশ টেলিভিশনের ‘এসো গান শিখি’ অনুষ্ঠানে অংশগ্রহণ করতাম। সংগীতশিল্পী ফেরদৌসী রহমান সেই অনুষ্ঠানে আমাদের গান শেখাতেন। অনুষ্ঠানে অংশগ্রহণের জন্য শিশুশিল্পীদের তখন ২৫০ টাকার একটি চেক দেওয়া হতো। টাকা খরচ করার মতো বয়স তো আর তখন হয়নি। তাই মা আমার পারিশ্রমিকগুলো একটি অ্যাকাউন্টে জমা করে রেখেছিলেন। আমি বড় হওয়ার পর তিনি সব টাকা আমার হাতে তুলে দেন।প্রথম রান্নাআগে আমাকে ডিম খেতে দিলে তার কুসুম ভাঙা দেখলেই মেজাজ বিগড়ে যেত। ছোটবেলায় এই নিয়ে খুব ঝামেলা করতাম। মা আমার এই অদ্ভুত বায়না দেখে মাঝেমধ্যে রাগ করতেন। মা বলতেন, এত সমস্যা থাকলে নিজে তৈরি করে খাও। সেই থেকেই আমি ডিম পোচ করতে শিখি। দ্বিতীয় শ্রেণীতে থাকতেই আমি খুব ভালো ডিম ভাজতে শিখে গিয়েছিলাম। এখনো সময় পেলে রান্নাবান্না করি। বাঙালি পদ রাঁধতেই বেশি ভালোবাসি।প্রথম বিদেশ ভ্রমণপ্রথম বিদেশ ভ্রমণ করেছিলাম পরিবারের সঙ্গে। ভারতের কলকাতায় গিয়েছিলাম আমরা। সেই সময়ের স্মৃতি আমার সেভাবে মনে নেই। প্রথম বিদেশ ভ্রমণের কথা বলতে গেলে তাই আমি বলব ২০০৫ সালে আমার যুক্তরাষ্ট্র সফরের কথা। সেটি অবশ্য পারিবারিক সফর ছিল না। গান গাইতে গিয়েছিলাম। অনেক বড় বড় শিল্পী ছিলেন সেই দলে। প্রয়াত অভিনেতা মান্না, অভিনেত্রী মৌসুমী, সামিনা চৌধুরী, পথিক নবীসহ অনেকেই ছিলেন। সবার মধ্যে আমি ছিলাম সবচেয়ে ছোট। ৮-৯ দিনের সফর ছিল সেটি। আমি তো প্রচণ্ড হোম সিক, তাই এই কদিনের সফরকেই আমার ভীষণ লম্বা মনে হচ্ছিল। সফরের শেষ দিকে পরিবারের কথা মনে করে কান্নাকাটি জুড়ে দিয়েছিলাম। তবে, দলের সবার থেকে বয়সে অনেক ছোট ছিলাম বলে অনেক বেশি আদর পেয়েছিলাম সবার কাছ থেকে।
প্রথম প্রেম
আমার প্রথম প্রেম বাংলাদেশে থাকেন না। তিনি থাকেন ভারতে। ম্যায়নেপ্যায়ারকিয়াসিনেমা দেখে সালমান খানের প্রেমে পড়ে গিয়েছিলাম। এটাই আমার প্রথম প্রেম। এরপর মাঝে বলিউড তারকা শাহরুখ খানের প্রতিও কিছুটা দুর্বল হয়েছিলাম। কিন্তু পরে আবার পুরোনো প্রেমিক সালমান খানের কাছেই ফিরে আসি। এই নায়কের অনেক অনেক ভিউ কার্ড আর পোস্টার ছিল আমার সংগ্রহে। বাংলাদেশের নায়ক প্রয়াত সালমান শাহকেও আমার অনেক বেশি ভালো লাগত।
অনুলিখন:নাদিয়া মাহমুদ
 
