
বিয়ে করে ঘরসংসার শুরু করলে কী অভিনয়শিল্পীদের কদর কমে? বলিউডে একটা সময় ঐশ্বরিয়া রাই বচ্চনই ছিলেন পরিচালকদের পছন্দের শীর্ষে। এক আইটেম গানে ঐশ্বরিয়াকে রাজি করানোর জন্য দিনের পর দিন অপেক্ষায় থাকতে হয়েছে পরিচালকদের। কিন্তু সম্প্রতি পরিচালক সঞ্জয় লীলা বানশালী তাঁর এক সময়ের হিট নায়িকা ঐশ্বরিয়া রাই বচ্চনের সঙ্গে কথা বলেও শেষপর্যন্ত বেছে নিয়েছেন প্রিয়াঙ্কা চোপড়াকে! বলিউডের অনেকেই ঐশ্বরিয়ার বিয়েকে এর পেছনে কারণ হিসেবে দেখছেন!মুম্বাইভিত্তিক অনলাইন পত্রিকা মুম্বাই মিররে প্রকাশিত এক খবরে বলা হয়েছে, ‘রাম লীলা’ নামের একটি চলচ্চিত্রে আইটেম গানের জন্য ঐশ্বরিয়াকে প্রস্তাব দিয়েছিলেন পরিচালক সঞ্জয় লীলা। তবে, শেষনাগাদ ঐশ্বরিয়াকে বাদ দিয়ে প্রিয়াঙ্কা চোপড়াকেই বেছে নিয়েছেন তিনি।এ প্রসঙ্গে ঐশ্বরিয়া রাই বচ্চন বলেন, ‘পরিচালকের সঙ্গে দেখা করে কথা বলেছি আমি, তবে আমার ধারণা কিছুদিন অপেক্ষা করলেই নতুন কোনো ঘোষণা শুনতে পাবেন।’‘রাম লীলা’ চলচ্চিত্রটিতে প্রধান ভূমিকায় রয়েছেন রণবীর সিং ও দীপিকা পাড়ুকোন। চলচ্চিত্রটির একটি আইটেম গানে রণবীরের সঙ্গে কাজ করবেন প্রিয়াঙ্কা চোপড়া। এ প্রসঙ্গে প্রিয়াঙ্কার একটি ঘনিষ্ঠ সূত্র জানিয়েছে, দুই মাস আগে থেকেই সঞ্জয় বানশালী ও প্রিয়াঙ্কার মধ্যে আইটেম গান নিয়ে কথা পাকা হয়ে রয়েছে।ঐশ্বরিয়া রাইকে বাদ দিয়ে প্রিয়াঙ্কাকে বেছে নেওয়া প্রসঙ্গে প্রিয়াঙ্কার ঘনিষ্ঠ সূত্রটি জানিয়েছে, কাজ চূড়ান্ত করার আগে অনেকের সঙ্গেই কথা বলেন পরিচালক সঞ্জয় লীলা। আইটেম গান থেকে ঐশ্বরিয়াকে বাদ দেওয়ার অর্থ হচ্ছে, পরিচালক হয়তো তাঁকে নিয়ে আরও বড় কিছু করার পরিকল্পনা করছেন।
