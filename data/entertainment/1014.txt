
২০১২ সালের ২৭ মে ঢাকায় সর্বশেষ যাত্রা হয় হাজারীবাগে। তখন অশ্লীল নাচ-গান আর জুয়ার আসর বসছে এমন অভিযোগে ঢাকা মেট্রোপলিটন পুলিশ যাত্রা প্রদর্শনীর অনুমতি দেওয়া থেকে বিরত থাকে। এরপর ঢাকায় আর যাত্রার প্রদর্শনী হয়নি। তিন বছর পর আবার সেই হাজারীবাগের একই স্থানে যাত্রা প্রদর্শনীর আয়োজন করা হয়েছে। এবার এই প্রদর্শনীর আয়োজন করেছে বলাকা শিল্পী গোষ্ঠী।১১ জুন রাতে উদ্বোধনী প্রদর্শনীতে ছিল হবিগঞ্জের চন্দ্রাবতী অপেরার যাত্রাপালা কাশেম মালার প্রেম।হাজারীবাগে যাত্রার প্যান্ডেলের প্রবেশপথে ব্যানারে লেখা আছে, ‘পঙ্গু, দুস্থ ও অসহায় যাত্রাশিল্পীদের সাহায্যার্থে যাত্রা’। ঢাকা মেট্রোপলিটন পুলিশের পক্ষ থেকে বলা হয়েছে, ‘এই প্রদর্শনী পর্যবেক্ষণ করা হচ্ছে। আপত্তিকর কিছু নজরে এলে কঠোর পদক্ষেপ নেওয়া হবে।’
