
বন্ধু-বান্ধবের কাছ থেকে নানা কৌশল খাঁটিয়ে টাকা ধার নিচ্ছেন চিত্রনায়ক রিয়াজ! কিন্তু শোধের কোনো নাম নেই। এক সময় বাসা থেকে বের হওয়াই বন্ধ হয়ে যায় তাঁর। ওদিকে প্রেমিকার সঙ্গে দেখা না করলেও হচ্ছে না। অগত্যা বাধ্য হয়ে বোরকা পরে বের হন তিনি। আর এ নিয়েই ঘটতে থাকে মজার কিছু শোধ-প্রতিশোধের খেলা। ‘ফুসমন্তর’ টেলিছবিতে এভাবেই রিয়াজের চরিত্রটি এগোতে থাকে। প্রথম আলোর সঙ্গে আলাপে রিয়াজ বললেন, ‘গল্পটা আমাদের সমাজের অনেকেরই। এ ধরনের ঘটনা আমাদের সমাজে হরহামেশাই ঘটছে। টাকা ধার নিলে কী ধরনের বিড়ম্বনার মধ্যে পড়তে হয় সেটাই এই টেলিছবিতে সুন্দরভাবে দেখানো হয়েছে। আমার কাছে একটু ভিন্নধর্মী মনে হয়েছে। তাই টেলিছবিতে অভিনয় করা। আমি নিশ্চিত, টেলিছবিটি দেখে মানুষ অনেক কিছুই জানতে পারবেন।’এবারই প্রথম চিত্রনায়ক রিয়াজকে নিয়ে টেলিছবি নির্মাণ করলেন নির্মাতা মাসুদ সেজান। ‘ফুসমন্তর’ টেলিছবিতে অভিনয় নিয়ে রিয়াজের কাজে মুগ্ধ তিনি। টেলিছবির শুটিংয়ের সময় বিষয়টি টের পেয়েছেন তিনি। এ প্রসঙ্গে তিনি বলেন, ‘রিয়াজ ভাই শুধু একজন ভালো অভিনেতা নন, খুব ভালো একজন মানুষ। তাঁর সঙ্গে আগে কাজ করা হয়নি। এবারই প্রথম তাঁকে নিয়ে নাটক বানালাম। তিনি যে এতটা পরিশ্রমী তা হয়তো টেলিছবিটি না বানালে বুঝতাম না। তিনি চরিত্রের সঙ্গে একাত্ম হয়ে কাজটি করছেন। অভিনয়ের প্রতি তাঁর সততা আমাকে মুগ্ধ করেছে।’বাংলাভিশনের জন্য নির্মিত টেলিছবি ‘ফুসমন্তর’-এ রিয়াজ অভিনয় করছেন সুজন নামের এক যুবকের চরিত্রে। টেলিছবিটির শুটিং সম্প্রতি শেষ হয়েছে। এতে রিয়াজ ছাড়াও অভিনয় করেছেন বাঁধন, মিশু সাব্বির, শামীমা নাজনীন, মিলন ভট্ট, নুর আলম নয়ন, আল-আমিন প্রমুখ।
