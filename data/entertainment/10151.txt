
শাহরুখ খান, অনিল কাপুর, অজয় দেবগনসহ আরও বড় বলিউড তারকার পাশাপাশি এবার অক্ষয় কুমারের ক্ষেত্রেও একই ঘটনা ঘটালেন জনপ্রিয় কৌতুক অভিনেতা কপিল শর্মা। ছোট পর্দায় ‘দ্য গ্রেট ইন্ডিয়ান লাফটার চ্যালেঞ্জ’ শোর বিচারকের ভূমিকায় রয়েছেন বলিউড সুপারস্টার অক্ষয় কুমার।
এই শোতে আসার কথা ছিল সনি টিভির জনপ্রিয় অনুষ্ঠান ‘দ্য কপিল শর্মা শো’-এর সঞ্চালক কপিলের, কিন্তু কথা দিয়েও তিনি এলেন না। এর আগে কপিল সনি চ্যানেলে তাঁর নিজের শোতে বলিউডের একাধিক তারকাকে অপেক্ষায় রেখেও শুটিংয়ে আসেননি। এবার অন্যের শোতেও ফাঁকি দিলেন তিনি।
কপিল এখন ব্যস্ত তাঁর আগামী ছবি ‘ফিরাঙ্গি’ প্রচারণায়। তাঁর অভিনীত ও প্রযোজিত এই ছবিটির প্রচারণায় অক্ষয়ের কমেডি অনুষ্ঠানে যাওয়ার কথা ছিল। এ জন্য পুরোপুরি প্রস্তুতি নেওয়া হয়ে গিয়েছিল। কিন্তু শুটিং শুরু হওয়ার সময় কপিলের কোনো পাত্তাই নেই। কপিলের জন্য ‘দ্য গ্রেট ইন্ডিয়ান লাফটার চ্যালেঞ্জ’ শোয়ের পুরো টিম দীর্ঘক্ষণ অপেক্ষায় থাকে। দীর্ঘ অপেক্ষার পর কপিলের পক্ষ থেকে জানানো হয় যে তিনি শুটিংয়ে আসতে পারবেন না। কারণ সেই একই। শারীরিক অসুস্থতার কারণে তিনি অক্ষয় কুমারের এই শোতে আসতে পারছেন না। কপিলের পিআর টিম জানায় যে তিনি শুটিংয়ে আসতে চেয়েছিলেন, কিন্তু ডাক্তার তাঁকে পুরোপুরি বিশ্রাম নিতে বলেছেন। কিছুদিন আগে সালমান খানের ‘বিগ বস’ এবং ‘সুপার ড্যান্সার’-এ সেটে কপিল তাঁর ছবি ‘ফিরাঙ্গি’র প্রচারণায় এসেছিলেন।
‘ফিরাঙ্গি’ ছবির ট্রেলার মুক্তির সময় কপিল বলেছিলেন, ‘আমি দীর্ঘ সময়ের জন্য মানসিক অবসাদে ভুগছিলাম। এমনকি নিজেকে শেষ করে দেওয়ার কথাও মাথায় এসেছিল। সারা দিন ধরে প্রচুর মদ্যপান করতাম। আর তার জন্য অসুস্থ হয়ে পড়তাম। আর শুটিংয়ে আসতে পারতাম না।’  ‘কিস কিস কো প্যায়ার কারু’ ছবির মাধ্যমে বলিউডে পা রেখেছিলেন কপিল শর্মা। তাঁর আসন্ন মুক্তিপ্রাপ্ত ছবি ‘ফিরাঙ্গি’তে ঈশিতা দত্ত এবং মোনিকা গিলকে প্রধান দুটি চরিত্রে দেখা যাবে। ছবিটি ২৪ নভেম্বর মুক্তি পাবে।
