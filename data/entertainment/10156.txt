
গানের জগতে বহু বছর ধরেই আছেন হৃদয় খান ও মিলা। গানের বাইরে তাঁরা দুজন খুব ভালো বন্ধু। দুই বন্ধু এত দিন নিজেদের মতো করে গান গেয়েছেন। বন্ধু মিলার সর্বশেষ একক অ্যালবামে ‘ফিরে আয়’ শিরোনামের একটি গানের সুর ও সংগীত পরিচালনাও করেছিলেন হৃদয়। কিন্তু ‘বেয়াড়া প্রেম’ গাওয়ার আগে এক গানে কখনোই তাঁরা দুজন একসঙ্গে কণ্ঠ দেননি বলে জানালেন। গত রোববার রাতে হৃদয় খানের স্টুডিওতে প্রথমবারের মতো কোনো গানে একসঙ্গে কণ্ঠ দিলেন তাঁরা। মনে রেখো সিনেমার এই গানের কথা লিখেছেন এস এ হক অলিক।সোমবার দুপুরে প্রথম আলোকে হৃদয় বলেন, তাঁর অনেক দিনের ইচ্ছা ছিল একটি গান রেকর্ড করবেন, যেটিতে সহশিল্পী থাকবেন তাঁরই পছন্দের গায়িকা মিলা। শেষ পর্যন্ত তা সম্ভব হয়ছে বলে তিনি খুশি।মিলা সাধারণত দ্রুতলয়ের গান গেয়ে থাকেন। কিন্তু ‘বেয়াড়া প্রেম’ পুরোপুরি তাঁর বিপরীতধর্মী উল্লেখ করে হৃদয় বলেন, ‘মিলার শ্রোতারা একটু ভিন্ন রকমভাবে তাকে শুনতে পাবেন। খুবই শ্রুতিমধুর গান। সে গেয়েছেও অসাধারণ। আমি এই ধরনের কম্পোজিশন এর আগে করিনি।’মিলা বলেন, তাঁর ও হৃদয়ের ভক্তরাও একসঙ্গে তাঁদের গানে দেখতে চান। সে কারণে এটি তাঁদের জন্য বাড়তি পাওয়া হবে।এদিকে ঈদ উপলক্ষে হৃদয় খান নতুন আরেকটি গানের ভিডিও নিয়ে দর্শক-শ্রোতাদের সামনে হাজির হতে যাচ্ছেন। ‘ছেড়ো না’ শিরোনামের এই গানের কথা লিখেছেন মিলন মাহমুদ।ওয়াজেদ আলী পরিচালিত মনে রেখো সিনেমার প্রধান দুই অভিনয়শিল্পী হলেন বাংলাদেশের মাহি ও ভারতের কলকাতার বনি সেনগুপ্ত।
