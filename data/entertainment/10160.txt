
‘ওদের গানের বিচার করার ক্ষমতা হয়তো আমার নেই। বরং আমি ওদের গান শুনেছি, ওদের কাছ থেকে শিখেছি।’ বললেন জনপ্রিয় ব্যান্ডতারকা আইয়ুব বাচ্চু। তিনি চ্যানেল আইয়ের লোকসংগীতশিল্পী অন্বেষণমূলক রিয়্যালিটি শো ‘আড়ং ডেইরি-চ্যানেল আই বাংলার গান’ প্রতিযোগিতার মূল বিচারকের দায়িত্ব পালন করেছেন। বিচারক হিসেবে দায়িত্ব পালন করে নিজেকে সৌভাগ্যবান মনে করা এ শিল্পী বলেন, ‘গান শোনার একটা ভালো সুযোগ ছিল এটি।’আজ রোববার দুপুরে প্রতিযোগিতা চূড়ান্ত পর্বের ঘোষণার সংবাদ সম্মেলনে এমন বিনয় প্রকাশ করলেন বিশিষ্ট এ ব্যান্ডশিল্পী। নবীন শিল্পী ব্যান্ড সেরা সাত প্রতিযোগীকে নিয়ে ২২ জুলাই শুক্রবার অনুষ্ঠিত হতে যাচ্ছে। মিরপুরের শহীদ সোহরাওয়ার্দী ইনডোর স্টেডিয়াম মিরপুরে ওই দিন সন্ধ্যা সাড়ে সাতটায় বসবে এ উৎসব। তেজগাঁওয়ের চ্যানেল আই কার্যালয়ে রোববার সংবাদ সম্মেলন করে এসব তথ্য জানানো হয়। সংবাদ সম্মেলনে উপস্থিত ছিলেন চ্যানেল আইয়ের ব্যবস্থাপনা পরিচালক ফরিদুর রেজা সাগর, ব্র্যাক ডেইরি অ্যান্ড ফুড এন্টার প্রাইজেসের পরিচালক তৌফিকুর রহমান, প্রতিযোগিতার প্রধান দুই বিচারক বরেণ্য কণ্ঠশিল্পী রেজওয়ানা চৌধুরী বন্যা ও ব্যান্ড তারকা আইয়ুব বাচ্চু। প্রতিযোগীদের নিয়ে নিজেদের অভিমত জানান বিশিষ্ট লোকসংগীতশিল্পী ইন্দ্রমোহন রাজবংশী, আকরামুল ইসলাম। অনুষ্ঠেয় মহা উৎসবের কিছু পরিকল্পনার কথা জানান প্রতিযোগিতার পরিচালক ইজাজ খান।
