
পিতৃতান্ত্রিক সমাজব্যবস্থা বাধা হয়ে দাঁড়িয়েছে নারীর পথচলায়। সামাজিক কুসংস্কার, ধর্মীয় গোঁড়ামি ও প্রযুক্তির অসৎ ব্যবহারে দুর্বিষহ হয়ে ওঠে তাঁদের জীবন। এমন বিষয় নিয়ে তৈরি হচ্ছে পূর্ণদৈর্ঘ্য চলচ্চিত্র আহত ফুলের গল্প।
ছবিটি আগামী জানুয়ারিতে মুক্তি দেওয়ার কথা বললেন পরিচালক অন্ত আজাদ। শুটিং শেষ পর্যায়ে। এ ছবির বেশির ভাগ শুটিং হয়েছে পঞ্চগড়ের মাটিয়ারপাড়া গ্রামে। পরিচালক বলেন, ‘পোস্ট প্রোডাকশনের কাজ শেষ হলে বিভিন্ন চলচ্চিত্র উৎসবে পাঠাব। তারপর কয়েকটি সিনেমা হলে মুক্তি দেব।’
ছবির কেন্দ্রীয় চরিত্রে অভিনয় করেছেন তাহিয়া খান। আছেন গাজী রাকায়েত, সুজন মাহাবুব, আলী আহসান, অনন্যা হক, শেলী আহসান, জয়া, অভি চৌধুরী, শান্ত কুণ্ডু প্রমুখ। ছবিতে পঞ্চগড় জেলার আঞ্চলিক বিয়ের গান ব্যবহৃত হয়েছে। আছে রবীন্দ্রনাথের গান ও নজরুলের কবিতা। দুটি মৌলিক গান লিখেছেন সোলায়মান আকন্দ ও শাহিন আহমেদ।
 
