
হৃতিক রোশন আর সুজান খানের মতো এমন বন্ধুত্বপূর্ণ বিচ্ছেদের নজির বলিউডে খুব একটা পাওয়া যায় না। বিবাহবিচ্ছেদ হয়ে যাওয়ার পরও তাঁরা দুজন বন্ধুত্ব বজায় রেখেছেন। তা না হয় রাখলেন, কিন্তু ইদানীং প্রতিটি পার্টিতে দুজনের একসঙ্গে উপস্থিতি, সিনেমা দেখতে যাওয়া, ছেলেদের সঙ্গে নিয়ে বিদেশ ভ্রমণ ও নৈশভোজ—এসব কিসের আলামত? ১১ জানুয়ারি হৃতিকের জন্মদিনে সামাজিক যোগাযোগমাধ্যমে সুজানের আবেগপ্রবণ পোস্টও সন্দেহের উদ্রেক করে। এখন অনেকের মনে প্রশ্ন জাগতেই পারে, হৃতিক-সুজানের সম্পর্কের সমীকরণটা আসলে কী?
চার বছর চুটিয়ে প্রেম করার পর ২০০০ সালের ২০ ডিসেম্বর গাঁটছড়া বেঁধেছিলেন হৃতিক রোশন ও সুজান রোশন। সবকিছু ঠিক থাকলে ২০১৩ সালে তাঁদের বিয়ের ১৩ বছর পূর্তি হওয়ার কথা ছিল। কিন্তু ১৩তম বিয়ে বার্ষিকীর ঠিক এক সপ্তাহ আগে, মানে ২০১৩ সালের ১৩ ডিসেম্বর হৃতিক তাঁর ও সুজানের বিবাহবিচ্ছেদের ঘোষণা দেন। কাগজে-কলমে তাঁদের বিচ্ছেদ হয় ২০১৪ সালে।  দুই ছেলে রিদান আর রিহানকে নিয়ে সুখেই দিন কাটছিল হৃতিক-সুজানের। কিন্তু সুখের সংসারে কালো ছায়া হয়ে ভর করে হৃতিকের পরকীয়া। ২০১০ সালে মুক্তি পাওয়া ‘কাইটস’ ছবিতে হৃতিকের সহশিল্পী ম্যাক্সিকোর মডেল বারবারা মোরির সঙ্গে তাঁর প্রেমের গুঞ্জন শোনা যায়। অনেকে বলেন, তখন থেকেই হৃতিক-সুজানের সংসারে অশান্তির শুরু। পরে অবশ্য বারবারা নন, হৃতিকের সঙ্গে প্রেমের সম্পর্ক প্রগাঢ় হয় একই ছবির আরেক অভিনেত্রী কঙ্গনা রনৌতের। তবে কঙ্গনার প্রতিও হৃতিকের প্রেম ক্রমে ফুরিয়ে যায়। এখন এই অভিনেতা একা আছেন। আর একাকিত্বে সঙ্গী হিসেবে পেয়েছেন সাবেক স্ত্রী সুজানকে।  হৃতিক-কঙ্গনার প্রেমের সম্পর্ক নিয়ে যখন গণমাধ্যমে নানা রকম বিতর্ক চলছে, তখন হৃতিকের পক্ষে ঢাল হয়ে দাঁড়ান সুজান খান। বললেন, হৃতিকের মতো সাফ হৃদয়ের মানুষই হয় না। কিছুদিন আগে হৃতিকের জন্মদিনে শুভেচ্ছা জানিয়ে তাঁর সাবেক স্ত্রী লিখেছেন, হৃতিক সব সময় তাঁর জীবনের সূর্যকিরণ।
তবে কি তাঁরা আবার এক হওয়ার কথা ভাবছেন? এই সাবেক দম্পতির পরিচিত অনেকেই বলছেন, ‘দেরিতে হলেও হৃতিক ও সুজান তাঁদের মধ্যকার সমস্যাগুলো খুঁজে বের করতে পেরেছেন। এখন সেসব কাটিয়ে ওঠার চেষ্টা করছেন। তাঁদের মধ্যে বোঝাপড়া আগে থেকেই ভালো। খুব জলদি তাঁরা আবার এক হবেন।’
আরেক পক্ষ অবশ্য এই কথাকে তুড়ি মেরে উড়িয়ে দেন। তাঁদের মতে, হৃতিক-সুজান যা করছেন, সব তাঁদের সন্তানদের মঙ্গলের জন্য। ছেলেদের মন রাখতে একসঙ্গে সময় কাটাতে তাঁদের কোনো আপত্তি নেই। কিন্তু তাঁদের দুজনের জীবনযাপন আলাদা। আর যে যে যার যার দুনিয়ায় ভালোই আছেন। ডেকান ক্রনিকল
