
শনিবার, মধ্যরাত। রাজধানীর ধানমন্ডির আবাহনী মাঠে চলছে ‘বেঙ্গল উচ্চাঙ্গসংগীত উৎসব ২০১৭’। সবাই অপেক্ষা করছেন পণ্ডিত হরিপ্রসাদ চৌরাসিয়ার বাঁশি শোনার জন্য। আর ঠিক তখনই ঘটে গেল অন্য ঘটনা। মাঠে বেঙ্গল ক্রিয়েশনসের স্টলে অবমুক্ত করা হয় গিয়াস উদ্দিন সেলিমের নতুন ছবি ‘স্বপ্নজাল’-এর প্রথম ট্রেলার। পরিচালকের মতে, ‘আমার এই ছবির প্রথম চমক।’ ট্রেলারটি অবমুক্ত করেন উৎসবের আয়োজক প্রতিষ্ঠান বেঙ্গল ফাউন্ডেশনের মহাপরিচালক ও বেঙ্গল ক্রিয়েশনসের ব্যবস্থাপনা পরিচালক লুভা নাহিদ চৌধুরী ও বেঙ্গল ফাউন্ডেশনের মহাব্যবস্থাপক আতাউর রহমান। জানানো হলো, বেঙ্গল ক্রিয়েশনসের ইউটিউব চ্যানেলে ও ফেসবুকে দেখা যাবে ট্রেলারটি। এ সময় উপস্থিত ছিলেন ছবির পরিচালক গিয়াস উদ্দিন সেলিম, বেঙ্গল ক্রিয়েশনসের ক্রিয়েটিভ পরিচালক এন রাশেদ চৌধুরীসহ ছবির সঙ্গে সংশ্লিষ্টরা।
এরপর প্রথম আলোকে গিয়াস উদ্দিন সেলিম বলেন, ‘আমরা খুব সফটভাবে ছবির প্রথম ট্রেলার অবমুক্ত করেছি। এখন থেকে ছবির প্রচারণার কাজ আনুষ্ঠানিকভাবে শুরু হলো।’
গিয়াস উদ্দিন সেলিম ‘মনপুরা’ ছবি দিয়ে বাংলাদেশের চলচ্চিত্রে নতুন মাইলস্টোন তৈরি করেছিলেন। ‘মনপুরা’ ছবিটি ২০০৯ সালে জাতীয় চলচ্চিত্র পুরস্কারে শ্রেষ্ঠ চলচ্চিত্র (অঞ্জন চৌধুরী পিন্টু), শ্রেষ্ঠ অভিনেতা (চঞ্চল চৌধুরী), শ্রেষ্ঠ খল অভিনেতা (মামুনুর রশীদ), শ্রেষ্ঠ চিত্রনাট্যকার (গিয়াস উদ্দিন সেলিম), শ্রেষ্ঠ নারী কণ্ঠশিল্পী (চন্দনা মজুমদার ও কাজী কৃষ্ণকলি ইসলাম) বিভাগে পুরস্কার জিতেছে। পেয়েছে ‘মেরিল-প্রথম আলো পুরস্কার’। নয় বছর পর গিয়াস উদ্দিন সেলিম আবার ছবি তৈরি করেছেন। বললেন, ‘আমরা চেষ্টা করেছি, দর্শক যেন ছবিটা দেখে।’
গিয়াস উদ্দিন সেলিম জানালেন, জানুয়ারি মাসের প্রথম সপ্তাহেই ছবিটি ছাড়পত্রের জন্য চলচ্চিত্র সেন্সর বোর্ডে জমা দেবেন। ছবিটি মুক্তি দেওয়ার জন্য ফেব্রুয়ারি মাসকে বেছে নিয়েছেন তিনি। ইচ্ছা আছে প্রথম সপ্তাহেই।
