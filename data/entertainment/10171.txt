
কলকাতায় আগামী ৫ জানুয়ারি থেকে শুরু হচ্ছে বাংলাদেশের মুক্তিযুদ্ধভিত্তিক এবং মুক্তিযুদ্ধের চেতনা নিয়ে নির্মিত ছবি নিয়ে ‘বাংলাদেশের চলচ্চিত্র উৎসব’। উৎসব চলবে ৮ জানুয়ারি পর্যন্ত।
কলকাতার বাংলাদেশ উপহাইকমিশনের প্রথম সচিব (প্রেস) মোফাকখারুল ইকবাল প্রথম আলোকে জানান, কলকাতার সাংস্কৃতিক কেন্দ্র নন্দনে উৎসবের উদ্বোধন হবে ৫ জানুয়ারি। উদ্বোধন করবেন তথ্যমন্ত্রী হাসানুল হক ইনু। উৎসব চলবে নন্দনের দুটি প্রেক্ষাগৃহ এবং নজরুল তীর্থ মিলনায়তনে। উৎসবের আয়োজক কলকাতার বাংলাদেশ উপহাইকমিশন।
উৎসবে দেখানো হবে মুক্তিযুদ্ধ ও মুক্তিযুদ্ধের চেতনা নিয়ে নির্মিত ৪০টি চলচ্চিত্র। এর মধ্যে আছে পূর্ণদৈর্ঘ্য ছবি, স্বল্পদৈর্ঘ্য ছবি এবং প্রামাণ্যচিত্র। উল্লেখযোগ্য ছবিগুলো হলো ‘গেরিলা’, ‘অনিল বাগচীর একদিন’, ‘স্বাধীনতা আমার স্বাধীনতা’, ‘বঙ্গবন্ধুর অসমাপ্ত আত্মজীবনী’, ‘আমার বন্ধু রাশেদ’, ‘একাত্তরের মা জননী’, ‘মৃত্তিকা মায়া’, ‘চিরঞ্জীব বঙ্গবন্ধু’, ‘একাত্তরের গণহত্যা ও বধ্যভূমি’, ‘লাল সবুজের সুর’। আরও থাকবে মুক্তিযুদ্ধের আলোকচিত্র নিয়ে প্রদর্শনী।
