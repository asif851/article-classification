
স্থপতি ও চলচ্চিত্র নির্মাতা এনামুল করিম নির্ঝর গান লেখেন, সুর করেন। এবার তিনি তৈরি করেছেন ১০১টি গান। সবকটি গান পাওয়া যাবে একই অ্যালবামে। নাম এক নির্ঝরের গান। গানগুলোতে কণ্ঠ দিয়েছেন ৫১ জন শিল্পী। সংগীত আয়োজন করেছেন এই প্রজন্মের নয়জন। এরই মধ্যে তৈরি হয়ে গেছে গানগুলো। এখন তৈরি হচ্ছে মিউজিক ভিডিও। আর তা পরিচালনা করছেন আগামী দিনে চলচ্চিত্র তৈরি করবেন এমন কয়েকজন তরুণ নির্মাতা।নির্ঝর বলেন, ‘নিজের কাজের ফাঁকে ফাঁকে গানগুলো তৈরির পেছনে পুরো একটি বছর সময় দিয়েছি। গানগুলোতে কণ্ঠ দেওয়ার জন্য বিভিন্ন প্রজন্মের শিল্পীদের আমন্ত্রণ জানিয়েছি। পাশাপাশি একেবারে নতুন ছেলেমেয়েরাও আছেন। তাঁরা যথেষ্ট প্রতিভাবান। একটি ব্যাপার খুব ভালো লেগেছে, যাঁদেরই গান গাওয়ার জন্য আমন্ত্রণ জানিয়েছি, সবাই আমার এই উদ্যোগকে স্বাগত জানিয়েছেন।’
নির্ঝর জানান, অডিও সিডি আকারে নয়, গানগুলো শ্রোতাদের হাতে তুলে দেওয়ার জন্য ডিজিটাল প্রযুক্তির নতুন প্রক্রিয়া যুক্ত করেছি। এর মধ্য দিয়ে শিল্পীরা একদিকে যেমন সম্মান পাবেন, তেমনি তাঁদের সম্মানীর ব্যাপারটিও নিশ্চিত করা হবে।
নির্ঝর বলেন, ‘কাজ তো হচ্ছে, বিচ্ছিন্নভাবে হচ্ছে। এখানে আমরা অনেকে একসঙ্গে কাজ করেছি। আমি থেকে আমরা হয়েছি।’
অ্যালবামটি প্রকাশনা অনুষ্ঠানের মঞ্চ তৈরির জন্য এরই মধ্যে তরুণ স্থপতিদের কাছ থেকে নকশা আহ্বান করা হয়েছে। শিগগিরই এই অনুষ্ঠানের ঘোষণা দেওয়া হবে। 
