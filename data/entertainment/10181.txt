
তারকাদের জীবনযাপন নিয়ে বরাবরই সাধারণের আগ্রহের কমতি নেই। তাঁরা কোথায় যাচ্ছেন, কী খাচ্ছেন, কী পরছেন—সবই জানতে ইচ্ছে করে ভক্তদের। কৌতূহল আরও বেড়ে যায়, সেই তারকারা যখন ঘর বাঁধেন অন্য আরেক তারকার সঙ্গে। নতুন সংসার, বিয়ে, মধুচন্দ্রিমা—সবকিছু জানতে ইচ্ছে করে ভক্তদের। চলুন জেনে নিই বলিউডের কয়েকজন তারকা দম্পতির হানিমুনের জায়গা সম্পর্কে।
১৯৯১ সালে শাহরুখ খান স্ত্রী গৌরীকে নিয়ে মধুচন্দ্রিমায় যান প্যারিসে। গৌরীর পছন্দের জায়গা সেটি। তাই বিয়ের পর স্ত্রীর পছন্দকে মাথায় রেখেই রোমান্টিক শহর প্যারিসে বেড়াতে যান তাঁরা।২০০৭ সালের এপ্রিল মাসে বিয়ে করেছিলেন অভিষেক বচ্চন ও ঐশ্বরিয়া রাই। পরের মাসেই ছিল কান আন্তর্জাতিক চলচ্চিত্র উৎসব। মধুচন্দ্রিমা এবং কাজ দুটির সমন্বয় করতে বিয়ের পরপরই ইউরোপ ভ্রমণে চলে যান অ্যাশ-অভি। ইউরোপের নানা দেশ ঘুরে মধুচন্দ্রিমার ইতি টানেন ফ্রান্সের কান শহরে। কারিনা কাপুর ও সাইফ আলী খান হানিমুনের জন্য বিয়ের পর যান সুইজারল্যান্ডে। সেই জায়গা সাইফিনার এতই পছন্দ হয় যে পরে তাঁরা সেখানে একটি বাড়িই কিনে ফেলেন। এখনো কাজের বিরতি নিলে সাইফ-কারিনা চলে যান সুইজারল্যান্ডের প্রিয় বাংলোটিতে। বলিউড তারকাদের ইউরোপ-প্রীতি দেখে ভাববেন না যে তাঁরা শুধু শীতপ্রধান দেশেই বেড়াতে যান। জলে-জঙ্গলে সবখানেই জ্বলে উঠে প্রেম। যেমন সমুদ্রসৈকত পছন্দ করেন বলিউড যুগল বিপাশা বসু ও করণ সিং গ্রোভার। বিয়ের পরই তাঁরা বেড়াতে যান মালদ্বীপে। হানিমুনের জন্য শিল্পা শেঠি ও স্বামী রাজ কুন্দ্র গিয়েছিলেন বাহামায়। আর বিদ্যা বালান তাঁর স্বামী সিদ্ধার্থ রয় কাপুরের সঙ্গে মধুচন্দ্রিমায় গিয়েছিলেন ক্যারিবীয় দ্বীপগুলোয়। ভোগ ইন্ডিয়া।
