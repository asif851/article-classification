
খুদে গানরাজ খ্যাত নতুন প্রজন্মের সংগীতশিল্পী পড়শীর ফেসবুক অনুসারীর সংখ্যা ১৩ লাখ ছাড়িয়েছে। এতে দারুণভাবে উচ্ছ্বসিত পড়শী।এ প্রসঙ্গে পড়শী বলেন, ‘গত সোমবার রাতে হঠাত্ করে দেখি ফেসবুকে আমার অনুসারীর সংখ্যা ১৩ লাখ ছাড়িয়েছে। আমি অনেক খুশি। এটাও এক ধরনের সাফল্য। আমার মতো একজন শিল্পীকে ফেসবুকে এত মানুষ অনুসরণ করেন, তা আমার জন্য সত্যিই অনেক আনন্দের। পাশাপাশি এটা এক ধরনের দায়িত্ববোধের চাপও। চেষ্টা করব, ভক্তদের চাহিদা মিটিয়ে চমত্কার গান উপহার দেওয়ার।’উল্লেখ্য, গত বছরের শেষের দিকে যাচাইবাছাইয়ের পর এর যথার্থতা নিশ্চিত করে পড়শীর ফেসবুক পেইজকে স্বীকৃতি দেয় ফেসবুক কর্তৃপক্ষ। আর এর মাধ্যমে প্রথম বাংলাদেশি নারী তারকা হিসেবে ফেসবুক পেজে ভেরিফাইড হন পড়শী। সে সময় পড়শীর অনুসারীর সংখ্যা ছিল তিন লাখ।পড়শী এখন স্টেজ শো এবং ঈদের অনুষ্ঠানের কাজ নিয়ে ব্যস্ত। খুব শিগগির প্রকাশিত হবে পড়শীর নতুন গানের ভিডিও। ভিডিওটি নির্মাণ করেছেন সোহেল আরমান। ‘পড়শী থ্রি’ অ্যালবামের ‘হূদয় আমার’ গানটির কথা লিখেছেন সোহেল আরমান।
