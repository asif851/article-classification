
দীর্ঘদিন পর রোহিত শেঠির ‘দিলওয়ালে’ ছবিতে কাজলের সঙ্গে জুটি হয়েই বক্স অফিসে তোলপাড় তুলেছেন বলিউডের ‘কিং খান’ শাহরুখ খান। এ খবর সবারই জানা। সম্প্রতি কিং খান ঘোষণা দিয়েছেন, আকর্ষণীয় ও পরিণত প্রেমের গল্প পেলে তিনি সেই গল্পে আবারও কাজলকে নিয়ে ক্যামেরার সামনে দাঁড়াতে চান।সাম্প্রতিক এক সাক্ষাৎকারে এমনটাই জানিয়েছেন শাহরুখ খান। তিনি বলেছেন, ‘যদি এমন কোনো ছবি পাই, যেটা আকর্ষণীয় এবং ভিন্নধারার... হয়তো পরিণত কোনো গল্প; তাহলে ভালো হয়। বলিউডে এ ধরনের ছবির স্বল্পতা রয়েছে।’ তিনি যোগ করেন, ‘আমি বিশ্বাস করি আমরা দারুণ জুটি হতে পারি, কারণ বিগত ২২ বছর ধরে আমরা একসঙ্গে কাজ করছি। গৎবাঁধা কাহিনির ছবিতে অভিনয় না করে, জীবনের এই পর্যায়ে এসে আমরা অভিনয়শিল্পী হিসেবে ভিন্ন কিছু করে দেখাতেই পারি।’সত্যিই তো। গত ২২ বছর ধরে শাহরুখ-কাজল জুটিকে আমরা দেখেছি বলিউডে রাজত্ব করতে। নব্বইয়ের সেই ‘বাজিগর’, ‘করণ অর্জুন’, ‘দিলওয়ালে দুলহানিয়া লে যায়েঙ্গে’, ‘কুছ কুছ হোতা হ্যায়’ থেকে সাম্প্রতিক ‘কাভি খুশি কাভি গাম’, ‘মাই নেম ইজ খান’ এবং ‘দিলওয়ালে’ এর মতো সফল ছবি এই জুটিকে বলিউডের সবচেয়ে জনপ্রিয় সফল জুটির মর্যাদা দিয়েছে।সেদিকে ইঙ্গিত করেই বলিউড বাদশা বলেন, ‘আমাদের জুটির এই ছবিগুলো কিন্তু প্রজন্মের পর প্রজন্মের মন জয় করে এসেছে। তাই এই জুটির জাদুকে অস্বীকার করার উপায় নেই।’
অবশ্য, শুধু নিজেদের প্রশংসা করেই ক্ষান্ত হন নি শাহরুখ। সফলতার ভাগ দিয়েছেন ছবিগুলোর নেপথ্যের কারিগর এবং দর্শকদেরকেও। মিড-ডে।
