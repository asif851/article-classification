
সালমান খানের নতুন ছবি ‘সুলতান’ এখনো সিনেমা হলে প্রদর্শিত হয়নি। কিন্তু এরই মধ্যে বলিউডপাড়ায় খুব ভালো সাড়া ফেলেছে। এই ছবির সঙ্গে সম্পর্কিত সবকিছুই এখন মানুষের মনোযোগ আকর্ষণ করছে। আর এই সুযোগই কাজে লাগাতে চাইছেন অনেকে। মজার বিষয় হলো, এই দলে আছেন অজয় দেবগন ও করণ জোহরও। তাঁরা দুজনেই তাঁদের নতুন ছবির ট্রেলার প্রকাশ করতে চাইছেন ‘সুলতান’ ছবির সঙ্গে।তবে, এখানে একসঙ্গে দুটো ছবির ট্রেলার দেখানোর কোনো সুযোগ নেই। তাই করণ জোহরের ‘অ্যায় দিল হ্যায় মুশকিল’ ও অজয় দেবগন পরিচালিত প্রথম ছবি ‘শিভে’-এর মধ্য থেকে যেকোনো একটি ছবির ট্রেলার জুড়ে দেওয়া যাবে ‘সুলতান’–এর সঙ্গে। অজয় না করণ? কে হবে সেই ‘সৌভাগ্যবান’, সেটা সময়ই বলবে। অবশ্য, অনেকে মনে করছেন, করণ জোহরের সঙ্গে ‘সুলতান’-এর প্রযোজক আদিত্য চোপড়ার বন্ধুত্ব থাকায় তাঁর পাল্লাটাই এবার বেশি ভারী।ছবিটি মুক্তির অপেক্ষায়। আসছে ঈদেই দর্শকেরা বড় পর্দায় ছবিটি দেখতে পারবে।
সূত্র: বলিউড বাবল
