
মিলিতভাবে দেশের সংগীত জগৎকে আন্তর্জাতিক পর্যায়ে তুলে ধরার উদ্যোগ নিয়েছে এয়ারটেল বাংলাদেশ লিমিটেড ও এমটিভি প্রোগ্রাম প্ল্যাটফর্ম বাংলাদেশ। এর অংশ হিসেবে আজ ১৭ নভেম্বর থেকে ‘এমটিভি চার্ট অ্যাটাক’ ও ‘মাই সেলেব এমটিভি’ অনুষ্ঠান দুটির প্রচার শুরু হচ্ছে।বাংলাদেশের ক্রেইন্স লিমিটেড সম্প্রতি এমটিভি/ভায়াকম ইন্টারন্যাশনাল মিডিয়া নেটওয়ার্কের সহযোগিতায় চালু করেছে এমটিভি প্রোগ্রাম প্ল্যাটফর্ম বাংলাদেশ। অনুষ্ঠান দুটি প্রচারিত হবে এমটিভি প্রোগ্রাম প্ল্যাটফর্ম বাংলাদেশের লাইসেন্স প্রাপ্ত চ্যানেল মাছরাঙা টেলিভিশনে।‘এয়ারটেল প্রেজেন্টস মাই সেলেব এমটিভি’ অনুষ্ঠানে সংগীত জগতের বিশিষ্ট ব্যক্তিত্বদের ব্যক্তিগত জীবন, চিন্তা-ভাবনা এবং তাঁদের সংগীত নিয়ে আলোচনা করা হবে। এই অনুষ্ঠানটি সপ্তাহের প্রতি রোববার রাত ১১টায় প্রচারিত হবে মাছরাঙা টেলিভিশনের পর্দায়। অনুষ্ঠানটির উপস্থাপনা করবেন ভিজে ইয়াজদানি। আর ‘এয়ারটেল প্রেজেন্টস এমটিভি চার্ট অ্যাটাক’ অনুষ্ঠানটি প্রচারিত হবে সপ্তাহের প্রতি রোববার রাত সাড়ে ১১টায়। অনুষ্ঠানটির উপস্থাপক ভিজে অন্যা।
