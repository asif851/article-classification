
অমিতাভ রেজা পরিচালিত ‘আয়নাবাজি’ মুক্তি পেয়েছে গতকাল। আর আজ পরিবারের সবাইকে নিয়ে সিনেমাটি দেখলেন সিনেমার নায়িকা নাবিলা। চঞ্চলের বিপরীতে তাঁর রসায়ন এরই মধ্যে উপভোগ করতে শুরু করেছেন দর্শক।পরিবারের সবাইকে নিয়ে সিনেমা দেখার অনুভূতি জানিয়ে নাবিলা বললেন, ‘শুরুতে টিকিট পাচ্ছিলাম না। পরে শ্যামলী সিনেমা হলে দুপুর ২টা ৪০ মিনিটে টিকিট পেয়ে যাই। আমার বাসা থেকেও হলটি কাছে। এ কারণে ভাই, বোন আর মাকে নিয়ে হাজির হয়েছিলাম সেখানে। সিনেমা দেখে সবাই খুব খুশি হয়েছে। ওরা বেশ উৎসাহ দিয়েছে।’ প্রেক্ষাগৃহে গিয়ে দর্শকদের সঙ্গে কেমন সংযোগ হলো? বললেন, ‘আমি একটু নিজেকে আড়াল করে প্রেক্ষাগৃহে গিয়েছিলাম। শুরুতে সবাই বুঝতে পারেনি। কিন্তু সিনেমা শেষে আর লুকিয়ে রাখা যায়নি। সবাই ছবি তোলার জন্য ভিড় করেছে। এটা বেশ উপভোগ করেছি।’ তবে ছবি দেখে বাসায় ফেরার পরই বড় ধরনের ‘সারপ্রাইজ’ পেয়েছেন নাবিলা। কারণ ঘরে ফিরে দেখেন তার জন্য আগে থেকেই কেক আনা হয়েছিল। হৃদিকে শুভ কামনা জানিয়ে কাটা হয়েছে সে কেক। হই হুল্লোড় করেছেন ভাই-বোনদের সঙ্গে। উল্লেখ্য, আয়নাবাজিতে নাবিলা অভিনয় করেছেন হৃদি চরিত্রে।
