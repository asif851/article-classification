
এবারের ঈদেই মুক্তি দেওয়ার কথা ছিল শাহরুখ অভিনীত ছবি ‘রইস’। এ দিকে সালমান খানের ‘সুলতান’ ছবিটিও মুক্তি পাচ্ছে এই ঈদেই। একই সময় দুই খানের ছবি মুক্তি নিয়ে আলোচনা চলছিল বেশ। কেউ কেউ ভেবেছিলেন, খানে খানে লড়াইটা এবার ভালোই জমবে। একই দিনে ছবি মুক্তি নিয়ে অনেকে আবার চিন্তায় পড়ে গিয়েছিলেন যে এর ফলে না আবার দুই খানের পুরোনো বিবাদ শুরু হয়ে যায়। তবে শাহরুখের সম্ভবত টনক নড়েছে এবার। ‘সুলতান’ ছবির ব্যাপক প্রচার ও সালমান খানকে নিয়ে বিস্তর আলোচনা বোধ হয় শাহরুখকে কিছুটা চিন্তায় ফেলে দিয়েছে। আর হয়তো এ কারণেই ‘রইস’-এর মুক্তির দিন পিছিয়ে দিতে চাইছেন ‘বলিউড বাদশা’। কোনো বিশেষ দিনে ছবি মুক্তি মানেই বক্স অফিসে রমরমা ব্যবসা। আর তাই উৎসব বা ছুটির দিনে ছবিটি মুক্তি দেওয়ার ইচ্ছা ছিল শাহরুখের। দিওয়ালির সময় মুক্তি দেওয়ার ইচ্ছা থাকলেও সে সময় কোনো নির্দিষ্ট দিন পাননি এই ছবি মুক্তির জন্য। বড়দিনে যে ছবি মুক্তি দেবেন! তারও উপায় নেই। কারণ, ওই সময় মুক্তি পাবে আমির খানের ‘দঙ্গল’। 
তাহলে কি ‘কিং খান’ তাঁর ছবি মুক্তির জন্য পছন্দসই কোনো দিন পাবেন না? শেষমেশ কি বাধ্য হয়ে ২০১৭ সালেই বড় পর্দায় আসবে ‘রইস’? সময়ই কথা বলবে। দেখা যাক, কী হয়! বলিউড লাইফ।
