
বাংলাদেশ চলচ্চিত্র পরিচালক সমিতিসহ চলচ্চিত্রের ১২টি সংগঠন চিত্রনায়ক শাকিব খানের সঙ্গে অনির্দিষ্টকালের জন্য কাজ না করার সিদ্ধান্ত নিয়েছে। আজ শনিবার বিকেলে ১২টি সংগঠনের সভাপতির স্বাক্ষর করা এক প্রেস বিজ্ঞপ্তিতে এ তথ্য জানা যায়।শাকিব চলচ্চিত্র পরিচালকদের উদ্দেশ করে গণমাধ্যমে অসম্মান ও হেয় করে বক্তব্য দিয়েছেন—এমন অভিযোগে এ ব্যবস্থা নিল পরিচালক সমিতি। এর আগে শাকিব খানকে উকিল নোটিশ দেওয়া হয়েছিল। সেই নোটিশের কোনো জবাব এখনো দেননি তিনি।আজ বিকেলে বাংলাদেশ চলচ্চিত্র উন্নয়ন করপোরেশনে (এফডিসি) এক সংবাদ সম্মেলনে প্রেস বিজ্ঞপ্তিটি সাংবাদিকদের পড়ে শোনান পরিচালক সমিতির মহাসচিব বদিউল আলম খোকন।এদিকে, শাকিবকে নিয়ে পাবনার লোকেশনে ‘রংবাজ’ ছবির শুটিং করছেন শামীম আহমেদ রনি। শাকিব খানের বিরুদ্ধে উকিল নোটিশের বিষয়টি সুরাহা না হওয়া পর্যন্ত ‘রংবাজ’ ছবির শুটিং বন্ধ রাখার অনুরোধ করেছিল পরিচালক সমিতি। কিন্তু তা না মানায় পরিচালক সমিতির গঠনতন্ত্রের ৫(ক) ধারা অনুযায়ী রনির সদস্যপদও বাতিল করা হয়েছে।
