
বিজ্ঞান কল্পকাহিনীনির্ভর ছবি ‘পরবাসিনী’ এবার ছাড়পত্র পেয়েছে। গতকাল রোববার বাংলাদেশ চলচ্চিত্র সেন্সর বোর্ড থেকে বিনা কর্তনে ছাড়পত্র পেয়েছে ছবিটি। আজ সোমবার সকালে ‘পরবাসিনী’ ছবির পরিচালক স্বপন আহমেদ জানিয়েছেন, তাঁর এই ছবি দেখে প্রশংসা করেছেন সেন্সর বোর্ডের সদস্যরা।স্বপন আহমেদ প্রথম তৈরি করেছিলেন ‘লাল টিপ’ ছবিটি। এরপর ‘পরবাসিনী’ ছবিটি তৈরি করেছেন পুরো তিন বছর সময় নিয়ে। এ ছবির শুটিং করেছেন বাংলাদেশ, ভারত, ফ্রান্স, জার্মানি, সুইজারল্যান্ড, বেলজিয়ামসহ নয়টি দেশে।
‘পরবাসিনী’ ছবিতে অভিনয় করেছেন ইমন, অপ্সরা, সোহেল খান, সব্যসাচী চক্রবর্তী, জুন মালিয়া, ঋত মজুমদার ও মিস ইউনিভার্স (ইন্ডিয়া) উর্বশী রাওতেলাসহ ১৬টি দেশের অভিনয়শিল্পী।এ ছবির জন্য গান গেয়েছেন কলকাতার রুপঙ্কর, মুম্বাইয়ের সুকন্যা ও ঢাকার পড়শি, ইবরার টিপু, কনা, এলিটা, পারভেজ এবং তিশমা।বিশ্বের বর্তমান প্রেক্ষাপট এবং ১০০ বছর পরের ঘটনা নিয়েই এ ছবির গল্প। ছবিটি প্রযোজনা করেছে রেগে এন্টারটেইনমেন্ট অ্যান্ড টুরিজম লিমিটেড।
