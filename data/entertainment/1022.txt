
সম্প্রতি রণবীর কাপুর, ক্যাটরিনা কাইফ ও তাঁদের কাছের কয়েকজনকে নিজ বাসায় আমন্ত্রণ জানিয়েছিলেন আমির খানের স্ত্রী নির্মাতা ও প্রযোজক কিরণ রাও। উদ্দেশ্য ছিল আলাপ-আলোচনার মাধ্যমে রণবীর-ক্যাটের মধ্যকার সব দ্বন্দ্ব দূর করা।রণবীর-ক্যাটরিনার মন-কষাকষির খবরের পর তাঁদের বিরোধ নিষ্পত্তির খবরও এরমধ্যেই প্রকাশিত হয়েছে। তারপরও আগের মতো সহজ হতে পারছিলেন না বলিউডের বহুল আলোচিত এ তারকা যুগল। এ অবস্থায় তাঁদের মধ্যে সবকিছু ঠিকঠাক করে দেওয়ার দায়িত্ব নিজ কাঁধে তুলে নেন কিরণ। এক খবরে এ তথ্য জানিয়েছে ওয়ান ইন্ডিয়া।‘ধুম ৩’ ছবিতে আমির খানের বিপরীতে অভিনয় করতে গিয়ে আমির ও তাঁর পরিবারের সদস্যদের সঙ্গে হূদ্যতা গড়ে ওঠে ক্যাটরিনার। অল্প সময়ের মধ্যে কিরণের সঙ্গে দারুণ বন্ধুত্বও গড়ে ওঠে ক্যাটের। কিছুদিন আগে নতুন কেনা ফ্রিদা অ্যাপার্টমেন্ট ভবনে সপরিবারে উঠেছেন আমির খান। সেখানেই রণবীর, ক্যাটরিনা ও এই জুটির কাছের কয়েকজন মানুষকে নৈশভোজের আমন্ত্রণ জানান কিরণ।
নৈশভোজের আড়ালে রণবীর-ক্যাটরিনার মধ্যে সবকিছু ঠিকঠাক করে দেওয়াই ছিল কিরণের মূল উদ্দেশ্য। অবশ্য ইউরোপ সফরে যাওয়ায় সে সময় বাসায় ছিলেন না আমির। আমির বাসায় না থাকায় তাঁর কাছ থেকে ভালোবাসা ধরে রাখার মন্ত্র শেখার সুযোগ না পেলেও রণবীর-ক্যাটকে সবক দিয়েছেন নির্মাতা করণ জোহর, অয়ন মুখার্জি ও কিরণ রাও। তাঁরা ঘণ্টার পর ঘণ্টা কথা বলেছেন রণবীর-ক্যাটের সঙ্গে।রণবীর-ক্যাটরিনা ভক্তদের জন্য সুখবর হলো, নিজেদের মধ্যে যে দ্বন্দ্ব জিইয়ে ছিল আলাপ-আলোচনার মাধ্যমে তার সবটাই দূর করতে পেরেছেন ‘আজব প্রেম কি গজব কাহানি’খ্যাত এ তারকা জুটি। সামনে আবারও তাঁরা উদ্দাম প্রেমের তরিতে ভাসবেন—এমনটাই প্রত্যাশা সবার।প্রসঙ্গত, বর্ষবরণ উত্সবে মেতে উঠতে একসঙ্গে নিউইয়র্ক গিয়েছিলেন রণবীর-ক্যাটরিনা। কিন্তু সেখান থেকে তাঁরা আলাদাভাবেই দেশে ফেরেন। এর কারণ অনুসন্ধান করতে গিয়ে এ জুটির মন-কষাকষির খবর উদ্ঘাটন করেন সংবাদকর্মীরা। রণবীর-ক্যাটরিনা বিচ্ছেদের পথে হাঁটতে যাচ্ছেন বলেও খবর প্রকাশিত হয় বলিউড-কেন্দ্রিক কয়েকটি সংবাদমাধ্যমে।তুচ্ছ একটি কারণ নিয়ে বিরোধ তৈরি হয়েছিল রণবীর-ক্যাটের মধ্যে। কারণটা বেশ রোমান্টিকও বটে। কাজের প্রচণ্ড ব্যস্ততার জন্য একে অন্যকে পর্যাপ্ত সময় দিতে না পারায় ক্ষোভ প্রকাশ করেন তাঁরা দুজনই। এমনিতেই একাধিক ছবির জন্য শিডিউল দিয়ে রেখেছেন ক্যাটরিনা। তার ওপর বিজ্ঞাপনচিত্রের কাজেও প্রচুর সময় দিচ্ছেন তিনি। বিষয়টি নিয়ে রণবীরের সঙ্গে তাঁর তর্ক-বিতর্ক হয়। পরে অবশ্য রণবীরকে মানানোর চেষ্টা করেন ক্যাট। কিন্তু বেঁকে বসেন রণবীর। রেগেমেগে ক্যাটকে ফেলেই নিউইয়র্ক থেকে দেশে ফিরে যান তিনি। মূলত এ ঘটনাকেই অতিরঞ্জিত করে রণবীর-ক্যাটরিনার বিচ্ছেদের খবর রটানো হয়েছিল।জানুয়ারি মাসের শেষদিকে বিভিন্ন গণমাধ্যমে প্রকাশিত খবরে বলা হয়, চুমু খেয়ে একে অন্যের সঙ্গে বিরোধ মিটিয়ে ফেলেছেন রণবীর-ক্যাটরিনা। এ প্রসঙ্গে এই জুটির কাছের একজন বন্ধু জানিয়েছিলেন, রণবীর-ক্যাটরিনার মধ্যে যে মন-কষাকষি চলছিল তা কেটে গেছে। একে অন্যকে চুমু খেয়ে বিরোধ মিটিয়ে ফেলেছেন তাঁরা।এর আগে গত ১৩ জানুয়ারি ফিল্মফেয়ার পুরস্কার প্রদান অনুষ্ঠানের সঞ্চালক হিসেবে দায়িত্ব পালন করেন রণবীর। একই অনুষ্ঠানে মঞ্চ পরিবেশনায় অংশ নেন ক্যাটরিনা। মহড়ার সময় এই জুটিকে সহজ-স্বাভাবিকভাবেই মিশতে দেখা যায়। এ ছাড়া ক্যাটরিনা যখন মঞ্চে নাচছিলেন তখন তাঁর পরিবেশনা দেখে মুগ্ধ হয়ে যান রণবীর। ক্যাটের মঞ্চ পরিবেশনা দেখে উল্লাসও করেন তিনি। শুধু তাই নয়, অনুষ্ঠান শেষে নিজের গাড়িতে করে ক্যাটকে বাড়িতে পৌঁছে দেন জুনিয়র কাপুর।
