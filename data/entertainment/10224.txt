
আভাস পাওয়া গেছে, শাকিব খান ও বাংলাদেশ চলচ্চিত্র পরিবারের মধ্যে দ্বন্দ্বের অবসান শিগগিরই হতে চলেছে। গতকাল চলচ্চিত্র পরিবারের আহ্বায়ক ও অভিনেতা ফারুকের উত্তরার বাসায় শাকিব খানের হঠাৎ গিয়ে উপস্থিতির খবর পাওয়া যায়। সেখানে গিয়ে অতীতের বিষয়ে দুঃখ প্রকাশ করে ফারুকের কাছে ক্ষমা চান ঢাকাই ছবির এই নায়ক। বিষয়টি নিশ্চিত করেছেন পরিচালক সমিতির মহাসচিব বদিউল আলম খোকন।
এই পরিচালক নেতা বলেন, ‘শাকিব খানের ক্ষমা চাওয়ার বিষয়টি ব্যক্তিগতভাবে মেনে নিলেও চলচ্চিত্র পরিবারভুক্ত ১৮টি সংগঠনের সঙ্গে যে ঝামেলা আছে, ফারুক ভাই তা মিটানোর উপদেশ দিয়েছেন শাকিব খানকে।’ তিনি আরও বলেন, ‘শাকিব খানও ফারুক ভাইয়ের উপদেশ মেনে নেওয়ার কথা বলেছেন। আজ বিকেল চারটায় এফডিসিতে সব সংগঠনের সঙ্গে বসবেন। দুঃখ প্রকাশ করে সবার সঙ্গে ঝামেলা মিটিয়ে ফেলবেন বলেছেন তিনি।’ বিষয়টি নিয়ে অভিনেতা ফারুক বলেন, ‘ও এসেছিল, আমার কাছে বারবার ক্ষমা চেয়েছে। আমি ক্ষমা করে দিয়েছি। আর বলেছি, এফডিসিতে গিয়ে সবার সঙ্গে নিজে ঝামেলা মিটমাট করে নাও।’ সে সময় সেখানে আরও উপস্থিত ছিলেন চিত্র পরিচালক আমজাদ হোসেন, চলচ্চিত্র শিল্পী সমিতির সভাপতি মিশা সওদাগর, সাধারণ সম্পাদক জায়েদ খান, প্রযোজক আরশাদ আদনান, নৃত্য পরিচালক মাসুম বাবুলসহ অনেকেই। ফারুক সম্পর্কে বিরূপ মন্তব্য করায় গত ২৩ জুন এফডিসিতে এক সংবাদ সম্মেলন করে চলচ্চিত্র পরিবার শাকিব খানকে অবাঞ্ছিত ঘোষণা করে। পরে চলচ্চিত্র পরিবার অধিভুক্ত সংগঠনের কর্মীদের শাকিব খানের সঙ্গে কাজ না করার ব্যাপারে সিদ্ধান্ত হয়। ফারুকের বাসায় শাকিব খানের যাওয়ার ঘটনা চলচ্চিত্র পরিবারের কেউ আগে থেকে জানতেন না। এ ব্যাপারে মিশা সওদাগর বলেন, ‘হঠাৎ করেই ফারুক ভাই রাত নয়টার দিকে আমাদেরকে তাঁর বাসায় ডেকে পাঠান। গিয়ে দেখি এই অবস্থা। শাকিব ফারুক ভাইয়ের সঙ্গে কথা বলেছেন।’
এই শিল্পী নেতা বলেন, ‘আমরা আরও আগেই চেয়েছিলাম শাকিবের শুভবুদ্ধির উদয় হোক। সেই কাজই তিনি করেছেন। ফারুক ভাইয়ের উপদেশ নিয়ে আজ বিকেলে চলচ্চিত্র পরিবারের সঙ্গে সব ঝামেলা মিটিয়ে ফেলবেন বলে আশা করছি।’ তিনি আরও বলেন, ‘এর আগে প্রদর্শক সমিতির সঙ্গে আমরা সমস্যা মিটিয়েছি। শাকিব খানের সঙ্গেও মিটে যাচ্ছে। সবাই এক কাতারে থেকে আমাদের চলচ্চিত্রকে এগিয়ে নিতে চাই।’
