
মানসিকভাবে ভীষণ ভেঙে পড়েছেন প্রিয়াঙ্কা চোপড়া। কিছুতেই বের হতে পারছেন না এ অবস্থা থেকে। অভিনয়, গানের অ্যালবাম আর পণ্য প্রচারের কাজ করতে করতে এক্কেবারে হাঁপিয়ে উঠেছেন। তাই দীর্ঘশ্বাস ছেড়ে বলেই ফেললেন, ‘ভীষণ ক্লান্ত লাগছে। ঘুমাতেও পারছি না।’শুধু তা-ই নয়, নিজের এই দুরবস্থা নিয়ে দিলেন এক ভীতিকর তথ্য। তাঁর এই অবস্থা হয়েছে বাজিরাও মাস্তানি ছবির সেটে। ওই ছবিতে তাঁকে অভিনয় করতে হয়েছে মানসিক আঘাতে পর্যুদস্ত এক নারীর ভূমিকায়। চরিত্রের ভেতরে প্রবেশ করতে পেরেছিলেন ঠিকই। কিন্তু এখন আর বের হতে পারছেন না। প্রিয়াঙ্কার মতে, এটি একটি জটিল চরিত্র। এই চরিত্র তাঁকে ভীষণভাবে আঁকড়ে ধরেছে। তা ছাড়া পশতু ভাষাটাও খানিকটা রপ্ত করতে হয়েছে তাঁকে। পরিচালক সঞ্জয়লীলা বানশালীর সঙ্গে এটাই তাঁর প্রথম ছবি নয়। এর আগেও তিনি অভিনয় করেছিলেন বানশালী প্রযোজিত মেরি কম ছবিতে।প্রিয়াঙ্কার হাতে আছে গঙ্গাজল-২ এর কাজ। আছে আরও এক নতুন ছবি মিস্টার চাল্লু। তবে এই ছবিটি নিয়ে কোনো মন্তব্য করতে রাজি হননি তিনি। তাঁকে তো আগে বেরিয়ে আসতে হবে বিপর্যস্ত মানসিক অবস্থা থেকে, বাদবাকি কাজ হবে এরপর।
