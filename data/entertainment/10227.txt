
বলিউডে মনে হচ্ছে বিয়ের ধুম লেগেছে। কদিন আগেই গাঁটছড়া বাঁধলেন শহীদ কাপুর। নতুন খবর হলো, শিগগিরই ‘বিবাহিত’ তালিকায় যোগ হচ্ছেন নায়িকা অসিন। তা এই গজনি তারকার পাশে বরবেশে দেখা যাবে কাকে? পাত্রের নাম রাহুল শর্মা। মাইক্রোম্যাক্স মোবাইল ফোনের সহ–প্রতিষ্ঠাতা এই ব্যবসায়ী অক্ষয় কুমারের কাছের বন্ধু।অক্ষয়ই নাকি বিয়ের মূল ঘটক। কিউপিড হয়ে অসিন-রাহুলের দিকে ভালোবাসার তিরটা তিনিই ছুড়েছেন! সূত্র বলছে, কৃতিত্বের খানিকটা অক্ষয়ের স্ত্রী টুইংকেল খান্নারও প্রাপ্য। দুজন মিলেই অসিনকে মিলিয়ে দিয়েছেন রাহুল শর্মার সঙ্গে।খিলাড়ি ৭৮৬ ছবিতে অক্ষয়ের নায়িকা ছিলেন অসিন। সে সময় থেকেই রাহুলের সঙ্গে ঘনিষ্ঠতা। আপাতত অল ইজ ওয়েল ছবির প্রচার নিয়ে ব্যস্ত আছেন তিনি। সবকিছু ঠিক থাকলে ছবির প্রচারাভিযান শেষে বসবেন বিয়ের পিঁড়িতে। যেভাবে সব কাজ শেষ করে তারপর বিয়ের পরিকল্পনা করছেন, ‘মিসেস’ অসিনকে বলিউড ‘মিস’ করবেন না তো? ইন্ডিয়ান এক্সপ্রেস।
