
ফিল্মফেয়ার থেকে শুরু করে বছরের ছোট-বড় সব অ্যাওয়ার্ড আসরেই পেয়েছিলেন সেরা অভিনেত্রীর মনোনয়ন। কিন্তু জিতেছেন কেবল স্টারডাস্ট পুরস্কার। মারদানি ছবি থেকে এই ছিল রানীর প্রাপ্তি। কিন্তু ভালো কাজের ফল তো একটা না একটা সময় পাওয়া যায়ই। এই যেমন রানী পেলেন। তিনি জিতলেন ভারতের জাতীয় পুরস্কার। তবে সেরা অভিনেত্রী হিসেবে নন; চলচ্চিত্রে নারীর অবস্থানকে দৃঢ়ভাবে দেখানোর জন্য রানীর এই বিশেষ অর্জন।মারদানি ছবিতে কন্যাশিশু ও নারীদের নিরাপত্তার বিষয়টি খুব জোরালোভাবেই চলচ্চিত্রবোদ্ধা ও জাতীয় পুরস্কার নীতিনির্ধারকদের দৃষ্টি আকর্ষণ করেছে। তাই এ বিষয়ে কাজের অবদানের স্বীকৃতি দিতেই জুরিবোর্ড রানী মুখার্জিকে বিশেষ পুরস্কারটি দিচ্ছে। রানীর মতে, জনসাধারণকে সচেতন করার জন্য নারী নিরাপত্তার এ বিষয়টি তুলে ধরা অনেক জরুরি ছিল।পুরস্কার গ্রহণ করতে রানী এখন ভারতের দিল্লিতে আছেন। ৮ মার্চ বিশ্ব নারী দিবস উপলক্ষে ইনস্টিটিউট ফর জেন্ডার জাস্টিস আয়োজিত এক অনুষ্ঠানে তিনি এই জাতীয় সম্মাননা গ্রহণ করবেন।ডিএনএ ইন্ডিয়া।
