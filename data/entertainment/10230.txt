
কারও প্রশংসা পেতে হলে আগে তাকে প্রশংসা করতে হয়। তারই এক উদাহরণ এবার বলিউডে। এমনিতেই বলিউডের নারী তারকাদের মধ্যে নাকি রেষারেষি চরম! আনুশকা শর্মা আর সোনম কাপুরের কথা শুনে কে বলবে তা! দুজন যে দুজনের প্রশংসায় পঞ্চমুখ। সম্প্রতি সোনম কাপুরের ‘ডলি কা ডোলি’ ছবি দেখে মুগ্ধ হয়েছে আনুশকা। টুইটারে এক খুদেবার্তায় রীতিমতো প্রশংসা ঝরেছে সোনমের অভিনয় গুণের। সোনমকে ‘সুপার কিউট’ বলে টুইটারে উল্লেখও করেছেন আনুশকা। ছবি দেখার পর আবার অভিনয় ও ছবির প্রশংসা করে টুইট করলে কোনো অভিনেতার না ভালো লাগে? সোনমও আনুশকার এই প্রশংসা বিগলিত হয়ে ধন্যবাদ জানাতে ভোলেননি। অবশ্য এই প্রশংসা এমনিতেই কুড়াননি সোনম। এর আগে আনুশকা অভিনীত পিকে ছবিটি দেখে আনুশকার অভিনয় গুণের প্রশংসা করেছিলেন টুইটারে। জাগু চরিত্রে আনুশকাকে ‘কিউট’ লেগেছে বলেই উল্লেখ করেছিলেন সোনম।এ ছাড়া সোনমের ‘বিরাট কোহলি’কে যে ভালো লাগে! ভারতের ক্রিকেটার বিরাট কোহলির ভক্ত সোনম যে আনুশকার প্রিয়ভাজন হবেন তা তো বলাই যায়! কারণ আনুশকা-বিরাটের প্রেমকাহিনি যে এখন সবার মুখে মুখেই। (টাইমস অব ইন্ডিয়া) 
