
ভিডিও-শেয়ারিং ওয়েবসাইট ইউটিউবের সহ-প্রতিষ্ঠাতা চাড হার্লের বিরুদ্ধে মামলা ঠুকলেন মার্কিন মুলুকের আলোচিত তারকা-যুগল কিম কার্দাশিয়ান ও কেনি ওয়েস্ট। সম্প্রতি টিএমজি অনলাইনের এক খবরে বলা হয়েছে, এ জুটির বাগদানের ভিডিও ফাঁস করে দেওয়ার অভিযোগে হার্লের বিরুদ্ধে মামলা করেছেন কিম-কেনি।কিম কার্দাশিয়ানের ৩৩তম জন্মদিন ছিল ২১ অক্টোবর। ওই দিন সানফ্রান্সিসকোয় পুরো একটি স্টেডিয়াম ভাড়া করে কিমকে আনুষ্ঠানিকভাবে আজীবনের সঙ্গী হওয়ার প্রস্তাব দেন কেনি। নাটকীয় এ বাগদানের সাক্ষী হতে এই জুটির পরিবারের সদস্য ও বন্ধুবান্ধবের পাশাপাশি হাজির ছিলেন চাড হার্লেও।মামলার অভিযোগে কিম-কেনির আইনজীবী এরিক জর্জ উল্লেখ করেছেন, সান ফ্রান্সিসকোর এটিঅ্যান্ডটি পার্ক স্টেডিয়ামে কিম-কেনির বাগদান অনুষ্ঠানে হার্লেকে আমন্ত্রণ জানানো না হলেও, সুকৌশলে তিনি ভেতরে প্রবেশ করেন। তিনি একটি চুক্তিপত্রে সই করার পরই কেবল তাঁকে বাগদান অনুষ্ঠানে থাকার অনুমতি দেওয়া হয়। পরে চুক্তির শর্ত না মেনে কিম-কেনির বাগদানের ভিডিও তিনি ফাঁস করে দেন মিক্সবিট ওয়েবসাইটে। নিজের নতুন এই অনলাইন প্রোজেক্টের প্রচারণার উদ্দেশ্যেই এমনটা করেন চাড হার্লে।এদিকে, কিম-কেনির বাগদানের ভিডিও প্রথম প্রচার করতে চেয়েছিল এমসি ক্যাবল টেলিভিশন। এজন্য টিভি চ্যানেলটির কাছ থেকে বড় অঙ্কের অর্থও পেয়েছিলেন এই জুটি। কিন্তু আগেই সেই ভিডিও ফাঁস করে দেওয়ায় হার্লের বিরুদ্ধে ক্ষতিপূরণ মামলা করেছেন কিম ও কেনি।প্রসঙ্গত, মার্কিন বাস্কেটবল খেলোয়াড় ক্রিস হামফ্রিসের সঙ্গে মাত্র ৭২ দিনের সংসার শেষে গত বছরের এপ্রিলে দীর্ঘদিনের বন্ধু কেনি ওয়েস্টকে নতুন সঙ্গী নির্বাচন করেন কিম কার্দাশিয়ান। এরই মধ্যে কন্যা সন্তানের বাবা-মা হয়েছেন এ তারকা জুটি। প্রায় দেড় বছর একসঙ্গে বসবাসের পর অবশেষে ২১ অক্টোবর সোমবার আনুষ্ঠানিকভাবে কিমকে বিয়ের প্রস্তাব দেন মার্কিন র্যাপ সংগীতশিল্পী কেনি ওয়েস্ট। কিমকে বিয়ের প্রস্তাব দেওয়ার জন্য সান ফ্রান্সিসকোর এটিঅ্যান্ডটি পার্ক স্টেডিয়াম ভাড়া করেন কেনি। কিমকে বিয়ের প্রস্তাব দেওয়ার মুহূর্তটিতে স্টেডিয়ামে স্থাপিত বিশাল পর্দায় ভেসে ওঠে ‘প্লিজ ম্যারি মি’। সে সময় পুরো স্টেডিয়ামে অপূর্ব মূর্ছনা ছড়িয়ে দেয় শিকাগো সিম্ফনি অর্কেস্ট্রা। এমন নাটকীয়তার মধ্য দিয়েই শেষ হয় ৩৩ বছর বয়সী কিম ও ৩৬ বছর বয়সী কেনির বাগদান-পর্ব।
