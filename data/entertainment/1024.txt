
পরিচালক আদিত্য চোপড়ার ‘বেফিকর’ সিনেমায় নায়ক-নায়িকার চুম্বনদৃশ্য আছে মোট ২৩টি। এ কথা শুনে অনেকেই ভাবতে পারেন, রণবীর সিংয়ের তো তাহলে পোয়া বারো। কিন্তু পুরো ছবির কাজটি আসলে রণবীরের জন্য এতটা সহজও ছিল না। একটি মাত্র গানের জন্য বেচারাকে খেতে হয়েছে ২১টি চড়! ‘উড়ে বেফিকর’ শিরোনামের একটি গানের জন্য এতগুলো চড় খেতে হয়েছিল রণবীরকে। আজ বৃহস্পতিবার এই গানটি মুক্তি পায়। গানের দৃশ্যে দেখা গেছে, দুটি বোর্ড নিয়ে রাস্তায় বসে আছেন রণবীর। বোর্ডের গায়ে ইংরেজিতে লেখা, তিনি খুবই অলস। তাই পথচারীদের এক ইউরোর বিনিময়ে তাঁকে একটি করে চড় মেরে যাওয়ার আহ্বান জানান তিনি। আর পরিচালকের নির্দেশ ছিল, দৃশ্যটিকে বাস্তবসম্মত করতে সজোরে চড় মারতে হবে রণবীরকে। সহকারী শিল্পীরাও সেই নির্দেশ মেনে গায়ের সর্ব শক্তি দিয়েই রণবীরকে করেছেন চপেটাঘাত। এই ছবিতে রণবীরকে দেখা যাবে বানি কাপুরের বিপরীতে। ছবিটি মুক্তি পাবে ৯ ডিসেম্বর। বলিউড লাইফ
