
ছোটবেলায় ঈদের দিন মুরগি চুরি করতে গিয়েছিলেন কচি খন্দকার। ধরাও পড়েছিলেন। অবশ্য পরে মুক্তি মিলেছিল। ঈদের আগের দিন এক ফেসবুক স্ট্যাটাসে এমনটাই লিখেছেন এ অভিনেতা।পুরোনো স্মৃতি রোমন্থন করে লিখেছেন, ‘ডাব চুরি আর মুরগি চুরির ঘটনা যে কতবার ঘটেছে, তার একটির বিবরণ না দিয়ে পারছি না। আমার এক ঘনিষ্ঠ বন্ধুর বাড়ি থেকে মুরগি চুরির সিদ্ধান্ত হয়। সন্ধ্যা হবে চুরি করার উপযুক্ত সময়। এভাবেই তিন-চারজন বন্ধু মিলে তার বাড়িতে মুরগি চুরির অপারেশনে গেলাম। মুরগির বাক্স থেকে একটি মুরগি নিয়ে চুপিচুপি বের হওয়ামাত্র বাড়ির লোকজন টের পায়। সবার চেঁচামেচিতে আমরা ধরা খেয়ে গেলাম। কিন্তু যে বন্ধুটি মুরগির বাক্স থেকে মুরগি চুরি করেছিল, সে আগেই বাড়ি থেকে বের হয়ে গিয়েছিল। কিন্তু আমরা বাকি বন্ধুরা সবাই ধরা খেয়ে মুরগি ফেরত দেওয়ার সিদ্ধান্ত নিলাম। যখন মুরগি ফেরত নিতে বন্ধুটির কাছে এলাম, বন্ধুটি তার লুঙ্গির কোঁচা থেকে মুরগিটি বের করল। বের হলো একটা মরা মুরগি। মাত্র কয়েক মিনিটে একটা মুরগি মরে গেল! তার ব্যাখ্যা ছিল। সবার চেঁচামেচিতে ভয়ে লুঙ্গির মধ্যে মুরগির গলা অতিরিক্ত চেপে ধরায় মুরগির করুণ মৃত্যু হয়েছে। কী আর করা! বাজারে নিয়ে গিয়ে মুরগির রং দেখে হুবহু আর একটি মুরগি কিনে ঘনিষ্ঠ বন্ধুর বাড়িতে ফেরত পাঠালাম। সমস্ত চেঁচামেচি বন্ধ হয়ে শান্তি নেমে এল। এই ছিল আমাদের ছোটবেলার ঈদ।’স্ট্যাটাসের শুরুতে কচি খন্দকার সবাইকে ঈদের শুভেচ্ছা জানিয়েছেন। ছোটবেলার ঈদের কষ্ট ভুলতে না পারার ব্যাপারটিও উল্লেখ করেছেন।কচি খন্দকারের পরিচালনায় ‘জেলাস’ নামের একটি নাটক প্রচারিত হয়েছে ঈদের দিন। এ ছাড়া ঈদ উপলক্ষে বেশ কিছু খণ্ড ও ধারাবাহিক নাটকে অভিনয় করেছেন এ অভিনেতা।
