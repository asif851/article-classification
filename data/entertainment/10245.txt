
প্রেসিডেন্ট থিওডোর রুজভেল্টের চরিত্রে অভিনয় করবেন হলিউড তারকা লিওনার্দো ডিক্যাপ্রিও। মার্কিন যুক্তরাষ্ট্রের এই ২৬তম প্রেসিডেন্টের জীবন নিয়ে চলচ্চিত্র তৈরির উদ্যোগ নিয়েছেন পরিচালক মার্টিন স্করসেসি। ছবির নাম ‘রুজভেল্ট’। ছবিটি তাঁরা প্রযোজনাও করবেন। অস্কার জয়ী এই দুই চলচ্চিত্রব্যক্তিত্ব একসঙ্গে কাজ করেছেন ‘গ্যাংস অব নিউইয়র্ক’ (২০০২), ‘দ্য এভিয়েটর’ (২০০৪), ‘দ্য ডেপার্টেড’ (২০০৬) ও ‘শাটার আইল্যান্ড’ (২০১০) ছবিতে। সর্বশেষ ‘দ্য উলফ অব ওয়াল স্ট্রিট’ (২০১৩) ছবিতে তাঁদের একসঙ্গে পাওয়া গেছে।
জানা গেছে, এরই মধ্যে স্কট ব্লুমকে ‘রুজভেল্ট’ ছবির চিত্রনাট্য লেখার দায়িত্ব দেওয়া হয়েছে। রক্ষণশীল প্রেসিডেন্ট হিসেবে পরিচিতি ছিল থিওডোর রুজভেল্টের। অপর দিকে ১৯৯৮ সাল থেকে পরিবেশ রক্ষার আন্দোলনের সঙ্গে যুক্ত আছেন লিওনার্দো ডিক্যাপ্রিও। তিনি সর্বশেষ অভিনয় করেছেন আলেহান্ড্রো গঞ্জালেজ ইনারিতু পরিচালিত ‘দ্য রেভেন্যান্ট’ ছবিতে। এই ছবির জন্য প্রথম অস্কার পান লিওনার্দো ডিক্যাপ্রিও।
মার্টিন স্করসেসি আর লিওনার্দো ডিক্যাপ্রিও এরই মধ্যে আরও দুটি ছবি তৈরির উদ্যোগ নিয়েছেন। ‘দ্য ডেভিল ইন দ্য হোয়াইট সিটি’ ছবিটি একজন পেশাদার খুনির গল্প নিয়ে। আর ‘কিলারস অব দ্য ফ্লাওয়ার মুন’ ছবিতে থাকছে জমির নিচে তেলের খনির সন্ধান পাওয়ার পর একটি জনগোষ্ঠীর কিছু সদস্যকে ধারাবাহিকভাবে হত্যা করার ঘটনা। দ্য ওয়াশিংটন পোস্ট, দ্য ভ্যারাইটি
