
ভারতের পশ্চিমবঙ্গের মডেল সনিকা সিংহ চৌহানের মৃত্যুর ঘটনায় গ্রেপ্তার হয়েছেন বিক্রম চট্টোপাধ্যায়। গত বৃহস্পতিবার কসবা থেকে রুবির দিকে যাওয়ার পথে গাড়ি থেকে নামিয়ে তাঁকে পুলিশ গ্রেপ্তার করে। গতকাল শুক্রবার আলিপুর আদালত ১০ জুলাই পর্যন্ত তাঁকে পুলিশি হেফাজতের রাখার নির্দেশ দেন।
গত ২৯ এপ্রিল দক্ষিণ কলকাতায় রাসবিহারী মোড়ের কাছে লেক মলের সামনে ভোররাত চারটার দিকে সড়ক দুর্ঘটনায় নিহত হন সনিকা। অভিনেতা বিক্রম চট্টোপাধ্যায়ের সঙ্গে গাড়িতে ছিলেন তিনি। গাড়িটি চালাচ্ছিলেন বিক্রম। নিয়ন্ত্রণ হারিয়ে গাড়িটি ফুটপাতে উঠে পড়ে। এরপরে সেটি একটি দোকানে ধাক্কা মেরে ছিটকে গিয়ে আবার ধাক্কা মারে সড়ক বিভাজকে। গাড়িটি দুমড়ে-মুচড়ে যায়। আহত সনিকাকে হাসপাতালে নেওয়ার পর চিকিৎসকেরা মৃত ঘোষণা করেন। এতে আহত হন বিক্রমও।সনিকার মৃত্যুতে গোড়া থেকেই মদ্যপ অবস্থায় গাড়ি চালিয়ে দুর্ঘটনা ঘটানোর অভিযোগ উঠেছিল বিক্রমের বিরুদ্ধে। গত ৩০ মে তাঁর নামে অনিচ্ছাকৃত খুনের মামলা করে পুলিশ। তারপরও তাঁকে কেন ধরা হচ্ছিল না তা নিয়ে প্রশ্ন ওঠে।
আনন্দবাজার পত্রিকার খবরে বলা হয়, বৃহস্পতিবার জানা যায়, হাইকোর্টে বিক্রমের আগাম জামিনের শুনানি হবে ১৩ জুলাই। পুলিশের দাবি, এর পরেই বিক্রম ধরে নেন, আপাতত তাঁর কোনো ভয় নেই। নিশ্চিন্ত মনে তিনি সুইনহো লেনে নিজের বাড়ি থেকে সল্টলেকের কোনো বন্ধুর বাড়ির উদ্দেশে বেরোন। পুলিশের একাংশের আবার দাবি, সাউথ সিটিতেও যাওয়ার কথা ছিল বিক্রমের। এক বন্ধুর বুক করে দেওয়া অ্যাপ-চালিত ক্যাবে ওঠেন বিক্রম। আর সেই বন্ধুর ফোনে আড়ি পেতেই বিক্রমের গতিবিধি জরিপ করছিল পুলিশ।
ছেলে আগাগোড়া বাড়িতে থেকে পুলিশকে সহযোগিতা করার পরেও তাঁকে কেন ধরা হলো, প্রশ্ন তুলেছেন বিক্রমের মা। তবে পুলিশ বলছে, দীর্ঘদিন গা ঢাকা দেওয়ার পরে বৃহস্পতিবারই কিছুক্ষণের জন্য বাড়ি ফিরেছিলেন বিক্রম।
সরকারি আইনজীবী সৌরেন ঘোষাল বলেন, ‘বারবার বয়ান পাল্টে পুলিশকে বিভ্রান্ত করেছেন বিক্রম।’ আর বিক্রমের আইনজীবী রাজদীপ মজুমদার ও অনির্বাণ গুহঠাকুরতা হাইকোর্টে আগাম জামিনের আরজি সত্ত্বেও গ্রেপ্তারি নিয়ে প্রশ্ন তুলেছেন। সনিকার মা-বাবার আইনজীবী সঞ্জয় বসু বলেন, ‘পুলিশ বুঝিয়ে দিল, আইনের চোখে সবাই সমান।’
