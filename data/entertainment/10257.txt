
বাবা-মা সেনেগালের হলেও অ্যাকন যুক্তরাষ্ট্রের সংগীতশিল্পী। আর অ্যান্ড বি এবং হিপহপ ধাঁচের গান করে জনপ্রিয় হয়েছেন। একই সঙ্গে তিনি সংগীতশিল্পী, গীতিকার ও প্রযোজক। আফ্রিকার খুব প্রভাবশালী তারকাদের তালিকায়ও আছে তাঁর নাম। ‘বিলবোর্ড হট হান্ড্রেড’ তালিকায় ৩৫ বার স্থান পেয়েছে অ্যাকনের গান। পাঁচবার পেয়েছেন গ্র্যামি পুরস্কারের জন্য মনোনয়ন। তাঁর অ্যালবামগুলো হলো ট্রাবল, কনভিক্টেড, ফ্রিডম ও স্টেডিয়াম। এবার এই শিল্পী ঢাকায় আসছেন। জানা গেছে, আইসিসি টি-২০ বিশ্বকাপ ক্রিকেট উপলক্ষে আয়োজিত কনসার্টে গান করবেন তিনি।আইসিসি টি-২০ বিশ্বকাপ ক্রিকেট শুরু হওয়ার আগে বঙ্গবন্ধু জাতীয় স্টেডিয়ামে হবে ‘কনসার্ট ফর বাংলাদেশ ক্রিকেট’। কনসার্টটি আয়োজন করেছে বাংলাদেশ ক্রিকেট বোর্ড। নাম প্রকাশে অনিচ্ছুক সংশ্লিষ্ট একটি সূত্র খবরটি নিশ্চিত করেছে।আগেই জানানো হয়েছে, এই কনসার্টে গান করতে ঢাকায় আসবেন উপমহাদেশের বরেণ্য সুরকার, সংগীত পরিচালক ও কণ্ঠশিল্পী এ আর রহমান। এই কনসার্টে থাকবেন বাংলাদেশের শিল্পীরাও।
 
