
এক মঞ্চে একই দিনে পালাক্রমে দুটি নাটকের ২৫তম প্রদর্শনী হলো গতকাল। সন্ধ্যায় শিল্পকলা একাডেমির জাতীয় নাট্যশালার মূল মিলনায়তনে নাট্যকেন্দ্রের দুই নাটক ‘বন্দুকযুদ্ধ’ ও ‘গাধার হাট’ প্রযোজনা দুটির ২৫তম প্রদর্শনী হয়।মিসরের নাট্যকার আলফ্রেড ফারাগের ‘দ্য ট্র্যাপ’ অবলম্বনে বিন্যস্ত হয়েছে ‘বন্দুকযুদ্ধ’–এর কাহিনি। মিসরের আরেক নাট্যকার তৌফিক আল হাকিমের ‘দ্য ডঙ্কি মার্কেট’ অবলম্বনে নির্মিত হয়েছে ‘গাধার হাট’। নাটক দুটি রূপান্তর করেছেন এবং নির্দেশনা দিয়েছেন তারিক আনাম খান।গতকাল মঞ্চায়নের আগে সংক্ষিপ্ত পরিসরে বক্তব্য দেন তারিক আনাম খান। বলেন, ‘আমাদের কাজ নাটক করা, নাটকের মাধ্যমেই আমরা চলমান সহিংসতার প্রতিবাদ জানাই। নাটক মঞ্চায়নের মাধ্যমে আমরা বলতে চাই, আমরা সন্ত্রাসীদের ভয়ে গুটিয়ে যাইনি।’ নাটক দুটি দেখতে এসেছিলেন সংস্কৃতিমন্ত্রী আসাদুজ্জামান নূরসহ আরও অনেকে।একটি টিকিট কেটে দুটি নাটক উপভোগ করেছেন দর্শক। নাট্যকেন্দ্রের ১৩ ও ১৪তম প্রযোজনা এ দুই নাটক।বন্দুকযুদ্ধ নাটকে অন্ধকার সময় ও বিশ্বাসঘাতকতার কথা উঠে এসেছে। অভিনয় করেন তারিক আনাম খান, ইমন, নির্যাস প্রমুখ।‘গাধার হাট’ নাটকের গল্পে হাজির হন দুই বেকার যুবক। কাজের আশায় তাঁরা বসে থাকেন গাধার হাটে। একসময় দেখেন গাধার হাট থেকে গাধা কিনে ঘরে ফিরছেন এক কৃষক। বেকার যুবকদ্বয় কৃষকের সঙ্গে চালাকি করে তাঁর গাধাটি সরিয়ে নেন। এক বেকার তাঁর গলায় পরে নেন গাধার দড়ি। এরপর কৃষককে গল্প বলে শোনান যে কেমন করে তিনি গাধা হয়েছিলেন। সরল বিশ্বাসে কৃষক যুবককে নিয়ে ঘরে ফেরেন। কৃষকের বউও বেকার যুবককে ‘মানুষ গাধা’ হিসেবে মেনে নেন। অভিনয় করেছেন সাইফ আহমেদ, সংগীতা চৌধুরী, নোমান আহমেদ, কুমার প্রাঙ্গণ ও ইয়ানি হোসেন।
সামাজিকতার দ্বন্দ্ব নিয়ে তৈলচিত্রমা-সন্তান, স্বামী-স্ত্রী ইত্যাদি সামাজিক সম্পর্কগুলোকে ভিন্ন আঙ্গিকে দেখানোর কথা ভেবেছেন শিল্পী বিটপ শোভন বাছাড়। ক্যানভাসে ফুটিয়ে তুলেছেন সময়ের সঙ্গে তারা একজন আরেকজনের জন্য বাধা হয়ে ওঠে, কখনো হয়ে ওঠে প্রতিপক্ষ।গত শুক্রবার বিকেলে ঢাকার ফরাসি দূতাবাসের সাংস্কৃতিক কেন্দ্র আলিয়ঁস ফ্রঁসেজ দো ঢাকার লা গ্যালারিতে শুরু হয়েছে শিল্পী বিটপ শোভন বাছাড়ের একক চিত্র প্রদর্শনী ‘লাইফ উই ডিজায়ার, লাইফ উই গেইন’।সমাজের নানা রীতি ও আচার কখনো কখনো মানুষের মনে একধরনের স্থবিরতার জন্ম দেয়। নিজের অজান্তেই মন সেসব প্রথার বিরুদ্ধে দাঁড়াতে চায়। যদিও বাস্তবে তা সম্ভব হয় না। বিটপের ছবিতে এই দ্বন্দ্বগুলোর পাশাপাশি উঠে এসেছে তরুণীর সহজাত সৌন্দর্য।প্রদর্শনীতে রয়েছে তেলরঙে আঁকা মোট ১৮টি চিত্রকর্ম। চলবে ২ আগস্ট পর্যন্ত।
