
চিত্রনায়িকা জয়া আহসান ভারতেশ্বরী হোমসকে ভোলেননি এখনো। দীর্ঘদিন পড়াশোনা করেছেন সেখানে। ভারতের পশ্চিমবঙ্গের সংবাদমাধ্যমকে দেওয়া সাক্ষাৎকারে বলেন, ‘ভারতেশ্বরী হোমস এমন একটা বোর্ডিং ছিল, যা আমার আত্মবিশ্বাস গড়ে দিয়েছিল। ছোটবেলা থেকেই পড়াশোনার চেয়ে আমার এক্সট্রা কারিকুলার অ্যাক্টিভিটিসের ওপর বেশি নজর ছিল। লুকিয়ে বেঞ্চের নিচে বই পড়া, ছবি আঁকা, কলেজ ফাঁকি দেওয়া, কানে তিনটা পিয়ার্সিং করানো, আর ছোটবেলায় এমন গুছিয়ে ভূতের গল্প বলতাম, আমার বোন সেদিনও বিশ্বাস করতে পারছিল না যে ওটা মিথ্যে ছিল।’
সম্প্রতি কলকাতায় যোধপুর পার্কের ফ্ল্যাটে সাক্ষাৎকার দেন জয়া আহসান। নিজের নেশা নিয়ে বললেন, ‘কলকাতায় এসে সেটের লাইটিংয়ের দাদাদের কাছ থেকে পানমসলা খেতে শিখেছি। জর্দা দেওয়া পান খেতে খুব পছন্দ করি। তবে ক্লিওপেট্রা (পোষ্য) আমার নেশা। মায়ের কাছ থেকে বাগান করার শখ পেয়েছি। আর আমি কিন্তু গাছের পাগল। আমার লাগেজ খুললেই গাছ পাবেন।’
জয়া কী চান? বললেন, ‘বারবার নিজেকে অতিক্রম করতে চাই। তবে মেধা মাঝে মাঝে নিম্নমুখী হয়। সেই ভয় আছে। মানুষের কাছাকাছি থাকতে চাই। আর এমন কাজ করব না, যাতে আমার শিল্পীসত্তা নষ্ট হয়। আমি তো নিজেকে শিল্পী হিসেবে দেখতে চাই। নায়িকা তকমাটা চাইনি। তার মানে নাচ-গানের ছবি কেন করব না? ওগুলোও তো চরিত্র। যা করব, তাতে যেন শিল্পমানটা থাকে। আর চরিত্রগুলো ভার্সেটাইল হয়।’
জয়া এখন কলকাতায় দারুণ ব্যস্ত। গত শুক্রবার প্রেক্ষাগৃহে মুক্তি পেয়েছে তাঁর নতুন ছবি ‘আমি জয় চ্যাটার্জি’। পরিচালক মনোজ মিশিগান। ছবির নাম ভূমিকায় অভিনয় করেছেন আবির চট্টোপাধ্যায়। ছবিতে আরও আছেন জয়া আহসান, সব্যসাচী চক্রবর্তী প্রমুখ।
‘আমি জয় চ্যাটার্জি’ একটি থ্রিলার ছবি। জয় খুব অহংকারী, বদমেজাজি প্রকৃতির মানুষ। শুধু নিজের মধ্যেই মগ্ন থাকে। হঠাৎ একদিন সকাল থেকে বেপাত্তা হয়ে যায়। তাকে খুঁজতে থাকে প্রেমিকা অদিতি রায়। অদিতির চরিত্রে অভিনয় করেছেন জয়া আহসান। অদিতি জয়কে স্বাভাবিক ও সুস্থ জীবনে ফিরিয়ে আনতে সাহায্য করে।
