
মার্কিন গায়িকা সেলেনা গোমেজ নিজের ক্যারিয়ার নিয়ে খুব সজাগ। এবার তিনি নিজের দ্বিতীয় একক অ্যালবাম ‘রিভাইভাল’ নিয়ে বিভিন্ন দেশে কনসার্ট করার পরিকল্পনা করেছেন। আর এই ‘রিভাইভাল ট্যুর’-এ তিনি একাই যেতে চান। সঙ্গে কোনো তারকা বন্ধুকে নিতে চান না। কেন?আজকের অবস্থানে পৌঁছাতে এই ২৩ বছর বয়সী তারকাকে অনেক পরিশ্রম করতে হয়েছে। আজ তাঁর যে খ্যাতি তা এক দিনের অর্জন নয়। আর তাই তো নিজের জনপ্রিয়তায় এতটুকুও ভাটা পড়তে দিতে চান না সেলেনা। আপাতত নিজের একক অ্যালবামের কনসার্টে অন্য কোনো তারকার উপস্থিতি চান না, পাছে তাঁর দিক থেকে ভক্ত-শ্রোতাদের মনোযোগ সরে যায়। তাহলে কি খানিকটা নিরাপত্তাহীনতায় ভুগছেন সেলেনা? সেটা অবশ্য সেলেনাই বলতে পারবেন।যেসব শিল্পী সেলেনা গোমেজকে মুগ্ধ করে, তাঁদের সঙ্গে কাজ করতে অবশ্য কোনো আপত্তি নেই তাঁর। তবে অন্যের কথা ভাবার আগে নিজের দিকটা ভালোভাবে বুঝে নিতে চান সেলেনা। সবার চেয়ে এগিয়ে থাকতে কোনো ছাড় দিতে নারাজ। এ কথা নিজেই অকপটে স্বীকার করেন এই তরুণ গায়িকা।সেলেনার ‘রিভাইভাল ট্যুর’ শুরু হয়েছে ৬ মে। যুক্তরাষ্ট্রের লাস ভেগাসে ছিল এই ট্যুরের প্রথম কনসার্ট। দ্য ইন্ডিয়ান এক্সপ্রেস।
