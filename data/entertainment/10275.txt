
১৪ বছর ধরে চিকিত্সক শ্রীরাম নেনের সঙ্গে সংসার করছেন বলিউডের অভিনেত্রী মাধুরী দীক্ষিত। সম্প্রতি সেই নেনের কাছ থেকেই আবার বিয়ের প্রস্তাব পেয়েছেন এই ‘আজা নাচলে’ তারকা। তাও আবার জনসমক্ষে রীতিমতো হাঁটু গেড়ে মাধুরীকে বিয়ের প্রস্তাব দিয়েছেন শ্রীরাম নেনে। ‘ঝলক দিখলা যা’ অনুষ্ঠানের সেটে সম্প্রতি এই কাণ্ড ঘটান নেনে।এ প্রসঙ্গে মাধুরীর কাছের একটি সূত্রের বরাতে ‘হিন্দুস্তান টাইমস’ জানায়, নাচবিষয়ক টিভি রিয়েলিটি শো ‘ঝলক দিখলা যা’র সাম্প্রতিক এক পর্বে হাজির হয়েছিলেন মাধুরীর পরিবারের সদস্যরা। সাধারণত ব্যক্তিগত জীবন নিয়ে সবার সামনে খুব একটা কথা বলেন না মাধুরীর স্বামী শ্রীরাম নেনে। তবে সেদিন অনুষ্ঠানের সেটে তাঁর নতুন এক রূপই দেখতে পেয়েছেন সবাই। বিষয়টি মাধুরীকেও বেশ বিহ্বল করে দেয়।মাধুরীকে প্রথম কীভাবে বিয়ের প্রস্তাব দিয়েছিলেন, সে বিষয়েও খোলামেলা কথা বলেন নেনে। তিনি জানান, এক নৈশভোজে হাঁটু গেড়ে মাধুরীকে বিয়ের প্রস্তাব দিয়েছিলেন তিনি। এটা জানানোর পরপরই সবাইকে অবাক করে দিয়ে মাধুরীর সামনে হাঁটু গেড়ে বসে ফের তাঁকে বিয়ের প্রস্তাব দেন নেনে। লজ্জায় লাল হয়ে মাধুরী বলেন, ‘আবারও!’ পরে নেনের প্রস্তাবে ‘হ্যাঁ’ বলেন তিনি। সে সময় মাধুরী কিছুটা আবেগাপ্লুত হয়ে পড়েন।
নৃত্যপটীয়সী মাধুরী জানান, স্বামীর সামনে নাচতে তিনি নাকি লজ্জা পান! নেনের জন্য ‘পারিন্দা’ (১৯৮৯) ছবির ‘তুমসে মিলকে’ গানটি গেয়ে শোনান মাধুরী। গানটি গাওয়ার মাধ্যমে নেনের প্রতি তীব্র ভালোবাসাই প্রকাশ করেছেন ৪৬ বছর বয়সী এ তারকা অভিনেত্রী।
