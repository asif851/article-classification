
পিয়া বিপাশা নতুন একটি সিনেমার জন্য চুক্তিবদ্ধ হলেন। ছবির নাম ওলট-পালট। এতে পিয়ার বিপরীতে অভিনয় করবেন ভারতের পশ্চিমবঙ্গের অভিনেতা সোহম। যৌথ প্রযোজনার এই ছবির ভারতীয় অংশের পরিচালনা করবেন রবি কিনাগি। এই নির্মাতা এর আগে ওয়ান্টেড, আওয়ারা, হান্ড্রেড পার্সেন্ট লাভ, কী করে তোকে বলব, জামাই ৪২০, হিরোগিরি-এর মতো টালিউডের একাধিক আলোচিত ছবি তৈরি করেছেন। কলকাতা থেকে মুঠোফোনে এই নির্মাতাই নতুন ছবির খবরটি নিশ্চত করেছেন। রবি কিনাগি বলেন, ‘হ্যাঁ, পিয়ার সঙ্গে কাজ করতে যাচ্ছি। কদিন আগে কলকাতায় এসেছিলেন তিনি। তখন কথা চূড়ান্ত হয়েছে।’ বাংলাদেশের জাজ মাল্টিমিডিয়ার সঙ্গে যৌথভাবে এই ছবি তৈরি করছে কলকাতার প্রযোজনা প্রতিষ্ঠান গ্রিন টাচ এন্টারটেইনমেন্ট। গত বুধবার সন্ধ্যায় জাজ মাল্টিমিডিয়া কার্যালয়ে এই ছবিতে চুক্তিবদ্ধ হয়েছেন পিয়া। এদিকে যৌথ প্রযোজনার এই ছবিতে কাজের সুযোগ পেয়ে দারুণ খুশি পিয়া। তিনি বলেন, ‘বড় একটি প্রযোজনা প্রতিষ্ঠানে যুক্ত হয়েই এমন আলোচিত এক পরিচালকের সঙ্গে অভিনয়ের সুযোগ পেয়ে গেলাম। এটা আমার সৌভাগ্য।’ এর আগে বাংলাদেশের বিদ্যা সিনহা মিমের বিপরীতে ব্ল্যাক ছবিতে অভিনয় করেছিলেন সোহম। কলকাতা থেকে মুঠোফোনে সোহম বলেন, ‘ওলট-পালট ছবিতে চুক্তিবদ্ধ হয়েছি। আমি চাই, দুই বাংলার শিল্পীদের নিয়ে এমন আরও কাজ হোক। এভাবে যৌথ উদ্যোগের কাজগুলো দর্শক গ্রহণ করলে বাংলা সিনেমা আরও সমৃদ্ধ হবে।’ ছবির বাংলাদেশি অংশের প্রযোজক ও পরিচালক আবদুল আজিজ বলেন, আগামী ১৬ মে থেকে ভারতের কলকাতায় শুটিং শুরু হবে। এরপর বাংলাদেশ ও থাইল্যান্ডে শুটিং হবে ছবিটির।
