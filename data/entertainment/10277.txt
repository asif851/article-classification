
‘সখী ভালোবাসা কারে কয়’, ‘চুপি চুপি’, ‘ডানাকাটা পরী’ প্রভৃতি গানে কণ্ঠ দিয়ে অনেকটাই শ্রোতাপ্রিয়তা পেয়েছেন মোহাম্মদ মিলন। আধুনিক গানের এই তরুণ সংগীতশিল্পীর নতুন অ্যালবামের ঘোষণা দিলেন। ফোক ঘরানার এই অ্যালবামের নাম ‘এক অন্তরের ভালোবাসা’। অ্যালবামে রয়েছে তিনটি গান। এম এমপি রনির সংগীতায়োজনে গানগুলোতে কণ্ঠ দেওয়ার পাশাপাশি সুরও করেছেন মিলন।
মিলন বললেন, ‘ছোটবেলা থেকেই ফোক গানের প্রতি দুর্বল ছিলাম। কিন্তু গাইতে গিয়ে বুঝলাম, এই গানগুলো ঠিকঠাক উপস্থাপন করা কঠিন। তাই একটু সময় নিয়ে গানগুলো গেয়েছি। শ্রোতাদের ভালো লাগবে এই বিশ্বাস আছে।’অ্যালবামের সব কটি গান লিখেছেন রবিউল ইসলাম।গানগুলোর রেকর্ডিং শেষ হয়েছে। আগামী সপ্তাহে সিডি চয়েজের ব্যানারে অ্যালবামটি বাজারে আসবে বলে জানান মিলন।
