
ফেসবুক পাতায় জাহিদ হাসান ও মেহজাবিনকে জড়িয়ে আপত্তিকর ছবি পোস্ট করার পর অবশেষে দুঃখ প্রকাশ করলেন উঠতি মডেল শবনম ফারিয়া। আর এই দুঃখ প্রকাশের বিষয়টিকে ক্ষমাসুন্দর দৃষ্টিতেই দেখছেন মেহজাবিন।ফারিয়ার দুঃখপ্রকাশের ঘটনাটি ইতিবাচক দৃষ্টিতেই দেখছেন মেহজাবিন, ‘২৪ ঘণ্টার মধ্যেই ফারিয়া নিজের ভুল বুঝতে পেরেছে—এটাই অনেক বড় ব্যাপার। আমি শুধু তাকে বলতে চাই, কারও সম্পর্কে কোনো কিছু বলার আগে ভাবা উচিত বিষয়টা নিজের সঙ্গে ঘটলে কেমন লাগে। আসলে কাউকে শ্রদ্ধা করলে শ্রদ্ধা পাওয়া যায়। আশা করব, ভবিষ্যতে ফারিয়া আর এ ধরনের কোনো ভুল কাজ করবে না।’ ফারিয়ার প্রতি শুভকামনাও ঝরেছে মেহজাবিনের কণ্ঠে, ‘ফারিয়া ভালো থাকুক। আরও ভালো ভালো কাজ করুক।’ স্রেফ মজা করেই ছবিটি পোস্ট করেছিলেন বলে মন্তব্য শবনম ফারিয়ার, ‘আমি আগেই বলেছি, পুরো বিষয়টা শুধু মজাচ্ছলে করা হয়েছিল। ভুল আমাদের দুজনেরই ছিল! কিন্তু শুরুটা যেহেতু আমাকে দিয়েই, তাই আমিই বলছি, আমি দুঃখিত, আমি সত্যিই আপনাকে হার্ট করতে চাইনি, নিতান্তই দুষ্টামি থেকে পোস্ট করেছিলাম!’ব্যাপারটি নিয়ে অনুশোচনাও আছে শবনম ফারিয়ার, ‘এটা ঠিক যে দ্বিতীয় পোস্টটা দেওয়া আমার উচিত হয়নি। কিন্তু এটাও ঠিক যে, পোস্টটা দেওয়ার ৩০ মিনিট পরেই আমি তা মুছে দিয়েছি।’ তবে শবনম ফারিয়ার একটা অভিযোগও আছে, ‘মেহজাবিনের পোস্টে কিছু লোক খুব বাজে মন্তব্য করেছে। ওগুলো দেখে নিজেকে সামলাতে পারিনি।’ তবে ব্যাপারটি যে মোটেও ভালো কাজ হয়নি তা স্বীকার করেছেন তিনি, ‘আমরা দুজন এক জায়গাতেই কাজ করি। নিজেদের মধ্যে ছোট্ট একটা মনোমালিন্য সবাইকে জানিয়ে অযথাই নিজেরা ছোট হয়েছি। এখন পুরো বিষয়টি আমি ভুলে যেতে চাইছি। আশা করছি, মেহজাবিনও এমনটাই করবেন।’
লাক্স-চ্যানেল আই সুপারস্টার ২০০৯ প্রতিযোগিতায় চ্যাম্পিয়ন হওয়ার মধ্য দিয়ে মিডিয়ায় আবির্ভাব হয় মেহজাবিনের। এরপর বিজ্ঞাপনচিত্র ও টিভি নাটকেও নিয়মিত তিনি। সম্প্রতি চলচ্চিত্রে অভিনয়ের জন্যও তিনি চুক্তিবদ্ধ হয়েছেন। অন্যদিকে শবনম ফারিয়াও মডেলিংয়ের মাধ্যমেই মিডিয়াতে পরিচিত। ইস্টার্ন বিশ্ববিদ্যালয়ে পড়ুয়া এই মডেল এয়ারটেল প্রযোজনায় আদনান আল রাজীবের ‘অ্যাট এইটিন’ নাটকে অভিনয়ের মাধ্যমে আলোচিত হন।
মেহজাবিন-ফারিয়ার ভার্চুয়াল যুদ্ধ
