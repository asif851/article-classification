
‘ক্লিন সেভড’ অভিনেতা জাহিদ হাসানের মুখে বেশ কিছুদিন ধরে জায়গা করে নিয়েছে কাঁচা-পাকা দাড়ি! প্রশ্ন জেগেছে, এটা নতুন সিনেমার ‘লুক’, নাকি নিজের লুকটাই পরিবর্তন করেছেন এ অভিনেতা?প্রশ্নটা করতেই স্বভাবসুলভ হাসলেন তিনি। বললেন একটা গল্পও। এক গ্রামে একজন কাঁধে করে আটা, ময়দা, গুড়জাতীয় নানা ধরনের জিনিসপত্র বিক্রি করেন। কিন্তু খুব বেশি লাভ হয় না। তো একজন জিজ্ঞেস করল, ‘ব্যাপারী, লাভ কেমন?’ তিনি উত্তর দিলেন, “ওই যে ‘ব্যাপারী’ বললেন, এটাই লাভ।”গল্পের সঙ্গে মিলিয়ে জাহিদ হাসান বললেন, ‘এখন যে লোকজন জানতে চাইছে, জিজ্ঞেস করছে—এটাই আসলে লাভ। অন্য কোনো কারণ নাই। এ জীবনে দাড়ির ওপর তো কম অত্যাচার করিনি। এমন হয়েছে, চরিত্রের প্রয়োজনে দিনে দু-তিনবারও সেভ করেছি, তা-ও অনেক সময় শুধু পানি মুখে লাগিয়ে। এখন কিছুদিন দাড়িটাকে বিশ্রাম দিচ্ছি।’সম্প্রতি এই অভিনেতার হালদা ছবিটি মুক্তি পেয়েছে। চূড়ান্ত কথা হয়েছে কলকাতার ছবি সিতারাতে অভিনয়ের। জানতে চাওয়া হয়েছিল, নতুন ছবির জন্য এমন ‘লুক’ পরিবর্তন কি না।কথায় কথায় ইঙ্গিত দিলেন সে রকমই। বললেন, ‘সিতারাতে আমাকে দুইভাবে দেখবেন দর্শক। একটাতে দাড়িসহ, আরেকটি দাড়িছাড়া। তাই আগে নিজেই একটু দাড়ি রেখে দেখছি আমাকে কেমন দেখায়!’এই দেখার ব্যাপারটি জাহিদ হাসানের কাছে একটা এক্সপেরিমেন্ট, অর্থাৎ পরীক্ষামূলক। জানুয়ারি-ফেব্রুয়ারিতেই সিতারার জন্য দাঁড়াবেন ক্যামেরার সামনে। জানালেন, ভারতের পশ্চিমবঙ্গের অন্যতম জনপ্রিয় সাহিত্যিক আবুল বাশারের ভোরের প্রসূতি উপন্যাস অবলম্বনে এই সিনেমার চিত্রনাট্য তৈরি হয়েছে। পরিচালনা করবেন আশীষ রায়। সিনেমাটি বাংলা ও তেলেগু ভাষায় তৈরি হবে।
