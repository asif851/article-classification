
কে হচ্ছেন বেপরোয়া ছবির নায়ক-নায়িকা? এ নিয়ে এত দিন ছিল নানা গুঞ্জন। অবশেষে জানা গেল জাজ মাল্টিমিডিয়ার নতুন এই ছবির প্রধান দুই অভিনয়শিল্পীর নাম। গতকাল রোববার সন্ধ্যায় রাজধানীর একটি পাঁচ তারকা হোটেলে আনুষ্ঠানিকভাবে জানানো হলো ছবির নায়ক-নায়িকা হচ্ছেন রোশান ও ববি। এই ছবির মধ্য দিয়েই প্রথমবার জুটি হচ্ছেন তাঁরা।
অ্যাকশন-রোমান্স ঘরানার ছবিটি পরিচালনা করছেন কলকাতার পরিচালক রাজা চন্দ। এর আগে বাংলাদেশ-ভারত যৌথ প্রযোজনায় তিনি পরিচালনা করেছিলেন ব্ল্যাক ছবিটি। এবার প্রথমবার বাংলাদেশের কোনো ছবি পরিচালনা করছেন তিনি। জানালেন, এটি তাঁর স্বপ্নও ছিল। কলকাতার টালিউডের চ্যালেঞ্জ ২, রংবাজ, বেশ করেছি প্রেম করেছি ছবিগুলোর এই নির্মাতা বলেন, ‘আমার আদি বাড়ি বরিশাল। তাই বাংলাদেশের প্রতি দুর্বলতা আমার সব সময়। স্বপ্ন ছিল এখানকার ছবিতে কাজ করব। এবার সেই স্বপ্ন পূরণ হতে চলেছে।’ ছবির নায়ক রোশান বলেন, ‘ববি চলচ্চিত্রে আমার সিনিয়র। তাঁর অভিজ্ঞতা দুজনের ভালো কাজের সহায়ক হবে বলে আশা করছি।’
আগামী ৫ সেপ্টেম্বর ঢাকায় শুরু হবে শুটিং, চলবে ২৬ সেপ্টেম্বর পর্যন্ত। ছবির দ্বিতীয় ধাপের শুটিং হবে কক্সবাজারে। ছবিটির গানগুলোর শুটিং থাইল্যান্ড ও ভারতের হায়দরাবাদে হওয়ার কথা রয়েছে। এই ছবিতে আরও অভিনয় করবেন তারিক আনাম খান, নিমা রহমান, শহিদুল আলম সাচ্চু, সাদেক বাচ্চু, রেবেকা, নানা শাহ, শিবা সানু প্রমুখ।
 
