
কঙ্গনা রনৌতের বাড়ির দাম কত? জানা গেছে, সম্প্রতি মানালিতে এক বিলাসবহুল বাড়ি তৈরি করেছেন এই বলিউড তারকা। এ বাড়িতে শোবার ঘর আছে আটটি। প্রতিটি রুমের দরজা খুললে সামনে উঁকি দেবে পাহাড়। আটটি রুমের সামনেই আছে ব্যালকনি। বাড়িতে আছে জিম, যোগ রুমসহ প্রয়োজনীয় নানা কিছু। ওই বাড়ি সাজানোর জন্য এরই মধ্যে ২০ কোটি রুপি খরচ করেছেন কঙ্গনা। সবই তো জানা হলো, কিন্তু সব মিলিয়ে বাড়িটির দাম কত? কঙ্গনা রনৌতের একটি ঘনিষ্ঠ সূত্র সংবাদমাধ্যমকে জানিয়েছে, বাড়িটি তৈরিতে এ পর্যন্ত তাঁর খরচ হয়েছে ৩০ কোটি রুপি।
বাড়িটি কবে তৈরি হলো? আরও জানা গেছে, চার বছর ধরে নাকি মনের মতো করে বাড়িটি তৈরি করেছেন কঙ্গনা। বাড়ির কাজ দেখাশোনার জন্য প্রতি মাসেই মানালিতে যান। প্রয়োজনে সেখানে কয়েক দিন থেকেছেন। তখন অনেকেই প্রশ্ন করেছেন, মানালিতে কী করছেন কঙ্গনা! কিন্তু তিনি ওই সময় তা নিয়ে কিছুই বলতে চাননি।
কঙ্গনার নতুন বাড়িটি সাজিয়ে দিচ্ছেন প্রখ্যাত ইন্টেরিয়র ডিজাইনার শবনম গুপ্তা। কঙ্গনার সঙ্গে আলোচনা করে তিনি বাড়িটির অন্দরসজ্জা করেছেন।
