
পতৌদির নবাব পরিবারের নতুন সদস্যের নাম তৈমুর আলী খান পতৌদি। মা কারিনা কাপুর খান গতকাল মঙ্গলবার সকাল সাড়ে সাতটায় ভারতের মুম্বাই শহরের একটি হাসপাতালে তাকে জন্ম দেন। জন্মের পরপরই বাবা সাইফ ও মা কারিনা একটি লিখিত বিবৃতিতে ছেলের জন্মের খবর সবাইকে জানান। সেখানে জানানো হয়, মা ও ছেলে দুজনই এখন ভালো আছেন। খান পরিবার সহযোগিতা ও শুভকামনার জন্য সবাইকে ধন্যবাদ জানায়।তৈমুরের জন্মের পর সবার আগে টুইটারে নির্মাতা করণ জোহর খবরটি সবাইকে জানান। এরপর আনুষ্ঠানিকভাবে গণমাধ্যমকে খবরটি নিশ্চিত করেন কারিনার বাবা রণধীর কাপুর। এরপর আনুষ্ঠানিক বিবৃতি দেন সাইফ ও কারিনা।কয়েকটি গণমাধ্যম বিশেষ সূত্রের বরাত দিয়ে জানিয়েছে, অস্ত্রোপচারের প্রয়োজন হয়নি কারিনার। স্বাভাবিক প্রসব–প্রক্রিয়াতেই মা হয়েছেন তিনি। তবে এখনো পরিবারের পক্ষ থেকে বিষয়টি স্পষ্ট করা হয়নি। কারিনার বাবা আগেই গণমাধ্যমকে জানিয়েছিলেন, সব ঠিক থাকলে ২০ ডিসেম্বর নাগাদ তাঁদের বাড়িতে নতুন অতিথি আসবে।এদিকে কারিনা ও সাইফের ছেলের নাম ঘোষণার পর থেকে মাইক্রো ব্লগিং সাইট টুইটারে শুরু হয়েছে হুলুস্থুল। তৈমুর আলী খান নাম রাখার কারণে অনেকেই বর্ণবাদী মন্তব্য করছে সাইফিনা জুটিকে নিয়ে। ইন্ডিয়ান এক্সপ্রেস ও টাইমস অব ইন্ডিয়া। 
