
সান্তা বারবারা আন্তর্জাতিক চলচ্চিত্র উত্সবে বিশেষ সম্মাননা পাচ্ছেন প্রখ্যাত মার্কিন টিভিব্যক্তিত্ব ও অভিনেত্রী অপরাহ উইনফ্রে। গত আগস্টে মুক্তি পাওয়া ‘দ্য বাটলার’ ছবিতে অনবদ্য অভিনয়ের স্বীকৃতি হিসেবে মন্টেসিটো পুরস্কারে ভূষিত করা হবে তাঁকে।লি ড্যানিয়েলস পরিচালিত ‘দ্য বাটলার’ ছবির গ্লোরিয়া গেইনস চরিত্রে অভিনয় করেছেন ৫৯ বছর বয়সী অপরাহ। ছবিটি মুক্তি পায় গত ১৬ আগস্ট। মুক্তির পর ছবিটিতে অপরাহ উইনফ্রের সাবলীল অভিনয় প্রশংসিত হয়েছে বিভিন্ন মহলে। এবার ছবিটিতে সু-অভিনয়ের জন্য আনুষ্ঠানিক স্বীকৃতি পেতে যাচ্ছেন অপরাহ। সম্প্রতি এক খবরে এমনটিই জানিয়েছে ডিজিটাল স্পাই।এ প্রসঙ্গে সান্তা বারবারা আন্তর্জাতিক চলচ্চিত্র উত্সবের পরিচালক রজার ডার্লিং বলেন, ‘একজন জাত অভিনেত্রী অপরাহ উইনফ্রে। “দ্য বাটলার” ছবিতে গ্লোরিয়া গেইনস চরিত্রে অভিনয়ের সময় নিজের সত্তা ভুলে ওই চরিত্রটিকে যেন ধারণ করেছিলেন তিনি। তাঁর অসাধারণ অভিনয় প্রতিভাকে শ্রদ্ধা জানানোর মতো আনন্দের আর কিছুই হতে পারে না।’পুরো ক্যারিয়ারে অসাধারণ অভিনয়-নৈপুণ্য দেখিয়েছেন এমন তারকাদের মন্টেসিটো পুরস্কার দেওয়া হয়ে থাকে। গত বছর এই পুরস্কার পেয়েছিলেন ‘লিংকন’ তারকা ড্যানিয়েল ডে-লুইস।
