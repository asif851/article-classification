

আবার বাবা-মা হলেন চিত্রতারকা দম্পতি অনন্ত জলিল ও বর্ষা। এই দম্পতি তাঁদের দ্বিতীয় পুত্রসন্তানের নাম রেখেছেন আবরার ইবনে জলিল। গত ২৩ অক্টোবর ব্যাংককের বামরুনগ্রাদ হাসপাতালে বর্ষার অস্ত্রোপচার করা হয়।
প্রথম আলোকে আজ সোমবার সকালে অনন্ত জলিল জানান, গতকাল রোববার আকিকা দিয়ে ছেলের নাম রেখেছেন। এরপর ছেলের ছবি প্রকাশ করেছেন তাঁরা।
আরও জানালেন, ছেলের আকিকা দিয়ে রোববার দুপুরে দুটি এতিমখানায় শিশুদের জন্য খাবার পাঠানো হয়েছে। তাদের জন্য খাসি দেওয়া হয়েছে। গরিবদের মধ্যে মাংস বিতরণ করা হয়েছে। বাসায় আত্মীয়স্বজন আর বন্ধুদের দাওয়াত দেওয়া হয়।
গত ১৭ অক্টোবর ব্যাংককে যান বর্ষা ও অনন্ত জলিল। ছেলেকে নিয়ে তাঁরা দেশে ফিরে আসেন ৮ নভেম্বর। এই দম্পতির প্রথম ছেলে আজিজ ইবনে জলিলের বয়স এখন তিন বছর।
২০১০ সালে ‘খোঁজ দ্য সার্চ’ চলচ্চিত্রে জুটি হিসেবে দর্শকদের সামনে আসেন অনন্ত জলিল ও বর্ষা। এরপর ২০১১ সালের ২৩ সেপ্টেম্বর বিবাহবন্ধনে আবদ্ধ হন তাঁরা।
