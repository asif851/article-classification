
পাকিস্তান, আফগানিস্তানসহ বিশ্বের আরও কয়েকটি দেশে নারীশিক্ষা প্রসারের লক্ষ্যে তহবিল গঠনের জন্য সম্প্রতি নিজের সংগ্রহে থাকা একটি চিত্রকর্ম নিলামে তুলেছিলেন ‘পপসম্রাজ্ঞী’খ্যাত মার্কিন গায়িকা ম্যাডোনা। ফরাসি চিত্রশিল্পী প্রয়াত ফার্নান্দ লেগারের আঁকা বিমূর্ত চিত্রকর্মটি বিক্রি থেকে আয় হয়েছে ৭০ লাখ মার্কিন ডলার।‘ট্রয়েস ফেমস আ লা টেবিল রগ’ শিরোনামের চিত্রকর্মটি আঁকা হয়েছিল ১৯২১ সালে। ম্যাডোনা সেটি কিনেছিলেন ১৯৯০ সালে। এত দিন তাঁর সংগ্রহেই ছিল চিত্রকর্মটি। ম্যাডোনা তাঁর অলাভজনক প্রতিষ্ঠান রে অফ লাইট ফাউন্ডেশনের জন্য অর্থ তহবিল গঠনের উদ্দেশ্যে চিত্রকর্মটি নিলামে তোলার সিদ্ধান্ত নেন গত এপ্রিল মাসে। সম্প্রতি নিউইয়র্কে আয়োজিত একটি নিলাম থেকে সেটি কিনে নেন অজ্ঞাতপরিচয় এক ক্রেতা। সম্প্রতি এক খবরে এসব তথ্য জানিয়েছে বার্তা সংস্থা রয়টার্স।
পথশিশু এবং দরিদ্র কৃষকদের কারিগরি প্রশিক্ষণের ব্যবস্থা করে থাকে ম্যাডোনার রে অফ লাইট ফাউন্ডেশন। এবার প্রতিষ্ঠানটির মাধ্যমে নারীশিক্ষা প্রসারের জন্য কাজ করবেন ম্যাডোনা। মূলত এই উদ্দেশ্যেই নিজের সংগ্রহে থাকা পছন্দের একটি চিত্রকর্ম নিলামে তোলার সিদ্ধান্ত নিয়েছিলেন এ তারকা সংগীতশিল্পী। 
এ প্রসঙ্গে গত মাসে এক বিবৃতিতে ম্যাডোনা বলেছেন, ‘আমি অমূল্য একটি উদ্দেশ্য সাধনের লক্ষ্যে মূল্যবান সামগ্রী নিলামে তুলতে চাই। অমূল্য সেই উদ্দেশ্যটি হলো নারীশিক্ষার প্রসার। আমি এমন কোনো পৃথিবী দেখতে চাই না, যেখানে স্কুলে যাওয়ার জন্য কিংবা শিক্ষাদানের অভিযোগে মেয়েদের গুলি করে হত্যা কিংবা আহত করা হয়। আত্মতুষ্টির জন্য আমাদের হাতে একদমই সময় নেই।’
ম্যাডোনা দক্ষিণ আফ্রিকার মালাওয়ি থেকে দুটি সন্তান দত্তক নিয়েছেন। সেখানে ১০টি স্কুল নির্মাণের পরিকল্পনা করেছেন ৫৪ বছর বয়সী এই গায়িকা, গীতিকার, অভিনেত্রী, নির্মাতা, নৃত্যশিল্পী ও নারী উদ্যোক্তা।
