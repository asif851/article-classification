
বলিউডের বাদশা শাহরুখ খানের ছেলেরা এখনো নাম লেখায়নি বলিউডে। বড় ছেলে আরিয়ান খান তো সবে কৈশোর ছেড়ে তারুণ্যে পা রাখলেন। এখনো বলিউড নিয়ে ভাবনা নেই তাঁর। অন্যদিকে ছোট খান আব্রামের স্কুল সবে শুরু হলো। তাই বাবার গানের সঙ্গে পর্দায় এই দুজনের নাচের অবকাশ নেই। বাবার গানে তাদের নাচ শুধু মঞ্চ পর্যন্ত আপাতত সীমাবদ্ধ। কিন্তু তাতে কী, সেই মঞ্চ পরিবেশনাই পুরো বলিউডে সাড়া ফেলে দিয়েছে। খুদে খান আব্রাম প্রথমবারের মতো জনসমক্ষে বাবা শাহরুখের গানের সঙ্গে নাচল। সেই নাচ দর্শকসারিতে বসে দেখলেন বাবা কিং খান, মা গৌরী, বোন সুহানা, বলিউড দম্পতি অভিষেক ও ঐশ্বরিয়া রাই বচ্চনসহ অনেকে।
ধিরুভাই আম্বানী ইন্টারন্যাশন্যাল স্কুলের বার্ষিক সাংস্কৃতিক অনুষ্ঠান ছিল ১৬ ডিসেম্বর। সেখানেই নেচেছে ছোট্ট আব্রাম। বাবার আলোচিত ছবি স্বদেশ-এর ‘ইয়ে তারা ও তারা’ গানের সঙ্গে দলীয় নাচে অংশ নেয় সে। শুধু আব্রাম নয়, এই একই স্কুলে পড়ছে অভিষেক-ঐশ্বরিয়ার মেয়ে আরাধ্য বচ্চন ও আমির-কিরণ রাও খানের ছেলে আজাদ রাও খান। তারাও সেদিন মঞ্চে নানা ধরনের পরিবেশনায় অংশ নেয়। তাদের হাততালি দিয়ে দর্শকসারি থেকে উৎসাহ দেন বলিউডের তারকা বাবা-মায়েরা।
আব্রামের এই নাচ ছিল বাবা শাহরুখের জন্য এক বিশেষ উপহার। কারণ, ১৭ ডিসেম্বর স্বদেশ ছবি মুক্তির ১৩ বছর পূর্ণ হয়। তাই তাঁর সেই গানে আব্রামের নাচ শাহরুখকে করে তোলে স্মৃতিকাতর।
সূত্র: ইন্ডিয়ান এক্সপ্রেস।
