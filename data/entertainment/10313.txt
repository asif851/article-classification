
‘শান্তির পায়রা উড়ুক পৌষের আকাশে’ স্লোগান ধারণ করে রমনার বটমূলে শুরু হয়েছে তিন দিনব্যাপী পৌষ মেলা। গতকাল শুক্রবার সকাল আটটায় আইলা জ্বালানোর মধ্য দিয়ে এ মেলার উদ্বোধন করেন ঢাকা বিশ্ববিদ্যালয়ের উপাচার্য অধ্যাপক আ আ ম স আরেফিন সিদ্দিক।অনুষ্ঠানের ঘোষণা পাঠ করেন পৌষ মেলা উদ্যাপন পরিষদের সাধারণ সম্পাদক বিশ্বজিৎ রায়। সাংস্কৃতিক অনুষ্ঠানের শুরুতে কবিতা আবৃত্তি করেন রফিকুল ইসলাম। দলীয় সংগীত পরিবেশন করেন সত্যেন সেন শিল্পীগোষ্ঠী ও ক্রান্তি শিল্পীগোষ্ঠী। দলীয় নৃত্য পরিবেশন করে নৃত্যশ্রী, ধৃতি ও বহ্নিশিখা।উদ্বোধনী অনুষ্ঠানে বিশেষ অতিথি ছিলেন নাট্যব্যক্তিত্ব ঝুনা চৌধুরী ও সম্মিলিত সাংস্কৃতিক জোটের সাধারণ সম্পাদক হাসান আরিফ। অনুষ্ঠানে সভাপতিত্ব করেন সম্মিলিত সাংস্কৃতিক জোটের সভাপতি গোলাম কুদ্দুছ।মেলা চলবে প্রতিদিন সকাল ৭টা থেকে বেলা ১১টা এবং বেলা ৩টা থেকে রাত ৯টা পর্যন্ত।
