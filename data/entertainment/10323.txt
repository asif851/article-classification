
দিনাজপুরের ঐতিহাসিক কুঠিবাড়ির সামনে বসেছিল জনপ্রিয় ম্যাগাজিন অনুষ্ঠান ‘ইত্যাদি’র এবারের সেট। সেই ইত্যাদিই আজ প্রচারিত হবে বিটিভি ও বিটিভি ওয়ার্ল্ডে রাত আটটার বাংলা সংবাদের পর।১৮ ডিসেম্বর অনুষ্ঠানটি ধারণ করা হয়। ইত্যাদির ধারণ উপলক্ষে সেদিন দিনাজপুরে ছিল উৎসবের আমেজ। কুঠিবাড়িতে ইত্যাদির ধারণ অনুষ্ঠান চলে সন্ধ্যা ৬টা থেকে রাত ১২টা পর্যন্ত।এবারের পর্বে দিনাজপুরের ইতিহাস ও ঐতিহ্য নিয়ে রয়েছে একটি তথ্যসমৃদ্ধ প্রতিবেদন। ধামরাইয়ের নরেশচন্দ্র অধিকারী, গাজীপুর সরকারি মহিলা কলেজের গণিত বিভাগের সহকারী অধ্যাপক আমিনুল ইসলাম, কক্সবাজার সদর উপজেলার জান্নাতুল বকেয়া, দিনাজপুর জেলার জন্মান্ধ ভ্যানচালক ও তাঁর পরিবারের ওপর রয়েছে প্রতিবেদন। এ ছাড়া রয়েছে ঢাকায় মার্কিন দূতাবাসের ফেসবুক ফ্যান পেজের ওপর তৈরি একটি আকর্ষণীয় পর্ব। এ উপলক্ষে মার্কিন রাষ্ট্রদূত মার্শা বার্নিকাটের এক ভিন্নধর্মী সাক্ষাৎকার নিয়েছেন হানিফ সংকেত। এবার বিদেশি প্রতিবেদন করা হয়েছে তুরস্কের বসফরাস সেতুর ওপর। বিজয়ের মাস উপলক্ষে এবারের ইত্যাদিতে রয়েছে দেশাত্মবোধক গান। এটি লিখেছেন মোহাম্মদ রফিকউজ্জামান, সুর করেছেন আলী আকবর রুপু, গেয়েছেন এন্ড্রু কিশোর। এর পাশাপাশি আছে নিয়মিত প্রশ্নোত্তর পর্ব, মামা-ভাগনে, নানি-নাতি ও চিঠিপত্র বিভাগ। রয়েছে বিভিন্ন সমসাময়িক ঘটনা নিয়ে বেশ কিছু সরস ও তীক্ষ্ণ নাট্যাংশ।ইত্যাদির রচনা, পরিচালনা ও উপস্থাপনা করেছেন হানিফ সংকেত। নির্মাণ করেছে ফাগুন অডিও ভিশন। ইত্যাদি স্পনসর করেছে যথারীতি কেয়া কসমেটিকস্ লিমিটেড।
