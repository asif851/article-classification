
১৭ অক্টোবর বব ডিলান তাঁর ওয়েবসাইটের একটি অংশে নিজের পরিচিতির সঙ্গে যোগ করেছিলেন ‘সাহিত্যে নোবেল পুরস্কারজয়ী’ কথাটি। এর পরপরই চারদিকে ছড়িয়ে যায় যে, আনুষ্ঠানিকভাবে নোবেল পুরস্কার জয়ের বিষয়টি গ্রহণ করেছেন কিংবদন্তি এই গায়ক ও গীতিকবি। কিন্তু কয়েক দিন না গড়াতেই নোবেল প্রাপ্তির পর নিজ পরিচয়ের সঙ্গে যোগ করা নতুন অংশটি মুছে ফেললেন তিনি।১৩ অক্টোবর সাহিত্যে অসামান্য অবদান রাখার জন্য গীতিকবি বব ডিলানকে নোবেল পুরস্কারে ভূষিত করা হয়। তখন থেকেই ‘কনসার্ট ফর বাংলাদেশ’-এর এই শিল্পীকে নিয়ে রীতিমতো তোলপাড় শুরু হয়ে যায়। কিন্তু পুরস্কার জয়ের পরদিনই যুক্তরাষ্ট্রের লাস ভেগাসে জনসমক্ষে এসে গান করলেও নোবেল পুরস্কার জয় নিয়ে কোনো কথাই বলেননি তিনি। এমনকি নোবেল কর্তৃপক্ষ শিল্পীর সঙ্গে বারবার যোগাযোগের চেষ্টা করেও ব্যর্থ হয়। বব ডিলান কি তবে গ্রহণ করবেন না নোবেল পুরস্কার? এমন প্রশ্নও উদয় হয় জনমনে। কিন্তু ১৭ অক্টোবর তাঁর ওয়েবসাইটে নোবেল জয়ের স্বীকৃতি যোগ করা হলে সেই প্রশ্ন একটি যুক্তিযুক্ত জবাব খুঁজে পায়। তবে ওয়েবসাইট থেকে সম্প্রতি স্বীকৃতি উধাও হয়ে যাওয়ায় আবারও সেই পুরোনো প্রশ্নকে নতুন করে তুলে এনেছে আলোচনায়। তবে সত্যিই কি ডিলান গ্রহণ করবেন না নোবেল পুরস্কার? গার্ডিয়ান।
