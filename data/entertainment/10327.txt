
১২টি বিভাগে মনোনয়ন পেয়ে এবারের অস্কার প্রত্যাশী হিসেবে এগিয়ে আছে ‘দ্য রেভেন্যান্ট’ ছবিটি। আলেহান্দ্রো গনজালেজ ইনাররিতু পরিচালিত ছবিটি এরই মধ্যে জিতেছে সেরা ছবির গোল্ডেন গ্লোবও। তা ছাড়া সেরা অভিনেতা হিসেবে গোল্ডেন গ্লোব আর স্ক্রিন অ্যাক্টরস গিল্ড পুরস্কার জেতার পর অস্কার-দৌড়েও এগিয়ে লিওনার্দো ডিক্যাপ্রিওর নাম। ধারণা করা হচ্ছে, ‘দ্য রেভেন্যান্ট’ দিয়ে এবার হয়তো ‘অস্কার-দুর্ভাগ্য’ ঘুচবে লিওনার্দোর। শুধু অপেক্ষা ২৮ ফেব্রুয়ারির, যেদিন বসবে মূল অস্কার, অবসান ঘটবে সব কৌতূহল আর উৎকণ্ঠার। তবে এর আগে ৫ ফেব্রুয়ারি থেকে ঢাকার সিনেমাপ্রেমীরা ‘দ্য রেভেন্যান্ট’ দেখতে পারবেন বড়পর্দায়। ছবিটি মুক্তি পাচ্ছে রাজধানীর স্টার সিনেপ্লেক্সে।
অস্কারের অপেক্ষায় থাকা ‘দ্য রেভেন্যান্ট’ ছবি ঢাকায় মুক্তি উপলক্ষে এর উদ্বোধনী প্রদর্শনীরও আয়োজন করেছে স্টার সিনেপ্লেক্স। উদ্বোধনী প্রদর্শনীর পর আগামী শুক্রবার থেকে ছবিটির নিয়মিত প্রদর্শনী চলবে।‘দ্য রেভেন্যান্ট’ যুক্তরাষ্ট্রে মুক্তি পায় গত বছরের ২৫ ডিসেম্বর। ছবিটি হলিউড বক্স অফিসে দারুণ ব্যবসা করে। সেই সঙ্গে জিতে নেয় চলচ্চিত্রবোদ্ধার প্রশংসাও।
