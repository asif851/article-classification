
মাত্র কদিন আগেই জাতিসংঘে গান গেয়ে এসেছে ব্যান্ড লালন। সেখান থেকে ফিরে ব্যান্ড লালনের সদস্য তিতি বলেন, ‘আমরা একসঙ্গে দুটি অ্যালবাম তৈরি করেছি। এর মধ্যে একটি অ্যালবাম পুরোপুরি লালন সাঁইয়ের গান নিয়ে, অন্যটিতে আছে মৌলিক গান।’অ্যালবাম দুটি ঈদকে উপলক্ষ করে তৈরি করা হয়নি, তবে এবার ঈদে শ্রোতাদের হাতে গানগুলো তুলে দিতে পারলে বেশি খুশি হবেন ব্যান্ড লালনের সদস্যরা। এখন অপেক্ষা পৃষ্ঠপোষকতার জন্য। হয়তো শুরুতে গানগুলো শোনা যাবে মুঠোফোনে। কোনোটাই এখনো চূড়ান্ত হয়নি।লালন সাঁইয়ের গান নিয়ে অ্যালবামটির নাম এ ট্রিবিউট টু ফকির লালন সাঁই। ব্যান্ড লালনের আরেক সদস্য সুমি বলেন, ‘আমরা লালন সাঁইয়ের গানকে দেশে ও দেশের বাইরে সব ধরনের শ্রোতাদের কাছে নিয়ে যেতে চাই। এই ভাবনা থেকেই তৈরি করেছি অ্যালবামটি। এখানে ব্যান্ডের সদস্যদের সঙ্গে আমাদের বন্ধুরাও গান করেছেন, বাদ্যযন্ত্র বাজিয়েছেন। তাই আমরা বলছি অ্যালবামটি ব্যান্ড লালন অ্যান্ড ফ্রেন্ডসের। গানগুলোর সঙ্গে দেশীয় বাদ্যযন্ত্রের পাশাপাশি থাকছে পাশ্চাত্যের বাদ্যযন্ত্রও। সংগীতায়োজনে আমরা একটু ভিন্নতা আনতে চেয়েছি।’দ্বিতীয়টি সাদাকালো। এই অ্যালবামটি পুরোপুরি মৌলিক গান নিয়ে। এখানে ফোক ধাঁচের পাশাপাশি থাকছে রক ধাঁচের গানও। তিতির মতে, এটা পুরোপুরি ব্যান্ড লালনের গান।
