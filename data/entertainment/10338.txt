
বলিউড তারকা হৃতিক রোশন আর কঙ্গনা রনৌতের প্রণয়, বিচ্ছেদ ও তাঁদের বিবাদ নিয়ে তোলপাড় চলছে বেশ কয়েক দিন ধরেই। এরই মধ্যে অনলাইনে প্রকাশিত দুজনের অন্তরঙ্গ কিছু ছবি আগুনে ঘি ঢেলেছে। যদিও অনেকে বলছেন, ছবিগুলো ফটোশপ করা। সম্প্রতি টাইমস অব ইন্ডিয়া হৃতিক, কঙ্গনা, অর্জুন রামপাল ও নন্দিতা মাহতানির একটি ছবি প্রকাশ করেছে। তবে সে ছবি বলছে অন্য কথা। এরই মধ্যে হৃতিকের পাশে দাঁড়িয়েছে সাবেক স্ত্রী সুজানা।এনডিটিভির খবরে বলা হয়েছে, হৃতিক-কঙ্গনার ওই ছবি ২০১০ সালের এক অনুষ্ঠানে তোলা। বলিউড অভিনেতা অর্জুন রামপাল আয়োজিত এক অনুষ্ঠানে উপস্থিত ছিলেন হৃতিকের সাবেক স্ত্রী সুজানাও। অনুষ্ঠানে অনেক ছবিই তোলা হয়েছিল। অনুষ্ঠানের বেশ কয়েকটি গ্রুপ ছবির মধ্যে যে ছবিতে হৃতিক, কঙ্গনা, অর্জুন রামপাল ও নন্দিতা আছেন—সেই ছবিতে কঙ্গনার পোশাকের রং ও নকশা হুবহু ফাঁস হওয়া ছবির সঙ্গে মিলে যায়। আর এই নতুন ছবিটি প্রকাশিত হওয়ার পর থেকেই আগের ফাঁস হওয়া ছবিটি যে ফটোশপ করা বা বানানো, তা নিয়ে তুমুল বিতর্ক চলছে।ফাঁস হওয়া ছবির ব্যাপারে হৃতিকের পাশেই আছেন সাবেক স্ত্রী সুজানা। আজ বুধবার এক টুইট বার্তায় সুজানা বলেন, ‘ফাঁস হওয়া ওই ছবিগুলো ফটোশপে এডিট করা। অসত্য গল্পগুলো নিয়ে খুব বেশি আলোচনা করা হচ্ছে। আমি এ ব্যাপারে হৃতিকের পাশেই আছি।’
অনেকেই বলছেন, ফাঁস হওয়া এই ছবিটি আরেকটি গ্রুপ ছবি থেকে কেটে তৈরি করা। আর এরপর বড় করে ফটোশপ করা। ছবির গ্রেন বা রঙের বিন্দুগুলোও স্বাভাবিকের চেয়ে অনেক বড়। যাঁরা বলছেন আগের ছবিটি বানানো, তাঁরা এটিকে স্পষ্ট প্রমাণ মানছেন।এদিকে প্রকাশিত ছবিগুলো নিয়ে বলিউডের বাতাসে ভাসছে নানান প্রশ্ন। প্রশ্নগুলোর মধ্যে রয়েছে, কঙ্গনা কেন সেই অনুষ্ঠানে গিয়েছিলেন? তিনি আমন্ত্রিত ছিলেন নিশ্চয়ই! হৃতিকের সঙ্গে কঙ্গনার যে গ্রুপ ছবি, তাতে দুজনের দাঁড়ানোর ভঙ্গি অনেকটা ঘনিষ্ঠ। নিশ্চয়ই এ দুজনের মধ্যে তখন সুসম্পর্ক ছিল। এমনকি হৃতিকের সাবেক স্ত্রী সুজানার সঙ্গেও! বেশ কটি ছবির মধ্যে হৃতিক-কঙ্গনার কোনো আলাদা ছবি কি তোলা হয়েছিল? নাকি এই ছবি ওই গ্রুপ ছবি থেকে নেওয়া!যা হোক, এসব প্রশ্নের উত্তর যাঁরা দিতে পারবেন, তাঁরা (হৃতিক-কঙ্গনা) এখন পর্যন্ত নিশ্চুপই আছেন। আর যে দুজন এ বিষয়ে সবচেয়ে ভালো জানেন, সেই হৃতিক আর কঙ্গনা এখন যুযুধান, পরস্পরের বৈরী!
