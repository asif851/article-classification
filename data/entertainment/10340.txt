
 
স্বাধীন বাংলা বেতার কেন্দ্রের প্রখ্যাত সংগীতশিল্পী আব্দুল জব্বারের ছেলে মিথুন জব্বারের ‘স্মৃতির বাড়ি’ অ্যালবামের ডিভিডির মোড়ক উন্মোচন হয়েছে। গত পয়লা বৈশাখ ‘স্মৃতির বাড়ি’ অ্যালবামটি প্রকাশিত হয়। এবার ‘স্মৃতির বাড়ি’ অ্যালবামের ভিডিও ভার্সন বের করা হলো।ভিডিও ভার্সনে মোট আটটি গানের চিত্রায়ণ করা হয়েছে। দেশে-বিদেশে চিত্রায়িত এই ডিভিডি অ্যালবামের আটটি গান পরিচালনা করেছেন ঢাকার রম্য খান ও নিউইয়র্কের শাহরিয়ার রহমান সজীব। অ্যালবামের গান আটটি হলো স্মৃতির বাড়ি, আমার আপন হলে, প্রজাপতি, হূদয়হীনা, শিমুল তুলো, তুমি বলে দিলে, বৈরাগীও মন খুলে নাচিবে।পবিত্র ঈদ উপলক্ষে ‘স্মৃতির বাড়ি’ ডিভিডি অ্যালবামের প্রকাশনা উত্সব সেদিন এক আনন্দমেলায় পরিণত হয়েছিল। নতুন-পুরোনো অনেক চিত্রশিল্পী, অভিনয়শিল্পী ও সংগীতশিল্পী মিথুন জব্বারকে শুভেচ্ছা ও আশীর্বাদ জানাতে এসেছিলেন।এ প্রসঙ্গে মিথুন জব্বার বলেন, ‘বাবা ও সিনিয়র শিল্পীদের আশীর্বাদ নিয়ে আমি সামনে এগিয়ে যেতে চাই। এটা আমার প্রথম অ্যালবাম। অডিও অ্যালবাম শ্রোতারা পছন্দ করেছেন বলেই প্রযোজক এবার অ্যালবামটির ভিডিও ভার্সনটি প্রকাশ করেছেন। আমার বিশ্বাস, দর্শক এটাও পছন্দ করবেন।’
 
‘স্মৃতির বাড়ি’ অ্যালবামের গান লিখেছেন প্রসেনজিত্, রুবেল ও দেহলভী। সংগীত পরিচালনা করেছেন পুলক। বাজনা রেকর্ডিং স্টুডিওতে রেকর্ডকৃত এ অ্যালবামের সব গানেরই চিত্রায়ণ করা হয়েছে।
 
‘স্মৃতির বাড়ি’ অ্যালবামের মোড়ক উন্মোচন অনুষ্ঠানে উপস্থিত ছিলেন এন্ড্রু কিশোর, তিমির নন্দী, হাসিনা মমতাজ, আব্দুল জব্বার, পীযূষ বন্দ্যোপাধ্যায়, চিত্রশিল্পী মনিরুল ইসলাম, সংগীত পরিচালক শেখ সাদী খান, অভিনয়শিল্পী খায়রুল আলম সবুজসহ আরও অনেকে।
 
 
