
বলিউডের বাতাসে রোজই নানান গুজব উড়তে থাকে। এর মধ্যে কিছু সত্যি হয়। আবার কিছু গুজব শুধু গুজবই থেকে যায়। এবার গুজবেরই জয় হলো। চলচ্চিত্র নির্মাতা-পরিচালক সঞ্জয় লীলা বানসালির আগামী ছবিতে কাজ করবেন বলিউড তারকা সালমান খান।
বেশ কিছুদিন আগে বলিউডে জোর খবর ছিল, সঞ্জয়ের ছবিতে অভিনয় করতে চলেছেন সাল্লু ভাই। এরপরই বজরঙ্গী ভাইজান জানান, ‘এটা পুরোটাই গুজব। এ ব্যাপারে সঞ্জয়ের সঙ্গে আমার কোনো আলোচনাই হয়নি। তবে সঞ্জয়ের মাথায় যদি কোনো পরিকল্পনা থেকে থাকে, এ জন্য আমি প্রস্তুত।’এর ঠিক দুদিন পর বানসালি ইনস্টাগ্রাম অ্যাকাউন্টে তাঁর এবং সালমানের একটি ছবি পোস্ট করে জানান, ‘আমরা আবার একসঙ্গে ফিরছি। ১০ বছর পর আবার জুটি বাঁধছি।’সঞ্জয়ের এই পোস্টের পর কি মনে হয়, সালমান তাঁর সঙ্গে বাজিরাও মাস্তানি খ্যাত পরিচালকের জুটি বাঁধার খবর এখনই প্রকাশ্যে আনতে চাননি। তাই তিনি বিষয়টি শুধু গুজব বলে উড়িয়ে দিয়েছেন। আর এও হতে পারে, সম্প্রতি বলিউড প্রযোজক-পরিচালক এবং সুপারস্টারের মধ্যে আগামী ছবি নিয়ে আলোচনা হয়েছে। সাল্লু মিয়াঁ অবশ্য বলেছিলেন, সঞ্জয়ের জন্য তিনি প্রস্তুত আছেন।এবারের খবর যদি সত্যি হয় তাহলে সালমান-বানসালি “সাওরিয়া” ছবির দীর্ঘ ১০ বছর পর আবার একসঙ্গে বড় পর্দায় ফিরবেন। তাঁদের জুটির সুপার হিট ছবি ‘খামোশি: দ্য মিউজিক্যাল’ ও ‘হম দিল দে চুকে সনম’-এর পর আবার হিটের প্রতীক্ষায় থাকবে বলিউড।
