
ফ্রান্সের সম্মাননা ‘লেজিয়ঁ দ নর’ পেলেন ওপার বাংলার চলচ্চিত্রের মহাতারকা সৌমিত্র চট্টোপাধ্যায়। এর আগে এই সম্মান পেয়েছিলেন অস্কারজয়ী চলচ্চিত্রকার সত্যজিৎ রায়।
সৌমিত্র চট্টোপাধ্যায় একাধারে মঞ্চ অভিনেতা, চলচ্চিত্র অভিনেতা, আবৃত্তিকার হিসেবে নিজেকে প্রতিষ্ঠিত করেছেন। সৌমিত্র চট্টোপাধ্যায় এর আগে পেয়েছিলেন ভারতের বেসরকারি রাষ্ট্রীয় সম্মান পদ্মভূষণ (২০০৪)। ২০১২ সালে তিনি পেয়েছেন ভারতের চলচ্চিত্র অঙ্গনের সর্বোচ্চ রাষ্ট্রীয় সম্মান দাদা সাহেব ফালকে পুরস্কার। এ ছাড়াও তিনি পেয়েছেন জাতীয় চলচ্চিত্র পুরস্কার, সংগীত নাটক একাডেমি পুরস্কার, ফিল্ম ফেয়ার পুরস্কারসহ আরও নানা পুরস্কার।
ফ্রান্সের কাছ থেকে এই সম্মান পেয়ে খুশি হয়েও খুশির আবেগে আনন্দের টান অনেকটাই অনুপস্থিত ছিল সৌমিত্রর। কারণ তাঁর নাতি রত্নদীপ দুর্ঘটনায় আহত হয়ে এখনো হাসপাতালে চিকিৎসাধীন। তাই শুক্রবার এই সম্মান প্রাপ্তির খবর পাওয়ার পর বিষাদ ও বিষণ্নতার মধ্যে এই সম্মান এক আলাদা অনুভূতি সঞ্চার করেছে।
সত্যজিৎ সেই ১৯৮৭ সালে ফ্রান্সের এই সম্মান পান। সেবার ফ্রান্সের প্রেসিডেন্ট ফ্রাঁসোয়া মিতেরাঁ কলকাতায় এসে সেই সম্মান তুলে দিয়েছিলেন সত্যজিৎ রায়ের হাতে। ফ্রান্সের সেই সম্মান এবার পেলেন সত্যজিৎ রায়েরই প্রিয় নায়ক সৌমিত্র। ১৮০২ সালে ফরাসি সম্রাট নেপোলিয়ন বোনাপার্টের হাতে চালু হয়েছিল এই সম্মান।
