
নামকরা এক গয়না প্রস্তুতকারী প্রতিষ্ঠানের কাছ থেকে ছয় বাক্স গয়না পেয়েছিলেন বলিউড অভিনেত্রী সোনম কাপুর। এর মধ্যে একটি মূল্যবান হিরের হারও ছিল। গয়নার প্রতিষ্ঠানটির প্রচারণার জন্যই এ হার পেয়েছিলেন সোনম। প্রচারণাও বেশ ভালোভাবেই শুরু করেছিলেন সোনম। কিন্তু শেষ মুহূর্তে ঘটল দুর্ঘটনা। প্রতিষ্ঠানটির পক্ষ থেকে পাওয়া সবচেয়ে দামি হিরের হারটিই তাঁর বাসা থেকে চুরি হয়ে যায়। কোনো উপায় না পেয়ে শেষ পর্যন্ত মুম্বাইয়ের জুহু পুলিশের কাছে লিখিত অভিযোগ করেছেন সোনম। এক খবরে এমনটাই জানিয়েছে মিড ডে।অজ্ঞাতনামা ব্যক্তির বিরুদ্ধে চুরির অভিযোগ আমলে নিয়ে জুহুর পুলিশ অনুসন্ধানও শুরু করে দেয়। মিড ডের বরাতে জুহু পুলিশের এক কর্মকর্তা জানিয়েছেন, সোনম ও তাঁর মা সুনীতা ফেব্রুয়ারির ৫ তারিখে থানায় এসে হিরের হার চুরির এ অভিযোগ দায়ের করেন।জুহু পুলিশের কাছে অভিযোগে সোনম জানিয়েছেন, ফেব্রুয়ারির ৪ তারিখে বান্দ্রায় এক অনুষ্ঠানে গিয়েছিলেন তিনি। গলায় ছিল নামকরা সেই প্রতিষ্ঠানের কাছ থেকে প্রচারণার জন্য পাওয়া হিরের হারটি। অনুষ্ঠান শেষে বাড়ি ফিরতে গভীর রাত হয়ে যায়। রাত দুইটার দিকে নিজের ঘরের একটি দেরাজে হিরের হারটি রেখে দেন তিনি। কিন্তু পরে হিরের হারটি খুঁজতে গেলে সেটি আর পাননি তিনি।সোনম আরও জানিয়েছেন, বান্দ্রার ওই অনুষ্ঠানের পরদিন প্রতিষ্ঠানটির একজন প্রতিনিধি যখন গয়নাগুলো ফেরত নিতে এলেন, তখন টের পাই যে হিরের হারটি নেই।পুলিশ জানিয়েছে, চুরি হয়ে যাওয়া হিরের হারটির দাম প্রায় পাঁচ লাখ রুপি। এরই মধ্যে তারা বাড়ির অন্য লোকজনকে জিজ্ঞাসাবাদের মাধ্যমে তদন্তের প্রাথমিক কার্যক্রম শুরু করে দিয়েছে। বান্দ্রায় যে অনুষ্ঠানে সোনম গিয়েছিলেন তার সিসিটিভির ফুটেজও খতিয়ে দেখছে পুলিশ।
অবশ্য, বাসা থেকে মূল্যবান হিরের নেকলেস চুরির বিষয়ে কথা বলার জন্য গণমাধ্যমের কর্মীরা চেষ্টা করলেও এ বিষয়ে তাঁর কোনো মন্তব্য পাওয়া যায়নি।
