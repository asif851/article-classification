
ভক্তের দেওয়া একটি টুইট দেখে অবাক দীপিকা। এই অভিনেত্রী সেখান থেকে জেনেছেন, তাঁকে লেখা বাবা প্রকাশ পাড়ুকোনের চিঠিটি এখন ভারতের পাঠ্যবইয়ে জায়গা করে নিয়েছে। পাঠ্যবই থেকে সেই অংশের ছবি তুলে দীপিকার উদ্দেশে টুইট করেছেন এক ভক্ত।এই সময়ে সাফল্যের চূড়ায় এই বলিউড অভিনেত্রী। হলিউড-বলিউড দুই জায়গাতেই অভিনয় করছেন। উপহার দিয়েছেন একের পর এক সফল ছবি। এই সাফল্যের পেছনে বাবা প্রকাশ পাড়ুকোনের অবদান কম নয়। বাবা দীপিকাকে পরামর্শ দিয়েছেন, অনুপ্রেরণা জুগিয়েছেন ও পাশে দাঁড়িয়েছেন। কখনো কখনো লিখেছেন চিঠিও। সেই চিঠিই এবার যোগ হলো ভারতের ইংরেজিমাধ্যমের একটি পাঠ্যবইয়ে।৬১তম ফিল্মফেয়ার অ্যাওয়ার্ড অনুষ্ঠানে পিকু ছবিতে অভিনয়ের জন্য সেরা অভিনেত্রীর পুরস্কার পান দীপিকা। সে অনুষ্ঠানেই পুরস্কার গ্রহণের পর মঞ্চে দাঁড়িয়ে পড়েছিলেন বাবার দেওয়া চিঠিটি।বাবা ব্যাডমিন্টন খেলোয়াড় প্রকাশ পাড়ুকোন তাঁর দুই মেয়ে দীপিকা ও আনিশাকে চিঠিটি লিখেছিলেন। চিঠিটি গুজরাট বোর্ডের উচ্চমাধ্যমিকের ইংরেজি বইয়ের ‘লেটারস ফ্রম ফাদার’ অধ্যায়ে যুক্ত করা হয়েছে। বইয়ের ছবি তুলে এক ভক্ত টুইট করে লেখেন, ‘আমার ভাইয়ের বইয়ে দেওয়া দীপিকা ও আনিশাকে লেখা প্রকাশ পাড়ুকোনের চিঠি।’ দীপিকা টুইট দেখে অবাক হয়ে যান। লেখেন ‘ওয়াও!’ সূত্র: টাইমস অব ইন্ডিয়া
