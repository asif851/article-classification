
বাংলাদেশের বিজ্ঞাপনচিত্রে ভারতীয় সংগীতশিল্পী, সুরকার আর সংগীত পরিচালক কাজ করছেন—এত দিন এমনটাই বেশি শোনা গেছে। এবার তা উল্টে গেল। বাংলাদেশি তরুণ গায়ক, সুরকার ও সংগীত পরিচালক আরাফাত মহসিন ভারতের একটি গয়না প্রস্তুতকারী প্রতিষ্ঠানের বিজ্ঞাপনচিত্রের মিউজিক করেছেন। দেশের বাইরে বিজ্ঞাপনচিত্রের মিউজিক করতে পেরে তিনি দারুণ খুশি।
গয়না প্রস্তুতকারী এই প্রতিষ্ঠানের নাম অরা জুয়েলারি। এরই মধ্যে ভারতের টিভি চ্যানেলের পাশাপাশি সামাজিক যোগাযোগমাধ্যমেও দেখানো হচ্ছে বিজ্ঞাপনচিত্রটি। এদিকে এই বিজ্ঞাপনচিত্রের প্রচার শুরু হওয়ার পর বাংলাদেশের অনেকের কাছ থেকে শুভেচ্ছা পেয়েছেন আরাফাত মহসিন। মুম্বাইভিত্তিক নির্মাণপ্রতিষ্ঠান ফার্স্ট টেক ফিল্মসের ব্যানারে তৈরি বিজ্ঞাপনচিত্রটির নির্দেশনা দিয়েছেন ঋষি ভর্মা।
ভারতের বিজ্ঞাপনচিত্রে মিউজিক করার ব্যাপারে কীভাবে যোগাযোগ হয়েছিল? আজ রোববার প্রথম আলোকে আরাফাত বলেন, ‘গত মার্চ মাসের মাঝামাঝি সময়ের কথা। এই কাজের ব্যাপারে ফার্স্ট টেক ফিল্মসের প্রযোজক সাগ্নিক ভট্টাচার্য আমার সঙ্গে ফোনে যোগাযোগ করেন। তিনি আমার খুব ভালো একজন বন্ধু। তিনি আমার কিছু কাজের ব্যাপারে জানতেন। তাই এই বিজ্ঞাপনচিত্রের কাজটি আমাকে দিয়ে করতে চেয়েছিলেন। আমার ওপর আস্থা রেখেছেন।’
বাংলাদেশের অনেক বিজ্ঞাপনচিত্রের জিঙ্গেলের কাজ করেছেন আরাফাত মহসিন। শুধু তা-ই নয়, বাংলাদেশের বিভিন্ন প্রান্তে ছড়িয়ে থাকা লোকগানের প্রতিভা খুঁজে বের করার কাজ করেছেন। আরাফাত বললেন, ‘এবার অনেক কিছু শেখা হলো। এ কাজ করতে গিয়ে মনে হলো, অনেক কিছুই জানি না। তবে খুশি হয়েছি কারণ, আমি যে কাজটা তাদের দিয়েছি, উদ্যোক্তারা তা পছন্দ করেছেন। বাইরের দেশে কাজটা প্রশংসিত হলো, এটা অনেক বেশি আনন্দের।’
