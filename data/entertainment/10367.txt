
মাস খানেক আগে ঘোষণা দিয়ে সব ধরনের সামাজিক যোগাযোগ মাধ্যম থেকে বিরতি নিয়েছিলেন সেলেনা গোমেজ। সেই ঘোষণা অনুযায়ী ২৪ বছর বয়সী এই গায়িকা নিজেকে সব ধরনের যোগাযোগমাধ্যম থেকে দূরে সরিয়ে রেখেছেন। কিন্তু তাতে কী? ইনস্টাগ্রামে এত দিন ধরে কোনো কিছু পোস্ট না করেও তাঁর দখলে এখন সর্বাধিক অনুসারী। সম্প্রতি এই মার্কিন গায়িকার ইনস্টাগ্রাম অনুসারীর সংখ্যা ১০ কোটিতে পৌঁছেছে। ছবি ভাগাভাগির এই সাইটে এই প্রথম কোনো তারকাকে এত বিপুল সংখ্যক ব্যবহারকারী অনুসরণ করল। গত মাসে এক সাক্ষাৎকারে সেলেনা গণমাধ্যমে তাঁর অবসাদ ও হতাশায় ভোগার কথা প্রকাশ করেন। সে সময় মনোরোগের চিকিৎসার অংশ হিসেবে নিজেকে সব ধরনের যোগাযোগ ও আলোচনার বাইরে রাখার ঘোষণা দেন তিনি। এমনকি এ কারণে সেলেনা তাঁর ‘রিভাইভাল ট্যুর’-এর কনসার্টও বাতিল করেন। সেলেনা তাঁর এই অবসাদের কারণ হিসেবে বছর খানেক আগে আক্রান্ত হওয়া লুপাস রোগকে দায়ী করেন।ইনস্টাগ্রামে অনুসারী সংখ্যার দিক থেকে দ্বিতীয় অবস্থানে আছেন সংগীতশিল্পী টেলর সুইফট। তাঁকে অনুসরণ করেন ৯ কোটি ১৪ লাখ জন, এরপরের অবস্থানে আছেন বিয়ন্স। এই গায়িকার অনুসারীর সংখ্যা ৮ কোটি ৫৩ লাখ। বিলবোর্ড।
