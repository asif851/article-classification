
নৈশভোজের পেছনে দুই লাখ রুপি খরচ করে খবরের শিরোনাম হয়েছেন ‘গলিও কি রাসলীলা: রাম-লীলা’ তারকা রণবীর সিং। সম্প্রতি ‘রাম-লীলা’ ছবির সহ-অভিনেত্রী দীপিকা পাড়ুকোন, নির্মাতা সঞ্জয় লীলা বানশালীসহ ছবির দলের সদস্যদের জন্য এই অর্থ ব্যয় করেছেন রণবীর সিং।রণবীর সিং-দীপিকা অভিনীত ‘রাম-লীলা’ ছবিটি মুক্তি পেয়েছে ১৫ নভেম্বর। শিগগির ‘গুন্ডে’ ছবির শুটিংয়ের জন্য ওমান যাচ্ছেন রণবীর। তিনি চলে যাওয়ার আগে ‘রাম-লীলা’র সাফল্য উদ্যাপন করতে দক্ষিণ মুম্বাইয়ের একটি পাঁচ তারকা হোটেলে সম্প্রতি নৈশভোজের আয়োজন করেছিলেন সঞ্জয়।এ প্রসঙ্গে ঘনিষ্ঠ সূত্রের বরাতে মিড-ডে ডটকম জানিয়েছে, রণবীর মুম্বাই ছাড়ার আগেই ‘রাম-লীলা’ ছবির সদস্যদের নিয়ে এক ভোজের আয়োজন করতে চেয়েছিলেন সঞ্জয়। পরিকল্পনা অনুযায়ী সম্প্রতি মুম্বাইয়ের একটি পাঁচ তারকা হোটেলে নৈশভোজের আয়োজন করা হয়। সেখানে রণবীর, দীপিকা, সাবিনা খানসহ ছবির দলের সদস্যরা হাজির হন। হরেক রকমের খাবার ও পানীয় খাওয়ার পর সব মিলিয়ে বিল আসে দুই লাখ রুপি।সূত্রটি আরও জানিয়েছে, এমনিতেই ভোজনরসিক হিসেবে সুপরিচিত দীপিকা ও রণবীর। তাঁদের দুজনকে খুবই আনন্দিত দেখাচ্ছিল। ভোজের পুরো সময়জুড়ে নানাভাবে সবাইকে আনন্দ দেন রণবীর। দীর্ঘ সময় ধরে মজা করেন ‘রাম-লীলা’ ছবির দলের সদস্যরা। ভোজনের পর্ব শেষ হতে হতে গভীর রাত হয়ে যায়। ভোজ শেষে বিল আসে দুই লাখ রুপি। পুরো বিলটাই নিজে দিতে চান বলে সঞ্জয়কে জানান রণবীর। সঞ্জয়ও তাঁর প্রস্তাবে রাজি হয়ে যান।      
