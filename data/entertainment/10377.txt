
পর্দায় বাপ্পি-মাহি জুটির রসায়নের কথা সিনেমা হলের দর্শকেরা আগে থেকেই জানেন। এবার সরাসরি দর্শকের সামনে সেই রসায়ন নিয়েই আসছেন এই তারকা জুটি। দেশে নয়, কাতারের দোহা স্টেডিয়ামে ‘ফিজ আপ চ্যানেল আই সেরাকণ্ঠ’ প্রতিযোগিতার গ্র্যান্ড ফাইনালে তাঁরা একসঙ্গে মঞ্চে উঠবেন।মাহি বলেন, ‘আমাদের দুজনের অভিনীত মুক্তিপ্রাপ্ত তিনটি ছবি-ভালোবাসার রং, অন্য রকম ভালোবাসা ও দবির সাহেবের সংসার থেকে তিনটি গানের সঙ্গে আমরা নাচব।’প্রতিভা অন্বেষণের মতো এ ধরনের অনুষ্ঠানে দেশের বাইরে এবারই প্রথম অংশ নিচ্ছেন এই দুজন।এ ব্যাপারে মাহি বলেন, ‘দেশের বাইরে প্রথম এ ধরনের অনুষ্ঠানে অংশ নিচ্ছি। ভালো লাগছে। তবে ভয়ও করছে। সরাসরি দর্শকের সামনে কোনো কিছু পরিবেশনের সময় ভয় লাগে।’মাহি জানান, আজ সকালে কাতারের উদ্দেশে উড়াল দেবেন তিনি। ২ জানুয়ারি সন্ধ্যায় মঞ্চে উঠবেন।বাপ্পি, মাহি ছাড়াও অনুষ্ঠানটিতে বিভিন্ন পরিবেশনায় অংশ নিচ্ছেন আইয়ুব বাচ্চু, সুবীর নন্দী, ফাহমিদা নবী, আরিফিন শুভ, চঞ্চল চৌধুরী, বিদ্যা সিনহা মিম, ইমন, কনা, অপু বিশ্বাস, এস আই টুটুল, তানিয়া আহমেদসহ আরও অনেক তারকা।
