
নিজেদের অভিনীত ছবির গান নিজেরাই উপস্থাপন করবেন দর্শকদের সামনে। চলচ্চিত্রের গান নিয়ে ‘আমার ছবি, আমার গান’ অনুষ্ঠানের সেই তিন পর্ব উপস্থাপন করবেন তিনজন নায়িকা। তাঁরা হলেন বিদ্যা সিনহা মিম, মাহিয়া মাহি ও নুসরাত ফারিয়া। এবার এই তিন নায়িকা হচ্ছেন ঈদুল ফিতরের অনুষ্ঠানের উপস্থাপিকা।তিন নায়িকা নিজেদের অভিনীত চলচ্চিত্র থেকে ১০টি গান উপস্থাপন করবেন। প্রতিটি গান দেখানোর আগে গানটির শুটিংয়ের অভিজ্ঞতা দর্শকদের জানাবেন তাঁরা। ইতিমধ্যে রাজধানীর একটি পাঁচতারকা হোটেলে অনুষ্ঠানটি ধারণ করা হয়েছে। এই তিনজনের ভেতর অনুষ্ঠান উপস্থাপনার পূর্ব অভিজ্ঞতা রয়েছে নুসরাত ফারিয়ার। উপস্থাপনা প্রসঙ্গে মিম জানান, উপস্থাপনা বিষয়টি তাঁর কাছে ইন্টারেস্টিং লেগেছে। তার ওপর আবার উপস্থাপন করতে হয়েছে নিজের অভিনীত গান। দীপু হাজরার প্রযোজনায় ঈদের চতুর্থ থেকে ষষ্ঠ দিন রাত ১০টায় একুশে টিভিতে দেখা যাবে ‘আমার ছবি, আমার গান’ অনুষ্ঠানটি।
