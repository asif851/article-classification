
‘কবিতা সহে না দানব-যাতনা’ স্লোগান নিয়ে দুই দিনব্যাপী জাতীয় কবিতা উৎসব শেষ হলো গতকাল রোববার। শেষ দিনের কার্যক্রমে ছিল সেমিনার ও পাঁচ পর্বে ছিল কবিকণ্ঠে কবিতা পাঠ ও আবৃত্তি পরিবেশনা।মূল প্রবন্ধ পড়েন আবুল মোমেন। সভাপতিত্ব করেন বোরহান উদ্দিন খান জাহাঙ্গীর। আলোচনা করেন সংস্কৃতিমন্ত্রী আসাদুজ্জামান নূর, আবুল হাসনাত, মফিদুল হক, ইমদাদুল হক মিলন, নূহ-উল-আলম লেনিন, রফিক উল্লাহ খান, রণজিৎ কুমার বিশ্বাস, শান্তনু বন্দ্যোপাধ্যায় প্রমুখ।সমাপনী দিনে উপস্থিত ছিলেন জাতীয় কবিতা পরিষদের সভাপতি কবি হাবিবুল্লাহ সিরাজী, উৎসবের আহ্বায়ক কবি মুহাম্মদ সামাদ, যুগ্ম আহ্বায়ক কবি তারিক সুজাত প্রমুখ। রাতে ছিল কবিতার গান।আলোকচিত্র প্রদর্শনী : ঢাকা বিশ্ববিদ্যালয় ফটোগ্রাফিক সোসাইটির আয়োজনে গতকাল শুরু হয়েছে ষষ্ঠ বার্ষিক আলোকচিত্র প্রদর্শনী। ঢাকা বিশ্ববিদ্যালয়ের চারুকলা অনুষদের জয়নুল গ্যালারিতে বিকেল চারটায় প্রদর্শনীর উদ্বোধন করেন বিশ্ববিদ্যালয়ের উপাচার্য আ আ ম স আরেফিন সিদ্দিক।প্রধান অতিথি ছিলেন বিশ্বসাহিত্য কেন্দ্রের প্রতিষ্ঠাতা অধ্যাপক আবদুল্লাহ আবু সায়ীদ। বিশেষ অতিথি ছিলেন অনুষদের ডিন সৈয়দ আবুল বারক আলভী এবং টেলিভিশন অ্যান্ড ফিল্ম স্টাডিজ বিভাগের চেয়ারম্যান অধ্যাপক শফিউল আলম ভূঁইয়া।প্রদর্শনীতে প্রতিকৃতি, প্রাকৃতিক দৃশ্য, বিভিন্ন উৎসবসহ বিভিন্ন বিষয়ের ৪২টি আলোকচিত্র রয়েছে। এটি চলবে ৫ ফেব্রুয়ারি পর্যন্ত। প্রতিদিন সকাল ১০টা থেকে রাত আটটা পর্যন্ত খোলা থাকবে।পথ নাট্যোৎসবে ছয়টি নাটক: মহান শহীদ দিবস ও আন্তর্জাতিক মাতৃভাষা দিবস উপলক্ষে বাংলাদেশ গ্রুপ থিয়েটার ফেডারেশন আয়োজিত ‘সহিংসতার বিরুদ্ধে সংস্কৃতি’ শীর্ষক সপ্তাহব্যাপী জাতীয় পথনাট্যোৎসবের দ্বিতীয় দিন গতকাল কেন্দ্রীয় শহীদ মিনারে পরিবেশিত হয় মুক্তালয় নাট্যাঙ্গনের ঘুণ, ব্রাহ্মণবাড়িয়া সাহিত্য একাডেমির চৌরাস্তা, খেয়ালী নাট্যগোষ্ঠীর বাঁচার লড়াই, চন্দ্রকলা থিয়েটারের ভাঙ্গা সংবাদ, আরণ্যক নাট্যদলের আগুনের ডালপালা ও মহাকাল নাট্য সম্প্রদায়ের সাপের খেলা।
