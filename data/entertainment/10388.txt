
তাঁদের দুজনকে চেনে অনেকেই। পর্দায় ও পর্দার পেছনে দুজনই নিজেদের মেধার যথেষ্ট প্রমাণ দিয়েছেন। এমনকি জন্মদিনও একে অন্যের সঙ্গে শেয়ার করেন। আজ ৯ জানুয়ারি ফারাহ খান ও ফারহান আখতারের জন্মদিন। 
১৯৬৫ সালে ৯ জানুয়ারি জন্ম ফারাহ খানের। বাবা কামরান খান ছিলেন ছবির পরিচালক এবং মা মেনকা একসময় বলিউডের অভিনেত্রী ছিলেন। নাচ কোরিওগ্রাফি থেকে পরিচালনায় পা দিয়ে ফারাহ তৈরি করেছেন সুপারহিট সব ছবি। তবে নৃত্যপরিচালক হিসেবেই তাঁর পরিচিতি বেশি। এ পর্যন্ত প্রায় ৮০টি বলিউড ছবিতে ১০০টির বেশি গানে কোরিওগ্রাফি করেছেন তিনি। ১৯৯২ সালে ‘জো জিতা ওহি সিকান্দার’ ছবিতে কোরিওগ্রাফার হিসেবে আত্মপ্রকাশ। উল্লেখযোগ্য ছবি হলো, ‘কাভি হা কাভি না’, ‘ওয়াক্‌ত হামারা হে’, ‘পেহেলা নাশা’ ‘ইংলিশ বাবু দেশি ম্যাম’, ‘ভিরাসাত’, ‘বর্ডার’, ‘দিল তো পাগল হ্যায়’, ‘কাহো না... পেয়ার হ্যায়’, ‘কাভি খুশি কাভি গাম’, ‘হাম তুমহারে হ্যায় সানাম’, ‘কোয়ি মিল গ্যায়া’, ‘কাল হো না হো’, ‘কৃষ’, ‘কাভি আলবিদা না কেহেনা’, ‘ওম শান্তি ওম’, ‘ওয়েলকাম’, ‘দাবাং’, ‘মাই নেম ইজ খান’। ফারহান আখতারের জন্ম ১৯৭৪ সালের ৯ জানুয়ারি। ১৯৯১ সালে যশ চোপড়ার ‘লামহে’ সিনেমায় শিক্ষানবিশ চিত্রগ্রাহক ও সহকারী পরিচালক হিসেবে কাজ শুরু করেন ফারহান আখতার। ২০০১ সালে ‘দিল চাহতা হ্যায়’ নির্মাণের মাধ্যমে নির্মাতা হিসেবে অভিষিক্ত হন। এরপরের গল্পটা অনেকের জানা। একে একে নির্মাণ করেন ‘লক্ষ’, ‘ডন’-এর মতো সিনেমা। অভিনয়েও প্রতিভার স্বাক্ষর রেখেছেন ফারহান। ‘রক অন’, ‘কার্তিক কলিং কার্তিক’, ‘ভাগ মিলখা ভাগ’, ‘দিল ধাড়াকনে দো’ এবং ‘ওয়াজির’ সিনেমায় অভিনয় করে সবার প্রশংসা কুড়িয়েছেন। গায়ক হিসেবে আত্মপ্রকাশ করেন ‘রক অন’ সিনেমায়। একটি গানের দলও রয়েছে তাঁর। টাইমস অব ইন্ডিয়া
