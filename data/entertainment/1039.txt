
ক্ষুদে গানরাজ–এর ‘খুদে’ শিল্পী পড়শী যে বড় হয়ে গেছেন, তা এখন স্পষ্ট বোঝা যাচ্ছে। নতুন গানের মিউজিক ভিডিওতে পড়শী হাজির হয়েছেন বউ সাজে। ভিডিওটির স্থিরচিত্র সামাজিক যোগাযোগমাধ্যমে প্রকাশের পর অনেকেই দ্বিধায় পড়ে গিয়েছিলেন—সেদিনের সেই ছোট্ট মেয়েটি কি আজ তবে সত্যিই বিয়ের পিঁড়িতে বসলেন? কিন্তু সব দ্বিধা কাটিয়ে দিলেন পড়শী। বললেন, বিয়ের এত আয়োজন সব নতুন গান ‘মন ভুইলা’র জন্য।তানজিব সারোয়ারের কথা ও সুরে গানটি গেয়েছেন পড়শী ও জুয়েল মোর্শেদ। গ্রামের বউয়ের সাজে গত শনিবার গানের ভিডিওর শুটিংয়ে অংশ নেন পড়শী। বর জুয়েল মোর্শেদ।পুবাইল, ঢাকা ও পদ্মা নদীর পাড়ে হয়েছে শুটিং। মিউজিক ভিডিওটি নির্মাণ করেছেন শাহরিয়ার পলক। নতুন মিউজিক ভিডিও নিয়ে পড়শী বলেন, ‘বিয়ের সাজে শুটিং করা খুব কঠিন। অনেক ঝামেলা পোহাতে হয়। পরিশ্রমের কাজ এটা। তবে শেষ নাগাদ ভালোয় ভালোয় ভিডিওটির কাজ শেষ হয়েছে বলে বেশ ভালো হয়েছে।’পড়শী জানালেন, আসছে পয়লা বৈশাখে ভিডিওটি প্রকাশ পেতে পারে।
