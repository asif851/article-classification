
দেশের বিভিন্ন প্রেক্ষাগৃহে আজ মুক্তি পাচ্ছে অভিনয়শিল্পী বিদ্যা সিনহা মিমের নতুন ছবি ব্ল্যাক। বাংলাদেশ–ভারত যৌথ প্রযোজনার এই ছবি ভারতের পশ্চিমবঙ্গের প্রেক্ষাগৃহে গত শুক্রবার মুক্তি পায়। ছবিটি নিয়ে প্রথম আলোর সঙ্গে কথা বলেন মিম।কলকাতায় ‘ব্ল্যাক’ ছবিটি মুক্তি পেয়েছে। দর্শকের সাড়া কেমন পেলেন?আমার প্রথম যৌথ প্রযোজনার ছবি মুক্তি পেয়েছে। ব্ল্যাক ছবিটি বাংলাদেশ ও পশ্চিমবঙ্গের প্রেক্ষাগৃহে একই দিনে মুক্তি পাওয়ার কথা ছিল। কিন্তু পরে দেখা গেল ভিন্ন চিত্র। তাই ছবিটি মুক্তিতে যতটা আনন্দ ছিল, ঠিক ততটা কষ্টও ছিল। তবে খবর নিয়ে জানতে পেরেছি, ছবিটি নাকি দর্শকেরা ভালোই দেখেছেন। ছবির অভিনয়শিল্পী রজতাভ দত্ত ও প্রযোজকের সঙ্গে কথা হয়েছে। তাঁরা বলেছেন, আমার অভিনয় নাকি সেখানে প্রশংসিত হয়েছে।বাংলাদেশের প্রেক্ষাগৃহে এবার ছবিটি মুক্তি পাচ্ছে। প্রচারণা নিয়ে কী ভাবছেন? গত বুধবার সোহমের ঢাকায় আসার কথা ছিল। হঠাৎ অসুস্থ হয়ে পড়ায় তিনি আর আসতে পারেননি। আগামী সোমবার তাঁর আসার সম্ভাবনা আছে। তখন দুজনে মিলে প্রচারণায় বের হব। আর যদি তিনি না আসেন, তা হলেও ঢাকার কয়েকটি প্রেক্ষাগৃহে যাওয়ার পরিকল্পনা করে রেখেছি।নতুন ছবিতে নাকি চুক্তিবদ্ধ হয়েছেন?ব্ল্যাক ছবির বাংলাদেশি প্রযোজক কামাল মোহাম্মদ কিবরিয়ার নতুন একটি ছবিতে অভিনয়ের জন্য চুক্তি হয়েছে। এ মাসের শেষ দিকে ছবির নাম ও সহশিল্পী কে, তা জানা যাবে।নতুন ছবির সহশিল্পীর নামটা কি বলা যায়?নামটা আমি জানি। কিন্তু নতুন ছবির নায়ক কে, এখনই বলা নিষেধ আছে।সাক্ষাৎকার: মনজুর কাদের
