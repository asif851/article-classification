
বর্তমানে সংগীতাঙ্গনে দেশাত্মবোধক গানের বিরাট ঘাটতি রয়েছে—এই ভাবনা ভাবাচ্ছে জনপ্রিয় কণ্ঠশিল্পী ন্যান্সিকে। তাই তিনি ঘোষণা দিলেন, এখন থেকে বিনা পারিশ্রমিকে যেকোনো দেশাত্মবোধক গান গাইবেন।এর আগেও ‘আমার বাংলাদেশ’ শিরোনামে লুত্ফর হাসানের করা গানটি বিনা পারিশ্রমিকেই গেয়েছেন ন্যান্সি। আগামী বিজয় দিবসের জন্য ‘সবকিছুর ঊর্ধ্বে দেশ’ শিরোনামে আরেকটি দেশের গানে কোনো সম্মানী না নিয়ে কণ্ঠ দিচ্ছেন এই সংগীতশিল্পী। স্নেহাশীষের লেখা, মিলনের সুর এবং এম এম পি রনির সংগীতে ১ ডিসেম্বর গানটিতে কণ্ঠ দেবেন তিনি।ন্যান্সি বলেন, ভাবনাটা তৈরি হয়েছে জাতীয় পুরস্কার পাওয়ার পর থেকে। তিনি বলেন, ‘এ দেশের কাছ থেকে সম্মান পেলাম অথচ দেশকে নিয়ে লেখা কোনো গানই নেই আমার! তাই সিদ্ধান্ত নিয়েছি, দেশের গান করার জন্য যে–কেউ ডাকলে বিনা পারিশ্রমিকে পাবেন আমাকে।’এই শিল্পী মনে করেন, তাঁর এই সিদ্ধান্তের পর অনেক শিল্পীই হয়তো এভাবে দেশের গান গাইতে এগিয়ে আসবেন। এতে দেশাত্মবোধক গানের যে ঘাটতি এ সময়, তা অনেকটাই কেটে যাবে। পাশাপাশি সাধারণ মানুষও এই গানগুলো শুনে দেশপ্রেমে উদ্বুদ্ধ হবেন।
