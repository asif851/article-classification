
গল্পটি ব্রিটিশ শাসনামলের। এ গল্পের কেন্দ্রীয় চরিত্র ‘রহিমউল্লাহ’। ব্রিটিশবিরোধী আন্দোলনের এক অনালোচিত নাম। সুন্দরবনের মোরেলগঞ্জ নামক স্থানে অত্যাচারীদের বিরুদ্ধে গড়ে তুলেছিলেন প্রতিরোধ। চাষিদের দিয়ে জোর করে জঙ্গল কেটে আবাদ করানোর প্রতিবাদে সোচ্চার হয়েছিল তাঁর কণ্ঠস্বর। প্রাণ হারাতে হয় সাহসী এই বিপ্লবীকে।জীবদ্দশায় বঙ্কিমচন্দ্র চট্টোপাধ্যায়ের সঙ্গে দেখা করেছিলেন রহিমউল্লাহ। মোরেলগঞ্জে মার্গারেট এবং তাঁর দুই ছেলে রবার্ট ও হেনরির চালিয়ে যাওয়া নির্যাতনের কথা লেখার অনুরোধ জানান। তবে বঙ্কিমচন্দ্র সে সময় ব্রিটিশরাজের অধীন ডেপুটি ম্যাজিস্ট্রেটের দায়িত্ব নেওয়ার প্রস্তুতি নিচ্ছিলেন বলে এ বিষয়ে কিছু লিখতে পারেননি। পরবর্তী সময়ে রহিমউল্লাহর মৃত্যু অনুতপ্ত করে বঙ্কিমকে। সেই অন্তর্দহন থেকেই ঘটনাটি ডায়েরিতে তুলে ধরেন।সেখানে উল্লেখিত তথ্যের ভিত্তিতে রিজিয়া রহমান লিখেছিলেন অলিখিত উপাখ্যান নামের উপন্যাস। আর উপন্যাসটিকে ভর করে ঢাকার মঞ্চে যুক্ত হচ্ছে আরেকটি নাটক—অলিখিত উপাখ্যান। নাট্যদল বাতিঘরের এটি দ্বিতীয় প্রযোজনা।বাতিঘরের সদস্য পান্থ আফজাল প্রথম আলোকে জানান, অলিখিত উপাখ্যান-এর উদ্বোধনী মঞ্চায়ন হবে ১৯ সেপ্টেম্বর। সন্ধ্যা সাতটায় বাংলাদেশ শিল্পকলা একাডেমির জাতীয় নাট্যশালার মূল মঞ্চে। নাট্যব্যক্তিত্ব আসাদুজ্জামান নূর প্রথম এই নাটকে কথকের ভূমিকায় কণ্ঠ দিয়েছেন।অলিখিত উপাখ্যান উপন্যাসকে গবেষণার ভিত্তিতে নাট্যরূপ দিয়েছেন নির্দেশক মুক্তনীল। তিনি জানান, ইতিমধ্যে শিল্পকলা একাডেমির পরীক্ষণ থিয়েটার মিলনায়তনে নাটকটির কারিগরি প্রদর্শনী অনুষ্ঠিত হয়। মুক্তনীল বলেন, ‘অলিখিত উপাখ্যান উপন্যাসটি পড়ার পর মনে হয়েছে, ব্রিটিশবিরোধী আন্দোলনের অংশ হিসেবে ঘটে যাওয়া এ ঘটনা যেন ঢাকা পড়ে আছে অন্ধকারে। রহিমউল্লাহকে নিয়ে তেমনভাবে কোনো কাজ হয়নি। শোষক ও শোষিতের মাঝের অবস্থানে অবহেলিত রয়ে গেলেন এই বিপ্লবী চাষি। নীল বিদ্রোহের পর ওই ঘটনার মধ্যেও ছিল স্বাধীনতার বার্তা। অজানা সেই বীরত্বগাথাকে তুলে ধরতেই নাটকটি নির্দেশনা দেওয়ার প্রতি আমার আগ্রহ জন্মে।’প্রযোজনাটিতে রহিমউল্লাহ চরিত্রে রূপ দেবেন স্মরণ বিশ্বাস। এ ছাড়া বিভিন্ন চরিত্রে অভিনয় করবেন তারানা তাবাসসুম, মনিরুজ্জামান ফিরোজ, সাফিন আহম্মেদ, সাদ্দাম রহমান, পান্থ আফজাল, খাদিয়া ইউসুফ, সঞ্জয় গোস্বামী, সঞ্জয় হালদার, শাম্মি মৌ, শারমিন প্রমুখ।
