
সাত বছর ধরে সপরিবারে যুক্তরাষ্ট্রে আছেন অভিনয়শিল্পী টনি ডায়েস। একসময়ের জনপ্রিয় এই অভিনয়শিল্পীর নতুন একটি ছবি মুক্তি পেতে যাচ্ছে। ‘পৌষ মাসের পিরিত’ নামের এই ছবির পরিচালক নারগিস আখতার। ছবিটির মাধ্যমে দীর্ঘদিন পর দর্শকের সঙ্গে দেখা হতে যাচ্ছে টনির। যুক্তরাষ্ট্র থেকে ছবিটি দেখার আহ্বান জানিয়েছেন তিনি। আজ শনিবার সকালে ইউটিউব ও ফেসবুকে আপলোড করা টনি ডায়েসের এই ভিডিও বার্তা তৈরি করেছেন তাঁর মেয়ে অহনা ডায়েস। ভিডিওতে টনি ডায়েস বলেন, ‘আমি খুবই সৌভাগ্যবান একজন মানুষ এই জন্য যে এমন একটি ছবিতে অভিনয় করতে পেরেছি। আমার জায়গা থেকে সর্বোচ্চ চেষ্টা করেছি চরিত্রটি ফুটিয়ে তুলতে। তাই ছবিপ্রেমী সবাইকে আহ্বান করছি, আপনারা সপরিবারে ছবিটি দেখতে হলে আসুন। তবেই জয় হবে বাংলা সিনেমার।’  ‘পৌষ মাসের পিরিত’ ছবির জন্য অনেক পরিশ্রম করেছেন টনি ডায়েস। প্রচণ্ড শীতের মধ্যে টানা এক মাস যশোরে এই ছবির শুটিং করেছেন বলে জানান তিনি। এই ছবিতে টনি ডায়েসের চরিত্রের নাম মোতালেব। গ্রামের ছেলে। খেজুরগাছের রস আহরণ করাই তাঁর কাজ। এই রস দিয়ে তাঁর স্ত্রী গুড় তৈরি করে। সেই গুড় হাঁটে বিক্রি করে। এই গুড় আস্তে আস্তে সারা গ্রামের মানুষের কাছে খুবই জনপ্রিয় হয়ে ওঠে। পুরোনো কথা মনে করে টনি বলেন, ‘প্রচণ্ড শীতে খুব ভোরবেলা ঘুম থেকে উঠতে হয়েছে। জীবনে কোনো দিন খেজুরগাছে উঠিনি, অথচ এই ছবিতে অভিনয় করতে গিয়ে সেই কাজটি করতে হয়েছে। শুধু তা–ই নয়, গাছ থেকে পড়ে গিয়ে রক্ত ঝরেছে। হাসপাতালেও ভর্তি হতে হয়েছে। গরুর গাড়ি চালাতে হয়েছে। আরও কত–কী যে করতে হয়েছে...।’  ‘পৌষ মাসের পিরিত’ ছবিতে টনি ডায়েসের বিপরীতে অভিনয় করেছেন পপি। আগামী ২ সেপ্টেম্বর ছবিটি মুক্তি পাবে।
