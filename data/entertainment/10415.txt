
প্রথিতযশা নজরুলসংগীতশিল্পী ফিরোজা বেগমের মৃত্যুবার্ষিকী ৯ সেপ্টেম্বর। ২০১৪ সালের এই দিনে না-ফেরার দেশে চলে যান তিনি। তাঁকে স্মরণ করে আজ থেকে এনটিভির ঈদ আয়োজনে থাকছে ‘গল্প শুধু গল্প নয়’। আজ বৃহস্পতিবার ঈদের ষষ্ঠ ও কাল শুক্রবার সপ্তম দিন রাত নয়টায় দেখা যাবে অনুষ্ঠানটি।
ফিরোজা বেগমের উত্তরাধিকারেরা কীভাবে প্রত্যক্ষ ও পরোক্ষভাবে গানের সঙ্গে জড়িয়ে গেছেন, সেই গল্পই উঠে এসেছে গল্প শুধু গল্প নয় অনুষ্ঠানে। ফিরোজা বেগমের ভাইয়ের মেয়ে ও সংগীতশিল্পী সুস্মিতা আনিস প্রথম আলোকে বলেন, ‘এনটিভির ঈদ আয়োজনের এ অনুষ্ঠানে শাফিন আহমেদ, হামিন আহমেদ, রুবাবা দৌলা, আমরা কাজিনেরা মিলে আড্ডা দিয়েছি। গান নিয়ে কথা বলেছি, গান করেছি।’ অনুষ্ঠানটি সঞ্চালনা করেছেন নজরুলসংগীতশিল্পী সাদিয়া আফরিন মল্লিক।
নজরুলসংগীতের কিংবদন্তি শিল্পী ফিরোজা বেগমের পরিবারের সদস্যদের নিয়ে এ অনুষ্ঠানের পরিকল্পনা করেছেন এনটিভির অনুষ্ঠান বিভাগের প্রধান মোস্তফা কামাল সৈয়দ, প্রযোজনা করেছেন জাহাঙ্গীর চৌধুরী।
 
