
রজনীকান্ত সেন স্বদেশি আন্দোলনের যুগের কবি। ১৯০৫-এ ইংরেজ সরকারের বিরুদ্ধে বঙ্গভঙ্গবিরোধী আন্দোলন স্থায়ী করতে যাঁরা আপ্রাণ চেষ্টা করেছিলেন, তাঁদের মধ্যে অন্যতম তিনি। সেই সময় দিকে দিকে বিদেশি বস্ত্র বর্জন করার রব উঠেছিল। দেশি কাপড়ের কলগুলো মোটা কাপড় তৈরি করতে লাগল। রজনীকান্ত গেয়ে উঠেছিলেন ‘মায়ের দেওয়া মোটা কাপড় মাথায় তুলে নে রে ভাই, দীন দুখিনী মা যে মোদের তার বেশি আর সাধ্য নাই।’১৮৬৫-এর ২৬ জুলাই রজনীকান্তের জন্ম পাবনা জেলার সিরাজগঞ্জ মহকুমার ভাঙা বাড়ি গ্রামে। কবির সার্ধশত জন্মবার্ষিকী উপলক্ষে গতকাল শনিবার আলোচনা ও সাংস্কৃতিক অনুষ্ঠানের আয়োজন করে বহ্নিশিখা। শাহবাগের সুফিয়া কামাল জাতীয় গণগ্রন্থাগারের শওকত ওসমান স্মৃতি মিলনায়তনে অনুষ্ঠানমালার প্রথম পর্বে ছিল আলোচনা। প্রধান অতিথি সংস্কৃতিমন্ত্রী আসাদুজ্জামান নূর, সম্মিলিত সাংস্কৃতিক জোটের সাধারণ সম্পাদক হাসান আরিফ ও অনুষ্ঠানের সভাপতি গোলাম কুদ্দুছ আলোচনা করেন।।দ্বিতীয় পর্বে ‘প্রেমে জল হয়ে যাও গলে’ গানের সঙ্গে সমবেত নৃত্য পরিবেশন করে বহ্নিশিখার সাত শিল্পী। এরপর তিনটি কোরাসের পর ছিল একক গান। এরপর ছিল ভারত থেকে আসা শিল্পীদের একক ও দলীয় পরিবেশনা।
