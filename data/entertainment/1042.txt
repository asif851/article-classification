
সালমান খানের বিরুদ্ধে গাড়ি চাপা দিয়ে মানুষ হত্যা মামলার রায় হচ্ছে আজ। রায় দিচ্ছেন মুম্বাইয়ের স্থানীয় একটি আদালত। দোষী প্রমাণিত হলে সর্বোচ্চ ১০ বছরের কারাদণ্ড হতে পারে সালমানের। আটকে যেতে পারে সালমানের ওপর লগ্নি করা ২০০ কোটি রুপির ব্যবসা।২০০২ সালের ২৮ সেপ্টেম্বর ভোররাত। সালমানের টয়োটা ল্যান্ডক্রুজার গাড়ির চাপায় ঝরে যায় একটি তাজা প্রাণ। আহত হন ফুটপাতে ঘুমিয়ে থাকা আরও চারজন। সালমানের বিরুদ্ধে অভিযোগ, মদ্যপ অবস্থায় বেপরোয়া গতিতে গাড়ি চালাতে গিয়েই এ দুর্ঘটনা। কিন্তু তাঁর দাবি, দুর্ঘটনার সময় তিনি গাড়ি চালাচ্ছিলেন না। এক যুগের বেশি সময় পর অবশেষে আজ জানা যাবে, সত্যিই সালমান মানুষ হত্যা করেছেন কি না।এদিকে ভীষণ দুশ্চিন্তার মধ্যে আছেন বলিউডের লগ্নিকারীরা। কারণ, সালমানের ওপর রয়েছে প্রায় ২০০ কোটি রুপির বিনিয়োগ। চলচ্চিত্রের বাজার গবেষক কোমল নাহাতার মতে, চলচ্চিত্রশিল্পের সঙ্গে জড়িত ব্যক্তিরা আশা করছেন, হয় সালমান নির্দোষ প্রমাণিত হবেন, নয়তো লঘু সাজা পাবেন।সালমান অভিনীত বজরঙ্গি ভাইজান ও প্রেম রতন ধন পাও ছবির শুটিং প্রায় শেষ পর্যায়ে। এ ছাড়া দাবাং ৩, নো এন্ট্রি মে এন্ট্রিসহ আরও চারটি ছবির কাজ আছে তাঁর হাতে। কারাদণ্ড হলে তাঁর হাতে থাকা ছবিগুলোর কাজ অনিশ্চিত হয়ে পড়বে। আর ক্ষতির মুখে পড়বে বলিউড। পিটিআই
