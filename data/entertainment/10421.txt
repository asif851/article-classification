
কাল সোমবার থেকে ঢাকা বিশ্ববিদ্যালয়ের টিএসসিতে শুরু হচ্ছে দুই দিনব্যাপী এশীয় চলচ্চিত্র উৎসব। এশিয়ার সাত দেশের সাতটি চলচ্চিত্র দেখানো হবে এই উৎসবে। উৎসবের উদ্বোধনী অনুষ্ঠানে এক মঞ্চে উঠবেন কিংবদন্তি অভিনয়শিল্পী রাজ্জাক ও কবরী।উৎসবের আয়োজক গণযোগাযোগ ও সাংবাদিকতা বিভাগের শিক্ষার্থীদের সংগঠন এমসিজে ফিল্ম ক্লাব।আগামীকাল বেলা ১১টায় উৎসবের উদ্বোধন করবেন নায়করাজ রাজ্জাক। উদ্বোধনী অনুষ্ঠানের প্রধান অতিথি ঢাকা বিশ্ববিদ্যালয়ের উপাচার্য আ আ ম স আরেফিন সিদ্দিক। বিশেষ অতিথি অভিনেত্রী কবরী, নির্মাতা মোরশেদুল ইসলাম, মোস্তফা সরয়ার ফারুকী ও অভিনেতা ফেরদৌস আহমেদ। সভাপতিত্ব করবেন সাংবাদিকতা বিভাগের চেয়ারপারসন মফিজুর রহমান।আগামীকাল বেলা দেড়টায় দেখানো হবে হাউস অব ফ্লাইং ড্যাগার্স (চীন), বিকেল চারটায় থ্রি আয়রন (দক্ষিণ কোরিয়া) ও সন্ধ্যা সাড়ে ছয়টায় পিকে (ভারত)। মঙ্গলবার বেলা ১১টায় থাকছে ইন দ্য মুড ফর লাভ (হংকং), বেলা দেড়টায় আ সেপারেশন (ইরান), বিকেল চারটায় স্পিরিটেড অ্যাওয়ে (জাপান) ও সন্ধ্যা সাড়ে ছয়টায় রানওয়ে (বাংলাদেশ)। প্রতিটি ছবি ২০ টাকা দর্শনীর বিনিময়ে যে কেউ দেখতে পারবেন।
