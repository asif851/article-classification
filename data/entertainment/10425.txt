
ভারতীয় নৃত্য সংগঠন ‘গতি ডান্স ফোরাম’ আয়োজন করেছে তিন দিনের একটি নৃত্য–উৎসব। ৭ আগস্ট শুরু হওয়া এ উৎসব চলবে আগামীকাল পর্যন্ত। ১০ সপ্তাহ ধরে ছয় নৃত্যশিল্পীকে নিয়ে একটি আবাসিক কর্মশালার পর তাঁদের নিয়েই এ উৎসবের আয়োজন করা হয়েছে দিল্লিতে। এতে অংশ নেওয়া ছয় শিল্পীর মধ্যে রয়েছেন বাংলাদেশের নৃত্যশিল্পী আবু নাঈম। আর তাঁর সঙ্গে অন্য পাঁচজনই ভারতের।‘গতি সামার ডান্স রেসিডেন্সি’র চূড়ান্ত এ আয়োজনে নাঈম পরিবেশন করবেন একক নৃত্য ‘দ্য লং রোড’।ঢাকার নৃত্য সংগঠন ‘সাধনা’ চার বছর ধরে দেশের নবীন নৃত্যশিল্পীদের ভারতে এক বছরব্যাপী সমসাময়িক নৃত্য প্রশিক্ষণ কোর্সে প্রশিক্ষণ নেওয়ার জন্য বৃত্তি দিয়ে আসছে। ২০১২ সালে আবু নাঈম প্রথম এই বৃত্তি পান। তা ছাড়া এই শিল্পী চ্যানেল আইয়ে অনুষ্ঠিত নাচবিষয়ক রিয়েলিটি শো ‘সেরা নাচিয়ে’তেও অংশ নিয়েছিলেন।
