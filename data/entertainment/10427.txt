
লুইস ফনসি ও ড্যাডি ইয়াংকির স্প্যানিশ গান ‘দেসপাসিতো’ একের পর এক রেকর্ড গড়ে যাচ্ছে। পুয়ের্তো রিকোতে ধারণ করা এই গানের ভিডিও দেখে পর্যটক এখন সেখানে ভিড় জমাচ্ছে। আয় বাড়ছে ঋণের বোঝায় জর্জরিত হওয়া দেশটির।
এবার এই গানের গড়া নতুন রেকর্ডটি হলো—এটি অনলাইনে সবচেয়ে বেশি স্ট্রিম হওয়া গান। মানে বিভিন্ন অনলাইন প্ল্যাটফর্মে এ বছর সবচেয়ে বেশিবার দেখা ও শোনা হয়েছে ‘দেসপাসিতো’। এর আগে কোনো গান এত বেশিবার অনলাইন স্ট্রিমিংয়ে শোনা হয়নি।
মুক্তির পর থেকে এ পর্যন্ত পুরো বিশ্বে ৪৬০ কোটির বেশিবার স্ট্রিম হয়েছে ‘দেসপাসিতো’ গানটি। ১৯ জুলাই রেকর্ড কোম্পানি ইউনিভার্সাল মিউজিক লাতিন এন্টারটেইনমেন্ট এ তথ্য প্রকাশ করে। ছয় মাস আগে গানটি মুক্তি পায়। এর মধ্যেই এটি ছাড়িয়ে গেছে ২০১৫ সালের রেকর্ড। এত দিন সবচেয়ে বেশি স্ট্রিম হওয়া গানের তালিকায় জাস্টিন বিবারের গাওয়া ‘সরি’ গানটি ছিল এক নম্বরে। এ পর্যন্ত ‘সরি’ বিভিন্ন অনলাইন প্ল্যাটফর্মে ৪৩৮ কোটি বার শোনা হয়েছে। এখন সেই সংখ্যাকে ছাপিয়ে বিবারকে পেছনে ফেলল ‘দেসপাসিতো’। বলে রাখা ভালো, ‘দেসপাসিতো’ গানের কিন্তু একটি জাস্টিন বিবার সংস্করণও রয়েছে। লুইস ফনসি, ড্যাডি ইয়াংকি ও জাস্টিন বিবার এক হয়ে জনপ্রিয় এই লাতিন গানের একটি ইংরেজি সংস্করণ তৈরি করেছিলেন। সেটির জনপ্রিয়তাও বেশ। মূলত বিবার সংস্করণের পর থেকেই লাতিন এ গানের সুর ছড়িয়ে পড়ে সবখানে, বেড়ে যায় এর কদর।
‘দেসপাসিতো’র এই অর্জনে লুইস ফনসি, ড্যাডি ইয়াংকি, জাস্টিন বিবার এবং ইউনিভার্সাল মিউজিক লাতিন এন্টারটেইনমেন্টের সবাইকে ধন্যবাদ জানিয়েছেন ইউনিভার্সাল মিউজিক গ্রুপের চেয়ারম্যান ও সিইও স্যার লুসিয়ান গ্রেইঞ্জ। তাঁদের অভিনন্দন জানিয়েছেন ইউনিভার্সাল মিউজিক লাতিন আমেরিকা অ্যান্ড আইবেরিয়ান পেনিনসুলার চেয়ারম্যান ও সিইও জিসাস লোপেজ। ভ্যারাইটি।
