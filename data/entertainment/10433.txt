
২০১২ সালে এনটিভির গানের প্রতিযোগিতা ‘ক্লোজ আপ ওয়ান’-এ চতুর্থ হয়েছিলেন আব-ই-জান্নাত। বিভিন্ন অনুষ্ঠানের পাশাপাশি জিঙ্গেলও গাইছিলেন নিয়মিত। এরপর দীর্ঘ বিরতি দিয়ে প্রস্তুত করেছেন নিজেকে। আসছে ভালোবাসা দিবসে প্রকাশিত হতে যাচ্ছে তাঁর প্রথম একক গানের অ্যালবাম ‘কল্পনাবিলাসী’।জান্নাত সংগীত নিয়ে পড়ালেখা করেছেন রাজশাহী বিশ্ববিদ্যালয়ের নাট্যকলা ও সংগীত বিভাগ ও শান্ত–মারিয়াম বিশ্ববিদ্যালয়ে। প্রথম অ্যালবামের জন্য তিনি প্রস্তুত করেছেন রক ঘরানার আটটি গান। গানগুলোর কথা, সুর ও সংগীত পরিচালনা করেছেন রোমো রোমিও। ভালো গান করলেও এত সময় নিতে হলো কেন জানতে চাইলে জান্নাত জানান, বেশ প্রস্তুতি নিয়ে গান করতে হয়েছে তাঁকে। ইতিমধ্যে গড়ে তুলেছেন মিশ্র আধুনিক সব ঘরানার গানের দল ‘হ্যাঙ-আউট’।জান্নাত জানান, জি-সিরিজ থেকে প্রকাশিত এ অ্যালবামের গানগুলোর ভিডিও নির্মাণেরও পরিকল্পনা আছে তাঁর। উল্লেখ্য, নতুন অ্যালবামে জান্নাতের নাম আবই জিনাথ।
