
রণবীর কাপুরের সঙ্গে ক্যাটরিনা কাইফের ছাড়াছাড়ির বিষয়টা নিয়ে সংবাদমাধ্যমগুলোতে বেশ কদিন তুমুল মাতামাতি ছিল। এরপর উৎসাহ থিতিয়ে গেলে কিছুটা অন্তরালেই চলে গিয়েছিল রণবীর-ক্যাটরিনা প্রসঙ্গ। রণবীরকে ক্যাটরিনা এড়িয়ে চলছেন—সম্প্রতি এমন খবরে আবারও সবাই নড়েচড়ে বসেছেন।ক্যাটরিনা ও রণবীরের আলাদা বাড়িতে থাকার সংবাদের পর নতুন করে খবর প্রকাশিত হয়েছে যে রণবীর কাপুরকে পুরোপুরি এড়িয়ে চলছেন ক্যাটরিনা কাইফ।ছাড়াছাড়ি বা বিচ্ছেদের পর কিছুদিন এমন এড়িয়ে চলার বিষয় ঘটতেই পারে। হয়তো দ্বিধা কিংবা সংকোচ; হয়তো বা অভিমান, নয়তো ক্রোধ এসে পথ আগলায় সম্পর্কের মাঝে।যা-হোক, ক্যাটরিনা-রণবীরের বিচ্ছেদের পর এখন ঠিক কোন অনুভূতি যে কাজ করছে ক্যাটরিনা কাইফের মনে, সেটা স্পষ্ট করে একমাত্র ক্যাটরিনাই বলতে পারবেন।সম্প্রতি আরতি শেঠির একটি অনুষ্ঠানে দাওয়াত পেয়েছিলেন ক্যাটরিনা। আরতি ক্যাটরিনা ও রণবীর এই দুজনের খুবই ঘনিষ্ঠ। আর স্বাভাবিকভাবেই সে অনুষ্ঠানে রণবীরও ছিলেন আমন্ত্রিত। রণবীরের সঙ্গে মুখোমুখি দেখা হয়ে যাবে ভেবেই সম্ভবত ওই অনুষ্ঠানে যাননি ক্যাটরিনা কাইফ।এর আগে বিচ্ছেদের ঠিক পরপর অনুরাগ বসুর ‘জগ্গা জাসুস’ ছবির শুটিংয়েও আলাদাভাবে নিজেদের অংশের শুটিং করেছিলেন ক্যাটরিনা ও রণবীর। শুটিংয়ের সময়েও একই ভ্যানিটি ভ্যান ব্যবহার করেননি তাঁরা। একটি সূত্র সে সময় জানিয়েছিল, এ ছবির জন্য রণবীর কাপুর আলাদাভাবে তাঁর দৃশ্যগুলোতে অভিনয় করেন। একটি দৃশ্য ছিল দুজনের একসঙ্গে। সেই দৃশ্য তাঁরা করেছেন বটে, কিন্তু শুটিং ছাড়া আর কোনো কথাবার্তাই হয়নি তাঁদের মধ্যে।ছবির শুটিং চলছিল জানুয়ারির শুরুতেই। গত ৮ জানুয়ারি ক্যাটরিনা মুম্বাই থেকে খানিক দূরের এক স্টুডিওতে সালমান খানের সঙ্গে দেখা করেন। কথা বলেন। রণবীর এ সময় ছবির শুটিং চালিয়ে যান। ১৮ জানুয়ারি রণবীর আর ক্যাটরিনা আলাদাভাবে আসেন। তাঁরা একে অন্যের দিকে তাকাননি পর্যন্ত। এনডিটিভি। টাইমস অব ইন্ডিয়া।
