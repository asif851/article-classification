
পাভেলের ৫০ হচ্ছে আজ। নাটকে যথেষ্ট উচ্চকিত তিনি, কিন্তু নিজের জন্মদিনে যেন ঢুকে যান গর্তে। কোনো ধরনের আনুষ্ঠানিকতা দেখলেই পিঠটান দেন তিনি। এবার কিন্তু তাঁর কাছের বন্ধুরা ছাড়ছেন না এই অভিনেতাকে। এই বন্ধুদের মধ্যে আছেন অভিনয়শিল্পী, চিত্রকর, টেলিভিশন ও প্রিন্ট মিডিয়ার সাংবাদিকেরা। তাঁরা বলছেন, বেঁচে থাকলে ৫০ বছর সবারই হয়, কিন্তু সবার ৫০ উদ্যাপন করার প্রয়োজন নেই। কিন্তু পাভেল, মানে আজাদ আবুল কালাম তেমনই একজন অভিনেতা, যাঁর ৫০ বছর উদ্যাপন করার মতোই একটি ঘটনা।মঞ্চ, টেলিভিশন ও চলচ্চিত্রের এই শক্তিমান অভিনেতা প্রাচ্যনাটের প্রাণভোমরা। টিকে থাকার জন্য টিভি নাটকে অভিনয় করতে হয় বটে, কিন্তু মঞ্চেই তিনি স্বাচ্ছন্দ্য বোধ করেন।বন্ধুরা তাঁকে নিয়ে তিন দিনের যে অনুষ্ঠানমালার আয়োজন করেছেন, তার নাম দেওয়া হয়েছে ‘তারুণ্য ও তাড়নার ৫০’। আজ সন্ধ্যা ছয়টায় নাটক সরণির মহিলা সমিতি মিলনায়তনে প্রাচ্যনাটের একটি গান পরিবেশন ও আজাদ আবুল কালামের হাতে ফুলের তোড়া দিয়ে হবে শুরু অনুষ্ঠানটি। সাতটায় থাকছে সার্কাস সার্কাস নাটকের মঞ্চায়ন। সবাই জানেন, এই নাটকটি লিখেছেন ও নির্দেশনা দিয়েছেন আজাদ আবুল কালাম। ২৭ অক্টোবর সন্ধ্যা সাতটায় একই জায়গায় তাঁর নির্দেশিত বৌ বসন্তী নাটকটি মঞ্চে আনবে উদীচী। এটি লিখেছেন রতন সিদ্দিকী।২৮ অক্টোবর সকাল থেকেই থাকবে নানা আয়োজন। এই দিন সব অনুষ্ঠান বাংলাদেশ শিল্পকলা একাডেমিতে। মূল হলে ও লবিতে থাকছে সব আয়োজন। সকাল ১০টায় প্রাচ্যনাটের লাঠিখেলা, এরপর পাভেলকে শুভেচ্ছা, গান-কবিতা-কথামালার পর বেলা তিনটায় ‘জানা-অজানায় আজাদ আবুল কালাম’ নামে থাকবে উন্মুক্ত বৈঠক। এরপর বিকেল পাঁচটা থেকে চলবে উন্মুক্ত আড্ডাবাজি। সন্ধ্যা সাতটায় মুরাদ খানের লেখা ও আজাদ আবুল কালামের নির্দেশনায় প্রাচ্যনাটের কইন্যা নাটকটি মঞ্চায়নের পর রাত ১০টায় আজাদ আবুল কালামের হাতে তাঁর একটি প্রতিকৃতি দিয়ে শেষ হবে অনুষ্ঠান।এ ছাড়া দিনব্যাপী মঞ্চের লবিতে থাকছে চিত্রাঙ্কন।
