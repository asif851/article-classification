
বাংলাদেশের কিংবদন্তি অভিনেতা বুলবুল আহমেদের ৭২তম জন্মবার্ষিকী আজ। প্রয়াত বুলবুল আহমেদকে নিয়ে একটি বই লিখেছেন তাঁর মেয়ে ঐন্দ্রিলা। নাম দিয়েছেন ‘একজন মহানায়কের কথা’। আজ প্রকাশিত হচ্ছে আত্মজীবনীমূলক বইটি। বইটিতে থাকছে বুলবুল আহমেদের জীবনী; চলচ্চিত্র, টিভি, মঞ্চ আর রেডিওতে বুলবুল আহমেদের কাজ; তাঁর আবৃত্তি ও উপস্থাপনার কথা; তাঁকে নিয়ে বিভিন্নজনের স্মৃতিচারণা; বিভিন্ন পত্রিকায় প্রকাশিত বুলবুল আহমেদের সাক্ষাত্কার; অনেকগুলো আলোকচিত্রসহ আরও অনেক কিছু। বইটির প্রকাশনা সংস্থা বইপত্র প্রকাশনী।বুলবুল আহমেদকে নিয়ে বই প্রকাশ করার বিষয়ে আগ্রহী হওয়ার কারণ জানতে চাইলে ঐন্দ্রিলা বলেন, ‘বাবা নিজেই তাঁর আত্মজীবনী লিখতে চেয়েছিলেন। কিন্তু পারেননি। বাবা বেঁচে থাকতে আমি তাঁকে নিয়ে একটি তথ্যচিত্র তৈরি করেছিলাম। নাম ‘‘একজন জীবন্ত কিংবদন্তির কথা’’। ওই তথ্যচিত্র দেখে বাবা আমাকে তাঁর জীবনী লিখতে অনুরোধ করেছিলেন।’ ঐন্দ্রিলা আশা প্রকাশ করেন, বইটি বুলবুল আহমেদকে সবার কাছে অন্যভাবে তুলে ধরবে।এদিকে, প্রয়াত এ অভিনেতার জন্মবার্ষিকী উপলক্ষে বাংলাদেশ শিল্পকলা একাডেমীর উদ্যোগে আজ সন্ধ্যা ছয়টায় একাডেমীর জাতীয় নাট্যশালার স্টুডিও থিয়েটার হলে আলোচনা ও চলচ্চিত্র প্রদর্শনীর আয়োজন করা হয়েছে। আলোচনা পর্বে উপস্থিত থাকবেন প্রয়াত বুলবুল আহমেদের সহধর্মিণী ডেইজী আহমেদ, মেয়ে ঐন্দ্রিলা আহমেদ, বাংলাদেশ গ্রুপ থিয়েটার ফেডারেশানের সেক্রেটারি জেনারেল ঝুনা চৌধুরী ও নাট্যনির্মাতা ফিরোজ খান। অনুষ্ঠানে সভাপতিত্ব করবেন বাংলাদেশ শিল্পকলা একাডেমীর মহাপরিচালক লিয়াকত আলী লাকী। আলোচনা শেষে বুলবুল আহমেদ অভিনীত ‘দেবদাস’ চলচ্চিত্র প্রদর্শিত হবে।
 
