
পয়লা ​বৈশাখ উপলক্ষে ভিডিও শেয়ারিং সাইট ইউটিউবে জনপ্রিয় গায়িকা কনার নতুন গান ‘রেশমি চুড়ি’ আপলোড করা হয় ১ এপ্রিল। কনা তাঁর নিজস্ব চ্যানেলে গানটি আপলোড করেন। মাত্র আট দিনের মধ্যে সেই গানের ভিডিওটি দেখা হয়েছে ৫ লাখ ৯২ হাজার বার। এ হিসাব আজ শুক্রবার বিকেল পাঁচটা পর্যন্ত। এত কম সময়ে এতবার কনার কোনো গানের ভিডিও এর আগে কখনো দেখা হয়নি।
ইউটিউবে নিজের গানের এমন সাড়া পেয়ে দারুণ আনন্দিত কনা। তিনি বলেন, ‘আমি দর্শক-শ্রোতাদের কাছে কৃতজ্ঞ, তাঁরা আমার গান ও গানের ভিডিওটি এতটা পছন্দ করেছেন।’শ্রোতাদের জন্য শিগগিরই কনা তাঁর গাওয়া আরেকটি নতুন গানের ভিডিও প্রকাশ করতে যাচ্ছেন। তাঁর আশা, ওই গানটি এবং ভিডিও দর্শক–শ্রোতাদের আরও বেশি ভালো লাগবে।কনার গাওয়া নতুন গানটির ভিডিও তৈরি করেছেন শিবরাম শর্মা। কথা লিখেছেন প্রিয় চট্টোপাধ্যায়, সুর ও সংগীত পরিচালনা করেন আকাশ সেন। তাঁরা তিনজনই কলকাতার। গানটি তৈরি হয়েছে ইভনেক্স সলিউশনসের ব্যানারে।এদিকে ‘রেশমি চুড়ি’ গানের ভিডিওতে কনার গায়কি ও নাচের প্রশংসায় পঞ্চমুখ বিনোদন অঙ্গনের অনেকে। তাঁদের অনেকেই রেশমি চুড়ি গানটি নিজেদের ফেসবু​ক শেয়ার করেছেন। আবার অনেকে গানের নিচে মন্তব্য করে ​নিজেদের মতামত জানিয়েছেন।অভিনেত্রী সুবর্ণা মুস্তাফা লিখেন, ‘সুন্দর পরিবেশনা। “ধিমতানা” সব সময় ব্যক্তিগতভাবে আমার প্রিয় থেকে যাবে।’ আঁখি আলমগীর বলেন, ‘অভিনন্দন দিলশাদ নাহার কনা। অভূতপূর্ব পরিবেশনা। ভালো লাগল। শুভকামনা রইল।’ কোনাল লিখেন, ‘এককথায় খুব ভালো লেগেছে। রং, নাচ, সমন্বয়, সুর, সংগীত সব! মাশাল্লাহ। আরেকটি সুন্দর পরিবেশনার জন্য অভিনন্দন।’ কনার নাচের প্রশংসা করে চিত্রনায়িকা নুসরাত ফারিয়ার মন্তব্য ছিল, ‘তুমি সব পারো!’
