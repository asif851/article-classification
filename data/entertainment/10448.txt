
নায়িকার নাম নিয়ে বিতর্কে জড়াতে চান না নায়ক শাকিব খান। আজ রোববার বিকেলে একটি বেসরকারি চ্যানেলকে দেওয়া সাক্ষাৎকার এমনটাই জানালেন তিনি। ঈদের সিনেমা ও সমসাময়িক নানা ইস্যু নিয়ে কথা বলার একপর্যায়ে শাকিব তাঁর নায়িকাদের প্রসঙ্গে এমনটা বলেছেন।
দেড় যুগের অভিনয়জীবনে শাকিব অনেক সিনেমায় অভিনয় করেছেন। এসব সিনেমায় তাঁর সঙ্গে কাজও করেছেন একাধিক নায়িকা। তাঁর মধ্যে সর্বাধিক সিনেমায় নায়িকা হিসেবে দেখা যায় অপুকে। প্রিয় নায়িকার প্রসঙ্গ আসতেই শাকিব বলেন, ‘যেহেতু আমি অনেকের সঙ্গে কাজ করেছি, তাই অনেকেই আমার প্রিয় নায়িকা। এটা ঠিক, যখন যাঁর সঙ্গে কাজ করি, তিনি আমার প্রিয়। তাই নির্দিষ্ট কারও নাম মুখে এনে আবার বিতর্কে জড়াতে চাই না।’শাকিব জানান, এত দিন যাঁদের সঙ্গে তিনি অভিনয় করেছেন, সবার সঙ্গে তাঁর একটা বন্ধুত্বপূর্ণ সম্পর্ক রয়েছে। শুটিংয়ের সময় তিনি এই বন্ধুত্বপূর্ণ সম্পর্ক তৈরির চেষ্টা করেন।বুবলি প্রসঙ্গে শাকিব বলেন, ‘বুবলির সঙ্গে সফলতা যেমন আছে, গুঞ্জনও তেমনটা হয়েছে। অপু ম্যাডামের কল্যাণে এই গুঞ্জনটা বেশি হয়েছে। আমি তো বলব, বুবলির মতো মেধাবী মেয়েরা চলচ্চিত্রে আসুক।’এবারের ঈদে দেশের প্রেক্ষাগৃহে শাকিব অভিনীত দুটি সিনেমা মুক্তি পেয়েছে। একটি ‘রাজনীতি’ অন্যটি ‘নবাব’। দুটি সিনেমায় তাঁর বিপরীতে অভিনয় করেছেন অপু ও কলকাতার শুভশ্রী।
