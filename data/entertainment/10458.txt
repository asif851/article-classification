
প্রতি সোমবার রাতে ভালোবাসার খুনসুটি নিয়ে একুশে টেলিভিশনে হাজির হন সিয়াম ও সাবিলা নূর। সরাসরি অনুষ্ঠান ‘সিম্পল লাভ স্টোরি’র এই জুটি আগেও এক হয়েছিলেন মন শুধু মন ছুঁয়েছে নাটকে। আবারও দুজনকে একসঙ্গে দেখা যাবে ‘ক্লোজআপ: কাছে আসার অফলাইন গল্প’-এর একটি নাটকে।দর্শকের পাঠানো গল্প থেকে নির্বাচিত নাটকটির নাম মেঘ এনেছি ভেজা। তরিকুল ইসলামের গল্পকে চিত্রনাট্যে রূপ দিয়েছেন মেজবাহ উদ্দিন। সিয়াম বলেন, ‘কাজ করতে করতে আমরা দুজন ভালো বন্ধু হয়ে গেছি। সে জন্য জুটি বেঁধে কাজ করতে বেশ সুবিধা হয়। পর্দায় দেখতে কেমন লাগে, তা দর্শকই জানেন।’ দুজন একসঙ্গে কাজ করলে সাবিলার কোনো টেনশনই থাকে না। দুজনের বোঝাপড়ার জায়গাটা এমনই।মেঘ এনেছি ভেজা নাটকের গল্প নিয়ে পরিচালক রুবায়েত মাহমুদ জানান, অনলাইন থেকে অফলাইনে এলে দুজনের প্রতি ভালোবাসা আরও গাঢ় হয়, এটাই গল্পের মূল বিষয়। চট্টগ্রাম বিশ্ববিদ্যালয়, বান্দরবান পিক সিক্সটি নাইন পাহাড় ও ঢাকায় নাটকটির দৃশ্য ধারণ করা হয়। এখন চলছে সম্পাদনার কাজ। আসছে ১৪ ফেব্রুয়ারি ভালোবাসা দিবসের রাতে বাংলাভিশনে দেখানো হবে নাটকটি।
