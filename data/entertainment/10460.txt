
সেন্সর বোর্ডের সামনে প্রেক্ষাগৃহের মালিক ও চলচ্চিত্র প্রদর্শক সমিতির সভাপতি ইফতেখার উদ্দিন নওশাদের ওপর হামলার প্রতিবাদে সারা দেশের হল মালিকেরা চিত্রনায়ক রিয়াজ ও মিশা সওদাগরের ছবি না চালানোর সিদ্ধান্ত নিয়েছেন। হল মালিকদের দাবি, ঘটনার সময় মিশা, রিয়াজ ও প্রযোজক খোরশেদ আলম খসরু সবার আগে নওশাদের গায়ে হাত তোলেন। নওশাদকে মারধরও করা হয়। মারধরে নওশাদের পাঞ্জাবি ছিঁড়ে যায়। পুলিশ তাঁকে উদ্ধার করে।
অভিযোগ অস্বীকার করেছেন চিত্রনায়ক রিয়াজ। তিনি বলেন, ‘নওশাদ সাহেবের বস্ত্র আমরা হরণ করিনি। কেন করব? তিনি তো দ্রৌপদী নন।’মঙ্গলবার বিকেলে প্রথম আলোর সঙ্গে আলাপকালে নায়ক রিয়াজ বলেন, ‘সেদিন সেখানে অনেক ক্যামেরা ছিল। অনেক মানুষ ছিলেন। কেউ প্রমাণ দিতে পারবে না যে আমরা এ ঘটনার সঙ্গে জড়িত। এ ঘটনার সুষ্ঠু তদন্ত হওয়া প্রয়োজন। কে করেছে, কেন করেছে—সেটা বের করা দরকার।’
চলচ্চিত্র থেকে বয়কট করার বিষয়ে রিয়াজ বলেন, ‘আমাকে বয়কট করে তাঁদের যদি গায়ের জ্বালা কমে, তাহলে এ সিদ্ধান্তকে সাধুবাদ জানাব। তবে বাংলাদেশের চলচ্চিত্র বাজারকে যদি বাইরের কোনো দেশের কাছে দেওয়ার ষড়যন্ত্র করে, তবে সে ব্যাপারে প্রতিবাদ অব্যাহত থাকবে।’
ঢাকাই চলচ্চিত্রের সফল খল অভিনেতা মিশা সওদাগর বলেন, ‘প্রদর্শকের এ ঘোষণার পরিপ্রেক্ষিতে আমরা সব কটি সংগঠনের প্রতিনিধিরা বসে সিদ্ধান্ত নেব।’ আক্ষেপ করে তিনি বলেন, ‘সব সময় আমি কেন বয়কটের স্বীকার হচ্ছি জানি না। তবে হতে পারে, আমার চেহারা খারাপ, ভিলেন মানুষ, তাই সবাই আমারেই বয়কটের বিষয়ে বিবেচনা করে। আফসোস!’
