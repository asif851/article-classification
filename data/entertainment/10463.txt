
সংগীত দুনিয়ার সম্মানজনক পুরস্কার গ্র্যামির এবারের আসরে সশরীরে উপস্থিত ছিলেন বাংলাদেশের জনপ্রিয় গায়ক তাহসান। হঠাৎ​ ​করে তিনি জানতে পারেন, গ্র্যামি অ্যাওয়ার্ডের এবারের আসর দর্শক সারিতে বসে দেখার জন্য টিকিটের ব্যবস্থা হয়ে গেছে। যাওয়ার দিন দু-এক আগেও জানতেন না গ্র্যামি অনুষ্ঠানে সশরীরে উপস্থিত থাকবেন তিনি।  বিশ্বের প্রতিটি সংগীত তারকার জন্য গ্র্যামি অ্যাওয়ার্ড পাওয়াটা হচ্ছে সোনার হরিণের মতো দামি। শুধু তাই নয়, এই অনুষ্ঠান সশরীরে দেখার মধ্যেও শিল্পীদের ভেতর অন্যরকম এক উন্মাদনা কাজ করে। ‘৫৯তম গ্র্যামি সেলিব্রেশন অনুষ্ঠান ২০১৭’ আসর বসেছিল যুক্তরাষ্ট্রের লস অ্যাঞ্জেলেস শহরের স্টেপলস সেন্টারে। স্থানীয় সময় ১২ ফেব্রুয়ারি রাত সাড়ে আটটায় শুরু হয় এই অনুষ্ঠান। এবারের আসর উপস্থাপনা করেন যুক্তরাষ্ট্রের টিভি অনুষ্ঠান ‘দ্য লেট লেট শো’এর উপস্থাপক, কমেডিয়ান জেমস করডেন।ফেসবুকে তাহসান জানান, যুক্তরাষ্ট্রভিত্তিক অডিও কোম্পানি কাইনেটিক মিউজিকের মাধ্যমে গ্র্যামির এবারের আসরে অংশ নেওয়ার টিকিটটি হাতে পেয়েছেন তিনি। এ কারণে তিনি সংশ্লিষ্ট প্রতিষ্ঠানের বাংলাদেশি কর্মকতাদের কাছে কৃতজ্ঞ। এ ছাড়া ১২ ফেব্রুয়ারি সন্ধ্যায় ঢাকায় তাহসান অভিনীত স্বল্পদৈর্ঘ্য ছবি ‘বরষা’র প্রিমিয়ার অনুষ্ঠানের আয়োজন করা হয়। গ্র্যামি উদ্‌যাপন অনুষ্ঠানে অংশ নেওয়ার কারণে তাহসান স্বল্পদৈর্ঘ্য সিনেমার প্রিমিয়ারে উপস্থিত থাকতে পারেননি।
