
অভিনয় ও ব্যক্তিত্বে আমির অসাধারণ। কিন্তু ফ্যাশনের ব্যাপারে খুব একটা সচেতন নন এই বলিউড তারকা। মুম্বাইয়ের একটি পোশাকের দোকান উদ্বোধন করতে গিয়ে নিজের ফ্যাশন নিয়ে মুখ খোলেন তিনি। জানান তাঁর ফ্যাশন জ্ঞানহীনতার কথা।
পোশাকের দোকান উদ্বোধন করতে আমির গি​য়েছিলেন ‘দঙ্গল’ ছবিতে তাঁর দুই সহশিল্পী সানিয়া ও ফাতিমাকে নিয়ে। সিনেমায় দুইজনই আমিরের মেয়ের চরিত্রে অভিনয় করেছেন। আমি বলেন, ‘ভুলভাল পোশাক পরেই আমি অভ্যস্ত। আমার ফ্যাশন নিয়ে মানুষ তেমন মাথা ঘামায় না। সে জন্যই ফ্যাশনজ্ঞান এত খারাপ হওয়ার পরেও আমি এ নিয়ে একেবারে নির্ভার থাকি।’ সানিয়া ও ফাতিমার প্রশংসা করে এই অভিনেতা বলেন, ‘ওরা দুজন তো ফ্যাশনের রানি। তাঁরা প্রায়ই আমাকে ফ্যাশন নিয়ে নানা পরামর্শ দেয়।’পুরস্কার দেওয়ার কোনো আয়োজনে যান না আমির খান। র‍্যাম্পেও হেঁটেছেন মোটের ওপর একবার। সেটিও সালমান খানের অনুরোধে, তাঁর দাতব্য সংগঠন ‘বিং হিউম্যান’-এর এক অনুষ্ঠানে। নিজের ফ্যাশনবোধ নিয়ে তিনি যা-ই বলুন না কেন, ভক্তেরা কিন্তু তাঁদের প্রিয় তারকাকে নিজস্ব ওই ‘ভুলভাল’ স্টাইলে দেখেই মুগ্ধ। এনডিটিভি।
