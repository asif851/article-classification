
প্রায় ছয় মাসেরও বেশি সময়ের প্রস্তুতি শেষে চিত্রনায়িকা ববি তাঁর প্রযোজিত প্রথম ছবি বিজলীর শুটিং শুরুর ঘোষণা দিলেন। ববির প্রযোজনা প্রতিষ্ঠান ববস্টারের ব্যানারে ২৮ এপ্রিল থেকে ভারতের দার্জিলিংয়ে টানা শুটিং শুরু হবে ছবিটির। পরে কলকাতা, বাংলাদেশ হয়ে থাইল্যাল্ডে গিয়ে শেষ হবে শুটিং।গত শনিবার সন্ধ্যায় রাজধানীর একটি পাঁচ তারকা হোটেলে ছবিটির মহরত অনুষ্ঠান হয়। সেখান থেকে এসব তথ্য দেওয়া হয়।প্রযোজনার পাশাপাশি ছবিতে নাম ভূমিকায় অভিনয়ও করবেন ববি।অনুষ্ঠানে ববি বলেন, বিজলী হবে বাংলাদেশের প্রথম সুপারহিরো ছবি। তিনি বলেন, ‘এ ধরনের সায়েন্স ফিকশন ছবি বাংলাদেশে প্রথম হচ্ছে। এ জন্য প্রস্তুতি অনেক বেশি নিয়েছি। ছবির বাজেটও বেশি। আশা করছি ভালো একটা কাজ হবে।’মহরত অনুষ্ঠানের উদ্বোধনী ঘোষণা দেন তথ্যমন্ত্রী হাসানুল হক ইনু। এ সময় উপস্থিত ছিলেন ছবির পরিচালক ইফতেখার চৌধুরী, ভারতীয় মডেল ও এ ছবির অভিনেতা রণবীর, অভিনেত্রী শতাব্দী রায়সহ ছবির বাংলাদেশি শিল্পী-কলাকুশলীরা। বিজলী ছবিটির চিত্রনাট্য লিখেছেন ভারতের পেলে ভট্টাচার্য।
