
গুজবের রাজধানী বলিউডে শুরু হয়েছে নতুন গুঞ্জন। পাত্র পুরোনো, পাত্রী নতুন। প্রেম ভেঙেছে বলেই হয়তো নতুন প্রেমের গুজব ছড়িয়েছে চারপাশে। রণবীর কাপুর সেসব নিজে না ছড়ালেও ভারতীয় গণমাধ্যমগুলো তাঁর ব্যক্তিজীবন নিয়ে দারুণ আগ্রহী।
এবারের গুঞ্জন কন্যা মডেল ভারতী মালহোত্রা। ক্যাটরিনার সঙ্গে প্রেম ভাঙার পর এক অনুষ্ঠানে নাকি পরিচয় হয় দুজনের। কয়েক দিন আগে ভারতী মালহোত্রার সঙ্গে দেখা করতেই নাকি দিল্লি গিয়েছিলেন ‘জগ্গা জাসুস’-এর এই নায়ক। সেরকমটাই লিখেছে বেশ কয়েকটি ভারতীয় গণমাধ্যম।আপাতত এ খবরের সত্যতার দরকার নেই। কেননা রণবীর বা তাঁর ব্যক্তিগত কোনো সূত্র নিশ্চিত না করা পর্যন্ত এই তারকার প্রেম নিয়ে কিছুই বলা যাবে না। তবে প্রেম নাকি লুকিয়ে রাখা যায় না। এ কথা রণবীর জানেন তো? নতুন প্রেমের গোপন খবর ফাঁস হওয়া ছাড়াও অপেক্ষা করতে হবে তাঁর আরও একটি নতুন ছবি ‘জগ্গা জাসুস’-এর জন্য। আসছে জুনে মুক্তি পাচ্ছে অনুরাগ বসু পরিচালিত এই ছবি। তাতে রণবীরের বিপরীতে অভিনয় করেছেন সাবেক প্রেমিকা ক্যাটরিনা কাইফ। ইন্ডিয়া টিভি নিউজ
