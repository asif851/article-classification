
বলিউডে বাংলাদেশের মুক্তিযুদ্ধ নিয়ে নির্মিত চলচ্চিত্র ‘দ্য বাস্টার্ড চাইল্ড’ নিয়ে সেন্সর সংক্রান্ত জটিলতা তৈরি হয়েছে। মৃত্যুঞ্জয় দেবব্রত পরিচালিত ছবিটির নামের সঙ্গে বাস্টার্ড শব্দটি থাকায় এটি আটকে দিয়েছে ভারতীয় সেন্সর বোর্ড কর্তৃপক্ষ আর তাই ছবিটি এ মাসে ভারতে মুক্তি দেওয়ার কথা ভাবলেও পরিচালক তা পারছেন না।সেন্সর বোর্ড কর্তৃপক্ষ জানিয়েছে, নাম পরিবর্তন করা হলে ছবিটি ছাড়পত্র পাবে। এক খবরে এমনটাই জানিয়েছে হিন্দুস্তান টাইমস।নামের কারণে দ্য বাস্টার্ড চাইল্ড ছবির মুক্তি আটকে যাওয়াতে বিস্ময় প্রকাশ করেছেন ছবিটির পরিচালক মৃত্যুঞ্জয়। তিনি বলেন, আমি জানি না, সেন্সর বোর্ড কেন এই নামের ব্যাপারে আপত্তি জানাচ্ছে। এর আগে সেন্সর বোর্ড কর্তৃপক্ষ ‘নাজায়েজ (১৯৯৩), ‘কামিনে’ (২০০৯) ও ‘ইনগ্লোরিয়াস বাস্টার্ড’ (২০০৯) শিরোনামের ছবিগুলোকে যদি মুক্তি দিতে পারে তাহলে আমার ছবির ক্ষেত্রে আপত্তি আসার বিষয়টি বুঝলাম না। তিনি বলেন, দ্বিতীয় বিশ্বযুদ্ধ চলাকালীন গণহত্যা নিয়ে প্রচুর ছবি নির্মিত হয়েছে হলিউডে। কিন্তু বাংলাদেশের গণহত্যা নিয়ে আন্তর্জাতিক অঙ্গনে খুব একটা আলোচনা হচ্ছে না। গণহত্যার পাশাপাশি এখানে ধর্ষণ ও ধর্মকে যে যুদ্ধের অস্ত্র হিসেবে ব্যবহার করা হয়েছে তাই আমি তুলে ধরার চেষ্টা করেছি।
শেষ পর্যন্ত কোনো ধরনের ঝামেলা ছাড়াই ছবিটি মুক্তি পাবে এমন আশাই করছেন পরিচালক মৃত্যুঞ্জয় দেবব্রত। তাঁর বিশ্বাস, ছবিটি ভারতে কোনো ধরনের ঝামেলা ছাড়াই মুক্তি পাবে। কিন্তু বাংলাদেশে ছবিটি মুক্তির ক্ষেত্রে ঝামেলা হওয়ার সম্ভাবনা আছে। তিনি বলেন, আমি চাইব দ্য বাস্টার্ড চাইল্ড বাংলাদেশেও যেন মুক্তি পায়। কারণ আমার  শৈশব কেটেছে বাংলাদেশেই। এ ছবি বাংলাদেশের জন্য আমার পক্ষ থেকে একটা ছোট্ট উপহার।
জানা গেছে, বাংলাদেশের স্বাধীনতা যুদ্ধ চলাকালীন সময়ের প্রেক্ষাপট নিয়ে ‘দ্য বাস্টার্ড চাইল্ড’ ছবিটি নির্মিত হয়েছে। ছবিটির বিভিন্ন চরিত্রে অভিনয় করেছেন রাইমা সেন, পবন মালহোত্রা, ইন্দ্রনীল সেনগুপ্ত, ভিক্টর ব্যানার্জি প্রমুখ। 
