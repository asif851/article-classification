
টম হ্যাঙ্কস একবার রবিনসন ক্রুসো হয়েছিলেন। নিঃসঙ্গ দ্বীপে উইলসন নামে একটি সঙ্গী জুটেছিল তাঁর। সাদা একটি বলের ওপর নিজের রক্তে আঁকা মুখটির নাম দেন উইলসন। কথা বলেন সেটির সঙ্গে! মানুষের সহানুভূতির কারণে হোক বা হোক ছবির গল্পের কারণে—ক্যাস্ট অ্যাওয়ে মানুষের ভালো লেগেছিল। ফরেস্ট গাম্প, লেডি কিলার, দ্য গ্রিন মাইল, দ্য টারমিনালসহ অনেকগুলো ছবির কথা বলা যায়, যেগুলো হ্যাঙ্কসের একটি চরিত্র দাঁড়া করিয়ে দিয়েছিল দর্শকদের ভেতরে।
কিন্তু ‘হ্যাঙ্কস’ এখন এক গম্ভীর চরিত্রের নাম। শেষবার মুক্তি পেয়েছিল এই অভিনেতার ইনফারনো ছবিটি। ভীষণ আশাহত হতে হয়েছে হ্যাঙ্কস-ভক্তদের। বক্স অফিসের সংগ্রহ বলে দিচ্ছিল, খুব বেশি দর্শক দেখেননি ছবিটি। তেমন আলোচনা হয়নি আ হলোগ্রাম ফর দ্য কিং কিংবা সালি ছবি দুটি নিয়ে। কী অবস্থা দাঁড়াবে তাহলে এই শক্তিমান অভিনেতার? আসছে ২৮ এপ্রিল মুক্তি পেতে যাচ্ছে টম হ্যাঙ্কস অভিনীত আরও একটি নতুন ছবি দ্য সার্কেল। একটি সফটওয়্যার কোম্পানির নতুন কর্মীকে ঘিরে এর গল্প। এমা ওয়াটসন সেই চরিত্রে অভিনয় করছেন। সম্প্রতি বিউটি অ্যান্ড দ্য বিস্ট ছবির মাধ্যমে কম বয়সী রোজগেরে নায়িকার খেতাব পাওয়া এই তরুণীকে নিয়ে তেমন দুশ্চিন্তা নেই। দুশ্চিন্তা টম হ্যাঙ্কসকে নিয়ে। তাঁর ঝুলিতে কি ফ্লপ ছবির সংখ্যা বেড়ে যাবে?কেন এ শঙ্কা? দ্য সার্কেল ছবিটি নির্মিত হচ্ছে ২০১৩ সালে প্রকাশিত ডেভ এগারসের একই নামের উপন্যাস থেকে। জেমস পনসোল্ড হয়তো সফলভাবে গল্পটিকে পর্দায় নিয়ে আসবেন। কিন্তু সফটওয়্যার কোম্পানির তরুণ কর্মীর উত্থানের গল্প কতটা টানবে হলিউড ছবির দর্শকদের? আর এমন গল্পে কেন হাইভোল্টেজ অভিনেতাকে নেওয়া, সেটাও ঠিক বোঝা মুশকিল।দ্য সার্কেল-এ দেখা যাবে একটি সফটওয়্যার কোম্পানির অন্দরমহল। টম হ্যাঙ্কসকে দেখা যাবে অনেকটা স্টিভ জবসের মতো। মানুষের গোপনীয়তা কীভাবে চলে যাচ্ছে অন্যের হাতে, তারও খানিকটা দেখানো হবে এই ছবিতে। ট্রেলারে তেমন আকর্ষণ নেই যে ছবির, সেটা যে সুপার হিট হবে না, এটি মোটামুটি নিশ্চিত। কিন্তু কী হবে সায়েন্স ফিকশন-থ্রিলার এই ছবির। সেটা জানার জন্য অপেক্ষা করতে হবে আর মাত্র এক সপ্তাহ। বলা যায় না, কোথাও না কোথাও পরিচালকের লুকানো মুনশিয়ানা হয়তো দর্শক মনে দাগ কাটবে।
 
