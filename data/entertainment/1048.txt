
পরিণীতি চোপড়াকে কখনো নায়ক গোবিন্দের বেশে দেখেছেন? বা মালাইকাকে সানি দেওলের মতো আড়াই কিলোর হাত নিয়ে লড়তে? কিংবা করণ জোহরকে গান গেয়ে নাচতে দেখেছেন? নিশ্চয় কোনোটিই দেখা হয়নি। এবার এসব দেখা যাবে ভারতের ভারতীয় চ্যানেল স্টার প্লাস -এ ।
১৬ সেপ্টেম্বর থেকে শুরু হচ্ছে কমেডি শো ‘লিপ সিংগ ব্যাটেল’ (Lip Sing Battle)। এই কমেডি অনুষ্ঠানটি সঞ্চালনা করছেন পরিচালক ও নৃত্য নির্দেশক ফারহা খান এবং কমেডিয়ান আলী আসগর। যুক্তরাষ্ট্রের জনপ্রিয় টেলিভিশন শো ‘লিপ সিংক ব্যাটেল’(Lip Sync Battle)-এর অনুকরণে কমেডি অনুষ্ঠানটি নির্মাণ করা হয়েছে।
‘লিপ সিংগ ব্যাটেল’-এ তারকাদের দেখা যাবে এক ভিন্নরূপে। তারকাদের পাগলামো কোন পর্যায়ে যেতে পারে, তা দেখা যাবে এই অভিনব কমেডি অনুষ্ঠানে। ‘লিপ সিংগ ব্যাটেল’ উপলক্ষে আজ বৃহস্পতিবার স্টার প্লাস আয়োজন করে এক সংবাদ সম্মেলনের। সেখানে উপস্থিত ছিলেন ফারহা খান, আলী আসগর ও অনুষ্ঠানটির প্রযোজক আরাধনা ভোলা। কমেডি অনুষ্ঠানটি প্রসঙ্গে ফারহা খান বলেন, ‘এই শোতে শুধু বলিউড তারকারাই নন, টেলিভিশন, মিউজিক ও ক্রীড়া দুনিয়ার ব্যক্তিত্বরাও প্রতিযোগী হিসেবে উপস্থিত থাকবেন। প্রতিটি অনুষ্ঠানে দুজন করে প্রতিযোগী থাকবেন। তাঁদের অন্য তারকার ছবির গানের সঙ্গে ঠোঁট মেলাতে হবে। আর এখানে দর্শক থাকবেন বিচারকের ভূমিকায়।’
কোন কোন তারকা এই শো-তে আসছেন, এমন প্রশ্নের জবাবে ফারহা খান বলেন, ‘ইতিমধ্যে মালাইকা অরোরা, ফারহান আখতার, অর্জুন কাপুর, পরিণীতি চোপড়া, করণ জোহর, শান, বাপ্পী লাহিড়ী, ইরফানসহ আরও অনেক তারকা চূড়ান্ত পাগলামো করে গেছেন। পরিণীতির ইচ্ছে ছিল ওর প্রিয় তারকা গোবিন্দের গানে ঠোঁট মেলাবেন। পরিণীতি তা-ই করেছেন। শাবানা আজমি আজই ফোন করে জানিয়েছেন উনি “কাঁটে নেহি কাটতে” গানটির সঙ্গে লিপ দিতে চান। এ ছাড়া আরও অনেক চমক থাকবে এই শো-তে।’
প্রিয় বন্ধু শাহরুখ খান ‘লিপ সিংগ ব্যাটেল’-এর প্রতিযোগী হিসাবে থাকবেন কি না, তা জানতে চাইলে ফারহা প্রথম আলোকে বলেন, ‘শাহরুখ আমার অনুষ্ঠানটির শুটিং চলাকালীন আমাকে এসে অভিনন্দন জানিয়ে গেছেন। আর বলেছেন, এই অনুষ্ঠানের প্রতিযোগী হিসেবে আসার অবশ্যই চেষ্টা করবেন তিনি। আর শাহরুখ আমার অত্যন্ত ভালো বন্ধু। আমাদের জুটিতে ম্যাজিক আছে। ও এই মঞ্চে এলে অনুষ্ঠানটি আরও মজাদার হয়ে উঠবে, তা আর বলার অপেক্ষা রাখে না।’
