
অসুস্থতার জন্য ১০ দিনের ছুটিতে পুনের ইয়েরাওয়াড়া কারাগার থেকে বাড়ি যাওয়ার সুযোগ পাচ্ছেন অস্ত্র মামলায় দণ্ড পাওয়া বলিউডের অভিনেতা সঞ্জয় দত্ত। সম্প্রতি বিষয়টির সত্যতা নিশ্চিত করেছে ইয়েরাওয়াড়া কারা কর্তৃপক্ষ।পায়ে সমস্যা হওয়ায় সঞ্জয় চিকিত্সার জন্য ছুটির আবেদন করলে ১০ দিনের ছুটি মঞ্জুর করে ইয়েরাওয়াড়া কারা কর্তৃপক্ষ। এক বন্ধুর ব্যক্তিগত বিমানে চেপে পুনে থেকে মুম্বাই যাবেন সঞ্জয়। বাড়ি ফেরার পরপরই দ্রুত প্রয়োজনীয় চিকিত্সা নেওয়া শুরু করবেন ৫৪ বছর বয়সী এ তারকা অভিনেতা। সম্প্রতি এক খবরে এ তথ্য জানিয়েছে ‘টাইমস অব ইন্ডিয়া’।সঞ্জয় অল্প সময়ের জন্য বাড়ি ফেরার সুযোগ পেলেও দারুণ খুশি তাঁর বন্ধু ও সহকর্মীরা। তাঁরা নিশ্চিত করতে চান, এই সময়টায় নিরুপদ্রবে সঞ্জয় যেন তাঁর স্ত্রী মান্যতা এবং যমজ সন্তান শরণ ও ইকরার সঙ্গে পারিবারিক পরিবেশে সুন্দর কিছু মুহূর্ত কাটাতে পারেন। মুম্বাইয়ে সঞ্জয়ের অ্যাপার্টমেন্ট ভবনের এক তলা নিচেই থাকেন তাঁর দুই বোন প্রিয়া ও নম্রতা। তাঁরা যাঁর যাঁর পরিবারের সঙ্গে সেখানে বসবাস করেন। সব মিলিয়ে পরিবারের সবার সঙ্গেই ১০ দিন সময় কাটাতে পারবেন সঞ্জয়।প্রসঙ্গত, ১৯৯৩ সালের মার্চ মাসে মুম্বাইয়ে ধারাবাহিকভাবে বেশ কয়েকটি স্থানে ১২টি শক্তিশালী বোমা বিস্ফোরিত হয়েছিল। ওই ভয়াবহ বিস্ফোরণে ২৫৭ জন নিহত হয়। আর আহত হয় ৭০০ জনের বেশি। ভয়াবহ ওই সহিংসতার এক মাস পর বিস্ফোরণ মামলার সঙ্গে সম্পৃক্ততা ও বাড়িতে অবৈধ অস্ত্র রাখার অভিযোগে সঞ্জয়কে গ্রেপ্তার করে মুম্বাই পুলিশ। এ ঘটনায় সম্পৃক্ত থাকার সন্দেহে সঞ্জয় দত্তের বাড়ি তল্লাশি করে পুলিশ অবৈধ অস্ত্র খুঁজে পায়।পরবর্তী সময়ে সন্ত্রাসী কর্মকাণ্ডে যুক্ত থাকার অভিযোগ থেকে নিষ্কৃতি পেলেও বাড়িতে অবৈধ অস্ত্র রাখার দায়ে ২০ বছর আগের মামলায় গত ২১ মার্চ সঞ্জয়কে পাঁচ বছরের সশ্রম কারাদণ্ড দেন ভারতের সর্বোচ্চ আদালত। সঞ্জয় এ মামলায় আগে দেড় বছর সাজা খেটেছেন। এই হিসাবে ২০১৬ সালের নভেম্বর মাস পর্যন্ত তাঁকে ইয়েরাওয়াড়া কারাগারে বন্দী থাকতে হবে।
