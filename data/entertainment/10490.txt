

* বলিউড তারকা জিয়া খানের মৃত্যু হয়েছে ২০১৩ সালে। * এখনো তাঁর মৃত্যুরহস্যের জট খোলেনি। * সুরজ পাঞ্চোলির নামে অভিযোগ গঠন করেছে মুম্বাইয়ের একটি দায়রা আদালত।

ভারতীয় মডেল ও বলিউড তারকা জিয়া খানের মৃত্যু হয়েছে ২০১৩ সালে। এখনো তাঁর মৃত্যুরহস্যের জট খোলেনি। গতকাল মঙ্গলবার নায়ক সুরজ পাঞ্চোলির নামে অভিযোগ গঠন করেছে মুম্বাইয়ের একটি দায়রা আদালত। জিয়া খান ছিলেন এই নায়কের প্রেমিকা। জিয়া খানকে আত্মহত্যার প্ররোচনার দায়ে সুরজের নামে মামলা করা হয়।
জিয়া খান আলোচনায় এসেছিলেন অমিতাভ বচ্চনের সঙ্গে ‘নিঃশব্দ’ ছবিতে অভিনয় করে। আমির খানের সঙ্গে ‘গজনি’ ছবিতেও দেখা যায় তাঁকে। ২০১৩ সালের ৩ জুন, নিজের বাসায় জিয়ার ঝুলন্ত লাশ পাওয়া যায়। লাশ প্রথম দেখতে পান এই নায়িকার মা রাবিয়া খান। তখন থেকেই তাঁর দাবি, এটি আত্মহত্যা নয়, হত্যা। মৃত্যুর দুই দিন আগে জিয়া তাঁর প্রেমিক সুরুজ পাঞ্চোলির বাসায় ছিলেন বলে জানান রাবিয়া খান। মৃত্যুর দিন সকালেই জিয়া সুরুজের বাসা থেকে নিজের বাসায় আসেন বলে অভিযোগপত্রে উল্লেখ করা হয়। প্রাথমিক পর্যায়ে মুম্বাইয়ের জুহু পুলিশ উপযুক্ত তথ্য-প্রমাণের অভাবে জিয়া খানের হত্যা মামলা দাখিল করতে চায়নি। পরে ভারতীয় দণ্ডবিধি অনুযায়ী আত্মহত্যায় প্ররোচিত করার মামলায় সুরুজকে গ্রেপ্তার করা হয়।
সুরজ পাঞ্চোলি বলিউডের তারকা দম্পতি আদিত্য পাঞ্চোলি ও জরিনা ওয়াহাবের ছেলে। সুরুজের বিরুদ্ধে জিয়া খানকে জোর করে গর্ভপাত করানোর অভিযোগও রয়েছে। মামলার তদন্ত করতে পুলিশ সুরজের পলিগ্রাফ বা ব্রেইন ম্যাপিং টেস্ট করাতে চাইলে তাঁরা মা-বাবা এতে অস্বীকৃতি জানান। ফিন্যান্সিয়াল এক্সপ্রেস
