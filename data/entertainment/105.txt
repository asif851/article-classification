
দুশ্চিন্তার মেঘ কেটে স্বস্তির ঝলমলে রোদ। সুস্থ হয়ে বাড়ি ফিরলেন মুঘল-এ-আজম। চার দিন হাসপাতালে কাটিয়ে গতকাল বাড়ি ফিরেছেন দিলীপ কুমার। চিকিৎসকদের বরাত দিয়ে তাঁর পরিবারের পক্ষ থেকে জানানো হয়েছে, ৯৩ বছর বয়সী এই কিংবদন্তি অভিনেতা এখন পুরো সুস্থ। জ্বর, শ্বাসকষ্ট ও বার্ধক্যজনিত বেশ কিছু সমস্যার কারণে গত শনিবার মুম্বাইয়ের লীলাবতী হাসপাতালে ভর্তি হন তিনি। বয়সের কারণে অসুস্থতায় হেলােফলার সুযোগ নেই। হাসপাতালে তাঁর ভর্তির খবর বিশ্বজুড়ে ভক্তদের উদ্বেগে ফেলে দিয়েছিল। অবশ্য সোমবারই চিকিৎসকেরা নিশ্চিত করেন, এত দুশ্চিন্তার কিছু নেই। যেসব পরীক্ষা-নিরীক্ষা করা হয়েছে, তাতে বড় কোনো সমস্যা ধরা পড়েনি। চিকিৎসকদের সবুজসংকেত পেয়েই তাঁকে হাসপাতাল থেকে বাসায় নিয়ে আসা হয়। ১৯৫৫ সালে মুক্তি পাওয়া দেবদাস-এ জীবন-সংসারের প্রতি বৈরাগ্যে ভোগা এক চরিত্র অসাধারণভাবে ফুটিয়ে তুলেছিলেন তিনি। কিন্তু বাস্তবে জীবনকে দারুণ ভালোবাসেন তিনি। সূত্র: ইন্ডিয়ান এক্সপ্রেস।
