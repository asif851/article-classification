
১৯৮৩ সালে স্বৈরাচারী এরশাদ সরকার একুশের প্রভাতফেরি নিষিদ্ধ করার ঘোষণা দেন। সেই সিদ্ধান্তের প্রতিবাদে জন্ম নেওয়া সম্মিলিত সাংস্কৃতিক জোট ১৯৮৪ সাল থেকে একুশের অনুষ্ঠানমালার আয়োজন করছে। সেই ধারাবাহিকতায় আজ বুধবার শুরু হচ্ছে সম্মিলিত সাংস্কৃতিক জোট আয়োজিত দুই সপ্তাহব্যাপী অমর একুশের অনুষ্ঠানমালা।বিকেল চারটায় ভাষাশহীদদের স্মৃতির স্মারক কেন্দ্রীয় শহীদ মিনারে এ অনুষ্ঠান শুরু হবে। অনুষ্ঠান উদ্বোধন করবেন ভাষাসংগ্রামী ও সাংস্কৃতিক ব্যক্তিত্ব কামাল লোহানী। ‘সবার উপরে মানুষ সত্য, তাহার উপরে নাই’ স্লোগানে ৮ থেকে ১৭ ফেব্রুয়ারি পর্যন্ত আয়োজনটি চলবে কেন্দ্রীয় শহীদ মিনারে। পরবর্তী সময়ে ১৮ থেকে ২১ ফেব্রুয়ারি পর্যন্ত উৎসবটি ছড়িয়ে যাবে ধানমন্ডির রবীন্দ্রসরোবর মঞ্চে। বিকেল চারটায় শুরু হয়ে রাত আটটা পর্যন্ত প্রতিদিনের আয়োজনে থাকবে শিশু সংগঠনের পরিবেশনা, একক ও দলীয় আবৃত্তি, একক ও সমবেত নৃত্য, একক কণ্ঠের গান, গণসংগীত ও পথনাটকের পরিবেশনা। গতকাল ঢাকা বিশ্ববিদ্যালয়ের টিএসসিতে সম্মিলিত সাংস্কৃতিক জোটের কার্যালয়ে অনুষ্ঠিত সংবাদ সম্মেলনে এসব তথ্য জানানো হয়। উৎসবের বিস্তারিত তথ্য তুলে ধরেন জোট সভাপতি গোলাম কুদ্দুছ।এশিয়ানকিউরেটরিয়ালফোরামআধুনিক বিশ্বে শিল্পকলার এক অন্যতম অনুষঙ্গ হচ্ছে কিউরেটিং। তবে বাংলাদেশে বিষয়টি এখনো সেভাবে ভিত্তি অর্জন করেনি। কিউরেটিংয়ে পেশাদারি প্রতিষ্ঠার লক্ষ্যে কাল বৃহস্পতিবার থেকে শুরু হচ্ছে সমসাময়িক কিউরেটরিয়াল চর্চার ওপর আলোচনাভিত্তিক এশিয়ান কিউরেটরিয়াল ফোরাম। এদিন সকাল ১০টায় শিল্পকলা একাডেমির জাতীয় চিত্রশালা মিলনায়তনে তিন দিনের এ অনুষ্ঠানের উদ্বোধন হবে। এই ফোরামে সমবেত হবেন এশিয়ার ১২টি দেশের পেশাদার শিল্পী এবং কিউরেটর, যাঁরা এই মহাদেশে শিল্প কিউরেটিং বিষয়ে বিভিন্ন ধারণা এবং চর্চার ক্ষেত্র নিয়ে বিভিন্ন দৃষ্টিকোণ থেকে আলোচনা করবেন। যৌথভাবে এ অনুষ্ঠানের আয়োজন করছে বেঙ্গল ফাউন্ডেশন, বৃত্ত আর্টস ট্রাস্ট, বাংলাদেশ শিল্পকলা একাডেমি, তাইওয়ানের কুয়ান্দু চারুকলা জাদুঘর এবং দেশটির জাতীয় সংস্কৃতি ও শিল্পকলা ফাউন্ডেশন।
 
