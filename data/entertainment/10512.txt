
ছবিটি নাকি প্রদর্শনীরই যোগ্য নয়। এ জন্যই তো এর নির্মাতা ও প্রযোজকে ছবির ৮৯টি দৃশ্য কর্তনের নির্দেশ দিয়েছিল ভারতীয় চলচ্চিত্র সেন্সর বোর্ড, আর পাকিস্তানের সিন্ধু প্রদেশের সেন্সর বোর্ড কাটতে বলেছিল ১০০টি দৃশ্য। কিন্তু এখন কোনো কর্তন ছাড়াই ছবিটি জায়গা করে নিচ্ছে ভারতের তিনটি বিশ্ববিদ্যালয়ের পাঠ্যসূচিতে।‘উড়তা পাঞ্জাব’-এর প্রযোজক মধু মান্টেনা জানালেন, ছবিটি নিয়ে সবার আগ্রহ দিন দিন বাড়ছে। ভারতের তিনটি বিজনেস স্কুল থেকে প্রস্তাব এসেছে তাঁদের কাছে। প্রতিষ্ঠানগুলো এ ছবিকে তাদের কেস স্টাডির বিষয়বস্তু হিসেবে বেছে নিতে চায়। কীভাবে মতপ্রকাশের লড়াই ও দৃষ্টিভঙ্গির দ্বন্দ্ব উতরে ছবিটি মুক্তি পেল, এ বিষয় নিয়েই গবেষণা করতে চান বিজনেস স্কুলের শিক্ষার্থীরা। তাই ছবিটিকে প্রতিষ্ঠানগুলো তাদের সংগ্রহশালায় রাখতে চাইছে এখন। মধু বলেন, ‘“উড়তা পাঞ্জাব” আমাদের কাছে এক অর্জনের নাম। আমরা যে প্রাপ্য ন্যয়টুকু পাওয়ার জন্য লড়াই করেছি, তাঁর সবটুকুই পেয়েছি। এখন বিভিন্ন মিডিয়া, ম্যানেজমেন্ট কলেজ ও বিশ্ববিদ্যালয় থেকে প্রচুর সাড়া পাচ্ছি। তারা আমাদের এই ছবি এবং আমাদের লড়াই নিয়ে পিআর (পাবলিক রিলেশন) কেস স্টাডি করতে চায়।’
‘উড়তা পাঞ্জাব’ ছবির প্রযোজনা প্রতিষ্ঠান ফ্যান্টম ফিল্মসের একজন সহপ্রতিষ্ঠাতা মধু। এত দিন এ ছবি আরেক প্রযোজক অনুরাগ কাশ্যপই সংবাদকর্মীদের সঙ্গে কথা বলতেন ছবিটি নিয়ে। কিন্তু এখন পরিচালক অভিষেক চৌবেসহ সবাই তাঁদের এই সফল সংগ্রামের কথা বলে বেড়াচ্ছেন। ‘উড়তা পাঞ্জাব’ ছবিতে অভিনয় করেছেন শহীদ কাপুর, আলিয়া ভাট, কারিনা কাপুর ও দিলজিৎ দোসনাজ। ইন্ডিয়ান এক্সপ্রেস।
