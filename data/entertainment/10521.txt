
তারকাদের ভক্তের অভাব নেই। এর মধ্যে ‘পাগল’ ভক্তের সংখ্যা নেহাত কম নয়। তাদের পাগলামি হয়তো মাঝেমধ্যে ভালো লাগে তারকাদের। আবার সামাল দিতেও হিমশিম খেতে হয়। শাহরুখ খানের ‘ফ্যান’ ছবিটা দেখেছেন তো? একজন ভক্ত কী মাত্রায় ‘পাগল’ হতে পারে, সেটার প্রমাণ কিন্তু আছে সেই ছবিতে। তবে ছবির শেষটার মতো পাগলামির ‘মাত্রা’ সীমারেখা অতিক্রম না করাই ভালো। বাস্তবে বলিউড তারকাদের ভক্তরা কী ধরনের ‘পাগলামি’ করতে পারে, সেটাও নাহয় জেনে নিন।
বিগ বির সমুচাওয়ালা ভক্তবলিউড মেগা স্টার অমিতাভ বচ্চনের নামে একটা মন্দির আছে, জানেন? সেখানে ভক্তরা তাঁকে রীতিমতো পূজা করে! একবার হয়েছে কী, এক সমুচা বিক্রেতা এক ট্রাক সমুচা নিয়ে বিগ বির বাড়ির সামনে হাজির। বচ্চন সাহেবের কাছে সেই ভক্তের আবদার, তিনি একবার সমুচাগুলো ছুঁয়ে দেবেন, সেই সমুচা ভক্তদের মাঝে বিতরণ করা হবে প্রসাদ হিসেবে!
শাহরুখের ভক্ত বিশাহরুখ সিংলক্ষ্ণৌয়ের বাসিন্দা বিশাল সিং। কিন্তু সবাই তাঁকে চেনে ‘বিশাহরুখ সিং’ নামে। বলা হয়, সে শাহরুখ খানের সবচেয়ে বড় ভক্ত। বিশারুখ সিং তাঁর বাড়ির নাম রেখেছেন ‘কিং খানে’র সংক্ষিপ্ত নামে—এসআরকে প্যালেস। প্রিয় তারকার ছবি দিয়ে বাড়ির দেয়ালগুলো ঢেকে দিয়েছেন তিনি। এমনকি বিশাল সিংয়ের গাড়িও খান সাহেবের ছবি দিয়ে ঢাকা! হৃতিকের নাম খোদাই করা যার হাতে‘ব্যাং ব্যাং’ তারকা হৃতিক রোশনের সাবেক স্ত্রী সুজান তাঁর হাতে ট্যাটু করেছিলেন সাবেক স্বামীর নামে। আপাতত সুজানের কথা থাক। হৃতিকের এক নারী ভক্তও কিন্তু নিজের হাতে প্রিয় তারকার নাম ট্যাটু করিয়েছেন। সুজান তো হৃতিককে ছেড়ে চলে গেছেন। আশা করা যায়, হৃতিকের এই ভক্ত সারা জীবন তাঁর ভক্ত হয়েই থাকবেন।
সালমানের জন্য অনশনসালমান খানের জন্য ভক্তদের বাড়াবাড়ির শেষ নেই। ‘তেরে নাম’ তারকাকে একঝলক দেখতে তাঁর বাড়ির আশপাশে প্রায়ই ঘোরাঘুরি করে ভক্তরা। এ ছাড়া ভক্তরা তাঁর জন্য রক্ত দিয়ে চিঠি লিখে পাঠায়। শুধু তা-ই নয়, ভক্তরা সালমানের ছবির ২০০ টিকিট একবারে কিনে ফেলে সেই ছবিকে ব্লকব্লাস্টার হিট করার জন্য। এ রকমই এক ভক্ত মালিক বাবুভাই শিশঙ্গিয়া। সল্লু ভাইয়ের সঙ্গে দেখা করতে শিশঙ্গিয়া একবার আমরণ অনশনে নেমেছিলেন!
আমিরের সাইকেলচালক ভক্ত‘মিস্টার পারফেকশনিস্ট’ আমির খানের সঙ্গে দেখা করতে সেই রাঁচি থেকে সাইকেল চালিয়ে মুম্বাই এসেছিলেন কিশোর কুমার নামের সেই ভক্ত। রাঁচি থেকে মুম্বাইয়ের দূরত্ব জানেন তো? ১ হাজার ৭০০ কিলোমিটারের বেশি। বিমানে যেতেই সময় লাগে প্রায় আড়াই ঘণ্টা। শেষ পর্যন্ত আমিরের সঙ্গে দেখা হয়েছিল কিশোরের। মুম্বাই পর্যন্ত আসতে যাঁদের সাহায্য পেয়েছিলেন, তাঁদের সবার হাতে লেখা চিঠি আমিরকে পৌঁছে দিয়েছিলেন কিশোর।
ঐশ্বরিয়ার প্রেমে শ্রীলঙ্কান ভক্তনিরোশান দেবপ্রিয় নামের এক শ্রীলঙ্কান ভক্ত আছেন বচ্চন পরিবারের পুত্রবধূ ঐশ্বরিয়া রাই বচ্চনের। তিনি যেনতেন ভক্ত নন। ঐশ্বরিয়ার প্রেমে রীতিমতো ‘অন্ধ’। অভিষেক বচ্চনের সঙ্গে সাবেক এই বিশ্বসুন্দরীর বিয়ের পর নিরোশানের অবস্থা হয়েছিল পাগলপ্রায়! সিদ্ধান্ত নিয়েছিলেন ঐশ্বরিয়ার বিরুদ্ধে মামলা করার। নিরোশানের দাবি, বচ্চনবধূ সঙ্গে তাঁর প্রেমের সম্পর্ক ছিল। শেষ পর্যন্ত ‘বিশেষ’ বিবেচনায় ‘ব্যক্তিগত’ কারণে মামলাটা আর করেনি নিরোশান।
কারিনার ‘ধনী’ ভক্তকারিনা কাপুর খানের এক ভক্ত তাঁকে প্রায়ই চিঠি দিতেন। এরপর হঠাৎ একদিন কারিনাকে হীরার নেকলেস উপহার দেন সেই ভক্ত। কারিনার গয়নার অভাব নেই, কিন্তু ভক্তের উপহার বলে কথা; ‘বেবো’-র ভক্তটা ধনী বটে!
পাহাড়চূড়ায় শহীদের ভক্তব্যতিক্রমী এক কাজ করেছিলেন শহীদ কাপুরের এক ভক্ত। শহীদ অভিনীত ‘হায়দার’ ছবির পোস্টারসংবলিত পতাকা নিয়ে সেই ভক্ত চলে যান ইউরোপ। এরপর ইউরোপের সবচেয়ে উঁচু পাহাড় অ্যালব্রাসের চূড়ায় উঠে উড়িয়ে দিলেন সেই পতাকা। অ্যালব্রাসের উচ্চতা কত জানেন? সমুদ্রপৃষ্ঠ থেকে মাত্র ১৮ হাজার ৫১০ ফুট!
রজনীকান্তের জন্য মরতেও পারেরজনীকান্তের নামের সঙ্গে এক ভক্তের নামের দারুণ মিল। রজনীরাজা নামের সেই ভক্ত একবার জানতে পারল তার প্রিয় তারকা কিডনি জটিলতায় ভুগছেন। এই গুজবে বিশ্বাস করে রজনীরাজা ঘুমের ওষুধ খেয়ে আত্মহত্যা করতে চেয়েছিল, যেন তার কিডনি রজনীকান্তকে দান করতে পারে!
আদিত্য পেলেন বিয়ের প্রস্তাব ‘আশিকি-২’-এর তারকা আদিত্য রায় কাপুর আলীগড়ের এক মেয়ের কাছ থেকে একটি চিঠি পেয়ে তাজ্জব হয়ে যান। চিঠিতে মেয়েটা তাঁকে বিয়ের প্রস্তাব পাঠায়, তাও আবার নিজের রক্ত দিয়ে লিখে! সূত্র: ইন্ডিয়া টাইমস

