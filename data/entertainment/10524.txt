
প্রখ্যাত ব্রিটিশ সংগীতকার ডেভিড বোওয়ি চলে গেলেন। ক্যানসার-আক্রান্ত ৬৯ বছর বয়সী সংগীতশিল্পী ডেভিড বোওয়ির মৃত্যুর খবরটি সামাজিক যোগাযোগের মাধ্যমে জানিয়েছেন তাঁর ছেলে চলচ্চিত্রনির্মাতা ডানকান জোনস।ডানকান লিখেছেন, ‘ক্যানসারের সঙ্গে দীর্ঘ ১৮ মাসের এক সাহসী লড়াই শেষে পরিবারের সদস্য ও স্বজনদের মাঝেই শান্তির এক মৃত্যু ঘটেছে ডেভিড বোওয়ির।’ ডেভিড-পুত্র ডানকান সবার কাছে পারিবারিক গোপনীয়তা রক্ষার অনুরোধ জানিয়েছেন।সত্তরের দশকজুড়ে ডেভিড বোওয়ির সংগীত ও ফ্যাশন সবাইকে প্রভাবিত করেছে। তারকা সংগীতশিল্পী ডেভিড বোওয়ির তুমুল জনপ্রিয়তা পাওয়া গানগুলোর মধ্যে রয়েছে লেটস ড্যান্স, স্টারম্যান, মডার্ন লাভ, হিরোস, আন্ডার প্রেসার, রেবেল ও লাইফ অন মার্স।গত শুক্রবার এই সংগীতশিল্পীর জন্মদিনে তাঁর সর্বশেষ অ্যালবাম ‘ব্ল্যাকস্টার’ প্রকাশিত হয়েছে। ডেভিড বোওয়ির এই অ্যালবামটিতে গান রয়েছে মোট সাতটি। গানগুলো এরই মধ্যে সমালোচকদের প্রশংসা কুড়িয়েছে।ডেভিড বোওয়ির মৃত্যুতে শোকগ্রস্ত পপসংগীত তারকা ম্যাডোনা খুদে ব্লগসাইট টুইটারে এক বার্তায় লিখেছেন, ‘শোকে বিধ্বস্ত। মেধাবী, অনন্য, অসাধারণ, মোড় ঘুরিয়ে দেওয়া মানুষ। তোমার চেতনা চিরকাল থাকবে।’র‍্যাপার কাইনে ওয়েস্ট লিখেছেন, ‘ডেভিড বোওয়ি ছিলেন আমার সবচেয়ে গুরুত্বপূর্ণ অনুপ্রেরণা। এমন ভয়হীন, এত সৃষ্টিশীল। তিনি যেন আমাদের আমৃত্যু স্মরণে রাখার মতো জাদু উপহার দিয়ে গেছেন।’
ডেভিড বোওয়ির দীর্ঘদিনের বন্ধু ও প্রযোজক টনি ভিসকনটি বলেছেন, ‘এই অ্যালবামটি যেন ডেভিড বোওয়ির বিদায়ী উপহার।’ বিবিসি।
