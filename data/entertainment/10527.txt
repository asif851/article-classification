
সাধারণত মিছিল, সমাবেশ, অনশন কিংবা অবস্থান ধর্মঘটের কারণে ভিড় লেগে থাকে রাজধানীর প্রেসক্লাবের সামনের সড়কটিতে। কিন্তু গতকাল সোমবারের ভিড়টা ছিল অন্য রকম। স্লোগানে অভ্যস্ত স্থানীয় হকার, দোকানি ও পথচারীদের কানে এল ‘অ্যাকশন’, ‘রোলিং’, ‘কাট’ শব্দগুলো। চলতি পথে ব্যস্ত রাস্তায় চোখে পড়ল অভিনেতা নাঈম এক হাতে ফুলের তোড়া, অন্য হাতে রুপালি রঙের একটি পদক নিয়ে বেরিয়ে আসছেন প্রেসক্লাব থেকে। প্রেসক্লাবের ফটকের সামনে দাঁড়াতেই নাঈমের চোখে পড়ে এক পথশিশু। শুটিংয়ের বিরতিতে নাঈমের কাছে এ ব্যাপারে জানতে গেলে তিনি বলেন, ‘এই নাটকে আমি একজন সেলিব্রিটি। আর আমার সেলিব্রিটি হওয়ার পেছনে ওই পথশিশুটির অবদান অনেক।’খোলাসা করে নাঈম জানালেন, আগামী ঈদের জন্য তৈরি হচ্ছে এই নাটক। নাটকটির নাম উই আর সেলিব্রেটিং। এতে তিনি একজন আলোকচিত্রীর চরিত্রে অভিনয় করছেন; যিনি একটি ছবি তুলেই তারকা হয়ে যান। জেতেন পুরস্কার, অর্জন করেন খ্যাতি। এরপর জীবন বদলে যায় তাঁর। গল্পের খাতিরেই প্রেসক্লাবের সামনে শুটিং হচ্ছে তাঁদের।এই নাটকটি পরিচালনা করছেন মনিরুজ্জামান লিপন। এর গল্প ও চিত্রনাট্যও তাঁর। এতে আরও অভিনয় করছেন মম, আবদুল্লাহ রানা ও দীপক কর্মকার। গতকাল ছিল নাটকের শুটিংয়ের প্রথম দিন। নাটকের পরিচালক জানালেন, এর গল্পটি দেখানো হবে এক লেখকের দৃষ্টি থেকে। তিনিই বলবেন ‘আলোকচিত্রী’ নাঈমের গল্প। কিন্তু লিপন তাঁর কথায় রহস্য এনে জানালেন, নাঈম ‘সেলিব্রিটি’ আলোকচিত্রী হলেও এই নাটকের আসল তারকা কিন্তু অন্যজন। রহস্যের ইতি টানলেন না পরিচালক। বরং শুটিংয়ের দলবল নিয়ে ছুটলেন সেগুনবাগিচার রাস্তা ধরে। জানালেন, তাঁদের পরের গন্তব্য মিরপুর। সেখানে হবে নাটকের আরেকটি অংশের শুটিং। নাঈমও ছুটলেন শুটিং দলের সঙ্গে। পথে যেতে যেতে ভক্তদের সঙ্গে সেলফিও তুললেন। শুনলেন কিছু প্রশংসাবাণী।
