
চুল নিয়ে বেজায় বিচলিত প্রিয়াঙ্কা চোপড়া। বারবার হাত দিয়ে দেখছেন ‘চুল ঠিক আছে তো?’ টিভি সিরিজের জন্য চুলের নতুন সাজে বেকায়দায়ই পড়লেন বেওয়াচ অভিনেত্রী। আমেরিকান টিভি সিরিজ কোয়ান্টিকোর সেটে বসে নতুন এই চুলের ছবি দিয়ে এমন কথাই জানালেন এ ভারতীয় সুন্দরী।কোয়ান্টিকো দিয়ে আমেরিকান টিভি সিরিজে অভিষেক হয়েছিল বলিউড অভিনেত্রী প্রিয়াঙ্কা চোপড়ার। এরই মধ্যে সিরিজটি পেরিয়েছে দুই মৌসুম। অভিনয় দিয়ে শুধু পুরস্কার নয়, দর্শকদের মনেও জায়গা করে নিয়েছেন তিনি। শিগগিরই আসছে সিরিজটির নতুন মৌসুম। সেখানেই নতুন চুলের সাজ করেছেন প্রিয়াঙ্কা। এই ছবি দিয়ে ইনস্টাগ্রামে টুইট করলেন। লিখলেন, ‘যখন আপনার নতুন হেয়ার কাট হবে, আপনি হবেন নিরুপায়। ক্রমাগত চুলে হাত দিয়ে বুঝতে চাইবেন চুল ঠিক আছে কি না!’প্রিয়াঙ্কা চোপড়া এখন কোয়ান্টিকোর শুটিংয়ে নিউইয়র্কে আছেন। সম্প্রতি ফোর্বস ম্যাগাজিনের তালিকায় ১০০ প্রভাবশালী নারীর মধ্যে ৯৭তম স্থানে জায়গা করে নেন তিনি, যেখানে জার্মান চ্যান্সেলর আঙ্গেলা ম্যার্কেলের মতো প্রভাবশালী নারী আছেন। এ ছাড়া বিনোদনজগতে শক্তিশালী নারীর তালিকায় আছেন ১৫ নম্বরে, যেখানে পাওয়া যাবে বিয়ন্সে, টেইলর সুইফট আর জেঁকে রাওলিংয়ের মতো তারকাদের। এই মুহূর্তে বলিউডি ছবিতে তাঁর নাম শোনা না গেলেও হলিউড ছবি ‘ইজ’নট ইট রোমান্টিক’ ও ‘আ কিড লাইক জ্যাক’ আছে তাঁর ঝুলিতে। হিন্দুস্তান টাইমস।
