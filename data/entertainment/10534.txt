
‘দিলওয়ালে দুলহানিয়া লে যায়েঙ্গে’খ্যাত বলিউডের তারকা অভিনেত্রী কাজলের বাড়ি থেকে সম্প্রতি ১৭টি সোনার বালা চুরি করে নিয়ে গেছে চোর।মুম্বাইয়ের জুহুতে সপরিবারে বসবাস করেন বলিউডের তারকা দম্পতি কাজল ও অজয় দেবগন। সম্প্রতি তাঁদের বাসায় ঢুকে ১৭টি সোনার বালা চুরি করে পালিয়ে গেছে চোর। এক খবরে এ তথ্য জানিয়েছে ইন্দো-এশিয়ান নিউজ।এই চুরির ঘটনায় পুলিশি অভিযোগ দায়ের করা হয়েছে। বিষয়টি জানার পর কাজলের বাসা পরিদর্শন করেছে মুম্বাই পুলিশ। এ প্রসঙ্গে একজন পুলিশ কর্মকর্তা জানিয়েছেন, ‘এখন পর্যন্ত এ ঘটনায় কেউ গ্রেপ্তার হয়নি। তদন্তকাজ অব্যাহত আছে।’এর আগে চলতি মাসের ১৬ তারিখে বলিউডের আরেক অভিনেত্রী শিল্পা শেঠির বাসায় চুরির ঘটনা ঘটে। শিল্পা ও তাঁর স্বামী ব্যবসায়ী রাজ কুন্দ্রাও থাকেন জুহু এলাকায়। আইপড, আইপ্যাড, ট্যাবলেট, মিউজিক সিস্টেম মিলিয়ে এক লাখ ১০ হাজার রুপির মালামাল খোয়া যায় তাঁদের বাড়ি থেকে। এ ঘটনায় জুহু থানায় পুলিশি অভিযোগ দায়ের করা হলেও এখন পর্যন্ত কোনো কূলকিনারা করতে পারেনি মুম্বাই পুলিশ।
