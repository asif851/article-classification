
বিশাল ভরদ্বাজের ছবি আর সেখানে শহীদ কাপুর থাকবেন না, এ খুব কদাচিৎই ঘটে। বিশালের ‘রেঙ্গুন’ ছবিতে তাই ভিন্ন ধরনের এক চরিত্রে দেখা যাবে তাঁকে। শহীদও স্বীকার করলেন বিষয়টি। জানালেন, অভিনয়জীবনে এত দিনে এসে একটা ছবিতে ‘নায়ক নায়ক’ ভাব ধরতে পেরেছেন তিনি।শহীদ বলেন, ‘আমার নওয়াব মালিক চরিত্রটি “উড়তা পাঞ্জাব” ছবির টমি সিং, “কামিন”-এর চার্লি-গুড্ডু, “হায়দার” ছবির হায়দারের থেকে আলাদা। তাই আমি ছবির এই চরিত্রে অভিনয় করেছি। বিশাল স্যার সব সময় আমাকে ব্যতিক্রম ও চ্যালেঞ্জিং কিছু প্রস্তাব করেন।’ শহীদ আরও বলেন, তাঁর অভিনয় করা সব চরিত্রের মধ্যে নওয়াব মালিক হলো সবচেয়ে নায়কসুলভ। এই চরিত্রে অভিনয় করতে পেরে বেশ আনন্দিত তিনি।ছবির চরিত্রটি ব্যাখ্যা করতে গিয়ে শহীদ বলেন, সেই সময় (দ্বিতীয় বিশ্বযুদ্ধের সময়) সামাজিক-রাজনৈতিক চিত্র ছিল বেশ আলাদা। পুরো জাতি স্বাধীন হতে মরিয়া হয়ে উঠেছিল। নওয়াব মালিক চরিত্রটি দিয়ে পুরো সিনেমার আবেগকে দেখানো হয়েছে। চরিত্রটির মধ্যে একটা তীব্র আবেগের লড়াই কাজ করেছিল। একদিকে তিনি ভারতীয় সৈন্য, অন্যদিকে আবার ব্রিটিশ সেনাবাহিনীর সেবা করছেন। সুতরাং, সেখানে আছে ভিন্ন একটি মাত্রা, যা চরিত্রটিকে আকর্ষণীয় করে তুলেছে।
এ মাসের ২৪ তারিখ ‘রেঙ্গুন’ মুক্তি পাওয়ার কথা আছে। শহীদ এখন কাজ করছেন সঞ্জয়লীলা বানসালির ‘পদ্মাবতী’ ছবিতে। হিন্দুস্তান টাইমস।
