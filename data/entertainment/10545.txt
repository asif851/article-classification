
ঢালিউডের এ সময়ের আলোচিত নায়ক বাপ্পী চৌধুরীর জন্য পাত্রী খুঁজছেন তাঁর মা। সবকিছু ঠিক হলে আগামী বছরের শেষ নাগাদ ব্যাচেলর জীবনের ইতি টানতে চান তিনি। আজ শুক্রবার দুপুরে প্রথম আলোর সঙ্গে আলাপে তেমনটাই জানালেন বাপ্পী।
বাপ্পী চৌধুরী আজ শুক্রবার বিএফডিসিতে গাজী জাহাঙ্গীর পরিচালিত ‘পবিত্র প্রেম’ সিনেমার শুটিং করছেন। শুটিংয়ের ফাঁকে বাপ্পী বলেন, ‘আমরা দুই ভাই দুই বোন। পরিবারের সবার মধ্যে আমি ছোট। গত বছর ভাইয়া বিয়ে করেছেন। মা চান আমার বিয়ের কাজটিও সেরে ফেলতে। কিছুদিন ধরেই মা বলছিলেন। ৬ ডিসেম্বর মাকে আমার জন্য পাত্রী দেখতে বলেছি। বুঝতেই পারছেন, মা-বাবার পছন্দের মেয়েকে বউ হিসেবে চাই।’
স্ত্রী হিসেবে কেমন মেয়ে পছন্দ? বাপ্পী বলেন, ‘স্বাধীনচেতা একজন মেয়ে, আমার কাজের প্রতি যার সম্মান থাকবে। আমাকে সহযোগিতা করবে। আমার পাশে থাকবে।’
জাজ মাল্টিমিডিয়ার ব্যানারে নির্মিত ‘ভালোবাসার রঙ’ সিনেমা দিয়ে পাঁচ বছর আগে ঢালিউডে অভিষেক ঘটে বাপ্পীর। প্রচারণার কারণে প্রথম সিনেমা দিয়েই আলোচনায় আসেন তিনি। তাঁর মতে, তিনি বড় হয়েছেন যৌথ পরিবারের আবহে। তাই বিয়ের মতো জীবনের এত বড় সিদ্ধান্ত যেন পরিবার থেকে নেওয়া হয়, সেটাই তাঁর চাওয়া।
বাপ্পী বলেন, ‘আমি বড় হয়েছি যৌথ পরিবারে। পরিবার মানে আমি বুঝি মা-বাবা, ভাইবোন, চাচা-চাচি, চাচাতো ভাইবোন, দাদা-দাদি। আমি যেহেতু কাজের কারণে পরিবারকে সময় দিতে পারি না, তাই আমি চাই পরিবারের মধ্যমণি হবে আমার স্ত্রী। তাই সাধারণ একজন মেয়ে চাই, যে আমার পাশাপাশি পরিবারের সবাইকে সময় দেবে, সবাইকে আপন করে নেবে।’
 
