
তিশা। অভিনয়শিল্পী। আজ চ্যানেল নাইনে প্রচারিত হবে তাঁর অভিনীত চন্দ্রাবতী ধারাবাহিকটি।‘চন্দ্রাবতী’র আমি...অঞ্জন আইচ পরিচালিত এই নাটকের গল্প খানিকটা আধ্যাত্মিক ধরনের। এতে আমি এক পীরের মেয়ে; যার অনেক অলৌকিক ক্ষমতা। অবলীলায় মানুষের অতীত-বর্তমান-ভবিষ্যৎ দেখতে পায়। বেশ ক্ষমতাধর সে।আমার ক্ষমতা...আমি নিজেকে একদম ক্ষমতাহীন একজন মানুষ মনে করি। তাই হয়তো এই নাটকে আমাকে ক্ষমতাধর এক চরিত্র দেওয়া হয়েছে!প্রিয় খেলা...প্রিয় খেলা লুডু। খেলাটা খুবই সিম্পল, এ কারণেই খেলতে ভালো লাগে। সিম্পল যেকোনো কিছুই আমাকে আকৃষ্ট করে। জীবনের সিম্পলিসিটি পছন্দ করি আমি।যে তারকা বা মানুষকে সামনে থেকে দেখতে চাই...তারকা নয়, আমি আমার প্রয়াত বাবাকে সামনে দেখতে পেলে সবচেয়ে খুশি হতাম। হঠাৎ এক সকালে যদি বাবা এসে বলতেন, ‘আমি এসে গেছি...।’অটোগ্রাফ দেওয়া-নেওয়া...‘নতুন কুঁড়ি’ প্রতিযোগিতায় যোগ দেওয়ার সময় একটা অটোগ্রাফ নেওয়ার খাতা বানিয়েছিলাম। অনেক শিল্পীর সঙ্গে দেখা হতো, অটোগ্রাফ নিতাম। আমার বাবা একদিন বললেন, ‘মা, অটোগ্রাফ নাও ভালো কথা। কিন্তু তুমি যেদিন অটোগ্রাফ দেওয়ার মতো কাজ করতে পারবে, সেদিন বাবা হিসেবে আমি অনেক গর্ববোধ করব।’ সেই থেকে আমি অটোগ্রাফ নিই না। প্রথম অটোগ্রাফ দিয়েছিলাম ‘নতুন কুঁড়ি’তে চ্যাম্পিয়ন হওয়ার পর ওই প্রতিযোগিতায় অংশ নেওয়া এক পিচ্চি মেয়েকে!হ্যাপিনেস ইজ...জীবনে অনেক দুঃখ-কষ্ট আছে, তার পরও নিজেকে সুখী ভাবাই হ্যাপিনেস।সবচেয়ে বেশি দুঃশ্চিন্তা হয়, যখন...পরিবারের সদস্যরা যখন জার্নিতে থাকে। আমার বাবা সড়ক দুর্ঘটনায় মারা গেছেন, তাই এ বিষয়টা নিয়ে আমার খুব দুঃশ্চিন্তা হয়।মোস্তফা সরয়ার ফারুকীর সঙ্গে প্রথম কথা...২০০৩ সালের শেষ দিকে, সম্ভবত নভেম্বর মাসে। প্রথম আলো ভবনের দ্বিতীয় তলায়। আমাকে দেখে ফারুকী বলল, ‘চুইংগামের প্যাকেটটা খুলতে পারছি না, খুলে দাও তো!’ এ কারণেই প্রথম আলো আমার পরিবারের মতো।প্রথম আলোর ১৬ বছরে...পাঠকদের বলব, প্রথম আলো পড়ুন, প্রথম আলোর জন্য আপনাদের শুভ কামনা অব্যাহত থাক। আর পাঠকদের সঙ্গে প্রথম আলোর এই সম্পর্ক যেন অটুট থাকে।মাহফুজ রহমান
