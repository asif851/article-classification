
বিশ্বের বিভিন্ন দেশে আজ পালিত হচ্ছে আন্তর্জাতিক নারী দিবস। বিশেষ এই দিনটি উপলক্ষে শুভেচ্ছা জানিয়ে টুইটারে বার্তা দিয়েছেন বলিউডের একাধিক তারকা ও নির্মাতা। তাঁদের প্রত্যেকেই প্রায় একই সুরে কথা বলেছেন। নারীকে উৎসর্গের জন্য কেবল একটি দিন যথেষ্ট নয় বলেই মত দিয়েছেন তাঁরা। বছরের প্রতিটি দিন নারীত্বের জয়গান গাওয়ার আহ্বানও জানিয়েছেন তাঁরা। অমিতাভ বচ্চন, সোনাক্ষী সিনহা, আলিয়া ভাট, করন জোহর, মাধুর ভান্ডারকারসহ একাধিক তারকা ও নির্মাতার নারী দিবসের শুভেচ্ছাবার্তা একত্র করে প্রকাশ করেছে পিটিআই। ‘শাহেনশা’ তারকা অমিতাভ বচ্চন তাঁর টুইটার বার্তায় লিখেছেন, ‘নারী দিবস..?? নারীকে উৎসর্গ করে মাত্র একটি দিন? অথচ একজন নারী অবলীলায় তাঁর প্রতিটি দিন উৎসর্গ করে দেন!!!’‘দাবাং’ অভিনেত্রী সোনাক্ষী সিনহা লিখেছেন, ‘আমাদের উৎসর্গ করে শুধু একটি দিন কেন? আমরা তো প্রতিটি দিনকে আমাদের করে নেওয়ার শক্তি রাখি। নারীরা, আরও শক্তি অর্জন করো, আজ এবং সব সময়! বসলেডি।’নেহা ধুপিয়া লিখেছেন, ‘নারীর জয়গান গাইতেই হবে...কারণ এর চেয়ে সুন্দর আর কিছুই নেই...শুভ নারী দিবস।’‘হ্যাপি নিউ ইয়ার’ ছবির পরিচালক ফারাহ খান লিখেছেন, ‘আমাদের নারীদের জন্য যাঁরা কেবল একটি দিন উৎসর্গ করেছে, তাঁদের জন্য আমার কাছে মাত্র দুটি শব্দ আছে। আর তা হলো ‘‘দূর হও’’!! এবং এটাই সবচেয়ে নম্র শব্দ।’ 
‘স্টুডেন্ট অব দ্য ইয়ার’ তারকা বরুণ ধাওয়ান লিখেছেন, ‘নারীদের সম্মান জানানোর জন্য সারা জীবনও যথেষ্ট নয়। শুভ নারী দিবস। চলুন, তাঁদের সঙ্গে আরেকটু ভালো আচরণ করার চেষ্টা করি। কারণ তাঁরাই পৃথিবীটাকে চালান।’‘হাইওয়ে’ তারকা আলিয়া ভাট লিখেছেন, ‘মানুষ আমাদের যতটা মনে করে, তার চেয়েও অনেক বেশি শক্তিশালী আমরা। আমরা কেবল সমান নই, সমানের চেয়েও বেশি! সব নারী আরও শক্তিশালী হোক। শুভ নারী দিবস।’‘কুচ কুচ হোতা হ্যায়’ ছবির পরিচালক করন জোহর লিখেছেন, ‘শক্তি ও ক্ষমতা উদযাপনের জন্য নারীদের বিশেষ একটি দিনের কোনো দরকার নেই। বরং পুরুষদের গালে কষে চড় লাগালে সব ঠিক হয়ে যাবে।’শ্রীলঙ্কান বংশোদ্ভূত বলিউডের অভিনেত্রী জ্যাকুলিন ফার্নান্দেজ লিখেছেন, ‘শুভ নারী দিবস। সবার জন্য শ্রদ্ধা এবং সমতা কামনা করছি।’ ‘হিরোইন’ ছবির নির্মাতা মাধুর ভান্ডারকার লিখেছেন, ‘আমি মনে করি, শক্তিশালী হওয়ার জন্যই বিধাতা নারীকে গড়েছেন, পুরুষের পায়ের নিচে পদদলিত হওয়ার জন্য নয়। কথাটি যিনি বলেছিলেন, একদম সঠিক বলেছিলেন। শুভ নারী দিবস।’
 
