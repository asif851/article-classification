
দেশের সীমানা ছাড়িয়ে ৯ মে নিউইয়র্কে মুক্তি পায় আরিফিন শুভ ও মম অভিনীত ছবি ‘ছুঁয়ে দিলে মন’। এবার ছবিটি মুক্তি পেতে যাচ্ছে অস্ট্রেলিয়ার সিডনির প্রেক্ষাগৃহে। ২৪ মে রোববার সন্ধ্যায় সিডনির হার্সভিল গ্রেটার ইউনিয়ন সিনেমা হলে মুক্তি পাবে ‘ছুঁয়ে দিলে মন’। প্রথম আলোর সঙ্গে আলাপে এমনটাই জানালেন পরিচালক শিহাব শাহীন।সিডনিতে ছবিটির মুক্তি নিয়ে বেশ উচ্ছ্বসিত পরিচালক। তিনি বলেন, ‘প্রবাসী বাঙালিরা যে প্রেক্ষাগৃহে গিয়ে বাংলা ছবি দেখছেন, পরিচালক হিসেবে এটা আমার জন্য নিঃসন্দেহে অনেক আনন্দের। পরিবেশকেরা ‘‘ছুঁয়ে দিলে মন’’ ছবি নিয়ে যে ধরনের আগ্রহ দেখিয়েছেন তা আমাকে অনুপ্রাণিত করছে। আমি মনে করি, এতে প্রবাসে বাংলা ছবির একটা বাজার তৈরি হবে। এতে করে অন্য পরিচালকের ছবিও সেখানে মুক্তি পাওয়ার রাস্তা খুলে যাবে।’সিডনিতে ‘ছুঁয়ে দিলে মন’ ছবির পরিবেশনার দায়িত্বে আছে ট্রায়ো ফিল্ম ইন্টারন্যাশনাল। এটি তাদের প্রথম পরিবেশনা৷‘ছুঁয়ে দিলে মন’ আরিফিন শুভ ও মম জুটির প্রথম চলচ্চিত্র। রোমান্টিক ঘরানার গল্প নিয়ে তৈরি হয়েছে সিনেমাটি। শুভ বললেন, ‘দেশের পাশাপাশি দেশের বাইরের প্রেক্ষাগৃহে ছবি মুক্তি পাওয়াটা আমার জন্য অনেক বেশি আনন্দের। এরই মধ্যে যুক্তরাষ্ট্র থেকে আমার পরিচিত ও শুভাকাঙ্ক্ষীরা ছবিটি সম্পর্কে তাঁদের ইতিবাচক প্রতিক্রিয়া জানিয়েছেন, অভিনন্দন জানিয়েছেন। আমার বিশ্বাস, ‘‘ছুঁয়ে দিলে মন’’ ছবিটি সিডনির দর্শকদের মন ছুঁয়ে দেবে।’
‘ছুঁয়ে দিলে মন’ যৌথভাবে প্রযোজনা করেছে ধ্বনিচিত্র ও মন ফড়িং। বাংলাদেশের প্রেক্ষাগৃহে মুক্তি পায় ১০ এপ্রিল। চার সপ্তাহ ধরে এখনো বিভিন্ন প্রেক্ষাগৃহে চলছে ছবিটি।
