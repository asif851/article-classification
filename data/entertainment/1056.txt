
টিভি নাটক, চলচ্চিত্র ও সংগীত জগতের ২৮ জন তারকার সঙ্গে আড্ডা দেবেন জনপ্রিয় তারকা দম্পতি তৌকীর আহমেদ ও বিপাশা হায়াত। প্রতি পর্বে চারজন তারকাদের মধ্য থেকে একজন করে বিজয়ী পাবেন ঢাকা-নিউইয়র্ক-ঢাকা বিমান টিকিট। সাত পর্ব শেষে সাতজন বিজয়ী তারকা এই সুযোগটা পাবেন।
জনপ্রিয় অভিনয়শিল্পী দম্পতি তৌকীর আহমেদ ও বিপাশা হায়াতকে নিয়ে ভিন্ন ধরনের নতুন এই অনুষ্ঠান নির্মাণের উদ্যোগ নিয়েছে এশিয়ান টেলিভিশন। লাক্স-এশিয়ান সেলিব্রেটি লাউঞ্জ নামের গল্প-আড্ডার সেই অনুষ্ঠানটির উপস্থাপনা করবেন এই দম্পতি। গতকাল শনিবার রাতে এশিয়ান টেলিভিশন কর্তৃপক্ষের সঙ্গে অনুষ্ঠান উপস্থাপনার বিষয়ে চুক্তি স্বাক্ষর হয়েছে। ঈদের সাত দিন ধরে এই অনুষ্ঠানটি দেখতে পাবেন এশিয়ান টেলিভিশনের দর্শকেরা। সম্প্রতি এফডিসিতে অনুষ্ঠানটির প্রসঙ্গ মনে করিয়ে দিতেই তৌকীর বলেন, ‘আমরা অনুষ্ঠানটি উপস্থাপনা করছি।’প্রসঙ্গত, এই অনুষ্ঠানের বাইরে তৌকীর আহমেদ এখন তাঁর পরবর্তী সিনেমা ‘হালদা’র শুটিং পরিকল্পনা নিয়েও ব্যস্ত সময় পার করছেন।ঈদের পর আবার ছবিটির শুটিং শুরু হবে। ‘হালদা’ নামের এই ছবিতে অভিনয়ের জন্য এরই মধ্যে চুক্তিবদ্ধ হয়েছেন মোশাররফ করিম, তিশা, রুনা খানসহ আরও অনেকে।
