
বিনোদন ও সংস্কৃতি অঙ্গনের সেরা কাজের জন্য মেরিল-প্রথম আলো পুরস্কার ২০১৬ দেওয়া হবে আজ শুক্রবার। বিকেল সাড়ে পাঁচটায় রাজধানীর শেরেবাংলা নগরের বঙ্গবন্ধু আন্তর্জাতিক সম্মেলন কেন্দ্রের হল অব ফেমে বসছে ১৯তম এই আসর। জমকালো পরিবেশনা আর দেশের শীর্ষস্থানীয় তারকাদের উপস্থিতিতে এ আয়োজন পরিণত হবে মিলনমেলায়। এতে হাজির থাকবেন নবীন, প্রবীণ ও খ্যাতিমান সব তারকা।দেশের সংস্কৃতি অঙ্গনে অবদান রাখার জন্য একজন গুণী শিল্পীকে দেওয়া হবে ‘আজীবন সম্মাননা’। এ ছাড়া এ অনুষ্ঠানে পাঠকদের ভোটে চলচ্চিত্র, টেলিভিশন ও সংগীত বিভাগে তারকা জরিপ পুরস্কার এবং বিচারকদের রায়ে দেওয়া হবে সমালোচক পুরস্কার। প্রতিবারের মতো পাঠকের ভোটে নির্বাচিত সেরা নবীন অভিনয়শিল্পীর পুরস্কারও দেওয়া হবে এ আসরে। বিজয়ী তারকারা প্রকাশ করবেন তাঁদের পুরস্কারজয়ের অনুভূতি। পুরস্কার তুলে দেওয়ার ফাঁকে ফাঁকে থাকবে তারকাদের অংশগ্রহণে নাচ, গান ও কৌতুক পরিবেশনা। লালগালিচার ওপর দিয়ে হেঁটে তারকারা যোগ দেবেন হল অব ফেমের মূল অনুষ্ঠানে। এ পর্বে তারকাদের উপস্থিতি অনুষ্ঠানের শুরুতেই যোগ করবে ভিন্নমাত্রা।অনুষ্ঠানে যোগ দিতে বিকেল পাঁচটার মধ্যেই অতিথিদের আসন গ্রহণ করার অনুরোধ জানানো হয়েছে। অনুষ্ঠানে শিশু ও ক্যামেরা সঙ্গে না আনতে এবং মুঠোফোন বন্ধ রাখতে বিশেষভাবে অনুরোধ করা হয়েছে। পুরো অনুষ্ঠানের ধারণকৃত অংশ পরে মাছরাঙা টেলিভিশনে দেখানো হবে। মেরিল-প্রথম আলো পুরস্কার অনুষ্ঠানের সর্বশেষ খবর জানা যাবে প্রথম আলোর অনলাইন ও ফেসবুক পেজে। এ অনুষ্ঠানটি শুধু আমন্ত্রিত অতিথিদের জন্য।
