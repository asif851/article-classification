
আগের কিস্তিতে বলা হয়েছে, শাহরুখ খান আমির খানের ঝুলিতে অনেকগুলো ছবি দিয়েছেন। কিন্তু আমিরও শাহরুখের ঝুলিতে কম ছবি দেননি। যশ চোপড়া তাঁর ‘ডর’ ছবির জন্য প্রথমে অজয় দেবগনকে চেয়েছিলেন। কিন্তু অজয় সাড়া না দেওয়ায় ছবিটি আমিরের কাছে যায়। আমিরও না করে দেন। শেষমেশ ‘ডর’ ছবির নেতিবাচক চরিত্রটি করেন শাহরুখ খান। ছবিটি অভাবনীয় সাফল্য পায়। মনে করা হয়, যশ চোপড়া ও শাহরুখ খানের হৃদ্যতা শুরু হয়েছিল এ ছবি থেকেই। এরপর যশ চোপড়া তাঁর ছবিতে শাহরুখ বাদে আর কোনো নায়ককে নেননি। শুধু তা-ই নয়, যশ চোপড়ার ছেলে আদিত্য চোপড়ার প্রথম ছবি ‘দিলওয়ালে দুলহানিয়া লে যায়েঙ্গে’ ছবিতেও আমির ছিলেন প্রথম পছন্দ। এ ছবিটিই পরে শাহরুখের ক্যারিয়ারের টার্নিং পয়েন্ট হয়। একই বছর আমির করেছিলেন ‘রঙ্গিলা’ ছবিটি। ছবিটি অনেক জনপ্রিয়ও হয়, কিন্তু কোনো পুরস্কার পাননি আমির। বলা হয়, এরপর থেকেই আর কোনো পুরস্কার অনুষ্ঠানে তিনি যান না। ‘লাগান’-এর দেশীয় ও আন্তর্জাতিক সাফল্যের পর আশুতোষ গোয়ারিকর আমিরকেই প্রথমে ‘স্বদেশ’ ছবিটি প্রস্তাব করেছিলেন। কিন্তু আমির চিত্রনাট্যটি পছন্দ করেননি। আশুতোষ আবার ফিরে যান শাহরুখের কাছে। না, ‘লাগান’-এর মতো এবার শাহরুখ ‘না’ করেননি। আর পর্দায় দর্শক পায় অন্য এক শাহরুখকে। তাঁর অভিনয় খুব প্রশংসিত হয়, তবে বক্সঅফিসে ছবিটি তেমন সাফল্য পায়নি। আবার আমির ও শাহরুখকে পর্দায় একসঙ্গে দেখতে পেতে পারতেন দর্শক। ‘জোশ’ ছবিতে প্রকাশ চরিত্রের জন্য প্রস্তাব করা হয়েছিল আমিরকে। কিন্তু আমির না করে দেন। কারণ তাঁর মনে হয়েছিল, ছবিতে শাহরুখের ম্যাক্স চরিত্রের তুলনায় প্রকাশ চরিত্রটির গুরুত্ব কম। পরে সে চরিত্রে শারদ কাপুর অভিনয় করেন। ‘সাজন’ ছবির দুটি চরিত্রের জন্য আমির ও সালমান ডাক পান। কিন্তু আমিরের চিত্রনাট্য পছন্দ হয় না। সে চরিত্রটি পরে সঞ্জয় দত্ত করেন। পরে অবশ্য ‘আন্দাজ আপনা আপনা’তে সালমান-আমিরের জুটি ব্যাপক জনপ্রিয়তা পায়। ১৯৯০ সালের ‘দিল’ ছবিতে আমির খান-মাধুরী দীক্ষিতের জুটি জনপ্রিয়তা পায়। এজন্যই হয়তো ‘হাম আপকে হ্যায় কৌন’ ছবিতে মাধুরীর বিপরীতে আমিরই ছিলেন প্রথম পছন্দ। কিন্তু প্রেম চরিত্রে আমির অভিনয় করলেন না। পরে সালমান খান ছবিটি করেন। এ থেকেই শুরু হয় নির্মাতা সুরজ বারজাতিয়া ও সালমান খানের সখ্য। 
সালমানের ‘বজরঙ্গি ভাইজান’-এও নায়ক চরিত্রে প্রথম পছন্দ ছিলেন আমির। আমিরই ভাইজানের চরিত্রে সালমানের নাম প্রস্তাব করেন। টাইমস অব ইন্ডিয়া অবলম্বনে।
আরও পড়ুন: 
তিন খান যে ছবিগুলো করেননি - প্রথম পর্ব
তিন খান যে ছবিগুলো করেননি - তৃতীয় পর্ব
