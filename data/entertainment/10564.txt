

‘আমি এখন পর্যন্ত ঈদের কোনো সিনেমা দেখিনি। আজই দুটি সিনেমা দেখব। প্রথমে দেখব “রাজনীতি”, এরপর “নবাব”।’ বললেন বাংলাদেশের চলচ্চিত্রের জনপ্রিয় নায়ক শাকিব খান।
ঈদের সিনেমা মুক্তিকে কেন্দ্র করে শাকিব খানের বিরুদ্ধে অভিযোগ উঠেছে, তিনি শুধু ‘নবাব’ নিয়েই ব্যস্ত আছেন। ‘রাজনীতি’ নিয়ে কোনো কিছুই বলছেন না। যৌথ প্রযোজনার সিনেমা ‘নবাব’ ছাড়া নাকি তাঁকে কোনো প্রচারে পাওয়া যাচ্ছে না। বিষয়টি নিয়ে আজ শুক্রবার দুপুরে খোলামেলা কথা বলেন এই নায়ক। তিনি বলেন, ‘আমি কিন্তু এখন পর্যন্ত কোনো সিনেমার প্রচারে ছিলাম না। এখানে আমার সঙ্গে ভুল বোঝাবুঝি সৃষ্টি করা হচ্ছে, যা কোনোভাবেই কাম্য নয়। আমি কিন্তু বুধবার লন্ডন থেকে ঢাকায় ফিরেই “রাজনীতি” সিনেমার পরিচালক বুলবুল বিশ্বাসকে ফোন করেছি। তাঁর সঙ্গে সিনেমা নিয়ে কথা বলেছি। সিনেমার জন্য তাঁকে শুভকামনাও জানিয়েছি।’
শাকিব এ-ও বলেন, ‘আমি শুধু আমার “নবাব” সিনেমার মুক্তি আটকে দেওয়ার যে ষড়যন্ত্র করা হচ্ছিল, তা রুখতে চেষ্টা করেছি। এর বাইরে এই সিনেমা নিয়ে কোনো টেলিভিশন বা পত্রিকায় নিজে থেকে কোনো প্রচার চালাইনি। আরে, একজন অভিনেতার কাছে তাঁর দুটি কাজই সমানভাবে পছন্দের ও গুরুত্বপূর্ণ। তাই একটি বাদ দিয়ে অন্যটির প্রচারণা কোনো মানেই তো হয় না। আমার কিন্তু দুটি সিনেমারই প্রচারের জন্য একটা সময় বরাদ্দ ছিল। কিন্তু সে সময়টাতে আমাকে “রংবাজ” সিনেমার শুটিং নিয়ে ব্যস্ত থাকতে হয়েছে। “রংবাজ” সিনেমা নিয়ে যে পরিকল্পনা আমাদের ছিল, তা যদি ঠিকভাবে হতো, তাহলে আমি কিন্তু “রাজনীতি” ও “নবাব”-এর প্রচারে সময় দিতে পারতাম।’
বুলবুল বিশ্বাসকে মেধাবী পরিচালক আখ্যা দিয়ে শাকিব খান বলেন, ‘আমি বহু সিনেমায় জ্যেষ্ঠ পরিচালকের পরিচালনায় অভিনয় করেছি। নতুনদের পরিচালনায়ও অভিনয় করেছি। আমার অভিজ্ঞতায় নিশ্চিতভাবে বলতে পারি, নতুনদের মধ্যে বুলবুল অনেক মেধাবী। তাঁর এই সিনেমা প্রশংসিত হবে। শুধু তা-ই নয়, এই সিনেমা জাতীয় চলচ্চিত্র পুরস্কারে মনোনীত হওয়ার মতো একটি সিনেমা হয়েছে। দুর্দান্ত একটি সিনেমা। অপু বিশ্বাস অসাধারণ অভিনয় করেছে। আমি এ-ও বলতে চাই, এই প্রথম অপু তার মনের মতো একটি চরিত্র পেয়েছে, যেখানে সে মন উজাড় করে অভিনয় করেছে। আরও একজনের কথা বলতে চাই, এই সিনেমায় মিলনের অভিনয়ও আমাকে মুগ্ধ করেছে। আমার কেন জানি মনে হয়, এই সিনেমায় অভিনয়ের জন্য অপু ও মিলনের জাতীয় চলচ্চিত্র পুরস্কার পাওয়ার সম্ভাবনাও আছে।’
‘আমাদের অনেক প্রতিকূলতার মধ্য দিয়ে সিনেমা বানাতে হয়। এত প্রতিকূলতার মধ্যেও বুলবুল বিশ্বাস “রাজনীতি”র ক্ষেত্রে কোনো আপস করেননি। যেখানে যা দরকার, তা-ই করেছেন।’ শুটিংয়ের সময়ের একটি ঘটনার মনে করে শাকিব বলেন, ‘সিনেমার একটা জায়গায় কবরস্থানের দৃশ্য আছে। পরিচালক চাইলে তা যেনতেনভাবে করে ফেলতে পারতেন। কিন্তু এফডিসিতে যত বড় আয়োজনে এই দৃশ্য ধারণের কাজটি করা হয়েছে, তা আমাকে বিস্মিত করেছে। শুধু তা-ই নয়, এই সিনেমার বিভিন্ন বিভাগে বাংলাদেশের বেশ কয়েকজন শ্রেষ্ঠ ও গুণী মানুষ কাজ করেছেন। তাঁর মধ্যে একজনের কথা না বললেই নয়, তিনি শিল্প নির্দেশক উত্তম গুহ। তিনি এই সিনেমায় যেভাবে শিল্প নির্দেশনার কাজ করেছেন, তা আমাকে আবারও মুগ্ধ করেছে।’
শাকিব বলেন, ‘লন্ডনে থাকা অবস্থায় বিভিন্ন মাধ্যমে শুনেছিলাম, “নবাব”-এর পর “বস ২” জায়গা করে নিয়েছে। দেশে আসার পর থেকে আমি নিজ উদ্যোগে বিভিন্ন প্রেক্ষাগৃহের খোঁজখবর নেওয়া শুরু করি। যা দেখছি আর আমার অভিজ্ঞতায় বলতে পারি, “নবাব” সিনেমার পর জায়গা করে নেবে “রাজনীতি”। আর দুই-এক দিনের মধ্যেই “রাজনীতি” সিনেমার সাফল্য ছাড়িয়ে যাবে “বস ২”-কে।’
