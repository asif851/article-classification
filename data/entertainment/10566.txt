
সংগীতশিল্পী কবীর সুমনকে পশ্চিমবঙ্গ সরকার ‘সংগীত মহাসম্মান’ পুরস্কারে ভূষিত করল। পশ্চিমবঙ্গের মুখ্যমন্ত্রী মমতা বন্দ্যোপাধ্যায় এ পুরস্কার কবীর সুমনের হাতে তুলে দেন। আর এর মধ্য দিয়ে লম্বা সময় পর দূরত্ব ঘুচল মমতা ও কবীর সুমনের।গত শুক্রবার কলকাতার নজরুল মঞ্চে আয়োজিত সংগীতমেলার উদ্বোধনের পর মমতা ‘সংগীত মহাসম্মান’-এ কবীর সুমনকে সম্মানিত করেন। পুরস্কার পেয়ে কবীর সুমন বলেন, ‘এই সম্মান পেয়ে আমি গর্বিত।’ এর পরই মমতার অনুরোধে কবীর সুমন গেয়ে ওঠেন, ‘বামের পাশে বসলে সিদ্ধকাম, বামের ঘরে সেঁধিয়ে গেলেই হয়/ তোমার পাশে বসলেই বদনাম, সেই কারণেই চাইছি তোমার জয়।’উল্লেখ্য, ২০০৯ সালের লোকসভা নির্বাচনে মমতার তৃণমূল কংগ্রেসের হয়ে কবীর সুমন কলকাতার যাদবপুরের সাংসদ হয়েছিলেন। নির্বাচনের এক বছরের মধ্যেই মমতার সঙ্গে কবীর সুমনের রাজনৈতিক দ্বন্দ্ব শুরু হয়। গত বছরের লোকসভা নির্বাচনে কবীর সুমনকে তৃণমূল থেকে মনোনয়ন দেওয়া হয়নি। এবার সেই কবীর সুমন ফের মমতার পাশে এসে দাঁড়িয়েছেন। গান লিখেছেন মমতাকে নিয়ে।
