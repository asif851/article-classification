
বাংলাদেশ ও কলকাতার দুই প্রযোজকের যৌথ উদ্যোগে নির্মিত ব্ল্যাক ছবিটির কলকাতায় প্রদর্শন বন্ধ করার দাবিতে গত শুক্রবার কলকাতা হাইকোর্টে একটি মামলা দায়ের করেন এই ছবির বাংলাদেশের প্রযোজক কামাল মোহাম্মদ কিবরিয়া।প্রযোজকের অভিযোগ, কলকাতার প্রযোজনা সংস্থা দাগ ক্রিয়েটিভ মিডিয়া প্রাইভেট লিমিটেড চুক্তি ভঙ্গ করায় তাঁরা এই প্রদর্শনের ওপর স্থগিতাদেশ চাইছেন। এই দুই সংস্থার মধ্যে ছবি নির্মাণ নিয়ে একটি বাণিজ্যিক চুক্তি হয়েছিল। সেখানে বলা হয়েছিল, ছবিটি দুই দেশে একই দিনে মুক্তি পাবে। কিন্তু কলকাতার প্রযোজনা সংস্থা বাংলাদেশের প্রযোজককে না জানিয়ে একতরফাভাবে কলকাতায় ছবিটি মুক্তি দেয়। এতে করে বাংলাদেশের প্রযোজনা সংস্থা আর্থিক ক্ষতির সম্মুখীন হয়েছে বলে বাংলাদেশি প্রযোজকের অভিযোগ। তাই তাঁরা কলকাতার প্রদর্শন বন্ধ রেখে একযোগে দুই দেশে ছবি মুক্তির আরজি জানান।যেহেতু ছবিটি এরই মধ্যে কলকাতার প্রেক্ষাগৃহে চলছে, সেহেতু উভয় পক্ষের শুনানি শেষে ব্ল্যাক ছবি প্রদর্শনের ওপর স্থগিতাদেশ দিতে সম্মত হননি কলকাতা হাইকোর্টের বিচারপতি সৌমেন সেন। তবে বিচারপতি নির্দেশ দিয়েছেন, চুক্তি ভঙ্গের ব্যাপারে ক্ষতিপূরণ দেওয়ার শর্ত থাকায় চার সপ্তাহ পরে এই মামলার পরবর্তী শুনানি হওয়া পর্যন্ত এই প্রদর্শনীর টিকিট বিক্রির অর্থ কলকাতার প্রযোজনা সংস্থাকে ব্যাংকে জমা রাখতে হবে। পরবর্তী শুনানির শেষে বিচারক এ–সংক্রান্ত রায় দেবেন।এদিকে ঢাকায় এই ছবির মুক্তি নিয়ে যে জটিলতা দেখা দিয়েছিল, তা কেটে গেছে এরই মধ্যে। ছবিটি পেয়েছে সেন্সর ছাড়পত্র। আগামী ৪ ডিসেম্বর বাংলাদেশে মুক্তি পাচ্ছে মিম ও সোহম অভিনীত যৌথ প্রযোজনার ছবি ব্ল্যাক।
