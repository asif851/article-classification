
পাইলট স্ত্রী তানিয়া এবং দুই মেয়ে নুযহাত ও নামিরাকে নিয়ে পূজার ছুটি কাটাতে কলকাতায় গেলেন চিত্রনায়ক ফেরদৌস। আজ সোমবার বিকেলের ফ্লাইটে পরিবারের সবাইকে নিয়ে ঢাকা ছেড়েছেন তিনি। প্রথম আলোর সঙ্গে আলাপে কলকাতায় বেড়াতে যাওয়ার কথা জানালেন ফেরদৌস নিজে।ফেরদৌস বলেন, ‘আমার বন্ধুবান্ধব এবং পরিচিতজনদের অনেকেই কলকাতায় থাকেন। তাঁদের মধ্যে অনেকেই এবারের পূজায় সেখানে বেড়াতে যাওয়ার অনুরোধ করেছেন। ভাবলাম, এখন যেহেতু বউয়ের কোনো কাজ নেই এবং মেয়েদেরও ছুটি—তাই কয়েকটা দিন সেখানে ঘুরে আসলে মন্দ হয় না। পরিবারের সবাই মিলে কয়েকটা দিন মজার মধ্যেই কাটবে বলে আশা করছি।’ফেরদৌস জানান, ‘পূজার সময় কলকাতায় অনেক মজা হয়। পরিবারের সবাইকে নিয়ে একসঙ্গে পূজার সময় সেখানে যাওয়া হয়নি। আমি ও তানিয়া দুজন মিলে সিদ্ধান্ত নিলাম, বাচ্চাদের কলকাতার পূজার সময়টা কাটিয়ে দেব। তাই ছুটলাম আর কি।’অভিনয়জীবনের শুরু থেকেই বাংলাদেশ ও ভারতে সমানতালে কাজ করছেন ফেরদৌস। ছবির শুটিংয়ে কখনো তিনি ঢাকায় আবার কখনোবা কলকাতা-অভিনয়জীবনের শুরু থেকেই এভাবেই কাটছে তাঁর দিনকাল। ছবির শুটিংয়ের বদৌলতে সেখানে অনেকের সঙ্গে বন্ধুত্বপূর্ণ সম্পর্ক গড়ে উঠেছে ফেরদৌসের। সে কারণে ঢাকা ও কলকাতা—দু জায়গার মানুষেরাও তাঁর খুব আপন। ক্ষেত্রবিশেষে তো ঢাকা ও কলকাতাকে ফেরদৌসের মনে হয়, ক্যান্টনমেন্টের বাসা থেকে ওল্ড ডিওএইচএসের বাসায় যাওয়ার মতোই। আরও সহজ করে তিনি এটাকে এভাবে বলতেই স্বাচ্ছন্দ্যবোধ করেন, একটা তাঁর মায়ের বাসা, আরেকটা নাকি বউয়ের বাসা।
