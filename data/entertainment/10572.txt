
মোস্তফা সরয়ার ফারুকীর নতুন সিনেমা ‘ডুব’-এর অভিনয়শিল্পী ও কলাকুশলীদের সম্মানে চা-চক্রের আয়োজন করেছিলেন বাংলাদেশে নিযুক্ত ভারতীয় হাইকমিশনার হর্ষ বর্ধন শ্রিংলা। গতকাল বৃহস্পতিবার সন্ধ্যায় হাইকমিশনারের গুলশানের বাসায় এ আয়োজন করা হয়। সেখানে উপস্থিত ছিলেন ‘ডুব’ ছবির অন্যতম অভিনেতা বলিউড তারকা ইরফান খান, কলকাতার পার্ণো মিত্র, বাংলাদেশের তিশা, পরিচালক মোস্তফা সরয়ার ফারুকী ও প্রযোজক আবদুল আজিজ প্রমুখ।
পয়লা বৈশাখের সন্ধ্যার এ চা-চক্রের কিছু ছবি হর্ষ বর্ধন শ্রিংলা তাঁর ফেসবুক পেজে পোস্ট করেন। সেখানে তিনি এই আড্ডার অভিজ্ঞতাও বর্ণনা করেন। এ ব্যাপারে মোস্তফা সরয়ার ফারুকীর সঙ্গে কথা হলে তিনি বলেন, ‘আমার নতুন ছবি “ডুব” টিমের সম্মানে ভারতীয় হাইকমিশনার চা চক্রের আয়োজন করেন। সন্ধ্যার সেই আয়োজনে আমরা ঘণ্টা খানেক ছিলাম। নানা বিষয়ে আমাদের আলাপ হয়। চমৎকার এক সন্ধ্যা কাটিয়েছে “ডুব” টিম।’‘ডুব’ ছবিতে অভিনয় করতে ১৬ মার্চ সকালের বিমানে মুম্বাই থেকে ঢাকায় আসেন ইরফান খান। ১৮ মার্চ ঢাকার লা মেরিডিয়ান হোটেলে ছবিটির মহরত ও সংবাদ সম্মেলনে অংশ নেন তিনি। একটানা শুটিং শেষে আজ শুক্রবার সকালের ফ্লাইটে ঢাকা ছেড়েছেন ইরফান খান।ইরফান খানের ঢাকা ত্যাগ নিয়ে ফারুকী ফেসবুকে লিখেছেন, ‘ধন্যবাদ ইরফান খান ফর এভরিথিং। ঝড়ের ঘোরে কীভাবে ২৫ দিন চলে গেল, টেরই পেলাম না। নিশ্চয়ই আবার দেখা হবে আমাদের।’ফারুকী জানান, ‘আমার নতুন ছবি “ডুব”-এ ইরফানের অংশের শুটিং শেষ হয়েছে। বাকি আছে শুধু ওই অংশের ডাবিং। সেটা মুম্বাইতে করা হবে। এখন চলছে এ ছবির সম্পাদনার কাজ। শিগগিরই ছবির অন্য অংশের শুটিংয়ের কাজ শুরু হবে।’তিশা, ইরফান খান, পার্ণো মিত্র ছাড়াও ‘ডুব’ ছবিতে অভিনয় করেছেন রোকেয়া প্রাচী, অশোক ধনুকা প্রমুখ।
