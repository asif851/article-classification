
মেলবোর্নে ভারতীয় চলচ্চিত্র উৎসবে (আইএফএফএম) সেরা অভিনেত্রীর পুরস্কার পেয়েছেন সোনম কাপুর। ‘নির্জা’ ছবিতে অনবদ্য অভিনয়ের জন্য তাঁকে এ পুরস্কার দেওয়া হয়। শুধু তা-ই নয়, অস্ট্রেলিয়ার একটি রাজ্য ভিক্টোরিয়ার গভর্নরের আমন্ত্রণও পান সোনম।১২ আগস্ট মেলবোর্নে ভারতীয় চলচ্চিত্র উৎসবে যোগ দেন সোনম কাপুর। সেখানে তাঁর জনপ্রিয় ছবি ‘নির্জা’ প্রদর্শিত হয় এবং তাঁকে সেরা অভিনেত্রীর পুরস্কার দেওয়া হয়। অস্ট্রেলিয়ার ভিক্টোরিয়া রাজ্যের গভর্নর লিন্ডা ডেসাউ তাঁকে মধ্যাহ্নভোজে আমন্ত্রণ জানান। লিন্ডা ভিক্টোরিয়ার প্রথম নারী গভর্নর।অভিনেত্রীর একটি নির্ভরযোগ্য সূত্র বলছে, সোনম পুরস্কার গ্রহণ অনুষ্ঠানের আগেই লিন্ডা ডেসাউয়ের সঙ্গে দেখা করেন। নারী ক্ষমতায়নে একজন শক্তিশালী সহযোগী হিসেবে নিজেকে তুলে ধরেন। গভর্নরও জেন্ডার ইস্যুতে সোনমের দৃঢ় মতামতের কথা শুনেছেন। সরাসরি সোনমের কাছ থেকে অবশ্য এ বিষয়ে কোনো মতামত পাওয়া যায়নি।
হিন্দুস্তান টাইমস
