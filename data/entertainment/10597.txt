
প্রতিবছরের মতো এবারও বইমেলায় ‘সিটি আনন্দ আলো সাহিত্য পুরস্কার ২০১৭’-এর মনোনীত ব্যক্তিদের নাম ঘোষণা করা হয়েছে। কারা এবার পুরস্কার পাচ্ছেন, গতকাল সেটা জানিয়েছে আয়োজকেরা।
এবারে ১০ লেখককে সিটি আনন্দ আলো সাহিত্য পুরস্কারের জন্য মনোনীত করা হয়েছে। সিটি আনন্দ আলো সাহিত্য পুরস্কার প্রদান কমিটির এক সভায় রোববার এ সিদ্ধান্ত হয়। পুরস্কারপ্রাপ্ত লেখকেরা হলেন প্রবন্ধে অনন্যা থেকে প্রকাশিত ‘উনিশ শতকে পূর্ববঙ্গে ব্রাহ্ম আন্দোলন’ গ্রন্থের জন্য মুনতাসির মামুন, কবিতায় যৌথভাবে আবিষ্কার থেকে প্রকাশিত ‘জো’ গ্রন্থের জন্য হাবীবুল্লাহ সিরাজী, জার্নিম্যান থেকে প্রকাশিত ‘সাত দেশের কবিতা’ গ্রন্থের জন্য মুহম্মদ সামাদ, শিশুসাহিত্যে কিশোর উপন্যাসে হাশেম খানের ‘ছবির গল্প মধুবক’ গ্রন্থের জন্য হাশেম খান, ছড়ায় চন্দ্রাবতী থেকে প্রকাশিত ‘লাল জেব্রার ম্যাজিক’ গ্রন্থের জন্য লুত্ফর রহমান রিটন, উপন্যাসে যৌথভাবে প্রথমা থেকে প্রকাশিত ‘প্রিয় এই পৃথিবী ছেড়ে’ গ্রন্থের জন্য আনিসুল হক, কথাপ্রকাশ থেকে প্রকাশিত ‘ডুগডুগির আসর’ গ্রন্থের জন্য প্রশান্ত মৃধা।তরুণ লেখক ক্যাটাগরিতে (জীবনের প্রথম বই) সময় থেকে প্রকাশিত ‘প্রকাশকনামা ও হুমায়ূন আহমেদ’ গ্রন্থের জন্য ফরিদ আহমেদ, কথাপ্রকাশ থেকে প্রকাশিত ‘মেঘ ও বাবার কিছু কথা’ গ্রন্থের জন্য দ্বিতীয় সৈয়দ হক ও অনন্যা থেকে প্রকাশিত ‘নীল ফড়িং’ কাব্যগ্রন্থের জন্য শানারেই দেবী শানু এই পুরস্কার পেয়েছেন।৫ মার্চ বেলা সাড়ে ১২টায় চ্যানেল আই ভবনে এক অনুষ্ঠানে পুরস্কারপ্রাপ্ত লেখকদের হাতে পুরস্কার তুলে দেওয়া হবে। চ্যানেল আই অনুষ্ঠানটি সরাসরি সম্প্রচার করবে।
