
ঈদের দিন রাত আটটার বাংলা সংবাদের পর বাংলাদেশ টেলিভিশনের বিশেষ নাটক গুলশানের গুলশানারা। মাসুম রেজার রচনায় নাটকটি প্রযোজনা করেছেন এস এম নোমান হাসান খান। এতে অভিনয় করেছেন ফজলুর রহমান বাবু, রোজী সিদ্দিকী প্রমুখ। গুলশানের সুরম্য এক অট্টালিকার একটি ফ্ল্যাটে সিরামিক্স ব্যবসায়ী রুম্মান সাহেবের সংসার। তিনি নিতান্ত ভদ্রলোক। স্ত্রী গুলশানারা সারাক্ষণ শপিং আর সৌন্দর্য চর্চা নিয়ে ব্যস্ত। তাঁদের একমাত্র মেয়ে রুম্পি বিশ্ববিদ্যালয়ে প্রথম বর্ষে পড়ছেন। বাড়ির কাজের মেয়ে সুতলী রুম্পির সমবয়সী। গৃহকর্ত্রী গুলশানারা সারাক্ষণ সুতলীর পেছনে লেগে থাকেন। মেয়ে রুম্পি তা মেনে নিতে না পেরে মা গুলশানারাকে শোধরাতে চেষ্টা করেন।
