
মোস্তফা সরয়ার ফারুকী পরিচালিত নতুন ছবি ডুব নিয়ে বিতর্ক চলছেই। গত শুক্রবার বিকেল পর্যন্ত আলোচনায় ছিল হুমায়ূন আহমেদের স্ত্রী মেহের আফরোজ শাওনের সেন্সর বোর্ডে দেওয়া চিঠি। সেই আলোচনা নতুন মাত্রা পেয়েছে শুক্রবার রাতে।ফারুকী বলেন, ১৫ ফেব্রুয়ারি যৌথ প্রযোজনার প্রিভিউ কমিটি ছবিটি দেখে অনাপত্তিপত্র দেয়। ঠিক তার পরদিন ১৬ ফেব্রুয়ারি সেই অনাপত্তিপত্র স্থগিত করে চিঠি দিয়েছে বাংলাদেশ চলচ্চিত্র উন্নয়ন করপোরেশন (বিএফডিসি)।যৌথ প্রযোজনায় নির্মিত এই ছবির বাংলাদেশি প্রযোজক জাজ মাল্টিমিডিয়া। এর চেয়ারম্যান আবদুল আজিজ বলেন, ‘২০১৬ সালের ৮ মার্চ চিত্রনাট্য অনুমোদিত হয়। তারপর ছবিটির নির্মাণ শেষে আমরা প্রিভিউ কমিটির কাছে জমা দিয়েছিলাম।’ তিনি বলেন, বিএফডিসির উৎপাদন বিভাগের পরিচালক কে এম আইয়ুব আলী স্বাক্ষরিত চিঠিটিতে কোনো কারণ উল্লেখ করা হয়নি। কত দিন স্থগিত থাকবে তা–ও বলা হয়নি।নাম প্রকাশ না করার শর্তে প্রিভিউ কমিটির এক সদস্য বলেন, ‘আমাদের আবারও ছবিটি দেখতে বলা হয়েছে।’এদিকে ছবিটির বিষয়ে নিজের অবস্থান তুলে ধরতে ধানমন্ডির বাসায় আজ দুপুরে সংবাদ সম্মেলন ডেকেছেন মেহের আফরোজ শাওন।
