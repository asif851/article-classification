
বেশ কিছুদিন ধরেই অপু বিশ্বাসের কোনো খোঁজ পাওয়া যাচ্ছে না। মুঠোফোনেও পাওয়া যাচ্ছে না তাঁকে। তিনটি নম্বরের একটি খোলা, বাকি দুটি বন্ধ পাওয়া যাচ্ছে। এমনকি ফেসবুকেও নেই। গতকাল বুধবার দুপুরে গুলশানে নিকেতন ২ নম্বর সড়কে অপু বিশ্বাসের জিমে গিয়েও তাঁর কোনো খোঁজ মেলেনি। জিমের দুজন কর্মকর্তা দিয়েছেন দুই ধরনের তথ্য। অন্যদিকে, অপুর ঘনিষ্ঠজনদের একজন জানান, সপ্তাহ দুয়েক আগে একবার তাঁর সঙ্গে কথা হয়েছে। এদিকে গতকাল সন্ধ্যায় অপু বিশ্বাসের ফেসবুক প্রশাসক জানান, তাঁর সঙ্গেও নাকি মাস খানেক ধরে কোনো যোগাযোগ নেই অপুর। তাহলে অপু বিশ্বাস কোথায়! দেশের চলচ্চিত্রের জনপ্রিয় নায়িকার এই রহস্যময় নীরবতা কেন?গতকাল দুপুরে অপু বিশ্বাসের নিকেতনে জিমে গিয়ে কথা হয় লাইজু আকতার নামের একজনের সঙ্গে। তিনি নিজেকে অপু বিশ্বাসের প্রতিষ্ঠানের প্রশিক্ষক দাবি করেন। কথা প্রসঙ্গে তিনি বলেন, ‘এই জিমের শুরু থেকেই আমি এখানে আছি। ম্যাডামের সঙ্গে আমার শেষ কথা হয় মাস দুয়েক আগে। এরপর তিনি আর জিমেও আসেননি।’ এর বেশি তিনি আর কিছু বলতে রাজি হননি। লাইজু ফোনে ডেকে নিয়ে আসেন আরেকজনকে। মাহবুব নামের ওই ব্যক্তিকে জিমের ব্যবস্থাপক হিসেবে পরিচয় করিয়ে দেন তিনি। তাঁর কাছে অপু বিশ্বাস সম্পর্কে জানতে চাইলে শুরুতে তিনি কিছু জানেন না বললেও একপর্যায়ে এ মাসের ৩ তারিখ তাঁর সঙ্গে অপু বিশ্বাসের দেখা হয়েছে বলে জানান।ব্যবস্থাপক দাবি করা মাহবুব এও বলেন, ‘এপ্রিল মাসের ৩ তারিখে এসে অপু ম্যাডাম জিমের যাবতীয় হিসাবে-নিকাশ করে নিয়ে যান। এরপর আমাদের সঙ্গে তাঁর আর কোনো যোগাযোগ হয়নি। তা ছাড়া মালিক কোথায় যান, কী করেন, তার কোনো খোঁজ নেওয়ার আমাদের কোনো দরকারও নেই।’আগামী মে মাসের প্রথম সপ্তাহ থেকে শুরু হতে যাওয়া ‘বসগিরি’ ছবির পরিচালক শামমী আহমেদ রনি। তিনিও কয়েক দিন ধরে ফোন করে কোনো খোঁজ পাচ্ছেন না অপু বিশ্বাসের।এদিকে চলচ্চিত্র-সংশ্লিষ্টদের কেউ কেউ জানিয়েছেন, হয়তো ভারতে বেড়াতে গেছেন। কদিন পর ঠিকই খোঁজ মিলবে। তবে নানাজনের নানা মতের কারণে অপু বিশ্বাসের এমন আচরণকে রহস্যময় বলে মনে করছেন চলচ্চিত্র-সংশ্লিষ্টরা। খোঁজ নিয়ে জানা গেছে, মে মাসের প্রথম সপ্তাহে নতুন ছবি ‘বসগিরি’-র কাজ শুরু করবেন অপু বিশ্বাস। এই ছবিতে একেবারে নতুন রূপে আসবেন তিনি। আর এ কারণেই নাকি তাঁর নীরবতা। কারও সঙ্গে দেখা করছেন না। কথাও বলছেন না। ‘বসগিরি’র শুটিংয়ে সবাইকে নাকি চমকে দিতে চান তিনি। তাই অপুর এমন নীরবতা।
