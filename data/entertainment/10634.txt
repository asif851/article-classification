
বলিউড তারকা হৃতিক রোশন আর কঙ্গনা রনৌতের প্রেমকাহিনি শেষ পর্যন্ত নোংরা এক কাঁদা–ছোড়াছুড়িতেই পরিণত হলো। একে অপরের নামে মামলা দেওয়া আর দোষারোপ চলছিলই, তার ওপর মাস খানেক আগে হৃতিককে পাঠানো কঙ্গনার ১ হাজার ৪৩৯টি ই-মেইল ফাঁস হওয়ার পর বিষয়টা যেন আরও বাড়াবাড়িতে রূপ নিয়েছে। এরপর কিছুদিন সব শান্ত থাকলেও সম্প্রতি কঙ্গনার এক সাক্ষাৎকারে ফুটে ওঠে তাঁর সেই মুহূর্তের কঠিন পরিস্থিতির কথা। কঙ্গনা বলেন, ‘আমি প্রেমিকা হিসেবে আমার প্রেমিককে যে চিঠি লিখেছিলাম, তা পুরো দুনিয়ার সামনে প্রকাশ করে দেওয়া হয়েছিল। প্রেমিককে লেখা প্রতিটি অক্ষর তো মানুষের নিজেরই একেকটি অংশ, নিজের আত্মা...আমার লেখা সেসব ই-মেইল যখন ফাঁস করা হয়, তখন নিজেকে আমার নগ্ন মনে হচ্ছিল, সারা রাত আমি আমার ঘরে বসে কেঁদেছিলাম।’ এই মন্তব্যের সঙ্গে ‘কুইন’ ছবির নায়িকা কঙ্গনা আরও যোগ করেন, ‘যদিও সেসব ই-মেইলের অধিকাংশই ছিল বানোয়াট।’ এর আগে কঙ্গনার সঙ্গে হৃতিকের তোলা অন্তরঙ্গ মুহূর্তের একটি ছবি ইন্টারনেটে প্রকাশ হলে সেটা নিয়েও বেশ তোলপাড় হয়। সে সময় হৃতিক ও তাঁর আইনজীবী দাবি করেন, ছবিটি আসল নয়। প্রযুক্তির ব্যবহার করে এটি তৈরি করা হয়েছে বলেও দাবি করেন তাঁরা। এমনকি এই নায়কের সাবেক স্ত্রী সুজান খানও তখন হৃতিকের পক্ষেই কথা বলেছিলেন। 
এ বছর হৃতিক রোশন অভিনীত ‘মহেঞ্জোদারো’ বক্স অফিসে সফল হয়নি। আগামী বছর মুক্তি পাবে তাঁর ‘কাবিল’ সিনেমাটি। এদিকে কঙ্গনা রনৌত এ বছর তাঁর ‘তনু ওয়েডস মনু রিটার্নস’ ছবির জন্য সেরা অভিনেত্রীর পুরস্কার পেয়েছেন। এটি কঙ্গনার ঝুলিতে ওঠা তৃতীয় জাতীয় চলচ্চিত্র পুরস্কার। ২০১৭ সালে তাঁর অভিনীত ‘রেঙ্গুন’ মুক্তি পাবে। এনডিটিভি।
