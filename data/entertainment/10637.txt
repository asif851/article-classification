
শুধু বিনোদননির্ভর ছবি নয়, বিকল্পধারার ছবি দেখার জন্যও প্রস্তুত ভারতীয় দর্শক। এমনটাই মনে করেন অভিনেত্রী রাধিকা আপ্তে। বলিউডের গতানুগতিক নয়, অন্যান্য ধারার ছবিতেও সমানতালে অভিনয় করছেন এ অভিনেত্রী। সম্প্রতি অস্ট্রেলিয়ার মেলবোর্নে অনুষ্ঠিত ‘ইন্ডিয়ান ফিল্ম ফেস্টিভ্যালে’ রাধিকা অভিনীত ছবি ‘বেস্ট ইন্ডি ফিল্ম’ হিসেবে জয়ী হয়। এ অভিনেত্রী মনে করেন, ভারতীয় দর্শক বড় পর্দায় বিকল্পধারার ছবি দেখার জন্য প্রস্তুত। তিনি বলেন, ‘আগের চেয়ে দর্শক এখন বেশ আগ্রহী। তাই এ ধরনের ছবি তৈরি করতে আমরাও এখন প্রস্তুত এবং উদ্বুদ্ধ হচ্ছি। সত্যি হলো এই ধরনের ছবিগুলো এখন ভারতে প্রশংসিত হচ্ছে এবং এটাই বিকল্পধারার ছবির একটি বিশেষ অর্জন।’ বলিউডে অভিনয়ের জন্য অনেক তারকাই মুখিয়ে থাকেন। রাধিকা আপ্তে ঠিক এর বিপরীত। তিনি নিজেকে মেলে ধরছেন তামিল সিনেমাতে। সম্প্রতি রজনীকান্তের ‘কাবালি’ ছবিতে অভিনয় করেছেন তিনি। তা ছাড়া মারাঠি ও তেলেগু চলচ্চিত্রে বিচরণ রয়েছে এ অভিনেত্রীর।রাধিকা বিশ্বাস করেন, দুই ধারার অথবা দুই ইন্ডাস্ট্রির ছবির সঙ্গে তুলনা না করে শুধু দুটি ছবির সঙ্গে তুলনা করা ভালো। হিন্দুস্তান টাইমস।
