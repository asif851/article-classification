
ধারাবাহিকটির নাম ট্রিপল এফ। তিনটি এফ ভাঙলে পুরো নাম দাঁড়ায় ‘ফাইভ ফিমেল ফ্রেন্ডস’। নাম শুনেই অনুমান করা যায় পাঁচ নারী বন্ধুর গল্প এটি। আসলেও তা-ই। বিভিন্ন অঙ্গনের সফল পাঁচ তরুণীকে নিয়ে নির্মিত হচ্ছে নাটক ট্রিপল এফ।পাঁচ তরুণীর তালিকায় আছেন রেডিও জকি মারিয়া নূর, ডিস্ক জকি সনিকা, উপস্থাপক নাবিলা, মডেল পিয়া ও রেডিও স্বাধীনের শ্রিয়া সর্বজয়া। এই পাঁচজনের জীবনের গল্প উপস্থাপন করা হবে নাটকীয়ভাবে। নিজ নিজ চরিত্রে অভিনয় করবেন এই পাঁচজন। মুঠোফোনে মারিয়া বলেন, ‘আমি যখন আরজে হিসেবে কাজ শুরু করি, ওই সময়ের শুরুর দিকের গল্পটা দেখানো হবে। এ ছাড়া ধীরে ধীরে কীভাবে উপস্থাপক ও মডেল হলাম, তা-ও দেখবেন দর্শকেরা। এটা আসলে আমাদের জীবনেরই গল্প। আমাদের সঙ্গে কথা বলেই চিত্রনাট্য লেখা হয়েছে। অভিনয়ও করেছি আমরাই।’গাজী টিভির তত্ত্বাবধানে নির্মিত হচ্ছে নাটকটি। এ সম্পর্কে গাজী টিভির ব্যবস্থাপনা পরিচালক আমান আশরাফ বলেন, ‘বাংলাদেশে টিভিবিমুখ তরুণদের ফিরিয়ে আনার জন্য বিভিন্ন মাধ্যমের জনপ্রিয় পাঁচ তরুণীকে নিয়ে আমাদের এই প্রয়াস।’ তিনি জানান, এরই মধ্যে শুটিং শুরু হয়েছে ট্রিপল এফ-এর। নির্মাণ করছেন দেশের কয়েকজন তরুণ পরিচালক। প্রাথমিকভাবে নাটকটি ১৩ সপ্তাহে প্রচারের জন্য নির্মাণ করা হবে। গাজী টিভি সূত্রে জানা যায়, সপ্তাহের ছয় দিন প্রচারিত হবে ট্রিপল এফ। জলদিই এর প্রচার শুরু হবে।
