
বাংলা বছর ১৪২০ বিদায় এবং নতুন বছর ১৪২১ বরণ উপলক্ষে বাংলাদেশ জাতীয় জাদুঘর তিন দিনব্যাপী অনুষ্ঠানমালার আয়োজন করেছে। অনুষ্ঠানমালার অংশ হিসেবে গতকাল রোববার সকালে জাদুঘর প্রাঙ্গণে পিঠা উৎসব ও কারুশিল্প মেলা শুরু হয়।গতকাল পিঠা উৎসব ও কারুশিল্প মেলার উদ্বোধনী অনুষ্ঠানে প্রধান অতিথি ছিলেন বেসামরিক বিমান পরিবহন ও পর্যটনমন্ত্রী রাশেদ খান মেনন। উদ্বোধন করেন সংস্কৃতি মন্ত্রণালয়সম্পর্কিত সংসদীয় স্থায়ী কমিটির সভাপতি সিমিন হোসেন রিমি। বিশেষ অতিথি ছিলেন সংস্কৃতিসচিব রণজিৎ কুমার বিশ্বাস ও বাংলা একাডেমির মহাপরিচালক শামসুজ্জামান খান। সভাপতিত্ব করেন বাংলাদেশ জাতীয় জাদুঘরের বোর্ড অব ট্রাস্টিজের সভাপতি আজিজুর রহমান।অনুষ্ঠানে রাশেদ খান মেনন বলেন, জাতি-ধর্ম-বর্ণনির্বিশেষে সব শ্রেণী-পেশার মানুষের সমাগমে বাংলা নববর্ষ উৎসব পরিণত হয় ধর্মনিরপেক্ষ সমাজব্যবস্থার এক মহান উৎসবে। তাই নববর্ষ উৎসব বাঙালির প্রাণের উৎসব। সিমিন হোসেন অসাম্প্রদায়িক চেতনার সহিষ্ণু বাঙালি জাতি গঠনে এ ধরনের উৎসব বেশি করে আয়োজন করা প্রয়োজন বলে মন্তব্য করেন।অনুষ্ঠানমালায় আজ সোমবার সন্ধ্যা ছয়টায় বাংলাদেশ জাতীয় জাদুঘর প্রাঙ্গণে লোকসংগীত ও সাংস্কৃতিক অনুষ্ঠানের আয়োজন করা হয়েছে। দেশের বিশিষ্ট লোকসংগীতশিল্পীরা অনুষ্ঠানে সংগীত পরিবেশন করবেন।
