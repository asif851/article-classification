
আগস্ট মাসে যুক্তরাজ্য থেকে প্রথম আলোর সঙ্গে আলাপে মডেল ও অভিনেত্রী শায়না আমিন জানিয়েছিলেন, জীবনের অন্যরকম সময় পার করছেন তিনি। সবকিছু ঠিক থাকলে ডিসেম্বরে মা হবেন তিনি। মডেল ও অভিনেত্রী শায়না আমিন মা হয়েছেন। যুক্তরাজ্য সময় গত বুধবার সেখানকার একটি স্থানীয় হাসপাতালে কন্যা সন্তানের মুখ দেখেন তিনি।শায়না আমিনের পারিবারিক সূত্রে জানা গেছে, মা ও মেয়ে দুজনই ভালো আছেন। নবজাতিকার নাম রেখেছেন আরশিয়া।এদিকে ফেসবুকে পোস্ট করা এক স্ট্যাটাসের মাধ্যমে শায়না আমিন বলেন, ‘জীবনে পূর্ণতা এল। এখন আমরা বাবা ও মা। সবাই আমাদের মেয়ের জন্য দোয়া করবেন।’এ বছরের ২০ মার্চ প্রবাসী মাসুদ রানাকে বিয়ে করেন শায়না। এর কিছুদিন আগে থেকেই অভিনয়ে অনিয়মিত হয়ে যান তিনি। পুরোপুরি সংসার নিয়ে ব্যস্ত হয়ে যান। ২০০৬ সালে বদরুল আনাম সৌদের ‘ক্রস কানেকশন’ নাটকের মাধ্যমে ছোট পর্দায় কাজ শুরু করেন। এরপর বেশ কিছু বিজ্ঞাপন ও নাটকে কাজ করেছেন। শোবিজে অনেক বছর ধরে কাজ করলেও শুভ মিতা ও শহিদের গাওয়া ‘এক জীবন’ গানের মডেল হয়ে বেশ জনপ্রিয়তা পান শায়না। ছোট পর্দার পাশাপাশি চলচ্চিত্রেও অভিনয় করেছেন শায়না। রুবাইয়াত হোসেনের ‘মেহেরজান’, মাসুদ আকন্দের ‘পিতা’ এবং নার্গিস আক্তারের ‘পুত্র এখন পয়সাওয়ালা’ ছবিগুলোতে কাজ করেছেন তিনি।
