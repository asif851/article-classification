
সিনেমার ব্যস্ত নায়িকা তিনি। পরিচালকেরা শিডিউল নিতে তাঁর পেছনে লম্বা লাইন দিয়েছেন। কাউকেই ফেরাচ্ছেন না তিনি। রাত-দিন এফডিসিতে শুটিং, ডাবিংসহ কত কাজ তাঁর। অথচ তাঁরও একটা আলাদা জীবন ছিল। যে জীবনে স্বামী ছিল, সংসার ছিল। কিন্তু সিনেমার রঙিন আলো আর ‘গ্ল্যামার ওয়ার্ল্ড’-এর রুপালি জগৎ তাঁকে সেসব ভুলিয়ে বানিয়ে দিয়েছে পুরোদস্তুর একজন ‘নায়িকা’। আর এই ব্যস্ত নায়িকার চরিত্রে অভিনয় করছেন অভিনেত্রী সাদিয়া জাহান প্রভা। অবশ্য কোনো সিনেমায় নয়, এমন এক গল্প নিয়ে নির্মিত হচ্ছে নতুন ধারাবাহিক নাটক ‘গ্ল্যামার ওয়ার্ল্ড’। ধারাবাহিক নাটকটি নির্মাণ করছেন সুমন আনোয়ার। রচনাও তাঁর। গল্পের খাতিরেই নাটকটির শুটিং চলছে এফডিসিতে।এফডিসিতে নাটকটির শুটিংয়ের গিয়ে কথা হলো পরিচালকের সঙ্গে। সুমন আনোয়ার জানালেন, তাঁর প্রথম সিনেমা ‘কয়লা’-এর প্রস্তুতি নিতে গিয়ে যেসব সমস্যার মুখোমুখি হয়েছিলেন, তাই নিয়েই নাটকটির গল্প। তাঁর ভাষায়, ‘সিনেমা বানানো যে একটা বহুমাত্রিক যুদ্ধ, তা-ই এখানে দেখিয়েছি। দর্শকেরা অনুভব করতে পারবেন সিনেমা বানানো কতটা কঠিন। একজন পরিচালককে যে কত কিছু ম্যানেজ করতে হয়।’নাটকটি পরিচালনার পাশাপাশি এতে অভিনয়ও করেছেন সুমন আনোয়ার। তা-ও পরিচালক সুমন আনোয়ার হয়েই। এ ছাড়া অভিনয় করেছেন আজাদ আবুল কালাম, শ্যামল মাওলা, শাহেদ আলী সুজন, সুষমা সরকারসহ অনেকেই।সুমন আনোয়ার জানিয়েছেন, খুব তাড়াতাড়ি একটি স্যাটেলাইট চ্যানেলে এই ধারাবাহিক নাটকটির প্রচার শুরু হবে।
