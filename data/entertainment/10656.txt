
যশরাজ ফিল্মসের গুন্ডে ছবিটি ভারতের মুম্বাইয়ে মুক্তি পেয়েছে ১৪ ফেব্রুয়ারি। আলী আব্বাস জাফর পরিচালিত ছবিতে বাংলাদেশের মুক্তিযুদ্ধকে অবমাননা করার পাশাপাশি ইতিহাস বিকৃতির অভিযোগ ওঠে। এর পরিপ্রেক্ষিতে গত ২০ ফেব্রুয়ারি যশরাজ ফিল্মস ক্ষমা চেয়েছে।এ প্রসঙ্গে বাংলাদেশের নাগরিকদের উদ্দেশে যশরাজ ফিল্মসের ফেসবুক ফ্যানপেজে লেখা এক বার্তায় বলা হয়েছে, ‘প্রিয় বন্ধুরা, আমাদের ছবিতে যেভাবে গল্প তুলে ধরা হয়েছে তাতে বাংলাদেশের অনেক ভাই তাঁদের আপত্তির কথা জানিয়েছেন। ছবিটির কাহিনি ও গল্প পুরোপুরি কাল্পনিক। কোনো জাতি, সমাজের বিশেষ কোনো গোত্র কিংবা কোনো ব্যক্তির প্রতি অশ্রদ্ধা প্রদর্শনের অভিপ্রায় আমাদের ছিল না। তার পরও বাংলাদেশি ভাইরা যদি আমাদের কাজ দেখে আহত হন কিংবা অশ্রদ্ধা প্রকাশ করা হয়েছে বলে মনে করেন, তাহলে আন্তরিকভাবে ক্ষমা প্রার্থনা করছি।’গুন্ডে ছবির শুরুর দিকে ১৯৭১ সালের মুক্তিযুদ্ধের বিভিন্ন ভিডিওচিত্র দেখানোর পাশাপাশি বলা হয়, ১৬ ডিসেম্বর ১৯৭১ হিন্দুস্থান ও পাকিস্তানের মধ্যে তৃতীয় যুদ্ধ শেষ হয়। ৯০ হাজার পাকিস্তানি সেনা হিন্দুস্থানের সেনাদের সামনে আত্মসমর্পণ করেন। জন্ম হয় এক নতুন দেশ, বাংলাদেশ। যখন হিন্দুস্থানের সেনারা ঢাকা ছেড়ে যাচ্ছিলেন, তখন কাঁটাতারের পেছনে দাঁড়িয়ে ছিল ১১-১২ বছরের দুই অনাথ বন্ধু বিক্রম ও বালা।ছবিতে আরও দেখানো হয়, ভারতীয় যোদ্ধাদের সামনে আত্মসমর্পণ করছে পাকিস্তানি সেনারা। আর জন্ম হচ্ছে বাংলাদেশের। পেছনে দেখা যাচ্ছে বঙ্গবন্ধু শেখ মুজিবুর রহমানের পোস্টার। উদ্বাস্তু শিবিরের সামনে দিয়ে রুটি ছুড়তে ছুড়তে চলেছে ত্রাণের গাড়ি, আর কাদামাটি থেকে তা কুড়িয়ে খাচ্ছে অসহায় মানুষ। ছবিতে কোথাও বাংলাদেশের মুক্তিযুদ্ধের কথা বলা হয়নি। এর পরিপ্রেক্ষিতে ফেসবুকসহ বিভিন্ন সামাজিক যোগাযোগের মাধ্যম ও ব্লগে সমালোচনার ঝড় ওঠে।
