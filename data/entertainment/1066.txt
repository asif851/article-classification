
হানিফ সংকেতের জনপ্রিয় ম্যাগাজিন অনুষ্ঠান ‘ইত্যাদি’র এবারের পর্ব ধারণ করা হয়েছে রূপগঞ্জ উপজেলার মুড়াপাড়া জমিদারবাড়িতে। মুর্শিদাবাদের হাজার দুয়ারি প্রাসাদের অনুকরণে নির্মিত মুড়াপাড়া জমিদারবাড়িটি বর্তমানে মুড়াপাড়া বিশ্ববিদ্যালয় কলেজ হিসেবে পরিচিত।‘ইত্যাদি’র নির্মাণপ্রতিষ্ঠান ফাগুন অডিও ভিশন সূত্রে জানা গেছে, বাংলাদেশের ইতিহাস, ঐতিহ্য, সভ্যতা, সংস্কৃতি তুলে ধরার পাশাপাশি দেশের প্রত্যন্ত অঞ্চল থেকে প্রচারবিমুখ, জনকল্যাণে নিয়োজিত মানুষদের খুঁজে এনে তাঁদের বিভিন্ন কর্মকাণ্ড ‘ইত্যাদি’ অনুষ্ঠানে তুলে ধরা হয়, যাতে এসব দেখে অন্যরাও অনুপ্রাণিত হয়। এবারের ‘ইত্যাদি’ অনুষ্ঠানটিও সেরকম একটি প্রয়াস।ফাগুন অডিও ভিশন সূত্রে এও জানা গেছে, ‘ইত্যাদি’র এবারের পর্বেও রয়েছে বাগেরহাট জেলার মোরেলগঞ্জ থানার বীরেন্দ্রনাথের মাতৃভক্তির ওপর একটি মানবিক প্রতিবেদন। রয়েছে দৃষ্টিপ্রতিবন্ধীদের ব্রেইল পদ্ধতি নিয়ে একটি প্রতিবেদনসহ বিভিন্ন সমসাময়িক বিষয় নিয়ে বিভিন্ন প্রতিবেদন।
এবারের ‘ইত্যাদি’তে মূল গান রয়েছে একটি। মোহাম্মদ রফিকউজ্জামানের কথা এবং আলী আকবর রূপুর সুরে দেশাত্মবোধক এই গানে কণ্ঠ দিয়েছেন এন্ড্রু কিশোর। গানটি দর্শকদের সামনে এবং ঢাকা ও ঢাকার আশপাশে বিভিন্ন স্থানে চিত্রায়ণ করা হয়।‘ইত্যাদি’তে নিয়মিত পর্ব হিসেবে এবারও রয়েছে যথারীতি মামা-ভাগনে, নানি-নাতি ও চিঠিপত্র বিভাগ। রয়েছে বিভিন্ন সমসাময়িক ঘটনা নিয়ে বেশ কিছু নাট্যাংশ।এবারের ‘ইত্যাদি’তে উল্লেখযোগ্য শিল্পীরা হলেন নাজমুল হুদা বাচ্চু, আতাউর রহমান, আবদুল আজিজ, মহিউদ্দিন বাহার, মাসুম আজিজ, কিসলু, শুভাশিস ভৌমিক, আবদুল কাদের, আফজাল শরীফ প্রমুখ।বিটিভি ও বিটিভি ওয়ার্ল্ডে ৩১ জানুয়ারি রাত আটটার বাংলা সংবাদের পর প্রচারিত হবে ‘ইত্যাদি’।
