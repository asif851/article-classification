
জনপ্রিয় সংগীতশিল্পী নাজমুন মুনিরা ন্যান্সিকে রাজধানীর ল্যাবএইড বিশেষায়িত হাসপাতালে স্থানান্তরিত করা হয়েছে। মাত্রাতিরিক্ত ঘুমের বড়ি খেয়ে অসুস্থ হয়ে পড়া এই শিল্পীকে ঢাকা মেডিকেল কলেজ হাসপাতাল থেকে আজ রোববার সকালে সেখানে নেওয়া হয়।ন্যান্সির ভাই জনি প্রথম আলোকে বলেন, তাঁর বোনকে সকাল নয়টার পর ঢাকা মেডিকেল কলেজ হাসপাতাল থেকে ল্যাবএইড বিশেষায়িত হাসপাতালে নেওয়া হয়েছে। সেখানে তাঁকে নিবিড় পরিচর্যাকেন্দ্রে (আইসিইউ) রাখা হয়েছে। ডা. ফরহাদের তত্ত্বাবধানে আছেন তিনি।ময়মনসিংহ মেডিকেল কলেজ হাসপাতালে চিকিত্সাধীন ছিলেন ন্যান্সি। গতকাল শনিবার রাত একটা পর্যন্ত তাঁর শারীরিক অবস্থার কোনো উন্নতি না হওয়ায় তাঁকে ঢাকা মেডিকেল কলেজ হাসপাতালে স্থানান্তরের সিদ্ধান্ত নেন চিকিত্সকেরা। গতকাল রাতেই তাঁকে নিয়ে ঢাকার উদ্দেশে রওনা দেওয়া হয়। আজ সকালে তাঁকে ঢাকা মেডিকেল কলেজ হাসপাতালে ভর্তি করা হয়।এ ব্যাপারে সকালে ন্যান্সির ভাই জনি প্রথম আলোর কাছে দাবি করেন, ময়মনসিংহ মেডিকেল কলেজ হাসপাতালে সন্তোষজনক চিকিত্সাসেবা না পাওয়ায় তাঁর বোনকে ঢাকায় আনা হয়েছে।তবে ময়মনসিংহ মেডিকেল কলেজ হাসপাতাল সূত্র জানায়, গতকাল রাত ১০টার দিকে ন্যান্সির অবস্থার কিছুটা অবনতি হয়। পরে তাঁকে নিবিড় পরিচর্যাকেন্দ্রে (আইসিইউ) রাখা হয়। রাত একটা পর্যন্ত ন্যান্সির অবস্থার কোনো উন্নতি হচ্ছিল না। এ অবস্থায় চিকিত্সকেরা তাঁকে ঢাকা মেডিকেল কলেজ হাসপাতালে পাঠানোর পরামর্শ দেন।ময়মনসিংহ মেডিকেল কলেজ হাসপাতালের চিকিত্সা কর্মকর্তা ফজলুল হক বলেন, ন্যান্সির অবস্থা অপরিবর্তিত থাকায় উন্নত চিকিত্সার জন্য তাঁকে ঢাকা মেডিকেল কলেজ হাসপাতালে নেওয়ার পরামর্শ দেওয়া হয়েছে।এর আগে নেত্রকোনার একটি ক্লিনিক থেকে গতকাল সন্ধ্যায় ন্যান্সিকে ময়মনসিংহ মেডিকেল কলেজ হাসপাতালে নেওয়ার পরামর্শ দেন চিকিত্সক। রাত সাড়ে আটটায় নেত্রকোনার ওই ক্লিনিকের অ্যাম্বুলেন্সে করে ন্যান্সিকে ময়মনসিংহ মেডিকেল কলেজ হাসপাতালে নেওয়া হয়।ময়মনসিংহ মেডিকেল কলেজ হাসপাতালের জরুরি বিভাগে নেওয়ার পর ন্যান্সি নিজেই চিকিত্সকদের বলেন, গতকাল বেলা একটা থেকে দেড়টার মধ্যে দুই দফায় মোট ৬০টি ঘুমের বড়ি খেয়েছেন তিনি। প্রথম দফায় ৪০টি ও দ্বিতীয় দফায় ২০টি বড়ি খান তিনি।
উন্নত চিকিত্সায় ঢাকা মেডিকেলে ন্যান্সি
