
‘জাজবা’ ছবির মাধ্যমে ঐশ্বরিয়া রাই বচ্চনের বলিউডে ফেরার খবর আগেই জানা গেছে। এবার করণ জোহর পরিচালিত পরবর্তী ছবিতেও তিনি অভিনয় করবেন বলে নিশ্চিত হওয়া গেল। ছবির নাম ‘অ্যায় দিল হ্যায় মুশকিল’। ছবিটিতে আরও অভিনয় করবেন রণবীর কাপুর ও আনুশকা শর্মা। সম্প্রতি বিষয়টির সত্যতা নিশ্চিত করেছেন করণ জোহর।এ প্রসঙ্গে করণ বলেন, ‘আমার পরবর্তী ছবির বিষয়বস্তু প্রেম ও দ্বন্দ্ব। বোম্বে ভেলভেট ছবিতে রণবীর ও আনুশকার সঙ্গে আমিও অভিনয় করেছিলাম। তখন এই জুটির রসায়ন আমাকে মুগ্ধ করেছিল। এবার আমার নির্দেশনায় অভিনয় করবেন তাঁরা। এ নিয়ে আমি দারুণ উচ্ছ্বসিত।’ সম্প্রতি এক খবরে এমনটিই জানিয়েছে টাইমস অব ইন্ডিয়া।করণ আরও বলেন, ‘বরাবরই ঐশ্বরিয়া রাই বচ্চনের সঙ্গে কাজ করার স্বপ্ন দেখেছি আমি। “অ্যায় দিল হ্যায় মুশকিল” আমার বিশাল সেই স্বপ্ন পূরণের সুযোগ করে দিচ্ছে। আমার ছবিতে গতানুগতিকতার বাইরে সমসাময়িক এমন একটি চরিত্রে তিনি অভিনয় করবেন যে ধরনের চরিত্রে সম্ভবত আগে কখনোই তাঁকে দেখা যায়নি। তাঁর সঙ্গে কাজ করার জন্য আমার আর তর সইছে না।’আগামী বছর ‘অ্যায় দিল হ্যায় মুশকিল’ ছবির শুটিং শুরু হবে। লন্ডন, প্যারিস ও নিউইয়র্কের মনোরম বিভিন্ন লোকেশনে ছবিটির শুটিং করবেন করণ জোহর।
আরও জানতে পড়ুন:
বড় পর্দায় ফিরতে প্রস্তুত ঐশ্বরিয়া রাই
এবার শ্রীলঙ্কা অভিসারে বিরাট-আনুশকা!
