
বলিউডে এই মুহূর্তে ‘কাস্টিং কাউচ’ নিয়ে শিল্পীরা সরব হয়েছেন। শুধু মেয়েরা নন, ছেলেরাও বলিউডের এই জঘন্য প্রথার শিকার। এবার এ বিষয়ে খোলাখুলি কথা বললেন বলিউড অভিনেতা রাহুল ভাট। একদিন তিনি বলিউডের তাবড় তাবড় ব্যক্তিত্বের মুখোশ খুলে দেবেন বলে জানান।সম্প্রতি মুক্তি পেল রাহুল ভাট অভিনীত ছবি দাস দেব। সুধীর মিশ্র পরিচালিত এই ছবিতে রাহুল ছাড়া আছেন রিচা চাড্ডা, অদিতি রাও হায়দারি, সৌরভ শুক্লা, দিলীপ তাহিল। সুধীর মিশ্রর মতো পরিচালকের সঙ্গে কাজ করার অভিজ্ঞতা কেমন? এই প্রশ্নের জবাবে রাহুল বলেন, ‘সুধীর মিশ্রর সঙ্গে কাজ করা যেকোনো অভিনেতার জন্য স্বপ্ন। দাস দেব ছবির মাধ্যমে আমার সেই স্বপ্ন পূরণ হলো। তার ওপর শরৎচন্দ্র চট্টোপাধ্যায়ের কালজয়ী সৃষ্টি নিয়ে এই সিনেমা।’অভিনেতা হওয়ার স্বপ্ন নিয়ে ১৯ বছর বয়সে ভারতের মুম্বাইয়ে আসেন রাহুল ভাট। তাঁর অভিনীত টিভি সিরিজ ‘হেনা’ দুর্দান্ত সফলতা পায়। তারপর হঠাৎই লোকচক্ষুর আড়ালে চলে যান রাহুল। এই অন্তরালে যাওয়ার কারণ জানিয়ে রাহুল বলেন, ‘বলিউডে পা রেখেই সাফল্য আমার মাথা ঘুরিয়ে দেয়। আমি নিজেকে অনেক বড় স্টার ভাবতে শুরু করি। আমার অভিনয় একদমই হতো না। তা সত্ত্বেও নিজেকে অমিতাভ বচ্চনের মতো অভিনেতা ভাবতাম। “হেনা” করার কয়েক বছর পর আমি বুঝতে পারি যে আমার অভিনয় হয়ই না। আমার অন্য কিছু করা উচিত। এরপর অভিনয় ছেড়ে নিজে প্রযোজনা করতে শুরু করি।’অনুরাগ কাশ্যপের আগলি ছবির মধ্য দিয়ে আবার অভিনয়ে ফেরেন রাহুল। অভিনয় থেকে নিজেকে দূরে রেখে রাহুল মানসিকভাবে হতাশাগ্রস্ত হয়ে পড়েন। তবে এই হতাশাই তাঁকে শিখিয়েছে আবার ঘুরে দাঁড়াতে।বলিউডে এই মুহূর্তের আলোচিত বিষয় কাস্টিং কাউচ। এ বিষয়ে রাহুল অপকটে জানান, তিনিও কাস্টিং কাউচের শিকার। বলেন, ‘আমি যখন মডেল হিসেবে ক্যারিয়ার শুরু করি, তখন আমাকে এই পরিস্থিতির সম্মুখীন হতে হয়েছিল। আমাকে অনেকে কুরুচিকর প্রস্তাব দিয়েছেন। এই তালিকায় অনেক খ্যাতিমান ছেলে এবং মেয়ে ফ্যাশন ডিজাইনার ছাড়াও নামকরা চিত্র পরিচালকও আছেন। আমি তাঁদের নাম এই মুহূর্তে নেব না। তাহলে সবাই ভাববেন আমি নিজের প্রচারের জন্য এসব করছি। আগে আমি একটা জায়গায় পৌঁছাই, তখন তাঁদের নাম নেব।’
 
