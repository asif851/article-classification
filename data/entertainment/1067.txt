
বলিউডের ছবিতে হঠাৎ এক উল্কার মতোই যেন আবির্ভাব ঘটেছিল অভিনেত্রী নার্গিস ফাখরির। আর বলিউডে এক রাজকীয় অভিষেকই তাঁর হয়েছিল বটে! বলিউডের তাঁর ক্যারিয়ারের শুরুতেই ‘রকস্টার’ ছবিতে রণবীর কাপুরের সঙ্গে জুটি বেঁধেছিলেন নার্গিস। কিন্তু এরপর সেই উল্কা যেন খানিকটা গতি হারিয়ে ফেলেছিল। অবশ্য, রোহিত ধাওয়ানের সাম্প্রতিক ‘ঢিশুম’ ছবির বিশেষ একটি অতিথি (ক্যামিও) চরিত্রে নার্গিস ফাখরি অভিনয় করছেন বলেই জানিয়েছে বলিউডের সংবাদমাধ্যমগুলো।কিন্তু ছবির মূল চরিত্রের অভিনয় ফেলে হঠাৎ কেন এই ‘বিশেষ’ অতিথি চরিত্রে অভিনয় করছেন নার্গিস! এ নিয়ে বলিউডের নানাজন নানা কথা বলছেন। রোহিত ধাওয়ানের ‘ঢিশুম’ ছবিটির গুরুত্বপূর্ণ চরিত্রে অভিনয় করছেন বলিউডের তারকা জন আব্রাহাম, জ্যাকুলিন ফার্নান্দেজ এবং বরুণ ধাওয়ান।অবশ্য শুধু নার্গিসই নন; এ ছবিতে অক্ষয় কুমারও বিশেষ একটি চরিত্রে (ক্যামিও) অভিনয় করছেন অতিথিশিল্পী হিসেবে। কাজেই এ ছবিতে নার্গিসের এই বিশেষ অতিথি চরিত্রেরও নিশ্চয়ই ‘বিশেষ’ কোনো ভূমিকা রয়েছে।এর আগে ৩৬ বছর বয়সী অভিনেত্রী নার্গিস ফাখরি সুজিত সিরকার পরিচালিত ‘মাদ্রাজ ক্যাফে’ ছবিতে জন আব্রাহামের বিপরীতে অভিনয় করেছিলেন। আর ‘ম্যায় তেরা হিরো’ ছবিতে তিনি অভিনয় করেছিলেন বরুণ ধাওয়ানের বিপরীতে। পিটিআই। এনডিটিভি।
