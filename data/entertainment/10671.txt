
ঈদে মুক্তি পাচ্ছে জয়া আহসানের স্বল্পদৈর্ঘ্য চলচ্চিত্র ‘ভালোবাসার শহর’। আজ শুক্রবার জয়া তাঁর ফেসবুক পেজে ছবিটির মোশন পোস্টার শেয়ার করেছেন। ঈদে বাংলাদেশ, ভারত, মালয়েশিয়াসহ বিভিন্ন দেশের প্রেক্ষাগৃহে ‘ভালোবাসার শহর’ মুক্তি দেওয়ার কথা ভেবেছেন ছবিটির পরিচালক ইন্দ্রনীল রায় চৌধুরী।
ছবির গল্প নিয়ে জয়া বললেন, ‘গল্পটি খুবই কনটেমপোরারি। সেনসিবল মানুষের জন্য। আমার ধারণা, এই ছবির গল্প লোকজনকে যথেষ্ট ভাবাবে। নাড়া দেবে।’
জয়া আরও বলেন, ‘একটা কিছু ঘটলে আমার প্রায়ই পত্রিকার পাতায় দেখি, অমুক জায়গায় অমুক লোক মারা যাচ্ছে। ধ্বংসযজ্ঞ হচ্ছে। ইরাকে, সিরিয়াতে লোক মারা যাচ্ছে। এগুলো সত্যিকার অর্থে আমাদের অতটা প্রভাবিত করে না। ভারত বা বাংলাদেশ থেকে এই যে নানা ঘটনা ঘটছে, কারণ এসব দেশের সাংস্কৃতিক, ধর্মীয় অনুশাসন ও মূল্যবোধের জায়গাগুলো অনেক কাছাকাছি। আমরা আবার প্যারিসে বোমা হামলার খবরে আহা-উহু করি। কিন্তু সিরিয়াতে যখন বহু লোক মারা যায়, তখন আমরা কিছুই করি না। এ রকম একটি ঘটনা যেকোনো সময় ঢাকায় ঘটতে পারে, লাহোরে ঘটতে পারে, কলকাতায়ও ঘটতে পারে। সেই জায়গায় নির্মাতা একটা যোগসূত্র দেখিয়েছেন।’
ছবিতে জয়ার বিপরীতে অভিনয় করেছেন ঋত্বিক চক্রবর্তী। অন্য অভিনয়শিল্পী প্রসঙ্গে জয়া বললেন, ‘আমার বাবার চরিত্রে অভিনয় করেছেন অরুণ মুখোপাধ্যায়, কলকাতা থিয়েটারের অনেক বড়মাপের অভিনেতা। সোহিনী সরকার তো অভিনয়ের পাশাপাশি পরিচালককেও সহযোগিতা করেছেন।’জয়া এখন আছেন ঢাকার অদূরে সিরাজগঞ্জে। আজ শুক্রবার থেকে সেখানে তিনি নুরুল আলম আতিকের নতুন ছবি ‘পেয়ারার সুবাস’-এর কাজ শুরু করেছেন।
