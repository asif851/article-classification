
আপনার হয়তো কাউকে চোখের দেখায় সুদর্শন মনে হতে পারে, তাঁকে সুন্দর বলতে পারেন। কিন্তু জানেন কি, বৈজ্ঞানিক ও গাণিতিক উপায়ে একজন মানুষের সৌন্দর্য প্রমাণ করা যায়? হলিউড তারকা জর্জ ক্লুনির ভক্তদের বলে রাখছি, আপনাদের এ কথা বিশ্বাস করতেই হবে! কারণ, তিনি যে সুদর্শন পুরুষ, তা অঙ্ক কষে প্রমাণ করা হয়েছে।
লন্ডনের ফেসিয়াল কসমেটিকস সার্জারির চিকিৎসক জুলিয়ান ডি সিলভা প্রমাণ করেছেন, জর্জ ক্লুনি সবচেয়ে সুদর্শন পুরুষ। তিনি ‘ফেসিয়াল ম্যাপিং টেকনোলজি’ এবং প্রাচীন গ্রিকের ‘দ্য গোল্ডেন রেশিও’ নামে পরিচিত গাণিতিক পদ্ধতি অনুসরণ করে ক্লুনিকে সুদর্শন প্রমাণ করেছেন। সেই সঙ্গে প্রকাশ করেছেন শীর্ষ ১০ সুদর্শন পুরুষের তালিকা। জুলিয়ান বলেন, ‘নাক থেকে ঠোঁটের অংশ পর্যন্ত জর্জের মাপ প্রায় নিখুঁত এবং তাঁর চিবুক ও চোখও প্রায় নিটোল।’ জুলিয়ানের মতে, গণিতের ফলাফল অনুযায়ী, জর্জ ক্লুনির সৌন্দর্য ৯১ দশমিক ৮৬ শতাংশ। এরপর দ্বিতীয় অবস্থানে আছেন হলিউড তারকা ব্র্যাডলি কুপার (৯১ দশমিক ৮০ শতাংশ)। তৃতীয় অবস্থানে আছেন আরেক হলিউড তারকা ব্র্যাড পিট (৯০ দশমিক ৫১ শতাংশ)। আর চতুর্থ অবস্থান দখল করেছেন ব্রিটিশ সংগীত তারকা হ্যারি স্টাইলস (৮৯ দশমিক ৬৩ শতাংশ)। এরপর যথাক্রমে আছেন ব্রিটিশ ফুটবল তারকা ডেভিড বেকহাম, হলিউড তারকা উইল স্মিথ, ইদ্রিস অ্যালবা, রায়ান গোসলিং, সংগীত তারকা জেইন মালিক ও হলিউড তারকা জেমি ফক্স।
এর আগেও জর্জ ক্লুনিকে ১৯৯৭ ও ২০০৬ সালে দুবার পিপল ম্যাগাজিন সবচেয়ে আকর্ষণীয় পুরুষের খেতাব দিয়েছিল। এখন যার বৈজ্ঞানিক প্রমাণ দিলেন জুলিয়ান। সূত্র: ডেইলি মেইল।
