
‘এই মুহূর্তে আমার ভাবনায় শুধুই “প্রেমী ও প্রেমী”। এর বাইরে আর কোনো কিছুই কাজ করছে না।’ কলকাতা থেকে মুঠোফোনে কথাগুলো বললেন ‘প্রেমী ও প্রেমী’ ছবির নায়ক আরিফিন শুভ। নিয়মিত স্বাস্থ্য পরীক্ষা করাতে শুভ এখন সেখানে আছেন। এরপর আগামী মঙ্গলবার উড়াল দেবেন অস্ট্রেলিয়ার সিডনিতে। ‘মৃত্যুপুরী’ সিনেমার শুটিংয়ের জন্য সিডনিতে শুভকে থাকতে হবে সপ্তাহ দুয়েকের মতো।কলকাতা যাওয়ার আগে শুভ ব্যস্ত ছিলেন ‘ভালো থেকো’ নামের আরেকটি সিনেমার কাজ নিয়ে। এর আগে তিনি শেষ করেছিলেন জাকির হোসেন রাজুর ‘প্রেমী ও প্রেমী’ ছবির কাজ। এই ছবিতে তাঁর বিপরীতে অভিনয় করেছেন নুসরাত ফারিয়া।‘প্রেমী ও প্রেমী’ ছবি নিয়ে এতটা উচ্ছ্বাসের কারণ জানতে চাইলে শুভ বললেন, ‘এই ছবিতে খুব চমৎকার একটা ভালোবাসার গল্প আছে। গল্প বলার ধরণটাও সবার ভালো লাগবে। এই ছবিতে আমার ও ফারিয়ার পর্দা রসায়নটাও সবার খুব ভালো লাগবে।’
