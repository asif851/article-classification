
ফেসবুক কর্তৃপক্ষের কাছে বাংলাদেশি তারকাদের গ্রহণযোগ্যতা দিন দিন বাড়ছে। সাম্প্রতিক সময়ে বেশ কয়েকজন তারকার ফেসবুক পেজ যাচাই-বাছাইয়ের পর এর যথার্থতা নিশ্চিত করে ভেরিফায়েড করা হয়েছে। এবার সেই তালিকায় যুক্ত হলো বিদ্যা সিনহা মিমের নাম। এবারই প্রথম দেশের কোনো অভিনেত্রী এ স্বীকৃতি পেলেন।এখন ফেসবুকে মিমের নামের পাশে নীল রঙের বৃত্তে সাদা রঙের টিক চিহ্ন দেখাচ্ছে। ফলে জনপ্রিয় এই অভিনেত্রীর ফেসবুক পেজটি এখন থেকে থাকবে ফেসবুক কর্তৃপক্ষের নজরদারিতে। এর মধ্য দিয়ে ফেসবুকে মিমের নামের সব ভুয়া অ্যাকাউন্ট বন্ধ হয়ে যাবে।মিম বললেন, ‘আমার জন্য এটা অনেক আনন্দের সংবাদ। বাংলাদেশি অভিনেত্রীদের মধ্যে প্রথমে আমার ফেসবুক পেজটি ভেরিফায়েড হওয়া সত্যিই অনেক গর্বের।’মিমের ফেসবুক অনুসারীর সংখ্যা এখন তিন লাখেরও বেশি। তাঁর ফেসবুক পেজের লিংক : https://www.facebook.com/BidyaSinhaSahaMimবিদ্যা সিনহা মিমের আগে সংগীতশিল্পী বাপ্পা মজুমদার, তাহসান, তিশমা, পড়শী এবং জলের গান ব্যান্ডের ফেসবুক পেজ ভেরিফায়েড হয়েছে।
