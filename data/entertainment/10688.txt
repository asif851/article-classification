
টেলিভিশন চ্যানেলে রিয়্যালিটি শো দিয়ে গ্ল্যামার ওয়ার্ল্ডে পা রেখেছিলেন সানি লিওন। এখন তিনি বলিউডের একজন আলোচিত অভিনেত্রী। এবার ‘লেখক’ পরিচয় নিয়ে হাজির হলেন তিনি। তাঁর লেখা ‘সুইট ড্রিমস’ নামের একটি বই প্র​কাশিত হয়েছে আজ শুক্রবার। খবর ইন্ডিয়া টুডের। ইন্ডিয়া টুডের ওই প্রতিবেদনে বলা হয়েছে, ‘জুগারনট’ নামে একটি মোবাইল অ্যাপে সানি লিওনের এই বইটি আজ ই-বুক আকারে প্রকাশিত হয়েছে। ‘জুগারনট’ অ্যাপে বর্তমানে বইটির অ্যান্ড্রয়েড সংস্করণ প্রকাশ করা হয়েছে। তবে একবারে মিলছে না বইটি। বইটিতে সানি লিওনের লেখা মোট সাতটি গল্প ও সাতটি ছবি রয়েছে। অ্যাপ থেকে কোনো পাঠক বইটি ডাউনলোড করে নিলে সাত দিনে সেই পাঠক সাতটি গল্প তাঁর মোবাইল ফোনে পেয়ে যাবেন। এ জন্য পাঠককে ব্যয় করতে হবে মাত্র ৪৯ দশমিক ৫০ রুপি। গল্প সাতটি ঠিক রাত ১০টার সময় তাঁর মোবাইল ফোনে পাঠানো হবে। প্রথম গল্পটির নাম রাখা হয়েছে ‘সেভেন-ই’। সানি লিওন ‘সুইট ড্রিমস’ নামে বইটির প্রচ্ছদ টুইট করে বলেছেন, বইটির ব্যাপারে তিনি খুব উচ্ছ্বসিত। তবে বইটিতে ঠিক কী ধরনের গল্প লিখেছেন, তা তিনি প্রকাশ করেননি। সানি লিওন বলেন, ‘মোবাইল ফোনে ভক্তদের কাছে পৌঁছানোর এই আইডিয়াটা আমার পছন্দ হয়েছে। আমার ধারণা, এতে ভালো কাজ হবে, মজার অভিজ্ঞতাও হবে। বইয়ের গল্পগুলো পড়ে নারী ও পুরুষ সমানভাবে তাঁদের চাহিদা অনুভব করতে পারবেন।’আগামী ৬ মে ‘ওয়ান নাইট স্ট্যান্ড’ নামে সানি লিওন অভিনীত নতুন ছবি মুক্তি পাবে।
