
কিছুদিন আগে নিজের সমস্যার কথা প্রকাশ্যে বলেছেন বলিউড তারকা রানী মুখার্জি। ছোটবেলা থেকে তিনি কথা বলার সময় তোতলাতেন। এখন এই সমস্যা কাটিয়ে উঠেছেন। এবার নিজের মা আর ভাইয়ের সমস্যার কথা বললেন।
গত শুক্রবার মুক্তি পেয়েছে রানী মুখার্জি অভিনীত ‘হিচকি’ ছবির ট্রেলার। মা হওয়ার পর এটাই তাঁর প্রথম ছবি। সিদ্ধার্থ পি মালহোত্রা পরিচালিত এই ছবিতে তাঁকে নয়না মাথুর নামে এক স্কুলশিক্ষকের চরিত্রে দেখা যাবে। ছবিতে রানী ‘টরেট সিনড্রোম’ নামে স্নায়ুরোগের শিকার। ‘মর্দানি’র মতো এই ছবির নায়ক তিনি, আবার নায়িকাও তিনি। যশরাজ ফিল্মস প্রযোজিত ‘হিচকি’ ছবির ট্রেলার মুক্তির অনুষ্ঠানে রানী ‘টরেট সিনড্রোম’ নিয়ে বলেন, ‘আমাদের দেশে এ ধরনের সমস্যা আছে, কিন্তু এখনো তা প্রকাশ্যে আনতে অনেকেই কুণ্ঠা বোধ করেন।’
রানী নিজের পাশাপাশি পরিবারের মানুষজনের সমস্যা নিয়ে বললেন, ‘আমি ছোটবেলায় কথা বলার সময় তোতলাতাম। আবেগ বা উদ্বেগের সময় এ সমস্যা আরও বেড়ে যায়। তাই ছবিতে সংলাপ বলার সময় খুব সচেতন থাকতে হতো। তবে দীর্ঘ দিন এই সমস্যার ওপর কাজ করে এখন আমি তা কাটিয়ে উঠেছি। আমার দুর্বলতাকে শক্তিতে পরিণত করেছি।’
রানী আরও বলেন, ‘আমার এই তোতলানোর সমস্যা কিন্তু জন্মগত নয়। আমার মারও একই সমস্যা। মা পার্টিতে কথা বলতে লজ্জা পেতেন। ১৩ বছর বয়স থেকে মা গান গাইতেন। মহম্মদ রফির সঙ্গে একই মঞ্চে গান গেয়েছেন। কিন্তু গান গাওয়ার সময় তাঁর এ সমস্যা হয়নি। কথা বলতে গেলে মা তোতলাতেন। আমার ভাইয়েরও একই সমস্যা। তাঁর সমস্যা আরও বেশি। ভাই এখনো তোতলানোর সমস্যা কাটিয়ে উঠতে পারেনি। ছোটবেলা থেকে মা আর ভাইকে দেখে আমারও এই সমস্যা তৈরি হয়।’  ‘হিচকি’র ট্রেলার মুক্তির অনুষ্ঠানে আসে ছোট্ট আদিরার কথা। কদিন আগেই দুই বছরে পা রেখেছে রানী আর আদিত্য চোপড়ার মেয়ে। আদিরাকে সংবাদমাধ্যম থেকে কেন দূরে রাখছেন? রানী বলেন, ‘আমার স্বামী খুব ঘরোয়া মানুষ। তিনি চান আদিরা আর পাঁচটা বাচ্চার মতো স্বাভাবিকভাবে বড় হয়ে উঠুক। তবে শুধু স্বামী নন, আমিও চাই না আদিরার ছবি সংবাদমাধ্যমে আসুক। আদিরা যখন স্কুলে যাবে, ওর প্রতি সবার বাড়তি আকর্ষণ হলে সমস্যা হবে। আমি চাই না আমার বাচ্চা বিশেষ সুবিধা পাক। কারণ পরে আদিরা না ভেবে বসে, ও সবার থেকে আলাদা।’
আদিরাকে নিয়ে রানী আরও বলেন, ‘আমি কখনো আদিরাকে “হিচকি” ছবির সেটে নিয়ে যাইনি।’ রানী যখন ‘হিচকি’র শুটিংয়ে যেতেন, তখন আদিরার দেখাশোনা কে করতেন? রানী বলেন, ‘আমার স্বামী আদিত্য। ও বাচ্চার দেখাশোনার কাজটা দারুণ করে।’
ছবিতে রানী যদি কম বয়সী নায়কের সঙ্গে রোমান্স করেন, তাহলে আদিত্য চোপড়া তা মেনে নিতে পারবেন? রানী বলেন, ‘আমি একজন অভিনেত্রী। আর আদিত্য জানে, ও একজন অভিনেত্রীকে বিয়ে করেছে। আমাকে আমার পরিচালক যা বলবেন, আমি তা-ই করব। আর আদিত্য নিজে একজন পরিচালক, তাই ও ভালো করে জানে, একজন অভিনেত্রীর কী কাজ।’  শাহরুখ খানের আগামী ছবিতে বলিউডের পাঁচ সুন্দরীকে অতিথিশিল্পী হিসেবে দেখা যাবে। আনন্দ এল রাই পরিচালিত এ ছবিতে যে পাঁচজনকে দেখা যাবে তাঁরা হলেন শ্রীদেবী, কাজল, রানী মুখার্জি, কারিশমা কাপুর ও আলিয়া ভাট। ‘কুছ কুছ হোতা হ্যায়’ ছবির পর আবার শাহরুখ, কাজল আর রানী একসঙ্গে, কেমন লেগেছে? রানী বলেন, ‘দুর্দান্ত, কুছ কুছ হোতা হ্যায় পার্ট টু।’
তবে সামাজিক যোগাযোগমাধ্যমে আসার কথা উড়িয়ে দেন রানী। শুধু ছবির প্রচারণার জন্য যশরাজ ফিল্মসের মাধ্যমে তিনি সামাজিক যোগাযোগমাধ্যমে থাকবেন। রানী মুখার্জি অভিনীত ‘হিচকি’ ছবিটি আগামী বছর ২৩ ফেব্রুয়ারি মুক্তি পাবে।
 
