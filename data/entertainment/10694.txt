
এর আগে চারটি ছবি মুক্তি পেয়েছে নিঝুম রুবিনার। এখন শুটিং চলছে ‘মেঘকন্যা’ ও ‘জান রে’ নামে আরও দুটি ছবির। নতুন এ অভিনয়শিল্পীর ৭ নম্বর ছবির মহরত হলো গতকাল। নাম ‘অসমাপ্ত প্রেমের গল্প’। গতকাল সন্ধ্যায় নিকেতনের একটি বাড়িতে কেক কেটে মহরত অনুষ্ঠান হয়ে গেল ছবিটির। মহরত অনুষ্ঠানে নিঝুম বলেন, ‘এটি আমার ৭ নম্বর ছবি। বলা যায়, লাকি সেভেন! হয়তো এই ছবিতে অভিনয়ের মধ্য দিয়ে আমার জন্য আরও ভালো কিছু অপেক্ষা করছে।’ অনুষ্ঠানে ছবির গল্প সম্পর্কে পরিচালক রবিন রওশন বলেন, ‘গ্রামীণ পটভূমিতে ছবির কাহিনি গড়ে উঠেছে। মৌলিক গল্প এটি। প্রায় দুই বছর ধরে গল্পটি নিয়ে কাজ করছি আমি।’ অনুষ্ঠানে ছবির নায়কের নাম প্রকাশ করেনি পরিচালক। বললেন, মোশাররফ করিম ও শিপনের সঙ্গে আলাপ-আলোচনা চলছে। যেকোনো একজন কাজ করবেন এই ছবিতে। এখনো নায়ক চূড়ান্ত না হলেও ১৫ অক্টোবর থেকে পুবাইলের একটি গানের শুটিংয়ের মধ্য দিয়ে ‘অসমাপ্ত প্রেমের গল্প’ ছবির কাজ শুরু হবে বলে জানান পরিচালক।
