
অভিনয়ের পাশাপাশি উপস্থাপনাও করেন তানিয়া হোসাইন। বলা যায়, অভিনয়ের পাশাপাশি উপস্থাপনা নিয়েও সমানতালে ব্যস্ত তিনি। এবার নতুন আরেকটি পরিচয়ে সবার সামনে হাজির হচ্ছেন মঞ্চ ও টিভি নাটকের এই অভিনয়শিল্পী। পোশাক ডিজাইনার হিসেবে আত্মপ্রকাশ করতে যাচ্ছেন তিনি।২৪ জানুয়ারি তানিয়া হোসাইনের ডিজাইন করা পোশাক পরে মঞ্চে উঠবেন গালিভারের সফর নাটকের শিল্পীরা। নাটকটি মঞ্চে আনছে ভিশন থিয়েটার।তানিয়া বলেন, ‘অনেক বছর ধরেই মঞ্চে কাজ করছি। মঞ্চ ও টেলিভিশনে কাজ করার সময় যতই বাড়ছে, সঙ্গে সঙ্গে নানা বিষয়ে অভিজ্ঞতাও বাড়ছে। তারই ফলস্বরূপ পোশাক ডিজাইন করা।’থিয়েটার স্কুল প্রাক্তনীর হয়ে প্রথম পোশাক ডিজাইন করেছিলেন তানিয়া। প্রথম পার্থ নাটকে তানিয়া শুধু নিজের পোশাকের ডিজাইন করেছিলেন। কথা প্রসঙ্গে বললেন, ‘শুরুতেই বিষয়টি শুধু নিজের মধ্যেই সীমাবদ্ধ ছিল। সম্প্রতি গালিভারের সফর নাটকের নির্দেশক গোলাম শাহরিয়ার সিক্ত আমাকে দিয়ে তাঁর নাটকটির শিল্পীদের পোশাক ডিজাইনার করার ব্যাপারে আগ্রহ দেখান। আমি যেহেতু টুকটাক নিজের পোশাক ডিজাইনের কাজ করতাম, তাই ভাবলাম, আরও বড় পরিসরে হলে তো মন্দ হয় না। আমার নিজের আগ্রহের পাশাপাশি সিক্তর চাওয়ায় কাজটি করলাম। নতুন পরিচয়ে আসতে পেরে নিজেরও ভালো লাগছে।’ ‘গালিভারের সফর’ ভিশন থিয়েটারের নবম প্রযোজনা। ২৪ জানুয়ারি সন্ধ্যা ছয়টায় শিল্পকলা একাডেমীর পরীক্ষণ থিয়েটার হলে এর কারিগরি মঞ্চায়ন হবে। আবুল মনসুর আহমদের গল্প অবলম্বনে নাটকটির নাট্যরূপ দিয়েছেন গোলাম সারোয়ার।
