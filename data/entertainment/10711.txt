
ম্যুভিয়ানা ফিল্ম সোসাইটি এবং বাংলাদেশ শিল্পকলা একাডেমির উদ্যোগে এশিয়ার ১৯টি দেশের ৫৬ জন চলচ্চিত্রকারের ৬৫টি চলচ্চিত্র নিয়ে ১৭ সপ্তাহের ‘এশিয়ান সিনেমা রেট্রোস্পেক্টিভ’ আয়োজন করা হয়েছে। আগামী শুক্রবার বাংলাদেশ শিল্পকলা একাডেমির জাতীয় নাট্যশালার ইন্টারন্যাশনাল ডিজিটাল কালচারাল আর্কাইভ কক্ষে বিকেল পাঁচটায় বাংলাদেশের চলচ্চিত্রকার সৈয়দ সালাহউদ্দিন জাকী নির্মিত ‘ঘুড্ডি’ চলচ্চিত্রটি প্রদর্শনীর মধ্য দিয়ে ‘এশিয়ান সিনেমা রেট্রোস্পেক্টিভ’ শুরু হবে।ম্যুভিয়ানা ফিল্ম সোসাইটির সভাপতি বেলায়াত হোসেন প্রথম আলোকে জানান, বিশ্ব চলচ্চিত্র অনুধাবন কর্মসূচি ২০১৬–এর অংশ হিসেবে ‘এশিয়ান সিনেমা রেট্রোস্পেকিভ’ অনুষ্ঠিত হবে। ‘এশিয়ান সিনেমা রেট্রোস্পেক্টিভ’ মূলত এশিয়ান চলচ্চিত্রের ধরন, গতি-প্রকৃতি, এশিয়ার দিকপাল চলচ্চিত্রকারদের সঙ্গে পরিচয়, জানাবোঝার পাঠ চলবে। প্রতিটি চলচ্চিত্র প্রদর্শনীর পূর্বে সংশ্লিষ্ট চলচ্চিত্র, চলচ্চিত্রকার ও তাদের দেশের চলচ্চিত্র-সংস্কৃতিবিষয়ক আলোচনা উপস্থাপন করা হবে। রেট্রোস্পেক্টিভ শেষে এশিয়ান সিনেমাবিষয়ক একটি বিস্তৃত সেমিনারের আয়োজন করা হবে। রেট্রোস্পেক্টিভে অংশগ্রহণকারীদের চলচ্চিত্র আলোচনা লেখার ক্ষেত্রকে উৎসাহিত করা হবে। এ আয়োজনে বাংলাদেশ, ভারত, জাপান, দক্ষিণ কোরিয়া, ইরান, চীন, পাকিস্তান, থাইল্যান্ড, তাইওয়ান, শ্রীলঙ্কা, ভুটান, মালয়েশিয়া, ফিলিস্তিন, ইরাক, ভিয়েতনাম, ইন্দোনেশিয়া, আফগানিস্তান, সৌদি আরবের ছবি প্রদর্শন করা হবে।নিবন্ধন করে যে কেউ এই কর্মসূচিতে অংশ নিতে পারবেন। নিবন্ধনের জন্য বাংলাদেশ শিল্পকলা একাডেমির জাতীয় নাট্যশালার লিফটের ছয়ে ৭০১ নম্বর কক্ষে যোগাযোগ করতে হবে।
