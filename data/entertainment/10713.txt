
শেষপর্যন্ত তাহলে কে হচ্ছেন নতুন জেমস বন্ড? ইদানীং এ নিয়ে পত্রপত্রিকায় জল কম ঘোলা হয়নি! অবশ্য জল ঘোলা হওয়ার পেছনে একটি জোরালো কারণ হচ্ছে খুব শিগগিরই চুক্তি শেষ হতে যাচ্ছে বর্তমান বন্ড ড্যানিয়েল ক্রেইগের।নতুন বন্ড হিসেবে দিনকয়েক আগে নাম এসেছিল ফুটবল তারকা ডেভিড বেকহ্যামের। আর আজ পত্রপত্রিকায়, আলোচনায় নাম উঠেছে ‘উলভারিন’ তারকা হিউ জ্যাকম্যানের। ‘এক্স-মেন’ সিরিজের ‘উলভারিন’ তারকা হিউ জ্যাকম্যানকে এ নিয়ে প্রশ্ন করা হলে তিনি বলেছিলেন, পৃথিবীতে এমন কেউ নেই যিনি এ চরিত্রে অভিনয় করতে আগ্রহী হবেন না!জ্যাকম্যান জানিয়েছেন, বন্ড হওয়ার প্রস্তাব পেলে তিনি অবশ্যই ভেবে দেখবেন। এর আগে যখন জ্যাকম্যানের কাছে বন্ড হওয়ার প্রস্তাব এসেছিল সে সময় তিনি ‘এক্স-মেন’ ছবির কাজ শুরু করছিলেন। কিন্তু জ্যাকম্যান নতুন করে আর ‘উলভারিন’ হচ্ছেন না বলেই জানিয়েছে বেশ কয়েকটি সংবাদমাধ্যম। কাজেই বন্ড হিসেবে অনেকেই এগিয়ে রাখছেন জ্যাকম্যানকেই।‘এক্স-মেন’ সিরিজের ছবিতে ‘উলভারিন’ চরিত্রে অভিনয় করে তুমুল জনপ্রিয়তা পেয়েছেন অস্ট্রেলীয় অভিনেতা হিউ জ্যাকম্যান। বিষয়টি বন্ড ছবির নির্মাতারা নতুন বন্ড নির্বাচনের সময় মাথায় রাখতেই পারেন। এদিকে ডেভিড বেকহ্যামকে নিয়েও তুমুল আলোচনা। বেকহ্যামের নিজেরও খানিক আগ্রহ আছে বলেই জানিয়েছিলেন তিনি।অনেকেই ভেবেছিলেন, বোধ হয় সামনের কোনো জেমস বন্ড ছবিতে নিশ্চিত অভিনয় করতে যাচ্ছেন বেকহ্যাম। শুধু তাই নয় বিষয়টি নিয়ে বন্ড ছবি ‘স্পেকট্রা’র টাইটেল গানের গীতিকার সংগীতশিল্পী স্যাম স্মিথকে যখন প্রশ্ন করা হয়েছিল, কেমন হবে যদি বেকহ্যাম ‘বন্ড’ হন? উত্তরে সে সময় স্যাম জানিয়েছিলেন, বিষয়টা আকর্ষণীয় হবে বলেই তাঁর মনে হয়!২০০০ সালে ব্রায়ান সিঙ্গারের ‘এক্স-মেন’ ছবিতে ‘উলভারিন’ চরিত্রে অভিনয়ের সুযোগ পান হিউ জ্যাকম্যান। তবে সে সময় ‘উলভারিন’ হিসেবে জ্যাকম্যানকে বেছে নেওয়ায় ব্যাপক সমালোচনার মুখে পড়তে হয়েছিল ছবির পরিচালককে। কারণ, বইয়ে বর্ণিত উলভারিনের উচ্চতা পাঁচ ফুট পাঁচ ইঞ্চি অথচ ছয় ফুট দুই ইঞ্চি উচ্চতার হিউ জ্যাকম্যান উ​লভারিন চরিত্রটির চেয়ে প্রায় এক ফুট বেশি লম্বা। অবশ্য ছবি মুক্তির পর এসব সমালোচনা আর ধোপে টেকেনি। পর্দায় জ্যাকম্যানের তুমুল সব অ্যাকশন আর শ্বাসরুদ্ধকর দৃশ্য উপভোগের সময় এসব বিষয় দর্শকের মাথাতেই ছিল না।২০০০ সালে ‘এক্স-মেন’ মুক্তির পর ২০০৩ সালে ‘এক্স-মেন ২’, ২০০৬ সালে ‘এক্স-মেন: দ্য লাস্ট স্ট্যান্ড’ এবং ২০০৯ সালে ‘এক্স-মেন অরিজিন: উলভারিন’ ছবিটির জন্য জ্যাকম্যানকেই বেছে নিয়েছিলেন পরিচালক।এখন দেখা যাক, বেকহ্যাম না জ্যাকম্যান? নাকি অন্য কেউ! শেষপর্যন্ত পরবর্তী জেমস বন্ড চরিত্রে কে অভিনয় করেন!ইন্দো-এশিয়ান নিউজ। টাইমস অব ইন্ডিয়া। মিরর।
