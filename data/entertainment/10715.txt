
পণ্যের বিজ্ঞাপনে তারকাদের কত কিছুই না করতে হয়। বলিউডের অভিনেত্রী ক্যাটরিনা মনে করেন, বিজ্ঞাপন প্রচারে ব্র্যান্ডের পাশাপাশি শিল্পীদেরও দায়িত্বশীল হওয়া উচিত।ক্যাটরিনা বলেন, ‘বিজ্ঞাপন নিয়ে কী ধরনের আইন আছে, আমি তা জানি না। ভুয়া বিজ্ঞাপনের জন্য যদি মডেলরাও দায়ী হন, তবে তা অবশ্যই ভালো। এতে মান নিয়ন্ত্রণ কঠোর হবে এবং ব্র্যান্ড ও তারকাকে আরও বেশি দায়িত্বশীল করে তুলবে।’অনেক সময় পণ্যের গুণমান বিজ্ঞাপনের মাধ্যমে বাড়িয়ে প্রচার করে অনেক ব্র্যান্ড। কিন্তু বিজ্ঞাপনের প্রচারমতো ত্বক ফরসা করার ক্রিম যদি কাজ না করে, এর দায় নেবে কে? চুলের জন্য তেলের বিজ্ঞাপনে যে গুণগান করা হয়, এর সত্যতা না মিললে তারই বা দায় কার? পণ্যের ভুয়া বিজ্ঞাপন দিলে সংশ্লিষ্ট ব্যক্তিরা তো ফাঁসবেনই, যে তারকা বিজ্ঞাপনের মডেল হবেন, তাঁকেও সামলাতে হবে ক্ষতিপূরণের বোঝা। ভারতের বিভিন্ন পণ্য ও সেবার ভুয়া বিজ্ঞাপনের জন্য বিজ্ঞাপনদাতাদের পাশাপাশি সংশ্লিষ্ট তারকাও দায়ী হবেন। দেশটির কেন্দ্রীয় ভোক্তা সংরক্ষণ কাউন্সিল (সিসিপিসি) এমন সিদ্ধান্ত নিতে যাচ্ছে। আর এই সিদ্ধান্তকে সমর্থন জানিয়েছেন বলিউডের অভিনেত্রী ক্যাটরিনা কাইফ।
সম্প্রতি হেয়ারকেয়ার ব্র্যান্ড লরিয়েল প্যারিসের নতুন পণ্য উন্মুক্ত করেন ক্যাটরিনা। ক্যাটরিনা জানিয়েছেন, মানুষকে ভুল বোঝানো মোটেও ঠিক নয়। বিজ্ঞাপনের মাধ্যমে কোনো বিষয়ে যদি দাবি করা হয়, তবে পণ্যটিকে সেই কারিশমা অবশ্যই দেখাতে হবে।
ক্যাটরিনা দাবি করেছেন, তিনি যেসব পণ্যের বিজ্ঞাপনচিত্রে রয়েছেন এবং যে দাবি করেছেন, তার জন্য দায়িত্ব নিতে তিনি রাজি। তিনি বলেন, ‘আমি এ বিষয়ে শুরু থেকে সচেতন এবং ভুয়া বিজ্ঞাপনচিত্রে কাজ করি না।’
ভুয়া বিজ্ঞাপনের বিষয়ে সংশ্লিষ্ট ব্যক্তিদের বিরুদ্ধে পদক্ষেপ নিতে সম্প্রতি ভারতের সিসিপিসি একটি বৈঠক করেছে। সিসিপিসির সিদ্ধান্ত অনুযায়ী নিয়মিতভাবে বিজ্ঞাপন পর্যবেক্ষণে একটি প্যানেল থাকবে। ভুয়া বিজ্ঞাপনদাতা ও মডেলের বিরুদ্ধে শাস্তিমূলক ব্যবস্থা নিতে পারবে প্যানেল।
সিসিপিসির সদস্য জোসেফ ভিক্টর বলেন, শাহরুখ খানসহ অনেক তারকাই বিভিন্ন পণ্যের বিজ্ঞাপন করেন। পারিশ্রমিক হিসেবে তাঁরা প্রচুর অর্থও পান। ভুয়া বিজ্ঞাপনের বিরুদ্ধে পদক্ষেপ নেওয়ার বিষয়ে সিসিপিসির বৈঠকে আলোচনা হয়েছে। অভিযোগের পরিপ্রেক্ষিতে বিজ্ঞাপনদাতাদের পাশাপাশি তারকাদেরও অবশ্যই ক্ষতিপূরণ দিতে হবে।
