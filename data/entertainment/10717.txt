
☀  ব্যস্ত সময় পার করছেন বুবলী।☀  থাইল্যান্ডে ‘চিটাগাইঙ্গা পোয়া নোয়াখাইল্যা মাইয়া’ ছবির শুটিং শেষ করেছেন।☀ মুর্শিদাবাদে শাকিব খানের সঙ্গে দুটি স্টেজ শোতে অংশ নেন। ☀  ‘সুপার হিরো’ ছবির শুটিংয়ে এখন তিনি আছেন অস্ট্রেলিয়ায়।

 দেশে ফিরে এক দিন পরই ২৩ জানুয়ারি আশিকুর রহমানের ‘সুপার হিরো’ ছবির শুটিংয়ে অস্ট্রেলিয়ায় চলে যান। সেখান থেকে মুঠোফোনে প্রথম আলোর সঙ্গে কথা বলেছেন বড় পর্দার এই নায়িকা।

অস্ট্রেলিয়ায় কেমন হচ্ছে কাজ? ভালো। এখানকার লোকেশনগুলো খুব সুন্দর। এটি পুরোপুরি একটি অ্যাকশন ঘরানার ছবি। তবে যেহেতু নায়ক-নায়িকা আছে, তাই কিছুটা রোমান্সও আছে। এখানে দুই সপ্তাহের মতো শুটিং হতে পারে। অস্ট্রেলিয়ায় প্রথম ধাপের কাজ শেষ করে বাকি কাজ হবে বাংলাদেশে।থাইল্যান্ডে গানের শুটিংয়ের অভিজ্ঞতা কেমন? চিটাগাইঙ্গা পোয়া নোয়াখাইল্যা মাইয়া ছবির একটি রোমান্টিক গানের শুটিং হয়েছে থাইল্যান্ডের কাঞ্চনাপুরী নামে একটি দ্বীপে। ব্যাংকক শহর থেকে প্রায় পাঁচ ঘণ্টার রাস্তা। ওই দ্বীপে ঝরনার ওপর গানটির শুটিং হয়েছে। কী যে ভালো লাগছিল! ছবির সব গানের সঙ্গে লোকেশনগুলোও দারুণ উপভোগ করবেন দর্শকেরা। সপ্তাহখানেক ছিলাম। থাইল্যান্ডে গানের শুটিং শেষ করে ১৭ জানুয়ারি কলকাতায় গিয়েছিলাম। সেখানে শাকিব খানের সঙ্গে দুটি স্টেজ শোতে অংশ নিয়েছি।মঞ্চে শাকিব খানের সঙ্গে এটাই প্রথম কাজ? হ্যাঁ। দেশ বা দেশের বাইরে এবারই প্রথম শাকিব খানের সঙ্গে মঞ্চে নাচলাম। ১৮ ও ২০ জানুয়ারি মুর্শিদাবাদের ভেতরে বাংলাদেশ সীমান্ত এলাকায় দুটি অনুষ্ঠানে অংশ নিয়েছিলাম। অসাধারণ অভিজ্ঞতা। যৌথ প্রযোজনার ছবিতে কাজ করার কারণে ওই এলাকাগুলোতে শাকিবের প্রচুর ভক্ত আছেন। সেখানে শাকিব আগেও অনুষ্ঠান করেছেন। কিন্তু আমি তো নতুন। অনুষ্ঠানে যাওয়ার আগে একটু চিন্তায়ই ছিলাম। কিন্তু সেখানে শাকিব খানকে নিয়ে দর্শকদের স্লোগান তো ছিলই, পাশাপাশি আমাকে দেখে কেউ কেউ চিৎকার করে বসগিরি ছবির ‘বুবলী বুবলী’ গানটি গাইছিলেন। আমি তো অবাক, মুর্শিদাবাদেও আমার ভক্ত আছে! পরে জানতে পারলাম, ভারতের বাংলাদেশ সীমান্তগুলোতে বাংলা ভাষাভাষীরা ইউটিউবে নিয়মিত বাংলা ছবি দেখেন, গান শোনেন।‘প্রিয়তমা’ ছবির খবর কী? কাজ শুরুর পরিকল্পনা চলছে। গল্প অনুযায়ী ছবির সব শুটিং হওয়ার কথা বাংলাদেশে। কিন্তু দেশের মধ্যে বিভিন্ন জায়গায় শুটিং করতে গেলে শাকিব খানের ভক্তদের নিয়ন্ত্রণ করা কঠিন হয়ে দাঁড়ায়। আমি যত দূর শুনেছি, তাঁর ইচ্ছা দেশের বাইরে গিয়ে একটানা শুটিং করে ছবিটির কাজ শেষ করা। সেভাবেই এগোচ্ছে পরিকল্পনা।
সাক্ষাৎকার: শফিক আল মামুন
