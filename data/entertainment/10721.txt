
ভারতীয় পরিচালক, অভিনেতা ও চিত্রনাট্যকার নিরাজ ভোরা আজ বৃহস্পতিবার সকালে মারা গেছেন। মুম্বাইয়ের জুহুর একটি হাসপাতালে আজ ভোর চারটায় তিনি শেষ নিশ্বাস ত্যাগ করেন। বেশ কিছুদিন ধরেই অসুস্থ ছিলেন নিরাজ। গত বছর হার্ট অ্যাটাকের পর ব্রেন স্ট্রোক হওয়ায় তিনি কোমায় চলে যান। মৃত্যুর সময় তাঁর বয়স হয়েছিল ৫৪ বছর।
জনপ্রিয় ছবি ‘হেরা ফেরি’র গল্প নিরাজের লেখা। এই ছবির সিকুয়েল ‘ফের হেরা ফেরি’ও তিনি পরিচালনা করেছেন। কোমায় যাওয়ার আগে তিনি ‘হেরা ফেরি ৩’ ছবির কাজ করছিলেন। ছবিটি শেষ হওয়ার আগেই তাঁকে পৃথিবী ছেড়ে চলে যেতে হলো। এ বছরের মার্চ মাস থেকে নিরাজ প্রযোজক ফিরোজ নাদিয়াওয়ালার বাড়িতে থেকে চিকিৎসা করাচ্ছিলেন। গত বুধবার তাঁর অবস্থা আশঙ্কাজনক হওয়ায় হাসপাতালে ভর্তি করা হয়।  ‘রাজু বান গায়া জেন্টেলম্যান’, ‘বাদশা’, ‘মাস্ত’, ‘রঙ্গিলা’, ‘পুকার’, ‘ধারকান’, ‘কোম্পানি’, ‘বোল বচ্চন’, ‘মান’সহ অনেক সফল ছবিতে অভিনয় করেছেন এই শিল্পী। তাঁকে বড় পর্দায় সর্বশেষ দেখা গেছে ২০১৫ সালে ‘ওয়েলকাম ব্যাক’ ছবিতে। ১৯৯৫ সালে আমির খান অভিনীত ‘রঙ্গিলা’ ছবিতে অভিনয়ের পাশাপাশি তাঁর লেখা সংলাপ দর্শকদের মুগ্ধ করে।তাঁর পরিচালনায় ‘ফের হেরা ফেরি’, ‘খিলাড়ি ৪২০’র বাণিজ্যিকভাবেও বেশ সাফল্য পেয়েছিল। তথ্যসূত্র : ডেকান ক্রনিকেল
