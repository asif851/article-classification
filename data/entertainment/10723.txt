
এমন মন্তব্য বলিউডের অনেক তারকা অভিনেত্রীই হয়তো নানা সময়ে করেছেন। কেউ আড়ালে, কেউবা প্রকাশ্যে। বলিউডে যে তারকার নামের পাশে ‘বিগ হার্ট লাভার বয়’ তকমা জুড়ে গেছে; তাঁর জন্য এ আর নতুন কী! কিন্তু ‘প্রেম রতন ধ্যান পায়ো’ ছবিতে অভিনয় করার কারণ হিসেবে যখন সোনম কাপুর জানান— রোমান্টিক ধাঁচের ছবিতে সালমানের অভিনয় তিনি খুব পছন্দ করেন। আর ‘প্রেম রতন ধ্যান পায়ো’ ছবিটি তিনি করছেন কেবল সালমান খান আছেন বলেই! তখন তো নড়েচড়ে বসতেই হয়।সালমান প্রসঙ্গে সোনম কেন এমনটি বলেছেন? এ প্রশ্নের আগাম উত্তর অনিল কাপুর তনয়া নিজেই দিয়েছেন। সোনম জানিয়েছেন, তিনি মনে করেন অনেক ধরনের চরিত্রেই সালমান অভিনয় করেছেন বটে; কিন্তু ছবিতে রোমান্সের ক্ষেত্রে বা রোমান্টিক চরিত্রে অভিনয়ের ক্ষেত্রে তিনি অসাধারণ। ‘সালমান রোমান্সে অসাধারণ’ সম্প্রতি এমন মন্তব্য করেছেন সোনম।এদিকে, এ ছবিতে সালমানের জুটি মেয়ে সোনমের প্রসঙ্গে বাবা অনিল কাপুর জানিয়েছেন, ‘প্রেম রতন ধ্যান পায়ো’ ছবিতে জুটি হিসেবে সালমান-সোনমকে চমৎ​কার মানিয়েছে।বলিউডে সোনম কাপুরের প্রথম ছবি ‘সাওয়ারিয়া’তেও সালমান খান ছিলেন। সোনমের সাম্প্রতিক মন্তব্যের ক্ষেত্রে হয়তো সে ছবির অভিজ্ঞতাও তাঁকে উৎসাহিত করে থাকবে। ‘প্রেম রতন ধ্যান পায়ো’ ছবিতে সালমান খান, সোনম কাপুর ছাড়াও আছেন নেইল নিতিন মুকেশ, অনুপম খের প্রমুখ।
সুরজ বরজাতিয়ার এই সাম্প্রতিক ছবি প্রসঙ্গে সোনম কাপুর আরও বলেছেন— তিনি আশা করছেন ছবিটি বক্স অফিসে সাফল্য পাবে।সুরজ বরজাতিয়ার এর আগের যে সব ছবিতে সালমান অভিনয় করেছেন এবং রোমান্টিক চরিত্রে; সে ছবিগুলোর মধ্যে রয়েছে— ‘ম্যায়নে পেয়ার কিয়া’, ‘হাম আপকে হ্যায় কৌন’, ‘হাম সাথ সাথ হ্যায়’।বলাই বাহুল্য, এর প্রত্যেকটি ছবিই বক্স অফিসে তোলপাড় তুলেছিল। প্রত্যেকটি ছবিতেই ‘বিগ হার্ট লাভার বয়’ সালমান যে ‘রোমান্সে অসাধারণ’ তার প্রমাণ রেখেছেন তিনি। আর সোনম তো এমন বলতেই পারেন; তাঁর কৈশোরে সালমানের এই ছবিগুলো দেখে দেখেই তো এক সময় বলিউডে পা রেখেছেন তিনি।
