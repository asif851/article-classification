
চলচ্চিত্র তারকা মাহিয়া মাহি তো একজন। কিন্তু চলচ্চিত্রের পর্দায় দেখা যাবে এক রূপের দুই মাহিকে। এর রহস্য কী? ছবিটির পরিচালক বদিউল আলম খোকন তা পরিষ্কার করলেন। তিনি জানালেন, তাঁর পরবর্তী ছবিতে মাহিয়া মাহি যমজ দুই বোনের চরিত্রে অভিনয় করবেন। ছবিতে একজনের নাম মাহিই থাকছে। অন্যজনের নাম মিথিলা। ছবির নাম এখনো ঠিক হয়নি, তবে দু-এক দিনের মধ্যেই তা জানানো হবে। ছবিটির চিত্রনাট্য লিখছেন গীতিকার রফিকুজ্জামান।ছবিতে মাদকে আসক্ত থাকে মাহি। অন্যদিকে মিথিলা শান্তশিষ্ট। তবে ছবির মাঝপথে এসে মিথিলাকে অ্যাকশন চরিত্রে অভিনয় করতে দেখা যাবে।চলচ্চিত্রে যমজ দুই বোনের চরিত্রে অভিনয় মাহির কাছে নতুন অভিজ্ঞতা হবে। একই সঙ্গে দুই ধরনের দুটি চরিত্রে অভিনয় করার জন্য কী প্রস্তুতি নিচ্ছেন তিনি? এমন প্রশ্ন নিয়ে যখন মাহির সঙ্গে যোগাযোগ করা হয়, তখন তিনি ঢাকা অ্যাটাক ছবির শুটিংয়ে বান্দরবানে অবস্থান করছিলেন। সেখান থেকে মুঠোফোনে মাহি বলেন, ‘আমি পুরোপুরি পরিচালকের ওপর নির্ভরশীল। শুটিং শুরুর আগে পরিচালক চরিত্রটিকে যেভাবে বুঝিয়ে দেন, সেভাবেই ফুটিয়ে তোলার চেষ্টা করি।’পরিচালক জানান, ছবিতে যমজ দুই বোনের বিপরীতে আরিফিন শুভ ও জায়েদ খানের অভিনয় করার কথা আছে। জায়েদ খান চুক্তিবদ্ধ হলেও আরিফিন শুভর সঙ্গে এখনো চুক্তি হয়নি।ছবিতে আরও অভিনয় করবেন মিশা সওদাগর, আলীরাজ, নূতন প্রমুখ।আগামী ১০ এপ্রিল থেকে ছবিটির শুটিং শুরু হওয়ার কথা।
