

আরটিভিতে আজ বুধবার থেকে শুরু হচ্ছে ধারাবাহিক নাটক ঝামেলা আনলিমিটেড। এটি প্রচারিত হবে প্রতি বুধবার থেকে শনিবার রাত ৯টা ৫০ মিনিটে। আহসান আলমগীরের রচনা ও শামীম জামানের পরিচালনায় নাটকটিতে অভিনয় করছেন সোনিয়া হোসেন। নাটক ও চলচ্চিত্র নিয়ে কথা হলো সোনিয়ার সঙ্গে।

‘ঝামেলা আনলিমিটেড’ ধারাবাহিকে আপনার চরিত্রটি কেমন?আমি মফস্বল থেকে আসা একটি মেয়ে। শহরে এসে উঠেছি ওয়াহিদা (ওয়াদিহা মল্লিক জলি) আপার বাসায়। আত্মীয় হিসেবে থাকি তাঁর সঙ্গে। আমার মতো অনেকেই এভাবে ওই বাড়িতে ওয়াহিদা আপার আত্মীয় হিসেবে থাকেন। তাঁদের সঙ্গে ঝগড়ার পাশাপাশি মজাও করি। চরিত্রটি ঠিক বৈচিত্র্যময় না হলেও বেশ মজার। পুরো নাটকটিই বেশ মজার। ছোট ছোট অনেক জিনিস আছে, যেগুলো দেখে দর্শকেরা খুব মজা পাবেন।আপনি তো একটি চলচ্চিত্রেও অভিনয় করেছেন। নতুন কোনো চলচ্চিত্রে দেখা যাবে?আমি ইউটার্ন নামে একটি চলচ্চিত্রে অভিনয় করেছিলাম। তারপর যাযাবর নামে একটি চলচ্চিত্রে অভিনয়ের কথা চূড়ান্ত হয়েছে। শিগগিরই কাজ শুরু হবে।কোনো স্বপ্নের চরিত্র আছে, যে চরিত্রে অভিনয় করার খুব ইচ্ছা?(হাসি) এ রকম তো অনেক চরিত্রই আছে। যে চরিত্র নিয়ে আমি স্বপ্ন দেখি, সেগুলো বাংলাদেশে আদৌ হবে কি না, জানি না। যেমন—গতকাল (রোববার) রাতে মিরাকেল ফ্রম হ্যাভেন নামের যে ছবিটি দেখলাম, সেখানে এক মায়ের চরিত্র দেখে মুগ্ধ হয়েছি। সন্তানদের ভালো রাখার জন্য তাঁর যে যুদ্ধ, এ রকম একটি চরিত্র পেলে আমি লুফে নেব। মাঝে মাঝে এমন সব চলচ্চিত্র দেখে মনে হয়, কালই নিউইয়র্কে চলে যাই। গিয়ে অ্যাক্টিং স্কুল বা থিয়েটারে ভর্তি হই।সাক্ষাৎকার: হাবিবুল্লাহ সিদ্দিক
