
 
শহীদ কাপুরের এখন সঞ্জয় লীলা বানসালির ‘পদ্মাবতী’র কাজ নিয়ে ব্যস্ত থাকার কথা ছিল। কিন্তু নানা কারণে বারবার পেছানো হচ্ছে এই সিনেমার শুটিং। যেহেতু বানসালিকে শিডিউল দিয়ে রেখেছিলেন তাই এর মধ্যে অন্য কোনো কাজও হাতে নিতে পারেননি শহীদ। শুটিং পিছিয়ে যাওয়ায় অবশ্য শহীদের লাভ হয়েছে বেশি। অনাকাঙ্ক্ষিত এই অবসর পেয়ে এখন ইচ্ছা মতো সময় কাটাতে পারছেন মেয়ে মিশার সঙ্গে।
আজ বুধবার সকালে মেয়ের সঙ্গে তোলা একটি ছবি ইনস্টাগ্রামে প্রকাশ করেছেন শহীদ কাপুর। মেয়ে মিশার সঙ্গে পুলে বসে খেলা করছিলেন এই বলিউড অভিনেতা। শহীদ পত্নী মিরা রাজপুত সুযোগ বুঝে এই সুন্দর মুহূর্তটি ফ্রেমবন্দী করেন। এই ছবিটির ক্যাপশন শহীদ দিয়েছেন, ‘পুল টাইম উইথ মিসি। আমাদের কাটানো সেরা সময়।’ শহীদ ও মিরা তাঁদের মেয়েকে আদর করে মিসি নামে ডাকেন। বোঝা যাচ্ছে বাবা শহীদ কাপুরই মিশার সবচেয়ে ভালো খেলার সঙ্গী। জুম টিভি।
