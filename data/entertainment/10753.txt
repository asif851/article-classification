
বাংলাদেশের মুক্তিযুদ্ধে অংশ নেওয়া একমাত্র বিদেশি বীর প্রতীক উইলিয়াম এ এস ওডারল্যান্ডকে নিয়ে তৈরি হয়েছে তথ্যচিত্র। আজ বুধবার বিকেল চারটায় মুক্তিযুদ্ধ জাদুঘরে দেখানো হবে বীর প্রতীক ওডারল্যান্ড তথ্যচিত্রটি।দ্বিতীয় বিশ্বযুদ্ধে অংশ নেওয়া ওডারল্যান্ড কাজ করতেন জুতা প্রস্তুতকারী প্রতিষ্ঠান বাটায়। শুরুতে বাংলাদেশের পক্ষে গুপ্তচর হিসেবে ও পরে সরাসরি মুক্তিযুদ্ধে অংশ নেন তিনি। যুদ্ধের পর বঙ্গবন্ধু শেখ মুজিবুর রহমান তাঁকে আর্থিক সম্মাননা দিলে তিনি তা যুদ্ধাহত মুক্তিযোদ্ধাদের সাহায্যার্থে দান করেন। তথ্যচিত্রটির পরিচালক মাহবুবুর রহমান বলেন, ‘ওডারল্যান্ডকে নিয়ে সেমিনার করেছি, বই লিখেছি। তারই ধারাবাহিকতায় এ তথ্যচিত্র। ২০১০ সালে শুরু হয় এর কাজ।’ তিনি জানান, অস্ট্রেলিয়া, নেদারল্যান্ডস, জার্মানি ও বাংলাদেশে তথ্যচিত্রটির দৃশ্যধারণ করা হয়েছে। এতে কণ্ঠ দিয়েছেন বাচিক শিল্পী হাসান আরিফ।তথ্যচিত্রের উদ্বোধনী প্রদর্শনীতে উপস্থিত থাকবেন তথ্যমন্ত্রী হাসানুল হক ইনু, ঢাকা বিশ্ববিদ্যালয়ের উপাচার্য আ আ ম স আরেফিন সিদ্দিক, জাতিসংঘের বাংলাদেশ স্থায়ী মিশনের সাবেক প্রধান এ কে আবদুল মোমেন, অস্ট্রেলিয়ার সাবেক হাইকমিশনার লে. জেনারেল (অব.) মাসুদ উদ্দিন চৌধুরী, বিএফইউজের সভাপতি মনজুরুল আহসান বুলবুল, পিএসসির সাবেক চেয়ারম্যান ইকরাম আহমেদ, মুক্তিযুদ্ধ জাদুঘরের ট্রাস্টি মফিদুল হক, বাংলাদেশ পুলিশের বিশেষ শাখার ডিআইজি মাহবুব হোসেন ও বীর প্রতীক ওডারল্যান্ড তথ্যচিত্রের পরামর্শক রাজু আলীম। যৌথভাবে এ তথ্যচিত্র প্রযোজনা করেছেন লেখক পি আর প্ল্যাসিড ও হরিইকে নাওয়া।
