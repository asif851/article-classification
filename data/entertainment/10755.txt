
সবাই তাকে আমিনা সুন্দরী বলে ডাকে। ঘটনাবহুল তার জীবন। নানা ঘাত-প্রতিঘাতে থেমে যায় না সে। প্রবল প্রতিকূলতার মুখেও দৃপ্তকণ্ঠে ঘোষণা করে, ‘জীবন তো একটাই। সুখ-দুঃখ, হাসি-কান্না—সব এই এক জীবনের মধ্যে। জীবন শেষ তো বেবাক শেষ।’
প্রায় ৩০০ বছরের পুরোনো লোককাহিনি ‘নছর মালুম ও ভেলুয়া সুন্দরী’ অবলম্বনে গড়ে উঠেছে থিয়েটার আর্ট ইউনিটের নাটক ‘আমিনা সুন্দরী’। দেশের অন্যতম নাট্যদল থিয়েটার আর্ট ইউনিট ২০০৭ সালে মঞ্চে নিয়ে আসে নাট্যপ্রযোজনা ‘আমিনা সুন্দরী’। এরই মধ্যে দেশ বিদেশে নাটকটি প্রশংসা কুড়িয়েছে। ১৭ জানুয়ারি রঙ্গায়ণের আমন্ত্রণে ভারতের মাইশারে নাটকটির বিশেষ প্রদর্শনী হবে। ১৯ জানুয়ারি কর্ণাটকে নাটকটির আরেকটি প্রদর্শনী হবে।থিয়েটার আর্ট ইউনিট সূত্রে জানা গেছে, ‘আমিনা সুন্দরী’ নাটকের দুই প্রদর্শনী উপলক্ষে আগামী সপ্তাহে ভারতে যাবেন দলটির সদস্যরা।‘আমিনা সুন্দরী’ নাট​কটি লিখেছেন এস এম সোলায়মান। নির্দেশনা দিয়েছেন রোকেয়া রফিক। এটি থিয়েটার আর্টের ১২তম প্রযোজনা। ‘আমিনা সুন্দরী’ একটি লোককাহিনি অবলম্বনে রচিত হলেও তাতে কালোত্তীর্ণভাবে নারীর বৈষম্য-বঞ্চনাকে তুলে ধরা হয়েছে।
