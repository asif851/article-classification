
কিছুদিন ধরেই বলিউড-ক্রিকেট প্রেম উপাখ্যানে শোনা যাচ্ছে বলিউডের অভিনেত্রী শ্রুতি হাসান ও ক্রিকেটার সুরেশ রায়নার নাম। নতুন এ জুটি জোর গলায় প্রেমের কথা অস্বীকার করলেও সম্প্রতি হাটে হাঁড়ি ভেঙে দিয়েছে তাঁদের কাছের একটি সূত্র। শ্রুতি ও সুরেশ একে অন্যের প্রেমে হাবুডুবু খাচ্ছেন বলেই দাবি করেছে সূত্রটি।গত মে মাসের শেষের দিকে শ্রুতি ও সুরেশের প্রেমের খবর চাউর হয় বলিউডে। এর পরিপ্রেক্ষিতে তাঁরা দুজনই বিষয়টিকে অস্বীকার করেন। কিন্তু সম্প্রতি সম্পূর্ণ ভিন্ন সুরেই কথা বলেছে তাঁদের কাছের একটি সূত্র।শ্রুতি-সুরেশ প্রেম প্রসঙ্গে ঘনিষ্ঠ ওই সূত্রের বরাতে মিড-ডে ডটকম জানিয়েছে, তাঁদের প্রেম বর্তমানে প্রাথমিক পর্যায়ে রয়েছে। এ জন্য এখনই বিষয়টি নিয়ে জনসমক্ষে কথা বলতে চান না তাঁরা। বিরাট কোহলি ও আনুশকা শর্মার মতো তাঁরাও প্রেমের বিষয়টি গোপন রাখতে চান। তাঁদের প্রেমটা ভালোই জমে উঠেছে। কিন্তু তাঁরা চান না তাঁদের প্রেমের রসায়নটা এখনই সবাই ধরে ফেলুক।এদিকে আরেকটি সূত্র জানিয়েছে, সুরেশ ও শ্রুতি প্রেমের সম্পর্কে জড়ালেও ইচ্ছে করেই তা গোপন রেখেছেন তাঁরা। কারণ, তাঁরা মনে করছেন, প্রেমের খবর নিয়ে বেশি হইচই হলে তাঁদের পেশাজীবন ক্ষতিগ্রস্ত হবে। সুরেশ নিশ্চিত করতে চান, ব্যক্তিগত জীবন কোনোভাবেই যেন তাঁর ক্রিকেট ক্যারিয়ারে নেতিবাচক প্রভাব ফেলতে না পারে। অন্যদিকে, শ্রুতিও তাঁর সমস্ত মনোযোগ কেন্দ্রীভূত রাখতে চান চলচ্চিত্রের অভিনয়ে।ক্রিকেট ও বলিউডের তারকাদের মধ্যে প্রেমের ইতিহাস বেশ দীর্ঘ। এই তালিকায় নাম লিখিয়েছেন শর্মিলা ঠাকুর-মনসুর আলী খান পতৌদি থেকে শুরু করে সংগীতা বিজলানি-আজহার উদ্দিন, নিনা গুপ্তা-ভিভিয়ান রিচার্ডস, কিম শর্মা-যুবরাজ সিং, আনুশকা শর্মা-বিরাট কোহলিসহ আরও অনেকে।
