
প্রায় তিন বছর পর ‘পার্থিব’ ব্যান্ড প্রকাশ করতে যাচ্ছে তাঁদের নতুন অ্যালবাম ‘স্বাগত বাংলাদেশে’। পুরো অ্যালবামটি সাজানো হয়েছে ৯টি দেশাত্ববোধক গান দিয়ে। 
‘স্বাগত বাংলাদেশে’ অ্যালবামটি সিএমভির ব্যানার থেকে প্রকাশ পাবে ২ ডিসেম্বর। ‘পার্থিব’ ব্যান্ডের সদস্যরা জানান, এই অ্যালবামটির মোড়ক উন্মোচন হবে একটু ভিন্ন ভাবে। ২ ডিসেম্বর রাতে দেশ টিভির ফোনোলাইভ অনুষ্ঠান ‘কলের গান’ এর মঞ্চে দাঁড়িয়ে অ্যালবামটির মোড়ক উন্মোচন করা হবে। যেখানে পার্থিব সদস্যরা ছাড়াও উপস্থিত থাকার কথা রয়েছে সংগীতশিল্পী পার্থ বড়ুয়া, বাপ্পা মজুমদার, সুমন কল্যাণ এবং সিএমভি’র প্রধান এসকে সাহেদ আলীর। তাছাড়া সেদিন টেলিভিশনে সরাসরি প্রচারিত এই প্রকাশনা উৎসবে টেলিফোনেও কয়েকজন জনপ্রিয় সংগীত শিল্পী যুক্ত হবেন বলে জানা গেছে। জানা গেছে, অ্যালবামের গানগুলোতে ৫২ ’র ভাষা আন্দোলন, মহান মুক্তিযুদ্ধ, ক্রিকেট, বৈশাখের উৎসব কিংবা ঈদের আনন্দ সহ বাংলাদেশের গুরুত্বপূর্ণ প্রায় সব বিষয়ই থাকছ। যেখানে ৮টি বাংলা গানের পাশাপাশি বিদেশি শ্রোতাদের আকৃষ্ট করতে রাখা হয়েছে ‘ওয়েলাম টু বাংলাদেশ’ শিরোনামের একটি গান। সবগুলো গানের কথা ও সুর ‘পার্থিব’-এর লিড গিটারিস্ট আশফাকুল বারি রুমনের। এই ব্যান্ডের অন্য সদস্যরা হলেন কিবোর্ড ও কণ্ঠে রনি, বেজ গিটার ও রেকর্ডিংয়ে কিবরিয়া কিবু, ড্রামস ও পারকাশনস-এ শুভ এবং অতিথি গিটারিস্ট হিসেবে সেলিম হায়দার।  ‘পার্থিব’-এর পথচলা শুরু হয় ২০০৩ সালে।
