
কলকাতার জনপ্রিয় ধারাবাহিক ‘রাশি’-এর দেব চরিত্রে অভিনয় করেছেন রাকিন। তিনি এবার কাজ করবেন ঢাকার ছবি ‘প্রেমে অনেক জ্বালা’তে। রাকিনের নায়িকা হতে যাচ্ছেন মডেল ও অভিনেত্রী অরিন।সম্প্রতি হয়ে গেল ‘প্রেমে অনেক জ্বালা’ ছবির মহরত। গত বৃহস্পতিবার রাজধানীর একটি শুটিংবাড়িতে ছবিটির মহরত ঘোষণা করেন প্রযোজক মোস্তাফিজুর রহমান। সে সময় উপস্থিত ছিলেন চলচ্চিত্র উন্নয়ন করপোরেশনের যুগ্ম সচিব মোহাম্মদ আজম, ছবির পরিচালক আবদুল মান্নান, সহাকারী পরিচালক শামসুদ্দিন আহমেদ ও ছবির শিল্পী-কলাকুশলীরা।অরিন জানালেন, বছর দেড়েক আগে কলকাতার একটি অনুষ্ঠানে রাকিনের সঙ্গে তাঁর পরিচয়। সেই সূত্র ধরে নতুন ছবিতে একসঙ্গে কাজ করা। তিনি বলেন, ‘ইতিমধ্যে ছবিটির দুই দিনের শুটিং শেষ। ২০ সেপ্টেম্বর থেকে রাকিনের সঙ্গে শুটিং শুরু হবে। আশা করছি কাজটা ভালো হবে।’ অরিনের একমাত্র মুক্তিপ্রাপ্ত ছবি কাজী হায়াত পরিচালিত ‘ছিন্নমূল’। এরই মধ্যে নতুন দুই ছবি ‘বিধ্বস্ত’ ও ‘ফিফটি ফিফটি লাভ’-এর শুটিং শেষ হয়েছে। শুরু হয়ে গেছে ‘প্রেমে অনেক জ্বালা’ ছবির শুটিং। এর কয়েকটি গান ধারণ করা হবে ভারত ও ভুটানের বেশ কয়েকটি জায়গায়। ছবিটির চিত্রনাট্য লিখেছেন পিজি মোস্তফা।
