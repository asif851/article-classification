
‘যতই দিন যাচ্ছে, ছবিমেলার ব্যাপারে মানুষের আকাঙ্ক্ষা বাড়ছে। সেই আকাঙ্ক্ষার সঙ্গে তাল মিলিয়ে চলতে পারাটা কঠিন। তবে আমরা জোর দিয়ে বলতেই পারি, ছবিমেলার অষ্টম আয়োজনটি বাংলাদেশের শিল্পকে নতুন স্তরে নিয়ে যাচ্ছে। এবারের কাজগুলোর মান এবং বিস্তৃতি অসাধারণ। এর ভিন্নতা এবং ব্যাপ্তিও চমকপ্রদ। কিউরেটরদের কাজের ধারায় এটা অবশ্যই একটা নতুন মোড়, এমনকি দর্শকের সঙ্গে যোগাযোগের ক্ষেত্রেও কাজগুলো নতুন মাত্রা তৈরি করবে। বাংলাদেশি আলোকচিত্রে এটি নতুন যুগের সূচনা বলে আমি মনে করি।’ এ মন্তব্য উৎসবের পরিচালক শহীদুল আলমের। প্রতি দুই বছর অন্তর দৃক পিকচার লাইব্রেরি এবং পাঠশালা সাউথ এশিয়ান মিডিয়া ইনস্টিটিউট এ উৎসবের আয়োজন করে থাকে।১৫ দিনের ছবিমেলার এই উৎসব শুরু হচ্ছে আজ ২৩ জানুয়ারি। উদ্বোধন করবেন রাষ্ট্রপতি মো. আবদুল হামিদ। অনুষ্ঠানে উপস্থিত থাকবেন সংস্কৃতিমন্ত্রী আসাদুজ্জামান নূর, শিল্পকলা একাডেমীর মহাপরিচালক লিয়াকত আলী, লেন্স ব্লগ-এর সম্পাদক এবং নিউইয়র্ক টাইমস-এর সিনিয়র স্টাফ আলোকচিত্রী জেমস এস্ট্রিন এবং জিও ম্যাগাজিনের আলোকচিত্র পরিচালক রুথ ইখর্ন।বৃহস্পতিবার দুপুরে আয়োজিত এক সংবাদ সম্মেলনে এসব তথ্য জানানো হয়। ছবিমেলার উৎসব পরিচালক শহিদুল আলমের পরিচালনায় এতে আরও উপস্থিত ছিলেন কিউরেটর এ এস এম রেজাউর রহমান এবং মুনেম ওয়াসিফ, অতিথি কিউরেটর সালাহউদ্দিন আহমেদ এবং মাহবুবুর রহমান, মার্কিন আলোকচিত্রী কেভিন বুব্রিস্কি এবং স্পেনীয় আলোকচিত্রী ক্রিস্টিনা নুনেজ। অতিথিরা সংবাদ সম্মেলনে বক্তব্য দেন এবং ছবিমেলা ৮-এর ক্যাটালগের মোড়ক উন্মোচন করেন।সংবাদ সম্মেলনে জানানো হয়, এবার ১১টি ভেন্যুজুড়ে এই উৎসবটি চলবে আগামী ৫ ফেব্রুয়ারি পর্যন্ত। ছবিমেলার বিষয় হছে ‘অন্তরঙ্গ’। প্রায় ২২টি দেশ থেকে ৩০ জনের বেশি শিল্পীর কাজ এবারের উৎসবে প্রদর্শিত হচ্ছে। ছবিমেলার এবারের কমর্সূচির মধ্যে আছে ৩৩টি প্রদর্শনী, ১২টি কমর্শালা, দুদিনব্যাপী পোটর্ফোলিও রিভিউ এবং সেইসঙ্গে বেশ কিছু আর্টিস্ট টক, লেকচার, কমর্শালা এবং প্রেজেন্টেশন। এ বছর চারুকলার বকুলতলা, বুলবুল ললিতকলা একাডেমি কিংবা বিউটি বোর্ডিংয়ের মতো জায়গাগুলোতে প্রদর্শনীর মাধ্যমে আলোকচিত্রকে সর্বগামী করে তোলা হচ্ছে। রিকশা ভ্যানে করে প্রদর্শনীর ছবিগুলোর সংক্ষিপ্ত সংস্করণ বরাবরের মতো শহরময় ঘুরবে।এ মহাযজ্ঞে শিরিন নিশাত, ল্যারি টাওয়েল, সাইমন নরফোকের মতো আলোকচিত্রীরা একই মঞ্চে দেখবেন শিক্ষার্থীদের কাজ। থাকছে ইরানের আবদুল্লাহ হাইদারি, ফ্রান্সের আলেকজান্দ্রা সেরানো, আতোঁয়া ব্রুই, জার্মানির আন্দ্রেঁ ডিফেনবাখ, ইউক্রেনের আর্থার বন্ডার, ভারতের দিনেশ অবিরাম, রাশিয়ার ইয়ানা রোমানোভা প্রমুখের ছবি।ছবিমেলার অষ্টম অধিবেশনে আলোকচিত্রশিল্পী আনোয়ার হোসেনকে আজীবন সম্মাননা দেওয়া হবে।
