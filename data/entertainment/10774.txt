
জেনিফার অ্যানিস্টনের সঙ্গে সংসার ভেঙে অ্যাঞ্জেলিনা জোলির সঙ্গে ঘর বেঁধেছিলেন হলিউড অভিনেতা ব্র্যাড পিট। এক যুগ একসঙ্গে থাকার পর পিটের সেই সম্পর্কও গত বছর ভেঙে যায়। বছর না ঘুরতে এই নায়কের সাবেক স্ত্রী জেনিফারেরও ছাড়াছাড়ি হয় জাস্টিন থেরক্সের সঙ্গে। পিট আর জেনিফার দুজনেই এখন একা। গুঞ্জন শোনা যাচ্ছে, এই সাবেক স্বামী-স্ত্রী নাকি একটু একটু করে আবার কাছে আসছেন। নিজেদের একাকিত্বের সময় একে অন্যের সঙ্গ ভালোই উপভোগ করছেন দুজন। আর এতে পুরো সায় আছে ব্র্যাড পিটের মায়ের। কারণ, ছেলের বউ হিসেবে জোলির থেকে জেনিফারকেই বেশি পছন্দ করতেন তিনি।
ব্র্যাড পিট আর জেনিফারের বিচ্ছেদ যেভাবে হয়েছিল, তাতে মোটেও খুশি ছিলেন না পিটের মা জেন এটা পিট। এমনকি ছেলের সঙ্গে অ্যানিস্টনের সম্পর্ক চুকেবুকে যাওয়ার অনেক বছর পর পর্যন্ত সাবেক পুত্রবধূর সঙ্গে সম্পর্ক রেখেছিলেন তিনি। এরপর জেনিফার পুনরায় বিয়ে করলে সেই যোগাযোগে কিছুটা ভাটা পড়ে। কিন্তু এখন মনে হয় আবারও এসেছে পিটের মায়ের খুশির দিন। কারণ, একটি সূত্রের খবর অনুযায়ী সম্প্রতি পিট আর জেনিফার বেশ কয়েকবার দেখা করেছেন। বিচ্ছেদের পর দুজনের জীবনে যে টানাপোড়েন গেছে, সেখান থেকে বের হওয়ার জন্যই নাকি একে অপরের সঙ্গে সময় কাটাচ্ছেন। আর তাঁদের দুজনকে কাছে আনতে নাকি অনুঘটকের কাজ করছেন আরেক হলিউড অভিনেতা জর্জ ক্লুনি। ক্লুনির মুখপাত্র অবশ্য এই খবর তুড়ি মেরে উড়িয়ে দিয়েছেন।
বে খবরটি সত্যি হলে মনে হয় পিটের মায়ের থেকে খুশি আর কেউ হবেন না। মেট্রো
