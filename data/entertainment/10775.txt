
গাজী নাফিস আহমেদ মূলত একজন ডকুমেন্টারি ফটোগ্রাফার। তাঁর ক্যামেরার ফ্রেমে আটকে রাখেন জীবনের বিজ্ঞান। রাজধানীর ধানমন্ডির এডওয়ার্ড কেনেডি সেন্টারে গতকাল মঙ্গলবার শুরু হয়েছে তাঁর একক প্রদর্শনী ‘কাইনেটিক’। উদ্বোধন করেন প্রখ্যাত আলোকচিত্রী ইমতিয়াজ আলম বেগ। বিশেষ অতিথি ছিলেন শিল্পী মনিরুল ইসলাম।প্রদর্শনীতে আলোকচিত্রীর ধারাবাহিক কাজের এক প্রতিরূপ পাওয়া যায়। মূলত পদার্থবিদ্যার তত্ত্বমতে, নানা অণু-পরমাণুর পারস্পরিক ঘর্ষণ, চাপ ইত্যাদির কারণে এক আবদ্ধ স্থানে নানা পারিপার্শ্বিক অবস্থা, যেমন তাপ, আয়তন ইত্যাদির ওপর প্রভাব পড়ে, তেমনি আলোকচিত্রী আমাদের মানবসমাজ বা পরিবেশের নানা উপকরণের পারস্পরিক সম্পর্ক, আবেগ, ক্ষয় ইত্যাদিকে পদার্থবিদ্যার গতিশক্তির সঙ্গে তুলনা করেছেন। পদার্থবিদ্যার এই তাত্ত্বিক রূপকে মানবীয় আচরণের মাধ্যমে বাস্তবের সঙ্গে এক অমোঘ বাস্তবের মুখোমুখি দাঁড় করিয়েছেন আলোকচিত্রী। ১৭ নভেম্বর পর্যন্ত চলবে এ প্রদর্শনী।আলোকচিত্রী নাফিস লন্ডনের গুইল্ডহল বিশ্ববিদ্যালয় থেকে আর্ট এবং ডিজাইনে কোর্স করেছেন। তখনই আলোকচিত্রের প্রতি আকর্ষণ অনুভব করেছেন। পরে ঢাকার ফটোগ্রাফির স্কুল পাঠশালা থেকে বিএ সম্পন্ন করেন। চলমান প্রদর্শনীটি প্রতিদিন সকাল ১০টা থেকে রাত আটটা পর্যন্ত চলবে।
