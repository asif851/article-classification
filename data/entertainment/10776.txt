

• সাংবাদিক জুটন চৌধুরী আর নেই। • মোহাম্মদপুর পিসি কালচারের বাসায় তিনি শেষনিশ্বাস ত্যাগ করেন। • তিনি দীর্ঘদিন কোলন ক্যানসারে ভুগছিলেন।

সাংবাদিক জুটন চৌধুরী আর নেই। গতকাল শনিবার রাত ১২টা ১০ মিনিটে মোহাম্মদপুর পিসি কালচারের বাসায় তিনি শেষনিশ্বাস ত্যাগ করেন। তিনি দীর্ঘদিন কোলন ক্যানসারে ভুগছিলেন। কলকাতার অ্যাপোলো হাসপাতালে চিকিৎসাধীন ছিলেন তিনি। মৃত্যুকালে তিনি মা, স্ত্রী, এক ছেলে ও এক মেয়ে রেখে গেছেন।
জুটন চৌধুরীর বন্ধু সাংবাদিক মনিরুল ইসলাম জানান, আজ রোববার দুপুর ১২টায় জুটন চৌধুরীর মরদেহ বাংলাদেশ চলচ্চিত্র উন্নয়ন করপোরেশনে (এফডিসি) নিয়ে যাওয়া হবে। সেখানে চলচ্চিত্রের সঙ্গে সংশ্লিষ্ট ব্যক্তিরা তাঁকে শেষ শ্রদ্ধা জানাবেন। এরপর তাঁর মরদেহ নিয়ে যাওয়া হবে জাতীয় প্রেসক্লাবে। রাজারবাগ বরদেশ্বরী কালীমন্দিরসংলগ্ন শ্মশানে তাঁর শেষকৃত্য সম্পন্ন হবে।
জুটন চৌধুরী দীর্ঘদিন জনপ্রিয় পাক্ষিক ম্যাগাজিন ‘আনন্দধারা’য় প্রধান প্রতিবেদক হিসেবে দায়িত্ব পালন করেন। এরপর নিজের সম্পাদনায় ‘বিনোদন চিত্র’ নামে একটি ম্যাগাজিন প্রকাশ করেন। সর্বশেষ তিনি দৈনিক সংবাদ প্রতিদিনে জ্যেষ্ঠ প্রতিবেদক হিসেবে কর্মরত ছিলেন।
জুটন চৌধুরীর মৃত্যুতে শোক প্রকাশ করেছে বাংলাদেশ চলচ্চিত্র সাংবাদিক সমিতি (বাচসাস)।
