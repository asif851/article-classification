

* ‘মিস ওয়ার্ল্ড বাংলাদেশ’ জেসিয়া ইসলাম শুরুতেই অভিনয় করছেন একটি খণ্ড নাটকে। * ২৮ জানুয়ারি থেকে নাটকটির শুটিং শুরু হবে।* প্রথম নাটকেই সহশিল্পী হিসেবে থাকছেন বন্ধু সালমান মুক্তাদির।* জেসিয়া বললেন, ‘দুই বছর ধরে আমাদের দুজনের পরিচয়।’

ধারাবাহিক নাটকে অভিনয়ের মধ্য দিয়ে ছোট পর্দায় ফেরার কথা ছিল ‘মিস ওয়ার্ল্ড বাংলাদেশ’ জেসিয়া ইসলামের। শেষ পর্যন্ত তা হচ্ছে না। শুরুতেই এই মিস ওয়ার্ল্ড বাংলাদেশের মুকুটজয়ী এই মডেল অভিনয় করছেন একটি খণ্ড নাটকে। আর তাতে সহশিল্পী হিসেবে দেখা যাবে জেসিয়ার বন্ধু ইউটিউবার সালমান মুক্তাদিরকে। ২৮ জানুয়ারি থেকে নাটকটির শুটিং শুরু হবে বলে প্রথম আলোকে জানিয়েছেন জেসিয়া। আজ বৃহস্পতিবার পরিচালক ফয়েজ রেজার সঙ্গে নাটকটি নিয়ে চূড়ান্ত আলোচনায় বসবেন তিনি।
প্রথম নাটকেই সহশিল্পী হিসেবে থাকছেন বন্ধু, অভিনয়জীবনের শুরুতে তাই অনেক খুশি জেসিয়া। বললেন, ‘দুই বছর ধরে আমাদের দুজনের পরিচয়। নিজেদের মধ্যে সম্পর্কটা খুবই চমৎকার। শোবিজের নানা বিষয়ে আমাদের মধ্যে অনেক আলোচনা হয়। পরিচালক যখন আমাদের দুজনকে নিয়ে নাটক নির্মাণের সিদ্ধান্ত নিলেন, আমরা খুবই খুশি।’
জেসিয়া বলেন, ‘আমরা এমনিতে অনেক মজা করি। প্রথম নাটকে একসঙ্গে অভিনয় করার পুরো সময়টা উপভোগ করব। খুবই ইন্টারেস্টিং হবে বলে মনে করছি।’
কিছুদিন আগে জেসিয়া জানিয়েছিলেন, ‘ব্যাচেলর ডটকম’ শিরোনামের একটি ধারাবাহিক নাটকের শুটিং শুরু করতে যাচ্ছেন তিনি। নাটকটি পরিচালনা করার কথা ছিল ইফতেখার শুভর। আপাতত খণ্ড নাটক দিয়েই যে জেসিয়ার অভিনয়ে অভিষেক ঘটতে যাচ্ছে, তা নিশ্চিত করলেন তিনি।
