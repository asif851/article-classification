
আর কদিন পরই ঢাকার উত্তরা ৭ নম্বর সেক্টর লেকপাড়ে নতুন একটি রেস্তোরাঁ চালু হতে যাচ্ছে। ‘মেরি মন্টানা’ নামের এই রেস্তোরাঁর মালিক ঢালিউডের নায়িকা মৌসুমীর ছেলে ফারদীন। এখন চলছে শেষ মুহূর্তের প্রস্তুতি। ছেলের রেস্তোরাঁ যেন সঠিক সময়ে চালু হয়, সে বিষয়ে সার্বক্ষণিক পর্যবেক্ষণ করে চলছেন মৌসুমী। তাই আপাতত কোনো কাজকর্মও করছেন না।
মৌসুমী বলেন, ‘আমার ছেলের ইচ্ছের কারণে এটি চালু করার সিদ্ধান্ত নিয়েছি। শুরুর দিকে আমি ও সানী (ওমর সানি) দুজনেই সময় দেব। ও যখন পুরোপুরিভাবে সবকিছু আয়ত্তে নিয়ে আসতে পারবে, তখন আমরা সরাসরি যুক্ত থাকব না। আমার ছেলে তো রেস্তোরাঁ নিয়ে খুবই সিরিয়াস। সারাক্ষণ দেশের ও দেশের বাইরের বিভিন্ন রেসিপি নিয়ে গবেষণা করে যাচ্ছে।’
খাবারের ধরন সম্পর্কে মৌসুমী বলেন, ‘মেক্সিকান ও ফিউশনধর্মী খাবার থাকবে বেশি। আর দামটাও মানুষের কথা চিন্তা করেই করা হবে। আশা করছি, আমাদের এখানকার খাবার সবাই বেশ উপভোগ করবেন।’
মৌসুমীর ছেলে ফারদীন নির্মাণের সঙ্গেও যুক্ত রয়েছেন। তাঁর পরিচালনায় নির্মিত সর্বশেষ টেলিছবি ‘ডেস্টিনেশন’। এরই মধ্যে যুক্তরাষ্ট্রের লস অ্যাঞ্জেলেসের ফিল্ম কানেকশন ফিল্ম ইনস্টিটিউটে ব্যাচেলর কোর্সে ভর্তি হয়েছেন ফারদীন। উদ্দেশ্য চলচ্চিত্র নির্মাণে নিজেকে আরও দক্ষ করে গড়ে তোলা।
