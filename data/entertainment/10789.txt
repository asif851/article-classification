
কয়েক মাস ধরে অভিনয় থেকে দূরে আছেন ঈশিতা। আপাতত তাঁর অভিনয়ে ফেরার কোনো ইচ্ছাও নেই। গান নিয়ে এখন তাঁর ভাবনা। চার মাস ধরে নিয়মিত গানের চর্চা করছেন নিষ্ঠার সঙ্গে। সে হিসেবে বলা যায়, অভিনয়ের চেয়ে এখন গানেই বেশি মনোযোগী হচ্ছেন তিনি। গত বৃহস্পতিবার দুপুরে ঈশিতার বারিধারার বাসায় কথা প্রসঙ্গে গান নিয়ে তাঁর নতুন ভাবনাগুলো প্রথম আলোকে জানান।এক ছেলে, এক মেয়ে ও স্বামীকে নিয়ে বারিধারায় থাকেন ঈশিতা। সংসার নিয়ে তাঁকে বেশ ব্যস্ত থাকতে হয়। ছেলে এরই মধ্যে স্কুলে যাওয়া শুরু করেছে। আর মেয়ের বয়স মাত্র সাত মাস। এদিকে ঈশিতার নিজের রয়েছে পড়াশোনার ব্যস্ততাও। তিনি এখন নর্থ সাউথ বিশ্ববিদ্যালয়ে এমবিএ করছেন। শিগগিরই তাঁর পড়াশোনার পাটও চুকে যাবে। তাহলে কি আবার অভিনয়ে দেখা যাবে তাঁকে?ঈশিতার কথা, ‘অভিনয় করার মতো পর্যাপ্ত সময় এই মুহূর্তে আমার মোটেও নেই। সব কাজ শেষ করার পর বাসায় থাকি। যে সময়টুকু পাই, তাতে গানের চর্চটা ভালোভাবে করতে পারি। সেটাই করে যাচ্ছি।’অভিনয়শিল্পী ঈশিতার কাছ থেকে শিগগিরই আবারও গান শোনা যাবে তাহলে? ‘তেমনটা আমিও ভাবছি। আমি আগেও গান গাইতাম। পাঁচটি অ্যালবামও প্রকাশিত হয়েছে। গানের চর্চা কিন্তু আমি আগেও করতাম। এখন এদিকটায় বেশি জোর দিচ্ছি। বছর শেষে নতুন গান উপহার দিতে পারব হয়তো। তবে যদি দেখি যে বছর শেষেও আমি মানসিকভাবে তৈরি নই, তাহলে আরেকটু সময় নেব।’ঈশিতার সর্বশেষ গানের অ্যালবাম প্রকাশিত হয় ১৩ বছর আগে। ওই অ্যালবামের সুর ও সংগীত পরিচালনা করেন প্রণব ঘোষ।
