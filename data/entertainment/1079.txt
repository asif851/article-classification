
অমিতাভ বচ্চন ও আমির খান অভিনীত প্রথম ছবি ‘থাগস অব হিন্দুস্তান’। এই ছবিতে ক্যাটরিনা কাইফ অভিনয় করছেন কি না, তা নিয়ে ছিল অনেক জল্পনা-কল্পনা। প্রায় দুই সপ্তাহ আগে আমির খানই নিশ্চিত করেন, ক্যাট এই ছবিতে কাজ করছেন।
সম্প্রতি ছবির একটি সূত্র জানায়, নতুন এই ছবিতে ক্যাটরিনা কাইফকে দেখা যাবে একজন নৃত্যশিল্পীর চরিত্রে। ‘অগ্নিপথ’ সিনেমার ‘সেই চিকনি চামিলি’ আর ‘ধুম ৩’–এর ‘কামলি’-র পর দর্শকেরা এবার ক্যাটের আরও কিছু দুর্দান্ত নাচ দেখতে পাওয়ার আশা তাই করতেই পারেন।
গুঞ্জন শোনা যাচ্ছিল, ‘থাগস অব হিন্দুস্তান’-এ ক্যাটরিনা একজন বিলেতি মেয়ের চরিত্রে অভিনয় করবেন। কিন্তু খবরটি সত্যি নয়। আমিরের সঙ্গে ক্যাটরিনার এটি দ্বিতীয় ছবি। এর আগে তাঁরা ‘ধুম ৩’ ছবিতে অভিনয় করেছিলেন। আর বলিউডের ক্যারিয়ারে এটিই এই অভিনেত্রীর প্রথম ঐতিহাসিক ছবি। জুনের ১ তারিখ থেকে এই ছবির শুটিং শুরুর কথা রয়েছে তাঁর। ‘থাগস অব হিন্দুস্তান’-এর আরেক নায়িকা ফাতিমা সানাহ শেখ। তিনি ‘দঙ্গল’-এ আমিরের মেয়ের চরিত্রে অভিনয় করেছিলেন।
এ ছাড়া ক্যাট এখন সালমান খানের সঙ্গে আবুধাবিতে ‘টাইগার জিন্দা হ্যায়’ ছবির শুটিং করছেন। আর জুলাইয়ে মুক্তি পাবে তাঁর মিউজিক্যাল কমেডি ‘জাগগা জাসুস’। এই ছবিতে ক্যাটরিনার নায়ক রণবীর কাপুর।সূত্র: হিন্দুস্তান টাইমস।
 
