
বলিউডের অনেক তারকাই হলিউডের ছবিতে নাম লিখিয়েছেন। যথেষ্ট যোগ্যতা থাকা সত্ত্বেও এখনো সেই দলে নাম লেখাননি কৃশ তারকা হৃতিক রোশন। এখন পর্যন্ত হলিউডের একাধিক ছবির চিত্রনাট্য হাতে পেলেও সেগুলোতে অভিনয় করতে রাজি হননি তিনি। মূলত চিত্রনাট্য পছন্দ না হওয়ার কারণেই হলিউডের ছবিতে অভিনয় করা হচ্ছে না বলেই জানিয়েছেন ৪০ বছর বয়সী এ তারকা অভিনেতা।
এ প্রসঙ্গে হৃতিক বলেন, ‘প্রায়ই হলিউডের ছবির চিত্রনাট্য পাচ্ছি আমি। আমি সেগুলো পড়েছি। কিন্তু এখন পর্যন্ত কোনো চিত্রনাট্যই আকর্ষণীয় মনে হয়নি আমার কাছে।’ এখন পর্যন্ত হলিউডের পাঁচ থেকে ছয়টি ছবির চিত্রনাট্য হাতে পেয়েছেন বলেও জানিয়েছেন হৃতিক।গত তিন বছরে বলিউডে একের পর এক ব্যবসাসফল ছবি উপহার দিয়েছেন হৃতিক। তাঁর অভিনীত জিন্দেগি না মিলেগি দোবারা (২০১১), অগ্নিপথ (২০১২) ও কৃশ ৩ (২০১৩) ছবিগুলো ভালো ব্যবসা করেছে। এ বছর মুক্তি পাচ্ছে হৃতিক ও ক্যাটরিনা কাইফ অভিনীত ছবি ব্যাং ব্যাং। আগামী ২ অক্টোবর মুক্তি পাচ্ছে ছবিটি। মুক্তির আগেই বছরের অন্যতম আলোচিত ছবি হিসেবে বিবেচিত হচ্ছে ব্যাং ব্যাং।অ্যাকশন-থ্রিলার ঘরানার ছবিটিতে ঝুঁকিপূর্ণ নানা দৃশ্যে নিজেই অভিনয় করেছেন হৃতিক। ছবিটির শুটিং করতে গিয়ে মাথায় আঘাত পাওয়ায় অস্ত্রোপচারও করতে হয়েছিল তাঁর। এত কিছুর পরও ক্যারিয়ারের অন্যতম সহজ ছবি হিসেবে ব্যাং ব্যাং ছবির নাম উল্লেখ করেছেন হৃতিক। সম্প্রতি এক খবরে এমনটিই জানিয়েছে ইন্দো-এশিয়ান নিউজ।এ প্রসঙ্গে হৃতিক বলেন, ‘হ্যাঁ, আমার জীবনের অন্যতম সহজ ছবি এটি। জীবনের কঠিনতম সময় পার করার পর সবকিছুই সহজ হয়ে যায়।’
