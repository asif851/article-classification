
* কিক বক্সার আলী জ্যাকো এবার বাংলা গান নিয়ে হাজির হচ্ছেন। * একান্ত শখের বশে হঠাৎ চিন্তা থেকে গান শুরু করেন তিনি। * আজ বুধবার মুক্তি পাচ্ছে তাঁর প্রথম বাংলা গান।
কিক বক্সার থেকে পশ্চিমা সংগীতে নাম লেখানো আলী জ্যাকো এবার বাংলা গান নিয়ে হাজির হচ্ছেন। আজ বুধবার মুক্তি পাচ্ছে তাঁর প্রথম বাংলা গান। তাঁর প্রথম প্রকাশিত একক গান ‘গিভ মাই লাভ আ ব্র্যান্ড নিউ নেম’-এর বাংলা সংস্করণ এটি। গত সোমবার পূর্ব লন্ডনের আরবার সিটি হোটেলে আয়োজিত এক সংবাদ সম্মেলনে নতুন গানের ঘোষণা দেওয়ার পাশাপাশি নিজের ভবিষ্যৎ ভাবনার কথা তুলে ধরেন হুট করে সংগীতের ভুবনে পা রাখা এই শিল্পী।
বাংলাদেশি বংশোদ্ভূত যুক্তরাজ্যের এই গায়ক জানান, একান্ত শখের বশে হঠাৎ চিন্তা থেকে গান শুরু করেন তিনি। মূলত ইংরেজি গান নিয়ে কাজ করছেন। তবে পিতৃভূমি বাংলাদেশের শ্রোতাদের জন্য সময়-সময় বাংলা গান নিয়ে হাজির হবেন। জানালেন, তাঁর প্রথম বাংলা গান মুক্তি পেতে যাচ্ছে। থাকছে গানটির মিউজিক ভিডিও। একই সঙ্গে ‘আই ফাউন্ড লাভ’ নামে তাঁর একটি ইংরেজি গানও বাজারে ছাড়া হবে।যুক্তরাজ্যের পক্ষে পাঁচবার ‘বিশ্ব কিক বক্সিং চ্যাম্পিয়ন’ আলী জ্যাকো বলেন, এ বছর ১১ মাসে ১১টি ইংরেজি গান মুক্তি দেওয়ার পরিকল্পনা করেছেন। গানগুলোর কাজ এগোচ্ছে। প্রতিটি গানের সঙ্গে থাকবে মিউজিক ভিডিও।
অ্যালবাম বের করার পরিবর্তে একক গান মুক্তির ব্যাপারে জ্যাকো বলেন, প্রযুক্তির পরিবর্তনের কারণে অ্যালবাম এখন আর কেউ কেনে না। মানুষ নিজের পছন্দমতো গান বেছে নেয়। যে কারণে অ্যালবাম করার বদলে একক গানের প্রতি জোর দিচ্ছেন তিনি।
ইউটিউব, আইটিউনসহ ইন্টারনেটের বিভিন্ন মাধ্যমে পাওয়া যাবে আলী জ্যাকোর গানগুলো।
