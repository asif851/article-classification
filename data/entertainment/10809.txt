
চলচ্চিত্র তারকা আর দর্শকদের মাঝখানের সেতুবন্ধ তাঁরা। দর্শকেরা তারকাকে কীভাবে দেখবেন, সেই দেখাটা আগেই যান্ত্রিক চোখ দিয়ে তাঁরা দেখে নেন, সেই চোখে ধারণ করে রাখেন। চিত্রগ্রাহকদের সঙ্গে তারকাদের সম্পর্ক তাই অন্যমাত্রার। সুচিত্রা সেনের সঙ্গেও দারুণ একটা সম্পর্ক গড়ে উঠেছিল প্রবীণ চিত্রগ্রাহক রমানন্দ সেনগুপ্তর। সুচিত্রার প্রয়াণে শ্রদ্ধা জানালেন এই ৯৭ বছর বয়সীও। শুভরাত্রি ও শিল্পী ছবিতে তিনি ছিলেন চিত্রগ্রাহক।সুচিত্রার সঙ্গে কাজ করার অভিজ্ঞতার স্মৃতিচারণা করে রমানন্দ বলেছেন, ‘যেকোনো অ্যাঙ্গেল থেকেই ওকে সুন্দর লাগত।’ পরিচালকদের ওপর সুচিত্রার কতটা প্রভাব ছিল, সে কথাও বলেছেন, ‘যদি মনে করত শটটা ভালো হয়েছে, রিটেকের মাঝপথেই সে কাট বলে দিত, ফলে পরিচালকের ওই শটেই সন্তুষ্ট হওয়া ছাড়া অন্য কোনো উপায় থাকত না।’ সুচিত্রার মধ্যে একটা নিষ্পাপ শিশুকে খুঁজে পেয়েছিলেন রমানন্দ। বলেছেন, প্যাকআপ হতে না হতেই বাড়ি যাওয়ার জন্য তাড়া শুরু হয়ে যেত সুচিত্রার। ‘এতগুলো বছর পরেও ওর শিশুর মতো আকুতি আমার কানে বাজে’—বলেছেন তিনি। সূত্র: টাইমস অব ইন্ডিয়া
 
