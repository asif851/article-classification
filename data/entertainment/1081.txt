
বউ-শাশুড়ির দ্বন্দ্ব নতুন কোনো বিষয় নয়। আর দশজন সাধারণ মানুষের মতো তারকাদের মধ্যেও যে এই দ্বন্দ্ব বিদ্যমান—তার প্রমাণ দিয়েছেন বলিউডের প্রভাবশালী বচ্চন পরিবারের দুই সদস্য জয়া বচ্চন ও ঐশ্বরিয়া রাই বচ্চন। বেশ কিছুদিন ধরেই শাশুড়ি জয়া বচ্চনের সঙ্গে ঐশ্বরিয়ার মন-কষাকষির গুঞ্জন চলছে বলিউডে। বচ্চন পরিবারের পক্ষ থেকে বিষয়টিকে স্রেফ গুজব দাবি করা হলেও ইদানীং জয়া-ঐশ্বরিয়ার কর্মকাণ্ডে তাঁদের মধ্যে চলমান দ্বন্দ্বের আভাষ পাচ্ছেন অনেকেই।সম্প্রতি ভারতের প্রভাবশালী আম্বানি পরিবারের এক সদস্যের জন্মদিন উদযাপন অনুষ্ঠানে আমন্ত্রণ পেয়েছিলেন বচ্চন পরিবারের সদস্যরা। সেখানে জয়া বচ্চন ও ঐশ্বরিয়া একে অন্যকে এড়িয়ে চলেন। একপর্যায়ে কাছাকাছি এলেও পাশ কাটিয়ে যেতে দেখা যায় তাঁদের। অনুষ্ঠানের পুরোটা সময় অভিষেকের কাছাকাছি থেকেছেন ঐশ্বরিয়া। এক খবরে এ তথ্য জানিয়েছে জিনিউজ।এ ছাড়া চলতি মাসের শুরুর দিকে বলিউডের তারকা দম্পতি ধর্মেন্দ্র-হেমা মালিনীর মেয়ে নৃত্যশিল্পী অহনা দেওলের বিয়ের অনুষ্ঠানেও একে অন্যকে এড়িয়ে চলায় অনেকেই মন্তব্য করেছিলেন, দিনকে দিন বেড়েই চলেছে জয়া-ঐশ্বরিয়ার দ্বন্দ্ব।জয়া-ঐশ্বরিয়ার দ্বন্দ্বের খবর প্রথম চাউর হয়েছিল গত বছরের নভেম্বরে। বিভিন্ন গণমাধ্যমে প্রকাশিত খবরে দাবি করা হয়, ঐশ্বরিয়ার পারিবারিক ও ব্যক্তিগত নানা বিষয়ে জয়ার নিয়মিত হস্তক্ষেপের বিষয়টি ঠিক হজম করতে পারছেন না অ্যাশ।এমনকি তাঁর পেশাগত নানা বিষয়েও নাক গলান জয়া। এসব কারণে বউ-শাশুড়ির মধ্যে খিটিমিটি বেধেছে। তাঁদের মধ্যে মন-কষাকষি শুরু হয়েছে। এ জন্য বচ্চনদের বাড়ি ছেড়ে স্বামী অভিষেক ও একমাত্র মেয়ে আরাধ্য বচ্চনকে নিয়ে আলাদাভাবে সংসার পাতার পরিকল্পনা করছেন ঐশ্বরিয়া।প্রসঙ্গত, ২০০৭ সালের এপ্রিলে সহ-অভিনেতা অভিষেক বচ্চনকে বিয়ের পর থেকেই শ্বশুর-শাশুড়ি অমিতাভ বচ্চন ও জয়া বচ্চনের সঙ্গে যৌথ পরিবারে বসবাস করছেন সাবেক বিশ্বসুন্দরী ও বলিউডের অভিনেত্রী ঐশ্বরিয়া রাই বচ্চন।
