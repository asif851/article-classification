
গত শুক্রবার নানা চমকের মধ্য দিয়ে শেষ হয়েছে বাংলাদেশী আইডল প্রতিযোগিতার অডিশন রাউন্ড। আর আজ শুরু হচ্ছে নয়টি বিভাগ থেকে নির্বাচিত সেরা ১০০ প্রতিভাবান সংগীত প্রতিযোগীকে নিয়ে ‘থিয়েটার রাউন্ড’।এই রাউন্ডের জন্য সেরা ১০০ প্রতিযোগী এসে উঠেছেন ঢাকার একটি পাঁচতারকা হোটেলে। তিন দিনের এই প্রতিযোগিতায় প্রতিযোগীরা মুখোমুখি হচ্ছেন সেরা চব্বিশে ওঠার লড়াইয়ে। থিয়েটার রাউন্ড প্রসঙ্গে বাংলাদেশী আইডলের নির্মাতাপ্রতিষ্ঠান ডেল্টা বের ব্যবস্থাপনা পরিচালক মঈনুল হোসেন মুকুল বলেন, ‘এরই মধ্যে অডিশন রাউন্ডে অনেক ঘটনা ঘটে গেছে বিচারক এবং প্রতিযোগীদের মধ্যে। বিশ্ব মানের রিয়েলিটি শোতে যেমনটা ঘটে হরহামেশা। এর জন্য আমাদের অনেক কাঠখড়ও পোড়াতে হয়েছে। বিশেষ করে আইডলের অন্যতম বিচারক আইয়ুব বাচ্চুর চলে যাওয়ার বিষয়টি ছিল এখন পর্যন্ত বাংলাদেশী আইডলের বড় অঘটন। স্বস্তির বিষয় তিনি আবার ফিরে এসেছেন আমাদের মাঝে। দর্শকদের সুবিধার্থে বলে রাখা ভালো, থিয়েটার রাউন্ডের প্রায় প্রতিটি পর্বেই রয়েছে কিছু চমক ও কিছু অঘটন।’
 এদিকে বাংলাদেশী আইডলের অন্যতম বিচারক মেহরীন বলেন, ‘আশা করছি, অডিশন রাউন্ডের চেয়ে থিয়েটার রাউন্ডের পর্বগুলো দর্শকেরা আরও বেশি উপভোগ করবেন। কারণ এই রাউন্ডে রয়েছে সারা দেশ থেকে বাছাই করা মাত্র ১০০ জন সুপার ট্যালেন্ট প্রতিযোগী। ফলে ১০০ জনের ভিড় ঠেলে সেরা চব্বিশে পৌঁছানো অনেক কঠিন যুদ্ধ হয়ে যাবে প্রতিযোগীদের জন্য। আমি নিজেও এই রাউন্ডটি টিভি সেটের সামনে বসে উপভোগ করার জন্য অপেক্ষায় আছি।’থিয়েটার রাউন্ডে সামিয়া ও হিল্লোলের উপস্থাপনায় বাংলাদেশী আইডলের বিচারক হিসেবে যথারীতি থাকছেন ফেরদৌসী রহমান, এন্ড্রু কিশোর, আইয়ুব বাচ্চু ও মেহরীন মাহমুদ।উল্লেখ্য, ‘বাংলাদেশী আইডল’ প্রচারিত হচ্ছে এসএ টিভিতে প্রতি শুক্রবার রাত সাড়ে আটটায়। একই পর্ব পুনঃপ্রচার হচ্ছে শনিবার বেলা সাড়ে তিনটায় এবং সোমবার রাত সাড়ে ১১টায়। এ ছাড়া ‘বাংলাদেশী আইডল’-এর পর্দার পেছনের নানা অজানা গল্প ও তারকাদের ভাবনা নিয়ে তৈরি ‘বাংলাদেশী আইডল এক্সট্রা’ প্রচারিত হচ্ছে প্রতি শনি ও বুধবার রাত সাড়ে আটটায়। আর পুনঃপ্রচার হচ্ছে রবি ও বুধবার বেলা সাড়ে তিনটায়।
 
