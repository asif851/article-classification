
সোহম, অঙ্কুশ ও ওম। কলকাতার এই তিন নায়ক বাংলাদেশ ও ভারতের যৌথ প্রযোজনার ছবিতে অভিনয় করছেন। এবার তাঁদের সঙ্গে যুক্ত হচ্ছেন জিৎ গাঙ্গুলি। বাদশা নামে যৌথ প্রযোজনার ছবিতে অভিনয় করতে যাচ্ছেন কলকাতার চলচ্চিত্রের অন্যতম জনপ্রিয় এই নায়ক। ছবিটি যৌথভাবে পরিচালনা করবেন বাংলাদেশ থেকে সৈকত নাসির আর কলকাতার বাবা যাদব। ছবিতে জিতের বিপরীতে অভিনয় করবেন বাংলাদেশের নতুন নায়িকা জলি। ছবির শুটিং শুরু হবে ২৬ ফেব্রুয়ারি।ভারতের প্রযোজনা প্রতিষ্ঠান এস কে মুভিজের কর্ণধার অশোক ধানুকা কলকাতা থেকে মুঠোফোনে জানান, দুই বাংলার যৌথ প্রযোজনার ছবিতে জিৎ গাঙ্গুলি এবারই প্রথম অভিনয় করবেন। গত বুধবার তাঁর সঙ্গে আলোচনা চূড়ান্ত হয়েছে। জিৎ এর আগে এস কে মুভিজের ওয়ান্টেড আর শত্রু ছবিতে অভিনয় করেছেন।বাংলাদেশ থেকে ছবিটি প্রযোজনা করছে জাজ মাল্টিমিডিয়া। জিৎ গাঙ্গুলির সঙ্গে যখন যোগাযোগ করা হয়, তখন তিনি হায়দরাবাদে শুটিংয়ে ব্যস্ত ছিলেন।জিৎ গাঙ্গুলির বিপরীতে অভিনয় করার সুযোগ পেয়ে দারুণ খুশি জলি। তাঁর প্রথম ছবি অঙ্গার-এর প্রচারণার কাজে তিনি এখন ব্যস্ত আছেন কলকাতায়। সেখান থেকে মুঠোফানে জলি বলেন, ‘জিতের সঙ্গে অভিনয় করব, এটা আমার জন্য বড় অর্জন।’এস কে মুভিজ থেকে জানানো হয়েছে, বাংলাদেশ, ভারত আর অস্ট্রেলিয়ায় ছবিটির শুটিংয়ের পরিকল্পনা করা হচ্ছে।
