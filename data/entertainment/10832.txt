

* অনিল কাপুর ও তাঁর মেয়ে সোনম কাপুরকে একই ছবিতে দেখা যাবে। * ছবির নাম ‘এক লারকি কো দেখা তো অ্যায়সা লাগা’।* এই ছবিতে আরও অভিনয় করবেন জুহি চাওলা। * ভবিষ্যতে ছেলে হর্ষবর্ধনের সঙ্গেও চলচ্চিত্রে দেখা যাবে অনিলকে।

বলিউড তারকা সোনম কাপুর ভীষণ খুশি। কারণ সবচেয়ে ভালোবাসার মানুষটির সঙ্গে তিনি পর্দা ভাগাভাগি করতে যাচ্ছেন। না, সোনমের প্রেমিক আনন্দ আহুজা বলিউডে নাম লেখাচ্ছেন না। আর আনন্দ সোনমের ভালোবাসার পুরুষ হলেও এই নায়িকার জীবনে প্রিয় মানুষ কিন্তু তাঁর বাবা অনিল কাপুর। শিগগিরই বাবা অনিল কাপুরের সঙ্গে একটি ছবিতে দেখা যাবে সোনমকে। ছবির নাম ‘এক লারকি কো দেখা তো অ্যায়সা লাগা’। গতকাল বুধবার পাটিয়ালায় ছবির শুটিং শুরু হয়েছে।
গত শতকের নব্বইয়ের দশকের জনপ্রিয় ছবি ‘১৯৪২: লাভ স্টোরি’র জনপ্রিয় গান ‘এক লারকি কো দেখা তো অ্যায়সা লাগা’। এবার গানটির শিরোনাম নিয়ে ছবি তৈরি করছেন পরিচালক শেলী চোপড়া ধর। তিনি আলোচিত নির্মাতা বিধু বিনোদ চোপড়ার বোন। আর ছবিটি প্রযোজনা করছেন বিধু নিজেই। মনীষা কৈরালা ও অনিল কাপুর অভিনীত ‘১৯৪২: লাভ স্টোরি’ ছবিটি কিন্তু বিধুই পরিচালনা করেছিলেন। এবার তাঁর প্রযোজনায় প্রথমবারের মতো বাবা-মেয়ে একসঙ্গে অভিনয় করছেন। সব মিলিয়েই বিশেষ একটি ছবি হতে যাচ্ছে ‘এক লারকি কো দেখা তো অ্যায়সা লাগা’।
শেলী জানান, ‘অনিল একদম শিশুদের মতো। তিনি এই ছবিতে নিজের চরিত্র নিয়ে খুবই উচ্ছ্বসিত। এখানে তাঁকে এমন এক লুকে দেখা যাবে, যেভাবে তাঁকে অনেক দিন দর্শক দেখেনি। ভারতের পাটিয়ালায় একটি বাড়িতে ছবির সেট তৈরি হয়েছে। ছবিকে বাস্তব রূপ দেওয়ার জন্য বিভিন্ন লোকেশনে শুট হবে। এই ছবিতে অনিল কাপুরের বিপরীতে থাকছেন জুহি চাওলা।’
এদিকে সোনম এখন অক্ষয় কুমারের বিপরীতে আর বালকির ‘প্যাডম্যান’ ছবির প্রচারণায় ব্যস্ত। ছবিটি মুক্তি পাবে ৯ ফেব্রুয়ারি। ব্যস্ততা কমার পর বাবার সঙ্গে ক্যামেরার সামনে দাঁড়াবেন সোনম। মেয়ের সঙ্গে ছবির কাজ শেষে অনিল কাপুর তাঁর ছেলে হর্ষবর্ধন কাপুরের সঙ্গে অলিম্পিকে স্বর্ণপদক পাওয়া অভিনব বিন্দ্রার বায়োপিকের কাজ হাতে নেবেন। ভালোই হলো, ছেলে-মেয়ের সঙ্গে কাজ করার সুবাদে ছবির সেটেও পরিবারের সঙ্গে কিছু সময় কাটানোর সুযোগ পেলেন অনিল। ইন্ডিয়ান এক্সপ্রেস
