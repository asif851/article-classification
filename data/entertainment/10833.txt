
বাংলাদেশের মুক্তিসংগ্রামে যে গানগুলো জাতিকে উজ্জীবিত করেছিল, তা থেকেই নির্বাচিত কিছু গান নিয়ে অনুষ্ঠান সাজিয়েছিল স্টার মেলোডিজ ও ইংরেজি দৈনিক দ্য ডেইলি স্টার। গতকাল মঙ্গলবার সন্ধ্যায় দ্য ডেইলি স্টার-বেঙ্গল আর্টস প্রিসিঙ্কটে ছিল এ রকমই এক আসর। ডেইলি স্টার সম্পাদক মাহ্ফুজ আনাম বললেন, ‘দেশপ্রেম ও দেশের প্রতি ভালোবাসা সৃষ্টিতে এই গানগুলো সব সময়ই প্রেরণার। সে জন্যই এই আয়োজন।’অনুষ্ঠানের শুরুতে সমবেত কণ্ঠে ‘মুক্তির মন্দির সোপানতলে’ গানটি করেন মাহমুদুল হাসান, মুক্তা মণ্ডল, নিশি কাওসার ও সুদীপ গোমেজ। এরপর যন্ত্রসংগীতের আবহে দেখানো হয় বাংলাদেশের স্বাধীনতা আন্দোলন ও মুক্তিযুদ্ধের সাদাকালো ছবি। তারপর ‘মাগো ভাবনা কেন’ গানটি করেন মহিউদ্দিন চৌধুরী ময়না, ‘এক নদী রক্ত পেরিয়ে’ গানটি করেন দিনাত জাহান, ‘এক সাগর রক্তের বিনিময়ে’ গানটি করেন বদরুন্নেসা ডালিয়া।এ ছাড়া আরও বেশ কিছু গান শোনান তাঁরা।গান শুনতে এসেছিলেন আন্তর্জাতিক খ্যাতিসম্পন্ন চিত্রশিল্পী মনিরুল ইসলাম। তাঁকে দুটি কথা বলতে মঞ্চে ডাকেন উপস্থাপিকা সাদিয়া আফরিন মল্লিক।অনুষ্ঠানে দক্ষিণ কোরিয়া, আলজেরিয়া, ভিয়েতনাম, ইন্দোনেশিয়া, আয়ারল্যান্ড, ফিলিস্তিনের স্বাধীনতা আন্দোলনের ওপর নির্মিত গানের ভিডিও দেখানো হয়।
