
কোন টেলিভিশনে কী নাটক প্রচারিত হবে এবং কোনটি দেখা হবে, তার তালিকা নিশ্চয়ই এতক্ষণে শেষ। তবে টেলিভিশনে বিজ্ঞাপনের যন্ত্রণা নিয়ে যাঁরা চিন্তিত, তাঁদের জন্য সুখবর হলো, অনলাইনেও দেখা যাবে বেশ কিছু নাটক, সিরিজ, স্বল্পদৈর্ঘ্য চলচ্চিত্র।
এর মধ্যে সাত পর্বের দুটি ‘ওয়েব সিরিজ’ প্রচারিত হবে ইউটিউব চ্যানেল ‘সিএমভি’তে। আমি ক্রিকেটার হতে চাই সিরিজটি নির্মাণ করেছেন মাবরুর রশীদ। এতে অভিনয় করেছেন আফরান নিশো, ঈশিকা খান ও বাংলাদেশ জাতীয় ক্রিকেট দলের সাবেক খেলোয়াড় মেহরাব হোসেন অপি। এটি মুক্তি পাবে ঈদের সাত দিন সন্ধ্যা ৭টায়। নাটকে এক ক্রিকেটপাগল মেয়েকে মুগ্ধ করতে এক ছেলের ক্রিকেটার হওয়ার গল্পই তুলে ধরেছেন পরিচালক।
একই চ্যানেলে ঈদের সাত দিন রাত ৯টায় মুক্তি পাবে অ্যাডমিশন টেস্ট নামে ওয়েব সিরিজটি। তপু খানের পরিচালনায় এতে অভিনয় করেছেন টয়া, জোভান, তামিম মৃধা ও জাকি। এই ওয়েব সিরিজের শুটিং হয়েছে আরিচার দৌলতদিয়া যৌনপল্লির বিভিন্ন জায়গায়।
এদিকে বাংলা ঢোলের উদ্যোগে সাকিব রায়হানের রচনা ও পরিচালনায় ভিডিও স্ট্রিমিং প্ল্যাটফর্ম বাংলাফ্লিক্সে (www. banglaflix.com.bd) প্রচারিত হবে বিশেষ নাটক উপহার। এতে অভিনয় করেছেন সৈয়দ হাসান ইমাম, শর্মিলী আহমেদ, নিলয় আলমগীর, উর্মিলা শ্রাবন্তী কর, জারা ও রামীন। মুক্তি পাবে চাঁদরাতে।
এদিকে ঈদের দিন সিডি চয়েজের ইউটিউব চ্যানেলে মুক্তি পাবে ঝড়ের পরে নামে একটি স্বল্পদৈর্ঘ্য চলচ্চিত্র। এটি রচনা ও পরিচালনা করেছেন সঞ্জয় সমদ্দার। অভিনয় করেছেন সিয়াম ও পিয়া বিপাশা।
এ ছাড়া দেশি বেশ কিছু ইউটিউব চ্যানেলে ঈদ উপলক্ষে আসবে নানা ধরনের নতুন কনটেন্ট।
আর নতুন গানের মিউজিক ভিডিও দেখার জন্য চোখ রাখা যেতে পারে ইউটিউবে।
 
