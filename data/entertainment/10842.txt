
‘আয়নাবাজি’র দর্শক সামলাতে পুলিশ মোতায়েন করা হয়েছে প্রেক্ষাগৃহে। এমন ঘটনা ঘটেছে ঢাকার নিউমার্কেট এলাকার বলাকা সিনেমা হলে। গতকাল শুক্রবার থেকে দর্শকদের উপচে পড়া ভিড় সামলাতে মোতায়েন করা হয়েছে পুলিশ। এমনটাই জানালেন বলাকা প্রেক্ষাগৃহের ব্যবস্থাপক আকতার হোসেন।
তিনি বলেন, ‘দর্শকদের প্রচুর ভিড় আমরা সামলাতে পারছি না। এ কারণে পুলিশের সহযোগিতা নিয়েছি। আজ থেকে সার্বক্ষণিক পুলিশ আছে। তাদের সহযোগিতা নিয়েই দর্শকদের সারিবদ্ধ করানোর পাশাপাশি টিকিট দেওয়া হচ্ছে।’ঘটনার সতত্য নিশ্চিত করেছেন নিউমার্কেট থানার ভারপ্রাপ্ত কর্মকর্তা (​ওসি) আতিকুর রহমান। বলেন, ‘প্রেক্ষাগৃহের যে পরিমাণ আসন, তার প্রায় তিন-চার গুণ দর্শক ভিড় করছে সেখানে। স্বাভাবিকভাবেই একটা হট্টগোলের সম্ভাবনা থাকে। এ কারণে বেশ কয়েকজন পুলিশ সদস্য মোতায়েন করেছি। পরিস্থিতি এখন শান্ত রয়েছে।’আকতার হোসেন জানান, গত ৩০ সেপ্টেম্বর ‘আয়নাবাজি’ মুক্তির পর থেকেই তাঁদের প্রেক্ষাগৃহের প্রতিটি শো হাউসফুল যাচ্ছে। প্রতিদিন চারটি শোতে দেখানো হচ্ছে ‘আয়নাবাজি’।অমিতাভ রেজা পরিচালিত এই চলচ্চিত্রে অভিনয় করেছেন চঞ্চল চৌধুরী, নাবিলা, পার্থ বড়ুয়া, গাউসুল আলম শাওন প্রমুখ।
