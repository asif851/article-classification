
একসঙ্গে পাঁচটি মাধ্যমে প্রচারিত হবে বাংলাদেশ টেলিভিশনের (বিটিভি) একটি অনুষ্ঠান। পাঁচ মাত্রিকভাবে প্রচারিত এই অনুষ্ঠানের নাম ‘সুপ্রভাত বাংলাদেশ’। বাংলাদেশ টেলিভিশন, বাংলাদেশ বেতার, ফেসবুক, ইউটিউব ও টুইটার-এ সরাসরি প্রচারিত হবে অনুষ্ঠানটি। এ ছাড়া রেডিও ধ্বনিতে একই সময়ে শোনা যাবে এটি।
গত বৃহস্পতিবার সংবাদ সম্মেলনের মাধ্যমে আনুষ্ঠানিকভাবে জানানো হয় এসব তথ্য। বাংলাদেশ টেলিভিশনের জেনারেল ম্যানেজার মাসুদুল হক বলেন, ‘সারা বিশ্বের বিভিন্ন মাত্রিক দর্শকের কথা চিন্তা করে আমরা এই উদ্যোগ নিয়েছি। ভবিষ্যতে সরাসরি প্রচারিত অনুষ্ঠানগুলো পাঁচ মাধ্যমে প্রচার করা হবে।’
সুপ্রভাত বাংলাদেশ প্রযোজনা করেছেন শাহজামান মিয়া। তিনি জানান, সকাল ৮টা ২০ মিনিটে শুরু হওয়া এই অনুষ্ঠানের আজকের পর্বে গান শোনাবেন সংগীতশিল্পী সাদি মহম্মদ। সুপ্রভাত বাংলাদেশ প্রচারিত হবে প্রতি শুক্র ও শনিবার।
