
উড়ি অ্যাটাকের পর ভারত-পাকিস্তানের উত্তেজনার প্রভাব পড়েছে সিনেপাড়াতেও। এমনকি বলিউডে পাকিস্তানি শিল্পীদের কাজ করার বিষয়টিও এখন অনিশ্চয়তার মধ্যে পড়েছে। পাকিস্তানি শিল্পীদের মধ্যে ফাওয়াদ খান বলিউডে এখন বেশ জনপ্রিয়। উড়ি অ্যাটাকের পর বিভিন্ন গণমাধ্যমে এই অভিনেতার নাম করে অনেক বক্তব্য ছড়িয়েছে যা আদৌ তাঁর কি না, তা নিয়ে উঠেছে প্রশ্ন। এ ব্যাপারে এত দিন চুপ ছিলেন ফাওয়াদ। সম্প্রতি মুখ খুলেছেন তিনি।সম্প্রতি নিজের ফেসবুকে এ নিয়ে একটি পোস্ট দিয়েছেন তিনি। সেখানে লিখেছেন, ‘আমি জুলাই মাস থেকে পাকিস্তানের লাহোরে আছি। কারণ আমি ও আমার স্ত্রী আমাদের দ্বিতীয় সন্তানের আগমনের অপেক্ষায় ছিলাম। এর মধ্যে গত কয়েক সপ্তাহে ঘটে যাওয়া ঘটনা সম্পর্কে বহু গণমাধ্যম ও আমার শুভাকাঙ্ক্ষীরা আমার মতামত জানতে চেয়েছেন। আরও অনেকের মতো আমিও চাই, আমরা সবাই মিলে যেন একটা একটা শান্তিপূর্ণ পৃথিবী তৈরি করতে পারি।’
তিনি তাঁর বক্তব্যে এটিও স্পষ্ট করেন যে, তিনি এই বিষয়টি নিয়ে এবারই প্রথম কোনো কথা বললেন। এর আগে তাঁর বরাত দিয়ে গণমাধ্যমে যত খবর প্রকাশিত হয়েছে, সব মিথ্যা। আর এই সময়টায় যাঁরা তাঁর পাশে ছিলেন ও তাঁকে বিশ্বাস করেছেন, তাঁদের ধন্যবাদ জানিয়েছেন এই তারকা।উল্লেখ্য, দুই সপ্তাহ আগে একটি মেয়ে সন্তানের জন্ম দিয়েছেন ফাওয়াদের স্ত্রী সাদাফ। তাঁদের বড় ছেলের বয়স ছয় বছর। ফিল্মফেয়ার।
