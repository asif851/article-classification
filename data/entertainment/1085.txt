
বলিউড অভিনেতা শহিদ কাপুর ও মিরা রাজপুতের একমাত্র সন্তান মিশার আগামী মাসে এক বছর পূর্ণ হবে। ২৬ আগস্ট তাঁর জন্মদিন। সন্তানের প্রথম জন্মদিন সাধারণত মা-বাবারা একটু জাঁকজমক করেই পালন করতে চান। কিন্তু শহিদ-মিরার বিয়ে যেমন ঢাকঢোল না পিটিয়ে খুব সাধারণ আনুষ্ঠানিকতার মাধ্যমে হয়েছিল, তেমনি তাঁরা মেয়ের জন্মদিনটিও পারিবারিক পরিসরে পালন করতে চাইছেন।
মিশার জন্মদিন নিয়ে কী পরিকল্পনা, জানতে চাইলে ভারতীয় একটি সংবাদমাধ্যমকে শহিদপত্নী জানান, ‘সেদিন হয়তো আমরা বনভোজনে যেতে পারি। আমরা মিশার জন্মদিনে পরিবারের সবাই মিলে ঘুরতে যাব বলে ঠিক করেছি। আমরা কোনো একটি পার্কে ছোটখাটো একটি বনভোজনের আয়োজন করব। সেখানে আমার বোন আর বোনের সন্তানেরাও থাকবে। আমার আর শহিদের মা-বাবাও থাকবেন হয়তো।’
কিন্তু অন্য তারকারা যেখানে মহা সমারোহে নিজের সন্তানের জন্মদিন পালন করেন, সেখানে মিরা-শহিদ কেন পার্কে বনভোজন করে কাটাতে চাইছেন মেয়ের জন্মদিন? এই প্রশ্নের জবাবে মিরা বলেন, ‘মিশা তো এখনো খুব ছোট। ও এখন পার্টির কিছুই বোঝে না। উল্টো এই আয়োজনে বাচ্চা আরও বিরক্ত হতে পারে। আমি বা শহিদ কেউই মিশাকে এই পরিস্থিতিতে ফেলতে চাই না। আমরা শুধু ওর জন্মবার্ষিকীটা স্মরণীয় করে রাখতে চাই। সেটা যতটা সাধারণভাবে পালন করা যায়, তা-ই আমরা করব।’
কিছুদিন আগে বলিউড তারকা তুষার কাপুরের ছেলে লক্ষ্যের জন্মদিন বেশ ঘটা করে পালন করেছিল তার পরিবার। সেই পার্টিতে বলিউডের অনেক তারকাই হাজির হয়েছিলেন। নিজের ছয় মাস বয়সী ছেলে তৈমুরকে নিয়ে এসেছিলেন কারিনা কাপুর খানও। সূত্র: হিন্দুস্তান টাইমস
