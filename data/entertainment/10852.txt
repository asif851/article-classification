
‘১৯৪৮ সালে রেডিওতে গান গাইতে গিয়ে লতিফ ভাইয়ের সাথে পরিচয়। তাঁর কাছে গান লেখা ছিল ছেলেখেলা।’লোকগানের দুই বিশিষ্ট শিল্পী আবদুল লতিফ ও আবদুল আলীম স্মরণে গতকাল সোমবার বাংলাদেশ শিল্পকলা একাডেমী আয়োজন করেছিল আলোচনা ও সংগীতানুষ্ঠান। আলোচনার প্রধান অতিথি সংগীতজ্ঞ সুধীন দাশ স্মৃতিচারণা করতে গিয়ে এ কথা বলেন। এ ছাড়া, অনুষ্ঠানে আলোচনা করেন লোকসংগীতশিল্পী ইন্দ্রমোহন রাজবংশী ও নাদিরা বেগম।মরমি শিল্পী আবদুল আলীমকে স্মরণ করেন শিল্পী নাদিরা বেগম। তিনি বলেন, আবদুল আলীম নিজেকে সব সময় সাধারণ মানুষ ভাবতেন। তাঁকে নিয়ে বেশি আলোচনা হলে অস্বস্তি বোধ করতেন। আবদুল লতিফ ও আবদুল আলীমের মেলবন্ধন ছিল চমৎকার।অনুষ্ঠানে সভাপতিত্ব করেন একাডেমীর মহাপরিচালক লিয়াকত আলী। স্বাগত বক্তৃতা করেন সংগীত, নৃত্য ও আবৃত্তি বিভাগের পরিচালক সোহরাব উদ্দীন। পরে সংগীতানুষ্ঠানে দেশের বিশিষ্ট শিল্পীরা আবদুল লতিফ ও আবদুল আলীমের গাওয়া এবং সুর করা জনপ্রিয় গানগুলো গেয়ে শোনান।
