
মেটা শব্দটি এসেছে সংগীতের একটি ঘরানা মেটাল থেকে আর ভয়েজ এসেছে যাত্রার ইংরেজি আভিধানিক অর্থ থেকে। মেটা-ভয়েজের শুরুটা ২০০৯ সালে। শুরু থেকে এখন পর্যন্ত অনেকখানি পথ চলতে হয়েছে তাদের। শুরুতে সীমাবদ্ধ ছিল নিজেদের পছন্দের গানের চর্চা দিয়ে। এই যেমন প্যান্টেরা, মেটালিকা, মেগাডেথ, আয়রন মেইডেন আর স্করপিয়নের গান। সঙ্গে আরও ছিল বিভিন্ন বাংলাদেশি ব্যান্ডের গান।২০১৩ সালের ১৬ ডিসেম্বর মহান বিজয় দিবসে পিপলস রেডিওতে প্রচারিত হয় মেটা-ভয়েজের গান ‘ও আমার দেশের মাটি’। হেভি মেটাল ঘরানার সংগীত চর্চা করছে মেটা-ভয়েজ। মূল স্বরলিপি ঠিক রেখে রবীন্দ্রনাথ ঠাকুরের গানটি তারা গেয়েছে নিজেদের মতো করে। এরপর গানটি তারা গেয়েছে টিভি চ্যানেলের বিভিন্ন অনুষ্ঠানে। পাশাপাশি ছিল নিজেদের গানও। মেটা-ভয়েজ এখন ঢাকাসহ দেশের বিভিন্ন স্থানে লাইভ কনসার্ট করছে, গান করছে রেডিও এবং টিভিতে। তরুণদের মাঝে প্রশংসিত হচ্ছে তাদের গান।মেটা-ভয়েজের ব্যবস্থাপক আসিফ আরমানি বলেন, ফেব্রুয়ারি মাসেই ব্যান্ডের প্রথম অ্যালবাম শ্রোতাদের হাতে তুলে দেওয়ার ইচ্ছা আছে তাদের। অ্যালবামের নাম বদ্ধ মানব। প্রকাশ করবে জি সিরিজ।মেটা-ভয়েজ ব্যান্ডের সঙ্গে আছেন পারভেজ আহমেদ (কণ্ঠ), সাইয়েদুল বারী (গিটার ও কণ্ঠ), মাহমুদুল হাসান (কি-বোর্ড), অনিল ইসলাম (বেজ), দীপন নিয়োগী (ড্রামস) প্রমুখ।জানা গেছে, অ্যালবামের রেকর্ডিংয়ের সময় লাইভ কনসার্ট কমিয়ে দেয় মেটা-ভয়েজ। কারণ তারা ওই সময়টা পুরোপুরি ব্যয় করেছে চর্চা আর রেকর্ডিংয়ে। সপ্তাহের প্রতি শনিবার মিউজিক থিয়েটার রেভল্যুশনে গান চর্চা এখন এই ব্যান্ডের সদস্যদের নিয়মিত ব্যাপার।মেটা-ভয়েজের ভবিষ্যৎ পরিকল্পনা কী? আসিফ আরমানি জানান, আগামী দুই বছর পর দ্বিতীয় অ্যালবাম কাজ করবে তারা।
