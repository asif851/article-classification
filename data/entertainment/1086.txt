
সোনাক্ষী সিনহা অভিনীত আকিরা ছবিটি মুক্তি পেয়েছে গত শুক্রবার। এখানে তিনি আকিরা শর্মা নামের এক সাহসী ও প্রতিবাদী নারীর চরিত্রে অভিনয় করেছেন। এরপর থেকেই প্রশংসার বন্যায় ভেসে যাচ্ছেন এই ‘দাবাং কন্যা’। এখানে সোনাক্ষীর অভিনয় দেখে অনেকে এতই মুগ্ধ হয়েছেন যে তাঁরা নাকি নিজেদের মেয়েকে কারাতে শেখানোর কথাও ভাবছেন। কিন্তু সোনাক্ষী জানান, শত প্রশংসার ভিড়ে সবচেয়ে মূল্যবান প্রশংসাটি তিনি পেয়েছেন তাঁর বাবা অভিনেতা শত্রুঘ্ন সিনহার কাছ থেকে।গত সপ্তাহে আকিরা ছবির একটি বিশেষ প্রদর্শনীতে উপস্থিত ছিলেন সোনাক্ষীর বাবা শত্রুঘ্ন সিনহা। ৭০ বছর বয়সী এই ভারতীয় অভিনেতা ছবিটি দেখার পর বলেন, ‘বাবা হিসেবে নয়, বরং একজন অভিনেতা হিসেবেই আমি এ কথা বলছি। জীবনে ২৫০টির বেশি ছবিতে কাজ করেছি আমি। কিন্তু সিনেমায় মারধরের দৃশ্যে অভিনয়ের জন্য সোনাক্ষীর মতো পরিশ্রম আমিও কখনো করিনি।’বলিউডের একসময়ের জনপ্রিয় অ্যাকশন অভিনেতার কাছ থেকে এমন প্রশংসা পাওয়া বিশাল ব্যাপার। আর তিনি যদি হন নিজের বাবা, তাহলে তো কথাই নেই।আকিরা পরিচালনা করেছেন এ আর মুরুগাডস। এই ছবিতে আরও অভিনয় করেছেন কঙ্কণা সেন শর্মা ও অনুরাগ কশ্যপ। সূত্র: এনডিটিভি।
