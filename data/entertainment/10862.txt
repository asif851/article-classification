

চলে গেল ঘটনাবহুল ২০১৭। এখন নজর ২০১৮-তে। কেমন যাবে পৃথিবীর সবচেয়ে বড় মুভি ইন্ডাস্ট্রি হলিউডের এই বছর? চলুন দেখে নেওয়া যাক।

ওরা আসছে
২০১৮ সালে অনেক হলিউড তারকার কোল আলো করে আসতে চলেছে নতুন শিশু। এই তালিকা আছেন কাইলি জেনার-ট্রাভিস স্কট, কিম কারদাশিয়ান-কানিয়ে ওয়েস্ট, হেলেন জর্জ-জ্যাক অ্যাস্টন, জ্যাক-লিসা অসবোর্ন, কেভিন হার্ট-এনিকো পারিশ। এরই মধ্যে বছরের প্রথম দিনই জেসিকা অ্যালবা-ক্যাশ ওয়ারেনের ঘরে এসে গেছে নতুন অতিথি। নবজাতকের ছবি এখন বিভিন্ন মাধ্যমে ছড়িয়ে পড়েছে। তাকে নিয়ে হচ্ছে আলোচনা।
অ্যানিমেশনে ২০১৮
এ বছর বেশ কিছু জনপ্রিয় অ্যানিমেশন ছবি আনতে যাচ্ছে হলিউড। সঙ্গে থাকছে আগের কিছু ছবির সিক্যুয়াল। ২০১৮ সালে মুক্তিপ্রাপ্ত অ্যানিমেশন ছবির এই তালিকায় আছে দ্য ইনক্রেডিবলস টু, হোটেল ট্রান্সেলভেনিয়া থ্রি, পিটার র‍্যাবিট, আর্লি ম্যান, শার্লক জিনোমস, র‍্যাক ইট রালফ টু, হোয়াইট ফ্যাং, আইজেল অব ডগস, স্মল ফুট, মাদাগাস্কার ফোর। দেখতে ভুলবেন না যেন!
অ্যাভেঞ্জার্স: ইনফিনিটি ওয়ার
২০১৮ সালে মুক্তি পাবে বেশকিছু সুপার হিরো মুভি। প্রতিবছরের মতো এবার হলিউড বক্স অফিসে থাকবে তাদের দুর্দান্ত প্রতাপ। এদের মধ্যে এ পর্যন্ত সবচেয়ে বেশি প্রভাবশালী অবস্থায় আছে অ্যাভেঞ্জার্স: ইনফিনিটি ওয়ার। মার্ভেলের সব অতিমানবদের মহাসমারোহ হবে এই ছবিতে। এর মধ্য দিয়ে বাজবে অ্যাভেঞ্জার্স সিরিজের বিদায়ের দামামা।
তা ছাড়া অতিমানবদের ছবির মধ্য ডিসি কমিসের অ্যাকুয়াম্যান, মার্ভেলের অ্যান্টম্যানের নতুন ছবিটিও অনেকের কাঙ্ক্ষিত এ বছর।
বিগ বাজেটে হলিউড
এ বছর অনেক অপেক্ষার পর মুক্তি পেতে যাচ্ছে মার্ভেলের অ্যাভেঞ্জার্স: ইনফিনিটি ওয়ার। এর আগে আছে ব্ল্যাক প্যানথার। তা ছাড়া ফিফটি শেডস অব ফ্রিড, জুরাসিক ওয়ার্ল্ড: ফলেন কিংডম, প্যাডিংটন টু, দ্য প্রিডেটর, ডেডপুল টু, মিশন ইম্পসিবল সিক্স-এর মতো বড় বাজেটের ছবিগুলোর অপেক্ষায়ও অনেকে হয়ে আছে অধীর। এখন এই ছবিগুলো দর্শককে হতাশ না করলেই হয়!
পুরস্কার ও উৎসবের মৌসুম
এ বছরের শুরুতেই ৭৫তম গোল্ডেন গ্লোব অ্যাওয়ার্ডের আসর বসতে যাচ্ছে। সেখানে একটা কাণ্ডই ঘটবে। গত বছরের আলোচিত ‘#মিটু’ ধারার ধারাবাহিকতা ও যৌন হয়রানির প্রতিবাদে তারকারা এ আসরে পরবেন কালো পোশাক। তাই বছরের শুরুতেই আভাস পাওয়া যাচ্ছে যে এ বছরের পুরস্কার আয়োজনগুলো পুরস্কার কিংবা বিজয়ী দিয়ে নয়, আলোচনায় থাকবে ভিন্ন ইস্যুতে।
ধারণা করা হচ্ছে, বছরের সব বড় চলচ্চিত্র উৎসবের আসরেও পড়বে এই আলোচনা, সমালোচনা ও বিতর্কের প্রভাব।
সাদিয়া ইসলাম
র‍্যাঙ্কার, গ্ল্যামার ম্যাগাজিন, উইকি, লুপার অবলম্বনে
 
 
