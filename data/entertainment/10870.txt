
আন্তর্জাতিক মাতৃভাষা দিবস উপলক্ষে ফেনী থিয়েটার একাত্তরের শকুন নামে একটি পথনাটক মঞ্চস্থ করেছে। ২১ ফেব্রুয়ারি বিকেলে শহরের মিজান রোডে শহীদ জহির রায়হান মিলনায়তনের মাঠে নাটকটি মঞ্চস্থ হয়।‘পথচলার ২৫ বছর’ স্লোগান নিয়ে আন্তর্জাতিক মাতৃভাষা দিবস উদ্যাপন করে ফেনী থিয়েটার। সংগঠনের সদস্যসচিব সুমন মাহমুদের সঞ্চালনায় স্বাগত বক্তব্য দেন সংগঠনের প্রধান সমন্বয়কারী রাশেদ মাযহার। শুভেচ্ছা বক্তব্য দেন নাট্যব্যক্তিত্ব নাসির উদ্দিন সাইমুম। এরপর অনুরণন আবৃত্তি চর্চা কেন্দ্র, আবৃত্তি সংসদ-ফেনী ও শ্রুতি আবৃত্তি অঙ্গনের আবৃত্তিশিল্পীরা আবৃত্তি করেন। শেষে ফেনী থিয়েটারের পথনাটক একাত্তরের শকুন মঞ্চস্থ হয়।নাটকে ৭১ সালের মুক্তিযুদ্ধের পটভূমি তুলে ধরা হয়। পাশাপাশি মুক্তিযুদ্ধ চলাকালে পাকিস্তানি হানাদার বাহিনী ও তাদের সহযোগীদের অত্যাচার ও গণহত্যার ঘটনা ফুটিয়ে তোলা হয়।নাটকের বিভিন্ন চরিত্রে অভিনয় করেন রনি, দোলন, সাকিব, নোমান, রাজন ওবায়েদ, জাহিদ ইসলাম, তানভির হৃদয়, তমা, তাহি, লিমন, হাসান, দিদার, সুজন ও রাহি। নাটকের নির্দেশনায় ছিলেন আনোয়ার হোসেন।উল্লেখ্য, ১৯৯০ সালের ১ জানুয়ারি ফেনী থিয়েটারের যাত্রা শুরু। গ্রুপ থিয়েটার ফেডারেশনের অন্তর্ভুক্ত ফেনী থিয়েটার গত ২৫ বছর অনেক নাটক দর্শকদের উপহার দিয়েছে।সংগঠনের প্রধান সমন্বয়কারী রাশেদ মাযহার বলেন, গত ২৫ বছরে ফেনী থিয়েটার ২৭টি নাটক প্রযোজনা করেছে। এর পাশাপাশি সাতটি মঞ্চনাটক ও একটি পথনাটক উৎসবের আয়োজন করে দলটি।উৎসবে ঢাকা, চট্টগ্রাম, কুমিল্লা, নোয়াখালী ও চাঁদপুরের বিভিন্ন নাটকের দল অংশ নেয়। ফেনী থিয়েটারও ঢাকাসহ দেশের বিভিন্ন স্থানে নাটক মঞ্চস্থ করে।
