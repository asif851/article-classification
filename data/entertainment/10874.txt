
অদিতি আরিয়াকে চেনেন? স্মৃতি না হাতড়ালেও চলবে। ২০১৫ সালের মিস ইন্ডিয়া। দিল্লির ২২ বছর বয়সী এ তেলেগু অভিনেত্রী গত বছর ‘ইসম’ ছবির নায়িকা ছিলেন। পুরি জগন্নাথ পরিচালিত এ সিনেমা সেভাবে ব্যবসা করতে পারেনি। গত বছর সবচেয়ে ব্যবসাসফল তেলেগু ছবিগুলোর তালিকায় ‘ইসম’ ২০ নম্বরে!
অদিতির ক্যারিয়ারে ওই একটাই ছবি। ক্যারিয়ার দীর্ঘায়ু পাবে কি না, সময়ই বলে দেবে। সুন্দরী প্রতিযোগিতায় সেরা হয়েও রুপালি পর্দায় এসে হারিয়ে যাওয়ার তালিকাটা লম্বাও করতে পারেন অদিতি। কে নেই সেই তালিকায়!১. নম্রতা শিরোদকরনম্রতা শিরোদকর ১৯৯৩ সালে ‘মিস ইন্ডিয়া’ খেতাব জেতেন । ১৯৯৮ সালে ‘জাব পেয়ার কিসিসে হোতা হ্যায়’ সিনেমায় অভিষেক নম্রতার। পরের বছর সঞ্জয় দত্তের আলোচিত ছবি ‘বাস্তব’ দিয়ে নজর কাড়লেও বলিউডে সেভাবে প্রতিষ্ঠিত করতে পারেননি। ২০০৫ সালে তেলেগু সিনেমার তারকা মহেশ বাবুর সঙ্গে জীবনের গাঁটছড়া বাঁধার পর আর সিনেমাজগতে পা বাড়াননি নম্রতা।২. নেহা ধুপিয়া২০০৩ সালে ‘কেয়ামত: সিটি আন্ডার থ্রেট’ দিয়ে বলিউডে অভিষেক ঘটার আগের বছর ‘মিস ইন্ডিয়া’ খেতাব জেতেন নেহা ধুপিয়া। ২০০৪ সালে ‘জুলি’ সিনেমায় অভিনয় করে সবচেয়ে আলোচিত হন। সাহসী দৃশ্য এবং চরিত্রে অভিনয়ের জন্য খ্যাতি কুড়োলেও সিনেমাজগতে শক্ত ভিত্তির ওপর দাঁড়াতে পারেননি। এখন টুকটাক অভিনয়ই তাঁর ক্যারিয়ার।৩. পূজা বাত্রা১৯৯৩ সালে ‘মিস ইন্ডিয়া এশিয়া-প্যাসিফিক’ খেতাব জয়ের দুই বছর পর বলিউড ও তেলেগু সিনেমায় অভিষেক পূজা বাত্রার। যা সুনাম কুড়িয়েছেন, সেটা ১৯৯৭ সালে ‘ভিরাসাত’ সিনেমায়। এরপর বলিউড, তেলেগু কিংবা মালায়লাম ছবিতে সেভাবে জনপ্রিয়তা পাননি।৪. যুক্তামুখীবেঙ্গালুরুর এ মেয়ে ১৯৯৯ সালে জেতেন ‘মিস ওয়ার্ল্ড’ খেতাব। ২০০২ সালে ‘পিয়াসা’ সিনেমা দিয়ে বলিউডে অভিষেক যুক্তামুখীর। বক্স অফিসে ছবিটি ছিল ‘সুপার ফ্লপ’। এরপর আরও দু-তিনটি ছবিতে অভিনয় করলেও সিনেমা জগতে স্থায়ী ভিত পাননি।৫. ডায়ানা হেইডেনডায়ানা হেইডেন ১৯৯৭ সালে একই সঙ্গে জিতেছিলেন ‘মিস ইন্ডিয়া’ ও ‘মিস ওয়ার্ল্ডে’র খেতাব। সবার প্রত্যাশামতোই তিনি পা রেখেছিলেন সিনেমাজগতে। ২০০৩ সালে তার অভিনীত ‘তেহজাব’ সিনেমা ব্যবসা করতে না পারায় বলিউডে আর এগোতে পারেননি হায়দরাবাদের এ মেয়ে।৬. দিয়া মির্জাহায়দরাবাদে জন্ম নেওয়া দিয়া মির্জা বলিউডের বেশ পরিচিত। ২০০০ সালে ‘মিস এশিয়া প্যাসিফিক’ খেতাব জয়ের পরের বছর ‘র‍্যাহনা হ্যায় তেরে দিল মে’ সিনেমা দিয়ে বলিউডে অভিষেক দিয়া মির্জার। ছবিটি তরুণদের মাঝে সাড়া ফেললেও তেমন ব্যবসা করতে পারেনি। এ ছাড়া ‘পরিণীতা’, ‘দাস’ ও ‘ফাইট ক্লাব’ সিনেমায় অভিনয় করেছেন। কিন্তু দর্শক সেভাবে সাড়া না দেওয়ায় অভিনয় ছেড়ে তিনি নেমে পড়েন ছবি প্রযোজনায়।৭. সেলিনা জেটলিবলিউডে ২০০৩ সালে ‘জানাশিন’ ছবি দিয়ে অভিষেক সেলিনা জেটলির। তার দুই বছর আগে জিতেছেন ‘মিস ইন্ডিয়া’ খেতাব। খোলামেলা চরিত্রে অভিনয় করে কিছুদিন নজর কাড়লেও বলিউডে স্থায়ী হতে পারেননি সিমলার এ মেয়ে। ‘গোলমাল রিটার্নস’ ব্যবসাসফল হলেও তাঁর অভিনীত ‘সিলসিলে’, ‘নো এন্ট্রি’ ও ‘টম ডিক অ্যান্ড হ্যারি’ মুখ থুবড়ে পড়ে বক্স অফিসে।৮. তনুশ্রী দত্তবিহারের মেয়ে তনুশ্রী দত্ত ২০০৪ সালে জেতেন ‘মিস ইন্ডিয়া ইউনিভার্স’ খেতাব। পরের বছর ‘চকলেট’ ও ‘আশিক বানায়া আপনে’ ছবি দিয়ে বলিউডে পা রাখেন তিনি। ‘আশিক বানায়া আপনে’ ব্যবসাসফল হলেও তনুশ্রীর পরবর্তী ছবিগুলো মুখ থুবড়ে পড়ে বক্স অফিসে। গানে ভালো দখল থাকলেও পেশাদার জগতে কখনো কণ্ঠ দেননি তনুশ্রী।৯. সংগীতা বিজলানি১৯৮০ সালে ‘মিস ইন্ডিয়া’ খেতাব জেতেন সংগীতা বিজলানি। এর আট বছর পর ‘কাতিল’ সিনেমা দিয়ে তাঁর অভিষেক ঘটে বলিউডে। পরের বছর ভীষণভাবে ব্যবসাসফল হয় তাঁর অভিনীত ছবি ‘ত্রিদেব’। কিন্তু পরবর্তী সময়ে আরও বেশ কিছু সিনেমায় অভিনয় করলেও মডেলিং ছাড়া অন্য কোথাও সেভাবে সাড়া ফেলতে পারেননি তিনি। ১৯৯৬ সালে বিয়ে করেন ভারতীয় ক্রিকেট দলের সাবেক অধিনায়ক মোহাম্মদ আজহারউদ্দিনকে। ১৪ বছর পর ছাড়াছাড়ি হয় দুজনের।১০. গুল পানাংচণ্ডীগড়ের মেয়ে গুল পানাং ‘মিস ইন্ডিয়া’ খেতাব জেতেন ১৯৯৯ সালে। চার বছর পর ‘ধূপ’ ছবি দিয়ে তাঁর বলিউড অভিষেক। পরবর্তী সময়ে আরও ১৩টি ছবিতে অভিনয় করলেও গুল পানাংয়ের কোনো ছবিই সেভাবে ব্যবসাসফল হয়নি। পরে সিনেমাজগৎ ছেড়ে তিনি নাম লিখিয়েছেন রাজনীতিতে।
