
প্রতিবছরের মতো এবারও দেশের প্রান্তিক কৃষকদের নিয়ে ‘কৃষকের ঈদ আনন্দ’ নির্মাণ করেছে চ্যানেল আই। গণমাধ্যম ব্যক্তিত্ব শাইখ সিরাজের গ্রন্থনা, পরিকল্পনা ও পরিচালনায় কৃষকের ঈদ আনন্দ–এর এবারের পর্ব ধারণ করা হয়েছে চট্টগ্রামের দ্বীপ উপজেলা সন্দ্বীপে। দিনব্যাপী সন্দ্বীপের বাউরিয়া মাঠে এই অনুষ্ঠানে অংশ নিয়েছেন সেখানকার প্রান্তিক কৃষকেরা।প্রান্তিক কৃষকদের নিয়ে ধারাবাহিকভাবে এমন একটি আয়োজন করতে পেরে তৃপ্ত শাইখ সিরাজ। তিনি বললেন, ‘নিজেদের আনন্দ ও প্রাপ্তির চেয়ে কৃষকদের কীভাবে আনন্দ দেওয়া যায়, তা আমার ভাবনায় বেশি কাজ করে। সত্তর-আশির দশকে যখন বাংলাদেশ টেলিভিশনে “হৃদয়ে মাটি ও মানুষ” অনুষ্ঠানটি করতাম, তখনই চিন্তা করতাম, কৃষকদের নিয়ে যদি আরও বেশি কিছু করতে পারতাম, তাহলে আরও ভালো লাগত। পরে যখন নিজেদের টিভি চ্যানেল হলো, তখন থেকে নিজের মতো করে কাজটি করে যাচ্ছি।’কৃষকদের হাসি-আনন্দ, জীবনের নানা গল্প যেমন উঠে আসে, ঠিক তেমনি কৃষকদের প্রযুক্তির সঙ্গে পরিচয় করিয়ে দেওয়ার কাজটিও এই অনুষ্ঠানের মধ্য দিয়ে করছেন শাইখ সিরাজ।কৃষকের ঈদ আনন্দ এরই মধ্যে এক যুগ পেরিয়েছে। প্রাপ্তির কথা বলতে গিয়ে শাইখ সিরাজ বলেন, ‘এই অনুষ্ঠানটি নিয়ে আমরা দেশের নানা প্রান্তে গিয়েছি। অনেক কৃষকের সঙ্গে কথা বলেছি। তাঁদের প্রাণখোলা হাসিতে আমি মুগ্ধ। আমার কাছে মনে হয়, এমন হাসি আমরা অনেকেই হাসতে পারি না। কৃষকের মুখে এমন হাসিই আমার প্রাপ্তি।’ঈদের পরদিন বিকেল সাড়ে চারটায় চ্যানেল আইতে দেখানো হবে ‘কৃষকের ঈদ আনন্দ’।
