
‘নারী, সামাজিক ইস্যু ও শূন্য বৈষম্য’ নিয়ে ইন্দোনেশিয়ার জাকার্তায় শুরু হয়েছে আন্তর্জাতিক চলচ্চিত্র উৎসব। এ উৎসবে দেখানো ছবিগুলোর মধ্যে সেরা পরিচালক হিসেবে পুরস্কার পেয়েছেন বাংলাদেশের নির্মাতা শাহীদা আখতার। ৭ মার্চ তাঁর হাতে এ পুরস্কার তুলে দেওয়া হয়।
আন্তর্জাতিক নারী দিবস উদযাপনে ৬ ও ৭ মার্চ এই পুরস্কার বিতরণী অনুষ্ঠানের আয়োজন করেছিল আন্তর্জাতিক চলচ্চিত্র উৎসব জোট। বিশ্বের নারী চলচ্চিত্রকর্মীদের সমর্থন জোগানো ও এগিয়ে নেওয়ার লক্ষ্যে নারী, সামাজিক ইস্যু ও শূন্য বৈষম্য নিয়ে ৩ মার্চ শুরু হয় এ চলচ্চিত্র উৎসব। ২৮ মার্চ পর্যন্ত জাকার্তার বিভিন্ন মিলনায়তনে উৎসবের সিনেমাগুলো দেখানো হবে।শাহীদা আখতার তাঁর ‘ফাইট এসিড ভায়োলেন্স’ তথ্যচিত্রের জন্য সেরা পরিচালক হিসেবে ‘প্লাটিনাম অ্যাওয়ার্ড’ ও বিশেষ পুরস্কার ‘ফিল্মমেকার অব ইন্সপিরেশন’ লাভ করেছেন। সমাজ, জনগণ ও দেশের প্রতি অবদানের জন্য এ অনুষ্ঠানে ইন্দোনেশিয়ার আরও তিনজন সম্মানিত নারীকে পুরস্কৃত করা হয়
পুরস্কার বিতরণী অনুষ্ঠানে উপস্থিত ছিলেন ইন্দোনেশিয়ার সুপ্রিম অ্যাডভাইসরি কাউন্সিলের উপদেষ্টা মাদাম লিলি ওয়াহিদ, দেশটির পরিবেশ ও বন মন্ত্রণালয়ের মন্ত্রী সিতি নারবায়া বাকার, দেশটির সমাজকল্যাণমন্ত্রী কফিফাহ ইন্দার পারাওয়াসা, রেডিও রিপাবলিক ইন্দোনেশিয়ার প্রেসিডেন্ট ও ব্যবস্থাপনা পরিচালক নিকেন উইদিয়াস্তুতি এবং অন্যান্য বিশিষ্ট ব্যক্তিত্ব। শাহীদা আখতার জানান, আন্তর্জাতিক এ পুরস্কার তাঁর সামাজিক দায়িত্ব আরও বাড়িয়ে দিয়েছে। ভবিষ্যতে সমাজ সচেতনতামূলক আরও কিছু তথ্যচিত্র ও প্রামাণ্যচিত্রের কাজ করবেন তিনি।ইন্দোনেশিয়া, যুক্তরাষ্ট্র, কানাডা, ইতালি, ইংল্যান্ড, অস্ট্রেলিয়া, মিসর, আফ্রিকা, শ্রীলঙ্কা, সিঙ্গাপুর, ভারত ও বাংলাদেশ থেকে চলচ্চিত্র নির্মাতা, পরিচালক, প্রযোজক, অভিনেতা ও কণ্ঠশিল্পীরা এই উৎসবে যোগ দিয়েছেন।
