
‘আমাদের কণ্ঠে বাজে সহজিয়া সুর/ধর্ম-বর্ণ মিশে যায় যেখানে মানুষ’ এই স্লোগান নিয়ে দেশের আটটি অঞ্চলে তিন দিনব্যাপী আঞ্চলিক আবৃত্তি উৎসব ও কর্মশালার শুরু হচ্ছে আজ।
বাংলাদেশ আবৃত্তি সমন্বয় পরিষদের আয়োজনে আজ বৃহস্পতিবার বিকেল ৪টায় একযোগে রাজশাহী, খুলনা, কুমিল্লা ও সিলেটে উৎসব এবং কর্মশালার আনুষ্ঠানিক উদ্বোধন করবেন দেশের বিশিষ্ট সাংস্কৃতিক ব্যক্তিত্ব, মুক্তিযোদ্ধা ও ভাষাসংগ্রামীরা। এর পরে শুক্র ও শনিবার কর্মশালা শেষে বিকেলে অনুষ্ঠিত হবে উৎসব। এ আয়োজনে সহযোগিতা করছে বাংলাদেশ শিল্পকলা একাডেমী।  বাংলাদেশ আবৃত্তি সমন্বয় পরিষদের প্রচার সম্পাদক প্রশান্ত অধিকারী প্রথম আলোকে জানান, রাজশাহী জেলা গণগ্রন্থাগার মিলনায়তনে উৎসবে রাজশাহী ও রংপুর বিভাগের বিভিন্ন জেলার আবৃত্তি সংগঠন ও শিল্পীরা অংশগ্রহণ করবেন। খুলনায় খুলনা বিভাগের সব জেলার আবৃত্তি সংগঠন ও শিল্পীদের অংশগ্রহণে উৎসব ও কর্মশালা হবে উমেশচন্দ্র পাবলিক লাইব্রেরি মিলনায়তনে। কুমিল্লা অঞ্চলে চট্টগ্রাম বিভাগের ৬ জেলা কুমিল্লা, চাঁদপুর, লক্ষ্মীপুর, নোয়াখালী, ফেনী ও ব্রাহ্মণবাড়িয়ার আবৃত্তি সংগঠন ও শিল্পীদের অংশগ্রহণে উৎসব ও কর্মশালা হবে কুমিল্লার নজরুল ইনস্টিটিউট কেন্দ্রে। আর সিলেটে সিলেট বিভাগের সকল জেলার আবৃত্তি সংগঠন ও শিল্পীদের অংশগ্রহণে উৎসব ও কর্মশালা হবে রিকাবিবাজারের কবি কাজী নজরুল মিলনায়তনে। উৎসবে একক ও দলীয় আবৃত্তি পরিবেশিত হবে। এ ছাড়া, আগামী ২৫-২৭ ডিসেম্বর চট্টগ্রাম এবং ৩১ ডিসেম্বর ও ১-২ জানুয়ারি ঢাকা বিভাগ ও ঢাকা মহানগরের আবৃত্তি উৎসব ও কর্মশালা অনুষ্ঠিত হবে।
