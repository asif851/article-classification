
বনসাই শিল্পের প্রচলন চীনে হলেও এই শিল্প এখন বিশ্বজুড়ে ছড়িয়ে পড়েছে। জনপ্রিয় হয়ে উঠেছে নান্দনিক শিল্পকর্ম হিসেবে। কে এম সবুজ এই শিল্পের তেমনই একজন নিখুঁত কারিগর। ২৪ বছর ধরে তিনি বনসাই নিয়ে নিবিড়ভাবে কাজ করছেন। তাঁর যত্নে টিকে থাকা বেশ কিছু বিরল প্রজাতির বনসাই শিল্পকর্ম নিয়ে ধানমন্ডির ডব্লিউভিএ মিলনায়তনে শুরু হয়েছে নান্দনিক বনসাই প্রদর্শনী।
শুক্রবার এই প্রদর্শনীর উদ্বোধন করেন সংস্কৃতিমন্ত্রী আসাদুজ্জামান নূর। বিশেষ অতিথি ছিলেন বরেণ্য চিত্রশিল্পী মনিরুল ইসলাম। এ সময় বনসাই শিল্পী কে এম সবুজ ও তাঁর প্রদর্শনীর আয়োজক প্রতিষ্ঠান লিভিং আর্টের চেয়ারপারসন সালমা শিরীন উপস্থিত ছিলেন।ছোট-বড় ৩০০টি বনসাই দিয়ে প্রদর্শনীটি সাজানো হয়েছে। এতে স্থান পেয়েছে দেশি-বিদেশি প্রায় ৮০ প্রজাতির বনসাই।
