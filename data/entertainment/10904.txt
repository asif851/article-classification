
দিতি । চলচ্চিত্রের অন্যতম জনপ্রিয় নায়িকা। এখন চলচ্চিত্রের পাশাপাশি অভিনয় করছেন টিভির নাটক আর টেলিছবিতে। মাঝেমধ্যে পরিচালনাও করেন। আজ দুপুরে চ্যানেল আইয়ে প্রচারিত হবে টেলিছবি তুমি আমার মা। এতে পরিচালনা এবং অভিনয় করেছেন তিনি।পরিচালক দিতি...পরিচালনার কাজটা আমি দারুণ উপভোগ করি। এ পর্যন্ত পাঁচটি টেলিছবি পরিচালনা করেছি। তুমি আমার মা ছয় নম্বর। মজার ব্যাপার হলো, সবকটি টেলিছবির নাট্যকার রুম্মান রশীদ খান। আমি পরিচালনার জন্য কী ধরনের গল্প পছন্দ করব, এটা তিনি বেশ বুঝতে পারেন।পরিচালক যখন অভিনয়শিল্পী...একসঙ্গে দুটি কাজ করা আমার কাছে ঝামেলা মনে হয়। তখন কোন কাজে কতটুকু মনোযোগ দেব, তা নিয়ে জটিলতা তৈরি হয়। এবার কিন্তু আমি একেবারেই অভিনয় করতে চাইনি। কারণ, এই টেলিছবিতে মায়ের চরিত্রটি ফুটিয়ে তোলার জন্য যথেষ্ট সময় দিতে হবে। আবার সবাইকে দিয়ে কাজটি হবে না। তাই এই চরিত্রের জন্য আরেকজন শিল্পীর সঙ্গে আলোচনা করেছিলাম। কিন্তু তিনি সময় দিতে পারেননি। শেষ পর্যন্ত বাধ্য হয়ে আমাকেই অভিনয় করতে হয়েছে।পরিচালক দিতির অভিজ্ঞতা...আমি কাজ করছি অনেক বছর হলো। কিন্তু এখন মনে হচ্ছে, অনেক বেশি ছাড় দিতে হয়। ইচ্ছে থাকলেও পারিপার্শ্বিক অনেক কারণে ভালো কাজ করা সম্ভব হয় না। তাই নিজে পরিচালনা করার চেয়ে অন্য পরিচালকের সঙ্গে কাজ করা অনেক নিরাপদ।চলচ্চিত্র...চলচ্চিত্রে নিয়মিত কাজ করছি। গত সোমবার সন্ধ্যায় নতুন একটি ছবির মহরত হলো। নাম এই গল্পে ভালোবাসা নেই। পরিচালক রয়েল খান। এখন তো নায়িকা হওয়ার সময় নেই, চরিত্রাভিনেত্রী হিসেবেই কাজ করছি। চাষী নজরুল ইসলামের অন্তরঙ্গ ছবিতে কাজ করবে ১৬ মে থেকে।বিনোদন প্রতিবেদক
