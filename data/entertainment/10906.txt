
২০১৮ সালের ৭ জানুয়ারি যুক্তরাষ্ট্রের লস অ্যাঞ্জেলেসে বসছে গোল্ডেন গ্লোব পুরস্কারের ৭৫তম আসর। এবার আসরে মেরিল স্ট্রিপসহ হলিউডের ৩০ জন অভিনেত্রী কালো পোশাক পরে যাওয়ার পরিকল্পনা করেছেন। এর মধ্য দিয়ে হলিউডে যৌন নির্যাতনের ঘটনার প্রতিবাদ করছেন তাঁরা। আর বিষয়টিকে ভণ্ডামি মনে করেন অভিনেত্রী রোজ ম্যাকগোয়ান। হলিউডের সাবেক ‘মুভি মুঘল’ হার্ভি ওয়াইনস্টিনের বিরুদ্ধে প্রথম যে কজন নারী মুখ খুলেছেন, তাঁর মধ্যে রোজ অন্যতম। তাঁর পথ ধরে যাঁরা হার্ভিসহ অন্য যৌন নির্যাতনকারীর মুখোশ টেনে ছিঁড়েছেন, তাঁদের তিনি বলছেন ‘রোজ আর্মি’।
গত শনিবার টুইটারে রোজ লিখেছেন, ‘মেরিল স্ট্রিপের মতো অভিনেত্রীরা একদিন ওই নোংরা দানবের (হার্ভি ওয়াইনস্টিন) সঙ্গে খুশি হয়ে কাজ করেছেন, এখন তাঁরা গোল্ডেন গ্লোবে কালো পোশাক পরে নীরব প্রতিবাদ জানাবেন। আসলে আপনাদের এই নীরবতা একটি সমস্যা।’
এই টুইটে গোল্ডেন গ্লোব পুরস্কারকে ‘মিথ্যা’ বলেন রোজ। এই অভিনেত্রীর মতে, ‘আপনারা দম বন্ধ করে এই পুরস্কার নেবেন। আর তাতে কিছুই পাল্টাবে না। আপনাদের ভণ্ডামিকে আমি ঘৃণা করি।’
উল্লেখ্য, এবার গোল্ডেন গ্লোব আসরে সেরা অভিনেত্রী বিভাগে মনোনয়ন পেয়ে নিজের রেকর্ড ধরে রেখেছেন মেরিল স্ট্রিপ। এ নিয়ে ৩৪ বার তিনি মনোনীত হয়েছেন আর পুরস্কার জিতেছেন ৯ বার। এদিকে অভিনেতা বেন অ্যাফ্লেক হার্ভি ওয়াইনস্টিনের কাণ্ডকীর্তি সম্পর্কে আগে থেকে জানলেও তা নিয়ে কোনো কথা না বলায় টুইটারে তাঁকে মিথ্যাবাদী বলেছেন রোজ ম্যাকগোয়ান।
এখন পর্যন্ত ৭৫ জন নারী হার্ভির বিরুদ্ধে যৌন হয়রানির অভিযোগ এনেছেন। তাঁদের মধ্যে হলিউডের প্রথম সারির কয়েকজন নায়িকাও আছেন। হলিউডের চলচ্চিত্র প্রযোজকের বিরুদ্ধে যখন একের পর এক নারীরা মুখ খুলেছেন, তখন অস্কারজয়ী অভিনেত্রী মেরিল বলেন, ‘হার্ভি আমার সঙ্গে সব সময় সম্মানজনক আচরণ করেছেন। অন্যদের সঙ্গে তিনি কী করেছেন, তা আমার জানা নেই।’ এরপর অবশ্য তিনি যৌন হয়রানির বিরুদ্ধে সোচ্চার হওয়ার জন্য সেসব নারীর প্রশংসা করেন।
সম্প্রতি হার্ভির বিরুদ্ধে যৌন হয়রানির অভিযোগ এনেছেন সালমা হায়েক। প্রভাবশালী হলিউড প্রযোজক হার্ভি ওয়াইনস্টিনের যৌন হয়রানি প্রসঙ্গে নিজের সঙ্গে ঘটে যাওয়া ঘটনাগুলো নিয়ে তিনি লিখেছেন যুক্তরাষ্ট্রের নিউইয়র্ক টাইমস পত্রিকায়। মেক্সিকোর এই অভিনেত্রী লিখেছেন, ‘আমাকে খুনের হুমকি দিয়েছিলেন হার্ভি। আমার জীবনে তিনি ছিলেন দানবের মতো। যদিও তাঁকে আমি ক্ষমা করে দিয়েছি। ভেবেছি, তাঁর বিরুদ্ধে একা দাঁড়িয়ে কিছুই বদলাতে পারব না। কিন্তু এখন দেখছি, আমার নীরবতা তাঁকে আরও শক্তি জুগিয়েছে।’ টাইমস অব ইন্ডিয়া
