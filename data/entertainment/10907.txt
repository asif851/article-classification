
পোড়ামন ২ ছবির দৃশ্য ধারণ ও সম্পাদনার কাজ শেষ। বাকি শুধু ডাবিং। তবে এই ছবির গানের শুটিং নিয়ে কিছু জটিলতা তৈরি হয়েছিল। এর ফলে তখন শেষ করা যায়নি ছবির গানের দৃশ্য ধারণ। দুই মাস পর সেই কাজ শুরু হলো আবার। ১১ জানুয়ারি থেকে মেহেরপুরে শুরু হয়েছে ছবির গানের শুটিং। ২২ জানুয়ারি পর্যন্ত চলবে কাজ।
গত বছরের ১০ নভেম্বর সিলেটের সুনামগঞ্জের তাহিরপুরে ভারতীয় নৃত্য পরিচালক বাবা যাদবের পরিচালনায় পোড়ামন ২ ছবির গানের শুটিং হওয়ার কথা ছিল। কিন্তু সঠিক নিয়ম না মেনে কাজ করার অভিযোগে সেই সময় বাবা যাদবের শুটিং আটকে দেয় স্থানীয় প্রশাসন।
এবার সব নিয়ম মেনেই ছবির গানের দৃশ্য ধারণ শুরু করছেন বলিউডের নৃত্য পরিচালক জায়েস। মেহেরপুর থেকে বিষয়টি নিশ্চিত করেছেন পোড়ামন ২ ছবির পরিচালক রায়হান রাফি। কেমন হচ্ছে কাজ? জানতে চাইলে রাফি বলেন, ‘কুয়াশার কারণে সূর্য উঠতে দেরি হচ্ছে। তাই লোকেশনে এসে নির্ধারিত সময়ের দুই দিন পর কাজ শুরু করেছি আমরা। ভালো হচ্ছে কাজ।’
গানের শুটিংয়ে অংশ নিয়েছেন ছবির নায়ক সিয়াম ও নায়িকা পূজা।
শুটিংয়ে বেশ পরিশ্রম যাচ্ছে বলে জানান সিয়াম। তিনি বলেন, ‘প্রতিদিনই ভোর ছয়টায় উঠে শুটিংয়ের প্রস্তুতি নিতে হচ্ছে। এখানে তীব্র শীত।’
এদিকে কয়েক দিন আগে প্রকাশিত পোড়ামন ২-এর প্রথম পোস্টার নিয়ে বেশ আলোচনা হচ্ছে সামাজিক যোগাযোগমাধ্যমে। বাংলা নববর্ষ সামনে রেখে পোড়ামন ২ মুক্তির পরিকল্পনা করছে ছবির প্রযোজনা প্রতিষ্ঠান জাজ মাল্টিমিডিয়া। 
