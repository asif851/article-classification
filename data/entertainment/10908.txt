
ঠিক এই মুহূর্তে জর্জ ক্লুনি আর তাঁর প্রিয়তমা স্ত্রী আমাল নিউইয়র্কেই আছেন। ক্লুনি ভক্তদের জন্য এটা ঠিক সুখবর কি না বলা মুশকিল, কিন্তু ইতালির লেক কোমোতে জর্জ ক্লুনির জোড়া ভিলা যে সেখানকার দর্শনার্থী এবং ওত পেতে থাকা পাপারাজ্জিদের জন্য নিষিদ্ধ এলাকা ঘোষিত হয়েছে এ সংবাদ নিঃসন্দেহে দর্শনার্থী এবং পাপারাজ্জি-সবার জন্যই দুঃসংবাদ।
শুধু নিষেধাজ্ঞা আরোপ করলেও না হয় হতো, উঁকি দিলে কিংবা ক্লুনির ভিলার জমিনে পা রাখলেও নাকি জরিমানা গুনতে হবে ৬০০ ডলার। সম্প্রতি এই নিষেধাজ্ঞা আরোপ করেছেন ইতালির লালিও শহরের মেয়র রবার্তো পোজি। এক খবরে এ তথ্য জানিয়েছে দ্য টেলিগ্রাফ।ক্লুনি এবং আমাল এখন আছেন নিউইয়র্কে। সেখানকার লং আইল্যান্ড দ্বীপে ‘মানি মনস্টারস’ ছবির শুটিং নিয়ে ব্যস্ত আছেন ক্লুনি। ছবিটিতে তাঁর সহ-অভিনেত্রী জুলিয়া রবার্টস। আর ক্লুনির স্ত্রী ব্রিটিশ আইনজীবী আমাল কলাম্বিয়া ল স্কুলে পড়াচ্ছেন। সম্প্রতি ম্যানহাটনের একটি রেস্তোরাঁয় নৈশভোজ করতে দেখা গেছে তাঁদের।২০০২ সালে ইতালির লেক কোমোতে ভিলা অলিন্দ্রা কিনেছিলেন জর্জ ক্লুনি। পরে সেটির পাশে ভিলা মার্গারিটা কেনেন ৫৩ বছর বয়সী এ তারকা অভিনেতা। ‘মানি মনস্টারস’ ছবির শুটিং শেষ করে গ্রীষ্মের সময়টাতে লেক কোমোতে থাকার সিদ্ধান্ত নিয়েছেন ক্লুনি।স্ত্রী আমালকে নিয়ে লেক কোমোর জোড়া ভিলায় একান্তে সময় কাটাতে চান ক্লুনি। তাঁরা যাতে নির্ঝঞ্ঝাটে সময় কাটাতে পারেন তা নিশ্চিত করার জন্যই সেখানে সাধারণ মানুষের প্রবেশে নিষেধাজ্ঞা আরোপ করা হয়েছে।২০১৩ সালের অক্টোবরে আমাল ও ক্লুনির প্রেমের খবর প্রথম চাউর হয়। পরবর্তী সময়ে নিউইয়র্ক, তানজানিয়া ও সিসিলি দ্বীপপুঞ্জে একসঙ্গে দেখা যায় এ জুটিকে। গত বছরের ২৮ এপ্রিল বাগদান সম্পন্ন করেন ক্লুনি ও আমাল। বাগদানের পাঁচ মাসের মাথায় ২৭ সেপ্টেম্বর ইতালির ভেনিসে ঘরোয়া অনুষ্ঠানের মাধ্যমে বিয়ের পর্ব সারেন জর্জ ক্লুনি ও আমাল ক্লুনি।
