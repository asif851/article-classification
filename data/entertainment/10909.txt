
দেশের আলোচিত নায়িকা পরীমনি হঠাৎ চীনা ভাষা শেখায় মনোযোগী হয়েছেন। কারণ কী? জানতে চাইলে পরীমনি বললেন, ‘শিগগিরই চীনা ভাষার সিনেমায় অভিনয় করতে যাচ্ছি। তাই ভাষাটা রপ্ত করার চেষ্টা।’
কয়েক বছরের অভিনয়জীবনে এমন প্রাপ্তিতে আনন্দিত পরীমনি। চীনা ভাষায় যে সিনেমাটি নির্মিত হবে, তার নাম ঠিক হয়েছে ‘চেজিং মার্ডার’। বাংলাদেশের এই অভিনেত্রীর সিনেমা এর আগে কলকাতায় মুক্তি পেয়েছিল। সেটি ছিল বাংলাদেশের প্রযোজনা প্রতিষ্ঠানের অর্থায়নে নির্মিত। এবার এই নায়িকা অভিনয় করবেন চীন দেশের প্রযোজনা প্রতিষ্ঠানের অর্থায়নে নির্মিত সিনেমায়। চীন দেশের একটি বাস্তব ঘটনাকে কেন্দ্র করে এই সিনেমা তৈরি হবে বলে জানালেন পরীমনি।পরীমনি বলেন, ‘আমি ছাড়াও ছবিটিতে আরও অভিনয় করবেন চীন ও হংকংয়ের বেশ কয়েকজন অভিনয়শিল্পী।’ তিনি বলেন, চীনের এই ছবিতে তাঁকে একজন আন্তর্জাতিক পুলিশ সদস্যের ভূমিকায় দেখা যাবে।চীনের কয়েকটি প্রদেশ ছাড়াও বাংলাদেশেও ‘চেজিং মার্ডার’ ছবির শুটিং হবে বলে জানান পরীমনি। কীভাবে এই সিনেমার সঙ্গে যুক্ত হলেন জানতে চাইলে পরীমনি বলেন, ‘কিছুদিন আগে ঘুরতে গিয়েছিলাম চীন। তখনই একটা মাধ্যমে চীনের সিনেমা প্রযোজনা প্রতিষ্ঠানের সঙ্গে কথা হয়। দেশে আসার পরও তাঁরা যোগাযোগ করেছেন। আগামী মাসে আনুষ্ঠানিকভাবে চুক্তিবদ্ধ হব।’প্রাথমিক পরিকল্পনায় আগামী বছরের প্রথমার্ধে ছবিটি মুক্তি দিতে চায় চীনের প্রযোজনা প্রতিষ্ঠান। পরীমনি বলেন, বিস্তারিত তথ্য জানতে সবাইকে আরও কিছুদিন অপেক্ষা করতে হবে।
