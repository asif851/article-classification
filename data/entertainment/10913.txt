
গত ঈদুল আজহায় শেষ হলো জনপ্রিয় ঈদ ধারাবাহিক সিকান্দার বক্স। দর্শকনন্দিত এ ধারাবাহিকের পেছনে অসংখ্য মানুষের শ্রম আর ভালোবাসা ছিল। এমনটাই বলেছেন এর পরিচালক সাগর জাহান। সেই ভালোবাসার কথা বলতে বলতে দর্শকদের জন্য একটি সুখবরও জানিয়ে দিলেন তিনি। বললেন, সিকান্দার বক্স নয়, তবে নতুন চমক নিয়ে ফিরছেন তিনি।২০১৪ সালে ঈদুল আজহায় এনটিভিতে প্রচারিত হয়েছিল মোশাররফ করিম ও অপি করিম অভিনীত একক নাটক চুপ, ভাই কিছু বলবে। আসছে ঈদে এই নাটকের সিক্যুয়েল নির্মাণের উদ্যোগ নিয়েছেন তিনি। এবারের নাটকের নাম দিয়েছেন চুপ, ভাই কিছু ভাবছে। সবকিছু ঠিক থাকলে ছয় পর্বের ওই নাটকের প্রধান দুই চরিত্রে অভিনয় করবেন যথারীতি মোশাররফ করিম ও অপি করিম। এরই মধ্যে শুরু হয়েছে চিত্রনাট্যের কাজ। পরিচালক সাগর জাহান বলেন, ‘আমি দর্শকের জন্য লিখি। তাঁদের প্রতি পূর্ণ শ্রদ্ধা রেখেই নির্মাণ করি আমার প্রতিটি ধারাবাহিক। এর আগে আরমান ভাইও অনেক জনপ্রিয় হয়েছিল। গত কয়েক বছরে সে জায়গা দখল করেছিল সিকান্দার বক্স। এবার নতুন চরিত্র নিয়ে ভাবছি।’এরই মধ্যে সিকান্দার বক্সকে স্মরণীয় করে রাখতে ফেসবুকে ‘ভালোবাসায় সিকান্দার বক্স ও সাগর জাহান নাট্য পরিবার’ নামে একটি পেজ খোলা হয়েছে। ভক্তরা ‘সিকান্দার বক্স তুমি রবে মনে সযতনে আজীবন’ লিখে টি-শার্টও বানিয়েছেন।তবে এসব ছাড়াও সিকান্দার বক্স শেষ হয়ে যাওয়ায় একটু অন্য রকম অভিজ্ঞতা হয়েছে পরিচালকের। বললেন, ‘মানুষের ভালোবাসা যেমন আছে, আছে বিড়ম্বনাও। সিকান্দার বক্স শেষ হয়ে যাচ্ছে বলে অনেক দর্শক আমাকে ফোন করেন এবং ফেসবুকে হুমকি পর্যন্ত দিয়েছেন। আমি সবকিছুই দর্শকের ভালোবাসা হিসেবে গ্রহণ করেছি।’
