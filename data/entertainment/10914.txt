
পাপারাজ্জিদের সঙ্গে তারকাদের ঝামেলা নতুন কোনো ব্যাপার নয়। বলিউড তারকা অর্জুন রামপাল তো একবার রাগে একজন পাপারাজ্জির ক্যামেরা ছুড়ে ফেলে দিয়েছিলেন। কিছুদিন আগেই করণ জোহরের এক পার্টি থেকে বের হওয়ার সময় অভিষেক বচ্চনের গাড়ির সামনে ভিড় করে কয়েকজন পাপারাজ্জি। ঐশ্বরিয়া রাই বচ্চনের ছবি তোলার জন্য আলোকচিত্রীরা তখন অস্থির। মেজাজ ঠিক রাখতে না পেরে অভিষেকও পাপারাজ্জিদের একচোট নেন। পাপারাজ্জিদের উচিত শিক্ষা দেওয়ার জন্য এবার অন্য রকম এক কৌশল বেছে নিয়েছেন নায়ক রণবীর কাপুর।
রণবীর ঠিক করেছেন পাপারাজ্জিরা ছবি তুলতে এলে তিনি চোখ বন্ধ করে ঘুমের ভান করবেন। এরই মধ্যে এই কৌশল বাস্তবায়ন শুরু করেছেন তিনি। এ ছাড়া আলোকচিত্রীরা যেসব জায়গায় ওত পেতে থাকেন, তা ইদানীং এড়িয়ে চলছেন এই নায়ক। মুম্বাইয়ের বান্দ্রায় পাপারাজ্জিদের উৎপাত সবচেয়ে বেশি। তাই সেখান থেকে সরিয়ে রণবীর তাঁর পার্টি দক্ষিণ মুম্বাইয়ে করার সিদ্ধান্ত নিয়েছেন। মুম্বাইয়ের মধ্যে তাঁর জায়গাটি আবাসিক আর নিরিবিলি। বাইরের কেউ এসে এখানে শোরগোল করার সুযোগ পায় না।
তবে, মাথা গরম বাবা ঋষি কাপুরের ছেলে হয়েও যে রণবীর পাপারাজ্জিদের এড়ানোর এমন সরল কৌশল বেছে নিয়েছেন, এটাই বড় কথা। এই নায়ককে সামনে দেখা যাবে অভিনেতা সঞ্জয় দত্তের বায়োপিক ‘দত্ত’তে । ডেকান ক্রনিকল
