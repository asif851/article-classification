
ঈদেই মুক্তি পেল সালমান খানের ছবি বজরঙ্গি ভাইজান। আর মুক্তির পর থেকেই ছবিটি সাধারণ দর্শক ও বোদ্ধামহলে দারুণ প্রশংসা কুড়িয়ে চলছে। সেই সঙ্গে অর্থকড়ির দিক থেকেও কোনো অংশে পিছিয়ে নেই। মাত্র সাত দিনে ছবিটি আয় করেছে ১৮৪ কোটি ৬২ লাখ রুপি। এই আয় দিয়ে ছবিটি জায়গা করে নিয়েছে এক সপ্তাহে সর্বোচ্চ ব্যবসা করা বলিউড ছবির তালিকার দ্বিতীয় স্থানে।সালমানের বজরঙ্গি ভাইজান পেছনে ফেলেছে আমিরের পিকে ও শাহরুখের হ্যাপি নিউ ইয়ারকে। তবে একটুর জন্য ধুম থ্রি ছবির প্রথম সপ্তাহের আয়কে ছাপিয়ে যেতে পারেনি ছবিটি। কিন্তু তাতে কী? সালমান তৈরি করেছেন নতুন ইতিহাস। তিনিই এখন বলিউডের একমাত্র অভিনেতা, যাঁর আটটি ছবি নাম লিখিয়েছে বলিউডের ‘হান্ড্রেড ক্রোর ক্লাব’-এ, অর্থাৎ শতকোটি রুপি আয় করা ছবির তালিকায়।তবে বজরঙ্গি ভাইজানকে শুধু সালমানের ছবি বললে ভুল হবে। কারণ, এখন বলিউডজুড়ে এই ছবির অন্য শিল্পীদের প্রশংসাও কম হচ্ছে না। শিশুশিল্পী হারশালি মালহোত্রা তো রীতিমতো তারকা বনে গেছে। অন্যদিকে নওয়াজুদ্দিন সিদ্দিকী এই ছবিতে দেখিয়েছেন তাঁর অভিনয়ের দুর্দান্ত প্রতাপ। মোটকথা, শুধু সালমানের তারকা–দ্যুতিতেই নয়, বজরঙ্গি ভাইজান দর্শকদের দেখিয়েছে নতুন এক সালমানকে; যার সামনে তাঁর সহশিল্পীরাও নিজেদের আপন আলোয় ফুটিয়ে তুলেছেন—এমনই মন্তব্য বলিউডবোদ্ধাদের। ইন্ডিয়ান এক্সপ্রেস
