
বেশ কিছুদিন ধরে চ্যানেল আইয়ে নিয়মিত প্রচারিত হচ্ছে টিভি সিরিজ বেসিক আলী। প্রথম ও দ্বিতীয় মৌসুম শেষে এখন চলছে এর তৃতীয় মৌসুমের শুটিং। নতুন মৌসুমে বেশ কিছু পরিবর্তন এসেছে। যেমন নতুন মৌসুমটি নির্মাণ করছেন নির্মাতা গৌতম কৈরি। আর রিয়া চরিত্রে সাবিলা নূরের পরিবর্তে অভিনয় করছেন পিয়া বিপাশা। এ ছাড়া ম্যাজিক চরিত্রে অভিনয় করবেন ফাহিম।
তৃতীয় মৌসুমের প্রথম ধাপের শুটিং শেষ হয়েছে গতকাল। উত্তরা ও পান্থপথে হয়েছে শুটিং। পরের ধাপের শুটিং হবে ফেব্রুয়ারির শুরুতে।
নতুন মৌসুম নিয়ে বেসিক আলীর কার্টুনিস্ট শাহরিয়ার খান বলেন, ‘আগের দুটি মৌসুমের চেয়ে এটিতে দর্শক বেশ মজা পাবেন। কারণ বেসিক ও রিয়ার রোমান্টিকতা নিয়ে নানা দৃশ্য থাকবে এবারের মৌসুমে। দুজনের প্রেমে পড়ার মৌসুম এটি।’
জানা গেছে, নতুন মৌসুমের প্রচার শুরু হবে আগামী ২৩ ফেব্রুয়ারি থেকে চ্যানেল আইয়ে সন্ধ্যা ছয়টায়। উল্লেখ্য, কার্টুন স্ট্রিপ হিসেবে বেসিক আলী ২০০৬ সালের নভেম্বর মাস থেকে প্রথম আলোর সম্পাদকীয় পাতায় নিয়মিত প্রকাশিত হচ্ছে।
