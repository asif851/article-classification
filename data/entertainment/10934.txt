
কখনো তিনি জাদুর ঝাঁপি দিয়ে চিকিৎসা করা ফেলটুশ ডাক্তার; কখনো নতুন গান্ধীবাদ নিয়ে হাজির হওয়া রেডিও উপস্থাপক। আবার সার্কিটের সঙ্গে মিলে অর্থোপেডিকস চিকিৎসকদের দুয়ারে নতুন রোগী পাঠানোর কাজ তো আছেই। মুন্না ভাই সঞ্জয় দত্তের নতুন পরিচয় জেনে নিন। তিনি কবিও!সম্প্রতি কারাগার থেকে মুক্তি পেয়েছেন সঞ্জয়। জেলে থাকার সময় নিজের জীবনের গল্প লিখেছেন ছোট ছোট কবিতায়। জেলে দুজনের সঙ্গে দোস্তি হয়েছিল। জিশান কোরেশি আর সমীর হিঙ্গল। তিনজন মিলে ৫০০ শের লিখেছেন। বন্দিজীবনে বসে লেখা এই ৫০০ শের নিয়ে আসছে নতুন বই সালাখেঁ। এর মধ্যে সঞ্জয় লিখেছেন ১০০ অণুকবিতা। যার মধ্যে আছে তাঁর সবচেয়ে প্রিয় স্ত্রী মান্যতাকে নিয়ে লেখা একটি কবিতা। ছোট্ট যে কবিতার পঙ্ক্তিতে ধরা আছে, কীভাবে জ্বর নিয়েও মান্যতা জেলে ছুটে এসেছিলেন দেখা করতে।বর্তমানে স্ত্রী-সন্তানদের সঙ্গে সময় কাটাচ্ছেন। তবে সঞ্জয় শিগগিরই ক্যামেরার সামনে ফিরবেন। শোনা যাচ্ছে, মুন্না ভাই থ্রি দিয়েই নাকি বলিউডে ফিরছেন। টিওআই।
