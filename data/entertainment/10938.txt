
শিরোনাম পড়ে কী ভাবছেন? প্রস্তর যুগের রানিদের কথা? নাহ! আপনাদের হতাশ হতে হচ্ছে। এখানে আমরা আমেরিকার একটি রক দলের কথা বলছি। তাদের লাইক ব্লকওয়ার্ক শীষর্ক অ্যালবামটি বিলবোর্ড শীর্ষ ১০ হার্ড রক অ্যালবামের মধ্যে প্রথম স্থানটি দখল করে আছে। অ্যালবামটি এই জুন মাসেই বের হয়েছে। আজ আমরা ‘কুইনস অব দ্য স্টোন এইজ’ নিয়ে লিখছি। কুইনস অব দ্য স্টোন এইজের পথ চলা শুরু হয়েছিল জস হোমি-এর প্রচেষ্টায়। কিউসাস নামের এক দলের ভাঙন হয় ১৯৯৫ সালে। জস হোমি ছিলেন সেই দলের গিটারিস্ট। দল ভেঙে যাওয়ার পর তিনি ‘দ্য স্ক্রিমিং ট্রিজ’-এর কনসার্ট ট্যুর গিটারিস্ট হিসেবে যোগ দেন। পরবর্তী সময়ে তিনি নিজের একটি গানের দল গঠনের চিন্তা করেন। জস হোমি প্রথমে তাঁর প্রকল্পের নাম দেন ‘গামা রে’। তবে ১৯৯৭ সালেই তাঁকে এই নাম নিয়ে জটিলতায় পড়তে হয়। কারণ, ১৯৮৯ সালেই জার্মানিতে আরেকটি গানের দল ‘গামা রে’ পাওয়ার মেটাল জগতে পরিচিতি পেতে থাকে। আর তত দিনে ‘গামা রে’ বেশ জনপ্রিয় একটি জার্মান মেটাল দল। তারা জস হোমির বিরুদ্ধে তাদের দলের নাম বেআইনিভাবে ব্যবহার করার কারণে মামলা করার হুমকি দেয়। তখন জস হোমি তাঁর প্রকল্পের নাম বদলে ‘কুইনস অব দ্য স্টোন এইজ’ রাখেন। তাই ১৯৯৭ সাল থেকে তাঁরা এই নামেই গান করে আসছেন। যদিও প্রকল্পটি ১৯৯৬ সাল থেকে শুরু হয়েছে। তাই তাঁদের পথচলা ১৯৯৬ সাল থেকে বললেও ভুল হবে না। এর পর থেকে জস হোমি বিভিন্ন সময়ে সদস্য বদলের মাধ্যমে এখন পর্যন্ত দলটি টিকিয়ে রেখেছেন। কুইনস অব দ্য স্টোন এইজ এখন পর্যন্ত রক ধারার বিভিন্ন শাখা-প্রশাখা নিয়েই কাজ করে যাচ্ছেন। হার্ড রক, অলটারনেটিভ রক, আর্ট রক, হেভি মেটাল, অলটারনেটিভ মেটাল, ডেজার্ট রক, সাইকাডেলিক রক, রোবট রকসহ আরও অনেক ধারার গান তাঁরা করেছেন। তবে তাঁদের স্টোনার রক বলা হয় বলে তাঁরা খুবই বিরক্ত। কেননা স্টোনার রকের অন্যতম অপরিহার্য উপাদান হলো মাদক। আর তাঁরা তাঁদের গান করার জন্য কখনো মাদক ব্যবহার করেন না। এ কারণেই তাঁদের স্টোনার রক বললে তাঁরা এ ব্যাপারে দ্বিমত পোষণ করে আসছেন।
সদস্যরা জস হোমি-ভোকাল, গিটার (১৯৯৬-বর্তমান) ট্রয় ভ্যান লিউভেন-গিটার (২০০২-বর্তমান)  ডিন ফেরটিটা-কিবোর্ডস (২০০৭-বর্তমান)  মাইকেল শুমান—বেইজ (২০০৭-বর্তমান)  জন থিওডোর—ড্রামস (২০১৩-বর্তমান)
অ্যালবাম  কুইনস অব দ্য স্টোন এইজ (১৯৯৮)  রেইটেড আর (২০০০)  সংসস ফর দ্য ডিক (২০০২)  লুলাবাইজ টু প্যারালাইজ (২০০৫)  এরা ভালগারিস (২০০৭)  লাইভ ব্লকওয়ার্ক (২০১৩) মনোয়ারুল হক
