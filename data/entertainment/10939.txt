
গুলশানের একটি হোটেলে বেজমেন্টের একদিকে বসানো কাচের দেয়ালের পাশে দাঁড়াতেই ফাহমিদা নবীর গাওয়া ‘লুকোচুরি লুকোচুরি গল্প’ গানটা শোনা গেল। দরজা ঠেলে ভেতরে ঢুকতেই দেখা গেল নাচছেন একজন। পাশেই দেয়াল ঘেঁষে রাখা চেয়ারগুলোয় বসে আছেন আরও নয়জন সুন্দরী। সুন্দরীই তো! গত আগস্ট থেকে শুরু হওয়া ‘লাভেলো মিস ওয়ার্ল্ড বাংলাদেশ’ প্রতিযোগিতায় অংশ নেওয়া প্রায় ২৫ হাজার অংশগ্রহণকারীর ভেতর থেকে বাছাই করা হয়েছে এই ১০ জনকে। তবে শারীরিক সৌন্দর্যের পাশাপাশি ১০ জনের মেধাও গুরুত্ব পেয়েছে সমানতালে। এই ১০ প্রতিযোগীর একজন হিমি বলেন, ‘বিশ্বসুন্দরী প্রতিযোগিতায় অংশ নিতে যে ধরনের বিষয় জানতে হয়, এসবই বিবেচনায় নিয়ে আমাদের বাছাই করা হয়েছে। আমরা চেষ্টা করছি নিজেদের মেধার সর্বোচ্চ ব্যবহারের।’
নির্বাচিত ১০ সুন্দরী এখন আছেন নানা ধরনের গ্রুমিংয়ের মধ্যে। নাচ, র‍্যাম্পে হাঁটা, কথা বলাসহ বিভিন্ন বিষয় নিয়ে শেষ মুহূর্তের অনুশীলন করে নিচ্ছেন তাঁরা।
গত মঙ্গলবার নাচের মহড়া করছিলেন ১০ জন। নাচের ফাঁকে ফাঁকে কথা হলো রুকাইয়া জাহান, জান্নাতুল নাঈম, জারা মিতু, সাদিয়া ইমান, তৌহিদা তাসনিম, মিফতাহুল জান্নাত, সঞ্চিতা দত্ত, ফারহানা জামান, জান্নাতুল হিমি এবং জেসিকা ইসলামের সঙ্গে। মাসখানেকের বেশি সময় ধরে চলা এই প্রতিযোগিতায় লড়ার অভিজ্ঞতা বলছিলেন তাঁরা। ১০ জনই বন্ধু হয়ে গেছেন এত দিনে। কিন্তু বন্ধু হলে কী হবে, ভেতরে-ভেতরে একেকজন যোদ্ধা। লড়ছেন একে অন্যের বিরুদ্ধে। তাই তো সেরা হবেন কে, প্রশ্ন করতেই নিজেকে এগিয়ে রাখলেন সবাই। ফারহানা জামান বলেন, ‘এই প্রতিযোগিতায় এসে সৌন্দর্যের সংজ্ঞা নতুন করে জেনেছি। শুধু বাইরের সৌন্দর্যই শেষ কথা নয়।’
প্রত্যেকের কথায় উঠে এল নিজেকে বদলে ফেলার গল্প। আগে যে মেয়েটি খুব বেলা করে ঘুম থেকে উঠত কিংবা এলোমেলো ছিল প্রতিদিনের রুটিন, এমনকি নিজেকে নিয়ে স্বপ্ন দেখতে ভুলেও গিয়েছিল যে মেয়েটি, সেই মেয়ে এখন স্বপ্ন দেখছে বিশ্বের তাবৎ সুন্দরীর সঙ্গে দাঁড়িয়ে এক মঞ্চে লড়ার। তাই প্রত্যেকেই ধন্যবাদ দিলেন প্রতিযোগিতার আয়োজক প্রতিষ্ঠান অন্তর শোবিজসহ যুক্ত সব প্রতিষ্ঠানকে। প্রতিযোগিতাটি প্রচারিত হচ্ছে এনটিভিতে।
আগামীকাল প্রতিযোগিতার চূড়ান্ত আসর বসবে রাজধানীর বসুন্ধরা কনভেনশন সিটির নবরাত্রি হলে। সেখান থেকেই নির্বাচিত একজনকে ভাগ্যদেবী উড়িয়ে নিয়ে যাবেন চীনে। ভাগ্য আরও সহায় হলে সেই মিস বাংলাদেশের মাথায় উঠতেও পারে ‘মিস ওয়ার্ল্ড ২০১৭’-এর মুকুট।
