
৩০ বছর আগের কথা। ১৯৮৭ সাল, তখন সবাই ছাত্র। ৩০ বছর পর শিল্পের টানে তাঁরা মিললেন চেনা ক্যাম্পাসে। ঢাকা বিশ্ববিদ্যালয়ের চারুকলা অনুষদের প্রাক্তন শিক্ষার্থীদের সংগঠন ‘চারুকলা-৮৭’-এর সদস্যরা এক হয়ে আয়োজন করেছেন দলীয় চিত্র প্রদর্শনী ‘জাম্প স্টার্ট অ্যাট থার্টি’।
গতকাল রোববার বিকেলে অনুষদের জয়নুল গ্যালারিতে শুরু হওয়া এ প্রদর্শনী উদ্বোধন করেন শিল্পী রফিকুন নবী। তিনি বলেন, ‘শত ব্যস্ততায় এই শিল্পীরা হারিয়ে যায়নি, থেমে থাকেনি তাদের শিল্পযাত্রা। বন্ধুর দল আবার এক হয়ে একটা এক্সিবিশন করছে। ছবিগুলো সত্যি দারুণ হয়েছে। তাদের প্রচেষ্টাকে সাধুবাদ জানাতে হয়।’ এ প্রদর্শনীতে অংশ নিয়েছেন ৪২ জন শিল্পী। বেশির ভাগ ছবি আঁকা হয়েছে অ্যাক্রিলিক, তেলরং, জলরং, চারকোল আর ইঙ্কে। এ ছাড়া রয়েছে স্টোন ওয়ার সিরামিক, ব্রাশ ও ব্রোঞ্জে করা শিল্পকর্ম। উদ্বোধনী অনুষ্ঠানে এসেছিলেন চারুকলা অনুষদের ডিন নিসার হোসেন ও ঢাকা বিশ্ববিদ্যালয়ের বাংলা বিভাগের শিক্ষক সৈয়দ আজিজুল হক। আজ থেকে ১৫ জুলাই প্রতিদিন বেলা একটা থেকে রাত আটটা পর্যন্ত প্রদর্শনী ঘুরে আসা যাবে। 
