
গাজী রাকায়েত টিভির জন্য ‘গোর’ নাটকটি তৈরি করেছিলেন ১৯৯৮ সালে। ওই সময় মেরিল-প্রথম আলো পুরস্কারে সমালোচকদের রায়ে শ্রেষ্ঠ পরিচালক (সালাহউদ্দিন লাভলু) ও শ্রেষ্ঠ অভিনেত্রী (বিপাশা হায়াত) বিভাগে পুরস্কার পেয়েছিল নাটকটি। এত বছর পর নাটকটির নাট্যকার ও অভিনয়শিল্পী গাজী রাকায়েত একই গল্প নিয়ে চলচ্চিত্র তৈরির উদ্যোগ নিয়েছেন। শুরুতে ভেবেছিলেন পরিচালনার পাশাপাশি এই ছবিতে অভিনয় করবেন তিনি। আর এর প্রস্তুতি নেওয়ার জন্য বছর দুয়েক চুল-দাড়ি কাটা থেকে বিরত থেকেছেন। তবে এখন এই সিদ্ধান্ত থেকে সরে এসেছেন। বলেন, তিনি এখন ‘গোর’ ছবির পরিচালনার দিকটিকেই গুরুত্ব দিচ্ছেন। তাঁর আরেকটি খবর হলো, তিনি এবার শরৎচন্দ্র চট্টোপাধ্যায়ের চরিত্রে অভিনয় করবেন। আর এই চরিত্রের জন্য নিজের চুল-দাড়ি কাটার সিদ্ধান্ত নিয়েছেন গাজী রাকায়েত।
শরৎচন্দ্র চট্টোপাধ্যায়ের জনপ্রিয় চরিত্রগুলো নিয়ে চলচ্চিত্র তৈরি করবেন আরিফুর জামান। ছবির নাম ‘কাঠগড়ায় শরৎচন্দ্র’। গতকাল সোমবার সন্ধ্যায় রাজধানীর একটি রেস্তোরাঁয় ‘কাঠগড়ায় শরৎচন্দ্র’ ছবির ঘোষণা উপলক্ষে এক অনুষ্ঠান আয়োজন করা হয়। এখানে জানানো হয়, এই ছবিতে শরৎচন্দ্র চট্টোপাধ্যায়ের চরিত্রে অভিনয় করবেন গাজী রাকায়েত।
বাংলা সাহিত্যের অন্যতম জনপ্রিয় কথাশিল্পী ও ঔপন্যাসিক শরৎচন্দ্র চট্টোপাধ্যায়ের আজ মৃত্যুবার্ষিকী। গাজী রাকায়েত বলেন, এই দিনটি উপলক্ষে ‘কাঠগড়ায় শরৎচন্দ্র’ ছবির ঘোষণার অনুষ্ঠান আয়োজন করা হয়। ছবিতে থাকছে শরৎচন্দ্র চট্টোপাধ্যায়ের ‘শ্রীকান্ত’, ‘রাজলক্ষ্মী’, ‘দেবদাস’, ‘বড়দি’, ‘মহেশ’সহ আরও কিছু জনপ্রিয় চরিত্র। এ পর্যন্ত গাজী রাকায়েতকে চূড়ান্ত করা হয়েছে। এ ছাড়া অন্যান্য চরিত্রের জন্য পূর্ণিমা, পপি, ফেরদৌসসহ আরও অনেককে ভাবা হচ্ছে।
গাজী রাকায়েত বলেন, ‘এ ধরনের চরিত্র পর্দায় যথাযথভাবে উপস্থাপন করা ভীষণ চ্যালেঞ্জের কাজ। শরৎচন্দ্রের হাঁটা, চলা, খাবার খাওয়া, শারীরিক গড়ন, পোশাক, কথা বলার ধরন—সবকিছু রপ্ত করতে হবে। এরই মধ্যে সেই চেষ্টা শুরু করেছি। প্রাথমিক চিত্রনাট্য পড়েছি। ভালো লেগেছে। চূড়ান্ত চিত্রনাট্য হাতে পাওয়ার পর পুরোদমে মহড়া শুরু করব।’
গাজী রাকায়েত এর আগে ‘জোনাকির আলো’ ছবিতে চিত্রশিল্পী এস এম সুলতানের চরিত্রে অভিনয় করেছেন। এ ছাড়া তিনি শাহ আবদুল করিমের চরিত্রেও অভিনয়ের প্রস্তাব পেয়েছিলেন। কিন্তু এই চরিত্রে অভিনয় করেননি। বললেন, ‘এমন একজন মানুষের সঙ্গে নিজেকে মানিয়ে নেওয়া সহজ ব্যাপার না।’
‘কাঠগড়ায় শরৎচন্দ্র’ ছবিটি প্রযোজনা করছে ইভেন্ট প্লাস ও এম আর ফিল্মস। ছবির শুটিং হবে আগামী এপ্রিল-মে মাসে। গাজী রাকায়েত বলেন, এর আগে তিনি চুল-দাড়ি কেটে ফেলবেন।
