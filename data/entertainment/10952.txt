
শহীদকন্যা অভিনেত্রী শমী কায়সার। আজ শহীদ বুদ্ধিজীবী দিবসে তাঁকে দেখা যাবে বেশ কয়েকটি টিভি চ্যানেলে। কথা হলো তাঁর সঙ্গে।
শহীদ বুদ্ধিজীবী দিবসে...বেশ কয়েকটি টিভি চ্যানেলের অনুষ্ঠানে অংশ নিয়েছি। আজ মায়ের সঙ্গে রায়েরবাজার যাব। সম্মিলিত সাংস্কৃতিক জোটের বিজয় উত্সবের অংশ হিসেবে রায়েরবাজার বুদ্ধিজীবী স্মৃতিসৌধে আয়োজিত একটি অনুষ্ঠানে থাকছি। সেখানে আমার মাও (পান্না কায়সার) থাকবেন।প্রজন্ম ’৭১-এর কোনো বিশেষ আয়োজন?প্রজন্ম ’৭১ শহীদ বুদ্ধিজীবী স্মৃতিসৌধে শ্রদ্ধা জানাবে আজ। তা ছাড়া প্রজন্ম ’৭১ গত ১২ ডিসেম্বর এক সংবাদ সম্মেলনের আয়োজন করেছিল। সেখানে যুদ্ধাপরাধী ও মানবতাবিরোধীদের বিচার–প্রক্রিয়ায় বাধা দেওয়ার যে পাঁয়তারা হচ্ছে, তা রুখে দাঁড়ানোর কথা বলা হয়। মুক্তিযুদ্ধ নিয়ে সংবাদমাধ্যমে বিভ্রান্তিকর তথ্য পরিবেশিত হলে একজন শহীদসন্তান হিসেবে খুব কষ্ট পাই।আপনার বাবাকে নিয়ে একটি তথ্যচিত্র তৈরি করছিলেন...আমি বাবাকে (শহীদুল্লা কায়সার) নিয়ে অনেক দিন ধরে কাজটি করছি। তাঁর জীবন ও কর্ম নিয়ে তৈরি করছি একটি তথ্যচিত্র। এই কাজটির পেছনে অনেক সময় দিচ্ছি। সেই ২০০৭ সালে তথ্যচিত্রের কাজ শুরু করেছি। অনেকের সাক্ষাত্কার নিয়েছি। এর জন্য কলকাতাসহ আরও নানান জায়গায় যেতে হয়েছে।তথ্যচিত্রটি নির্মাণ শেষ হবে কবে?ইচ্ছা ছিল এই বুদ্ধিজীবী দিবসেই তথ্যচিত্রটি প্রদর্শন করার। এখন আসছে মার্চে প্রকাশের পরিকল্পনা করছি। প্রত্যাশা অনেক, তাই সময় নিয়েই চলছে এর কাজ। আমি চাই এই তথ্যচিত্রটি যেন ইতিহাসের একটি উল্লেখযোগ্য দলিল হয়ে থাকে।সাক্ষাত্কার: আদর রহমান
