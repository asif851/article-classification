
সংবাদকর্মীদের সঙ্গে উদ্ধত আচরণের জন্য কুখ্যাতি আছে সালমান খানের। অন্যদিকে, বরাবরই সংবাদকর্মীদের সঙ্গে শান্ত ও পরিশীলিত আচরণ করে বাহবা পেয়েছেন সালমানের সাবেক প্রেমিকা ঐশ্বরিয়া রাই বচ্চন। কিন্তু সম্প্রতি সম্পূর্ণ ভিন্ন এক ঐশ্বরিয়ার পরিচয় পাওয়া গেল। চলচ্চিত্রের আইটেম গানসংক্রান্ত এক প্রশ্ন শুনে তেলেবেগুনে জ্বলে ওঠেন তিনি। তবে কি সাবেক প্রেমিক সালমানের পথ অনুসরণ করছেন সাবেক এ বিশ্বসুন্দরী ও বলিউডের অভিনেত্রী?‘ইয়ে জওয়ানি হ্যায় দিওয়ানি’ ছবিতে মাধুরী দীক্ষিতের ‘ঘাগড়া’ আইটেম গানের সাফল্যের পর সম্প্রতি সঞ্জয় লীলা বানসালির ‘রাম-লীলা’ ছবির একটি আইটেম গানে অংশ নেওয়ার প্রস্তাব পেয়েছেন ঐশ্বরিয়া। সংবাদকর্মীরা তাঁকে জিজ্ঞেস করেন, ইদানীং সিনিয়র অভিনেত্রীরা কেন শুধু আইটেম গানের প্রস্তাবই পাচ্ছেন। এক খবরে এমনটিই জানিয়েছে ‘ওয়ান ইন্ডিয়া’। 
এ ধরনের অপ্রত্যাশিত প্রশ্ন শুনে নিজের রাগ আর নিয়ন্ত্রণ করতে পারেননি ঐশ্বরিয়া। প্রশ্নটির জবাব দিতে গিয়ে রাগে ফুঁসতে ফুঁসতে তিনি বলেন, ‘কোনো অভিনয়শিল্পীকে এ ধরনের প্রশ্ন করার মানেটা কী? চলচ্চিত্র ব্যবসার সঙ্গে যাঁরা যুক্ত, তাঁদেরই এসব প্রশ্ন করা উচিত।’
এদিকে, শিগগির বলিউডে ফেরার পরিকল্পনা করছেন ঐশ্বরিয়া রাই বচ্চন। তাঁকে সর্বশেষ ২০১০ সালে সঞ্জয় লীলা বানসালির ‘গুজারেশ’ ছবিতে দেখা গিয়েছিল। ২০১১ সালের ১৬ নভেম্বর মেয়ে আরাধ্য বচ্চনকে জন্ম দেওয়ার পর রুপালি জগত্ থেকে সাময়িক বিরতি নেন জনপ্রিয় এ তারকা অভিনেত্রী। তবে ভক্তদের চাওয়া পূরণ করতে আবার বড়পর্দায় কাজ করার সিদ্ধান্ত নিয়েছেন তিনি। বেশ কয়েকটি ছবির চিত্রনাট্য তাঁর হাতে রয়েছে। এ মুহূর্তে সেগুলো পড়ছেন তিনি। চিত্রনাট্য পছন্দ হওয়ার পর কোন ছবিতে অভিনয়ের মাধ্যমে বলিউডে ফিরবেন, শিগগির তার ঘোষণা দেবেন ঐশ্বরিয়া।
