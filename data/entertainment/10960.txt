
কলকাতা আন্তর্জাতিক চলচ্চিত্র উৎসবে ২০১১ সালে ‘নেটপ্যাক পুরস্কার’ পেয়েছিল নাসির উদ্দীন ইউসুফ পরিচালিত গেরিলা আর এ বছর পেয়েছে মোস্তফা সরয়ার ফারুকী পরিচালিত টেলিভিশন। বাংলাদেশের ছবি দুবার উৎসবের একমাত্র পুরস্কারটি পাওয়ায় খুশি হয়েছেন ভারতের পশ্চিমবঙ্গের মুখ্যমন্ত্রী মমতা বন্দ্যোপাধ্যায়। তিনি টেলিভিশন ছবিটি দেখার জন্য আগ্রহ প্রকাশ করেন। গত রোববার সায়েন্স সিটিতে আয়োজিত সমাপনী অনুষ্ঠানের মঞ্চে উপস্থিত ছিলেন তিনি।অনুষ্ঠানে উৎসবের সেরা ছবি হিসেবে নেটপ্যাক পুরস্কারটি বাংলাদেশের অন্যতম প্রযোজনা প্রতিষ্ঠান ইমপ্রেস টেলিফিল্মের ব্যবস্থাপনা পরিচালক ফরিদুর রেজা সাগর ও ছবির অভিনয়শিল্পী তিশার হাতে তুলে দেন বরেণ্য পরিচালক গৌতম ঘোষ।দেশে ফিরে ফরিদুর রেজা সাগর জানান, দুবার বাংলাদেশের চলচ্চিত্রের এই সাফল্যের জন্য তাঁকে ও তিশাকে ‘জয় বাংলা’ লিখে অটোগ্রাফ দেন মমতা বন্দ্যোপাধ্যায়। এ সময় তাঁদেরকে আরও শুভেচ্ছা জানান রঞ্জিত মল্লিক, সুস্মিতা সেন, রানী মুখার্জি, বিপাশা বসু, মৌসুমী চট্টোপাধ্যায়, কোয়েল মল্লিক প্রমুখ। তাঁরাও ছিলেন মঞ্চে।
