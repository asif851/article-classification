
এবারই প্রথম চলচ্চিত্রে জুটি হয়ে কাজ করছেন দেশীয় চলচ্চিত্রের জনপ্রিয় অভিনেতা শাকিব খান ও ছোটপর্দার বড় তারকা নুসরাত ইমরোজ তিশা। এই জুটির প্রথম ছবি ‘মেন্টাল—ইট ক্যান বি ইউর লাভ স্টোরি’। ছবিটির শুটিং শেষ হয়েছে বেশ কিছুদিন হলো। এখন প্রেক্ষাগৃহে মুক্তির পালা। তাঁর আগেই ছবির প্রযোজনা প্রতিষ্ঠান শাকিব ও তিশার একটি গান প্রকাশ করেছে ইউটিউবে। এর মধ্য দিয়ে এক ঝলক দেখা মিলবে শাকিব ও তিশার।
‘আমার মতন কে আছে বলো/ বাসবে তোমায় এতো ভালো’ কথার গানটির সঙ্গে ঠোঁট মিলিয়েছেন শাকিব। আর সহশিল্পী হিসেবে আছেন তিশা। শামীম আহমেদ রনি পরিচালিত ‘মেন্টাল—ইট ক্যান বি ইউর লাভ স্টোরি’ ছবির এই গানে কালো আর লাল রঙের পোশাকে সেজেছেন শাকিব ও তিশা। গানটির দৃশ্যধারণ হয়েছে থাইল্যান্ডের ব্যাংককে।ছবির গানটিতে তিশার অভিনয় প্রসঙ্গে শাকিব বলেন, ‘তিশা এর আগে কয়েকটি ছবিতে কাজ করেছে। তবে বাণিজ্যিক ধারার চলচ্চিত্রে এবারই প্রথম। তাঁর কাজের ধরন দেখে মনেই হয়নি, তিনি নতুন কেউ। গানের দৃশ্যে তাঁর পারফরমেন্সে মুগ্ধ না হয়ে পারিনি। এক কথায়, অসাধারণ। আমার বিশ্বাস, তিনি বাণিজ্যিক চলচ্চিত্রে অনেক ভালো করবেন।’গতকাল শুক্রবার বিকেলে ইউটিউবে শাকিব ও তিশার চলচ্চিত্রের গানের ভিডিওটি প্রকাশিত হয়। রবিউল ইসলাম জীবনের কথায় এতে কণ্ঠ দিয়েছেন কলকাতার আকাশ। সুর আর সংগীতায়োজনও তারই।ছোট পর্দার জনপ্রিয় অভিনয়শিল্পী তিশা অভিনীত প্রথম চলচ্চিত্র মোস্তফা সরয়ার ফারুকীর ‘থার্ড পারসন সিঙ্গুলার নাম্বার’।
‘মেন্টাল—ইট ক্যান বি ইউর লাভ স্টোরি’ চলচ্চিত্রের গানের ভিডিওটি দেখতে ক্লিক করুন। 
