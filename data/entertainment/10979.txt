
বিনা অনুমতিতে হলিউড তারকা এমা ওয়াটসন ও অ্যামান্ডা সেফ্রাইডের ছবি প্রকাশ করায় ক্ষুব্ধ হয়ে আইনি পদক্ষেপ নিয়েছেন তাঁরা। ২৬ বছর বয়সী ‘বিউটি অ্যান্ড দ্য বিস্ট’ তারকা এমা ওয়াটসনের মুখপাত্র জানান, বছর খানেক আগে এমার কিছু ছবি চুরি হয়ে গিয়েছিল। সেগুলোতে সাঁতারের পোশাকে ছিলেন তিনি। কিন্তু প্রকাশ করা হয়েছে এমার অনুমতি ছাড়া। তাই এমা চটেছেন। আইনজীবীদের জানানো হয়েছে ব্যাপারটা। তাঁর পক্ষ থেকে এ ব্যাপারে পরে আর কোনো মন্তব্য করা হবে না বলেও জানান মুখপাত্র। এর আগে ২০১৪ সালে এমাকে একটি ওয়েবসাইট থেকে তাঁর নগ্ন ছবি প্রকাশ করার হুমকি দেওয়া হয়েছিল। কিন্তু এমা পাত্তা দেননি। কারণ, তিনি জানেন তিনি এমন কোনো ছবি কখনো তোলেননি। অপর দিকে ‘প্যান’ তারকা ৩১ বছর বয়সী অ্যামান্ডা সেফ্রাইডের আইনজীবী আইনি নোটিশ দিয়েছেন। সেখানে বলা হয়েছে, ‘সেলেব জিহাদ’ নামের একটি ওয়েবসাইট সাবেক প্রেমিক ও অভিনেতা জাস্টিন লংয়ের সঙ্গে অ্যামান্ডার কিছু ব্যক্তিগত ছবি প্রকাশ করেছে। এক্ষেত্রে ওই ওয়েবসাইট অ্যামান্ডার কোনো প্রকার অনুমতি নেয়নি। আইনি নোটিশে লেখা হয়েছে, ‘এটা বিশ্বাসযোগ্য যে এই ছবিগুলো ফাঁস করা হয়েছে। অ্যামান্ডা সেফ্রাইডের অনুমতি ছাড়া কোনো তৃতীয় পক্ষ অন্যায়ভাবে এটা করেছে।’ ইয়াহু সেলিব্রিটি
