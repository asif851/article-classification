
বলিউডের প্রভাবশালী তিন তারকা অভিনেতা সালমান, শাহরুখ ও আমির খান। জনপ্রিয়তার দৌড়ে তাঁরা প্রায় সমানে সমান। তারপরও এই তিন খানের মধ্যে কে সেরা, তা নিয়ে তর্ক-বিতর্ক চলে তাঁদের ভক্তদের মধ্যে। সম্প্রতি শাহরুখ ও আমিরকে বন্ধু অভিহিত করে সালমান অভিযোগ তুলেছেন, তাঁর টুইটার অনুসারীরা অযথাই তিন খানের মধ্যে কে সেরা তা নিয়ে তর্ক-বিতর্ক ও আপত্তিকর মন্তব্য করে সময় নষ্ট করেন। এভাবে ভক্তদের বিরুদ্ধে টুইটারে ঘৃণা ছড়ানোরও অভিযোগ তুলেছেন সালমান। এ অবস্থা চলতে থাকলে টুইটার ছেড়ে দেবেন বলেও হুমকি দিয়েছেন এই ‘দাবাং’ তারকা।সম্প্রতি ২০টিরও বেশি টুইট করে সালমান তাঁর টুইটার অনুসারীদের কাছে নিজের অবস্থান স্পষ্ট করেন। তিনি অভিযোগ তোলেন, অনেকেই ভুয়া টুইটার অ্যাকাউন্ট ব্যবহার করে তিন খানের মধ্যে কে সেরা তা নিয়ে তর্ক-বিতর্কের পাশাপাশি আজেবাজে ও আপত্তিকর মন্তব্য করছেন। এভাবে টুইটারে ঘৃণা ছড়িয়ে পড়ছে। সালমান বোঝানোর চেষ্টা করেন, শাহরুখ ও আমির দুজনই তাঁর বন্ধু। তাঁদের তিনজনের মধ্যে কে সেরা তা নিয়ে মাথা ঘামানোর কোনো প্রয়োজন নেই। এক খবরে এমনটিই জানিয়েছে জিনিউজ।সেরা খান নির্বাচনের জন্য টুইটারে তর্ক-বিতর্ক আর আজেবাজে মন্তব্য ছাড়ার পেছনে সময় ব্যয় না করার জন্যও ভক্তদের পরামর্শ দিয়েছেন সালমান। ভক্তদের ছুটির দিনে কিংবা হাতে কোনো কাজ না থাকলেই কেবল টুইটার ব্যবহার করতে বলেছেন খান সাহেব।ভক্তদের প্রতি ক্ষোভ প্রকাশ করে কয়েকটি টুইটে সালমান লিখেছেন, ‘আপনাদের মধ্যে কয়জনের অ্যাকাউন্ট ভুয়া? যাঁরা ভুয়া অ্যাকাউন্ট ব্যবহার করে আমার বন্ধু ও সহকর্মীদের খাটো করার চেষ্টা করছেন তাঁরা আমার ভক্ত নন। আপনার পছন্দের নায়ক অন্য কোন নায়ককে পেছনে ফেললেন তা নিয়ে যুদ্ধ কেন করছেন? এমন কুৎসিত যুদ্ধ করার জন্য আপনারা টুইটারে ঢুকবেন না। আমি টুইটারে এসেছি ভালোবাসা ছড়াতে, মনের কথা খুলে বলতে আর মজা করতে। আমার চলচ্চিত্রশিল্পের কাউকে যাঁরা অপমান করেন, তাঁদের জন্য আমি টুইটারে আসিনি। শাহরুখ, আমিরও এসব পছন্দ করে না। তাঁদের কাছে আমাকে ছোট করবেন না। শাহরুখ ও আমির দুজনই আমার বন্ধু। আমাদের মধ্যে কে এক নম্বর তা বের করার কী দায় পড়েছে! ’টুইটারে আপত্তিকর ভাষা আর ঘৃণা না ছড়িয়ে ভালোবাসার বার্তা ছড়ানোর জন্য ভক্তদের প্রতি আহ্বান জানিয়ে বিরল দৃষ্টান্তই স্থাপন করলেন সালমান খান। নিঃসন্দেহে বিষয়টি তাঁর বড় মনেরই পরিচয় বহন করে।
আরও পড়ুন:আরও ২০ বছর রাজত্ব করবেন তিন খান!প্লেব্যাকে সালমানের চেয়ে জনপ্রিয় শাহরুখ!এক ছবিতে তিন খান!
