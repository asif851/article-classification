
দেড় বছর আগে শুটিং শুরু করা ঢাকা অ্যাটাক সিনেমার সব কাজই শেষ হয়েছে। গত বছরের নভেম্বরে ইউটিউবে মুক্তি পেয়েছিল সিনেমার ফার্স্ট লুক। জানার বাকি ছিল শুধু কবে সিনেমাটি সেন্সর ছাড়পত্র পাবে এবং প্রেক্ষাগৃহে মুক্তি দেওয়া হবে। সেন্সর ছাড়পত্রের জন্য এখনো সিনেমাটি জমা না দিলেও গতকাল রোববার দুপুরে নির্মাতা দীপঙ্কর দীপন প্রথম আলোকে মুক্তির দিনক্ষণ জানিয়ে দিলেন। বললেন, আগামী ৬ অক্টোবর দেশের প্রেক্ষাগৃহে মুক্তি পেতে যাচ্ছে ঢাকা অ্যাটাক। সেভাবেই সব ধরনের প্রস্তুতি নেওয়া হচ্ছে।
ঢাকা অ্যাটাক সিনেমার প্রধান দুটি চরিত্রে অভিনয় করেছেন আরিফিন শুভ ও মাহিয়া মাহি। অন্য অভিনয়শিল্পীদের মধ্যে আছেন সৈয়দ হাসান ইমাম, আলমগীর, আফজাল হোসেন, লায়লা হাসান, এ বি এম সুমন, শতাব্দী ওয়াদুদ, নওশাবা, শিপন মিত্র প্রমুখ।
গতকাল বিকেলে সিনেমার নায়ক আরিফিন শুভ প্রথম আলোকে বলেন, ‘পরিচালক আমাকেও মুক্তির তারিখের কথা জানিয়েছেন। এটা অবশ্যই আনন্দের সংবাদ। আমরা সবাই অনেক পরিশ্রম করেছি এই সিনেমার জন্য। মুক্তির পর সিনেমাটি দর্শকের ভালো লাগলেই আমার কষ্ট সার্থক হবে।’
দীপঙ্কর দীপন বলেন, ‘শুটিং শেষ হওয়ার পর আমরা ভেবেছিলাম, সিনেমাটি ঈদে মুক্তি দেব। এর মধ্যে জানতে পারলাম, এবারের ঈদে মুক্তির জন্য বেশ কয়েকটি সিনেমা মোটামুটি চূড়ান্ত হয়েছে। তাই ঈদ উৎসবের কথা বাদ দিয়ে সুবিধাজনক একটা সময় খুঁজছিলাম। আমাদের কাছে অক্টোবর মাসের ৬ তারিখ সঠিক মনে হয়েছে।’
ঢাকা অ্যাটাক সিনেমা প্রসঙ্গে দীপন বলেন, ‘আমরা একটা থ্রিলার ধাঁচের গল্প বলার চেষ্টা করেছি। ছবির ব্যাপারে কোনো জায়গায় আমরা আপস করিনি। যেখানে যা দরকার, সবই করেছি।’
কোরবানির ঈদের আগে ঢাকা অ্যাটাক সিনেমার ট্রেলার প্রকাশ করা হবে বলেও জানান নির্মাতা দীপন।
