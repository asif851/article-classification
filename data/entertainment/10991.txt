
দেশের জনপ্রিয় নায়ক ও স্বামী শাকিব খানকে কেন্দ্র করে স্ত্রী চিত্রনায়িকা অপু বিশ্বাসের সঙ্গে এ সময়ের আলোচিত নায়িকা বুবলির শীতল যুদ্ধ কম হয়নি। শাকিবের সঙ্গে জুটি হয়ে অভিনয় করার কারণে অপু ও বুবলির মধ্যকার বিরোধের খবরও কম-বেশি সবার জানা। শিল্পী সমিতির নির্বাচনের দিন এই দুই নায়িকার দেখা হয় হয় করেও শেষ পর্যন্ত হয়নি। এক ঘরে থেকে ভোট দিলেও তাঁরা কেউ কারও সঙ্গে কোনো কথা বলেননি বলে জানা গেছে। তবে এবার আর কেউ কাউকে চাইলে এড়িয়ে চলতে পারবেন না। সামনের ঈদে এই দুই নায়িকা একে অপরের সঙ্গে মুখোমুখি হতে যাচ্ছেন, এটা মোটামুটি নিশ্চিত। ‘রাজনীতি’ ও ‘রংবাজ’ সিনেমার কারণে দুজনের দেখা হবে। চলচ্চিত্রপাড়ার সবার মাঝে গুঞ্জন, ঈদে এই দুই নায়িকার পর্দার লড়াই দারুণ জমবে। সবাই আগ্রহী হয়ে আছেন এই সিনেমার অভিনয় দেখার।
ঈদে অপু বিশ্বাস অভিনীত ‘রাজনীতি’ সিনেমা মুক্তির বিষয়টি পুরোপুরি নিশ্চিত হলেও বুবলি অভিনীত ‘অহংকার’ মুক্তি দিতে কদিন আগে নিজের অস্বীকৃতির কথা জানিয়েছেন পরিচালক শাহাদাৎ হোসেন লিটন। তবে বুবলি অভিনীত ‘রংবাজ’ সিনেমাটি ঠিকই ঈদে মুক্তি পাচ্ছে। সেভাবে দ্রুততার সঙ্গে শুটিং এগিয়ে নিচ্ছেন সংশ্লিষ্ট ব্যক্তিরা। দুটি সিনেমারই নায়ক শাকিব খান। ‘রংবাজ’ সিনেমার শুটিংয়ে শাকিব ও বুবলিরা এখন পাবনায় আছেন। প্রথম আলোর সঙ্গে আলাপে জনপ্রিয় এই নায়ক ‘রংবাজ’ সিনেমার ঈদে মুক্তির বিষয়টি নিশ্চিত বলে ইঙ্গিত করেছেন।বিষয়টি নিয়ে অপু বিশ্বাসের সঙ্গে কথা বলতে চাইলে তিনি লড়াইয়ের বিষয়টি একেবারে উড়িয়ে দেন। তিনি বলেন, ‘লড়াইয়ের প্রশ্নই আসে না। সিনেমায় যখন থেকে অভিনয় করছি, তখন থেকে নিজেকে নিজেরই প্রতিদ্বন্দ্বী মনে করেছি। এখনো তাই। এমনও ঈদ গেছে, আমার তিন-চারটি সিনেমা মুক্তি পেয়েছে। আমার সঙ্গে অন্য জনপ্রিয় নায়িকাদের মধ্যে মাহি আর ববির সিনেমাও ছিল। ওসব আমাকে কখনোই ভাবাত না। তাই এখনো ভাবছি না। দর্শকেরা আমার অভিনয় দেখার জন্য যে অধীর আগ্রহে অপেক্ষা করছেন, তা প্রতি মুহূর্তে টের পাচ্ছি। আমার শুধু নিজেকে প্রমাণ করার সময়।’এ বিষয়ে বুবলির সঙ্গে কথা বলার জন্য চেষ্টা করেও তাঁকে ফোনে পাওয়া যায়নি। খুদে বার্তা পাঠালেও তাঁর কোনো উত্তর দেননি এই নায়িকা।
