
‘বর্বরতা মানে না কবিতা’ স্লোগানকে সামনে রেখে জাতীয় কবিতা পরিষদ প্রতিবছরের মতো এবারও আয়োজন করেছে কবিতা উৎসব। আগামী ১ ও ২ ফেব্রুয়ারি দুই দিন অনুষ্ঠিত হবে ৩১তম জাতীয় কবিতা উৎসব। এবারের উৎসবের উদ্বোধন করবেন কবি বেলাল চৌধুরী। উৎসবে ১৫টি দেশের খ্যাতিমান কবিরা অংশগ্রহণ করবেন। শনিবার দুপুরে ঢাকা বিশ্ববিদ্যালয় ছাত্র-শিক্ষক কেন্দ্রে (টিএসসি) আয়োজিত এক সংবাদ সম্মেলনে এসব তথ্য জানান হয়। জাতীয় কবিতা পরিষদ সভাপতি কবি মুহাম্মদ সামাদ-এর সভাপতিত্বে সংবাদ সম্মেলনে লিখিত বক্তব্য পাঠ করেন জাতীয় কবিতা পরিষদের সাধারণ সম্পাদক কবি তারিক সুজাত। সংবাদ সম্মেলনে বক্তব্য প্রদান করেন ৩১তম জাতীয় কবিতা উত্সব ২০১৭-এর আহ্বায়ক কবি রবিউল হুসাইন। আরও বক্তব্য রাখেন কবি হাবিবুল্লাহ সিরাজী, কবি কাজী রোজী প্রমুখ। সঞ্চালনায় করেন জাতীয় কবিতা পরিষদের যুগ্ম সাধারণ সম্পাদক আমিনুর রহমান সুলতান।
