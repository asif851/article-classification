
সারা গায়ে বনের লতাপাতা, বাকল। এমন সাজে নতুন একটি ধারাবাহিক নাটকে অভিনয় করলেন অভিনেতা আফরান নিশো। চরিত্রের নাম বৃক্ষমানব। কদিন আগে এই সাজে তিনি শুটিং করেছেন ধারাবাহিক নাটক ইডিয়ট-এ। নাটকটি রচনা ও পরিচালনা করছেন সুমন আনোয়ার।পরিচালক জানালেন, এটা শুধু নাটক নয়, বন, খনিজ, প্রাকৃতিক সম্পদ বাঁচানোর একটা আন্দোলন। নাটকে নিশোকে বৃক্ষমানব হিসেবে দেখা গেলেও সে আসলে এই রকম একটা আন্দোলন করতে গিয়ে পরিস্থিতির শিকার হয়ে জঙ্গলে চলে যায়। প্রকৃতির সঙ্গে এমনভাবে মিশে থাকে যে দেখলে বোঝা যায় না যে মানুষ সে!‘বৃক্ষমানব’ চরিত্রে অভিনয় করে নিশো বললেন, ‘চরিত্রের প্রয়োজনে এমন সাজসজ্জা। এমন চরিত্রে অভিনয় করা আনন্দের।’ইডিয়ট নাটকের প্রথম ধাপের শুটিং চলছে সিলেটের শ্রীমঙ্গল ও ঢাকায়। প্রথম ধাপের শুটিং শেষ হলেই নির্ধারণ করা হবে কোন চ্যানেলে এটি প্রচারিত হবে। নাটকটিতে আরও অভিনয় করছেন মৌসুমী হামিদ, এফ এস নাঈম, শ্যামল মাওলাসহ অনেকেই। আরও একটি বিশেষ চরিত্রে অভিনয় করবেন জাকিয়া বারী মম। পরিচালক সুমন আনোয়ার বললেন, ‘সামাজিক দায়বদ্ধতা থেকেই নাটকটি নির্মাণ করছি। বাজেটের দিকে তাকাচ্ছি না। সেরা কাজটা করতে চাই।’
 
