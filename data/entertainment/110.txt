
মণিপুরি থিয়েটারের মাসব্যাপী নাট্যমেলায় ১২ নভেম্বর সন্ধ্যা সাড়ে ৬টায় মঞ্চায়িত হবে মণিপুরি থিয়েটারের নাটক ‘শ্রীকৃষ্ণকীর্তন’। মৌলভীবাজার জেলার কমলগঞ্জের ঘোড়ামারা গ্রামে মণিপুরি থিয়েটারের স্টুডিও নটমণ্ডপে নাটকটি মঞ্চস্থ হবে।বড়ু চণ্ডীদাসের রচনা থেকে নাটকটির রূপান্তর ও নির্দেশনা দিয়েছেন শুভাশিস সিনহা। এতে রাধা চরিত্রে অভিনয় করবেন জ্যোতি সিনহা, কৃষ্ণ চরিত্রে স্মৃতি সিনহা, বড়াই চরিত্রে অরুণা সিনহা। প্রতিষ্ঠার ২০ বছর পূর্তি উপলক্ষে মাসব্যাপী বর্ণাঢ্য আয়োজন সাজিয়েছে দেশের অন্যতম নাট্য সংগঠন মণিপুরি থিয়েটার। ‘বিশ্ব তোমায় বাঁধবো এবার আপন অঞ্চলে’—এই স্লোগান নিয়ে চলছে এ নাট্যমেলা।
