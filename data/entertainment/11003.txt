
২০১৬ সালের সেরা কাজগুলোর জন্য ভারতের ৬৪তম জাতীয় চলচ্চিত্র পুরস্কার ঘোষণা করা হয়েছে। গতকাল শুক্রবার সকালে ভারতের তথ্য ও সম্প্রচার মন্ত্রণালয়ের ইউটিউব চ্যানেলে সরাসরি এই ফলাফল পড়ে শোনান জুরিবোর্ডের সদস্যরা। আগামী ৩ মে বিজয়ীদের হাতে তুলে দেওয়া হবে পুরস্কার।
অক্ষয়-সোনমের অনুভূতিপ্রথমবার জাতীয় চলচ্চিত্র পুরস্কার জিতলেন অভিনেতা অক্ষয় কুমার। রুস্তম ছবির জন্য তিনি জিতেছেন সেরা অভিনেতার পুরস্কারটি। আর সোনম কাপুর জিতেছেন নিরজা ছবির জন্য বিশেষ জুরি পুরস্কার। সোনমের এই ছবি সেরা হিন্দি ছবির পুরস্কারও পেয়েছে। কাকতালীয়ভাবে পুরস্কার জয়ের খবরটি যখন তাঁদের কাছে পৌঁছে, তখন একই সঙ্গে অক্ষয় ও সোনম প্যাডম্যান ছবির শুটিং করছিলেন। সেখান থেকেই সোনম টুইটারে একটি ছবি দিয়ে নিজেদের জয়ের অনুভূতি প্রকাশ করেন। আর একটি ভিডিওবার্তার মাধ্যমে অক্ষয় ধন্যবাদ জানান জুরি সদস্যদের, তাঁর ভক্ত, পরিবার ও বিশেষ করে স্ত্রী টুইঙ্কেল খান্নাকে।জয়ী ‘তুমি যাকে ভালোবাসো’কলকাতার ছবি প্রাক্তন-এর ‘তুমি যাকে ভালোবাসো’ গানটি বাংলাদেশেও অনেক শ্রোতাপ্রিয়। সেই গানটি জিতেছে দুটি জাতীয় পুরস্কার। এই গানের জন্য সেরা গায়িকার পুরস্কার জিতেছেন ইমন চক্রবর্তী। আর সেরা গীতিকারের পুরস্কার পেয়েছেন অনুপম রায়।বাংলাদেশি নায়িকা মানেই জাতীয় পুরস্কার?এ এক কাকতালীয় ব্যাপার! এ নিয়ে পরপর দুই বছর ভারতের জাতীয় চলচ্চিত্র পুরস্কারে সেরা বাংলা ছবি বিভাগে জয়ী সিনেমায় একটি ‘কমন’ বিষয় দেখা গেল। এ বছর এই বিভাগে পুরস্কার জিতেছে আবির চট্টোপাধ্যায় ও জয়া আহসান অভিনীত বিসর্জন ছবিটি। গত বছর একই বিভাগে জেতে প্রসেনজিৎ ও কুসুম সিকদার অভিনীত শঙ্খচিল। দুটি ছবিতেই অভিনেত্রী বাংলাদেশের।আরও বিজয়ীরাএ বছরের বেশির ভাগ জাতীয় চলচ্চিত্র পুরস্কার গেছে ভারতের দক্ষিণ অঞ্চলে। সেরা অভিনেত্রী, সেরা গায়ক, সেরা বিনোদনমূলক ছবি, সেরা মৌলিক চিত্রনাট্য, সেরা শব্দগ্রহণের মতো গুরুত্বপূর্ণ বিভাগের পুরস্কারগুলো জিতেছে তামিল, তেলেগু ও মালয়ালম ছবি। মিন্নামিনানগু নামের মালয়ালম ছবির জন্য সেরা অভিনেত্রীর পুরস্কার জিতেছেন সুরভি লক্ষ্মী। সেরা পরিচালকের পুরস্কার পেয়েছেন মারাঠি ছবি ভেন্টিলেটর-এর নির্মাতা রাজেশ মাপুসকার। দঙ্গল ছবির জন্য সেরা সহ-অভিনেত্রীর পুরস্কার জিতেছেন ছবিতে গীতা ফোগাতের শৈশবের চরিত্রে অভিনয় করা জায়রা ওয়াসিম। পিংক ছবিটি পেয়েছে সেরা সামাজিক ইস্যু নিয়ে তৈরি ছবির পুরস্কার। ভারতের প্রশংসিত নির্মাতা নাগেশ কুকনুরের ধানাক ছবিটি পেয়েছে সেরা শিশুতোষ ছবির পুরস্কার। বিশেষ জুরি পুরস্কার পেয়েছেন অভিনেতা আদিল হোসেন।
 
