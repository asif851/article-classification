
মঞ্চে এসেছে আরেকটি নতুন নাটক, প্রেমপত্র। আজ বুধবার সন্ধ্যা সাতটায় বাংলাদেশ শিল্পকলা একাডেমির স্টুডিও থিয়েটার হলে প্রাকৃতজনের এই নতুন প্রযোজনার মঞ্চায়ন হবে।প্রেমপত্র নাটকের গল্প গড়ে উঠেছে রিচার্ড ও তটিনীকে নিয়ে। তারা এগিয়ে যায় সমাজের চেনা কিন্তু অসংলগ্ন কিছু বাধা পেরিয়ে। প্রথার বাইরে এগিয়ে যাওয়া রিচার্ড ও তটিনী নিজেকে প্রমাণ করে অগ্রসর মানুষ হিসেবে। এভাবেই এগিয়ে যায় প্রেমপত্র নাটক। ভৈকম মুহম্মদ বশীরের গল্প অবলম্বনে এর নাট্যরূপ দিয়েছেন শ্যামল ভট্টাচার্য। প্রয়োগ ভাবনায় সেলিম রেজা। এই গল্পের রিচার্ড চরিত্রে অভিনয় করেছেন সেলিম রেজা, তটিনীর চরিত্রে ফারজানা করিম এবং সূত্রধর হিসেবে দেখা যাবে রাফায়েল আহসান ও ফরহাদ হোসেনকে।
