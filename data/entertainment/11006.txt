
অসুস্থ হয়ে কিছুদিন হাসপাতালে ভর্তি ছিলেন বলিউডের প্রবীণ অভিনেতা ধর্মেন্দ্র। পাকস্থলীতে সংক্রমণের কারণে শারীরিকভাবে খারাপ বোধ করছিলেন ৮১ বছর বয়সী এই অভিনেতা। তাঁর শারীরিক অবস্থার অবনতি দেখে পরিবারের সদস্যরা দ্রুত তাঁকে হাসপাতালে ভর্তি করেন। এখন হাসপাতাল থেকে ফিরে বাড়িতেই বিশ্রাম নিচ্ছেন তিনি। 
ধর্মেন্দ্র জানান, দিল্লি থেকে জয়পুরে যাওয়ার পথে বিমানের খাবার খেয়ে তাঁর শরীর খারাপ করেছিল। এ জন্য অবশ্য বিমান কর্তৃপক্ষকে দায়ী না করে নিজেকেই দোষী মনে করছেন এ অভিনেতা। তিনি বলেন, ‘খাওয়ার সময় আমার চিন্তা করা উচিত ছিল। সাধারণত আমি সব সময় বুঝে-শুনেই খাই। এবারই গোলমাল হলো।’ তিনি আরও বলেন, ‘আমি এতটাও অসুস্থ হয়নি, যতটা সবাই ভেবেছেন। আমার পরিবার ও শুভাকাঙ্ক্ষীরা আসলে আমাকে খুব বেশি ভালোবাসেন, তাই একটু অসুস্থ হলেই তাঁরা ঘাবড়ে যান। আমি নিজের স্বাস্থ্য নিয়ে যতটা না চিন্তিত হই, তার চেয়ে বেশি চিন্তা করি আমার স্বাস্থ্য নিয়ে পরিবারের মানুষদের দুশ্চিন্তা দেখে।’ গত সপ্তাহেই ৮১ বছরে পা দেওয়া এ অভিনেতা তাঁর সুস্থতা কামনা করার জন্য সবার প্রতি কৃতজ্ঞতা প্রকাশ করেন। বলিউড হাঙ্গামা।
