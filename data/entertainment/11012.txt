
চলচ্চিত্রের জন্য প্রায়ই গান গাইতে শোনা যায় অভিনয়শিল্পীদের। চরিত্র কিংবা গল্পের স্বার্থে অভিনেতা-অভিনেত্রী থেকে তাঁরা হয়ে যান সংগীতশিল্পী। তবে ইমন ও মিম সেই পথে হাঁটছেন না। আপাতত গান হচ্ছে না তাঁদের দিয়ে। তাঁরা কণ্ঠে ধারণ করছেন কবিতা। তন্ময় তানসেন পরিচালিত পদ্ম পাতার জল ছবিতে শোনা যাবে এ দুজনের আবৃত্তি। ছবিতে থাকছে মোট ১০টি কবিতা, যার সবগুলোতেই কণ্ঠ থাকবে ইমন ও মিমের।গীতিকার ও এ ছবির চিত্রনাট্যকার লতিফুল ইসলাম, যিনি শিবলী নামেই পরিচিত, লিখেছেন সবগুলো কবিতা। তিনি জানান, ছবির অডিও অ্যালবাম শিগগিরই বাজারে ছাড়বেন তাঁরা। অডিও অ্যালবামে থাকবে সাতটি কবিতা ও ছয়টি গান। শিবলী বলেন, ‘আমরা বাংলা চলচ্চিত্রে কবিতাকে একটু ভিন্নভাবে উপস্থাপন করতে চেয়েছি। ছবিতে ব্যবহৃত কবিতার মধ্যে নয়টি কবিতা সংলাপ ও কথোপকথনের মধ্য দিয়ে দেখানো হবে। আর একটি কবিতাকে গানের বিকল্প হিসেবে দৃশ্যায়ন করা হয়েছে।’ইমন ও মিম দুজনই জানালেন, এর আগে তাঁরা কেউ কোনো দিন আবৃত্তির চেষ্টাটিও করেননি। তাই প্রথমে অন্য আবৃত্তিশিল্পীদের দিয়েই কবিতাগুলো রেকর্ড করানো হয়েছিল। কিন্তু পরে পরিচালক, প্রযোজক ও চিত্রনাট্যকারের কথাতেই তাঁরা আবৃত্তির চেষ্টা করেন। ইমন বলেন, ‘প্রথমে একটু দ্বিধা ছিল, আমি পারব কি না। কিন্তু যখন সবার অনুপ্রেরণায় আবৃত্তি শেষ করলাম, বেশ ভালো লাগল নিজের কাছে। এখন তো ইচ্ছে করছে পরিচালক-প্রযোজকদের কাছ থেকে আবৃত্তিগুলোর স্বত্ব নিয়ে নিজেই একটা অ্যালবাম করে ফেলি!’ অন্যদিকে ইমনের মতো খুব একটা সন্তুষ্ট নন বিদ্যা সিনহা মিম। তিনি বললেন, ‘আমি ইমন ভাইয়ের মতো ভালো করতে পারিনি। প্রথমবার তো, তাই আবৃত্তিটা কঠিন মনে হয়েছে। আরেকটু ভালো করতে পারলে কাজটা বেশ হতো। তবে সব মিলিয়ে কবিতাগুলো শোনার পর মনে হচ্ছে, আমাদের চেষ্টাটা সফল হয়েছে।’
