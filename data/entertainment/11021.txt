
‘কাঠুয়া গণধর্ষণের ঘটনা নিয়ে কোনো কথা বলতে চাই না। বিষয়টা নিয়ে কথা বলতে আমি ঘৃণা বোধ করি।’ বললেন বলিউডের বরেণ্য অভিনেতা অমিতাভ বচ্চন। সাংবাদিকদের তিনি অনুরোধ করেন, ‘এই বিষয় নিয়ে আমাকে কিছু বলতে বলবেন না। বিষয়টা এতই ঘৃণ্য যে, তা নিয়ে কথা বলা যায় না।’
‘১০২ নট আউট’ ছবির প্রমোশনে হাজির হন অমিতাভ বচ্চন। এই অনুষ্ঠানে উন্নাও আর কাঠুয়ার ধর্ষণ-কাণ্ড নিয়ে প্রশ্ন করা হয় তাঁকে। এ সময় তিনি খুবই বিরক্ত হন। ভারতে প্রধানমন্ত্রী নরেন্দ্র মোদির ‘বেটি বাঁচাও বেটি পড়াও’ প্রকল্পের শুভেচ্ছা দূত অমিতাভ বচ্চন। এবারই প্রথম এই ঘটনা নিয়ে প্রকাশ্যে কিছু বললেন তিনি।
কাঠুয়া, উন্নাও আর সুরাটে একের পর এক ‘শিশু-কিশোর ধর্ষণ’ নিয়ে তোলপাড় হচ্ছে সাড়া ভারতে। সাধারণ মানুষের পাশাপাশি এই ঘটনা নিয়ে কথা বলছেন ভারতের ছোট ও বড় পর্দার তারকারা। এরই মধ্যে কাঠুয়া ধর্ষণ-কাণ্ড নিয়ে ক্ষোভ প্রকাশ করেছেন কারিনা কাপুর খান, সোনম কাপুর, স্বরা ভাস্কর, জাভেদ আখতার, ফারহান আখতার, রীতেশ দেশমুখ প্রমুখ।
কাঠুয়া-কাণ্ডের বিরোধিতা করে বলিউডের কয়েকজন নায়িকা হাতে পোস্টার নিয়ে ছবি সামাজিক যোগাযোগমাধ্যমে শেয়ার করেছেন। তাতে লেখা ছিল, ‘আমি হিন্দুস্তান। আমি লজ্জিত।’ কারিনা, সোনম, কাল্কি কোয়েচলিন, হুমা কোরেশি, মিনি মাথুর ও স্বরা ভাস্কর যোগ দেন এই প্রচারণায়।
নিজের নতুন ছবি ‘রাজি’র প্রচারণার সময় সাংবাদিকদের আলিয়া ভাট বলেন, ‘এ ঘটনায় শুধু বলিউড নয়, গোটা দেশের মানুষ মর্মাহত। যা ঘটেছে, তা লজ্জাজনক, ভয়ংকর। একজন মেয়ে হিসেবে, একজন নারী হিসেবে, এ দেশের একজন নাগরিক হিসেবে এ ঘটনায় আমার খুব খারাপ লেগেছে, আমি আহত হয়েছি। প্রথম দিকে আমি এগুলো নিয়ে পড়ছিলাম। দুই দিন আগে পড়া বন্ধ করে দিয়েছি। কারণ আমার মনে হয়েছে, এ বিষয় নিয়ে যত পড়ব, তত আমার রাগ হবে, আমি কষ্ট পাব। আশা করি, ন্যায়বিচার হবে। আমাদের উচিত প্রতিবাদী হওয়া, যাতে এমন ঘটনা আর না ঘটে।’
এ ঘনটা নিয়ে আবেগঘন পোস্ট দিয়েছেন সানি লিওন। সামাজিক যোগাযোগমাধ্যমে তাঁর ২ বছরের মেয়ে নিশাকে বুকের মধ্যে আঁকড়ে ধরে ছবি পোস্ট করেছেন। ছবির ক্যাপশনে লিখেছেন, ‘শপথ করছি, আমি আমার হৃদয়, আত্মা, শরীর সবকিছু দিয়ে জগতের সব খারাপ কিছু থেকে তোমাকে সুরক্ষিত রাখব। এমনকি আমার জীবন দিয়েও তোমায় রক্ষা করব। এ জগতের প্রতিটি শিশু যেন সব খারাপ জিনিস থেকে এভাবে সুরক্ষিত থাকে। সবাই তাঁদের শিশুকে এভাবে আগলে রাখুন, তাঁদের যেন এই খারাপ জিনিসগুলোর জন্য মূল্য দিতে না হয়।’
টুইটারে সোনম কাপুর লিখেছেন, ‘ফেক হিন্দু আর ফেক জাতীয়তাবাদীদের দেখে লজ্জিত, হতভম্ব ও হতাশ। বিশ্বাস করতে পারছি না এসব আমার দেশে ঘটছে।’
ফারহান আখতার লিখেছেন, ‘ভেবে দেখুন তো, ৮ বছরের মেয়েটার ওপর কী অত্যাচার চলেছে! প্রথমে অপহরণ। তারপর দিনের পর দিন গণধর্ষণ। শেষে হত্যা। ওর যন্ত্রণা যে বুঝবে না, সে মানুষ নয়। আসিফা-কাণ্ডের সঠিক বিচার যে চায় না, সে সমাজের কেউ নয়।’
জাভেদ আখতার লিখেছেন, ‘যাঁরা অত্যাচারিত নারীদের সুবিচারের আশায় গর্জে ওঠেন, তাঁরা আবার আওয়াজ তুলুন। উন্নাও আর কাঠুয়া-কাণ্ডে ধর্ষকদের শাস্তি চাই। যারা দোষীদের বাঁচাতে চায়, তাদের বিরুদ্ধেও গর্জে উঠুন।’
রীতেশ দেশমুখ বলেছেন, ‘৮ বছরের শিশুকে অপহরণের পর ধর্ষণ এবং শেষে হত্যা করা হয়েছে। আর এক শিশুর বাবাকে পুলিশ হেফাজতে হত্যা করা হয়েছে। আমাদের ঠিক করতে হবে, এই অন্যায়ের বিরুদ্ধে গর্জে উঠব, না চুপ করে থাকব। সবাই গর্জে উঠুন।’
সোফিয়া চৌধুরী বলেছেন, ‘দোষীদের শাস্তি চাই।’
প্রিয়াঙ্কা চোপড়া ও একতা কাপুর ১৫ এপ্রিল টুইট করে তাঁদের ভক্তদের মুম্বাইয়ে বান্দ্রার কার্টার রোডে বিক্ষোভ মিছিলে যোগ দেওয়ার অনুরোধ জানান। সেদিন একতা টুইট করেন, ‘সবাই আসুন। জাতি-ধর্ম-লিঙ্গভেদে মানবিকতা এবং ন্যায্য বিচারের দাবিতে সবাই আসুন।’
সম্প্রতি জম্মু-কাশ্মীরের কাঠুয়ার একটি মন্দিরে আট দিন ধরে আটকে রেখে অত্যাচার চালানো হয় ৮ বছরের শিশুকন্যা আসিফার ওপর। এরপর ইটের আঘাতে হত্যা করা হয় তাঁকে। এই ঘটনায় অভিযুক্ত ব্যক্তিদের ফাঁসির দাবি করা হচ্ছে সারা ভারতে। আর উন্নাওয়ে ১৬ বছরের এক কিশোরীকে ধর্ষণ করার অভিযোগ উঠেছে বিজেপির বিধায়ক ও তাঁর ভাইয়ের বিরুদ্ধে। গুজরাটের সুরাটে ৯ বছরের একটি শিশুর ক্ষতবিক্ষত দেহ পাওয়া গেছে আবর্জনার স্তূপে।
