
আর কয়েক দিন পরই হোয়াইট হাউস থেকে বিদায় নেবেন, তার আগেই গত শনিবার দারুণ এক পার্টি দিল ওবামা পরিবার। এ যেন ছিল তারার মেলা। বিভিন্ন ক্ষেত্রের কত যে তারকা এসেছিলেন এই পার্টিতে! সেখানে দেখা গেছে মেরিল স্ট্রিপ, স্টিভেন স্পিলবার্গ, টম হ্যাংকস, পল ম্যাকার্টনিকে। দেখা গেছে জিল স্কট, লা লা অ্যান্থনি, জর্ডিন স্পার্কস, জন লিজেন্ডকে। ছিলেন অপরাহ উইনফ্রে। আরও অনেকেই দিনটিকে স্মরণীয় করে রেখেছিলেন। ভোর চারটা পর্যন্ত চলেছিল এই পার্টি। পার্টি চলাকালে ভিডিওতে কিছু ধারণ করার সুযোগ ছিল না। শনিবার পার্টি শুরুর পরপরই বারাক ওবামা ও মিশেল ওবামা অতিথিদের হাতে তুলে দিচ্ছিলেন চিকেন। রেকর্ডিং করা যাবে না তো কী, তারকারা সেদিন সেলফি তুলেছেন ইচ্ছেমতো এবং তা ছড়িয়ে দিয়েছেন সামাজিক যোগাযোগমাধ্যমে। ছবিগুলো দেখলে মনে হয়, গোটা হলিউডই বুঝি সেদিন হাজির হয়েছিল হোয়াইট হাউসে।বিয়নসের বোন সোলাং বলছিলেন, ‘এর চেয়ে ভালো কিছু হতে পারে না, এর চেয়ে সম্মানের কিছু হতে পারে না।’ আর কয়েক দিন পরই হোয়াইট হাউস ছাড়বে ওবামা পরিবার, এখানে উঠবেন ডোনাল্ড ট্রাম্প। ক্ষমতার এই পালাবদলের আগে ওবামা পরিবার হোয়াইট হাউসে রেখে গেল কিছু সুখস্মৃতি।
