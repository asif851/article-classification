
ভোর হলেই আষাঢ়। বর্ষা ঋতুকে স্বাগত জানাতে ঢাকায় আয়োজন করা হয়েছে বর্ষা উৎসব। কাল বুধবার সকাল সাতটায় বর্ষার রাগ গেয়ে শুরু করা হবে এ উৎসব। সকাল সাতটায় বাংলা একাডেমির নজরুল মঞ্চে এ অনুষ্ঠানে গাইবেন আরও বেশ কজন শিল্পী। বর্ষা উৎসবের আয়োজন করেছে উদীচী শিল্পীগোষ্ঠী।উৎসবের শুরুতেই থাকবে প্রিয়াঙ্কা গোপের কণ্ঠে শাস্ত্রীয় সংগীত। তার পরে যন্ত্রসংগীত। উৎসবে সমবেত কণ্ঠে গান শোনাবেন ‘অগ্নিবীণা’ ও ‘ফোক বাংলা’র শিল্পীরা। একক কণ্ঠে গান শোনাবেন শিল্পী মাহমুদ সেলিম, ছায়া কর্মকার, আজিজুর রহমান তুহিন, অনিমা মুক্তি গোমেজ, শারমিন সাথী ময়না, বুলবুল ইসলাম, বিমান বিশ্বাস, মহাদেব ঘোষ, বিজন মিস্ত্রি, জিনাত ফেরদৌস প্রমুখ। আবৃত্তি করবেন জয়ন্ত চট্টোপাধ্যায়, বেলায়েত হোসেনসহ বেশ কজন বাচিক শিল্পী। থাকবে ‘নৃত্যম’ ও ‘স্পন্দন’-এর শিল্পীদের নাচ। শিল্পী প্রিয়াঙ্কা গোপ জানান, বরাবরই এই উৎসব শুরু হয় তাঁর কণ্ঠে শাস্ত্রীয় সংগীতের মধ্য দিয়ে। তিনি বলেন, ‘এবারও মেঘ কিংবা মিয়া মালহার রাগ দিয়ে শুরু করব। দুই একটি উৎসব বাদ দিলে এ আয়োজনের শুরু থেকে প্রায় সব কটি অনুষ্ঠানেই যোগ দেওয়ার সৌভাগ্য হয়েছে আমার।’মাহমুদ সেলিমের গ্রন্থনায় উৎসবে বিশেষ গীতি-আলেখ্য ‘বৃষ্টি পরে টাপুরটুপুর’ পরিবেশন করবেন উদীচী ঢাকা মহানগর সংসদের শিল্পীরা। এ ছাড়া আরও থাকবে একই শিল্পীগোষ্ঠীর মিরপুর, বাড্ডা, তুরাগ, ধানমন্ডি, কাফরুল ও নবাবগঞ্জ শাখার শিল্পীদের পরিবেশনা। উদীচী ঢাকা মহানগর সংসদের সাধারণ সম্পাদক ইকবালুল হক খান বলেন, ‘বর্ষা ঋতুকে স্বাগত জানাতে ২০০৭ সাল থেকে আমরা এই উৎসবটির আয়োজন করে আসছি। এবার উৎসবকে কেন্দ্র করে একটি প্রকাশনাও করেছি।’অনুষ্ঠানে বর্ষাকথনে অংশ নেবেন উদীচীর কেন্দ্রীয় সভাপতি কামাল লোহানী, শিক্ষাবিদ কাজী মদিনা, নিরঞ্জন অধিকারী, কৃষিবিদ রেজাউল করিম সিদ্দিক রানা, উদীচী ঢাকা মহানগর সংসদের সভাপতি কাজী মোহাম্মদ শীশ ও কেন্দ্রীয় সংসদের সাধারণ সম্পাদক প্রবীর সরদার। বর্ষার ঘোষণা পাঠ করবেন উদীচী ঢাকা মহানগর সংসদের সহসভাপতি নিবাস দে।
