
অভিনয়ের কারণে অভিনয়শিল্পীদের যেতে হয় নানা জায়গায়। পরিবেশ ও পরিস্থিতি যতই বিরূপ থাক। অভিনয়ের কারণে তেমনি এক বিরূপ পরিস্থিতিতে কুয়াকাটা থেকে দুই ঘন্টা ট্রলারে চড়ে ফাতরার চরে যেতে হয়েছে তাঁদেরকে। এরা হলেন তারিক আনাম খান, লুৎফর রহমান জর্জ ও তিশা। ফাতরার চরে আবহাওয়া অফিসের সতর্ক সংকেত উপেক্ষা করে শুটিং করতে হয়েছে। একটানা পাঁচদিন তাঁদেরকে সেখানে টেলিছবির শুটিংয়ে অংশ নিতে হয়। ওয়াহিদ আনাম পরিচালিত টেলিছবিটির নাম ছিন্ন।তারিক আনাম খান বলেন, ‘অভিনয়ের কারণে অনেক জায়গায় গিয়েছি, কিন্তু ফাতরার চরে আগে কোনোদিন যাওয়া হয়নি। আমরা যখন শুটিং করছিলাম তখন সমুদ্র ছিল উত্তাল। এ অবস্থায় চরের মানুষের বেঁচে থাকাটা যে কেমন কষ্টের তা সেখানে না গেলে জানাই হতো না। একটানা পাঁচদিন আমাদের সবাইকে যে কেমন কষ্ট করে কাজ করতে হয়েছে তা বলে বোঝাতে পারব না।’ফাতরার চরে কাজ করার অভিজ্ঞতা জানাতে গিয়ে তিশা বলেন, ‘ভয়ংকর সুন্দর। কারণ, ভয়ংকর আবহাওয়ার মধ্যে ইউনিটসহ সংশ্লিষ্ট সবাই মিলে এত সুন্দরভাবে টেলিছবিটির কাজ শেষ করেছি তা বলে বোঝানো যাবে না। বলতে পারেন, ফাতরার চরে অন্য এক বাংলাদেশকে খুঁজে পেলাম।’ছিন্ন টেলিছবিটি রোজার ঈদে এনটিভিতে প্রচারিত হবে।
