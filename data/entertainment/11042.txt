
এবার বাংলাদেশে অনেক দিন থেকেছেন ভারতের বাংলা ও হিন্দি ছবির অন্যতম অভিনেতা পরমব্রত চট্টোপাধ্যায়। পুরো সময়টায় তিনি মোস্তফা সরয়ার ফারুকীর পরিচালনায় ‘শনিবার বিকেল’ বা ‘স্যাটারডে আফটারনুন’ ছবির শুটিং করেছেন। গতকাল বৃহস্পতিবার কলকাতায় ফিরে গিয়ে এবারের বাংলাদেশ সফরের অভিজ্ঞতা তিনি তুলে ধরেছেন সামাজিক যোগাযোগমাধ্যম ফেসবুকে।
শুরুতেই বলেন, ‘আরও একটা ছবি শেষ করে ফিরলাম বাংলাদেশ থেকে। ফিরেই আজ চললাম মুম্বাই। কিন্তু এখনো হাতে, গায়ে, মুখে ঢাকা লেগে আছে।’
আর ‘শনিবার বিকেল’ ছবি নিয়ে বলেন, ‘একটি অসাধারণ ছবি হবে বলে আশা করি ফারুকী ভাইয়ের “শনিবার বিকেল” বা “স্যাটারডে আফটারনুন”! খারাপ-ভালো পরের কথা, এমন এক অভিজ্ঞতা উপহার দেবে এই ছবি, যা আগে উপমহাদেশের মানুষ পাননি বলেই মনে হয়। ভীষণ জরুরি এই ছবি আজকের পৃথিবীতে, উপমহাদেশের পরিপ্রেক্ষিতে। তাই সেই ভালো লাগার রেশটা ভীষণভাবে কাজ করছে এখনো মনের ভেতরে।’
এবার সফরে ‘শনিবার বিকেল’ বা ‘স্যাটারডে আফটারনুন’ ছবিতে অভিনয় করার পাশাপাশি আরও কিছু কাজ করেছেন পরমব্রত চট্টোপাধ্যায়। তিনি লিখেছেন, ‘এই ছবির শুটের ফাঁকে ফাঁকে আরও অনেক জরুরি কাজের প্রস্তুতি নিয়েছি, যা সবাই আগামীতে দেখতে পাবেন। এ ছাড়া ঢাকা আন্তর্জাতিক চলচ্চিত্র উৎসবে ‘ভুবন মাঝি’র প্রদর্শনীতে অংশ নিয়েছেন। আন্তর্জাতিক বাংলা সাহিত্য উৎসবে ঢাকা থিয়েটারের নাটক ‘ধাবমান’ দেখে মুগ্ধ হলাম!
পরমব্রত চট্টোপাধ্যায় এর আগে বাংলাদেশে অনিমেষ আইচের ‘ভয়ংকর সুন্দর’ ও ফাখরুল আরেফিনের ‘ভুবন মাঝি’ চলচ্চিত্রে অভিনয় করেছেন। এ ছাড়া এখন তিনি অভিনয় করছেন টিভি ও ভিডিও স্ট্রিমিং সাইটের জন্য তৈরি ‘ফেলুদা’ সিরিজে।
