
সিনেমায় অভিনয় করে নিপুণ দুবার জাতীয় চলচ্চিত্র পুরস্কার জিতেছেন। বছরখানেক ধরে তাঁর আরেকটি পরিচয়, তিনি ব্যবসায়ী। মাস দুয়েক আগে এই অভিনেত্রী জানিয়েছিলেন, আপাতত অভিনয় থেকে দূরে থাকতে চান। মন দিতে চান ব্যবসায়। গতকাল সোমবার দুপুরে নিপুণের সঙ্গে প্রথম আলোর কথা হলে জানা গেল তিনি শুটিংয়ে ব্যস্ত।নিপুণ জানালেন, গত শুক্রবার থেকে ঢাকার আফতাবনগরের একটি শুটিংবাড়িতে নতুন একটি সিনেমার শুটিং করছেন। নাম ধূসর কুয়াশা। পরিচালক উত্তম আকাশ।সিদ্ধান্ত বদলানোর কারণ? নিপুণ বলেন, ‘আমি এই মুহূর্তে অভিনয় করার পক্ষে ছিলাম না। ব্যবসায়িক কারণেই এই সিদ্ধান্ত নিয়েছিলাম। এর মধ্যে পরিচালক উত্তম আকাশ ভাই যোগাযোগ করলেন। তিনি নাছোড়বান্দা, আমাকেই অভিনয় করতে হবে। তাঁকে বললাম, আমাকে কিন্তু ছাড় দিতে হবে। তিনি সবকিছু শুনে রাজি হলেন। তাই সময় বের করে সেভাবেই শুটিং করছি।’২০১৬ সালের শুরুতে সর্বশেষ সিনেমার শুটিং করেন নিপুণ। ছবি দুটি হচ্ছে দেলোয়ার জাহান ঝন্টুর বায়ান্ন থেকে একাত্তর ও তৌকীর আহমেদের অজ্ঞাতনামা।ধূসর কুয়াশা ছবিতে নিপুণের বিপরীতে অভিনয় করবেন নবাগত মুন্না। সংগীত পরিচালক হিসেবে আছেন ইমন সাহা।
