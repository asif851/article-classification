
প্রথম মাতৃত্বের স্বাদ নিলেন ‘অ্যাভেঞ্জারস’ তারকা স্কারলেট জোহানসন। কন্যাসন্তানের জন্ম দিয়েছেন তিনি। রোমেইন ডরিয়াক ও স্কারলেট তাঁদের প্রথম সন্তানকে স্বাগত জানিয়েছেন। মেয়ের নাম রেখেছেন রোজ ডরোথি।এক বিবৃতির মাধ্যমে বিষয়টির সত্যতা নিশ্চিত করেছেন ২৯ বছর বয়সী স্কারলেটের মুখপাত্র মার্সেল। এ প্রসঙ্গে তিনি বলেন, ‘মা এবং মেয়ে দুজনের স্বাস্থ্যই ভালো আছে।’ এক খবরে এ তথ্য জানিয়েছে যুক্তরাজ্যের ডেইলিমেইল ডটকম।স্কারলেটের মুখপাত্র মার্সেল আরও জানিয়েছেন, স্কারলেট ও রোমেইন চাচ্ছেন, এই মুহূর্তে তাঁদের ব্যক্তিগত জীবনে কেউ হস্তক্ষেপ না করুক।তিন বছর আগে কানাডীয় অভিনেতা রায়ান রেনল্ডসের সঙ্গে দাম্পত্য জীবনের ইতি টানার পর ২০১২ সালের নভেম্বরে ফরাসি সাংবাদিক ও একটি বিজ্ঞাপন সংস্থার কর্ণধার রোমেইন ডরিয়াকের সঙ্গে প্রণয়ের সম্পর্কে জড়ান স্কারলেট। গত বছরের সেপ্টেম্বরে প্রিয়তমার অনামিকায় বিশাল একটি হিরার আংটি পরিয়ে দিয়ে তাঁকে আজীবনের সঙ্গী হওয়ার প্রস্তাব দেন ৩১ বছর বয়সী রোমেইন।
