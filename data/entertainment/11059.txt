

মঞ্চ প্রস্তুত। প্রস্তুত বঙ্গবন্ধু আন্তর্জাতিক সম্মেলন কেন্দ্রের হল অব ফেমের চারপাশ। আগামীকাল যেখানে বসবে তারার মেলা। ঠিক ধরেছেন, আগামীকালই সেই মাহেন্দ্রক্ষণ। বছরজুড়ে তারকাদের কাজের স্বীকৃতি মিলবে আগামীকাল সন্ধ্যায়। মেরিল-প্রথম আলো পুরস্কার অনুষ্ঠানের ২০তম আসর বসছে কাল। তবে শুধু পুরস্কারই নয়, ফাঁকে ফাঁকে চলবে তারকাদের নানা ধরনের পরিবেশনা। তারকাবহুল এই অনুষ্ঠান সফল করতে দিনরাত ধরে চলছে তারই মহড়া। কারা অংশ নিচ্ছেন মহড়ায়? কেমন হবে সেই আয়োজন? মহড়াকক্ষ ঘুরে এসে আনন্দ-এর পাঠকদের জন্য তারই কিছুটা তুলে ধরেছেন শফিক আল মামুন

আগেভাগে শুভর কাজ!তখনো মেরিল-প্রথম আলো পুরস্কার অনুষ্ঠানের মহড়ার তারিখ নির্ধারণ হয়নি। কিন্তু প্রথম আলো কার্যালয়ের যে কক্ষটি মহড়ার জন্য ব্যবহার করা হয়, সেই কক্ষে ভরদুপুরে হাজির চলচ্চিত্রের জনপ্রিয় অভিনেতা আরিফিন শুভ। হঠাৎ আরিফিন শুভর আগমন! ঘটনা কী? পাশে দাঁড়ানো এবারের অনুষ্ঠান সমন্বয়কের একজন বললেন, আগেভাগেই কাজ সারতে চান শুভ। তাহলে প্রতিবারের মতো এবারও অনুষ্ঠানে কোনো পর্বের ভিন্নতা রং ছড়াবেন তিনি? অনুষ্ঠান সমন্বয়কের উদ্দেশে শুভ বললেন, ‘ভাই, মেরিল-প্রথম আলো অনুষ্ঠান আসলেই বিপদে পড়ে যাই! শুটিংয়ের শিডিউল উল্টোপাল্টা হয়ে যায়। এই অনুষ্ঠানটির প্রতি কী যেন এক টান কাজ করে।’ তিনি জানালেন, ২০ মার্চ থেকে কলকাতায় বালিঘর ছবির শুটিং শুরু করবেন। মাঝে মহড়ার সময় পাওয়া যাবে না। তাই আগাম মহড়া করে রাখতে হচ্ছে।
এর মধ্যে নেপালে একটা ছবির গানের শুটিং লোকেশন থেকে দুদিন আগে ফিরেছেন মাহি। সেটাও নাকি মহড়ায় অংশ নেওয়ার জন্য। মহড়ার জন্য টান থেকে নেপাল থেকে আসছেন বলেই মনে হয় মহড়াতেও এলেন আগেভাগে। নির্ধারিত সময়ের আগেই। তাঁর সঙ্গে যোগ দিলেন নৃত্যপরিচালক খালেদ। মূল মহড়া শুরু করার আগে একা একা নিজেকে একটু ঝালিয়ে নিতে চান তিনি। হাসতে হাসতে মাহি বললেন, ‘আমি তো কিছু পারি না। মহড়ার সময় তালগোল পাকিয়ে ফেলতে পারি। তাই আগেই একটু পাকাপোক্ত হয়ে নিই।’
ততক্ষণে মহড়াকক্ষ সহশিল্পী দিয়ে ভরে উঠেছে। ইতিমধ্যে খানিকটা উত্তেজনা নিয়েই ঢুকে পড়লেন শুভ। দিলেন সুখবর। ‘আমার বালিঘর ছবির শুটিং পিছিয়েছে। এখন মহড়াটা ভালোভাবেই করা যাবে।’
শুভ ও মাহিকে মহড়ার জন্য তাগিদ দিলেন নৃত্যপরিচালক খালেদ। উপস্থিত কেউ কেউ কানাকানি শুরু করলেন। গত বছরের আলোচিত ছবি ঢাকা অ্যাটাক-এর এই জুটি কোনো রোমান্টিক দৃশ্য নিয়ে কি এবারের অনুষ্ঠানের মঞ্চে উঠবেন? হতেও পারে, আবার নাও পারে। দুজনই চুপচাপ থেকে বিষয়টার রহস্যই রাখলেন।
এক পপি, দুই নায়কমহড়াকক্ষে ঢুকতেই চমক। কারণ, সেখানে হাজির হয়েছেন রুপালি পর্দার অভিনেত্রী পপি। প্রিয় তারকাকে ঘিরে উপস্থিত সবারই কিছুটা উচ্ছ্বাস। সেই উচ্ছ্বাসে যোগ দিয়ে পপির সঙ্গে অভিনেতা ইমন রোশান, নৃত্য পরিচালক সোহাগকেও সেলফি তুলতে দেখা গেল। সেলফি তুলতে গিয়ে খানিকটা মন খারাপ করে বললেন, ‘ইশ্‌! এই ফ্রেমে নিরব থাকলে ছবিটি ইতিহাস হয়ে যেত!’ ইমনের কথা শেষ হওয়ার আগেই পপি আহ্লাদ করে বললেন, ‘কেন, নিরব আসলে আমরা আরও এক শটা সেলফি তুলব। হা হা হা...’। হাসি ছড়িয়ে গেল চারপাশ। নিরবের জন্য অপেক্ষা। ছোট্ট একটা তথ্য জানিয়ে রাখা যায়, ‘নিরব, ইমন ও রোশান এই অনুষ্ঠানের নিয়মিত শিল্পী। কিন্তু মেরিল-প্রথম আলো পুরস্কার অনুষ্ঠানে নাচ, অভিনয় বা উপস্থাপনা কোনো কিছু নিয়ে কোনোবারই পপিকে মঞ্চে দেখা যায়নি। তাহলে কি ২০ বছরের বিশেষ মেরিল-প্রথম আলো পুরস্কার অনুষ্ঠানের নতুন মাত্রা দেবেন তিনি? নতুন প্রজন্মের রোশানদের সঙ্গে জুটি বেঁধে কি করছেন একসময়ের এই জনপ্রিয় অভিনেত্রী? থাক সে চমক!
নেপাল টু নিকেতনসপ্তাহের মাঝামাঝি সময়ে নিকেতনে নৃত্যপরিচালক তানজিলের অফিসে সকাল থেকে শুরু হওয়ার কথা অনুষ্ঠানের গুরুত্বপূর্ণ একটি পর্বের মহড়া। সেই মহড়ায় চাবিকাঠি অভিনয়শিল্পী অপূর্ব, সিয়াম, তাসকিন, মেহজাবিন, সাবিলা নূর ও তানজিন তিশা। কিন্তু তাসকিন কলকাতায়, সিয়াম খুলনার পাইকগাছা ও তিশা নেপালে। তিনজনই আছেন শুটিংয়ে। মহড়ায় অংশ নিতে এক দিন আগেই দেশে ফেরার কথা থাকলেও তাঁরা কেউ ফিরতে পারেননি। মহড়াকক্ষে ঢুকতেই দেখা গেল তানজিল অস্থির। তিনজনের সঙ্গেই যোগাযোগের চেষ্টা চলছে আনন্দ বাহিনীর। তাসকিন ও সিয়ামের সঙ্গে যোগাযোগ করা গেলেও পাওয়া যাচ্ছিল না তিশাকে। আগেই তিশা জানিয়েছিলেন নেপালে দুর্গম পাহাড়ি এলাকায় নেটওয়ার্কের ঝামেলা আছে। ঘণ্টাখানেক পরে ফেসবুকের মাধ্যমে যোগাযোগ করা গেল তাঁর সঙ্গে। ফেসবুক এসএমএসে তিশা জানান বাংলাদেশ থেকে একজন শিল্পী ফাঁসিয়ে দেওয়ার কারণে কাজ এক দিন বেড়ে গেছে। তিনি বললেন, ‘আগামীকাল বিকেলের মধ্যেই দেশে ফিরছি। বিমানবন্দর থেকে সোজা মহড়ায় পৌঁছে যাব। কথা দিলাম।’ ততক্ষণে আয়োজকদের স্বস্তি!
পূজার কিছু একটা!সন্ধ্যায় তানজিলের অফিস মহড়াকক্ষের এক কোণে মায়ের সঙ্গে বসে ছিলেন পূজা চেরি। কিছুদিন আগে মুক্তিপ্রাপ্ত নূরজাহান ছবিতে অভিনয় করে বেশ প্রশংসা পেয়েছেন তিনি। এবারের মেরিল-প্রথম আলো পুরস্কার অনুষ্ঠানে তাঁকে নিয়ে কিছু ভাবা হয়েছে কি? কাছে গিয়ে জানতে চাইলাম। উচ্ছ্বসিত কণ্ঠে পূজা উত্তর দিলেন। ‘কিছু একটা করছি। তবে কী করছি, তা এখনো জানি না।’ তাঁর কথা, ‘এই অনুষ্ঠান বেশ কয়েকবার দেখতে গেছি। ভাবতাম, ইশ্‌! যদি কোনো দিন এই অনুষ্ঠানে কিছু করার সুযোগ পেতাম! এবার সেই সুযোগ মিলেছে তাতেই আমি খুশি।’
ইতিমধ্যে তানজিলের এক সহকারী ডেকে নিলেন পূজাকে। একটি পরিচিত মিউজিকের সঙ্গে পূজাকে নাচের মুদ্রা তুলে দিচ্ছিলেন ওই সহকারী। এরই মধ্যে ঢুকলেন নায়ক ফেরদৌস। তাঁকে দেখেই থেমে গেলেন পূজা। খানিকটা দুর্বল স্বরে ফিসফিস করে বললেন, ‘ফেরদৌস ভাইকে দেখে সবকিছু ভুলে যাচ্ছি।’ এবার ফেরদৌস নিজেই পূজার মুদ্রা ঠিক করে দেওয়ার কাজে নেমে পড়লেন।
গায়ক ফেরদৌস?মহড়ার তো অনেক হলো। কিন্তু গানের স্টুডিওতে ব্যস্ত অনেকেই! দুদিন আগে মগবাজারের একটি অডিও স্টুডিওতে ঢুঁ দিতেই ফেরদৌসকে গান গাইতে দেখা গেল। তা দেখে অবাক হওয়ার পালা। তবে কি অভিনয় ছেড়ে গানের শিল্পীর তালিকায় নাম লেখালেন দুই বাংলার এই নায়ক। জানতে চাইলে রহস্য রেখেই ফেরদৌস বলেন, ‘আরে না না। তবে কিছু একটা তো হচ্ছেই।’ তবে হাওয়া থেকে পাওয়া খবরে বলছে, মেরিল-প্রথম আলো পুরস্কারের মঞ্চে এ ধরনের কোনো কাহিনি নিয়ে চমকে দিতে পারেন ফেরদৌস।
অবশ্য চমকে দেওয়ার বেলায় ফেরদৌসের জুড়ি নেই। এই মেরিল-প্রথম আলো পুরস্কারের মঞ্চে কখনো রিয়াজ, কখনো পূর্ণিমাকে নিয়ে চমকে দিয়েছেন তিনি। গত বছর ফেরদৌস-পূর্ণিমার উপস্থাপনার ব্যাপারটি এখনো জ্বলজ্বল করছে ভক্তদের মনে। কিন্তু এবার? একবার নাচের মুদ্রা শেখাচ্ছেন আবার গান গাইছেন। রহস্য কী? ৩০ মার্চ অনুষ্ঠান মঞ্চে ওঠার আগে ফেরদৌসকে নিয়ে ধোঁয়াশাই থাক।
হ্যাঁ, পাঠক, রং ছড়ানো এই অনুষ্ঠান ঘিরে উত্তেজনা ছড়িয়ে পড়েছে তারকাদের মাঝে। সকাল থেকে গভীর রাত পর্যন্ত চলছে তারকাদের প্রতিদিনের মহড়া। শুধু প্রথম আলো কার্যালয় নয়, এই মহড়ার ঢেউ লেগেছে নিকেতনসহ রাজধানীর নানা জায়গায়। তারকাবহুল এই পুরস্কারযজ্ঞের তারকাদের পাশাপাশি প্রথম আলোর অগণিত শুভাকাঙ্ক্ষী ও পাঠকের মধ্যে জিজ্ঞাসা ছড়িয়েছে, ২০ বছরের বিশেষ মেরিল-প্রথম আলো পুরস্কার অনুষ্ঠানে, কোন তারকা কী করছেন। তবে উত্তর এখনই নয়, মিলবে ৩০ মার্চ সন্ধ্যায় আন্তর্জাতিক সম্মেলনকেন্দ্রের ‘হল অব ফেম’ ঝলমলে হয়ে ওঠা পর্যন্ত।
কোন গানে নাচবে নৃত্যনন্দন?মহড়ায় ব্যস্ত সময় পার করছেন নাচের দল নৃত্যনন্দনের শিল্পীরা। তাঁদের কোরিওগ্রাফির দায়িত্বে আছেন শর্মিলা বন্দ্যোপাধ্যায়। ধানমন্ডিতে চলছে মহড়া। সকাল-সন্ধ্যা, এমনকি রাতেও ব্যস্ত শিল্পীরা। তবে কোন গানে নাচবে এই দল, তা এখনই বলতে চাইলেন না শর্মিলা বন্দ্যোপাধ্যায়। শুধু ক্লু হিসেবে দিয়ে রাখলেন, ‘অবশ্যই সেটা দেশের গান’।
