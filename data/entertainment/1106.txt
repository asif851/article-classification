

‘মঞ্চে যাঁরাই আছেন, সবার কথা আমি অনেক শুনেছি। আমি খুবই ভাগ্যবতী, তাঁদের সঙ্গেই বসেই কথা বলছি।’ এফডিসির জহির রায়হান কালার ল্যাব মিলনায়তনে একসঙ্গে দুটি সিনেমার মহরত অনুষ্ঠানে এসে এমনটাই বললেন নবাগত নায়িকা সানাই।

আজ বৃহস্পতিবার সন্ধ্যায় বাংলাদেশ চলচ্চিত্র উন্নয়ন করপোরেশনে (বিএফডিসি) সিনেমা দুটির মহরত অনুষ্ঠিত হয়। বেশ কিছুদিন ধরে বিএফডিসিতে একসঙ্গে দুটি সিনেমার মহরতের খবর শোনা যায়নি। পরিচালক, প্রযোজক থেকে শুরু করেই সবাই আন্দোলন নিয়ে নিজেদের ব্যস্ত রাখে। বহুদিন পর আজ একসঙ্গে দুটি সিনেমার মহরত অনুষ্ঠান হলো। ‘প্রতীক্ষা’ ও ‘প্রতিশোধ’ নামের দুটি সিনেমায় চিত্রনায়ক সাইমনের বিপরীতে অভিনয় করবেন নবাগত সানাই। সানাই বলেন, ‘এই সিনেমা প্রসঙ্গে বলতে চাই, একসঙ্গে একই নির্মাতার দুটি সিনেমায় কাজ করতে পারাটা অনেক ভাগ্যের ব্যাপার। কল্পনাও করতে পারিনি সাইমন ভাইয়ার সঙ্গে দুটি সিনেমার কাজ করতে পারব। আমি নিজেই তাঁর অনেক বড় একজন ভক্তও। তাঁর সঙ্গের কাজ করে অনেক কিছু শিখতে পারব। আশা করব, আমাদের দেশের চলচ্চিত্র আরও সামনের দিকে এগিয়ে যাবে।’সিনেমা দুটির মহরত অনুষ্ঠানে উপস্থিত ছিলেন পরিচালক সমিতির সভাপতি মুশফিকুর রহমান গুলজার, নির্মাতা ছটকু আহমেদ, প্রযোজক খোরশেদ আলম খসরু ও সিনেমা দুটির পরিচালক মোস্তাফিজুর রহমান বাবুসহ অন্য কলাকুশলীরা। নির্মাতা বলেন, ‘অ্যাকশন-রোমান্টিক সিনেমা “প্রতিশোধ”। নভেম্বরে “প্রতীক্ষা” সিনেমার দৃশ্যায়নের কাজ শুরু করব। এরপর প্রতিশোধ সিনেমার কাজ করব। তার আগেই গানের কাজ শুরু করব। ঢাকাসহ দেশের বিভিন্ন স্থানে সিনেমার শুটিং হবে। প্রতিটি সিনেমায় পাঁচটি করে গান থাকবে।’চিত্রনায়ক সাইমন সাদিক বলেন, ‘রোমান্টিক গল্পের সিনেমা “প্রতিশোধ”। সিনেমাটির গল্প শুনেই ভালো লেগেছে। আশা করছি, কাজটি ভালো হবে।’
