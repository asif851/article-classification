
 
নায়করাজ রাজ্জাকের মৃত্যুতে শোকস্তব্ধ ওপার বাংলার ছবির জগৎও। কলকাতার জনপ্রিয় অভিনেতা প্রসেনজিৎ শোক জানিয়েছেন সামাজিক যোগাযোগের মাধ্যমে। বাংলা চলচ্চিত্রের এই কিংবদন্তি অভিনেতার প্রতি শ্রদ্ধা জানিয়ে তিনি লিখেছেন, রাজ্জাক ছিলেন তাঁর বাবার মতোই। শোক জানিয়েছেন আরেক জনপ্রিয় অভিনেত্রী ঋতুপর্ণা সেনগুপ্ত।
নব্বইয়ের দশকে বাংলাদেশে দারুণ ব্যবসাসফল হয়েছিল রাজ্জাকের ‘বাবা কেন চাকর’ ছবিটি। সেটি পরে কলকাতায় নতুন করে নির্মিত হয়েছিল। সেই ছবিতে রাজ্জাকের ছেলের ভূমিকায় অভিনয় করেছিলেন প্রসেনজিৎ। অভিনয় করেছিলেন ঋতুপর্ণা। কলকাতাতেও বক্স অফিসে ঝড় তুলেছিল ছবিটি।
প্রসেনজিৎ রাজ্জাকের সঙ্গে তাঁর স্মৃতির কথা উল্লেখ করেছেন ফেসবুক ও টুইটার পোস্টে লেখেন, ‘তিনি আমার বাবার মতো ছিলেন, থাকবেন। তাঁর সঙ্গে অনেক ছবি করেছি। তাঁর আকস্মিক মৃত্যু কেবল ফিল্ম ইন্ডাস্ট্রিকেই নয়, আমার হৃদয়কেও ব্যথিত করেছে। তাঁর মৃত্যুর খবর শুনে খুব কষ্ট পাচ্ছি। শান্তিতে থাকবেন রাজ্জাক সাহেব।’
ঋতুপর্ণা বেদনাহত রাজ্জাকের মৃত্যুতে, ‘রাজ্জাক স্যারের মৃত্যু আমার কাছে বেদনাদায়ক! কষ্টে কিছু লিখতে পারছি না। আমরা “বাবা কেন চাকর” এবং অন্য আরও অনেক ছবিতে একসঙ্গে কাজ করেছি। শান্তিতে থাকুন তিনি।’
কলকাতার প্রযোজনা প্রতিষ্ঠান এসকে মুভিজ তাদের ফেসবুকে প্রয়াত গুণী এই অভিনেতার মৃত্যুতে শোক প্রকাশ করেছে। প্রতিষ্ঠানটির ব্যানারে রাজ্জাক অভিনয় করেছিলেন ‘অন্নদাতা’ ছবিতে। তারা লিখেছে, ‘অভিনেতা রাজ্জাকের আকস্মিক মৃত্যুতে আমরা গভীর শোক প্রকাশ করছি। তিনি সব সময় আমাদের স্মৃতিতে থাকবেন। আমরা প্রসেনজিৎ ও তাঁর সঙ্গে “অন্নদাতা” করেছিলাম। শান্তিতে থাকবেন রাজ্জাক সাহেব।’
 
