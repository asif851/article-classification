
উৎসবের প্রথম রাতে সরোদ বাজাবেন বিশ্বখ্যাত সরোদশিল্পী ওস্তাদ আশিস খাঁ। এ উৎসবে যোগ দিতে এবারই প্রথম আসছেন তিনি। যুক্তরাষ্ট্রের ক্যালিফোর্নিয়া ইনস্টিটিউট অব আর্টসের যন্ত্রসংগীতের এই শিক্ষকের দাদা সেনিয়া মাইহার ঘরানার প্রতিষ্ঠাতা ও ভারতীয় রাগসংগীতের কিংবদন্তি আলাউদ্দিন খাঁ। বাবা বিখ্যাত সরোদবাদক আলী আকবর খাঁ। দাদা, বাবা ও পিসিমা অন্নপূর্ণা দেবীর কাছে তালিম নিয়েছেন ওস্তাদ আশিস খাঁ।
প্রখ্যাত তবলাশিল্পী জাকির হোসেনের সঙ্গে সম্মিলিতভাবে ‘শান্তি’ নামে একটি দল প্রতিষ্ঠা করেন আশিস খাঁ। পরে গড়ে তোলেন একটি ফিউশন দল ‘দ্য থার্ড আই’। জন বারহাম, জর্জ হ্যারিসন, রিঙ্গো স্টার, এরিক ক্ল্যাপটনসহ বিশ্বের অনেক স্বনামধন্য শিল্পীর সঙ্গে বাজিয়েছেন তিনি। তিনিই ভারতের প্রথম শাস্ত্রীয় সংগীতশিল্পী, যিনি ২০০৭ সালে যুক্তরাজ্য ও আয়ারল্যান্ডের রয়েল এশিয়াটিক সোসাইটির ফেলো নির্বাচিত হন। 
২৪ নভেম্বর শুরু হচ্ছে বেঙ্গল ফাউন্ডেশন আয়োজিত উচ্চাঙ্গসংগীত উৎসব ২০১৬। ২৪ থেকে ২৮ নভেম্বর প্রতিদিন সন্ধ্যা সাতটা থেকে ভোর পাঁচটা পর্যন্ত চলবে শাস্ত্রীয় সংগীতের এই আসর। 
গতকাল সোমবার এক প্রতিবেদনে আমরা জানিয়েছি ছয় শিল্পীর পরিচয়। উচ্চাঙ্গসংগীত উৎসবে প্রথমবারের মতো পরিবেশন করতে আসছেন তাঁরা। আজ জানাচ্ছি আরও কজন শিল্পীর কথা।
 
আরতি অঙ্কলিকারভারতের কণ্ঠশিল্পী আরতি অঙ্কলিকার আগ্রা গোয়ালিয়র ঘরানার পণ্ডিত বসন্তরাও কুলকার্নি এবং জয়পুর আত্রৌলি ঘরানার কিশোরী আমানকারের কাছে সংগীতে তালিম নেন। মোহনীয় তাঁর কণ্ঠ। ১৯৮৩ ও ১৯৮৪ সালে ‘অল ইন্ডিয়া রেডিও’ প্রতিযোগিতায় প্রথম স্থান অধিকার করেন তিনি। সংহিতা ছায়াছবিতে কণ্ঠ দিয়ে জিতে নিয়েছেন জাতীয় পুরস্কার। বিশ্বের বিভিন্ন দেশে সংগীত পরিবেশন করে সুনাম অর্জন করেছেন তিনি। উৎ​সবের শেষ দিন খেয়াল গাইবেন এই শিল্পী।প্রবীণ গোদখিন্ডি২০১০ সালে আর্জেন্টিনার ওয়ার্ল্ড ফ্লুট ফেস্টিভ্যালসহ বিভিন্ন সময় পৃথিবীর বিভিন্ন দেশের গুরুত্বপূর্ণ মঞ্চে বাঁশি বাজিয়ে সুনাম কুড়িয়েছেন বাঁশিশিল্পী প্রবীণ গোদখিন্ডি। সুরমণি পদক, নাদ-নিধি পদক, পান্নালাল স্মৃতি গৌরব পুরস্কার, আর্যভট্ট পুরস্কার, কলাপ্রবীণ পুরস্কার, উড়ুপি কৃষ্ণমঠের আস্তানা বিদ্যান উপাধি, শৃঙ্গার সারধা পীঠমসহ নানা সম্মানে ভূষিত হয়েছেন তিনি। তাঁর হাতেখড়ি কণ্ঠশিল্পী ও বংশীবাদক বাবা পণ্ডিত ভেঙ্কটেশ গোদখিন্ডির কাছে। তাঁর বাঁশি শোনা যাবে উৎসবের প্রথম দিনে।
 সঞ্জীব অভয়ঙ্কর
সঞ্জীব অভয়ঙ্কর মেওয়াতি ঘরানার কণ্ঠশিল্পী। মা শোভা অভয়ঙ্করের কাছে হাতেখড়ি তাঁর। পরে গোয়ালিয়র ঘরানার পণ্ডিত পিম্পালখারে ও মেওয়াতি ঘরানার পদ্মবিভূষণ পণ্ডিত যশরাজের কাছেও প্রশিক্ষণ নিয়েছেন। পণ্ডিত সঞ্জীব অভয়ঙ্কর ইতিমধ্যে রাষ্ট্রপতি পদক, কুমার গান্ধর্ব জাতীয় পুরস্কার, এফআইই ফাউন্ডেশন জাতীয় পুরস্কার, রোটারি ভোকেশনাল এক্সেলেন্স অ্যাওয়ার্ড, পণ্ডিত যশরাজ গৌরব পুরস্কার, সুররত্ন খেতাবসহ নানা সম্মাননা লাভ করেন।
