
শাহরুখের ‘রাইস’ আর হৃতিকের ‘কাবিল’ একই তারিখে মুক্তি দেওয়া নিয়ে যে দ্বন্দ্ব শুরু হয়েছে, তা মনে হচ্ছে আরও দীর্ঘায়িত হবে। কারণ, শাহরুখ খান আর ‘রাইস’ ছবির সহপ্রযোজক রিতেশ সিধওয়ানি ‘কাবিল’–এর মুক্তির তারিখ পরিবর্তন করার অনুরোধ করেছিলেন ‘কাবিল’ ছবির প্রযোজক রাকেশ রোশনকে। শাহরুখ নিজে তাঁর কাছে গিয়ে এই অনুরোধ করার পরও রাকেশ তাঁর সিদ্ধান্ত পরিবর্তন করেননি। এর অর্থ, ২০১৭ সালের জানুয়ারির ২৬ তারিখেই মুক্তি পাবে ‘কাবিল’। এদিকে ‘রাইস’ মুক্তি দেওয়ার কথা ছিল এবার ঈদে। কিন্তু শাহরুখের স্বাস্থ্যগত কিছু সমস্যার কারণে শুটিং শেষ করতে দেরি হয়। অনেকে অবশ্য মনে করছেন এসব কিছুই না, আসলে ‘সুলতান’-এর সঙ্গে টেক্কা দিতে ভয় পেয়েছে ‘রাইস’। আর এ জন্যই হয়তো অন্য বাহানা দিয়ে ছবি মুক্তির তারিখ পিছিয়েছেন ‘কিং খান’। কিন্তু তাতেই–বা কী লাভ হলো? এক দফা মুক্তির তারিখ পেছানো হয়েছে, তাই দ্বিতীয়বার মুক্তি পেছাতে চাইছেন না শাহরুখ। তাই এখন দুই ছবির প্রযোজকের মধ্যে সমঝোতা করে হল ভাগাভাগি করা ছাড়া আর কোনো উপায় নেই। এতেও যদি রাকেশ রাজি না হন, তাহলে হয়তো বাধ্য হয়েই ‘রাইস’-এর মুক্তি পিছিয়ে দিতে হবে আরও একবার। টাইমস অব ইন্ডিয়া।
