
গ্র্যামি ২০১৫ থেকে আজীবন সম্মাননা পাচ্ছেন বিটলস তারকা প্রয়াত জর্জ হ্যারিসন। গ্র্যামির ৫৭তম আসর বসবে আগামী ৭ ফেব্রুয়ারি। এর এক দিন আগে এক অনুষ্ঠানে তাঁকে সম্মাননা জানানো হবে।প্রখ্যাত গিটারিস্ট ও গায়ক বাডি গাই, পপ ব্যান্ডদল বি জিসও আজীবন সম্মাননা পাচ্ছে রেকর্ডিং একাডেমির কাছ থেকে। আরও সম্মাননা পাচ্ছেন কান্ট্রি মিউজিক ব্যান্ডদল লুভিন ব্রাদার্সের দুই সদস্য ইরা লুভিন ও চার্লি লুভিন, জ্যাজ স্যাক্সোফোনবাদক ওয়েইন শর্টার প্রমুখ। সম্প্রতি এক খবরে এ তথ্য জানিয়েছে রোলিংস্টোন ডটকম।এ প্রসঙ্গে রেকর্ডিং একাডেমির প্রেসিডেন্ট ও সিইও নেইল পোর্টনাও বলেন, ‘এ বছর অসাধারণ কয়েকজন সৃষ্টিশীল মানুষকে শ্রদ্ধা জানাচ্ছি আমরা। আমাদের সংস্কৃতি ও ইতিহাসে গুরুত্বপূর্ণ অবদান রেখেছেন তাঁরা। তাঁদের মতো প্রতিভাবান দিকপালদের সম্মাননা জানানোর সুযোগ পেয়ে আমরা গর্বিত। তাঁদের অতুলনীয় কাজ কালের সীমারেখাকে অতিক্রম করেছে। প্রজন্ম থেকে প্রজন্মে বেঁচে থাকবে তাঁদের সৃষ্টি।’
আরও জানতে পড়ুন:
জর্জ হ্যারিসন ও দ্য কনসার্ট ফর বাংলাদেশ
