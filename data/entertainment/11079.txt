
ক্রিকেটার রুবেল হোসেন আর অভিনেত্রী নাজনীন আক্তার হ্যাপির প্রেম নিয়ে জল অনেক ঘোলা হয়েছে। আলোচনা-সমালোচনা শেষে তাঁরা এখন যে যার মতো কাজ নিয়ে ব্যস্ত। রুবেল ব্যস্ত ক্রিকেট নিয়ে আর এদিকে ‘ধূমকেতু’ ছবির একটি আইটেম গানে ঢাকাই ছবির ব্যস্ত নায়ক শাকিব খানের সঙ্গে অভিনয় করতে যাচ্ছেন হ্যাপি। এরই মধ্যে চুক্তিও সই করে ফেলেছেন। কাল রোববার এফডিসিতে শুটিংয়ে অংশ নেবেন শাকিব-হ্যাপি।
এ প্রসঙ্গে হ্যাপি বলেন, ‘আমি খুব লাকি। প্রথম ছবি ‘কিছু আশা কিছু ভালোবাসা’তে সহশিল্পী হিসেবে পেয়েছিলাম মৌসুমী আপু, শাবনূর আপু ও ফেরদৌস ভাইয়াকে। আর এবার কাজ করতে যাচ্ছি ঢাকাই সবচেয়ে জনপ্রিয় নায়ক শাকিব খানের সঙ্গে। যদিও এটা আইটেম গান, তারপরও তো আমরা এক সঙ্গেই কাজ করছি। শাকিব ভাইয়ের সঙ্গে গতকাল দেখা হয়েছে। কথাও হয়েছে। তিনি স্বাগত জানিয়েছেন।’সহশিল্পী হিসেবে শাকিব খানের সঙ্গে কাজ করার সুযোগ পেয়ে উচ্ছ্বসিত হ্যাপি বলেন, ‘অনেক ভালো লাগছে, শাকিব ভাইয়ার মতো এত জনপ্রিয় একজন নায়কের সঙ্গে কাজ করতে পারছি ভেবে। এবার আইটেম গানে পারফর্ম করলেও ভবিষ্যতে হয়তো আমরা জুটি হিসেবেও কাজ করতে পারব।’এবারই প্রথম আইটেম গানে পারফর্ম করতে যাচ্ছেন হ্যাপি। চলচ্চিত্রের আইটেম গানে পারফর্ম করবেন ভেবেও খুশি হ্যাপি। বললেন, ‘প্রথম এই গানটি অনেক বড় বাজেটের এবং ভিন্ন ধরনের একটি ভাবনা নিয়ে তৈরি হবে। বাংলাদেশে যেভাবে আইটেম গান হয়, সেখান থেকে এই গানটি সরে আসবে। নাচের দিক থেকে একটু অন্যরকম আর কি। আইটেম গানে শুধু একজন অভিনয়শিল্পীকে যেভাবে কমার্শিয়ালি এক্সপোজ করার যে ব্যাপার থাকে এটাতে তেমন থাকবে না। গানের মাধ্যমে খুবই মার্জিত ও খুব সুন্দরভাবে একটা গল্প তুলে ধরা হবে। অনেকেই ভাবেন গল্পের বাইরে একটা গান জুড়ে দেওয়া মানেই সেটা আইটেম গান। সেটা আসলেই ভুল প্রমাণিত হবে। খুব সুন্দরভাবে উপস্থাপন করা হবে। যেহেতু শাকিব ভাইয়া ও আমি পারফর্ম করব, তাই অবশ্যই ভিন্ন কিছু একটা হবে।’এদিকে ঈদের পর শূন্য নামে নতুন একটি ছবির কাজ শুরু করবেন হ্যাপি। এই ছবিটি প্রসঙ্গে হ্যাপির বক্তব্য, এই ছবির গল্পটা আমাকে ঘিরেই আবর্তিত। এতে নায়ক থাকবেন দুজন।
