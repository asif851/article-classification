
নির্মাতা হাসিবুর রেজা কল্লোলের সত্তা ছবিতে চুক্তিবদ্ধ হলেন আহমেদ রুবেল। অভিনয় করবেন ছবিটির একটি গুরুত্বপূর্ণ চরিত্রে। কল্লোল বললেন, ‘ছবিটিতে নায়িকার বাবা চরিত্রটি অন্যতম একটি চরিত্র। এই চরিত্রেই অভিনয় করবেন আহমেদ রুবেল। প্রাথমিক কথাবার্তা হয়ে গেছে। গল্পের সারসংক্ষেপও শুনিয়েছি।’সত্তায় নায়কের ভূমিকায় অভিনয় করছেন শাকিব খান। তাঁর বিপরীতে থাকছেন টালিউডের পাওলি দাম। আর পাওলির বাবার চরিত্রেই অভিনয় করবেন রুবেল। এর আগে অবশ্য নায়ক চরিত্রে অভিনয় করেছিলেন পারাপার ছবিতে, বিপরীতে ছিলেন ঋতুপর্ণা ও পাওলি। ছবিতে চুক্তিবদ্ধ হওয়ার পরে রুবেল বললেন, ‘প্রাথমিকভাবে গল্পের সারসংক্ষেপ শুনেছি। রাজি হয়েছি অভিনয় করতে। একজন শিল্পীর সার্থকতা তাঁর চরিত্রটি যথাযথভাবে ফুটিয়ে তোলায়। সত্তা ছবির গল্পের প্রয়োজনে আমি পাওলির বাবার চরিত্রে অভিনয় করব।’সোহানী হোসেনের ‘মা’ গল্প অবলম্বনে তৈরি হচ্ছে চলচ্চিত্র সত্তা। আগামী জুলাই মাসের প্রথম সপ্তাহ থেকে ছবিটির শুটিং শুরু হওয়ার কথা আছে।
