
বিবিসি মিডিয়া অ্যাকশন তৈরি করেছে ধারাবাহিক নাটক উজান গাঙের নাইয়া৷ বাল্যবিবাহ আর গর্ভকালীন বিভিন্ন পরিস্থিতি উঠে এসেছে নাটকের গল্পে৷ নদীর পাড়ে অবস্থিত একটি গ্রামের পটভূমিতে তৈরি এই নাটকে কিছু শক্তিশালী ও বাস্তবমুখী চরিত্রের মধ্য দিয়ে ফুটিয়ে তোলা হয়েছে বাংলাদেশের সাধারণ পরিবারগুলোর গল্প৷ আজ থেকে প্রতি রোববার রাত সাড়ে আটটায় নাটকটি প্রচারিত হবে বিটিভিতে৷ এ উপলক্ষে গতকাল শনিবার সকালে রাজধানীর স্টার সিনেপ্লেক্সে নাটকটির উদ্বোধনী প্রদর্শনীর আয়োজন করা হয়৷ এখানে উপস্থিত ছিলেন বিবিসি মিডিয়া অ্যাকশনের আবাসিক পরিচালক এবং নাটকটির নির্বাহী প্রযোজক শার্লট ইমবার্ট, যুক্তরাজ্যের আন্তর্জাতিক উন্নয়ন সংস্থার (ডিএফআইডি) আবাসিক প্রতিনিধি সারাহ কুক৷শার্লট ইমবার্ট বলেন, ‘কিছু গুরুত্বপূর্ণ তথ্য আমাদের জানা প্রয়োজন৷ নাটকটিতে তথ্যগুলো আরও উপভোগ্য ও গ্রহণযোগ্য উপায়ে উপস্থাপন করা হয়েছে৷ দর্শকেরা গর্ভবতী মা ও নবজাতকের স্বাস্থ্যসংক্রান্ত বিষয়গুলো বিনোদনের মধ্য দিয়ে জানতে পারবেন৷’নাটকটির চিত্রনাট্য লিখেছেন গিয়াসউদ্দিন সেলিম৷ ১৬টি পর্বের নির্দেশনা দিয়েছেন গিয়াসউদ্দিন সেলিম ও বাশার জর্জিস৷ অভিনয় করেছেন মামুনুর রশীদ, ফজলুর রহমান বাবু, ওয়াহিদা মল্লিক জলি, চঞ্চল চৌধুরী, দীপা খন্দকার, অর্চিতা স্পর্শিয়া, কাজী নওশাবা আহমেদ, শ্যামল মওলা, শাহেদ আলী, মোমেনা চৌধুরী প্রমুখ৷
