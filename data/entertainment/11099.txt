
প্রখ্যাত সংগীতশিল্পী শাম্মী আখতারের মরদেহ শাহজাহানপুর কবরস্থানে দাফন করা হয়েছে। শিল্পীর শেষ বিদায়ে তাঁর শান্তিনগরের বাসায় হাজির হয়েছিলেন সংগীত জগতের অনেকে। বুকে কষ্ট চেপে চোখের জ্বলে তাঁকে বিদায় জানিয়েছেন সবাই। বাদ জোহর ঢাকার শান্তিনগর আমিনবাগ জামে মসজিদে শাম্মী আখতারের জানাজা অনুষ্ঠিত হয়।
৬২ বছর বয়সী শিল্পী শাম্মী আখতার কয়েক বছর ধরে স্তন ক্যানসারে ভুগছিলেন। গতকাল মঙ্গলবার দুপুরে বেশি অসুস্থ হয়ে পড়ায় তাঁকে হাসপাতালে নেওয়ার পথে তিনি মারা যান।
শাম্মী আখতারের মারা যাওয়ার খবরে শোকের ছায়া নেমে এসেছে সংগীতাঙ্গনে। প্রিয় সহকর্মীকে শেষবারের মতো একনজর দেখতে আজ দুপুরে গানের জগতের মানুষদের মধ্যে হাজির হয়েছিলেন রথীন্দ্রনাথ রায়, ইন্দ্রমোহন রাজবংশী, সৈয়দ আবদুল হাদী, মাইনুল ইসলাম খান, খুরশিদ আলম, রফিকুল আলম, এস ডি রুবেল, প্রিন্স মাহমুদ, মনির খান, জাহাঙ্গীর সায়ীদ, বাদশা বুলবুল, সেলিম আশরাফ ও শফিক তুহিন প্রমুখ।
ফেসবুকে শিল্পীকে নিয়ে সহকর্মী, শুভাকাঙ্ক্ষীরা স্মৃতিচারণা করে বিভিন্ন পোস্ট দেন।
‘ঢাকা শহর আইসা আমার’, ‘আমি তোমার বধূ’, ‘মনে বড় আশা ছিল’, ‘আমি যেমন আছি’, ‘বাংলার মাটি’, ‘বিদেশ গিয়ে’, ‘সইতে পারি না’, ‘ঝিলমিল’, ‘আমার মনের বেদনা’, ‘ফুলে ফুলে বাসা’, ‘আমার নায়ে পার হইতে লাগে ষোলো আনা’, ‘এই রাত বলে’সহ অসংখ্য জনপ্রিয় গানের শিল্পী শাম্মী আক্তার।
শাম্মী নামে পরিচিত হলেও তাঁর আসল নাম শামীমা আখতার। সবাই আদর করে তাঁকে শাম্মী নামে ডাকতেন। খুলনায় তাঁর জন্ম। মাত্র ছয় বছর বয়সে তাঁর সংগীতজীবনের শুরু। বাবা শামসুল করিমের সরকারি চাকরির কারণে দেশের কয়েকটি জেলায় বিভিন্ন শিক্ষকের কাছে সংগীতের তালিম নেওয়ার সুযোগ পান তিনি। ১৯৭০ সালে তিনি খুলনা বেতারে তালিকাভুক্ত হন। ১৯৭৫ সালে ঢাকায় এসে গান গাওয়ার আমন্ত্রণ পান। খুলনা থেকে ঢাকায় চলে আসেন শাম্মী আখতার। নিয়মিত গাইতে শুরু করেন বেতার ও টেলিভিশনে। প্রখ্যাত সংগীত পরিচালক সত্য সাহা তাঁকে ‘অশিক্ষিত’ চলচ্চিত্রে গান গাওয়ার সুযোগ দেন। প্রথম প্লেব্যাকেই দারুণ জনপ্রিয় হয় তাঁর গাওয়া গান ‘ঢাকা শহর আইসা আমার আশা ফুরাইছে’। ১৯৭৭ সালের ২২ ফেব্রুয়ারি আকরামুল ইসলামের সঙ্গে বিবাহবন্ধনে আবদ্ধ হন তিনি।চলচ্চিত্রের গানে সাফল্য তাঁকে শ্রোতাদের খুব কাছে নিয়ে যায়। তিন শতাধিক চলচ্চিত্রের গানে কণ্ঠ দেন শাম্মী আক্তার। জাকির হোসেন রাজু পরিচালিত ‘ভালোবাসলেই ঘর বাঁধা যায় না’ ছবির ‘ভালোবাসলেই সবার সাথে ঘর বাঁধা যায় না’ গানের জন্য ২০১০ সালে শাম্মী আক্তার জাতীয় চলচ্চিত্র পুরস্কার পান।
