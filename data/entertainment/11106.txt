

* মুম্বাইয়ে গড়ে উঠছে বিহারের রাজধানী পাটনা! * এর পেছনে আছেন হৃতিক রোশন। * ছবির নাম ‘সুপার থার্টি’।

একেই বলে ‘আলালের ঘরে দুলাল’। বলিউড তারকা হৃতিক রোশনের জন্য মুম্বাইয়ে গড়ে উঠছে বিহারের রাজধানী পাটনা! তবে এ ঘটনা বলিউডে নতুন নয়, এর আগে মেঘনা গুলজারের ‘রাজি’ ছবির জন্য মুম্বাইয়ে গড়ে তোলা হয় এক টুকরো ভূস্বর্গ অর্থাৎ কাশ্মীর। মেঘনার এই ছবির নায়ক-নায়িকা আলিয়া ভাট ও ভিকি কৌশল। কাশ্মীরকে মুম্বাইয়ে উড়িয়ে আনার প্রধান কারণ ছিল সেখানকার রাজনৈতিক অস্থিরতা। কিন্তু এবার মুম্বাইয়ে এই ‘বিহার’ নির্মাণের পেছনে আছেন স্বয়ং হৃতিক।
সমাজসেবক, অঙ্কবিদ ও শিক্ষাবিদ আনন্দ কুমারের জীবন নিয়ে ছবি তৈরি করছেন পরিচালক বিকাশ বহেল। ছবির নাম ‘সুপার থার্টি’। ছবিতে বিহারের আনন্দ কুমারের চরিত্রে অভিনয় করছেন হৃতিক রোশন। ছবির প্রথম ধাপের শুটিং উত্তর প্রদেশের বেনারসে প্রায় শেষ পর্যায়ে। এরপর শুটিং হবে মুম্বাইয়ে।
এর আগে ‘সুপার থার্টি’ ছবির শুটিং হওয়ার কথা ছিল বিহারে। সেখানে আনন্দ কুমার শিক্ষকতা করেছেন। হৃতিক বিহারে গিয়ে শুটিং করবেন না বলে হঠাৎ বেঁকে বসেন। কারণ যখন শুটিং হবে, তখন বিহারে যথেষ্ট গরম থাকবে। আর বিহারের ভয়ংকর গরমের কথা সবার জানা। তাই বলিউডের এই সুদর্শন তারকা বিহারের ধারপাশ মাড়াতে চান না। তাঁর দাবি, মুম্বাইয়ে ‘বিহার’ গড়ে তোলা হোক।
ছবির নির্মাতারা এখন এই স্বপ্ন নগরীর বুকে ‘বিহার’ গড়ে তুলতে ব্যস্ত। মুম্বাইয়ে সেট নির্মাণের কাজ শুরু হয়েছে। এই সেটে ছবির কিছু অংশের শুটিং হবে। এখন পর্যন্ত যে বাজেট হয়েছে, তাতে ‘বিহার’ তৈরিতে প্রায় ১০ কোটি রুপি খরচ হবে। হৃতিকের জন্য মুম্বাইয়ে ১০ কোটি বাজেটের দ্বিতীয় ‘বিহার’ নির্মাণ করা হচ্ছে।
সামাজিক যোগাযোগমাধ্যমে ‘সুপার থার্টি’ ছবিতে হৃতিকের লুক ফাঁস হয়ে গেছে। ছবিতে দেখা যাচ্ছে, বলিউডের এই সুপারস্টার কাঁধে গামছা নিয়ে সাইকেলে করে পাঁপড় বিক্রি করছেন। শোনা গেছে, এই ছবির জন্য হৃতিক দিনরাত এক করে পরিশ্রম করছেন। ছবিতে হৃতিকের স্ত্রীর চরিত্রে অভিনয় করছেন মরুনাল ঠাকুর। জি টিভির জনপ্রিয় টিভি সিরিয়াল ‘কুমকুম ভাগ্য’তে অভিনয় করেন তিনি।
‘সুপার থার্টি’ ছবিটি আগামী বছর ২৫ জানুয়ারি মুক্তি দেওয়ার পরিকল্পনা নির্মাতাদের।
 
