
একজন বলিউডের ‘ডিসকো’ ঘরানার গানের জনপ্রিয় সংগীতকার বাপ্পি লাহিড়ী, অন্যজন মার্কিন মুলুকের র‍্যাপসংগীতের গায়ক ও গীতিকার অ্যাকন। এবার এই দুজন গান গাইবেন একসঙ্গে। সামনের বছর বাপ্পি লাহিড়ী এবং অ্যাকন নতুন একটি গানে কণ্ঠ দেবেন বলে জানিয়েছেন বাপ্পি লাহিড়ী স্বয়ং।‘ডিসকো ড্যান্সার’খ্যাত সংগীতশিল্পী বাপ্পি লাহিড়ী জানিয়েছেন, সম্প্রতি তিনি তুলসী কুমার ও মার্কিন র‍্যাপ তারকা স্নুপ ডগের সঙ্গে একটি গান রেকর্ড করেছেন। কথা প্রসঙ্গে তিনি এও বলেন, ‘এখন পর্যন্ত যত দূর বলতে পারি, আমি ও অ্যাকন ২০১৬ সালের মে মাসে একটি নতুন গান করব। এই বিষয়টি নিয়ে আমি ভীষণ উচ্ছ্বসিত।’অবশ্য বলিউডের কোনো শিল্পীর সঙ্গে অ্যাকনের এটিই প্রথম কাজ নয়, এর আগে ২০১১ সালে হিন্দি ‘রা. ওয়ান’ ছবিতে শাহরুখ খানের ঠোঁটে তাঁর ‘ছাম্মাক ছালো’ গানটি ব্যাপক আলোচিত হয়েছিল। এ গানে তাঁর সঙ্গে কণ্ঠ মিলিয়েছিলেন ভারতীয় গায়িকা হংসিকা আইয়ার। নতুন এই গানটির সুরও করেছেন বাপ্পি লাহিড়ী। তাঁর আসন্ন ছবির জন্য এ গানটি তৈরি করছেন বলেই জানিয়েছেন তিনি। যদিও ছবির নাম এখনো প্রকাশ করতে চাননি এই তারকা সংগীতশিল্পী। এনডিটিভি।
