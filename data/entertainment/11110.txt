
ভেতরের গল্প সিনেমার। শুটিংও এফডিসিতে। কিন্তু ঘটনাটি নাটকের। তিন বছর ধরে এমনটাই হচ্ছে। এফডিসির নানা বিষয় কেন্দ্র করে নাটক নির্মাণ করছেন পরিচালক আর বি প্রীতম। আগের দুই বছর ঈদে নির্মিত হয়েছে ডেঞ্জারম্যান ও আমি ভিলেন হতে চাই নামের দুটি নাটক।এবার ঈদকে কেন্দ্র করে নির্মিত হলো নাটক তিনি আর অভিনয় করবেন না। বরাবরের মতো এবার মূল চরিত্রে অভিনয় করেছেন মোশাররফ করিম। আগের নাটক দুটিতেও ছিলেন তিনি। আর নাটকটির বিষয়ও এফডিসিকেন্দ্রিক।নাটকটি প্রসঙ্গে পরিচালক বলেন, ‘গতানুগতিক গল্প, আঙ্গিক নিয়ে একাধিক নাটক তৈরি হচ্ছে। একটু ভিন্নভাবে কাজ করার জন্যই এফডিসিকে বেছে নিয়ে কাজ করছি।’ এই নাটকটির গল্পের মধ্যে একটি ভিন্ন বার্তাও আছে, এমনটাই বলেন তিনি।তবে আগের দুটিতে মোশাররফ করিমের বিপরীতে অভিনেত্রী নিপুণ অভিনয় করলেও এবার থাকছেন সোনিয়া হোসেন।সোনিয়া বলেন, ‘নাটকের পুরো শুটিংই সিনেমার আবহে করা হয়েছে। নায়িকার পোশাক-আশাক থেকে শুরু করে নাচ-গান সবই আছে নাটকটিতে। শুটিংয়ের সময় ভুলেই যাচ্ছিলাম এটা নাটকের শুটিং।’পরিচালক বলেন, নাটকটি আসছে ঈদুল আজহার অনুষ্ঠানমালায় আরটিভিতে প্রচারিত হবে।
