
বলিউডের তারকা অভিনেত্রী কাজল বলেছেন, ‘আমরা যা অন্যকে করতে বলি আগে তা নিজে করে দেখানো উচিত।’ তিনি জানান, শিশুরাই তাঁকে এই বিষয়টি শিখিয়েছে। সম্প্রতি এক অনুষ্ঠানে সংবাদমাধ্যমকে এ কথা বলেছেন বলিউডের এই অভিনেত্রী।২০১৩ সাল থেকে লাইফবয় এর ‘হেল্প এ চাইল্ড রিচ ফাইভ’ নামের জনসচেতনতামূলক একটি উদ্যোগের পক্ষে কাজ করার পাশাপাশি ‘হ্যান্ড ওয়াশিং’ এর শুভেচ্ছাদূত হিসেবেও কাজ করছেন কাজল।‘হেল্প এ চাইল্ড রিচ ফাইভ’ লাইফবয়ের একটি শিশুদের জীবন রক্ষাকারী উদ্যোগ যা বিশ্বব্যাপী সঠিক উপায়ে হাত ধোয়ার অভ্যাস বাড়ানোর লক্ষ্যে কাজ করে চলেছে। বিশেষ করে যেসব শিশু পাঁচ বছরে পৌঁছেছে, এই উদ্যোগ তাদের ওপরেই গুরুত্ব আরোপ করেছে। এদিকে, সমাজে স্বাস্থ্যব্যবস্থার মান বজায় রাখার জন্য সাধারণ মানুষের কাছে যে বার্তা পাঠানো প্রয়োজন তা পৌঁছাতে সরকারের সাহায্য প্রয়োজন বলেও জানিয়েছেন কাজল। ২০১৪ সালে ভারত সরকার কর্তৃক গৃহীত দেশ পরিচ্ছন্ন রাখার অভিযানের প্রশংসা করে তিনি বলেন, ‘সরকারের সাহায্য ছাড়া একা কোনো বেসরকারি প্রতিষ্ঠানের পক্ষে এই কাজ করা সম্ভব নয়। পুরো দেশকেই এ বিষয়টি নিয়ে কথা বলতে হবে।’কাজল আরও বলেন, ‘আমরা সরকারের সঙ্গে বিষয়টি নিয়ে কথা বলেছি এবং তাঁরা আমাদের সাহায্য করছেন।’ সাচ ভারত অভিযান’ এর মতো জনসচেতনতা বাড়ানোর উদ্যোগ গ্রহণ করার জন্য আমরা সরকারের কাছে অনেক কৃতজ্ঞ।’
কাজল মনে করেন, মৌলিক পরিষ্কার পরিচ্ছন্নতার জ্ঞান শিশুদের বলে না শিখিয়ে নিজেরা চর্চার মাধ্যমে তা রপ্ত করতে হবে। এ প্রসঙ্গে তিনি বলেন, ‘এই সচেতনতা কর্মসূচির সঙ্গে যেহেতু শিশুরাও সম্পর্কিত তাই তাদের কিছু শেখানোর আগে আমাদেরই এই কাজগুলো করতে হবে।’ তিনি এও বলেন, ‘আমি জনসাধারণকে কীভাবে শেখাব সেই শিক্ষা আমি পাই আমার সন্তানদের কাছ থেকে। ওরা খুব সযত্নে এই নিয়মগুলো অনুসরণ করে, ওদের মতো আমিও করি। সূর্যের অতিবেগুনি রশ্মিতে কীভাবে জীবাণু দেখা যায় আমি বাচ্চাদের তা দেখাই, যেন ওরা বুঝতে পারে হাত ধোয়া কেন জরুরি।’কাজল জানিয়েছেন, তাঁর স্বামী অভিনেতা অজয় দেবগণ এই প্রচার উদ্যোগের সঙ্গে সরাসরি যুক্ত না থাকলেও তিনিও বিষয়টি জানেন। বাড়িতে এই বিষয় নিয়ে আলোচনাও করেন তাঁরা।সামাজিক যেকোনো কাজে তারকারা দারুণ প্রেরণা জোগাতে পারেন বলেও মনে করেন এই ‘দিলওয়ালে’ তারকা। জনগণকে হাত ধোয়ার প্রয়োজনীয়তা বোঝাতে তাঁদের বিস্তারিত ব্যাখ্যা দেওয়ার দরকার পড়ে না। মৌলিক পরিচ্ছন্নতা সম্পর্কে জানানো এখন অনেক সহজ। তিনি বলেন, ‘এ উদ্যোগটির পক্ষে আমি আমার সাধ্যমতো ভূমিকা রেখেছি। আমি কথা বলেছি এবং সর্বোচ্চসংখ্যক মানুষের কাছে পৌঁছানোর চেষ্টা করেছি।’বলিউডের তারকা দম্পতি কাজল-অজয় দেবগণের এক মেয়ে এবং এক ছেলে। মেয়ে নাইসার বয়স ১২ বছর এবং ছেলে যুগের বয়স এখন ৫ বছর। প্রেস ট্রাস্ট অব ইন্ডিয়া। এনডিটিভি।
