
তারকা দম্পতি জুটি মৌসুমী ও ওমর সানির ছেলে ফারদীন এহসান নির্মাণের সঙ্গে যুক্ত হয়েছেন এ খবর অনেকেরই জানা। তাঁর পরিচালনায় নির্মিত নাটক এরই মধ্যে টেলিভিশনে দেখানোও হয়েছে। ছেলের এমন প্রতিভায় মুগ্ধ মা-বাবা এত দিন পেছনে থেকে সন্তানকে উৎসাহ দিয়ে এলেও এবার সরাসরিই উৎ​সাহিত করছেন। ফারদীনকে উৎসাহ দিতে এবার এই তারকা দম্পতি একসঙ্গে জুটি হয়ে অভিনয়ও করতে যাচ্ছেন। ফারদীন পরিচালিত নির্মিতব্য ‘ডেস্টিনেশন ২’ টেলিছবিতে অভিনয় করবেন মৌসুমী ও ওমর সানি।আগামীকাল শুক্রবার উত্তরার দিয়াবাড়ি এলাকায় ‘ডেস্টিনেশন ২’ টেলিছবির শুটিংয়ে অংশ নেবেন মৌসুমী ও ওমর সানি। এই টেলিছবিতে শুটিং করার মধ্য দিয়ে দীর্ঘদিন পর পর্দায় জুটি হয়েও ফিরছেন তাঁরা।প্রথম আলোর সঙ্গে আলাপে মৌসুমী বলেন, ‘নিজে থেকে ফারদীন নির্মাণের প্রতি আগ্রহী হয়েছে। আমি দেখেছি, সারাক্ষণই সে নির্মাণের নানা বিষয় নিয়ে ভাবছে। কাজের প্রতি তাঁর আগ্রহটাই আমার ভালো লেগেছে। আমি চাই, ও নিজের প্রচেষ্টায় এগিয়ে যাক।’ওমর সানি এই মুহূর্তে একটি শোতে অংশ নিতে নওগাঁ রয়েছেন। মুঠোফোনে তিনি প্রথম আলোকে বলেন, ‘ছেলে ফারদীনের ডিরেকশনে আমি এর আগেও কাজ করেছি। তাঁর ডিরেকশন আমাকে মুগ্ধ করেছে। এবার আমি আর মৌসুমী প্রথম ফারদীনের ডিরেকশনে অভিনয় করতে যাচ্ছি। আমার বিশ্বাস, একটা স্মরণীয় কাজ হতে যাচ্ছে এটি।’স্বাধীন প্রোডাকশনের ব্যানারে টেলিছবিটি পরিচালনার পাশাপাশি চিত্রনাট্যও লিখেছেন ফারদীন।
