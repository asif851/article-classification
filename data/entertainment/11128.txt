
এক যুগ ধরে একসঙ্গে থাকা ব্র্যাড পিটের সঙ্গে বিচ্ছেদের আবেদন অ্যাঞ্জেলিনা জোলি জমা দিয়েছিলেন আদালত বন্ধের মিনিট খানেক আগে। দিন কয়েক আগে আবার তিনি ছয় সন্তানকে নিয়ে একটি ভাড়া বাড়িতে উঠেছেন। জীবনে হঠাৎ করে ধেয়ে আসা এত সব সংকট জোলি যেন আর একটা সামাল দিতে পারছেন না। তাই ভাড়া করেছেন একজন ‘সংকট ব্যবস্থাপক’। যুক্তরাষ্ট্রের স্বনামধন্য ক্রাইসিস ম্যানেজমেন্ট প্রতিষ্ঠান স্মিথ অ্যান্ড কোম্পানির জুডি স্মিথের শরণাপন্ন হয়েছেন ৪১ বছর বয়সী এই অভিনেত্রী। জুডি অনেক বিখ্যাত তারকার সম্পর্কে তৈরি গুজবের মীমাংসা করেছেন। পিপল ম্যাগাজিন ও ইউএস উইকলি এই অভিনেত্রীর একটি কাছের সূত্রের বরাত দিয়ে প্রকাশ করেছে, জোলি নাকি এখন পিটের বিরুদ্ধে নেতিবাচক কথা প্রচার করছেন। ধারণা করা হচ্ছে, এ ক্ষেত্রে তাঁর বুদ্ধি-পরামর্শদাতা জুডি স্মিথ। ১৯ সেপ্টেম্বর লস অ্যাঞ্জেলসের আদালতে জোলি তাঁর স্বামী, অভিনেতা ব্র্যাড পিটের থেকে বিচ্ছেদের আবেদন করেন। এরপর পিটের বিরুদ্ধে তোলা হয় সন্তানদের মারধর করার অভিযোগ। তাঁকে ঘিরে এখন নারীঘটিত কিছু গুজবও শোনা যাচ্ছে। ইউএস উইকলি
