
বিষণ্নতা পেয়ে বসলে সবকিছুই অর্থহীন হয়ে দাঁড়ায়। এ সময় প্রয়োজন হয় পরিবারের সাহায্য। বলিউডের জনপ্রিয় অভিনেত্রী দীপিকা পাড়ুকোনকে পেয়ে বসেছিল বিষণ্নতা। তা থেকে নিজেকে মুক্ত করে আবার নতুন উদ্যমে পথ চলা শুরু করেছেন তিনি। এখন বিষণ্নতা বিষয়ে সচেতনতা তৈরিতে কাজ করতে যাচ্ছেন তিনি। মানসিক স্বাস্থ্যকেও যেন গুরুত্ব দেওয়া হয়-এটাই তাঁর চাওয়া। হিন্দুস্তান টাইমসের এক খবরে এ তথ্য জানানো হয়েছে। গত বছরে হঠাৎ করেই বিষণ্নতা পেয়ে বসেছিল চেন্নাই এক্সপ্রেসের অভিনেত্রী দীপিকাকে। সেই বিষণ্নতা দূর করতে চিকিত্সকের কাছে পর্যন্ত যেতে হয়েছিল তাঁকে। এ প্রসঙ্গে তিনি বলেন, ‘আমি ভালোই ছিলাম, কিন্তু একদিন হঠাৎ করে বিষণ্নতা পেয়ে বসল। আমার অনুভূতির ওপর দিয়ে রোলার-কোস্টার চলা শুরু করল। শেষ পর্যন্ত আমার সেই অবস্থার সঙ্গে নিজেকে মানিয়ে নিতে হলো আমাকেই। ’বেশ কয়েক বছর ধরেই ধারাবাহিকভাবে সফল অভিনেত্রী হিসেবে বলিউডে কাজ করে যাচ্ছেন দীপিকা। উপহার দিচ্ছেন জনপ্রিয় ছবিও। কিন্তু সফলতার চূড়ায় থাকার পরও তাঁকে বিষণ্নতা পেয়ে বসেছিল। বিষণ্নতার সেই উপলব্ধি থেকেই শিগগির এ বিষয়ক সচেতনতামূলক কাজে নামছেন তিনি। শিগগিরই এই পরিকল্পনা নিয়ে কাজ শুরু হবে বলেও জানিয়েছেন ২৯ বছর বয়সী এই তারকা। 
দীপিকা বলেন, ‘আমার কী আছে বা কী নেই বিষণ্নতা ঠিক তা নয়। অনেকেই শারীরিক সুস্থতার কথা বলেন, কিন্তু মানসিক স্বাস্থ্য ঠিক রাখাটাও ততোধিক জরুরি। অনেকেই যখন বিষণ্নতায় ভোগেন, তখন পরিবারের কাছ থেকে তেমন সাহায্য পান না।’ভারতের পাবলিক হেলথ ফাউন্ডেশনের বিশেষজ্ঞ বিক্রম প্যাটেল বলেন, ‘প্রকাশ্যে দীপিকা তাঁর মানসিক অবস্থার কথা জানিয়ে যথেষ্ট সাহসিকতা দেখিয়েছেন। এটি এমন একটি বিষয়, যা সহজে সামনে আনতে চান না অনেকে। এটা খুব ভালো খবর যে দীপিকার মতো জনপ্রিয় একজন মানসিক স্বাস্থ্যের গুরুত্বের বিষয়টি নিয়ে এগিয়ে এসেছেন এবং জনগণকে সচেতন করতে কাজ করার ইচ্ছার কথা বলেছেন। ’
