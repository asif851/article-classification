
বলিউড বাদশাহ শাহরুখ খানের অভিনয়ের সুনাম বিশ্বজুড়ে। দেশ-বিদেশে এই তারকার ভক্তসংখ্যা অগণিত। শিগগিরই অভিনয় থেকে ইস্তফা দেওয়ার কোনো পরিকল্পনা নেই এই তারকার। কিন্তু একটা সময় তো বয়সের ভারে ব্যস্ততা একটু কমাতেই হবে তাঁকে। তখন কি অন্যদের অভিনয় শেখাবেন এই গুণী অভিনেতা? এমন প্রশ্নই ছুড়ে দেওয়া হয়েছিল তাঁর কাছে। জবাবে শাহরুখ যা বলেছেন, তা তরুণ অভিনয়শিল্পীদের কাছে অবশ্যই আশা–জাগানিয়া। কারণ, ভবিষ্যতে অভিনয়ের একটি প্রশিক্ষণকেন্দ্র করার ইচ্ছা আছে শাহরুখের। তবে একটা শঙ্কাও আছে মনে। এ প্রসঙ্গে ‘কিং খান’ মন্তব্য করেছেন, ‘অভিনয় শেখাতে পারলে আমি খুব খুশি হতাম। তবে সমস্যা হলো, কেউ আমার কাছে শিখতে চাইবে না। আমি অভিনয় শেখাতে গেলে তারা হয়তো আমার সঙ্গে নাচতেই বেশি আগ্রহী হবে। তবু ভবিষ্যতে একটি অভিনয়ের স্কুল করার ইচ্ছা আছে আমার।’অভিনেতা না হলে নাকি শিক্ষক হতেন এই তারকা। অনেক আগে থেকেই ছোটদের জন্য শিক্ষকতা করার শখ ছিল তাঁর। এমনকি বেশ কয়েকটি প্রতিষ্ঠানের কাছ থেকে অভিনয়ের ওপর ক্লাস নেওয়ারও প্রস্তাব পেয়েছেন শাহরুখ। শিগগিরই হয়তো বড় পর্দার এই নায়কের দেখা মিলতে পারে কোনো ক্লাসরুমে!সূত্র: টাইমস অব ইন্ডিয়া
