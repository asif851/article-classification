
বাংলাদেশে অভিনয়ের জন্য মুখিয়ে আছেন মীরাক্কেলের মীর। আজ শুক্রবার ভারতের ত্রিপুরা রাজ্যের আগরতলায় ‘কলকাতায় কলম্বাস’ ছবির প্রচারে এসে এমনটাই জানালেন তিনি।
প্রথম আলোকে মীর বলেন, ‘বাংলাদেশে ডাক পেলে অভিনয় করতে সব সময়ই প্রস্তুত আমি। কিন্তু সেই ডাকটাই আসছে না।’ রেডিওতে সংবাদ পাঠক হিসেবেই তাঁর পরিচিতি ও উত্থান। তবে বর্তমানে রেডিও, নাটক, উপস্থাপনা, কমেডি ও সিনেমা—সবকিছুতেই বেশ জনপ্রিয় এই বাচিক শিল্পী।
‘কলকাতায় কলম্বাস’ মুক্তি পাচ্ছে আগামী ১১ নভেম্বর। এখানে মুখ্য ভূমিকাতেই রয়েছেন মীর। তিনি জানান, সিনেমা, টেলিভিশন সবই উপভোগ করছেন। তবে সবচেয়ে প্রিয় জায়গা রেডিও। বললেন, ‘আমার মাথায় বন্দুকের নল ঠেকিয়ে যদি কেউ বলে যে কোনো একটি বেছে নিতে, আমি অবশ্যই রেডিওকে বেছে নেব। রেডিও না হলে বাঁচব না।’ সংবাদ পাঠকের ভূমিকা প্রসঙ্গে বলেন, ‘এখন আর খবর পড়তে ভালো লাগে না, খবর হতেই বেশি পছন্দ করি।’
মীর ছাড়াও এই ছবিতে দেখা যাবে তনুশ্রী ও সুচন্দ্রাকেও। তাঁরাও এসেছিলেন শ্যামসুন্দর কোং ও জুয়েলার্স আয়োজিত চমক ভরা ‘ধনতেরাস’ অনুষ্ঠানে। নতুন সিনেমা প্রসঙ্গে অভিনেত্রী তনুশ্রী বলেন, ‘আমরা সবাই কিছু না কিছু খুঁজে চলেছি। সেই খোঁজার ছবিই ‘কলকাতায় কলম্বাস’। সুচন্দ্রার দাবি, বং কানেকশন, ভূতের ভবিষ্যৎ বা শুকনো লঙ্কার মতোই অন্য ধরনের ছবি ‘কলকাতায় কলম্বাস’। আর মুখ্য অভিনেতা মীরের কথা, ‘কলম্বাসের থেকেও বড় বড় খোঁজবাজ রয়েছেন কলকাতায়। আমরা সবাই চাকরি, স্বাধীনতা, মুক্তি বা অস্তিত্বের খোঁজ করে চলেছি। সম্পূর্ণ মজার ছলে সেই খোঁজের গল্পই বলা হয়েছে এই ছবিতে।’
একই সঙ্গে তাঁর মন্তব্য, গতানুগতিক ছবির বাইরে বেরিয়ে এ ধরনের ছবি করতে ‘দম’ লাগে। আর সেটাই দেখিয়েছেন ছবির পরিচালক সৌরভ পালৌধি বা প্রযোজক জয় গঙ্গোপাধ্যায়। এই সিনেমায় মীরকে গায়কের ভূমিকাতেও পাওয়া যাবে। ১১ নভেম্বর কলকাতার পাশাপাশি আগরতলাতেও ছবিটি মুক্তি পাবে বলে জানান শ্যামসুন্দর কোং জুয়েলার্সের কর্ণধার রূপক সাহা।
