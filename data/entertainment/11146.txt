
মারণব্যাধি এইডস নিয়ে গান তৈরি করলেন সংগীতশিল্পী এস ডি রুবেল। গানটিতে কণ্ঠ দেওয়ার পাশাপাশি এর সুর ও সংগীত পরিচালনাও করেছেন তিনি। গানটিতে এস ডি রুবেল ছাড়াও কণ্ঠ দিয়েছেন আরও তিনজন নারী কণ্ঠশিল্পী। তাঁরা হলেন কনা, দিনাত জাহান ও সুইটি। সম্প্রতি এস ডি রুবেলের সিদ্ধেশ্বরীর স্টুডিওতে গানটির রেকর্ডিং সম্পন্ন হয়।প্রথম আলো ডটকমকে এস ডি রুবেল বলেন, ‘এ পর্যন্ত আমার ৩৬টি একক গানের অ্যালবাম প্রকাশিত হয়েছে। ৩৭তম এককের কাজ চলছে। প্রকাশিত হয়েছে অসংখ্য মিশ্র গানের অ্যালবামও। কিন্তু কখনো জনসচেতনতা-বিষয়ক গান করা হয়ে ওঠেনি। এবারই প্রথম এ ধরনের গান করলাম। একজন শিল্পী হিসেবে এ ধরনের গানের কাজ করতে পেরে আমি খুবই তৃপ্ত।’আজ শুক্রবার রাতে এশিয়ান টেলিভিশনের সরাসরি গানের অনুষ্ঠানে অংশ নেবেন এস ডি রুবেল। এখানে তিনি তাঁর অ্যালবামের এবং চলচ্চিত্রে গাওয়া জনপ্রিয় গানগুলো গেয়ে শোনাবেন বলে জানিয়েছেন।এদিকে এস ডি রুবেল গানবিষয়ক একটি অনুষ্ঠানের উপস্থাপনার সঙ্গেও যুক্ত হয়েছেন। ‘আমার গান’ শিরোনামের অনুষ্ঠানটির উপস্থাপনা বেশ উপভোগ করছেন বলে জানান এস ডি রুবেল।উল্লেখ্য, ২০১২ সালে প্রকাশিত হয় এস ডি রুবেলের সর্বশেষ একক অ্যালবাম ‘বৃষ্টি ছোঁব বলে’।
