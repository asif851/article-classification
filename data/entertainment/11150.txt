

আজ থেকে বাংলাভিশনে শুরু হচ্ছে ধারাবাহিক নাটক ‘আকাশে মেঘ নেই’। ফেরারী ফরহাদের রচনা ও রাশেদ রাহার পরিচালনায় নাটকটি প্রচারিত হবে প্রতি সপ্তাহে বৃহস্পতি থেকে শনিবার রাত ৯টা ৪৫ মিনিটে। নাটকটিতে অভিনয় করেছেন অপর্ণা ঘোষ। কথা হলো তাঁর সঙ্গে।
‘আকাশে মেঘ নেই’ নাটকটিতে কত দিন আগে শুটিং করেছেন? এটা চার-পাঁচ মাস আগে শুটিং করা। আমি পুরো ধাপের মধ্যে দু-তিন দিন শুটিং করেছি। কিন্তু এই মুহূর্তে চরিত্র বা গল্পটা ঠিক মনে পড়ছে না।
এখন নাটক করে কেমন সাড়া পাওয়া যাচ্ছে? আগের মতো না। তবে অনলাইনে তো একটা সাড়া পাওয়া যায়ই। ফেসবুকে মতামত জানান অনেকেই। তবে ২৬ মার্চে মাহমুদ দিদাদের পরিচালনায় আজ পূরবীর দিন নামে একটি নাটক প্রচারিত হয়েছে এনটিভিতে। নাটকটির প্রধান চরিত্রে আমি অভিনয় করেছি। নাটক চলার সময় অনেকেই ফোন করেছেন। পরদিন শুটিং স্পটে অনেকেই নাটকটির প্রশংসা করেছেন। এটা ভালো লেগেছে।
এখন নাটক নির্মাণের যে প্রক্রিয়া, তাতে কি আপনি সন্তুষ্ট? এখন নাটকের বাজেট অনেক কমে গেছে। ফলে নির্মাণের জায়গা থেকে সময়সহ সবকিছু নিয়ন্ত্রণে রাখা কঠিন হয়ে যায়। তবে দর্শক এখনো নাটক দেখেন। সেটা টিভিতে বা অনলাইনে, যেখানেই হোক। আসলে হয়েছে কী, আমরা মানুষের এত কাছাকাছি শুটিং করি এবং ফেসবুকে এত ছবি আপলোড ও চেকইন দিই যে নাটকের ব্যাপারে বোধ হয় দর্শকের আগ্রহ খানিকটা কমে গেছে। আগে থেকে সবকিছু জানলে কার এত আগ্রহ থাকে বলুন। এমনও হয়, কারও বাড়ির সামনে হয়তো শুটিং করছি, হুট করে সে ঝাড়িও মেরে বসে। মাঝেমধ্যে এমন বিব্রতকর ঘটনা ঘটে।
নতুন চলচ্চিত্রে অভিনয়ের কথা হচ্ছে কি? না। একটা চলচ্চিত্রে অভিনয়ের কথা ছিল। কথাবার্তা অনেক দূর এগিয়েছিল। কিন্তু শেষ অবধি আর করা হচ্ছে না।
ধরুন, পরিচালক রাশেদ রাহা, মাহমুদ দিদার ও শাফায়েত মনসুর তিনটি চিত্রনাট্য পাঠালেন। তিনটিই অসাধারণ গল্প এবং তিনজনই একই দিনে শিডিউল চাইছেন। কোন পরিচালকের কাজটি করবেন? যিনি সবার আগে চিত্রনাট্য পাঠাবেন তাঁর কাজটি করব। আর সব কটি চিত্রনাট্য যদি আমার খুব পছন্দ হয়ে যায়, তাহলে বাকি দুজনকে অনুরোধ করব কদিন পরে শুটিং করতে।
নতুন যাঁরা অভিনয়ে আসছেন তাঁরা আপনার কাছ থেকে কী শিখতে পারেন? আমি আমার কাজটাকে খুব ভালোবাসি। অনেক যত্ন নিয়ে কাজ করি। নতুনেরা চাইলে এটা শিখতে পারেন।
প্রতিদিন শুটিংয়ে যাওয়ার সময় কী সঙ্গে নিয়ে বের হন, যেটা কেউ জানে না? আমার ব্যাগে লিপস্টিক থাকে। এটা তো মনে হয় সব মেয়ের ব্যাগেই থাকে। আর আর...। হ্যাঁ, আমার ব্যাগে ইনহেলার ও মাস্ক থাকে। কারণ আমি ধুলাবালি একদমই সহ্য করতে পারি না।
