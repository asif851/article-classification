
ছবিগুলো হৃদয় ছুঁয়ে যায়। মনকে করে তোলে বিষণ্ন। একেকটি ছবি যেন একেকটি বেদনার রঙে বিবর্ণ। তারই মধ্যে টিকে থাকে ভালোবাসা।
প্রথম আলোর আলোকচিত্রীরা রোহিঙ্গা শরণার্থীদের ছবি তুলে এনেছেন পরম মমতায়। ছবি তুলতে গিয়ে নিজেরাই হয়ে পড়েছেন আবেগতাড়িত। তার ছায়াও পড়েছে ছবিতে। এ যেন জমাট কান্নার বিহ্বলতা।
অনুষ্ঠানের সঞ্চালক প্রথম আলোর ব্যবস্থাপনা সম্পাদক সাজ্জাদ শরিফের কথায়ও তা যেন মূর্ত হয়। তিনি বলেন, ‘যখন কেউ দেশছাড়া হয় তখন যে চিহ্ন ধরা পড়ে, তা শুধু তথ্য হয়ে থাকে না, তা পরিণত হয় শিল্পকলায়। কারণ, মানুষের ভঙ্গুরতম অনুভূতি ও সত্তার যে প্রকাশ, তা চিরকাল শিল্পকলার অংশ হয়ে থাকে। জাতি নিধনের মতো ঘটনা পৃথিবীতে বারবার ঘটে, আমরা স্মরণ করি এবং বারবার বেরিয়ে আসতে চাই, এই চিহ্নগুলো আমাদের স্মরণ করিয়ে দেয় সেই ঘটনা; যেখানে মানবতা আর্তনাদ করে, যেখান থেকে মানুষকে শিক্ষা নিতে হয়, মানুষকে মানুষ হিসেবে স্বীকার করতে হয়।’
শিল্পকলা একাডেমির জাতীয় চিত্রশালার ৫ নম্বর গ্যালারির দেয়ালে টাঙানো ছবিগুলো দেখে অনেকেই বিহ্বল হয়ে পড়েন। গতকাল বিকেলে সেখানে শুরু হয়েছে ‘শরণাগত: বাস্তুচ্যুত রোহিঙ্গা’ শিরোনামে আট দিনের আলোকচিত্র প্রদর্শনী। মিয়ানমার থেকে পালিয়ে বাংলাদেশে আশ্রয় নেওয়া রোহিঙ্গাদের জীবন নিয়ে প্রথম আলো এ প্রদর্শনীর আয়োজন করেছে। ছবিগুলো কেনার সুযোগও পাচ্ছেন দর্শক। ছবি বিক্রির টাকা পাঠানো হবে রোহিঙ্গাদের পুনর্বাসনের জন্য।
গতকাল শুক্রবার প্রদর্শনীর উদ্বোধন করেছেন প্রধান তথ্য কমিশনার গোলাম রহমান। তিনি ছাড়াও অনুষ্ঠানে বক্তব্য দেন আলোকচিত্রী আবীর আবদুল্লাহ ও তাসলিমা আক্তার। প্রথম আলোর আলোকচিত্রীদের পক্ষ থেকে বক্তৃতা দেন সুমন ইউসুফ। প্রদর্শনীতে উপস্থিত ছিলেন লেখক ও গবেষক সৈয়দ আবুল মকসুদ, প্রথম আলো সম্পাদক মতিউর রহমান, আলোকচিত্রী আক্কাস মাহমুদ প্রমুখ।
প্রথম আলোর এ উদ্যোগের প্রশংসা করে গোলাম রহমান বলেন, আলোকচিত্রীরা নির্দিষ্ট সময়ে সংবাদমূল্য বিবেচনা করে ছবি তোলেন। অনেক ক্ষেত্রে সময়টি পার হয়ে গেলে সেই ছবিটির মূল্য অতটা থাকে না। কিন্তু আজকের এই প্রদর্শনীর ছবিগুলো ইতিহাসের বড় ধরনের স্বাক্ষর, দালিলিক প্রমাণ। আলোকচিত্রীরা শুধু ছবি তুলেই শেষ করেছেন তা নয়, নিপুণভাবে শৈল্পিক দৃষ্টিভঙ্গি থেকে ছবিগুলো তোলার চেষ্টা করেছেন। তাঁদের এই অবদান অত্যন্ত মূল্যবান।
প্রদর্শনীর কিউরেটর আবীর আবদুল্লাহ বলেন, পত্রিকায় খুব বড় করে ছবি দেখার সুযোগ থাকে না। সে দৃষ্টিতে দেখলে এই প্রদর্শনীটি ভালো কিছু ছবি বড় করে দেখার সুযোগ তৈরি করে দিল।
প্রথম আলোর আটজন আলোকচিত্রীর ৬৭টি ছবি প্রদর্শিত হচ্ছে। আলোকচিত্রীরা হলেন সুমন ইউসুফ, আশরাফুল আলম, সাইফুল ইসলাম, আবদুস সালাম, সাবিনা ইয়াসমিন, জুয়েল শীল, সৌরভ দাশ এবং প্রথম আলোর টেকনাফ প্রতিনিধি গিয়াস উদ্দিন।
সুপরিসর গ্যালারির দেয়ালে ঝোলানো ছবিগুলো অগণিত গল্প বলে যায়। নাফ নদীর ওপারে পুড়ছে গ্রামের পর গ্রাম। এপারে বাংলাদেশ সীমান্তে সেই আগুনের লেলিহান শিখা নিষ্পলক দৃষ্টিতে দেখছে বাস্তুচ্যুত হতভাগ্য রোহিঙ্গারা। পিছু নেওয়া মিয়ানমারের সেনাদের হাত থেকে প্রাণ বাঁচাতে দলে দলে মানুষ ছুটে আসছে বাংলাদেশে।
কিছু ছবিতে দেখা যায় আশ্রয়শিবিরে ত্রাণের জন্য হাহাকার করছে রোহিঙ্গা শিশু-কিশোরেরা। অসুস্থ শিশুকে কোলে নিয়ে মায়ের কান্না, শিশুর অসহায় দৃষ্টি। বাঁচার জন্য শত শত মানুষ ছুটে চলেছে, কারও মাথায় বস্তা, কারও পিঠে ছোট ভাই কিংবা বোনটি। অন্য একটি ছবিতে দেখা যায়, আশ্রয় ক্যাম্পে কিছু রোহিঙ্গা শিশু খেলায় মেতেছে। এ যেন দুঃখ, কষ্ট, ভালোবাসার ‘গলিত-মিলিত স্রোতোধারায় সমুজ্জ্বল’ এক ট্র্যাজেডি।
সন্তান আঁকড়ে ধরা মায়ের ভালোবাসা, মাকে কোলে নিয়ে ছুটে চলা সন্তানের ভালোবাসা, ভাইয়ের জন্য খাবার সংগ্রহ করতে পেরে বড় ভাইয়ের উজ্জ্বল মুখ এই ট্র্যাজেডির বিপরীত দিকটিও তুলে ধরে। হাজার সংকটেও ভালোবাসা টিকে থাকে, টিকে থাকে বন্ধন, টিকে থাকে আশা।
প্রদর্শনী চলবে ২৪ নভেম্বর পর্যন্ত। প্রতিদিন বেলা ১১টা থেকে রাত ৮টা পর্যন্ত চলা এ প্রদর্শনী সবার জন্য উন্মুক্ত।
