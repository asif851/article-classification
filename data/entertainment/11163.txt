
একসঙ্গে তিনজনের সঙ্গে প্রেম করছেন শাকিব খান! শাকিব-ভক্তরা চোখ কপালে তুলবেন না। শাকিবের এহেন কাণ্ড বাস্তবে নয়, ঘটেছে সিনেমায়; জি সরকার পরিচালিত লাভ ২০১৪ ছবিতে। নামেই বোঝা যায় প্রেম-ভালোবাসার ছড়াছড়ি থাকবে এই ছবিতে। হয়েছেও তাই। পরিচালক বলেন, শাকিব এই ছবিতে পুরোদস্তুর প্রেমিক পুরুষ। কারণে-অকারণে প্রেম করাই তাঁর কাজ। বন্ধুদের সঙ্গে বাজি ধরে প্রেম করেন তিনি। শেষ পর্যন্ত তিনি বেছে নেন তিনজনকে।পর্দায় শাকিবের প্রেমিকারা হলেন অপু বিশ্বাস, নিপুণ ও তানিয়া। পরিচালকের দাবি, পর্দায় দর্শকেরা এত দিন ত্রিভুজ প্রেমের ছবি দেখেছেন, কিন্তু লাভ ২০১৪–তে দেখবেন ‘চতুর্ভুজ’ প্রেমের ছবি।পরিচালক জানিয়েছেন, এরই মধ্যে ছবির ৫০ ভাগ কাজ শেষ হয়েছে। গানের চিত্রায়ণের জন্য এ মাসেই পুরো দল যাচ্ছে মালয়েশিয়া ও ব্যাংকক। সবকিছু ঠিক থাকলে আসছে ডিসেম্বরে মুক্তি পাবে লাভ ২০১৪। ছবিতে আরও অভিনয় করছেন দিতি, মিশা সওদাগর, মিজু আহমেদ, আফজাল শরীফ, কাবিলা। জি সরকারের আলোচিত ছবিগুলোর মধ্যে আছে ছোট্ট একটি ভালোবাসা, বিয়ের লগন, গার্মেন্টস কন্যা, প্রিয় সাথী ইত্যাদি।
