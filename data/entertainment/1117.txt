
১৯৯৩ সালে কেয়ামত থেকে কেয়ামত ছবির মাধ্যমে রুপালি পর্দায় অভিষেক ঘটে সালমান শাহর। মাত্র পাঁচ বছরে ২৭টি ছবিতে অভিনয় করে জয় করে নেন অসংখ্য ভক্তের হৃদয়। আজ থেকে ১৯ বছর আগে পৃথিবী ছেড়ে যান এই অভিনেতা। পৃথিবী ছাড়লেও অসংখ্য ভক্তের হৃদয়ে তিনি ঠিকই আছেন। এমন এক ভক্তের কথা জানাচ্ছেন আদর রহমান
নোয়াখালীর মাইজদী শহরে থাকেন শাহিদা স্বর্ণা। প্রিয় নায়কের মৃত্যুর ১৯ বছর পরও তিনি তাঁকে ঠিক আগের মতো করেই ভালোবাসেন। তাঁর সংগ্রহে থাকা সালমানের ছবি সময়ে সময়ে হাতড়ে দেখেন। স্বর্ণার মতো বাংলাদেশে ছড়িয়ে–ছিটিয়ে আছেন সালমান শাহর হাজারো ভক্ত, সালমানকে ঘিরে যাঁদের উন্মাদনার কোনো শেষ নেই।স্বর্ণার বাড়িতে একবার আগুন লেগেছিল। তখন তিনি সপ্তম শ্রেণির ছাত্রী। সে সময় তাঁর বাবা বাড়ির দলিলপত্র, ধর্মীয় গ্রন্থ, জায়নামাজ নিয়ে বেরিয়ে পড়েন। আর স্বর্ণা সেই সময় বাড়ি থেকে নিয়ে বের হন তাঁর সংগ্রহে থাকা সালমানের ভিউকার্ড ও পোস্টারগুলো। সালমান-ভক্ত স্বর্ণা সেই ঘটনাকে তাঁর জীবনের সবচেয়ে মজার স্মৃতি বলে মনে করেন। স্বর্ণার মজা, দুঃখ, সুখ, আনন্দ—যেকোনো স্মৃতির সঙ্গেই কোনো না কোনোভাবে সালমান শাহ জড়িয়ে আছেন। স্বর্ণা হাসতে হাসতে বলেন, ‘আমার কাছে তো সালমান শাহ স্নোও আছে!’২০০১ সালের উচ্চমাধ্যমিক পরীক্ষা দেওয়ার আগেই বিয়ে হয়ে যায় স্বর্ণার। বরের নাম নাসিরউদ্দিন বাবু। স্বর্ণার সালমান শাহ-উন্মাদনাকে তিনি যথেষ্ট প্রশ্রয় দেন। স্বর্ণা বেশ গর্বের সঙ্গেই বলেন, ‘শুধু আমার স্বামীই না, শ্বশুর থেকে শুরু করে আমার ছোট্ট ছেলেটাও সালমান শাহর কোনো কিছু টিভিতে দেখালে আমাকে ডাকতে শুরু করে।’ বিয়ের পর নাকি বরের কাছে স্বর্ণার প্রথম চাওয়া ছিল, সালমান শাহর সমাধি দেখতে যাবেন। বরও তাঁর নতুন বউয়ের আবদার ফেলেননি। কয়েক দিন পরপরই স্মৃতির বাক্সে জমানো সালমান শাহর ছবিগুলো বের করে তার যত্ন নেন স্বর্ণা। একটা সময় একা একা এসবের যত্ন নিতেন। এখন তাঁকে এসবে সাহায্য করে তাঁর ছেলে নির্ঝর। সেও মায়ের প্রিয় নায়কের সব ছবি দেখে নিয়েছে এরই মধ্যে। পঞ্চম শ্রেণির ছাত্র এই ছেলে সালমান শাহর ছবির গানগুলো গাইতে পারে বেশ। স্বর্ণা তাঁর পরের প্রজন্মের ভেতর এভাবেই সালমান শাহকে ভালোবাসার বীজ ঢুকিয়ে দিচ্ছেন। এভাবেই আরও অনেক সালমান-ভক্ত তাঁদের প্রিয় নায়ককে ছড়িয়ে দিচ্ছেন প্রজন্ম থেকে প্রজন্মের মধ্যে। বোঝাই যাচ্ছে, সালমানকে স্মরণ শুধু তাঁর মৃত্যুবার্ষিকীতেই সীমাবদ্ধ নয়। বছরজুড়ে অসংখ্য ভক্তের হৃদয়ে বেঁচে থাকেন সালমান।
