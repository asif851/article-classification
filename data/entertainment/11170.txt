
গেল ঈদে অভিষেক হওয়া নতুন নায়িকা শবনম বুবলী আরও একটি ছবিতে চুক্তিবদ্ধ হলেন। নতুন এই সিনেমার নাম অহংকার। এই সিনেমাতেও তিনি অভিনয় করবেন শাকিব খানের বিপরীতে। গত শুক্রবার রাতে নতুন ছবিতে চুক্তিবদ্ধ হয়েছেন এই নায়িকা।গত ঈদুল আজহায় বসগিরি ও শুটার ছবি দুটি মুক্তি পায়। দুই ছবিতেই শাকিবের বিপরীতে অভিনয় করে রাতারাতি আলোচনায় আসেন বুবলী। এর মাস খানেকের মাথায় মা ছবিতে চুক্তিবদ্ধ হন এই জুটি।নতুন আরেকটি ছবিতে চুক্তির ব্যাপারে বুবলী বলেন, ‘পরিচালকের সঙ্গে আরও আগে থেকেই নতুন ছবিটি নিয়ে কথা হচ্ছিল। যেহেতু কম কাজ করছি, তাই একটু পছন্দ করেই কাজ হাতে নিচ্ছি।’পরপর শাকিবের বিপরীতে অভিনয় প্রসঙ্গে এই নায়িকা বলেন, ‘শাকিব খানের বিপরীতে কাজ করা প্রথম দুটি ছবিই ভালোভাবে গ্রহণ করেছেন দর্শকেরা। পরিচালক ও প্রযোজকেরা চাইছেন আমরা যেন একসঙ্গে অভিনয় করি।’এ ব্যাপারে শাকিব খান বলেন, ‘এই শিল্পীসংকটকালে বুবলীর আগমনটা ভালোভাবেই গ্রহণ করেছেন দর্শকেরা। তাই পরিচালকেরাও আমাদের দুজনকে নিয়ে কাজ করতে চাইছেন।’আগামী বছরের ৮ জানুয়ারি থেকে অহংকার-এর শুটিং শুরুর কথা জানান ছবিটির পরিচালক শাহাদত হোসেন।
