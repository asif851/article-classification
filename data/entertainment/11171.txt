
গত সপ্তাহে অসুস্থ হয়ে মুম্বাইয়ের একটি হাসপাতালে ভর্তি হয়েছিলেন ভারতের কিংবদন্তি অভিনেতা দিলীপ কুমার। গতকাল বৃহস্পতিবার দুপুরে হাসপাতাল থেকে বাড়ি ফেরেন তিনি। খবরটি ভারতীয় গণমাধ্যমকে জানিয়েছেন দিলীপ কুমারের স্ত্রী অভিনেত্রী সায়রা বানুর ব্যবস্থাপক মুরশিদ।
১১ ডিসেম্বর ৯৪-এ পা দিয়েছেন দিলীপ। সায়রা বানু আশা করেছিলেন জন্মদিনটা বাড়িতেই উদ্‌যাপন করতে পারবেন দিলীপ কুমার। পরে তাঁর শারীরিক অবস্থার কারণেই আরও কিছুদিন হাসপাতালে থাকার পরামর্শ দেওয়া হয়। গত সপ্তাহে জ্বর ও পায়ে ব্যথা নিয়ে হাসপাতালে ভর্তি হয়েছিলেন বলিউডের এই প্রবীণ অভিনেতা। চলতি বছরই আরও একবার অসুস্থ হয়ে একই হাসপাতালে ভর্তি হয়েছিলেন দিলীপ।দিলীপ কুমারকে পর্দায় শেষ দেখা গেছে ১৯৯৮ সালে; ‘কিলা’ সিনেমায়। ১৯৯৪ সালে দাদা সাহেব ফালকে পুরস্কার পেয়েছিলেন এই ‘দেবদাস’ তারকা। আর ২০১৫ সালে পেয়েছেন পদ্মবিভূষণ। ফিল্মিবিট।
