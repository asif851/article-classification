
আনুশকা শর্মা এর আগে অনেক চরিত্রে অভিনয় করেছেন। কিন্তু ভূত চরিত্রে ‘ফিল্লাওরি’-তে প্রথম। আর তাই এই ছবি নিয়ে তাঁর ভক্তদের মধ্যে আগ্রহের কমতি নেই। রোববার এই ছবির ট্রেলার প্রকাশ করার পর থেকেই অনেক সাড়াও পাচ্ছেন আনুশকা। এই প্রতিবেদন লেখা পর্যন্ত ট্রেলারটি দেখা হয়েছে প্রায় ৭৫ লাখ ৭০ হাজার বার। 
আনুশকা শর্মার ফিল্লাওরি ছবিটি নিয়ে যতটা আলোচনা আছে ঠিক ততটাই সমালোচনাও হচ্ছে। কারণ, আনুশকা প্রযোজিত এই ছবির সঙ্গে নাকি হলিউডের একটি ছবির অনেক মিল পাওয়া গেছে। ২০০৫ সালে টিম বার্টন ‘কর্পস ব্রাইড’ নামে একটি অ্যানিমেটেড ছবি বানিয়েছিলেন। সেই ছবিতে দেখানো হয়, নায়ক বিয়ে করতে যাওয়ার সময় তাঁর হাত ফসকে আংটি একটি গাছে পড়ে যায়। সেই গাছে আবার থাকত একটি পেত্নী। গাছে আংটি আটকে যাওয়ার পর পেত্নী দাবি করে ছেলেটির সঙ্গে তাঁর বিয়ে হয়ে গেছে। আর হিন্দি ছবি ‘ফিল্লাওরি’-র গল্প একটি ‘মঙ্গলিক’ ছেলেকে নিয়ে। বিয়ে করার আগে বিপদ কাটানোর জন্য তাঁকে একটি গাছের সঙ্গে বিয়ে দেওয়া হয়। ওই গাছে বাসা বেঁধেছিল একটি পেত্নীরূপি আনুশকা। আনুশকাও হলিউড ছবির পেত্নীর মতো দাবি করেন ছেলেটির সঙ্গে তাঁর বিয়ে হয়ে গেছে। এর পর থেকেই শুরু হয় ছবির আসল কাহিনি। হুবহু এক না হলেও দুটি ছবির কাহিনির সঙ্গে অনেক সাদৃশ্য রয়েছে। অথচ এই ছবি যে হলিউডের অ্যানিমেটেড ছবি ‘কর্পস ব্রাইড’ থেকে অনুপ্রাণিত কোথাও এর উল্লেখ নেই। ‘ফিল্লাওরি’-এর গল্প ও চিত্রনাট্যকারের নামে জায়গায় আছে আনভিতা দত্তের নাম। হিন্দুস্থান টাইমস।
