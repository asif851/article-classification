

আজ রাতে এনটিভিতে প্রচারিত হবে আকাশের ওপারে আকাশ ধারাবাহিকটির ৫০তম পর্ব। এটি রচনা ও পরিচালনা করেছেন আবুল হায়াত। নাটকটিতে অভিনয় করছেন নাজনীন চুমকী।

‘আকাশের ওপারে আকাশ’ ধারাবাহিক নাটকের ৫০তম পর্ব প্রচার উপলক্ষে আপনার অনুভূতি কেমন?সফলভাবেই আজ ৫০তম পর্বে পৌঁছেছে নাটকটি। এ জন্য বেশ ভালো লাগছে। আবুল হায়াত একজন গুণী নির্মাতা। এই নাটকে অনেক শিল্পী কাজ করছেন। শুটিংয়ের সময় নাটকটিকে ঘিরে অনেক স্মৃতি আছে। কাজ করার সময় একটা পরিবারের সদস্যের মতো হয়ে গিয়েছিলাম আমরা। নাটকটি ধাপে ধাপে শুটিং হতো।গেল ঈদে দুটি নাটক পরিচালনা করেছিলেন। এবার করছেন না?গেল ঈদে মাসুম রেজার লেখা বেবি আপা ও আমার নিজের লেখা টমবয় নামের দুটি নাটক পরিচালনা করেছিলাম। এবার ওই দুটি নাটকেরই সিক্যুয়াল করার কথা। আপাতত বেবি আপা নাটকটির সিক্যুয়াল করার বিষয়ে চূড়ান্ত হয়েছে। শিগগিরই শুটিংয়ে যাব।নাটক লেখা ও পরিচালনা করার কারণে অভিনয়ের সময় কিছুটা কমেছে কি?ঠিক তা নয়। বর্তমানে ছয়টি ধারাবাহিক নাটকে কাজ করছি। নাটকগুলো বিভিন্ন বেসরকারি চ্যানেলে প্রচার চলছে। এর চেয়ে তো বেশি কাজ করা সম্ভব না।আপনি তো রেপাটরি থিয়েটারে কাজ করছেন। তার খবর কী?সীতার অগ্নিপরীক্ষা ও সূচনা নামে দুটি নাটকেই নিয়মিত অভিনয় করি। বেশ কিছুদিন ধরে নাটক দুটির প্রদর্শনী বন্ধ আছে। তবে আগামী মাসে সূচনা নাটকটির প্রদর্শনী হওয়ার কথা।সাক্ষাৎকার: শফিক আল মামুন
