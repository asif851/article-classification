
হলিউডে যৌন হয়রানির বিরুদ্ধে আওয়াজ ওঠার পর বলিউড বাসিন্দারাও কিছুটা নড়েচড়ে বসেছেন। শুধু হলিউডেই নয়, একই ধরনের যৌন হয়রানির ঘটনা বলিউডেও ঘটছে অহরহ। আগে কেউ মুখ খুলতেন না, এখন অনেকে নিজেদের তিক্ত যৌন হয়রানির কথা প্রকাশ্যে আনছেন। সম্প্রতি বলিউড তারকা স্বরা ভাস্কর জানিয়েছেন, ক্যারিয়ারের শুরুর দিকে তিনিও যৌন হেনস্তার শিকার হয়েছিলেন। তাঁকে হয়রানি করেছিলেন তাঁরই ছবির এক পরিচালক।
হলিউডের প্রথম সারির অভিনেত্রীরা যেখানে নাম প্রকাশ করে যৌন হেনস্তাকারীদের মুখোশ টেনে ছিঁড়েছেন, সেখানে বলিউডের স্বরা নাম উল্লেখ না করেই জানিয়েছেন তাঁর তিক্ত অভিজ্ঞতার কথা। তিনি বলেন, ‘আমাদের ইন্ডাস্ট্রিতে যৌন হয়রানির ঘটনায় ভুক্তভোগীকেই অনেক ক্ষেত্রে দোষারোপ করা হয়। এ জন্যই হয়তো অভিযোগ করার চেয়ে চুপ করে থাকাকেই অনেকে শ্রেয় মনে করেন।’
তিনি আরও বলেন, ‘কাস্টিং ডিরেক্টরদের অন্যায় আবদারে রাজি হইনি বলে অনেক ছবির ভালো ভালো চরিত্র হারিয়েছি। আমাকে যিনি ছবিতে কাস্ট করতে পারতেন, তিনি একসময় আমার খুদে বার্তার উত্তর দেওয়া বন্ধ করে দেন। কারণ, আমি নিজেকে তাঁর কাছে সঁপে দেয়নি।’
মুম্বাই মিররকে দেওয়া সাক্ষাৎকারে স্বরা বলেন, ‘একটি সিনেমার শুটিংয়ের সময় পরিচালক আমাকে আপত্তিকর খুদে বার্তা পাঠিয়ে উত্ত্যক্ত করতেন। আমাকে বারবার নৈশভোজের আমন্ত্রণ জানাতেন তিনি। একবার ছবির একটি দৃশ্য নিয়ে আলোচনার জন্য তাঁর রুমে গিয়ে দেখতে পাই, তিনি মদ্যপ অবস্থা বসে আছেন। সে আমাকে দিনে অনুসরণ করত আর রাতে ফোন করে বিরক্ত করত।’
একসময় সেই পরিচালক স্বরা ভাস্করকে ভয় দেখাতে শুরু করেন। তখন এ অভিনেত্রী বাধ্য হয়ে ছবির নির্বাহী প্রযোজকের কাছে অভিযোগ করেন। স্বরা তাঁকে জানান, তিনি আর এই ছবিতে কাজ করতে পারবেন না। তখন পরিচালক তাঁর বিরুদ্ধে আনা অভিযোগ অস্বীকার করে বলেন, স্বরা তাঁকে বুঝতে ভুল করেছে। এরপর সুই সপ্তাহ দূরে দূরে থাকলেও আবার সে স্বরাকে হয়রানি করতে শুরু করে। কিন্তু পরিচালকের এমন কাণ্ডের জন্য কোনো বিচার স্বরা তখন পাননি। মুম্বাই মিরর
