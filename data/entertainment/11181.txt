
বলিউড তারকা রানী মুখার্জির নাকি নায়িকা হওয়ার ইচ্ছা ছিল না। মায়ের ইচ্ছায় অভিনয়ে নাম লেখান। একবার এ জগতে পা রেখে অবশ্য বুঝেছেন, অভিনয়েই তাঁর ক্যারিয়ার উজ্জ্বল হবে। এরপর আর পেছনে ফিরে তাকাতে হয়নি। একসময় রানী ছিলেন বলিউডের শীর্ষ একজন অভিনেত্রী। সংসার, সন্তান নিয়ে কিছুদিন ব্যস্ত থাকার পর আগামী বছর বলিউডে ফিরছেন এই তারকা। ছবিটি রানীর স্বামী আদিত্য চোপড়ার যশরাজ ফিল্মসের ব্যানারে তৈরি হচ্ছে। তবে বাড়িতে নাকি সিনেমা দিয়ে কোনো আলোচনা করেন না এই দম্পতি।রানী বলেন, ‘আমি আর আদি (আদিত্য চোপড়া) কখনোই সিনেমা নিয়ে আলাপ করি না। বরং আমরা কবে দ্বিতীয় সন্তান নেব, সেই বিষয়ে আলোচনা করেছি।’২০১৪ সালে ইতালিতে এক ঘরোয়া আয়োজনের মাধ্যমে নির্মাতা আদিত্য চোপড়ার সঙ্গে গাঁটছড়া বাঁধেন রানী মুখার্জি। যশরাজ ফিল্মসের কর্ণধারকে বিয়ে করার সূত্রে রানীও এখন এই প্রযোজনা প্রতিষ্ঠানের ঘরের মানুষ। বরেণ্য অভিনেতা অমিতাভ বচ্চন তো এখন মজা করে রানীকে যশরাজ ফিল্মসের ‘মালকিন’ বলে ডাকেন।কাজের ক্ষেত্রে রানী আর আদিত্য দুজনই খুব পেশাদার। এক সাক্ষাৎকারে রানী বলেন, তিনি কখনো স্বামীকে কোনো ছবিতে তাঁকে নেওয়ার ব্যাপারে অনুরোধ করেন না। বাসায় স্বামীর সঙ্গে সিনেমা, অভিনয়, বলিউড—এসব বিষয়ে কোনো আলোচনা হয় না। দুই বছরের মেয়ে আদিরার লালন-পালন আর তাঁর জন্য নতুন একজন ভাইবোন আনার বিষয়ে আদিত্য আর রানীর মধ্যে আলোচনা হয়েছে।
রানী বলেন, ‘আমার মনে হয় আমি জীবনটা একটু দেরিতে শুরু করেছি। তবে এখনো সময় আছে। বড় পরিবার না হোক, আরেকটি সন্তানের চেষ্টা তো আমি করতেই পারি।’
বিয়ের বছর রানীর ‘মারদানি’ ছবিটি মুক্তি পায়। সে বছর অন্তঃসত্ত্বা হন তিনি। এরপর অনেক দিন এই তারকা বড় পর্দায় অনুপস্থিত ছিলেন। বলিউডের ‘বাবলি’ এবার ‘হিঁচকি’ ছবির মাধ্যমে নিজের চিরচেনা বলিউডে নতুন করে উপস্থিত হতে যাচ্ছেন।অনেক দিন পর ক্যামেরার সামনে দাঁড়ানোর অভিজ্ঞতা কেমন ছিল? রানী বলেন, ‘মেয়ের জন্মের পর আমি ওকে নিয়েই ব্যস্ত আছি। একদম ঘরকুনো হয়ে গেছি। পরিচালককে তা আগেই জানিয়েছি। তিনি আমার সুবিধামতো সময়ে ছবির শুটিং করার জন্য আগ্রহ প্রকাশ করেন। কিন্তু আমি ভাবনায় পড়ে গিয়েছিলাম, এত দিন পর অভিনয়টা ঠিকঠাক করতে পারব তো?’রানী বলেন, ‘প্রথম দিন শুটিং সেটে গিয়ে টের পেলাম, আমি খুব সহজেই অভিনয় করতে পারছি। আসলে আমি যে একজন অভিনেত্রী আর এটাই যে আমার আসল পরিচয়, তা আমার ভুলে যাওয়া উচিত হয়নি।’ ফিল্মি বিট
