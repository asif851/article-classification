
কিছুদিন আগেও দেশের প্রায় অধিকাংশ এলাকায় গরু আর লাঙল দিয়ে জমি চাষ করা হতো। এখন তার পরিবর্তে যুক্ত হয়েছে ট্রাক্টর। অল্প সময়েই অনেক জমি চাষ করা যাচ্ছে। যাদের তেমন আর্থিক সামর্থ্য নেই, তারা এখনো গরু আর লাঙলের ওপরই নির্ভরশীল। কিন্তু যাদের গরু নেই, গরুর পরিবর্তে মানুষই লাঙল নিয়ে জমি চাষ করে। তেমনি একটি চরিত্রে অভিনয় করেছেন বিপাশা হায়াত। নিজেই লাঙল দিয়ে জমি চাষ করেছেন। নাটকের নাম মা। লিখেছেন ও পরিচালনা করেছেন অনিমেষ আইচ।গতকাল মঙ্গলবার বিপাশা বলেন, ‘আমাদের অসংখ্য নারী গ্রামে থাকেন। তাঁরা জমিতে চাষ করেন, সংসার সামলান, ছেলেমেয়েদের বড় করেন। এবার মা নাটকের শুটিং করতে গিয়ে এই নারীদের প্রতি আমার সম্মান অনেক বেড়ে গেছে। আমি নিজে কখনো এভাবে কোনো মেয়েকে লাঙল নিয়ে জমি চাষ করতে দেখিনি। আমরা পুবাইলে তিন দিন শুটিং করেছি। ওই তিন দিন বাংলাদেশে সর্বোচ্চ তাপমাত্রা ছিল। জমিতে লাঙল দিতে গিয়ে মনে হয়েছে, এ তো কঠিন কাজ! রীতিমতো যুদ্ধ! আমি এই নারীদের স্যালুট জানাই।’অনিমেষ আইচ জানান, তিনি বিপাশা হায়াতকে ভেবেই এই মা নাটকটি লিখেছেন।ঈদে নাটকটি প্রচারিত হবে আরটিভিতে।
