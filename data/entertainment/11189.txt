
ঢাকাই চলচ্চিত্রের জনপ্রিয় জুটি শাকিব খান ও অপু বিশ্বাস। দীর্ঘ বিরতির পর পহেলা বৈশাখে মুক্তি পেয়েছিল শাকিব-অপু জুটির ‘ডেয়ারিং লাভার’ ছবিটি। এক মাসের মাথায় আবারও মুক্তি পাচ্ছে ঢাকাই চলচ্চিত্রের জনপ্রিয় এই জুটির নতুন ছবি। নাম ‘ভালোবাসা এক্সপ্রেস’। পরিচালক সাফিউদ্দিন সাফি। ৯ মে বিভিন্ন প্রেক্ষাগৃহে মুক্তি পাবে ছবিটি।অপু বলেন, ‘আসলে “ডেয়ারিং লাভার” ছবিটি নিয়ে আমি অনেক বেশি এক্সাইটেড ছিলাম। দীর্ঘ বিরতির পর এটাই আমার প্রথম ছবি। ছবিতে সবাই আমাকে নতুনভাবে দেখেছেন। সবাই আমার নতুনরূপে ফিরে আসার ব্যাপারটিকে বেশ প্রশংসা করেছেন। তবে, “ডেয়ারিং লাভার” থেকেও আমি আরও বেশি আশাবাদী “ভালোবাসা এক্সপ্রেস” নিয়ে। আশা করছি, আমার অভিনীত এ ছবিটি দর্শকের কাছে ভালো লাগবে।’অপু আরও বলেন, শুরুতে ছবিটির নাম ছিল ‘রেড-দ্য কালার অব লাভ’। পরে পরিচালক ছবিটির নাম পরিবর্তন করে “ভালোবাসা এক্সপ্রেস” রেখেছেন। গত বছরের ডিসেম্বরে ছবিটির শুটিং করেছি। এই ছবিতে দর্শকেরা আরেক নতুন অপুকে খুঁজে পাবেন। ছবির গল্প এবং গানগুলো সবার ভালো লাগবে বলে আমার বিশ্বাস।’অপু বিশ্বাস এরই মধ্যে ওয়াকিল আহমেদের পরিচালনায় ‘শোধ’ ছবির শুটিং করছেন। বর্তমানে শাকিব খানের প্রযোজনায় বদিউল আলম খোকনের পরিচালনায় ‘হিরো-দ্য সুপারস্টার’ ছবির শুটিং করছেন তিনি। এ ছাড়া ‘রাজা হ্যান্ডসাম’, ‘ভালোবাসা ২০১৪’, ‘সালাম মালয়েশিয়া’, ‘হিটম্যান’সহ আরও একটি ছবিতে চুক্তিবদ্ধ হয়েছেন অপু। ছবিগুলোতে নায়ক হিসেবে আছেন শাকিব খান।
প্রসঙ্গত, প্রায় দেড় বছর চলচ্চিত্রের কাজ থেকে দূরে সরে ছিলেন অপু বিশ্বাস। এখন আবার পুরোদমে কাজ শুরু করেছেন।
এ প্রসঙ্গে অপু বলেন, ‘অনেক কম বয়সে আমি চলচ্চিত্রে কাজ শুরু করি। তাই পরিবারকে সময় দিতে পারিনি। বছরের পর বছর টানা কাজ করার পর চিন্তা করলাম, এখন তাদের একটু সময় দিই। এ ছাড়া আমি মুটিয়েও গিয়েছিলাম। এর পরও আমাকে গ্রহণ করেছেন আমার দর্শকেরা। ভাবলাম, তাঁদের ঠকানো ঠিক হচ্ছে না। তাই ওজন কমানোর সিদ্ধান্ত নিলাম। নিয়মিত শরীরচর্চার মাধ্যমে শরীরের ওজন কমিয়েছি। নিজেকে আরও আকর্ষণীয় করে তুলেছি। এ ছাড়া গুলশানের নিকেতনে আমি নিজের একটি জিম খুলেছি। এখন বছরে ছয়টি চলচ্চিত্রে কাজ করব বলে ঠিক করেছি।’
