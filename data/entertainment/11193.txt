
‘বাসায় আজ বিয়ে। সভ্যতার বিয়ে!’ ফেসবুক পোস্টটি দিয়েছিলেন সংগীতশিল্পী কারিশমা শানু সভ্যতার ভাই সন্ধি। পোস্টের সূত্র ধরে জানা গেল, বিয়ের পিঁড়িতে বসেছেন সভ্যতা। গত বৃহস্পতিবার ঘরোয়া পরিবেশে এই শিল্পীর বিয়ে হয়। সভ্যতার বর সামিউল ওয়াহিদ ব্ল্যাক ব্যান্ডের ড্রামার। তাঁকে সবাই চেনে শোভন নামে। পাশাপাশি মেটাল মেজ নামের আরেকটি ব্যান্ডের সঙ্গেও যুক্ত আছেন তিনি।
সভ্যতার বোন অভিনয়শিল্পী স্বাগতা বলেন, ‘একেবারে হুট করেই পুরো ব্যাপারটা ঘটেছে। ১০ বছরের প্রেমের সম্পর্কের পর তারা বিয়ে করেছে।’ স্বাগতা আরও জানান, একেবারেই ঘরোয়া পরিবেশে বিয়েটা হয়েছে। দুই পরিবারের ঘনিষ্ঠজনেরা উপস্থিত ছিলেন। বড় কোনো অনুষ্ঠান হোক, এটা সভ্যতা নিজেই চাননি। গতকাল শুক্রবার তাঁদের বিবাহোত্তর সংবর্ধনা অনুষ্ঠিত হয়। শুধু কাছের আত্মীয়স্বজন ও বন্ধুরাই এতে উপস্থিত ছিলেন।
 
