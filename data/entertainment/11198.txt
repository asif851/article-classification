
ফারুক আহমেদ অভিনেতা হিসেবেই পরিচিত। মাঝেমধ্যে শখের বশে নাটক লেখেন ও পরিচালনা করেন। বের করেছেন আবৃত্তির অ্যালবাম। ছোট পর্দার জনপ্রিয় এই অভিনেতার নামের সঙ্গে এবার যোগ হলো গীতিকার পরিচয়ও। প্রথমবারের মতো একটি ধারাবাহিক নাটকের জন্য গান লিখলেন। মেঘেদের সংসার নামের একটি ধারাবাহিক নাটকে থাকবে তাঁর লেখা দুটি গান। ‘মুক্ত ডানার চিল’ শিরোনামে এই গানে কণ্ঠ দিয়েছেন ক্লোজআপ ওয়ান তারকা সাব্বির এবং ‘জীবন কিসের নাম’ শিরোনামের সূচনাসংগীত গেয়েছেন তমা আকন্দ। গান দুটির সুর ও সংগীত আয়োজন করেছেন মকসুদ জামিল মিন্টু। দুটি গানেরই রেকর্ডিং সম্প্রতি সম্পন্ন হয়েছে। ফারুক আহমেদ বললেন, ‘আমি গানের মানুষ নই। আমি গানপাগল মানুষ। সেই ভালোবাসা থেকে গান দুটি লেখা। দুটি গানেই চিত্রকল্প আছে। গানগুলোতে মানুষের একাকিত্ব, দুঃখঘোর জীবন ও শেষ জীবনের কথা বলা হয়েছে। আশা করি গান দুটি শ্রোতাদের কাছে ভালো লাগবে।’ ধারাবাহিক নাটকটি রচনাও করেছেন তিনি। এটি পরিচালনা করেছেন মোশাররফ হোসেন। ধারাবাহিকটি প্রচারিত হবে এটিএন বাংলায়।
