
রাজধানীর বেইলি রোডের এক রেস্তোরাঁয় গত শনিবার সন্ধ্যায় সংবাদ সম্মেলনের একেবারে শেষে প্রজেক্টরে দেখানো হচ্ছে ‘গহীন বালুচর’ সিনেমার ট্রেলার। পর্দার সামনে দর্শকসারিতে তখন বসে আছেন সুবর্ণা মুস্তাফা, ইনামুল হক, ওয়াহিদা মল্লিকা জলি, উত্তম গুহ, চিত্রলেখা গুহ, তৌকীর আহমেদ, অনিমেষ আইচ, নিমা রহমান, জিতু আহসান, শাহেদ আলী, শাহাদাৎ, শর্মিমালা, ভাবনাসহ আরও অনেক অভিনয়শিল্পী। একটু দূরে বসে দৃশ্যটি উপভোগ করছিলেন ছবির নায়ক-নায়িকা তানভীর ও নীলা। পর্দায় ভেসে আসে এই সিনেমার নায়ক-নায়িকার চুম্বন দৃশ্য। ট্রেলারে নায়ক-নায়িকার চুমুর দৃশ্য দেখে অতিথি ও হলভর্তি দর্শক হাততালি দেয়। দেখা গেল, নায়ক-নায়িকা একে অপরের দিকে লাজুক ভঙ্গিতে তাকাচ্ছেন। লজ্জা পেয়ে হাসলেন।
শুরুতে সিনেমার নির্মাতা বদরুল আনাম সৌদ নিজেই হাসতে হাসতে তাঁর সিনেমার নায়ক-নায়িকাদের দিকে প্রশ্ন ছুঁড়ে দিলেন—বিশেষ দৃশ্যগুলোতে অভিনয়ের অনুভূতি কী তোমরাই বলো? হাস্যোজ্জ্বল আড্ডায় সহজভাবেই উত্তর দিলেন ‘গহীন বালুচর’ সিনেমার তানভীর ও নায়িকা নীলাঞ্জনা নীলা। নীলার জবাব, ‘অনুভূতি যেমন হয় তেমনই ছিল।’ তানভীরও বললেন, ‘এই দৃশ্যে অভিনয় করতে আমার তেমন কঠিন মনে হয়নি। সব মিলিয়ে আমার অনুভূতি খুব ভালো। তবে আমরা যখন শুটিং করেছিলাম, তখন শীত ছিল। ঠান্ডার মধ্যে শুটিং করেছি। কষ্ট করেছি, মজাও করেছি।’
অনুষ্ঠানের ফাঁকে কথা হলো বদরুল আনাম সৌদের সঙ্গে। তিনি বলেন, ‘আমরা তো কতভাবেই ভালোবাসা প্রকাশ করি। দৃশ্যগুলো খুব সরল ভালোবাসার বহিঃপ্রকাশ মাত্র। লিপকিসের দৃশ্যগুলো অশ্লীল মনে হয়নি। সিনেমার গল্প খুব সাধারণ ভালোবাসার। যা হয়েছে তা কিন্তু গল্পের প্রয়োজনেই। সিনেমা মুক্তির পর সবাই তা বুঝতে পারবেন।’
আগামী ২০ অক্টোবর মুক্তি পাবে ‘গহীন বালুচর’। পরিচালনার পাশাপাশি এই সিনেমার কাহিনি, সংলাপ ও চিত্রনাট্য লিখেছেন এবং সম্পাদনা করেছেন বদরুল আনাম সৌদ। ত্রিভুজ প্রেমের গল্প। গ্রামীণ পটভূমিতে নির্মিত এই সিনেমায় অভিষেক ঘটছে তিন শিল্পীর—নীলাঞ্জনা নীলা, আবু হুরায়রা তানভীর ও মুন। অন্যান্য চরিত্রে আছেন সুবর্ণা মুস্তাফা, আফরোজা বানু, ফজলুর রহমান বাবু, বন্যা মির্জা, জিতু আহসান, রুনা খান প্রমুখ।
