
চলচ্চিত্র নির্মাতা বিশাল ভরদ্বাজের পরবর্তী ছবি ‘হায়দার’ মুক্তি পাচ্ছে ২ অক্টোবর। এ ছবিতে সালমান নামের দুটি চরিত্র অন্তর্ভুক্ত করেছেন বিশাল। নব্বই দশকের সাড়া জাগানো ছবি ‘হাম আপকে হ্যায় কৌন’ ছবিতে সালমানকে যেমন বেশভূষায় দেখা গিয়েছিল বিশালের ‘হায়দার’ ছবিতেও ঠিক তেমন বেশভূষার সালমান নামের দুটি চরিত্রকে দেখা যাবে।এর পেছনের কারণ সম্পর্কে জানতে চাইলে বিশাল বলেন, নব্বইয়ের দশকের প্রেক্ষাপটে ‘হায়দার’ ছবিটি নির্মিত হয়েছে। সে সময় ‘হাম আপকে হ্যায় কৌন’ ছবির সাফল্যের পর সালমান খান অনেক ভক্ত জুটিয়েছিলেন। সম্প্রতি এক খবরে এমনটিই জানিয়েছে টাইমস অব ইন্ডিয়া।বিশাল আরও বলেন, সে সময় সালমানের অনেক তরুণ ভক্ত তাঁর মতো চুলের স্টাইল ও পোশাক নকল করতে শুরু করেন। ‘হায়দার’ ছবিতে এমনই দুই ভক্তের নাম সালমান।উইলিয়াম শেকসপিয়ারের ‘হ্যামলেট’ অবলম্বনে ‘হায়দার’ ছবি প্রযোজনা ও পরিচালনা করেছেন বিশাল ভরদ্বাজ। ছবিটির নাম ভূমিকায় অভিনয় করেছেন শহিদ কাপুর। অন্যান্য চরিত্রে রয়েছেন শ্রদ্ধা কাপুর, টাবু, ইরফান খান, কে কে মেনন প্রমুখ। ইউটিভি মোশন পিকচার্স পরিবেশিত ছবিটি উর্দু ও হিন্দি ভাষায় মুক্তি পাচ্ছে ২ অক্টোবর।

