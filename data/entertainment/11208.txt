
মুক্তির অপেক্ষায় আছে বলিউডের নির্মাতা সঞ্জয় লীলা বনশালীর ‘বাজিরাও মাস্তানি’। এ ছবিতে মারাঠি বীর সেনাপতি বাজিরাওয়ের (রণবীর সিং) স্ত্রী ‘কাশীবাঈ’ চরিত্রে দেখা যাবে প্রিয়াঙ্কা চোপড়াকে। ‘বাজিরাও মাস্তানি’তে ‘কাশীবাঈ’ চরিত্রটির প্রাধান্য কম থাকলেও এটি এ ছবির গুরুত্বপূর্ণ চরিত্র। সম্ভবত এ কারণেই নির্মাতা সঞ্জয় লীলা বনশালী এ ছবির ‘বাজিরাও’ চরিত্রে রণবীর সিং এবং মাস্তানি চরিত্রে দীপিকাকে নেওয়ার আগে তাঁকে নির্বাচন করেছিলেন বলে জানিয়েছেন সাবেক এই বিশ্বসুন্দরী।
‘এ ছবির শিল্পীদের মধ্যে আমাকেই প্রথম চূড়ান্ত করা হয়েছিল। আমি জানতাম আমি ‘কাশীবাঈ’ চরিত্রটি করব। আমার ‘মেরি কম’ সিনেমার শুটিং চলাকালীন বনশালী স্যার আমাকে এই ছবির কথা জানান। আমি তখনো জানতাম না যে ‘বাজিরাও’ এবং ‘মাস্তানি’ চরিত্রে কারা কাজ করবেন’, সম্প্রতি সংবাদমাধ্যমের কাছে এ কথা জানিয়েছেন প্রিয়াঙ্কা।এই ‘মেরি কম’ তারকার ভাষ্য, ইতিহাসের প্রায় উপেক্ষিত একটি চরিত্র ‘কাশীবাঈ’। এই ভূমিকায় পর্দায় হাজির হওয়া এবং তা ফুটিয়ে তোলা— তাঁর জন্য নতুন অভিজ্ঞতা। কারণ, তিনি সব সময় ছবির প্রধান চরিত্রেই অভিনয় করে আসছেন। তাই এমন একটি চরিত্রে কাজ করা তাঁর জন্য কিছুটা কঠিনই ছিল বটে।বলিউডের জনপ্রিয় তারকা অভিনেত্রী প্রিয়াঙ্কা চোপড়া বর্তমানে মার্কিন যুক্তরাষ্ট্রে টিভি সিরিয়াল ‘কোয়ান্টিকো’-র শুটিংয়ে ব্যস্ত। কিছুদিনের জন্য ভারতে ফিরেছেন তাঁর নতুন চলচ্চিত্র ‘বাজিরাও মাস্তানি’-র প্রচারে জন্য।‘বাজিরাও মাস্তানি’ ছবির প্রচার প্রসঙ্গে প্রিয়াঙ্কা বলেছেন, ‘ছবির অংশ হিসেবেই আমি এর প্রচারের জন্য যথাসাধ্য চেষ্টা করছি। আমাদের সঙ্গে আছেন বাজিরাও, (রণবীর সিং) মাস্তানি, ((দীপিকা পাডুকোণ) এবং সঞ্জয় স্যার (সঞ্জয় লীলা বনশালী)। তিনি বলেন, ‘আর আমিও প্রচার চালাচ্ছি। অবশ্য, এ ছবির জন্য খুব বেশি প্রচারের প্রয়োজন নেই। মুক্তির পর এটি নিজেই নিজেকে প্রমাণ করবে।’১৮ ডিসেম্বর মুক্তি পাচ্ছে ‘বাজিরাও মাস্তানি’। একই দিনে মুক্তি পাবে রোহিত শেঠির ‘দিলওয়ালে’। শাহরুখ-কাজল অভিনীত এই ছবিকে মোটেও তাঁর ছবির প্রতিযোগী মনে করছেন না প্রিয়াঙ্কা চোপড়া। তাঁর মতে, দুটি ছবিই সুন্দর এবং ভিন্ন ধরনের। এ জন্য একই দিনে মুক্তি পেলেও এই নিয়ে কিছু মাত্র বিচলিত নন তিনি। এনডিটিভি।
