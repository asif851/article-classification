
জনপ্রিয় ব্যান্ড তারকা মাকসুদুল হক সম্প্রতি এক টেলিভিশন অনুষ্ঠানে বলেছেন, ‘ব্যান্ডে কোনো গণতন্ত্র নেই। প্রতি ব্যান্ডেই এক-একজন স্বৈরাচারী থাকে। যেমন আমার ব্যান্ডে আমি।’ বৈশাখী টেলিভিশনের আড্ডার অনুষ্ঠান ‘লীজান শুধুই আড্ডা’য় এমনটাই জানিয়েছেন ঢাকা ব্যান্ডের মূল গায়ক মাকসুদুল হক।আড্ডায় রবীন্দ্রসংগীত প্রসঙ্গে মাকসুদ বলেন, ‘রবীন্দ্রসংগীত কিছু মুষ্টিমেয় লোকের হাতে জিম্মি। তাঁরা রবীন্দ্রনাথকে কুয়ার মধ্যে আটকে রাখতে চান। কিন্তু রবীন্দ্রনাথ হচ্ছেন সমুদ্র।’এক প্রশ্নের জবাবে জনপ্রিয় এ ব্যান্ড তারকা বলেন, ‘ইভ টিজিংয়ের বিপক্ষে বাংলাদেশে সাংস্কৃতিক মেসেজ যদি কেউ দিয়ে থাকে, নব্বইয়ের দশকে “মেলায় যাই রে” গানটি দিয়ে সেটা আমিই দিয়েছি।’‘লীজান শুধুই আড্ডা’ অনুষ্ঠানে খুদেবার্তার মাধ্যমে দর্শকদের পাঠানো নানা প্রশ্ন নিয়ে ব্যান্ড তারকা মাকসুদের সঙ্গে আড্ডা দিয়েছেন ফারহানা নিশো।পলাশ মাহবুবের গ্রন্থনা ও পরিচালনায় ‘লীজান শুধুই আড্ডা’ বৈশাখী টেলিভিশনে প্রচারিত হবে শনিবার রাত নয়টা ১০ মিনিটে।
 
