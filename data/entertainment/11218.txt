
এক অচেনা লোকের সঙ্গে দীপিকার একটি ছবি আলোড়ন তুলেছে। জানা গেল, সেটা ছিল হলিউড অভিনেতা ভিন ডিজেল! ছবিতে ডিজেলের মুখ আড়ালে থাকলেও দেখা যাচ্ছিল দীপিকার চোখ। এ যেন ছিল দীপিকা-ভক্তদের জন্য একটা কুইজ। ছবিটি নিয়ে বলিউডেও জল্পনা-কল্পনা কম হয়নি। তবে কি দীপিকা পাড়ি জমিয়েছেন হলিউডে! ডিজেলের ইনস্টাগ্রাম এবং দীপিকার ফেসবুক-টুইটার অ্যাকাউন্টে পাওয়া সেই ছবির রহস্য এবার উন্মোচিত হয়েছে। দু’জনের মুখ একই সঙ্গে দেখা যাচ্ছে এমন একটি ছবিরও দেখা মিলেছে।জানা গেছে, ‘ট্রিপল এক্স’ ছবিটির সিক্যুয়েল ‘জ্যান্ডার কেইজ রিটার্নস্’ ছবিতে ডিজেলের নায়িকার চরিত্রে অভিনয় করতে যাচ্ছেন বলিউড রূপসী দীপিকা পাড়ুকোন।ভিন ডিজেলের সঙ্গে ক্যাপশনবিহীন ওই ছবি দেখে দীপিকাকে অভিনন্দন জানিয়েছেন ‘পিকু’ ছবিতে দীপিকার সহঅভিনেতা ইরফান খান। ফেসবুকে তিনি লিখেছেন, ‘অভিনন্দন পিকু’।২০০২ সালে হলিউডে মুক্তি পাওয়া অ্যাকশন ছবি ‘ট্রিপল এক্স’ পরিচালনা করেছেন রব কোহেন। তাতে কেন্দ্রীয় চরিত্র জ্যান্ডার কেইজ-এর ভূমিকায় অভিনয় করেছিলেন ভিন ডিজেল। ছবিতে তিনি একজন বিদ্রোহী খেলোয়াড়—নিজের ইচ্ছের বিরুদ্ধে বাধ্য হয়ে যিনি কাজ করেন জাতীয় নিরাপত্তা সংস্থার হয়ে। ইন্ডিয়ান এক্সপ্রেস
