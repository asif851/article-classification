
চলচ্চিত্রের নবাগত নায়িকাকে নিয়ে ৯ মার্চ একটি মিশনে কক্সবাজার গেছেন নায়ক। ঢাকাই চলচ্চিত্রের এই নায়ক জানিয়েছেন, প্রথম দফায় যে পরিকল্পনা ছিল, তা-ও হয়ে গেছে। আর এ কারণেই তড়িঘড়ি আজ সোমবার দুপুরের ফ্লাইটে ঢাকায় ফিরতে হচ্ছে তাঁকে। কক্সবাজার বিমানবন্দরে বসে প্রথম আলোর সঙ্গে আলাপে তাঁর নতুন ছবি ‘কিলার’-এ নিজের চরিত্রটি সম্পর্কে এমন আগাম তথ্যই দিলেন নায়ক ইমন।
সুজন বড়ুয়া পরিচালিত ‘কিলার’ ছবিতে ইমনের বিপরীতে অভিনয় করছেন মৌ খান।গত বছরে মুক্তি পেয়েছে ইমন অভিনীত ‘পদ্ম পাতার জল’ ছবিটি। নির্মাণশৈলীর কারণে ছবিটি শুরু থেকেই চলচ্চিত্র সমালোচকদের নজর কেড়েছে। এই ছবিতে ইমন অভিনয় করেছেন এক জমিদার পুত্রের চরিত্রে। ছবিটি মুক্তির পর থেকেই ইমন নতুন ছবি বাছাইয়ের ক্ষেত্রে বুঝেশুনে পা বাড়াচ্ছেন। এরই ধারাবাহিকতায় নতুন ছবি ‘কিলার’-এর কাজ শুরু করেছেন তিনি।প্রথম আলোর সঙ্গে আলাপে ইমন বলেছেন, ‘ছবির গল্পে আমাকে একজন পেশাদার খুনির চরিত্রে অভিনয় করতে হচ্ছে। ছবির গল্পটাও চমৎকার। অ্যাকশন-থ্রিলার ঘরানার ‘‘কিলার’’ ছবিটির একটি গান ও কয়েকটি দৃশ্যের শুটিং করতে ৯ মার্চ কক্সবাজারে যেতে হয়েছে। সবকিছু ঠিকমতো হলে দারুণ একটা ছবি দেখার সুযোগ পাবেন দর্শকেরা।’ইমন আরও জানিয়েছেন, ‘কিলার’ ছবিতে টানটান উত্তেজনার গল্প রয়েছে। আর তাঁর চরিত্রটিও রহস্যঘেরা। সব মিলিয়ে এটি ক্যারিয়ারে নতুন মাত্রা যোগ করবে।সামনের মাসে খুব কাছাকাছি সময়ে ইমন অভিনীত দুটি ছবি মুক্তি পাওয়ার সম্ভাবনা আছে। ছবি দুটি হচ্ছে সাফিউদ্দিন সাফি পরিচালিত ‘পূর্ণদৈর্ঘ্য প্রেমকাহিনী ২’ ও স্বপন আহমেদের ‘পরবাসিনী’।
