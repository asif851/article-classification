
মাত্র কদিন আগেই জানা গেল, মোশাররফ করিম জালালের পিতাগণ নামের একটি ছবিতে অভিনয় করছেন। কিন্তু তখনো জানাননি, তিনি আরেকটি ছবিতে কাজ করতে যাচ্ছেন। হ্যাঁ, তাঁর এই নতুন ছবির নাম পাঁঠার ভাই বদরুদ্দিন। পরিচালক অনিমেষ আইচ। গত সোম ও মঙ্গলবার রাজধানীর হাতিরঝিল এলাকায় ছবিটির শুটিং হয়েছে। শুটিংয়ে অংশ নিয়েছেন মোশাররফ করিম ও মীর রাব্বি।অনিমেষ নিজেও চাননি পাঁঠার ভাই বদরুদ্দিন ছবির ব্যাপারে এখনই জানাজানি হোক। কেন? অনিমেষ বললেন, ‘আমি জিরো ডিগ্রি নামে একটি ছবির কাজ করছি। ছবিটির প্রধান চরিত্রে অভিনয় করছেন মাহফুজ আহমেদ, জয়া আহসান ও রুহি। প্রায় ৮০ শতাংশ শুটিং শেষ। বাকি শুটিং শুরু করব ১১ জানুয়ারি। জিরো ডিগ্রির পর পাঁঠার ভাই বদরুদ্দিন ছবির কাজ শুরু করার পরিকল্পনা ছিল। কিন্তু আমি এই সময়কে ফ্রেমবন্দী করে রাখতে চেয়েছি। তাই কিছু কাজ করে রাখছি। কারণ, ঢাকার জনমানবশূন্য রাস্তা, ফাঁকা পরিবেশ, এটা তো আমার পক্ষে পরে আয়োজন করা সম্ভব হবে না।’মোশাররফ করিম বলেন, ‘পাঁঠার ভাই বদরুদ্দিন ছবিতে আমি নামভূমিকায় অভিনয় করছি। প্রথম দিন কাজ করে মনে হয়েছে, যখন ছবিটির মূল শুটিং শুরু হবে, তার কিছুদিন আগেই আমাকে আর সব কাজ থেকে ছুটি নিতে হবে। তা না হলে চরিত্রটিকে যথাযথভাবে ফুটিয়ে তোলা সম্ভব হবে না।’অনিমেষ জানান, তাঁর নতুন ছবিটির ভাবনা রাজনীতিবিষয়ক ব্যঙ্গাত্মক বিষয় নিয়ে।মোশাররফ করিম এর আগে জয়যাত্রা, দারুচিনি দ্বীপ, রূপকথার গল্প, থার্ড পারসন সিঙ্গুলার নাম্বার আর টেলিভিশন ছবিতে অভিনয় করেছেন।
