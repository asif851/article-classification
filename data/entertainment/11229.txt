
পরপর দুবার জার্মানির বার্লিন চলচ্চিত্র উৎসবের সম্মানজনক পুরস্কার ‘ওয়ার্ল্ড সিনেমা ফান্ড (ডব্লিউসিএফ)’ পেলেন বাংলাদেশি নির্মাতা কামার আহমাদ সাইমন। শিকলবাহা ছবি নির্মাণের জন্য এবার তিনি এই পুরস্কার পেলেন। বিশ্বের অন্যতম সেরা এই চলচ্চিত্র উৎসবের ওয়েবসাইট থেকে গতকাল এ খবর জানা যায়। এর পরপরই যোগাযোগ করা হয় কামার আহমাদের সঙ্গে। দ্বিতীয়বার এ পুরস্কার পাওয়ায় দারুণ খুশি তিনি। মুঠোফোনে তাঁর উত্তেজনা টের পাওয়া গেল, ‘আমি জানি না, বার্লিন উৎসব কর্তৃপক্ষ দুবার আর কাউকে এই পুরস্কার দিয়েছে কি না! আমি খুবই শিহরিত!’
২০০৪ সাল থেকে বার্লিন চলচ্চিত্র উৎসব এ পুরস্কার দিয়ে আসছে। এর মাধ্যমে সম্ভাবনাময় চলচ্চিত্রের নির্মাণ ও পরিবেশনার জন্য অর্থ দেওয়া হয়। জার্মানির ফেডারেল ফাউন্ডেশন ফর কালচার ও গ্যেটে ইনস্টিটিউট যৌথভাবে এ অর্থ পুরস্কার দিয়ে থাকে। বিশ্বের যেসব দেশে চলচ্চিত্রশিল্প এখনো শক্তিশালী অবস্থানে পৌঁছায়নি, সেসব দেশের সম্ভাবনাময় নির্মাতাদের ছবিতে অর্থায়ন করে বার্লিন চলচ্চিত্র উৎসবের ডব্লিউসিএফ। একই সঙ্গে দেশগুলোর সমৃদ্ধ সংস্কৃতিকে বিশ্বমঞ্চে তুলে ধরা এই পুরস্কারের উদ্দেশ্য। এর আগে ডব্লিউসিএফ পাওয়া ছবির তালিকায় আছে ২০১০ সালে কান চলচ্চিত্র উৎসবে পাম দর বিজয়ী ছবি আংকল বুনমি হু ক্যান রিকল হিজ পাস্ট লাইভস ও অস্কার মনোনয়ন পাওয়া প্যারাডাইস নাউ (২০০৬)।
গত বছর শঙ্খধ্বনি ছবির জন্য ডব্লিউসিএফ পান কামার আহমাদ সাইমন। এবারও একই ছবির জন্য পুরস্কারটি পেলেন তিনি। তবে ছবির নাম এখন শিকলবাহা। কামার বলেন, ‘গতবার উৎসব কর্তৃপক্ষ সময় নিয়ে একটি শর্ত দিয়েছিল। শেষ পর্যন্ত সেই শর্ত আমার পক্ষে মানা সম্ভব হয়নি। এবার তারা নিঃশর্তভাবে পুরস্কারটি দিয়েছে।’ এই পুরস্কার গ্রহণের আইনি চুক্তিপত্র গতকাল তাঁকে ই–মেইল পাঠিয়েছে উৎসব কর্তৃপক্ষ।
আগামী বছরের ১৫ থেকে ২৫ ফেব্রুয়ারি হবে ৬৮তম বার্লিন চলচ্চিত্র উৎসব। এ বছর ৪৭টি দেশের ১৮২টি নির্মিতব্য সিনেমার মধ্যে ৫টি ওয়ার্ল্ড সিনেমা ফান্ড পুরস্কার পেয়েছে। বাকি ৪টি ছবি ফিলিস্তিন, ব্রাজিল, উরুগুয়ে ও আফগানিস্তানের। এ ছাড়া ডব্লিউসিএফ ইউরোপ ও আফ্রিকা পুরস্কার পেয়েছে আরও ছয়টি ছবি।
শিকলবাহার কাজ কত দূর? কামার বললেন, ‘এখনো শুটিং শুরু করতে পারিনি। এ ছবির সব অভিনয়শিল্পী হবেন অপেশাদার। জুঁতসই কিছু মুখ খুঁজে পেয়েছি। আরও কিছু মুখ খুঁজছি। আশা করছি, এ বছরের মধ্যেই শুটিং শুরু করতে পারব।’ শিকলবাহা ছবিটি যৌথভাবে প্রযোজনা করছে বাংলাদেশের বিগিনিং ফিল্ম ও জার্মানির ওয়েডেমন ব্রোস। ছবিটি পেয়েছে বাংলাদেশের সরকারি অনুদানও।
 
