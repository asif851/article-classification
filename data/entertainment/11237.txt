
‘মন বাকসো’ নামে বাংলাদেশের যে ছবিটি পরিচালনা করবেন অঞ্জন দত্ত, তাতে মিমের অভিনয়ের বিষয়টি চূড়ান্ত হয়েছে আগেই। এবার এই ছবিতে অভিনয়ের জন্য চুক্তিবদ্ধ হলেন মডেল ও চিত্রনায়ক নিরব। ২৭ আগস্ট রাতে ছবিটিতে অভিনয়ের জন্য চুক্তিবদ্ধ হয়েছেন তিনি। ছবিটিতে তাঁর চরিত্রের নাম দৈর্ঘ্য।নিরব বলেন, ‘দৈর্ঘ্য ছেলেটি কিছুটা তেজি স্বভাবের। এখন আপাতত এর বেশি বলা যাবে না। অঞ্জন দত্তের মতো একজন মানুষের পরিচালনায় অভিনয়ের সুযোগ পেয়ে আমি খুব উচ্ছ্বসিত।’ভারতের বিখ্যাত সংগীতশিল্পী, অভিনেতা ও নির্মাতা অঞ্জন দত্ত প্রথমবারের মতো বাংলাদেশের ছবি পরিচালনা করছেন। পাশাপাশি ‘মন বাকসো’ ছবিতে অভিনয়ও করবেন তিনি। আগামী ১ সেপ্টেম্বর সংবাদ সম্মেলনের মাধ্যমে ছবিটি নির্মাণের ঘোষণা দেওয়া হবে।‘মন বাকসো’ ছবিতে মৈত্রী নামের চরিত্রটিতে অভিনয় করছেন মিম। এ ছাড়া ছবিটিতে আরও থাকছেন ওমর আয়াজ অনি। বাবা-মেয়ের সম্পর্কের টানাপোড়েননির্ভর এ ছবির চিত্রনাট্য লিখেছেন তুষার আবদুল্লাহ।ঢাকা, সিলেটসহ বাংলাদেশের বিভিন্ন স্থানে ছবিটির দৃশ্যায়ন হবে। 
