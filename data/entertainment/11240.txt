
ইরানের বিখ্যাত পরিচালক মাজিদ মাজিদির ছবিতে কাজ করতে যাচ্ছেন বলিউডের দীপিকা পাড়ুকোন—এমন একটি খবর গত বছরের নভেম্বরে বেশ ফলাও করে প্রকাশ পেয়েছিল। যদিও তখন মাজিদি শুধু দীপিকার ‘লুক টেস্ট’ নিতে ভারতে এসেছিলেন। নতুন খবর হলো, মাজিদ মাজিদির সেই ছবিতে দীপিকা থাকছেন না। নায়কের চরিত্রে চূড়ান্ত করা হয়েছে শহিদ কাপুরের ভাই ঈশান খাট্টারকে। তবে নায়িকা কে হবেন, এখনো তা জানা যায়নি। আর ছবির সংগীত পরিচালনা করবেন এ আর রাহমান।গতকাল সোমবার এক প্রেস বিফ্রিংয়ে মাজিদ মাজিদি নবাগত অভিনেতা ঈশানকে সবার সঙ্গে পরিচয় করিয়ে দেন। সে সময় এ আর রাহমানও উপস্থিত ছিলেন। দীপিকার প্রসঙ্গে জানতে চাইলে মাজিদি বলেন, ‘আমি অবশ্যই দীপিকার সঙ্গে কাজ করতে চাই। কিন্তু এই ছবির ক্ষেত্রে সব নতুন মুখ নিয়ে কাজ করতে চাইছি। অভিজ্ঞ আর নবাগতদের একসঙ্গে মেলাতে চাইছি না। আগে থেকেই ইচ্ছা ছিল, হয় সব অভিজ্ঞ তারকাদের নিয়ে ছবিটি বানাব, নয়তো একদম নতুনদের নিয়ে। শেষ পর্যন্ত নতুনদের নেওয়ার সিদ্ধান্তই চূড়ান্ত হয়েছে।’বিয়ন্ড দ্য ক্লাউডস নামের এই ছবি দিয়েই সিনেমায় অভিষেক ঘটতে যাচ্ছে ঈশানের। বেশ কিছুদিন ধরে অবশ্য গুঞ্জন শোনা যাচ্ছিল, মারাঠি ছবি সায়রাত-এর হিন্দি রিমেকে বনি কাপুর ও শ্রীদেবীর মেয়ে জানভি কাপুরের সঙ্গে ঈশানের অভিষেক হবে। শহিদ ও ঈশানের মা নীলিমা আজিমও অভিনেত্রী। ঈশানের বাবা রাজেশ খাট্টারও অভিনয় করেন। দ্য ইন্ডিয়ান এক্সপ্রেস।
