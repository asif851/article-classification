
ছবি দুটির দিকে ভালো করে তাকান, চিনতে পারেন এই নারীকে? ছবির এই মানুষটির নাম বনশ্রী। ১৯৯০ দশকের আলোচিত চলচ্চিত্র নায়িকা। ওপরের ছবিটি নায়িকা বনশ্রীর আর নিচের ছবিটি এখনকার হতশ্রী বনশ্রীর। বর্তমানে শাহবাগের একটি ফুলের দোকানে ফুল বিক্রি করে সংসার চালান তিনি। থাকেন মোহাম্মদপুরের শেখেরটেকের এক বস্তিতে। সম্প্রতি সাংবাদ সম্মেলন করে আলোচনায় এসেছেন একসময়ের পর্দা-কাঁপানো এই নায়িকা।১৯৯০-এর শেষে বনশ্রীর আলো-ঝলমল জীবনে ঘটল ছন্দপতন—ছিটকে গেলেন চলচ্চিত্রজগৎ থেকে। এরপর একে একে হারালেন বিত্ত-বৈভব। ঠাঁই হলো বস্তিতে। একসময় তাঁর কাছ থেকে ছিনতাই হলো মেয়ে শ্রাবন্তী। অর্থের অভাবে ছোট ছেলেটিকে রাখলেন সুবিধাবঞ্চিত শিশুদের সংস্থায়।কিছুদিন আগে বনশ্রীর এসব খবর জানাজানি হলে নাট্যনির্মাতা জি এম সৈকত তাঁর ফুলওয়ালি নামে একটি নাটকে অভিনয়ের সুযোগ দিয়েছেন বনশ্রীকে। পরে তাঁর উদ্যোগে টেলিমিডিয়া কার্যালয়ে বনশ্রীর বর্তমান অবস্থা নিয়ে হলো সংবাদ সম্মেলন।গত সোমবার সংবাদ সম্মেলনে কথা বলতে বলতে কেঁদে ফেললেন বনশ্রী। বললেন, ‘আমি খুব অসুস্থ। আমার হারানো মেয়েকে ফিরে পেতে চাই আমি। মাননীয় প্রধানমন্ত্রীর কাছে সাহায্যের আবেদন করছি। আর নাট্যপরিচালকদের কাছে অনুরোধ, নাটকে আমাকে কাজের সুযোগ দিন আপনারা। তাহলে অন্তত আরও কিছুদিন পৃথিবীতে বেঁচে থাকতে পারব।’
