
মাথার সব চুল কামিয়ে ন্যাড়া হওয়ার সিদ্ধান্ত নিয়েছেন ‘ফাটা পোস্টার নিকলা হিরো’ তারকা শহিদ কাপুর। ব্যক্তিগত কোনো কারণে নয়, ছবির চরিত্রের প্রয়োজনেই তাঁর এ সিদ্ধান্ত। উইলিয়াম শেকসপিয়ারের ‘হ্যামলেট’ অবলম্বনে ‘হায়দার’ ছবির কাজ হাতে নিয়েছেন বলিউডের প্রখ্যাত চলচ্চিত্র নির্মাতা বিশাল ভরদ্বাজ। ছবিটির জন্য ন্যাড়া মাথায় ক্যামেরার সামনে দাঁড়াবেন শহিদ।২০০৬ সালে শেকসপিয়ারের ‘ওথেলো’ অবলম্বনে ‘ওমকারা’ ছবি তৈরি করে বিভিন্ন মহলের প্রশংসা কুড়িয়েছিলেন বিশাল। এবার তিনি ‘হ্যামলেট’ অবলম্বনে ‘হায়দার’ ছবি বানাচ্ছেন। ছবিটির প্রধান তিনটি চরিত্রে রয়েছেন শহিদ কাপুর, শ্রদ্ধা কাপুর ও ইরফান খান। সম্প্রতি এক খবরে এ তথ্য জানিয়েছে ইন্দো-এশিয়ান নিউজ।     ‘হায়দার’ ছবির জন্য ন্যাড়া হওয়া প্রসঙ্গে শহিদ কাপুর জানিয়েছেন, ‘ছবিটির চিত্রনাট্য পড়ার সময় অনেক বেশি আকর্ষণীয় মনে হয়েছে আমার কাছে। ছবিটিতে যে চরিত্রে আমি অভিনয়ের প্রস্তাব পেয়েছি সেটির জন্য ন্যাড়া হওয়াটা খুবই যৌক্তিক। মূলত এ কারণেই ন্যাড়া হওয়ার সিদ্ধান্ত নিয়েছি।’শহিদ আরও বলেন, ‘এর আগে ২০০৯ সালে ‘‘কামিনে’’ ছবিতে বিশালের সঙ্গে কাজ করেছিলাম। সেটা ছিল আমার ক্যারিয়ারের অন্যতম সেরা কাজ। ছবিটিতে অভিনয় করে সবচেয়ে বেশি প্রশংসিত হয়েছি আমি। বিশালের সঙ্গে কাজ করার সময় অনেক মজা করেছিলাম। আবার তাঁর সঙ্গে কাজ করার সুযোগ পেয়ে খুব ভালো লাগছে।’     
