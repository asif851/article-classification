
এই ৮ এপ্রিলে পর্দা উঠতে যাচ্ছে ইন্ডিয়ান প্রিমিয়াম লিগের (আইপিএল) নবম আসরের। আর আইপিএলের উদ্বোধনী অনুষ্ঠানটি বরাবরের মতো এবারও হবে জমকালো আর তারায় তারায় পূর্ণ। এবারের এই আসরের উদ্বোধনী অনুষ্ঠানে বলিউডের তারকা ক্যাটরিনা কাইফ, রণবীর সিং ছাড়াও অংশ নেবেন জ্যাকুলিন ফার্নান্দেজের মতো তারকারা। কিন্তু শুধু বলিউডই নয়, এর পাশাপাশি ক্যাট-রণবীর-জ্যাকুলিনের সঙ্গে আরও থাকবেন ক্রিস ব্রাউনের মতো আন্তর্জাতিক তারকাও। থাকবে আমেরিকান ব্যান্ড দল মেজর লেজার।
মার্কিন গায়ক ক্রিস ব্রাউন আইপিএলের উদ্বোধনী আসরে সংগীত পরিবেশন করার সুযোগ পেয়ে দারুণ উচ্ছ্বসিত। ভারতে এটিই হবে তাঁর প্রথম পরিবেশনা। তিনি বলেছেন, ‘ভারতে প্রথমবারের মতো গান গাইতে আসছি। আমি দারুণ উচ্ছ্বসিত। ভারতের চমৎকার সব মানুষের সঙ্গে সাক্ষাতের অপেক্ষায় আছি।’ ব্যান্ড দল মেজর লেজারের সদস্যরাও ভারত সফর নিয়ে তাঁদের উচ্ছ্বাস প্রকাশ করেছেন।এদিকে আইপিএলে পরিবেশনার মাধ্যমে ক্রিকেটের প্রতি নিজের সমর্থন জানাতে চান ক্যাটরিনা।ক্যাটরিনা বলেছেন, ‘বলিউড আর ক্রিকেট বরাবরই একটি অপরটির সঙ্গে যুক্ত। ক্রিকেটকে সমর্থন করার এটি একটি ভালো উপায় হতে পারে আমার জন্য। আমি ৮ এপ্রিলে আইপিএলের উদ্বোধনী অনুষ্ঠানে সরাসরি পরিবেশনায় থাকব। সেদিন দারুণ কিছুর অপেক্ষায় আছি।’ এদিকে অভিনেতা রণবীর সিং জানিয়েছেন, তাঁর পরিবেশনা উৎসর্গ করবেন বিশ্বের সব ক্রিকেট-সমর্থককে। দীর্ঘ ১৮ মাস বিরতির পর ভারতীয় র‍্যাপসংগীতশিল্পী ইয়ো ইয়ো হানি সিংও ফিরছেন এদিন। আইপিএলের উদ্বোধনী আসরে তাঁর জনপ্রিয় সব গান দিয়ে দর্শক মাতাবেন বলে ঠিক করেছেন এই গায়ক। এনডিটিভি।
