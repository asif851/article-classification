
ঢাকায় আসছেন বলিউডের এ সময়ের জনপ্রিয় নায়িকা পরিণীতি চোপড়া। তবে কোনো সিনেমার শুটিংয়ে নয়, একটি ফ্যাশন শোয়ে অংশ নিতে। আগামী ১৬ জুন সন্ধ্যায় ঢাকার বসুন্ধরা আন্তর্জাতিক কনভেনশন সেন্টারের পুষ্পগুচ্ছ মিলনায়তনে আয়োজিত ফ্যাশন শোয়ে শো স্টপার হিসেবে থাকবেন তিনি। অনুষ্ঠানটির আয়োজক প্রতিষ্ঠান গ্রীন অ্যাপল কমিউনিকেশনস। এই প্রতিষ্ঠানের ব্যবস্থাপনা পরিচালক সানজিদা লুনা প্রথম আলোকে বলেন, ‘ঈদ উপলক্ষে দেশ সেরা ডিজাইনারদের করা পোশাক নিয়ে আমরা একটি ফ্যাশন শোর আয়োজন করছি। এতে বিভিন্ন প্রতিষ্ঠানের এক্সক্লুসিভ পোশাক পরে মডেলরা র‍্যাম্পে হাঁটবেন। এমন একটি বিশেষ আয়োজনে আমরা এই সময়ের খুব জনপ্রিয় একজন অভিনয়শিল্পীকে শো স্টপার হিসেবে খুঁজছিলাম। তখনই পরিণীতি চোপড়ার নামটি মাথায় আসে। কারণ, ইদানীং বেশ কয়েকটি বড় ফ্যাশন শোয়ে শো স্টপার হিসেবে পরিণীতি চোপড়াকে দেখা গেছে। তিনিও বিষয়টি জেনে আমাদের আমন্ত্রণ গ্রহণ করেন।’ আগামী ১৬ মে দুপুরে ঢাকায় আসবেন তিনি। এসেই গুলশানের একটি পাঁচতারকা হোটেলে বিশ্রাম নেবেন। রাতের অনুষ্ঠান শেষে পরদিন সকালে আবার মুম্বাইয়ের উদ্দেশে ঢাকা ছাড়বেন বলে আয়োজক সুত্র নিশ্চিত করেছে।
