
অনুপমের চেয়ে নীলিমা পাঁচ বছরের বড়। বয়সের ব্যবধান থাকলেও তাদের মধ্যে বন্ধুত্বের সম্পর্ক গড়ে ওঠে। সময়ের সঙ্গে সেই বন্ধুত্ব প্রেমের সম্পর্কে গড়ায়। তারা দুজন বিয়েও করে। কিন্তু হঠাৎ করেই খুন হয় নীলিমা। নীলিমাকে বিয়ের পর হত্যা করে তার পুরো সম্পত্তির মালিক হতে চায় অনুপম। কারণ সে অরুন্ধতী নামের একটি মেয়েকে ভালোবাসে। এমন একটি গল্পকে কেন্দ্র করে নির্মিত হয়েছে টেলিছবি নীল আকাশ প্রেম বিষ। টেলিছবিতে নীলিমা ও অনুপম চরিত্রে অভিনয় করেছেন সাদিয়া ইসলাম মৌ ও নাইম।টেলিছবিটি ২৪ অক্টোবর শুক্রবার রাত ১১টায় এটিএন বাংলায় প্রচারিত হবে। চ্যানেলটির বরাতে জানা গেছে, এ কে এম আসাদুজ্জামানের রচনায় টেলিফিল্মটি পরিচালনা করেছেন খান মোহাম্মদ বদরুদ্দীন। টেলিছবিতে মৌ ও নাইম ছাড়াও বিভিন্ন চরিত্রে দেখা যাবে নাফিজা জাহান, শ্যামল মাওলা, তপন হাফিজ, কাফি আমান প্রমুখকে।টেলিছবিটি নির্মিত হয়েছে ইনসেপশন মিডিয়া লিমিটেডের ব্যানারে।
