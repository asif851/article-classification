
ওমর সানী-মৌসুমী দেশের চলচ্চিত্রের একসময়কার জনপ্রিয় জুটি। বেশ কয়েক বছর আগে ‘সাহেব নামের গোলাম’ ছবিতে একসঙ্গে অভিনয় করেছিলেন বাস্তবের এই জুটি। এবারের ঈদে এই তারকাদম্পতি হাজির হচ্ছেন ছোটপর্দায়। আশুতোষ সুজনের রচনা ও পরিচালনায় ‘আমি নায়কের বন্ধু’ নামের একটি নাটকে অভিনয় করছেন তাঁরা।সম্প্রতি এফডিসিতে নাটকটির শুটিং শেষ হয়েছে। ‘আমি নায়কের বন্ধ’ু নাটকে মৌসুমী ও ওমর সানীকে চলচ্চিত্র তারকা হিসেবেই উপস্থাপন করা হচ্ছে।মৌসুমী বলেন, ‘চলচ্চিত্রে অভিনয়ের পাশাপাশি মাঝেমধ্যে আমি নাটকে অভিনয় করে থাকি। কিন্তু সানী নাটকের মানুষই নয়। তবে ‘আমি নায়কের বন্ধু’ নাটকে সানীর উপস্থিতি নিঃসন্দেহে বাড়তি আকর্ষণ তৈরি করবে।’ওমর সানী বলেন, ‘আমি নাটকের মানুষ নই। চলচ্চিত্রই আমার আসল ঠিকানা। সেখানেই স্বাচ্ছন্দ্যবোধ করি। গল্পের প্রয়োজনেই ‘আমি নায়কের বন্ধু’ নাটকে কাজ করতে রাজি হয়েছি।’
 
পরিচালক আশুতোষ সুজন জানান, নাটক হলেও এখানে চলচ্চিত্রের গল্প আছে। হাস্যরসাত্মক উপায়ে একটি কঠিন বাস্তবতা তুলে ধরা হচ্ছে।
 
মৌসুমী ও ওমর সানী ছাড়া ‘আমি নায়কের বন্ধু’ নাটকের অন্য অভিনয়শিল্পীরা হলেন কচি খন্দকার, তারিক স্বপন প্রমুখ। জানা গেছে, এবারের ঈদে এসএ টিভিতে নাটকটি প্রচারের সম্ভাবনা রয়েছে।
