
বেশ কয়েক বছর ধরেই বাঙালি বংশোদ্ভূত বলিউডের অভিনেত্রী রানি মুখার্জির সঙ্গে নির্মাতা-প্রযোজক আদিত্য চোপড়ার প্রেম ও বিয়ে নিয়ে নানা কানাঘুষা চলছে। চোপড়া পরিবারের সদস্যদের সঙ্গে রানির বাড়াবাড়ি রকমের ঘনিষ্ঠতা সত্ত্বেও আদিত্যর সঙ্গে প্রেম নিয়ে বরাবরই লুকোচুরি খেলে যাচ্ছেন রানি। সম্প্রতি আদিত্যর ছোট ভাই অভিনেতা-প্রযোজক উদয় চোপড়ার কাছে এ বিষয়ে জানতে চাইলে ভয়ে কিছু বলতে রাজি হননি উদয়।রানি আনুষ্ঠানিকভাবে চোপড়া পরিবারের সদস্য হতে চলেছেন কি না—এমন এক প্রশ্নে উদয়ের সোজাসাপ্টা জবাব, ‘আমি এ বিষয় নিয়ে কোনো মন্তব্য করতে চাই না।’ উদয় মজা করে আরও বলেন, ‘শরীর থেকে মাথা বিচ্ছিন্ন করার কোনোরকম ইচ্ছে আমার নেই।’ সম্প্রতি এক খবরে এমনটিই জানিয়েছে পিটিআই।২০০২ সালে মুক্তি পাওয়া ‘মুঝসে দোস্তি করোগে’ ছবির মাধ্যমে প্রথম যশরাজ ফিল্মসের ছবিতে অভিনয় করেন রানি। ছবিটিতে অতিথি চরিত্রে রানির বিপরীতে ছিলেন উদয় চোপড়া। এ প্রসঙ্গে উদয় জানান, ‘বহু বছর ধরে আমি রানিকে চিনি ও জানি। ‘‘মুঝসে দোস্তি করোগে’’ ছবিতে আমি তাঁর বিপরীতে অভিনয় করেছিলাম। সেই থেকে তাঁর সঙ্গে আমার সুসম্পর্ক রয়েছে। রানি চমত্কার ব্যক্তিত্বের অধিকারী। তাঁর আশপাশে থাকতে খুবই ভালো লাগে। তিনি আমাদের পারিবারিক বন্ধু। আমাদের যেকোনো প্রয়োজনে সব সময় সহযোগিতার হাত বাড়িয়ে দেন রানি।’যশ চোপড়া ও আদিত্য চোপড়া প্রযোজিত ‘মুঝসে দোস্তি করোগে’ ছবিতে অভিনয়ের পর চোপড়া পরিবারের সঙ্গে সখ্য তৈরি হয় রানির। পরবর্তী সময়ে ‘সাথিয়া’, ‘হাম তুম’, ‘ভির-জারা’, ‘বান্টি অউর বাবলি’, ‘তা রা রাম পাম’, ‘লাগা চুনরি মে দাগ’, ‘থোড়া পেয়ার থোড়া ম্যাজিক’ ও ‘দিল বোলে হারিপ্পা’ ছবিতে দেখা গেছে ৩৫ বছর বয়সী এ তারকা অভিনেত্রীকে। প্রতিটি ছবিরই প্রযোজক ছিলেন যশ চোপড়া কিংবা তাঁর ছেলে আদিত্য চোপড়া।
রানি-আদিত্য তাঁদের প্রেম নিয়ে জনসমক্ষে কিছু না বললেও, তাঁদের প্রেমের বিষয়টি অনেকটা খোলা বইয়ের মতোই। বেশ কয়েক বছর ধরেই রানি-আদিত্যর প্রেম এবং বিয়ের গুঞ্জন চলছে। কিন্তু শুরু থেকেই এ জুটি নিজেদের সম্পর্ক নিয়ে লুকোচুরি খেলছে। প্রকাশ্যে সম্পর্কের কথা স্বীকার না করলেও, চোপড়া পরিবারের সদস্যদের সঙ্গে রানির সখ্য বেশ গভীর।
গত বছর ডেঙ্গু জ্বরে আক্রান্ত হয়ে মুম্বাইয়ের লীলাবতী হাসপাতালে ভর্তি হয়েছিলেন আদিত্যর বাবা প্রখ্যাত নির্মাতা যশ চোপড়া। তখন সার্বক্ষণিকভাবে তাঁর পাশে ছিলেন রানি। যশ চোপড়ার মৃত্যুর পর তাঁর শেষকৃত্য অনুষ্ঠানেও সব সময় চোপড়া পরিবারের সঙ্গেই দেখা গেছে রানিকে।
এ ছাড়া গত ফেব্রুয়ারি মাসে প্রয়াত যশ চোপড়ার মূর্তি উন্মোচন উপলক্ষে আয়োজিত এক অনুষ্ঠানে রানি মুখার্জিকে রানি চোপড়া নামে সম্বোধন করে হইচই ফেলে দিয়েছিলেন ‘শটগান’খ্যাত বর্ষীয়ান অভিনেতা ও রাজনীতিবিদ শত্রুঘ্ন সিনহা।
