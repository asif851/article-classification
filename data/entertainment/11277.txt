
কান চলচ্চিত্র উৎসবের লালগালিচায় ঐশ্বরিয়া রাই বচ্চন নিয়মিত অতিথি। সোনম কাপুরও এখন ফরাসি এই উৎসবে নতুন নন। বলিউড থেকে এই সম্মানজনক চলচ্চিত্র উৎসবে তাঁরা ছাড়াও পা রেখেছেন এই প্রজন্মের তারকা ক্যাটরিনা কাইফ, মল্লিকা শেরাওয়াত, দীপিকা পাড়ুকোন। এবার তাঁদের দলে যুক্ত হচ্ছে আরও একটি নাম। ৭১তম কান চলচ্চিত্র উৎসবে ‘কুইন’ ছবির তারকা কঙ্গনা রনৌতের উপস্থিত থাকার বিষয়টি এবার নিশ্চিত হয়েছে।
আগামী ৮ মে পর্দা উঠতে যাচ্ছে এই উৎসবের। সেখানে একটি আন্তর্জাতিক ব্র্যান্ডের শুভেচ্ছাদূত হয়ে লালগালিচায় পা রাখবেন কঙ্গনা। এবার প্রথম এই সম্মানজনক উৎসবে যাওয়ার আমন্ত্রণ পেয়েছেন এই নায়িকা। আইএএনএসকে দেওয়া সাক্ষাৎকারে কঙ্গনা বলেন, ‘কানের মতো আন্তর্জাতিক অঙ্গনে হিন্দি চলচ্চিত্রের স্বীকৃতি ও প্রশংসাপ্রাপ্তির সাক্ষী হতে যাচ্ছি, এটা আমার জন্য অবশ্যই খুব আনন্দের ব্যাপার।’
কানের লালগালিচায় কোনো অভিনেত্রীর হাঁটা মানেই বিশাল ব্যাপার। এর জন্য আগে থেকেই নায়িকারা অনেক প্রস্তুতি নেন। কেমন পোশাক পরবেন, কীভাবে সাজবেন—সেই বিষয়ে ফ্যাশন ডিজাইনার আর মেকআপ আর্টিস্টদের সঙ্গে আলোচনা করে সিদ্ধান্ত নিতে হয় তাঁদের। আর কঙ্গনার তো এবারই প্রথম পা পড়বে এই লালগালিচায়। প্রস্তুতি তাই একটু বেশি জোরালো থাকার কথা।
এ ছাড়া কঙ্গনা এখন তাঁর ‘মনিকর্নিকা: দ্য কুইন অব ঝাঁসি’ ছবির শুটিং করছেন। এই ছবির কাহিনি লিখেছেন ও পরিচালনা করেছেন ‘বাহুবলী’ আর ‘বজরঙ্গি ভাইজান’ ছবির বিজয়েন্দ্র প্রসাদ। ‘মনিকর্নিকা: দ্য কুইন অব ঝাঁসি’র পর কঙ্গনা হাতে নেবেন একতা কাপুরের ‘মেন্টাল হ্যায় ক্যায়া’ ছবির কাজ। এখানে তাঁর বিপরীতে থাকবেন রাজ কুমার রাও। ইন্ডিয়ান এক্সপ্রেস
