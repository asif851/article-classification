
 
কনসার্টে অংশ নিতে গত শুক্রবার ভারতের মুম্বাই যান এড শিরান। গত রোববার মুম্বাইয়ের জিয়ো গার্ডেনের মঞ্চে নীল রঙের পাঞ্জাবিতে হাজির হয়ে উপস্থিত দর্শকদের তাক লাগিয়ে দেন এই জনপ্রিয় ব্রিটিশ গায়ক। সঙ্গে কণ্ঠের জাদু তো ছিলই। এড শিরানের সঙ্গে দারুণ এক সন্ধ্যা কেটেছে ভারতের দর্শকদের। কিন্তু ভারতে গিয়ে শিরানের কেমন লেগেছে? মুম্বাই ঘুরে গ্র্যামিজয়ী এই শিল্পী এক কথায় অভিভূত। শুধু তা-ই নয়, বলিউডে কাজ করার ইচ্ছা প্রকাশ করেছেন। জানান, শাহরুখ খানের সঙ্গে বলিউডে কাজ করার শখ হয়েছে তাঁর।
পপ তারকা এড শিরানের সৌজন্যে গত শনিবার এক পার্টির আয়োজন করেন বলিউডের পরিচালক ও কোরিওগ্রাফার ফারাহ খান। সেই পার্টিতে আমন্ত্রিত ছিলেন শাহরুখ খান, করণ জোহর, ক্যাটরিনা কাইফ, সুশান্ত সিং রাজপুত, শহীদ কাপুর, মালাইকা অরোরা, নেহা ধুপিয়াসহ আরও অনেকে। পার্টিতে বলিউডের গানের সঙ্গে শিরানকে নাচতে দেখা গেছে। এক সাক্ষাৎকারে এই তারকা বলেন, ‘আমি কয়েকটি হিন্দি ছবি দেখেছি। যেমন “টু স্টেটস”। বলিউডের সিনেমার কিছু গান শুনেছি। এখানে কয়েকজন তারকার সঙ্গে পরিচয় হয়েছে। বলিউডে কাজ করতে পারলে আমার ভালোই লাগবে। বিশেষ করে শাহরুখের সঙ্গে। আর ভারতে কাজ করলে পুরোপুরি ভারতীয় ধাঁচেই করব।’ ভারতে নিজের এত ভক্ত দেখে অবাক হন এড শিরান। তাঁর মতে, যুক্তরাজ্যে অনেক ভালো গান হয়, তাই সে দেশের মানুষের অন্য কোনো জায়গার গান শুনে মনের আশ মেটানোর দরকার হয় না। আর ভারতীদের গানের ভান্ডার এত সমৃদ্ধ হওয়ার পরও সেখানে নিজের এত সমর্থক পেয়ে শিরান ভীষণ অবাক এবং মুগ্ধ। এই তারকা বলেন, ‘ভারতে এসে খুব ভালো লেগেছে। এ দেশের সংস্কৃতি একদম আলাদা। তাদের সংগীত, খাবার, পোশাক, মানুষ—সবই ভালো। ভারতে খুব ভালো সময় কাটিয়েছি।’
গত অক্টোবর মাসে বাইসাইকেল দুর্ঘটনায় হাত-পায়ে আঘাত পান ব্রিটিশ এই পপ গায়ক। এ কারণে অনেকগুলো কনসার্ট বাতিল আর কয়েকটির তারিখ পেছাতে হয় তাঁকে। কিন্তু মুম্বাইয়ের দর্শকদের এই শিল্পী নিরাশ করেননি। ২০১৫ সালেও ভারতে একবার গান গেয়েছিলেন এড শিরান। ওই সময়ের সুন্দর কিছু অভিজ্ঞতা এখনো ভুলতে পারেননি তিনি। পিটিআই
