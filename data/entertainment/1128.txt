
বড় পর্দার অভিনেত্রী মাহিয়া মাহিকে সাধারণত ছোট পর্দায় দেখা যায় না। তবে এবারের ঈদে ছোট পর্দার দু-একটি অনুষ্ঠানে অংশ নিয়েছেন তিনি। ঈদের অনুষ্ঠান, ঈদের দিনের পরিকল্পনা, ছবি, পারিশ্রমিক এসব নিয়েই প্রথম আলোর সঙ্গে কথা বলেছেন এ অভিনেত্রী। মাহি জানিয়েছেন, অনেক ছবিরই প্রস্তাব পেয়েছেন তিনি, তবে বেশির ছবির গল্পই ভালো লাগেনি। ছবির গল্প আর সঠিক পারিশ্রমিক নিয়েও কোনো আপস করছেন না তিনি। সাক্ষাৎকার নিয়েছেন শফিক আল মামুন।
ঈদের দিন কী করবেন বলে স্থির করে রেখেছেন? এবার তো কোরবানির ঈদ। গরু কোরবানি দিচ্ছি। ঈদের দিন কোরবানির মাংস বাসায় আসার পর গরুর ‘কালা ভুনা’ রান্না করব। এই একটি মাত্র রান্নাই করতে পারি। এবং তা ভালো করেই পারি। এর আগে যারা আমার রান্না ‘কালা ভুনা’ খেয়েছেন তাঁরা সবাই প্রশংসা করেছেন। সন্ধ্যার পর পরিবারের সবাই মিলে আত্মীয়স্বজনের বাড়িতে বেড়াতে যাব। কাছের বন্ধুরা সবাই ঢাকার বাইরে ঈদ করবে। তাই বন্ধুদের সঙ্গে আড্ডাটা এবার হচ্ছে না।  ঈদে কোনো ছবি দেখবেন না? আমি প্রতিবার ঈদের পরদিন থেকে সিনেমা দেখি। এবারও তাই-ই করব। ঈদের দ্বিতীয়দিন ‘আশিকী’ ছবিটি দেখব। পর্যায়ক্রমে ঈদের সব ছবিগুলোই দেখা হবে। ছোট পর্দায় অংশ না নেওয়ার কারণ কী?  আসলে সারা বছর শুটিং নিয়েই ব্যস্ত থাকতে হয়। তবে ঈদের অনুষ্ঠানমালার জন্য বিভিন্ন ধরনের সাক্ষাৎকার বা মজার কিছু অনুষ্ঠানে যোগ দেওয়া হয়। এবারেও তিনটি টিভি অনুষ্ঠানে অংশ নিয়েছি। দেশ টিভিতে ‘সিনে স্টার’ ও মাছরাঙা টিভিতে ‘স্টার নাইট’ নামের একটি সাক্ষাৎকারমূলক অনুষ্ঠান করেছি। আর আরটিভিতে ‘নাচিয়ে’ নামের একটি একক নাচের অনুষ্ঠান করেছি। তবে টেলিভিশনে এটিই আমার প্রথম নাচের অনুষ্ঠান। এ সব অনুষ্ঠানগুলো কেমন উপভোগ করলেন? মাছরাঙার অনুষ্ঠানে খুবই মজা হয়েছে। এখানে উপস্থাপক ছিলেন মারিয়া নূর। অনুষ্ঠানে শাবনূর-সালমান শাহের একটি ছবির গান নিজেই গাওয়ার চেষ্টা করেছি। কিন্তু গানটির মুখটি গাওয়ার পর তা আর পারিনি। অভ্যস্ত না তো। আর নাচের অনুষ্ঠান?সেটিও খুবই ভালো হয়েছে। টেলিভিশনের নাচের প্রথম অভিজ্ঞতা। এখানে পাঁচটি গানের সঙ্গে নৃত্য করেছি। আমার নিজের অভিনীত ছবির তিনটি গানে আর ভারতের ও বাংলাদেশের দুটি আধুনিক গানের সঙ্গে নেচেছি। এ অনুষ্ঠানে দর্শকেরা আমাকে নতুন ভাবে দেখতে পাবেন।  ‘ঢাকা অ্যাটাক’ ছবির শুটিং শুরু হবে কবে? ২৫ নভেম্বর থেকে শুটিং শুরু, শেষ হবে আগামী বছরের ২৮ ফেব্রুয়ারি। শুটিং শুরুর দুদিন আগে ধুমধাম করে এ ছবির মহরত করার কথা আছে। এই ছবিটির গল্প একেবারেই আলাদা। আমাকেও এ ছবির জন্য আলাদা করে প্রস্তুতি নিতে হচ্ছে। অগ্নি-২ ছবির শুটিং শুরু থেকে মুক্তির পর পর্যন্ত প্রায় আট মাস আপনার নতুন কোনো ছবির কাজে দেখা যায়নি। এর কারণ? ইচ্ছা করেই কোনো কাজ হাতে নিইনি। মাঝখানে জাজ মাল্টিমিডিয়ার সঙ্গে নিজের বোঝাপড়ার একটা ঝামেলা ছিল। সবকিছু মিলিয়ে একটু সময় হাতে নিয়েই কাজ করতে চেয়েছি। তবে এ সময়ের মধ্যে প্রচুর ছবির প্রস্তাব পেয়েছি। বেশির ছবির গল্পই ভালো লাগেনি। ছবির গল্প আর আমার সঠিক পারিশ্রমিক নিয়ে কোনো আপস করছি না।কবে থেকে নিয়মিত হবেন? এই তো নভেম্বর থেকে দীপংকর দীপনের ‘ঢাকা অ্যাটাক’ দিয়ে কাজ শুরু করছি। এর পরপরই আমার নিজের প্রযোজনা প্রতিষ্ঠান স্করপিয়ন ও কলকাতার পরিচালক অশোক পতির সঙ্গে মিলে যৌথ প্রযোজনায় ‘মায়ার বাঁধন’ নামে একটি ছবির কাজ শুরু করব। ছবিটি পরিচালনাও করছেন অশোক পতি। এভাবেই নিয়মিত কাজ শুরু হয়ে যাবে।
