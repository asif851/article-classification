
‘জান্নাত’ ছবির সোনাল চৌহনের কথা মনে আছে? হিমেশ রেশমিয়ার ‘আপ কা সুরুর’ গানের ভিডিওর সেই মিষ্টি মেয়েটি পড়েছেন এক মিষ্টি বিড়ম্বনায়। ওই ছবির সুবাদে বহু ভক্ত জুটেছে তাঁর। তাঁদের মধ্যে রয়েছেন অন্ধভক্তও। যে বা যাঁরা রোজ এক হাজার করে গোলাপ পাঠাচ্ছেন তাঁকে। কয়েক দিন ধরে কেউ একজন তাঁর বাড়িতে নিয়মিত এক হাজার গোলাপ পাঠাচ্ছেন বলে দাবি করেছেন সোনাল। আট দিনে তাঁর বাড়িতে জমেছে আট হাজার গোলাপ। কিন্তু এমন কাণ্ড যিনি ঘটাচ্ছেন, তাঁর হদিস মেলেনি। ফুলদাতাকে ধন্যবাদ দিতে সোনাল বেছে নিয়েছেন সামাজিক যোগাযোগের মাধ্যম ইনস্টাগ্রাম। হাজার হাজার গোলাপের মাঝে বসে ছবি তুলেছেন এই বলিউড অভিনেত্রী ও মডেল। ছবির ক্যাপশনে তিনি লিখেছেন, ‘জানি না আপনি কে। এতগুলো ফুল পাঠানোর জন্য আপনাকে ধন্যবাদ জানানোর আর কোনো উপায় নেই।’ সূত্র: টাইমস অব ইন্ডিয়া।
