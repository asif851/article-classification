
বছর তিনেক সময়টা একটু লম্বাই হয়ে গেল। অন্তত পপির জন্য। যা-হোক বছর তিনেক পরে হলেও আবারও প্রেক্ষাগৃহের রুপালি পর্দায় দেখা মিলবে চিত্রনায়িকা পপির। মুক্তি পাচ্ছে তাঁর নতুন ছবি। নাম ‘চার অক্ষরের ভালোবাসা’। পরিচালক জাকির খান। ২৮ নভেম্বর ঢাকাসহ সারা দেশে মুক্তি পাচ্ছে পপি অভিনীত ‘চার অক্ষরের ভালোবাসা’ ছবিটি।
বছর তিনেক আগে পপি অভিনীত মুক্তি পাওয়া ছবিটি ছিল ‘গার্মেন্টস কন্যা’। ছবিটিতে পপির সহশিল্পী ছিলেন ইমন। তিন বছর পর ছবি মুক্তি পাওয়ায় পপি বেশ খোশমেজাজেই আছেন। বললেন, ‘যাঁরা ভালো ছবি দেখতে আগ্রহী, তাঁরা অবশ্যই এবার প্রেক্ষাগৃহে যাবেন। একটি পরিপূর্ণ ছবি বলতে যা বোঝায় তার সবই আছে আমার নতুন ছবিতে।’ছবিতে কী আছে তা জানতে চাইলে পপি বলেন, ‘ভালো গল্প, চমৎকার কথার গান এবং সুন্দর লোকেশন—সবই আছে “চার অক্ষরের ভালোবাসা” ছবিতে।’‘চার অক্ষরের ভালোবাসা’ ছবিতে পপির সহশিল্পীরা হলেন ফেরদৌস ও নিরব। তিন বছর পর ছবি মুক্তি পাওয়ায় একদিকে যেমন আনন্দিত, ঠিক অন্যদিকে হতাশও পপি। কারণ হিসেবে পপি বলেন, ‘কয়েক বছর আগে ছবি মুক্তির আগে অনেক বেশি প্রচারণা চালানো হতো। কিন্তু এখন তা চোখেই পড়ে না। নির্মাতারা ছবি শেষ করার জন্য বাজেট রাখেন অথচ প্রচারণার বিষয়টি এখন তাঁদের মাথায়ই থাকে না। আর তাই তো ভালো ছবি তৈরি হওয়ার পরও সঠিক প্রচারণার অভাবে হিট কিংবা সুপারহিট খেতাব পায় না—যা সত্যিই অনেক বেশি কষ্টের।’চলচ্চিত্রে অভিনয় করে তিনবার জাতীয় চলচ্চিত্র পুরস্কার পেয়েছেন পপি। ছবি তিনটি হচ্ছে কালাম কায়সারের ‘কারাগার’, নারগিস আক্তারের ‘মেঘের কোলো রোদ’ এবং অহিদুজ্জামান ডায়মন্ডের ‘গঙ্গাযাত্রা’।
