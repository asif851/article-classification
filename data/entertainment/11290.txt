
‘বিয়ে করার কোনো ইচ্ছেই আমার নেই। এমনকি প্রেমিকা পাওয়ার আগ্রহও কাজ করে না আমার ভেতর। একাকী জীবনকে অনেক বেশি উপভোগ করছি। আমি ৩০ বছর আগেই প্রাপ্তবয়স্ক হয়েছি। সেই অর্থে ৩০ বছর ধরে ব্যাচেলর জীবন কাটাচ্ছি। সত্যিই এ জীবন নিয়ে আমি অনেক খুশি। কেউ ধারণাও করতে পারবে না এই আনন্দের অনুভূতি কতটা তীব্র!’ সম্প্রতি প্রেম ও বিয়ে নিয়ে এমন মন্তব্যই করেছেন ‘বিগহার্ট লাভারবয়’ তকমা পাওয়া বলিউডের অভিনেতা সালমান খান।বলিউডের অন্যতম কাঙ্ক্ষিত ব্যাচেলর হওয়া সত্ত্বেও বিয়ে নিয়ে সালমানের গড়িমসির বিষয়টি নতুন কিছু নয়। সহ-অভিনেত্রী থেকে শুরু করে একাধিক বিদেশিনীর প্রেমে মজে বহুবার মুখরোচক খবরের শিরোনাম হয়েছেন খান সাহেব। বহুবার প্রেমে পড়লেও আজ পর্যন্ত তাঁর কোনো প্রেমই টেকেনি।একের পর এক প্রেমে ব্যর্থ হয়ে বলিউডে বিরল নজিরই গড়েছেন তিনি।বহুবার বিয়ে-সংক্রান্ত প্রশ্নের মুখোমুখি হতে হয়েছে ৪৮ বছর বয়সী এ তারকা অভিনেতাকে। একটা সময়ে বিয়ে-সংক্রান্ত প্রশ্ন এড়িয়ে চলার চেষ্টা করলেও সম্প্রতি এ বিষয়ে খোলামেলাভাবেই কথা বলেছেন তিনি। এক খবরে এমনটিই জানিয়েছে পিটিআই।
একাকী জীবনের গুণগান গাইতে গিয়ে সালমান বলেছেন, ‘এখন আমি সম্পূর্ণ একা। আমার জীবনে কেউ নেই। এ জন্য মন যা চায়, তাই করতে পারি। কারও কাছে জবাবদিহি করতে হয় না। কাউকে মিথ্যে বলারও প্রয়োজন হয় না। চাইলে যে কেউ আমার জীবনে আসতে পারে। আমার জীবনের সঙ্গে জড়ালেও আমার কাছে কিছু প্রত্যাশা করে কোনো লাভ নেই।’
মেয়েদের অনেক শ্রদ্ধা করেন বলেও জানিয়েছেন সালমান। এ প্রসঙ্গে তাঁর ভাষ্য, ‘মেয়েদের আমি অনেক শ্রদ্ধা করি। সব সময় এটা করে যাব আমি। কখনোই কোনো মেয়েকে নিয়ে বাজে কথা বলিনি, ভবিষ্যতেও বলব না।’
বলিউডের অভিনেত্রী সংগীতা বিজলানি, ঐশ্বরিয়া রাই বচ্চন, ক্যাটরিনা কাইফ, অসিন, স্নেহা উলাল, মেহেক চাহাল, জেরিন খানের পাশাপাশি একাধিক বিদেশিনীর সঙ্গে সালমানের প্রেমের খবর নিয়ে শোরগোল উঠেছিল বলিউডে। সালমানের বিদেশিনী প্রেমিকার তালিকায় ছিলেন সোমি আলী, ব্রুনা আবদুল্লাহ, ক্লদিয়া সিজলা, হ্যাজেল কিচ এবং ইলুলিয়া ভেঞ্চুর।
বর্তমানে সুইডিশ অভিনেত্রী এলি আবরামের সঙ্গে সালমানের সখ্যের খবর চাউর হয়েছে। ২০১৩ সালের ২৫ অক্টোবর মুক্তি পাওয়া ‘মিকি ভাইরাস’ ছবির মাধ্যমে এলির বলিউড অভিষেক হয়। তবে ছবিটি মুক্তির আগেই তিনি আলোচনায় আসেন সালমান খানের সঞ্চালনায় ‘বিগ বস ৭’-এর প্রতিযোগী হিসেবে আত্মপ্রকাশ করে। গত সেপ্টেম্বরে শুরু হওয়া ‘বিগ বস ৭’ অনুষ্ঠানে এলির সঙ্গে সালমানের সখ্য নিয়ে নানা কানাঘুষা ওঠে। সালমান-এলির লুকোচুরির কারণে তাঁদের সম্পর্কের রসায়ন নিয়ে নানা কথার চর্চা চলছে বলিউডে।  
