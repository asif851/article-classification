
পুরুষশাসিত সমাজে নারীর বঞ্চনার চিত্র নিয়ে নরওয়ের নাট্যকার হেনরিক ইবসেন রচনা করেছিলেন ডলস হাউস। কালজয়ী এই নাটকের বাংলা রূপান্তর পুতুল খেলা মঞ্চে নিয়ে এল মঞ্চমুকুট নাট্যসম্প্রদায়। গতকাল শুক্রবার সন্ধ্যায় নগরের থিয়েটার ইনস্টিটিউট চট্টগ্রাম (টিআইসি) মিলনায়তনে মঞ্চস্থ হয় এই নাটক। শম্ভু মিত্রের বাংলা রূপন্তর করা নাটকটির নির্দেশনা দেন সুচরিত দাশ। নাটকের বিভিন্ন চরিত্রে অভিনয় করেছেন সুচরিত দাশ, কংকন দাশ, অলিউর রহমান, সীমা চৌধুরী, শহিদুল আলম।
খেলাঘরের মৈত্রী সমাবেশ
খেলাঘর চট্টগ্রাম মহানগরী কমিটির আয়োজনে গতকাল শুক্রবার বিকেলে চট্টগ্রামের এনায়েত বাজার এলাকার মহিলা কলেজ মিলনায়তনে মৈত্রী সমাবেশ অনুষ্ঠিত হয়। সমাবেশের শুরুতে মঞ্চে বড় পর্দায় দেখানো হয় খেলাঘরের শিশুদের বিভিন্ন কার্যক্রমের চিত্র। এরপর সমবেত কণ্ঠে গান পরিবেশন করে শিশুরা। আসরে আলোচনা অনুষ্ঠানে প্রধান অতিথি ছিলেন চট্টগ্রামে ভারতীয় সহকারী হাইকমিশনার সোমনাথ হালদার। খেলাঘর চট্টগ্রাম মহানগরী কমিটির সভাপতি এ কিউ এম সিরাজুল ইসলামের সভাপতিত্বে এতে বিশেষ অতিথি ছিলেন বেগম মুশতারী শফি ও অধ্যক্ষ তহুরীন সবুর।
‘সুপ্ত প্রাণে কবিতার ছোঁয়া’
চট্টগ্রাম আবৃত্তিচর্চা কেন্দ্রের নিয়মিত মাসিক আবৃত্তি অনুষ্ঠান ‘সুপ্ত প্রাণে কবিতার ছোঁয়া’ গতকাল শুক্রবার সন্ধ্যায় নগরের জেলা শিল্পকলা একাডেমির গ্যালারি মিলনায়তনে অনুষ্ঠিত হয়। কবিতা ও কথামালা দিয়ে সাজানো অনুষ্ঠানে অতিথি ছিলেন প্রদীপ দেওয়ানজী, রাশেদ হাসান, নাজিম উদ্দিন চৌধুরী ও শফিকুল ইসলাম। আসরে আবৃত্তি করে বর্ণ আবৃত্তি পাঠশালা, কণ্ঠ নীড় বাচিক শিল্পচর্চা কেন্দ্র, নির্মাণ আবৃত্তি অঙ্গন ও সুচয়ন ললিত কলাকেন্দ্রের সংগঠনের আবৃত্তিশিল্পীরা। তারুণ্যের উচ্ছ্বাসের আবৃত্তি সন্ধ্যা গত বৃহস্পতিবার সন্ধ্যায় নগরের জেলা শিল্পকলা একাডেমির গ্যালারি মিলনায়তনে অনুষ্ঠিত হয় তারুণ্যের উচ্ছ্বাসের আবৃত্তির আসর। এতে আবৃত্তি পরিবেশন করেন আশরাফুল আলম ও আবৃত্তিশিল্পী রূপা চক্রবর্তী। তাঁদের পাশাপাশি ১৪ নবীন আবৃত্তিশিল্পীও কবিতা শোনান দর্শক-শ্রোতাদের।
