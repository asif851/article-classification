
ভিট-চ্যানেল আই টপ মডেল প্রতিযোগিতার এবারের আসরে সেরার মুকুট মাথায় তুলেছেন গাজীপুরের মেয়ে সুমাইয়া আঞ্জুম মিথিলা। প্রথম ও দ্বিতীয় রানারআপ হয়েছেন যথাক্রমে সাদিয়া ইসলাম লামিয়া ও জান্নাতুন নূর মুন।পুরস্কার হিসেবে সেরা তিনজন প্রতিযোগী পেয়েছেন যথাক্রমে পাঁচ, তিন ও দুই লাখ টাকা। প্রথম বিজয়ীর জন্য আরও থাকছে ইমপ্রেস টেলিফিল্মের চলচ্চিত্রে অভিনয়ের সুযোগ। এ ছাড়া সব বিজয়ীর জন্য থাকছে চ্যানেল আইয়ের ধারাবাহিক ও খণ্ড নাটকে অভিনয় এবং চ্যানেল আইয়ের বিভিন্ন অনুষ্ঠানে মঞ্চ পরিবেশনার সুযোগ।চূড়ান্ত লড়াইয়ে টিকে থাকা পাঁচ প্রতিযোগী মিথিলা, লামিয়া, মুন, জেবা ও চন্দ্রমণিকে নিয়ে গতকাল ২৩ জানুয়ারি সন্ধ্যায় ঢাকার বঙ্গবন্ধু আন্তর্জাতিক সম্মেলন কেন্দ্রে অনুষ্ঠিত হয় ভিট-চ্যানেল আই টপ মডেল ২০১৪ প্রতিযোগিতার গ্র্যান্ড ফিনালে।বিজয়ীদের হাতে হাতে পুরস্কার তুলে দেন চ্যানেল আইয়ের ব্যবস্থাপনা পরিচালক ফরিদুর রেজা সাগর, চ্যানেল আইয়ের পরিচালক ও বার্তা প্রধান শাইখ সিরাজ, রেকিট বেনকিজার বাংলাদেশের সেলস ডিরেক্টর কাজী আরিফ জামান, ভিট-চ্যানেল আই টপ মডেল হাসিন ও আশা, প্রতিযোগিতার প্রধান তিন বিচারক নোবেল, তানিয়া আহমেদ ও কানিজ আলমাস খান, অতিথি বিচারক শামীম আহমেদ প্রমুখ।ফরিদুর রেজা সাগর তাঁর বক্তব্যে বলেন, ‘আমরা বিজয়ীদের এমনভাবে তৈরি করছি যে তারা নিজ নিজ অবস্থান থেকে সঠিক কাজটিই করবে। ’ বিজয়ীদের উদ্দেশে তিনি আরও বলেন, ‘তোমাদের স্বপ্ন যা-ই হোক, তোমরা সমাজ ও দেশের মানুষের কল্যাণে কাজ করবে। তোমাদের হাতেই আগামীর ভবিষ্যৎ। ’মিথিলা বলেন, ‘মনে হচ্ছে, আমি স্বপ্ন দেখছি। আসলে এ অনুভূতি প্রকাশ করা কঠিন। এত দূর আসতে আমাকে অনেক পরিশ্রম করতে হয়েছে। এখন মনে হচ্ছে, আমার পরিশ্রম সার্থক হয়েছে। ’গ্র্যান্ড ফিনালে অনুষ্ঠানে প্রতিযোগীরা আকর্ষণীয় ক্যাটওয়াকে অংশ নেন। এ ছাড়া চ্যানেল আই সেরা নাচিয়েদের সঙ্গে নৃত্য পরিবেশন করেন সেরা পাঁচ প্রতিযোগী। লাক্স-চ্যানেল আই সুপারস্টার মেহজাবিন ও সেরা নাচিয়ে তুষারের মঞ্চ পরিবেশনা দর্শকদের মুগ্ধ করে। অনুষ্ঠানে সংগীত পরিবেশন করেন কুমার বিশ্বজিৎ, চ্যানেল আই সেরাকণ্ঠের তারেক ও নাবিলা। নৃত্য পরিবেশন করে তানজিল ও ঈগল ড্যান্স গ্রুপ।
