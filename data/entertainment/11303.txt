
বড় বোনের গাওয়া গানে পর্দায় ছোট বোনকে ঠোঁট মেলাতে দেখা যাবে এবার। সাহাদত হোসেনের অহংকার ছবির একটি গানে কণ্ঠ দিয়েছেন নাজমিন মিমি। আর তাঁরই ছোট বোন বুবলী সেই ছবির নায়িকা।সম্প্রতি রাজধানীর একটি রেকর্ডিং স্টুডিওতে মিমি ও ইমরানের দ্বৈত কণ্ঠে গানটি ধারণ করা হয়। ‘বুকের ভেতর’ শিরোনামে গানটির কথা ও সুর-সংগীত পরিচালনা করেছেন আহমেদ ইমতিয়াজ বুলবুল।মিমি ও বুবলী দুই বোনের কাছে বিষয়টি দারুণ আনন্দের। এ ব্যাপারে মিমি বলেন, ‘বুলবুল ভাই গানটি গাওয়ার আগে সারপ্রাইজের কথা বলেছিলেন আমাকে। কিন্তু পরে বুবলীর মুখ থেকে জানতে পারি আসল ঘটনা।‘এ পর্যন্ত চলচ্চিত্রে প্রায় ৫০০ গান গেয়েছি! কিন্তু অহংকার ছবির এই একটি গানে আটকে গেছি আমি। চলচ্চিত্রে নিজের গাওয়া কোনো গানই আমাকে এত আবেগাপ্লুত করেনি। এই গানটিতে বুবলী ঠোঁট মেলাবে, জানার পর বিষয়টি আমার হৃদয়ের আরও গভীরে জায়গা করে নিয়েছে।’নায়িকা বুবলী এ বিষয়ে বলেন, ‘পর্দায় প্রথম বোনের গাওয়া গানে ঠোঁট মেলাব। এখনো গানটির শুটিং হয়নি। তবে গানটির রেকর্ডিংয়ের খবর জানার পর থেকে এই গান ঘিরে আমার মধ্যে এক অন্য রকম অনুভূতি কাজ করছে। শুটিং হওয়ার পর এই গানটি সারা জীবনের জন্য এক অমূল্য স্মৃতি হয়ে থাকবে আমাদের দুই বোনের কাছে।’
