
একের পর একের শুটিং বাতিল। চরম অপেশাদারি। বড় তারকাদের শুটিংয়ের ডেট দিয়ে শেষ মুহূর্তে নিজেই হাজির না হওয়া...সত্যি কি ধীরে ধীরে পতনের অতলে তলিয়ে যাচ্ছেন কপিল শর্মা? খুব সাধারণ এক পরিবার থেকে উঠে এসে ভারতের শোবিজের সেরা তারকাদের একজন হয়ে উঠেছিলেন এই বিখ্যাত কমেডিয়ান ও সঞ্চালক। তাঁর পারিশ্রমিক দেখে নাকি খানরাও ঈর্ষা করতেন। যত দ্রুত উত্থান, তার চেয়েও দ্রুত পতনের দিকে এগিয়ে যাচ্ছেন কপিল।
পুলিশ কনস্টেবল বাবার সন্তান কপিলকে চোখের মণি বানিয়েছিলেন অগুনতি ভক্ত। কিন্তু পরপর কিছু ঘটনায় রাতারাতি ভিলেনে পরিণত হয়েছেন। শোর রেটিং পড়ছে হু হু করে। সনি বাধ্য হয়েছে কপিল শর্মা শোয়ের পাশাপাশি আরও একটি কমেডি শো চালু করতে। কপিল নিজে মানসিক চাপের কারণে শুটিং স্পটে অসুস্থ হয়ে পড়েছিলেন। নিতে হয়েছিল হাসপাতালে। এত কিছুর পরও নিজের পতন ঠেকাতে সতর্ক হচ্ছেনই না। বরং সর্বশেষ রাতভর পার্টি করে সকালের শুটিংয়ে আসতে পারেননি। অথচ শো তাঁর নিজের, আর তাতে অতিথি হিসেবে হাজির হওয়ার কথা ছিল অজয় দেবগনের ‘বাদশাহো’ ছবির টিমের।কপিল সবচেয়ে বড় ধাক্কা খান সহশিল্পী সুনীল গ্রোভার ও আলী আসগর অভদ্র আচরণের অভিযোগ তুলে কপিল শর্মার শো থেকে বেরিয়ে গেলে। এই শোয়ে কপিলের সমানতালে জনপ্রিয় ছিলেন সুনীল, আসগরের নানি চরিত্রটিও মন জিতেছিল টিভি দর্শকের। পরে সুনীল বেরিয়ে গিয়ে সামাজিক মাধ্যমে বড় একটি খোলা চিঠি লেখেন। যেখানে তারকা হয়ে ওঠা কপিলকে নিজের অতীত ভুলে না যেতে, মাটিতে পা রাখতে পরামর্শ দেন। কিন্তু কপিল সেসব কথা কানে তুলেছেন বলে মনে হয় না।বড় তারকাদের বসিয়ে রাখার ঘটনা অবশ্য এটাই প্রথম নয়। অনেক লেখালেখিও হয়েছে। সালমান খান ও আনুশকা শর্মা এসেছিলেন ‘সুলতান’ ছবির প্রচারণায়। এই দুই বলিউড তারকাকেও নাকি এক ঘণ্টা অপেক্ষা করিয়ে রাখেন কপিল। শাহরুখ খানকেও কপিলের অপেশাদার আচরণের শিকার হতে হয়। ২০১৬ সালের ‌‘ফিল্মফেয়ার অ্যাওয়ার্ড’-এ শাহরুখের সঙ্গে একটি কাওয়ালির পারফরম্যান্স ছিল কপিলের। যার মহড়ার জন্য স্বয়ং বলিউডের বাদশাকেও এক ঘণ্টা অপেক্ষা করিয়ে রাখেন কপিল।এরপর থেকে সালমান কপিলকে রীতিমতো এড়িয়ে চলা শুরু করেন। ‘টিউবলাইট’ ছবির প্রচারণায় কপিলের শোতে আসতে নারাজ ছিলেন। এরপর পরেশ রাওয়াল আসেন ‘গেস্ট ইন লন্ডন’ ছবির প্রচারের জন্য। সেই শুটিং বাতিল হয় তাঁর শারীরিক অসুস্থার কারণে। এমনকি শাহরুখ খান ও ইমতিয়াজ আলীকে ফিরে যেতে হয় ‘যাব হ্যারি মেট সেজল’ ছবির প্রচার পর্বের শুটিংয়ে এসে। ‘মুবারাকা’, ‘পোস্টার বয়েজ’-এর অভিনেতারাও কপিলের অপেশাদার আচরণের শিকার হন। ‘ওকে জানু’র প্রচার পর্বের শুটিংয়ে এসে শ্রদ্ধা কাপুর ও আদিত্য রায় কাপুর প্রায় পাঁচ ঘণ্টা কপিলের অপেক্ষায় থাকেন।এবার এর শিকার হলেন ‘বাদশাহো’ ছবির তারকারা। অজয়, ইমরান হাশমি, ইলিয়েনা ডিক্রুজ এবং এষা গুপ্তা এসেছিলেন আসন্ন ছবির প্রচারণার জন্য। শুটিং শুরু হওয়ার কথা ছিল বেলা ১১টায়। এমনকি আগের দিন রাতেও কপিলের টিম জানায় কপিল সময়মতো সেটে যাবেন। ‘বাদশাহো’ ছবির তারকারা শুটিংয়ের উদ্দেশ্যে বের হওয়ার আগেও জানতে পারেন কপিল এখন রাস্তায়। এমনকি কপিল যে হোটেলে আছেন, সেটি শুটিং স্পট থেকে মাত্র ১৫ মিনিটের দূরত্বে।কিন্তু ছিল অন্য গল্প। কপিল রাতভর পার্টিতে মশগুল ছিলেন। সময়মতো ঘুম থেকে উঠতে পারেননি। তাঁর তৈরি হয়ে সেটে আসতে আরও ঘণ্টা দু-এক সময় লাগবে বলে জানা যায়। আর সেটি বেমালুম চেপে চান কপিলের কর্মীরা। ১৫ মিনিট অপেক্ষা করে অজয় তাঁর ‘বাদশাহো’ টিম নিয়ে সেট ছেড়ে বেরিয়ে যান। অজয় খেপে আগুন।জনপ্রিয় এই টিভি তারকা কপিলের অপেশাদার আচরণে নানা প্রশ্ন ঘুরপাক খাচ্ছে। আর সেটে কেনই বা বারবার অসুস্থ হয়ে পড়ছেন? অনেকের মতে, তাঁর জনপ্রিয় টিভি শোর টিআরপি ধীরে ধীরে কমে যাওয়ার চাপ নিতে পারছেন না। স্নায়ুচাপে ভুগছেন এই সঞ্চালক। আবার অনেকের ধারণা, এর পুরোটাই নাটক। পেছনে আছে কপিলের বেহিসেবি জীবনযাপন। খ্যাতির মোহে মাথা ঘুরে গেছে তাঁর। কারণ যা-ই হোক, এখন প্রশ্ন, ধীরে ধীরে কপিল কি তলিয়ে যাবেন পতনের অতলে?
