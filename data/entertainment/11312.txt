
সাবেক প্রেমিক জুটি সালমান খান আর ক্যাটরিনা পাঁচ বছর পর আবার একসঙ্গে বড় পর্দায় ফিরছেন। এবার তাঁরা জুটি বেঁধেছেন ‘এক থা টাইগার’ ছবির সিকুয়েল ‘টাইগার জিন্দা হ্যায়’-এ। দুজনের প্রেমের সম্পর্ক না থাকলেও বন্ধুত্বের সম্পর্ক ঠিকই রয়েছে। দুজন দুজনকে নিয়ে তাই মাঝেমধ্যে রসিকতা করতেও ছাড়েন না। 
সম্প্রতি আইফা অ্যাওয়ার্ডের জন্য এক সংবাদ সম্মেলনে হাজির হয়েছেন সালমান ও ক্যাটরিনা। ছিলেন আলিয়া ভাটও। সেখানে সালমানকে এক সাংবাদিক জিজ্ঞেস করেন, ‘আলিয়া ভাটের সঙ্গে কাজ করার ইচ্ছা আছে?’ সাল্লু বলেন, আলিয়ার বাবার চরিত্রে হলে হয়তো করতে পারেন। মন্তব্যটি নিতান্তই মজার ছলে করেছেন ৫১ বছর বয়সী এই অভিনেতা। সুযোগ বুঝে ক্যাটও রসিকতা করেন। সেই সাংবাদিককে তিনি বলেন, ‘দয়া করে আলিয়ার জন্য বরুণ ধাওয়ানের কথা ভাবুন। সালমানকে শুধুই আমার জন্য ছেড়ে দিন।’  সালমানের সঙ্গে সম্পর্ক ভেঙে রণবীর কাপুরের সঙ্গে প্রেমে জড়িয়ে ছিলেন ক্যাট। আজ সেই সম্পর্কও অতীত। রণবীরের সঙ্গে ‘ব্রেক আপের’ পর থেকে সাবেক প্রেমিক সাল্লুর সঙ্গেই যেন একটু খাতির দেখা যাচ্ছে তাঁর। সূত্র : হিন্দুস্তান টাইমস
