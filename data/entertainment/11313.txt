
নাচে উত্তরাধুনিক পশ্চিমা রীতির সঙ্গে মিশেছে উপমহাদেশীয় রীতি। রায়বেশে, মণিপুরি, কত্থক, ভরতনাট্যম, কনটেম্পরারি সেখানে মিলেমিশে একাকার। বাংলাদেশ ও যুক্তরাষ্ট্রের মধ্যে সাংস্কৃতিক বিনিময়ের অংশ হিসেবে গতকাল বৃহস্পতিবার সন্ধ্যায় ‘লুকিং ফরোয়ার্ড টু দ্য পাস্ট’ নামের নৃত্যানুষ্ঠানে সেসবের দেখা মিলল।বাংলাদেশে মার্কিন দূতাবাসের সহায়তায় এতে নাচ পরিবেশন করে যুক্তরাষ্ট্রের স্পেকট্রাম ডান্স থিয়েটার ও বাংলাদেশের সাধনা। শিশু একাডেমীর মূল মঞ্চে ডোনাল্ড বার্ডের পরিচালনায় চার পর্বের এই নৃত্যানুষ্ঠানের প্রধান শিল্পী ছিলেন বার্ডেরই সহযোগী শ্যাডো মিন্ট্রোন ও সাধনার অমিত চৌধুরী। তাঁদের সঙ্গে ঢাকা ও চট্টগ্রামের তরুণ শিল্পীরা নৃত্য পরিবেশন করেন।প্রথম পর্বে বাংলাদেশি নাচ রায়বেশে, ইউরোপীয় আধুনিক কনটেম্পরারি, আমেরিকান জ্যাজ পরিবেশন করেন শিল্পীরা। সঙ্গে ছিল উপমহাদেশীয় ধ্রুপদি নাচ ভরতনাট্যম ও ইউরোপীয় ব্যালে।দ্বিতীয় পর্বে মণিপুরি ও কনটেম্পরারির মধ্য দিয়ে অশুভ শক্তিকে পরাজিত করার দৃশ্য দেখানো হলো। তৃতীয় পর্বে ভরতনাট্যম, কনটেম্পরারি, কত্থক মিলে বিমূর্তায়নের খেলা। শেষ পর্বে আসে সামাজিক নাগরিক উপাদান। সেখানে দেখা মেলে ঢাকার রাস্তার বাস্তবতা।অনুষ্ঠান শুরুর আগে বক্তব্য দেন মার্কিন রাষ্ট্রদূত মার্শা স্টিফেনস ব্লুম বার্নিকাট, সাধনার পক্ষে কথা বলেন নৃত্যশিল্পী লুবনা মরিয়ম এবং স্পেকট্রামের পরিচালক ডোনাল্ড বার্ড।
