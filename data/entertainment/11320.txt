
বিডিআর বিদ্রোহে নিহত বীর সেনানীদের প্রতি শ্রদ্ধা জানাতে নিক্কণ নৃত্য শিল্পীগোষ্ঠী গতকাল সন্ধ্যায় রাজশাহীতে এক নৃত্যালেখ্য আয়োজন করে। রাজশাহী নগরের ভিক্টোরিয়া সড়কের নিক্কণ মিলনায়তনে সন্ধ্যা সাতটায় ‘হে বীর ক্ষমা করো মোদের অপারগতা’ নামের অনুষ্ঠানটি হয়।হাসিব পান্নার সভাপতিত্বে আয়োজিত অনুষ্ঠানে প্রধান অতিথি ছিলেন বিশিষ্ট সমাজসেবী শাহীন আক্তার, রাজশাহী মেডিকেল কলেজ হাসপাতালের চিকিৎসক শিপ্রা চৌধুরী ও রাজশাহী বিদ্যুৎ উন্নয়ন বোর্ডের নির্বাহী প্রকৌশলী জাহাঙ্গীর আলম। অনুষ্ঠানে শোকার্ত পরিবারের পক্ষ থেকে বিডিআর বিদ্রোহে শহীদ লে. কর্নেল এনায়েতের স্ত্রীর বড় ভাই এনামুল কবির উপস্থিত ছিলেন। অনুষ্ঠানের সঞ্চালক ছিলেন ওয়ালিউর রহমান।প্রধান অতিথি শাহীন আক্তার বলেন, ‘২০০৯ সালের আজকের এই দিনে শহীদ সেই বীর সেনানীদের জন্য আমরা আজও শোকাহত। আমরা এই অনুষ্ঠান থেকে সেই সব শোকসন্তপ্ত পরিবারের প্রতি গভীর সমবেদনা জানাই।’আলোচনা অনুষ্ঠান শেষে ছিল নৃত্যালেখ্য। এতে অংশ নেয় প্রিয়াঙ্কা, শান্ত, উপমা, জয়িতা, ঐশী উর্বশী, রুপন্তি, ইয়াশা সমৃদ্ধি, ঈশ্বরী, পায়েল, ইথিকা, অর্চি, মাহি, সূচী ও নিশি।শিল্পীদের নাচের মুদ্রায় ফুটে ওঠে একধরনের বিষণ্নতা ও শোকের আবহ। এর মাধ্যমে শহীদ সেনানীদের প্রতি শোক প্রকাশ করা হয়। তাঁদের স্মৃতির প্রতি গভীর শ্রদ্ধা জানানো হয়। নৃত্যালেখ্যটি পরিচালনা করেন হাসিব পান্না ও আয়েশা আক্তার।
