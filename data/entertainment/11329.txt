
এক ‘বাহুবলী’ সিনেমাই তেলেগু অভিনেতা প্রভাসকে এতটাই জনপ্রিয়তা এনে দেয় যে বলিউড নায়িকাদের কেউ কেউ তাঁর সঙ্গে দেখা করার জন্য উদ্‌গ্রীব থাকতেন। এই যেমন, বেশ কিছুদিন আগে এ অভিনেতাকে এক নজর দেখার আকাঙ্ক্ষার কথা ভারতীয় সংবাদমাধ্যমের কাছে প্রকাশ করেছিলেন শ্রদ্ধা কাপুর। এবার তাঁরা দুজন ‘সাহো’ নামের একটি সিনেমায় অভিনয়ের জন্য চুক্তিবদ্ধ হন। এ সিনেমায় অভিনয় করার সুযোগ পেয়ে নিজের উচ্ছ্বাসের কথা জানালেন শ্রদ্ধা।
‘সাহো’ সিনেমার সুবাদে এক হয়েছেন বলিউড অভিনেত্রী শ্রদ্ধা কাপুর ও ‘বাহুবলী’ দিয়ে তুমুল আলোচিত হওয়া প্রভাস। কিছুদিন আগে এই দুই নায়ক-নায়িকা একসঙ্গে নানা পদের খাবার খেয়েছেন। আড্ডাও দিয়েছেন চুটিয়ে। যাঁর সঙ্গে একসময় দেখা করার সুযোগই ছিল অনিশ্চিত, তাঁর সঙ্গে এমন সময় কাটাতে পেরে আহ্লাদে আটখানা ছিলেন শ্রদ্ধা। আপ্যায়নের স্থিরচিত্র শ্রদ্ধা তাঁর ইনস্টাগ্রামে প্রকাশ করেছেন। এবার সহশিল্পীকে শ্রদ্ধা কাপুরের নতুন সিনেমা ‘হাসিনা পার্কার’ মুক্তি উপলক্ষে শুভকামনা জানাতে নিজের ফেসবুক পেজ বেছে নিলেন। সেখানে শ্রদ্ধার উদ্দেশে গতকাল বৃহস্পতিবার প্রভাস লিখেছেন, ‘শুভকামনা শ্রদ্ধা। নতুন সিনেমা “হাসিনা পার্কার” অনেক সফলতা বয়ে আনুক।’
‘হাসিনা পার্কার’ ছবিটি অপরাধ জগতের ডন হিসেবে পরিচিত দাউদ ইব্রাহিমের বোন ‘হাসিনা’র জীবনের ওপর ভিত্তি করে নির্মাণ করা হয়েছে। এ ছবিতে দাউদের চরিত্রে অভিনয় করেছেন শ্রদ্ধা কাপুরের ভাই সিদ্ধান্ত কাপুর। হাসিনার স্বামীর চরিত্রে আছেন অঙ্কুর ভাটিয়া। এ সিনেমায় হাসিনার চরিত্রের জন্য শ্রদ্ধা কাপুর ভীষণ পরিশ্রম করেছেন বলে জানান পরিচালক অপূর্ব লাখিয়া। তিনি জানান, চরিত্রটি ফুটিয়ে তোলার জন্য হাসিনার পরিবারের সঙ্গে শ্রদ্ধা অনেক সময় কাটিয়েছেন। তাঁদের থেকে দাউদের বোনের সম্পর্কে নানা তথ্য সংগ্রহ করতেন। এই চরিত্রের জন্য প্রচুর হোমওয়ার্ক করেছেন শ্রদ্ধা। ছবিতে তিনি চার সন্তানের মা। তাই মাতৃত্ব অনুভব করতে তিনি রাতের পর রাত জেগে ইউটিউবে গর্ভাবস্থা সম্পর্কিত নানান ভিডিও দেখেছে।
‘বাহুবলী’ সিনেমার পর নতুন আরেকটি ছবিতে চুক্তিবদ্ধ হয়েছেন প্রভাস। ভক্তদের সবার ধারণা ছিল, এ সিনেমায়ও নায়িকা হিসেবে থাকবেন আনুশকা। কিন্তু শারীরিক ওজন বেশি থাকায় তাঁকে নেওয়া হয়নি বলে জানা যায়। পরে পরিচালক প্রভাসের বিপরীতে বলিউড অভিনেত্রী শ্রদ্ধা কাপুরকে অভিনয়ের ব্যাপারে চূড়ান্ত করেন। আর এতেই নাখোশ হয়েছেন প্রভাস-ভক্তরা। ভারতীয় সংবাদমাধ্যম বলিউড লাইফে এ নিয়ে একটি জরিপও হয়। সেখানে বেশির ভাগ ভোটার শ্রদ্ধাকে নেওয়ায় অখুশি হন।
হিন্দি, তামিল ও তেলেগু—এই তিন ভাষায় নির্মিত হবে ‘সাহো’ সিনেমাটি। হিন্দি ভাষায় এটি প্রভাসের প্রথম সিনেমা। অন্যদিকে শ্রদ্ধা কাপুরেরও তেলেগু ভাষায় প্রথম সিনেমা এটি।
