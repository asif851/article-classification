
প্রত্যেক অভিনেতার স্বপ্ন থাকে নামকরা অমুক বা তমুক পরিচালকের সঙ্গে কাজ করার। কিন্তু কিছু কিছু অভিনেতা নিজেদের এমন জায়গায় নিয়ে যান, পরিচালকেরাই স্বপ্ন দেখেন সেই অভিনেতাটিকে পরিচালনা করার। অমিতাভ বচ্চন যেমন। ব্রিটিশ পরিচালক পিটার ওয়েবার বলছেন, তাঁর স্বপ্ন, একদিন তাঁর ছবিতে অভিনয় করবেন অমিতাভ।গার্ল উইথ আ পার্ল ইয়াররিং ছবির জন্য খ্যাত ওয়েবার বলেছেন, ‘আমি অমিতাভ বচ্চনের সঙ্গে কাজ করতে চাই। কে না চায়! তিনি জীবন্ত কিংবদন্তি। তিনি অবিশ্বাস্য। ভারত এবং ইংল্যান্ড দুই সংস্কৃতির উপাদান আছে এমন একটা ছবি নিয়ে তাঁর সঙ্গে কাজ করতে চাই। সেটা হলে দারুণ কিছু হবে।’ভারত সফরে আসা ওয়েবার অবশ্য স্বীকার করেছেন, হালের ভারতীয় ছবি খুব একটা দেখা না হলেও সত্যজিৎ রায় আর গুরু দত্তের সময়টার অনেক ছবিই তাঁর দেখা। পিটিআই।
