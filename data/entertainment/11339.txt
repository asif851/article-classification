
অনেক প্রতীক্ষার পর অবশেষে মুক্তি পেতে যাচ্ছে ‘পূর্ণদৈর্ঘ্য প্রেমকাহিনি’ চলচ্চিত্রের অডিও অ্যালবাম।সম্প্রতি অডিও প্রযোজনা সংস্থা লেজার ভিশন এ ছবির সঙ্গে যুক্ত হয়েছে।আসছে ৫ অক্টোবর বর্ণাঢ্য আয়োজনের মাধ্যমে লেজার ভিশন মুক্তি দেবে এই চলচ্চিত্রের গানের অ্যালবাম। সাফিউদ্দিন সাফি পরিচালিত ছবিটির সব কটি গান লিখেছেন কবির বকুল।অ্যালবামের নয়টি গানের মধ্যে আটটিরই সুর ও সংগীত পরিচালনা করেছেন শওকত আলী ইমন।আর ‘আমি নিঃস্ব হয়ে যাব’ গানটির সংগীত পরিচালনা করেছেন কৌশিক হোসেন তাপস।চন্দন সিনহার গাওয়া এই গানটি এরই মধ্যে বিভিন্ন টিভি চ্যানেলের পাশাপাশি ইউটিউব ও ফেসবুকে মুক্তি দেয়া হয়েছে।সর্বশেষ তথ্য অনুযায়ী, ইউটিউবে এ গানটি ১৫ হাজার ২৫৬ জন দর্শক দেখেছেন।
ছবির অন্য গানগুলোতে কণ্ঠ দিয়েছেন এস আই টুটুল, মুন্নী, ন্যান্সি, পুলক, সোনিয়া, কিশোর, রন্টি, মুহিন, তাসিফ ও শাকিব খান।রুম্মান রশীদ খানের লেখা চিত্রনাট্যে ছবিটি প্রযোজনার দায়িত্বে আছে ফ্রেন্ডজ মুভিজ ইন্টারন্যাশনাল।ছবিটির বিভিন্ন চরিত্রে রয়েছেন শাকিব খান, জয়া আহসান, আরেফিন শুভ, রাজ্জাক, আনোয়ারা, সোহেল রানা, ববিতা, সুব্রত, দিতি, সাজু খাদেম, মিমো প্রমুখ।ডায়মন্ড ওয়ার্ল্ড নিবেদিত ‘পূর্ণদৈর্ঘ্য প্রেমকাহিনি’ মুক্তি পাচ্ছে আসছে ঈদ মৌসুমে। 
 
