
‘বিগ বি’ অমিতাভ বচ্চন হাসপাতালে ভর্তি ‘ট্র্যাজেডি কিং’খ্যাত অভিনেতা দিলীপ কুমারের স্ত্রী সায়রা বানুর কাছ থেকে গতকাল সোমবার ছবিসহ একটি খুদে বার্তা পেয়েছেন। হাসপাতালের বিছানায় শোয়া দিলীপ কুমারের একটি ছবি তুলে সায়রা বানু সেই ছবিসহ অমিতাভকে লিখে পাঠিয়েছেন, ‘দিলীপ সাহেবের পক্ষ থেকে ভালোবাসা’।এমন বার্তা পেয়ে অমিতাভ বচ্চন আবেগে আপ্লুত। বিগ বি তাঁর টুইটার অ্যাকাউন্টে লিখেছেন, ‘এ এক আনন্দ আর গর্বের মুহূর্ত। সায়রা বানু আমাকে এই ছবি পাঠিয়েছেন। “দিলীপ সাহেবের পক্ষ থেকে ভালোবাসা”।’ভারতের কিংবদন্তি অভিনেতা দিলীপ কুমার জ্বর, সংক্রমণ ও শ্বাস-প্রশ্বাসের সমস্যা নিয়ে মুম্বাইয়ের লীলাবতী হাসপাতালে ভর্তি হয়েছিলেন গত শনিবার। এই বর্ষীয়ান অভিনেতার অসুস্থতার খবর পেয়ে তাঁর বলিউডের সহকর্মীরা বিচলিত হয়ে পড়েন।দিলীপ কুমারের অসুস্থতার খবর জানার পর থেকেই এ অভিনেতার দ্রুত সুস্থতা কামনা করে ‘বিগ বি’ অমিতাভ, ঋষি কাপুরের মতো তারকারা সামাজিক যোগাযোগমাধ্যমে দিলীপ কুমারের ছবি পোস্ট করতে থাকেন।গতকাল লীলাবতী হাসপাতালের একজন চিকিৎসক জানান, এখন সুস্থ হয়ে উঠছেন দিলীপ কুমার। তিনি এখন শঙ্কামুক্ত। দু-এক দিনের মধ্যেই হাসপাতাল থেকে মুক্তি পাবেন তিনি।প্রসঙ্গত, অমিতাভ বচ্চন ও দিলীপ কুমার ১৯৮২ সালে ‘শক্তি’ ছবিতে একসঙ্গে অভিনয় করেছিলেন। এনডিটিভি।
