
‘ভালোবাসার রং’, ‘অন্যরকম ভালোবাসা’ এই দুটি ছবি দিয়ে ঢাকাই চলচ্চিত্রে অভিষেক ঘটেছিল আলোচিত জুটি বাপ্পি-মাহির। ঢাকার প্রেক্ষাগৃহে  আবারও আসছে বাপ্পি-মাহি অভিনীত চলচ্চিত্র। এই জুটির এবারের চলচ্চিত্রটির নাম ‘তবুও ভালোবাসি’। মনোয়ার এহতেশাম প্রযোজিত এ ছবিটি পরিচালনা করেছেন মনতাজুর রহমান আকবর।জানা গেছে, বাপ্পি-মাহি অভিনীত ‘তবুও ভালোবাসি’ ছবিটি একসঙ্গে দেশের প্রায় অর্ধশতাধিক প্রেক্ষাগৃহে একযোগে মুক্তি পাচ্ছে। ব্যতিক্রমী গল্প, ভিন্ন ভিন্ন গান, বৈচিত্র্যময় লোকেশন এবং নতুন ঘরানার আইটেম গান— সবমিলিয়ে দর্শকদের আবার নতুন উন্মাদনা সৃষ্টি করবে বলে মনে করছেন ছবির পরিচালক, অভিনয়শিল্পী এবং কলাকুশলীরা।ছবিটি নিয়ে পরিচালক মনতাজুর রহমান আকবর জানিয়েছেন, ‘নিজের ছবি নিয়ে মন্তব্য করা থেকে বিরত থাকার চেষ্টা করি আমি। আমি কেমন করলাম—এটা দর্শকের বিবেচনার বিষয়। শুধু এটুকু বলব, গল্প, লোকেশন ও চিত্রনাট্যের কারণে ‘‘তবুও ভালোবাসি’’ আমার কাছে বিশেষ একটা ছবি হয়ে থাকবে।’
বাপ্পী-মাহিও তাঁদের এই তৃতীয় ছবিটিকে প্রথম দুই ছবির চেয়ে অনেক গুণ বেশি স্বচ্ছ এবং নির্মল বিনোদনের ছবি বলেই মন্তব্য করেছেন।এ প্রসঙ্গে বাপ্পি বলেন, ‘চলচ্চিত্রে আমার আর মাহির শুরুটা একসঙ্গেই। প্রথম থেকেই আমাদের মধ্যে সহজ, সাবলীল একটা বোঝাপড়া তৈরি হয়ে গেছে। এজন্য আমরা অনেক স্বাভাবিক এবং জড়তাহীন ভাবে কাজ করতে পারি। নতুন ছবিটি আগের তুলনায় আরো বেশি ভালো হয়েছে। দর্শকরা ছবিটি দেখলেই তা বুঝতে পারবেন।’মাহি বলেন, ‘ছবির গল্পের কথা না হয় বাদই দিলাম। ছবির লোকেশন, চিত্রনাট্য, গানগুলোও অনেক চমত্কার মনে হয়েছে আমার কাছে। সবমিলিয়ে দর্শকদের ছবিটি নির্মল বিনোদন দেবে বলেই আমার বিশ্বাস।’আবদুল্লাহ জহীরের লেখা কাহিনির এ ছবিটিতে বাপ্পি-মাহি ছাড়া আরও অভিনয় করেছেন সুব্রত, দিতি, অমিত হাসান, মিজু আহমেদ, রেহেনা জলি, গুলশান আরা, সাইফ, পুষ্পি, ববি, কিরণ পুরী, মনির পারভেজ প্রমুখ। এছাড়া ছবিটির আইটেম গানে পারফর্ম করেছেন লাক্স তারকাখ্যাত বিপাশা।‘তবুও ভালোবাসি’ ছবির নৃত্য পরিচালনা করেছেন মাসুম বাবুল। গান লিখেছেন আহমেদ ইমতিয়াজ বুলবুল, শওকত আলী ইমন, আব্দুল আজিজ, শফিক তুহিন এবং ফুয়াদ। যৌথভাবে সুর ও সংগীত পরিচালনা করেছেন আহমেদ ইমতিয়াজ বুলবুল, ফুয়াদ, শওকত আলী ইমন, শফিক তুহিন এবং ইমন সাহা।
