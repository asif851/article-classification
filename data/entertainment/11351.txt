
প্রথম সপ্তাহেই ভারতের সবচেয়ে ব্যয়বহুল চলচ্চিত্র ‘বাহুবলী’র আয় ১০০ কোটি রুপি ছাড়িয়েছে। এখন পর্যন্ত ছবিটির আয় ১২০ কোটি রুপি। আজ বুধবার এনডিটিভিতে প্রকাশিত এক সংবাদে এ তথ্য জানা গেছে। গত বৃহস্পতিবার তেলেগু, তামিল ও হিন্দি ভাষায় মুক্তি পেয়েছে ছবিটি।
‘‘বাহুবলী’র’ এ আয় পুরো বিশ্ব থেকেই। তবে ভারতের যেসব স্থানে চলচ্চিত্রটি তেলেগু ভাষায় মুক্তি পেয়েছে, সেসব স্থান থেকেই চলচ্চিত্রটি ৬৫ কোটি রুপি আয় করেছে। এস এস রাজামৌলি পরিচালিত এ চলচ্চিত্রটি নির্মাণ করতে ব্যয় হয় ২৫০ কোটি রুপি। গত বৃহস্পতিবার বিশ্বব্যাপী চার হাজার সিনেমা হলে ছবিটি মুক্তি দেওয়া হয়। মুক্তির প্রথম দিনেই ৫০ কোটি রুপি আয় করে মুক্তির প্রথম দিনে আয়ে আগের রেকর্ড ভেঙে দেয় রাজামৌলির ‘বাহুবলী’। এর আগে শাহরুখ খান অভিনীত চলচ্চিত্র ‘হ্যাপি নিউ ইয়ারের’ দখলে রেকর্ডটি ছিল।
২০১৩ সালে অন্ধ্র প্রদেশের হায়দরাবাদে এই চলচ্চিত্রটির নির্মাণকাজ শুরু হয়। তবে মুক্তির আগে থেকেই চলচ্চিত্র অনুরাগী, বোদ্ধা-সমালোচকদের মাঝে ব্যাপক আলোচনার সৃষ্টি করে ‘বাহুবলী’। আর মুক্তি পাওয়ার পর এ চলচ্চিত্রের টিকিট সংগ্রহ করতে দেড় কিলোমিটার লম্বা সারিও তৈরি হয়।
তেলেগু ছবির জনপ্রিয় নায়ক প্রভাস ছাড়াও এ চলচ্চিত্রে আরও অভিনয় করেছেন রানা দুগ্গুবাতী, তামান্না ভাটিয়া ও আনুষ্কার শেট্টি।
আরও পড়ুন: ২৫০ কোটি রুপির ‘বাহুবলী’ নিয়ে ভারতে হইচইভারতের সবচেয়ে ব্যয়বহুল ছবির গল্প
