
‘ওকে ধন্যবাদ দেব, নাকি ভালোবাসি বলব—বুঝতে পারছি না।  আল্লাহ তাঁকে দীর্ঘজীবী করুন আর সুস্থ রাখুন। আর এভাবে কিছুদিন পরপর আমাকে ট্রিট দেওয়ার ইচ্ছা বহাল রাখুক।’ স্বামী মোশাররফ করিমের সঙ্গে ঘুরতে গিয়ে এভাবেই নিজের অনুভূতি ব্যক্ত করলেন তাঁর স্ত্রী ও অভিনয়শিল্পী রোবেনা রেজা জুঁই। গত শনিবার দুপুরে মোশাররফ করিম ও জুই শুধু বেড়ানোর জন্য কক্সবাজার উড়াল দেন।
নাটক আর টেলিছবির শুটিংয়ের গত কয়েক বছরে অসংখ্যবার কক্সবাজার গেছেন মোশাররফ করিম ও জুঁই। শুটিংয়ের কাজ শেষে আবার ব্যাগ গুছিয়ে তাঁদের ছুটতে হয় ঢাকার উদ্দেশে। বিয়ের পর কবে তাঁরা দুজন একসঙ্গে শুধুই ঘুরতে গেছেন, তা মনে করতে পারেননি জুঁই। তাই এবার শুধুই বেড়াতে গিয়ে খুবই উচ্ছ্বসিত মোশাররফ-জুঁই দম্পতি।
কক্সবাজার থেকে প্রথম আলোকে জুঁই বলেন, ‘অনেক দিন ধরে ভাবছি দুজন কোথাও ঘুরতে যাব, কিন্তু সময় হয়নি। এবার মোশারফের কারণে তা সম্ভব হলো। ইচ্ছে ছিল নেপাল যাব, কিন্তু সময় অতটা পাইনি। তাই কক্সবাজার ছুটলাম। আমাদের দুজনের এই জায়গাটা খুব পছন্দ।’
জানা গেল, মোশাররফ ও জুঁইয়ের পছন্দে নাকি তেমন পার্থক্য নেই। জুঁই বললেন, ‘আমাদের দুজনের পছন্দ কাছাকাছি, খালি সমস্যা হয় মোশাররফের সময় বের করা নিয়ে। হঠাৎ সময় বের করতে পরলেও দূরে কোথাও যাওয়ার পরিকল্পনা করা যায় না।’
কক্সবাজার ঘুরতে যাওয়ার আগে মোশাররফ করিম ও জুঁই ‘ঝামেলা আনলিমিটেড’ ধারাবাহিক নাটকের শুটিং করেন। নাটকটির পরিচালক শামীম জামান।
কিছুদিন আগে পুবাইলে শুটিং সেটে হঠাৎ অসুস্থ হয়ে পড়েন জনপ্রিয় তারকা মোশাররফ করিম। এরপর চিকিৎসকের পরামর্শে টানা এক সপ্তাহ পূর্ণ বিশ্রামে ছিলেন তিনি। এখন তিনি সম্পূর্ণ সুস্থ। শুটিংয়ে ফিরেছেন। কাজ থেকে কয়েক দিনের বিরতি নিয়ে স্ত্রী জুঁইকে নিয়ে অবকাশ যাপনের জন্য কক্সবাজারে ছুটে যান।
মোশাররফ করিমের সঙ্গে জুঁইয়ের পরিচয় ২০০০ সালে। বছর চারেক পর তাঁদের বিয়ে হয়। তাঁদের একমাত্র ছেলে রোবেনা রায়ান করিম।
