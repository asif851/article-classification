
সঞ্জয় দত্ত এখন দিল্লির আগ্রায় ‘ভূমি’ ছবির শুটিং করছেন। কিছুদিন আগেও স্ত্রী-সন্তানদের নিয়ে বাইকে চেপে ঘুরে বেড়িয়েছেন আগ্রার অলিগলিতে। সেখানে সময় ভালোই কাটছিল শুটিং ইউনিটের। কিন্তু গত বৃহস্পতিবার তুচ্ছ ঘটনাকে কেন্দ্র করে সিনেমার সেটে গোলমাল বেধে যায়। সঞ্জয়ের দেহরক্ষীর সঙ্গে কয়েকজন গণমাধ্যমকর্মীর হাতাহাতি পর্যন্ত হয়। ঘটনা জানার পর সঞ্জয় দত্ত দুঃখ প্রকাশ করেন।
ঘটনাটি ঘটে শুটিং সেটেই। আগ্রার একটি ভিআইপি রোডে ‘ভূমি’ ছবির শুটিং চলছিল। গণমাধ্যমকর্মীরা সেখানে ভিড় করলে তাঁদের নিয়ন্ত্রণ করতে যান সঞ্জয়ের ব্যক্তিগত দেহরক্ষী। লোকজন ধাক্কাধাক্কি করতে থাকলে একপর্যায়ে তাঁদের সঙ্গে হাতাহাতি হয়। এরপর এক সাংবাদিক সিনেমা ইউনিটের বিরুদ্ধে অভিযোগ করেন।
যদিও সঞ্জয় জানান, ঘটনার সময় তিনি সেখানে উপস্থিত ছিলেন না। তার কিছুক্ষণ আগেই শুটিং শেষ করে তিনি হোটেলে ফিরে গিয়েছিলেন। কিন্তু ঘটনা জানতে পারার সঙ্গে সঙ্গে তিনি সাংবাদিকদের সঙ্গে কথা বলেন এবং তাঁর দেহরক্ষীর পক্ষে থেকে ক্ষমা চান।
‘ভূমি’ পরিচালনা করছেন উমাং কুমার। জেল থেকে মুক্তির পর এটিই সঞ্জয় দত্তের প্রথম ছবি। মুম্বাই মিরর।
 
