
নাটক দিয়েই যাত্রা শুরু নায়িকা পরীমনির। এখন ব্যস্ত চলচ্চিত্র নিয়েই। এর মধ্যে মুক্তি পেয়েছে ‘ভালোবাসা সীমাহীন’ নামের একটি ছবি। সামনের মাসে মুক্তি পাবে আরেকটি ছবি। শুটিং করছেন ১৮টি ছবির আর চুক্তিবদ্ধ হয়ে আছেন ১২টি ছবিতে। এক বছরেরও বেশি সময়ে এত বিপুলসংখ্যক শুটিং ও ছবিতে চুক্তিবদ্ধ হওয়ার কারণে ঢাকাই চলচ্চিত্রে এখন আলোচনায় পরীমনি। কিন্তু বেশ কিছুদিন আগে শুটিং করা ‘এক্সক্লুসিভ এক্সট্রা ব্যাচেলর’ নাটক নিয়ে এই মুহূর্তে বেশ বিপাকেই পড়েছেন তিনি। পরিচালক নতুন করে নাটকটির জন্য শিডিউল চাইলেও এক রকম হিমশিম খেতে হচ্ছে তাঁকে। সবকিছুর পরও নাটকটির শুটিং শেষ করার ব্যাপারেও চিন্তিত পরীমনি। তবে নতুন করে আর কোনো নাটকে অভিনয় করতে চান না তিনি।এ প্রসঙ্গে পরীমনি বলেন, ‘নাটকটির শুটিং করেছিলাম বছর খানেক আগে। তখন আমি চলচ্চিত্রে এতটা ব্যস্ত হইনি। তাই নাটকটির শুটিং করতে খুব বেশি ঝামেলা হয়নি। কিন্তু একটানা কিছুদিন শুটিং করার পর পরিচালক শুটিং বন্ধ রাখেন। মাঝে আবার একবার শিডিউল দিয়েছিলাম কিন্তু তখন অন্য অভিনয়শিল্পীর সঙ্গে শিডিউল না মেলায় শুটিং করা সম্ভব হয়নি। এরপর নাটকটির কাজ নিয়ে আমাকে কিছু জানানো হয়নি। আমিও নাটকটি নিয়ে খুব বেশি মাথা ঘামাইনি। আমি আমার সিনেমার কাজ নিয়ে ব্যস্ত হয়ে পড়ি। ভেবেছি, নাটকটিতে আমার অংশের শুটিং শেষ। আমি এখন চলচ্চিত্রের কাজ নিয়ে বেশি ব্যস্ত। বলতে পারেন দম ফেলার সময়ও পাচ্ছি না। তার পরও পরিচালক যদি মনে করেন যে আমার কিছু অংশের শুটিং বাকি রয়েছে, তাহলে তা অবশ্যই শেষ করে দেব। এ ক্ষেত্রে আমাকে সময় দিতে হবে। আমাকে ছবির শুটিংয়ের মাঝ থেকে সময় বের করতে হবে। আমি কোনোভাবেই চাই না, আমার কারণে কোনো পরিচালক ক্ষতির শিকার হোন।’
‘এক্সক্লুসিভ এক্সট্রা ব্যাচেলর’ নাটকটির পরিচালক বেলাল উদ্দিন। তাঁর মতে, ‘পরীমনির চরিত্রটি ৪০ পর্ব পর্যন্ত শুটিং করা আছে। নাটকের মাঝামাঝি চরিত্রটির ইতি টানতে হলে পরীমনির কিছু দৃশ্যের শুটিং করার প্রয়োজন পড়বে। সেভাবে তাঁর সঙ্গে আমার কথাও হয়েছে। তিনি আমাকে আশ্বস্তও করেছেন।’‘এক্সক্লুসিভ এক্সট্রা ব্যাচেলর’ নাটকটি আরটিভিতে প্রচারের জন্য নির্মিত হয়েছে। এটিতে আরও অভিনয় করেছেন মোশাররফ করিম, মৌসুমী হামিদসহ আরও অনেকে।
