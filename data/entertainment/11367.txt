
বাংলাদেশি বংশোদ্ভূত ব্রিটিশ পরিচালক মনসুর আলীর সংগ্রাম-দ্য মুভিতে অভিনয় করছেন বাংলাদেশের মডেল ও অভিনয়শিল্পী রুহি। এখন ছবিটির শুটিং হচ্ছে লন্ডনে। ছবিতে একজন মুক্তিযোদ্ধার চরিত্রে অভিনয় করছেন বলিউডের অভিনেতা অনুপম খের। রুহি জানান, ৯ ও ১০ আগস্ট সেন্ট্রাল লন্ডনে ছবির শুটিংয়ে অংশ নেন অনুপম খের ও তিনি।গত রোববার রাতে লন্ডন থেকে মুঠোফোনে রুহি বলেন, ‘অনুপম খের আমার প্রিয় একজন অভিনেতা। ছোটবেলা থেকেই তাঁর অভিনয় দেখে আসছি। ভেবেছিলাম শুটিংয়ে হয়তো কাজের আলাপের মধ্যেই আমরা সীমাবদ্ধ থাকব। কিন্তু এর বাইরেও আমাদের নানা বিষয়ে আলাপ হয়েছে।’রুহি আরও বলেন, ‘সেন্ট্রাল লন্ডনের টাওয়ার হিল এলাকায় একটি বাসায় আমি থাকছি। কাজের ফাঁকে জানতে পেরেছি অনুপম খের বাঙালি খাবার পছন্দ করেন। আমি তাঁকে দাওয়াত করি। তিনিও রাজি হয়ে যান। আমি তাঁর জন্য পোলাও, মাছের ঝোল, গরু আর মুরগির ঝাল মাংস রান্না করি। সঙ্গে আরও ছিল বেগুন ভাজা। সব কটি পদই তিনি খেয়েছেন। বেশি পছন্দ করেছেন মাছের তরকারি। খাবার খেয়ে তিনি আমার রান্নার খুব প্রশংসা করেন।’নির্মাতা সূত্রে আগেই জানা গেছে, এ বছরের শেষ দিকে ঢাকায় সংগ্রাম-দ্য মুভি ছবির উদ্বোধনী প্রদর্শনীর আয়োজন করা হবে। তখন অনুপম খেরও ঢাকায় আসবেন।
