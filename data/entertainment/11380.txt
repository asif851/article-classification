
সম্প্রতি ধূমপানকে ‘না’ বলেছেন ঢাকাই চলচ্চিত্রের জনপ্রিয় অভিনেতা শাকিব খান। ধূমপান ছেড়ে দেওয়ার প্রসঙ্গে তিনি বলেন, ‘ধূমপান খুবই বাজে অভ্যাস। অর্থ-স্বাস্থ্য দুটিই নষ্ট করে।’
এফডিসির ২ নম্বর ফ্লোরে চলছিল ‘রাজনীতি’ ছবির শুটিং। এ ছবিতে অভিনয় করছেন শাকিব খান। শুটিংয়ে তখনো শাকিব খানের ডাক পড়েনি, তাই ২ নম্বর ফ্লোরের রূপসজ্জা কক্ষে বসে নানা বিষয়ে কথা হচ্ছিল বাংলাদেশি চলচ্চিত্রের জনপ্রিয় এই নায়কের সঙ্গে। এমন সময় সেখানে ঢোকেন গুণী নির্মাতা আমজাদ হোসেন। সেখানে আরও উপস্থিত ছিলেন ‘রাজনীতি’ ছবির শিল্পনির্দেশক উত্তম গুহ। শাকিবকে ঘিরে সবাই চলচ্চিত্রের নানা দিক নিয়ে কথা বলতে থাকেন। এক সময় আমজাদ হোসেন পকেট থেকে সিগারেট বের করে নিজে নেওয়ার পর আরেকটা এগিয়ে দেন শাকিবের দিকে। বিনয়ের সঙ্গে শাকিব তা নিতে অস্বীকৃতি জানান।সে সময় আমজাদ হোসেনকে শাকিব বলেন, ‘আমি ধূমপান ছেড়ে দিয়েছি। আর ছাড়ার পর এত ভালো লাগছে যে, তা আর বলার নয়।’ তিনি বলেন, ‘ধূমপান ছেড়ে দেওয়ার পর সবকিছু থেকে বেঁচে গেলাম। তিনি বলেন, আমি সবাইকে অনুরোধ করব, পারলে আপনারাও ধূমপান থেকে সরে আসেন। এতে করে নিজেরই লাভটা বেশি। শরীর ভালো থাকলে কাজকর্মে আনন্দ পাওয়া যায় বেশি।’কিন্তু পর্দায় তো আপনাকে ধূমপানের দৃশ্যে অভিনয় করতে হয়, তখন কী করবেন? এমন প্রশ্নের জবাবে শাকিব খান বলেন, ‘সব ধরনের পদ্ধতিই আছে। সেটা অবলম্বন করলেই বেঁচে যাওয়া কোনো সমস্যাই নয়। শরীরটা আগে, তারপরই অন্য সব।’বুলবুল বিশ্বাসের ‘রাজনীতি’ ছবি ছাড়াও শাকিব খান বর্তমানে আরও বেশ কয়েকটি ছবির কাজ নিয়ে ব্যস্ত সময় পার করছেন। এর মধ্যে আছে ‘মেন্টাল’, ‘রাজা ৪২০’ ‘সত্তা’ ও সম্রাট উল্লেখযোগ্য।
