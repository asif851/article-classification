
বিএফডিসির ২ নম্বর ফ্লোরে চলছিল ‘বসগিরি’ ছবির তৃতীয় লটের শুটিং। অ্যাকশন দৃশ্যের শুটিংয়ে নায়িকা বুবলী। জ্বালানো হয়েছিল শক্তিশালী বাতি। এর উত্তাপে সামনের কাপড়ে আগুন ধরে যায়। তাৎক্ষণিকভাবে বিদ্যুৎ–সংযোগ বন্ধ করে না দিলে ঘটে যেত বড় ধরনের দুর্ঘটনা।গতকাল বৃহস্পতিবার রাতের এ ঘটনা নিয়ে আজ শুক্রবার সকালে কথা হয় নবাগত নায়িকা বুবলীর সঙ্গে। তিনি জানালেন, রাতের অ্যাকশন দৃশ্যে একটু বাড়তি বাতির দরকার ছিল। এদিন লটের শেষ দিনের শুটিং। পুরো ইউনিট তখন শুটিংয়ে মগ্ন। লাইটম্যান হঠাৎ খেয়াল করলেন মাত্রাতিরিক্ত গরমে লাইটের সামনে দেওয়া কাপড়ে আগুন ধরে গেছে। আগুনটা ছড়িয়ে গেলে বড় ধরনের দুর্ঘটনা থেকে বাঁচতে পারতেন না ছবির প্রধান নায়িকাসহ ইউনিটের অনেকেই। শবনম বুবলী বললেন, ‘আল্লাহর অশেষ রহমত ছিল বিধায় এ যাত্রায় বেঁচে গেলাম। আর একটু দেরি হলে আগুন চারদিকে ছড়িয়ে যেত। বড় ধরনের দুর্ঘটনায় আমাদের সবারই ক্ষতি হতো।’বৃহস্পতিবার দুপুর পর্যন্ত ঢাকার অদূরে পুবাইলে শাকিব খানের শুটিংবাড়ি জান্নাতে ‘শুটার’ ছবির শুটিংয়ে ব্যস্ত ছিলেন বুবলী। সন্ধ্যায় ‘বসগিরি’ সিনেমার মারপিটের দৃশ্যে যোগ দেন। আজ শুক্রবার পুবাইলের একই জায়গায় শাকিব খানের সঙ্গে শুটিংয়ে অংশ নিয়েছেন তিনি। এরই মধ্যে ‘বসগিরি’ সিনেমার বেশির ভাগ কাজ শেষ। বাকি শুধু গানের দৃশ্য। আগামী মাসের শুরুতে দেশের বাইরে এসব গানের শুটিং হবে বলে জানান নতুন এই নায়িকা।শামীম আহমেদ পরিচালিত ‘বসগিরি’ সিনেমায় প্রথমবারের মতো জুটিবদ্ধ হয়েছেন শাকিব খান-বুবলী। তা ছাড়া এ ছবিতে আরও অভিনয় করছেন কলকাতার অভিনেতা রজতাভ দত্ত, ঢাকার সাদেক বাচ্চু, শিবা সানু, ডিজে সোহেল, সুব্রত প্রমুখ।
