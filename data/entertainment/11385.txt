
কথা ছিল, হুমায়ূন আহমেদের জন্মদিনে মুক্তি পাবে ‘কৃষ্ণপক্ষ’ ছবিটি। তাই শুটিংয়ের কাজও চলছিল দ্রুততার সঙ্গে। একদিকে শুটিং তো অন্যদিকে ডাবিংয়ের কাজ। ‘কৃষ্ণপক্ষ’ সংশ্লিষ্ট সবার ইচ্ছে ছিল, যে করেই হোক হুমায়ূন আহমেদের জন্মদিনেই মুক্তি পাক ছবিটি। কিন্তু সেটা আর হচ্ছে না। রিয়াজের অসুস্থতার কারণে ছবি মুক্তির সব হিসেব বদলে গেছে। ছবিটি মুক্তির তারিখ নিয়ে নতুন করে ভাবতে হচ্ছে ছবি সংশ্লিষ্ট সবাইকে।তবে হুমায়ূনপ্রেমীদের একেবারে হতাশ করছেন না ‘কৃষ্ণপক্ষ’-এর কলাকুশলীরা। আপাতত ছবির পেছনের নানা ঘটনা ও স্থিরচিত্র নিয়ে একটি ওয়েবসাইট চালু করা হচ্ছে। বৃহস্পতিবার সকালে প্রথম আলোর সঙ্গে আলাপকালে এমনটাই জানিয়েছেন কৃষ্ণপক্ষ ছবির সঙ্গে সংশ্লিষ্টদের একজন।সেপ্টেম্বর মাসের ২ তারিখ ঢাকার উত্তরার হৈচৈ শুটিংবাড়িতে শুরু হয় কিংবদন্তি কথাসাহিত্যিক হুমায়ূন আহমেদের ‘কৃষ্ণপক্ষ’ উপন্যাস নিয়ে নির্মিত ছবির শুটিং। প্রথমদিন কৃষ্ণপক্ষের ‘অরু’ চরিত্রের শুটিংয়ে অংশ নেন অভিনেত্রী মাহি। কিছুদিন পরই ‘মুহিব’ চরিত্রের জন্য শুটিংয়ে আসেন অভিনেতা রিয়াজ। শুরু থেকে সবকিছুই চলছিল ঠিকঠাক। ১৯ অক্টোবর হঠাৎ করেই শুটিং স্পটে হার্ট অ্যাটাক হয় রিয়াজের। এরপর তাঁর হৃৎপিণ্ডে একটি রিং (স্টেন্ট) পরানো হয়। এই মুহূর্তে রিয়াজ বাসাতেই আছেন। আগামী দুই তিন দিনের মধ্যে তাঁর হৃৎপিণ্ডে আরেকটি রিং পরানো হতে পারে বলে চিকিৎসকের বরাত দিয়ে প্রথম আলোকে জানিয়েছেন কৃষ্ণপক্ষ ছবির নির্মাতা মেহের আফরোজ শাওন।শাওন বলেন, ‘দেশে এবং দেশের বাইরের কারও জানতে বাকি নেই যে, রিয়াজ ভাই অসুস্থ। হার্ট অ্যাটাকের ওপর তো মানুষের হাত নেই। বিষয়টি এমন নয় যে, ছবিটা আর হচ্ছে না। আর ব্যাপাটি এমনও নয় যে, রিয়াজ ভাইও আর কখনো অভিনয় করতে পারবেন না। আমার বিশ্বাস, দর্শক এই ব্যাপারগুলো অবশ্যই বুঝবেন। আমি মনে করি, আমাদের দর্শকেরা অত্যন্ত বুঝমান। শিগগিরই তাঁদের অপেক্ষার অবসান ঘটবে।
তবে ১৩ নভেম্বর হুমায়ূন আহমেদের জন্মদিনে আমরা কি করব, সে ব্যাপারে বেশ কিছু সিদ্ধান্ত নেওয়া বাকি আছে। ছবি মুক্তি না পেলেও আমরা নতুন কিছু করব এটা নিশ্চিত।’
রিয়াজ ও মাহি ছাড়াও ‘কৃষ্ণপক্ষ’ ছবির অন্য অভিনয়শিল্পীদের মধ্যে আছেন ফেরদৌস, তানিয়া আহমেদ, মৌটুসী বিশ্বাস, আজাদ আবুল কালাম, কায়েস আহমেদ, ফারুক আহমেদ প্রমুখ। ইমপ্রেস টেলিফিল্মের সঙ্গে ‘কৃষ্ণপক্ষ’ ছবিটি যৌথভাবে প্রযোজনা করছেন মেহের আফরোজ শাওন।
