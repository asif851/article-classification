
ঈদে মাত্র ৪১টি প্রেক্ষাগৃহে মুক্তি পায় ‘রাজনীতি’। দিন যতই যাচ্ছে, এই সিনেমার প্রতি নাকি দর্শকের আগ্রহ বাড়ছে। এতেই খুব খুশি সিনেমার মূল অভিনেত্রী অপু। আজ শনিবার প্রথম আলোর সঙ্গে আলাপে তাঁর খুশির খবরটা জানান তিনি। 
‘রাজনীতি’ সিনেমার পরিচালক বুলবুল বিশ্বাস। তিনি জানান, আগামী সপ্তাহ থেকে সারা দেশে আরও বেশিসংখ্যক হলে সিনেমাটি প্রদর্শিত হবে। দেশের নানা জায়গা থেকে হল মালিকেরা যোগাযোগ করছেন। যেভাবে আগ্রহ দেখাচ্ছেন তাঁরা, এতে শতাধিক হলে দর্শকেরা সিনেমাটি দেখার সুযোগ পাবেন। বাড়বে ঢাকার ভেতরের প্রেক্ষাগৃহও। অপু বিশ্বাস বলেন, ‘ঢাকায় শুধু সিনেপ্লেক্সে মুক্তি পাওয়ায় একধরনের ক্ষোভ থেকে সিনেমাটি দেখিনি। এখন প্রেক্ষাগৃহ বাড়ার খবর শুনে খুব আশাবাদী হয়ে উঠেছি। সিনেপ্লেক্সে সাধারণত বিত্তবান পরিবারের মানুষেরাই আসার সামর্থ্য রাখেন। আমরা কিন্তু দেশের বেশির ভাগ সাধারণ মানুষকে আনন্দ দিতে সিনেমায় কাজ করি। কিন্তু “রাজনীতি” শুধু ঢাকার সিনেপ্লেক্সে মুক্তি পাওয়ায় সাধারণ দর্শক সিনেমাটি দেখা থেকে বঞ্চিত হয়েছেন। এখন আমি আমার সেসব সাধারণ মানুষ কিন্তু সিনেমার অসাধারণ দর্শকের সঙ্গে বসে সিনেমাটি দেখব।’ অপু ছাড়া ‘রাজনীতি’ সিনেমার অন্য চরিত্রের অভিনয়শিল্পীরা হলেন শাকিব খান, আনিসুর রহমান মিলন, শহীদুল আলম সাচ্চু, সাদেক বাচ্চু, আলীরাজ, পীযূষ বন্দ্যোপাধ্যায়, জয়শ্রী কর জয়া, ডিজে সোহেল, কমল প্রমুখ।  ‘রাজনীতি’ সিনেমার আবহসংগীত করেছেন ইমন সাহা। সংগীত পরিচালনা করেছেন ফুয়াদ, হাবিব ও শান।
