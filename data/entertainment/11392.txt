
কলকাতার এনজি কেয়ার হাসপাতাল। অস্ত্রোপচারের পর বিছানায় শুয়ে আছেন শুভ। শুটিং করতে গিয়ে কাঁধের হাড় স্থানচ্যুত হয়ে যায়। এরই মধ্যে মুক্তি পেয়েছে তাঁর অভিনীতপূর্ণদৈর্ঘ্য প্রেমকাহিনী ছবিটি। ইন্টারনেট, মুঠোফোন মারফত অভিনয়ের সাফল্যের কথাও কানে পৌঁছে যায় শুভর। বললেন, ‘বিশ্বাস করুন, হাসপাতালের পুরো সময়টাই মন পড়েছিল বাংলাদেশের বিভিন্ন প্রেক্ষাগৃহে।’মুক্তির কয়েক দিন পর ছবিটি নতুন আলোচনার জন্ম দেয়। আলোচনার নায়ক বনে যান শুভ। কম উপস্থিতি, স্বকীয়তার বাইরে, কখনো নেতিবাচক, কখনো মানসিক প্রতিবন্ধীরূপে অভিনয় করে দর্শক-মন জয় করে ফেলেছেন।‘নিজেকে ভাঙতে চেয়েছি। মনে হয়েছে খলনায়কের চরিত্রে আমি পারব। তাই করেছি। যখন কাজ করি, পাগলের মতো করি। পূর্ণদৈর্ঘ্য প্রেমকাহিনী আমাকে চলচ্চিত্রের রেললাইনে উঠিয়ে দিয়েছে। ভালোবাসা জিন্দাবাদ লাইনের ওপর চলতে শুরু করিয়েছে।’
তবে ধীরে, আস্তে। নদীর চর রাতারাতি জেগে উঠে আবার রাতারাতি বিলীন হয়। বিলীন হওয়ার পথে হাঁটতে নারাজ শুভ। বললেন, ‘পরিবার শিখিয়েছে সফলতার পেছনে ছুটবে না। যোগ্যতা অর্জনের পেছনে তোমাকে দৌড়াতে হবে।’
ডোরা বারবার আড্ডার ছন্দপতন ঘটিয়ে শুভর গায়ে লাফিয়ে পড়ছে। ডোরাটা আবার কে? ইস্কাটনের ছয়তলার ছাদের এক অংশজুড়ে শুভর বসবাস। ছাদের মূল দরজা খুলে ঢুকতেই রীতিমতো বাঘের গর্জনে শুভর গায়ে ঝাঁপিয়ে এসে পড়ল ডোরা। আমরা রীতিমতো ভড়কে গেছি! শুভর আশ্বাসে আমাদের যেন হুঁশ ফিরল। ডোরা শুভর শখের কুকুরছানা। ‘আমাকে না পেলে অস্থির হয়ে ওঠে।’ বললেন শুভ।
শুভর শখের ডালপালা বেশ বড়। নিজ হাতে সংগ্রহ করা ক্রিসমাস ট্রি, ক্যাকটাসসহ নানা জাতের ফার্ন ছাদজুড়ে সন্ধ্যা রাতের মায়াবি জ্যোৎস্নায় লুটোপুটি খাচ্ছে। শখের সংগ্রহ পৌঁছেছে ড্রয়িংরুম পর্যন্ত। জানালার পাশে দুটো চেয়ার, মাঝে ছোট্ট একটা টেবিল—শুধু এই-ই। বাকি পুরো ঘর নানান সংগ্রহে ঠাঁসা। নানা দেশের একাধিক ভাস্কর্য, ঘড়ি, মোটর বাইক, হরেক রঙের বাতিসহ আরও কত কী! দেয়ালজুড়ে ফ্রেমে আটা অসাধারণ সব ছবি। শুভ বললেন, ‘আমি যে দেশেই গেছি, পছন্দ হয়েছে তো কিনে ফেলেছি।’
চলচ্চিত্রে শুভর বয়স দুই বছর। মুক্তির মিছিলে ছায়া-ছবি, অগ্নি, মন বসেনা—এই তিনটি ছবি। আরও পাঁচটি ছবিতে চুক্তিবদ্ধ হয়েছেন। প্রশ্ন, চলচ্চিত্রে নিজের প্রস্তুতি কেমন? বললেন, ‘দেখুন, বিশেষ করে চলচ্চিত্রে অভিনয় করার জন্য শিল্পীর নৃত্য সম্পর্কে ধারণা, সুঠাম শরীর আর অভিনয়দক্ষতা প্রয়োজন। তা না হলে দর্শক টাকা দিয়ে কেন সিনেমা দেখবেন? নাচের প্রশিক্ষণ নিয়েছি। ব্যায়াম করে শরীর ঠিক রেখেছি।’
আমাদের চলচ্চিত্রে কী নায়কসংকট আছে?—কথার পিঠে আসে প্রশ্ন। শুভ বলেন, ‘না, মোটেই না। এখন অনেকেই কাজের অপেক্ষায়। তৈরি করার দায়িত্ব পরিচালকদেরই নিতে হবে।’
চলচ্চিত্রে সফল হওয়ার গল্প বলতে গিয়ে এ গল্পে ঢুকে যায় শুভর শুরুর দিনগুলোতে। গল্প বেশ লম্বা, সংগ্রামেরও। বছর পাঁচেক আগের কথা। ময়মনসিংহ থেকে ঢাকা। উঠেছেন নবাবপুরে এক মেসে। দুপুরে খাবারের টাকা জোগাড় হয় তো রাতেরটা হয় না। সারা দিনে মিডিয়ায় কাজের জন্য এখানে ওখানে ধরনা। কোনো কিছুই হচ্ছিল না।
‘মন খারাপ হয়ে গেল। ময়মনসিংহ ফিরে গেলাম। একদিন ঢাকা থেকে একটা ফোন। বিটিভির একটা ফ্যাশন শোতে অংশ নিতে হবে। কিন্তু ঢাকায় আসার টাকা নাই। বন্ধু আসিফ ও ইমতিয়াজ ২৫৭ টাকা জোগাড় করে দিল।’
 ফ্যাশন শোর শুটিং হবে লালবাগে। মিরপুর থেকে হেঁটে হেঁটে লালবাগ। বিধ্বস্ত চেহারা দেখে পরিচালকের এক চোট বকাও খেতে হয়। টাকার অভাবে প্রতিদিনের রিহার্সালে যোগ দিতে হাঁটতে হয়েছে মাইলের পর মাইল। এখন তা ইতিহাস। ‘ওই সংগ্রামই আজকের যতটুকু সফলতা আমার।’
মূল আড্ডায় ফিরব ফিরব, এবারও হলো না। গিটার হাতে ‘তুমি না থাকিলে পাশে যাব কার কাছে’ দরাজ গলায় বারী সিদ্দিকীর এই গানটির দুই লাইন গেয়ে ফেললেন। জানালেন একসময় গান গাইতেন। হলুদের এক অনুষ্ঠানে গেয়ে ৫০০ টাকা আয়ও করেছেন। এখন আর হয় না গান গাওয়া। কেন? ‘অভিনয়ে ব্যস্ততা।’ তবে রুটিন করে সব ধরনের সিনেমা দেখার পাশাপাশি ফোক, গজল শোনেন নিয়মিতই। বারী সিদ্দিকী, নিয়াজ মোহাম্মদ চৌধুরী, সঞ্জীব চৌধুরী, কবিতা কৃষ্ণ মূর্তির গান তাঁর অন্তরের কাছাকাছি। বললেন, ‘গান শুনি, গানের গল্পের আবেগকে ধরার চেষ্টা করি।’
এবার চুপ শুভ। তারপর নীরবতা ভেঙে দক্ষিণের জানালা দিয়ে তাকিয়ে বললেন, ‘এই যে আকাশের বিশালতা আমাকে সাহস জোগায়। আমি চলচ্চিত্রে যেকোনো চরিত্রে নিজেকে দাঁড় করানোর চেষ্টা করি। চ্যালেঞ্জটা এমনই হওয়া উচিত!’
শুভর শুভ উদয়!
