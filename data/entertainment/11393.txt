
 
ভারতের পশ্চিমবঙ্গের জনপ্রিয় গানের দল দোহারের শিল্পী কালিকাপ্রসাদ সড়ক দুর্ঘটনায় মারা গেছেন। বীরভূমের সিউড়িতে অনুষ্ঠান শেষে কলকাতায় ফেরার পথে আজ মঙ্গলবার সকালে বর্ধমানের গুড়াপ এলাকার কাছে সড়ক দুর্ঘটনাটি ঘটে। প্রথম আলোকে কালিকাপ্রসাদের মৃত্যুর খবরটি নিশ্চিত করেছেন বাংলাদেশের চলচ্চিত্র নির্মাতা ফাখরুল আরেফীন।
সদ্য মুক্তি পাওয়া ‘ভুবন মাঝি’ সিনেমায় সংগীত পরিচালক হিসেবে কাজ করেছেন ভারতের দোহার ব্যান্ডের কালিকাপ্রসাদ। ৩ মার্চ বাংলাদেশের প্রেক্ষাগৃহে ছবিটি মুক্তি পায়। ছবি মুক্তির সপ্তাহ খানেকের মাথায় পাওয়া গেল গুণী এই শিল্পীর মৃত্যুসংবাদ।
‘ভুবন মাঝি’ সিনেমার মুক্তি উপলক্ষে ১ মার্চ ঢাকার বসুন্ধরা স্টার সিনেপ্লেক্সে আয়োজিত সংবাদ সম্মেলনে উপস্থিত ছিলেন কালিকা। সে সময় তিনি কথা বলেছিলেন বাংলাদেশের বিভিন্ন সংবাদমাধ্যমের সঙ্গে। আজ মঙ্গলবার সকালে কালিকার মৃত্যুসংবাদে স্তম্ভিত হয়েছেন সবাই।
জানা গেছে, বীরভূমের সিউড়িতে অনুষ্ঠান শেষে কালিকা ও তাঁর দলের বাকি সদস্যরা কলকাতায় ফিরছিলেন। গাড়িতে তখন কালিকপ্রসাদসহ মোট ছয়জন ছিলেন। হঠাৎ তাঁদের বহনকারী গাড়িকে পেছন থেকে ধাক্কা দেয় অন্য একটি গাড়ি। এরপর তাঁদের গাড়ি উল্টে যায়। কালিকাপ্রসাদ ও বাকি পাঁচজনকে স্থানীয় বাসিন্দারা ও গুড়াপ থানার পুলিশ উদ্ধার করে বর্ধমান মেডিকেল কলেজ হাসপাতালে নিয়ে যায়। সেখানে নিয়ে যাওয়ার পর কালিকাপ্রসাদ মারা যান। বাকি পাঁচজনের অবস্থাও গুরুতর।
