
ঈদের কোলাকুলিতে শত্রুও বন্ধু হন। মন কষাকষি তো অনেক হল! এবারের হোক মিলন। এটাই বুঝি চাইছেন তাঁরা। এই ঈদে বলিউডের তারকা সালমান-শাহরুখের বিরোধ মিটতে যাচ্ছে। আজ ঈদের দিন বিশাল এক পার্টির আয়োজন করতে যাচ্ছেন সালমান খান আর তাতে তিনি শাহরুখ খানকে নিমন্ত্রণও করবেন বলেই ধারণা করা হচ্ছে।এ বছর ঈদের খুশি সবার সঙ্গে ভাগ করে নেওয়ার পরিকল্পনা করেছেন ‘কিক’ তারকা সালমান। এর আগে ঈদের দিনগুলোতে বান্দ্রায় নিজের বাড়ির সামনে জড়ো হওয়া ভক্তদের শুধু হাত নেড়ে ঈদের শুভেচ্ছা জানাতেন তিনি। এবারের ঈদে মুক্তি পাওয়া কিক ছবির সাফল্য উদযাপন করতে বিশাল এক অতিথি তালিকা তৈরি করেছেন তিনি। সেই তালিকায় নাকি শাহরুখ খানের নামও আছে। দুজনের দীর্ঘদিনের শীতল যুদ্ধের অবসান ঘটাতে শাহরুখ খান সালমানের ঈদ পার্টিতে হাজিরও হতে পারেন। ইন্ডিয়া টাইমসের এক খবরে এ তথ্য জানানো হয়েছে।গত বছর থেকেই সালমান শাহরুখের মধ্যে সম্পর্ক ভালো হওয়ার বিষয়টি নজরে আসে। ভারতের কংগ্রেস নেতা বাবা সিদ্দিকের ইফতার অনুষ্ঠানে কোলাকুলি করে হইচই ফেলে দেন শাহরুখ খান ও সালমান খান। এক আলিঙ্গনের মধ্য দিয়ে দীর্ঘ পাঁচ বছরের দ্বন্দ্বের অবসান ঘটান বলিউডের এ দুই যুযুধান খান। এবারের রোজার সময়ও এই দুই তারকাকে ইফতার অনুষ্ঠানে হাজির করেন বাবা সিদ্দিক। গত বছরের মতো এবারও একে অন্যকে উষ্ণ আলিঙ্গন উপহার দিয়ে খবরের শিরোনাম হন তাঁরা।
প্রসঙ্গত, একটা সময়ে শাহরুখ ও সালমানের ভেতর দারুণ বন্ধুত্বপূর্ণ সম্পর্ক ছিল। কিন্তু তাঁদের সেই বন্ধুত্বে ফাটল ধরে ২০০৮ সালের ১৬ জুলাই। সেদিন সালমানের সাবেক প্রেমিকা ক্যাটরিনা কাইফের জন্মদিনের অনুষ্ঠানে তুমুল বাগবিতণ্ডায় জড়িয়ে পড়েন শাহরুখ-সালমান। সেই থেকে তাঁদের মধ্যে দূরত্বটা ক্রমেই বাড়তে থাকে। তাঁরা বছরের পর বছর কথা বলেননি। শুধু তা-ই নয়, একে অপরের ছায়াও মাড়াতেন না। সুযোগ পেলেই কথার মারপ্যাঁচে একে অপরকে ঘায়েল করার চেষ্টা করতেন। এভাবে বলিউডের চিরশত্রু দুই তারকায় পরিণত হন তাঁরা।
বলিউডে শাহরুখ সালমানের দ্বন্দ্ব বহু পুরোনো। কিন্তু এবারে ঈদে কী সম্পর্ক স্বাভাবিক হবে এককালের করুণ আর অর্জুনের? আপাতত তা জানতে অপেক্ষা করতেই হচ্ছে।
 

