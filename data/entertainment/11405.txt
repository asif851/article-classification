
 
সড়ক দুর্ঘটনায় আহত হয়ে এখন পুরোপুরি বিশ্রামে আছেন ২০০৯ সালের লাক্স-চ্যানেল আই সুপারস্টার মেহজাবিন। গতকাল মঙ্গলবার দুপুরে ধানমন্ডিতে একটি ফটোশ্যুটে অংশ নিতে যাওয়ার সময় বনানী ১১ নম্বর সড়কে এক গাড়ি দুর্ঘটনায় আহত হন তিনি। এতে মেহজাবিনের গাড়িটিও ক্ষতিগ্রস্ত হয়। একই সাথে মুখে ও শরীরের কয়েকটি স্থানে আঘাত পান মেহজাবিন।প্রথম আলো ডটকমকে মেহজাবিন বলেন, ‘ফটোশ্যুটে অংশ নিতে ধানমন্ডিতে যাওয়ার পথে বনানীতে পেছন দিক থেকে আসা একটি গাড়ি আমার গাড়িটিকে ধাক্কা দেয়। এতে আমি আহত হই, আমার গাড়িটিও ক্ষতিগ্রস্ত হয়। এরপর গুলশান ল্যাবএইডে প্রয়োজনীয় চিকিত্সা সেবা নিয়ে বাসায় চলে আসি। চিকিত্সক আমাকে তিন দিনের বিশ্রাম নেওয়ার পরামর্শ দিয়েছেন। আজ বুধবার এক্সরে প্রতিবেদন হাতে পাওয়ার কথা। তারপর সে অনুযায়ী পরবর্তী চিকিত্সাসেবা নিতে হতে পারে।’
 
মেহজাবিন সম্প্রতি বাংলালিংকের দেশ-৯ বিজ্ঞাপনচিত্রের শুটিং শেষ করেছেন। ঢাকার অদূরে ফ্যান্টাসি কিংডম, মাওয়াসহ বিভিন্ন লোকেশনে নতুন এই বিজ্ঞাপনচিত্রটির শুটিং হয়েছে বলে জানান মেহজাবিন। গোলাম হায়দার কিসলুর পরিচালনায় এতে মেহজাবিন ছাড়াও মডেল হিসেবে কাজ করেছেন শখ, নিলয় ও ইমরান।
 
এদিকে মেহজাবিন ইমপ্রেস টেলিফিল্মস লিমিটেডের নতুন একটি ছবিতে অভিনয়ের জন্য চুক্তিবদ্ধ হয়েছেন। মোস্তফা সরয়ার ফারুকীর পরিচালনায় ছবিটির নাম ‘ডুবোশহর’। 
