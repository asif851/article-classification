
মা হওয়ার পর এখন পর্যন্ত বড় পর্দায় হাজির হননি বলিউডের অভিনেত্রী ও সাবেক বিশ্বসুন্দরী ঐশ্বরিয়া রাই বচ্চন। তবে আবার পর্দায় ফিরতে সব প্রস্তুতি নিয়ে ফেলেছেন ৩৯ বছর বয়সী এ তারকা অভিনেত্রী। এরই মধ্যে কয়েকটি ছবিতে অভিনয়ের বিষয়ে সবুজ সংকেতও দিয়েছেন তিনি।
অনেক দিন ধরেই বড় পর্দায় ফেরার জন্য নিজেকে প্রস্তুত করছিলেন ঐশ্বরিয়া। মা হওয়ার পর মুটিয়ে যাওয়ায় অনেক সমালোচনা সইতে হয়েছে তাঁকে। নিয়ম করে শরীরচর্চার মাধ্যমে শরীরের বাড়তি মেদ ঝরিয়ে ফেলেছেন তিনি। এখন বড় পর্দায় ফেরার জন্য তিনি পুরোপুরি প্রস্তুত। অপেক্ষা কেবল ক্যামেরার সামনে দাঁড়ানোর। সম্প্রতি এক খবরে এমনটিই জানিয়েছে ‘টাইমস অব ইন্ডিয়া’।
এ প্রসঙ্গে ঐশ্বরিয়ার কাছের একটি সূত্র জানিয়েছে, তিনি এখন পর্যন্ত বেশ কয়েকটি ছবির চিত্রনাট্য পড়েছেন। সেগুলোর মধ্যে করণ জোহর ও সঞ্জয় লীলা বানসালির মতো নির্মাতাদের ছবিও আছে। অবশেষে সেগুলো থেকে কয়েকটি ছবিতে অভিনয়ের সিদ্ধান্ত নিয়েছেন ঐশ্বরিয়া। ছবির প্রযোজকরা ঘোষণা না দেওয়া পর্যন্ত এ বিষয়ে কিছু বলার এখতিয়ার ঐশ্বরিয়ার নেই।
সর্বশেষ ২০১০ সালে ‘গুজারিশ’ ছবিতে দেখা গেছে ঐশ্বরিয়াকে। এরপর ‘হিরোইন’ ছবিতে অভিনয়ের জন্য চুক্তিবদ্ধ হয়েছিলেন তিনি। কয়েক দিন শুটিংও করেছিলেন। কিন্তু হঠাত্ করেই ঐশ্বরিয়ার অন্তঃসত্ত্বা হওয়ার খবর জানান তাঁর শ্বশুর ও বলিউডের প্রখ্যাত অভিনেতা অমিতাভ বচ্চন। এরপর ‘হিরোইন’ ছবিতে ঐশ্বরিয়ার পরিবর্তে কারিনা কাপুরকে নেন নির্মাতা মাধুর ভান্ডারকার।
২০১১ সালের ১৬ নভেম্বর মেয়ে আরাধ্য বচ্চনের জন্ম দেন বলিউডের অভিনেতা অভিষেক বচ্চনের স্ত্রী ঐশ্বরিয়া রাই বচ্চন। মা হওয়ার পর থেকে বড় পর্দায় অভিনয় করা থেকে বিরত রয়েছেন ঐশ্বরিয়া। একমাত্র মেয়ে আরাধ্যকে সময় দেওয়ার জন্যই তাঁর এ সিদ্ধান্ত। ঐশ্বরিয়াকে আবার বড় পর্দায় দেখার জন্য প্রায় তিন বছর ধরে অপেক্ষায় আছেন তাঁর অগণিত ভক্ত ও দর্শক।
