
বই তাঁর দারুণ পছন্দ। নিয়মিত বই পড়েন। সমরেশ মজুমদার, হু্মায়ূন আহমেদ কিংবা মুহম্মদ জাফর ইকবালের লেখা বই, পেলেই হলো। আর সব কাজ বাদ, আগে পড়তে হবে। বিভূতিভূষণ বন্দ্যোপাধ্যায়ের পথের পাঁচালী উপন্যাস পড়েছেন ২০ বার। বলছি সায়েদ জামানের কথা। শাওন নামেই বেশি পরিচিত। ২৬ ডিসেম্বর দুপুরে এসেছিলেন প্রথম আলোর কার্যালয়ে। বললেন, ‘বই পড়া আমার নেশা। যখন পড়ি, তখন চরিত্রগুলো কল্পনা করি। এই কাজটা নাটকে অভিনয়ের সময় আমার খুব কাজে লাগে।’শাওনের মতে, ‘বেশি বেশি পড়লে জানার গভীরতা বাড়ে। একজন অভিনয়শিল্পীকে শক্ত অবস্থান তৈরি করতে হলে তাঁকে অনেক কিছু জানতে হয়।’শাওন অভিনয়ে কতটুকু এগিয়েছেন? তিনি বলেন, ‘তা দর্শকই ভালো বলতে পারবেন।’শেষ দৃশ্যের অপেক্ষায়, স্টোরি অব থাউজেন্ড ডেজ নাটক দুটিতে শাওন অভিনয় করেছেন নায়কের রুমমেট চরিত্রে। কিন্তু মূল নায়কের চরিত্রে অভিনয় করার জন্য বেশিদিন অপেক্ষা করতে হয়নি তাঁকে। কাছাকাছি সময়ে মাবরুর রশিদ বান্নাহর মাস্তি, মাস্তি আনলিমিটেড, ব্রাদার্স, অতঃপর আমরা, স্বাধীনতা ২৬ নাটকে মূল চরিত্রে অভিনয় করেন তিনি।শাওন বলেন, ‘ব্রাদার্স আর অতঃপর আমরা—এই দুটি নাটকের জন্য বেশি সাড়া পেয়েছি।’এই দুটি নাটকের পর অভিনয়ে আরও ব্যস্ত হয়েছেন শাওন। বান্নাহর ধারাবাহিক নাটক নাইন অ্যান্ড এ হাফ ও হাউস নম্বর ৪৪ এখন নিয়মিত দেখানো হচ্ছে টিভিতে। এই দুটি নাটক যাঁরা দেখছেন, তাঁরা আলাদা করে শাওনের অভিনয়ের প্রশংসা করছেন। শিগগিরই নাজনীন চুমকির নাগরদোলা ধারাবাহিকের শুটিং করবেন।অভিনয়ে কীভাবে এলেন? শাওন বললেন, ‘অভিনয়শিল্পী হওয়ার কোনো ভাবনা ছিল না। পড়া শেষ করে চাকরি করব—এমনটাই ছিল স্বপ্ন। কিন্তু হঠাৎ সব বদলে গেল। বছর দুয়েক আগের ঘটনা। বন্ধুর বড় ভাই পরিচালক মাবরুর রশীদ বান্নাহ ফোন করে আমাকে জরুরি দেখা করতে বললেন। যাওয়ার পর ক্যামেরার সামনে দাঁড়াতে বলেন। আমি তো কিছুই জানি না। হতভম্ব হয়ে গেলাম। উপায় নেই। পরিচালকের নির্দেশমতো কাজ করি। কিন্তু কী তৈরি হচ্ছে, তখন কিন্তু আমি তাও জানতাম না। পরে জানতে পারি, এটি একটি স্বল্পদৈর্ঘ্য চলচ্চিত্র। নাম লাস্ট সিন। ছবিটি একটি উৎসবে দেখানো হয়েছিল।’পর্দায় নিজেকে দেখে দারুণ রোমাঞ্চিত হন শাওন। বললেন, ‘পর্দায় নিজেকে দেখার পর ওই দিনই অভিনয়ের প্রতি আমার অন্য রকম আগ্রহ তৈরি হয়।’এরপর একই পরিচালকের আরেকটি স্বল্পদৈর্ঘ্য চলচ্চিত্রে অভিনয় করেন শাওন। অভিনয়ের পাশাপাশি শাওন এখন বিমান বাংলাদেশ এয়ারলাইনসে কেবিন ক্রু হিসেবে কর্মরত আছেন। অভিনয় শেখার ব্যাপারে তাঁর যথেষ্ট আগ্রহ। নাটকে নিজেকে ভিন্নভাবে উপস্থাপন করার জন্য যেমন নিয়মিত বই পড়েন, তেমনি প্রচুর নাটক দেখেন। প্রিয় শিল্পী মোশাররফ করিম আর চঞ্চল চৌধুরী অভিনীত প্রায় সব নাটকই দেখেছেন।শাওন বলেন, ‘মানসম্মত কাজ করার চেষ্টা করি। চরিত্রের মধ্যে ভিন্নতা খুঁজি।’চাকরি করেন, অভিনয়ের জন্য সময় বের করেন কীভাবে? শাওন বলেন, ‘চাকরি চাকরির জায়গায়, অভিনয় অভিনয়ের জায়গায়। সমন্বয় করেই দুটি কাজ করি। এখন পর্যন্ত কোনো সমস্যা হয়নি।’দুই ভাই আর এক বোনের সংসারে শাওন মেজ। আইইউআইতে ইলেট্রিক্যাল অ্যান্ড ইলেকট্রনিক ইঞ্জিনিয়ারিং বিষয়ে পড়াশোনা করছেন।
