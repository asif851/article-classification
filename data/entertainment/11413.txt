
অভিনেতা জিম ক্যারি সিরিয়াস! শুনতে খানিক খটকা লাগছে? জিম ক্যারি নামটা শুনলে চোখের সামনেই ভেসে ওঠে ‘ডাম্ব অ্যান্ড ডাম্বার’, ‘দ্য মাস্ক’, ‘লায়ার লায়ার’, ‘ব্রুস অলমাইটি’ ছবিগুলো। এসব ছবির প্রধান আকর্ষণই ছিলেন জিম ক্যারি। তাঁর অভিনীত এসব ছবির কথা মনে পড়লে হাসি লুকোনো একটু কঠিনই বটে। সেই জিম ক্যারি অভিনয় করতে যাচ্ছেন ‘ট্রু ক্রাইমস’ নামের একটি ছবির এক ‘সিরিয়াস’ মেজাজের চরিত্রে।অবশ্য, কমেডিয়ান হিসেবে নিজেকে যে সীমাবদ্ধ রাখতে তিনি রাজি নন; এর প্রমাণও বহুবারই দিয়েছেন জিম ক্যারি। ‘ইটার্নাল সানসাইন অব দ্য স্পটলেস মাইন্ড’, ‘দ্য নম্বর ২৩’ ছবিতে তাঁর অভিনয় ও চরিত্রগুলো এর পক্ষে প্রমাণ দেয়। ‘ট্রু ক্রাইমস’ ছবিতে জিমকে দেখা যাবে গালভরা দাড়িসহ, একদমই অন্য এক ভূমিকায়।
বাস্তব ঘটনাকে কেন্দ্র করে লেখা এক রহস্য উপন্যাস অবলম্বনেই ‘ট্রু ক্রাইমস’ ছবির কাহিনি। যেখানে এক ব্যবসায়ী খুনের ঘটনাকে কেন্দ্র করে ঘনীভূত হওয়া রহস্য এবং তার সমাধানকে কেন্দ্র করে ছবির কাহিনি এগিয়েছে। সঠিক দিনক্ষণ ঠিক না হলেও ছবিটি ২০১৬-এ মুক্তি পাওয়ার সম্ভাবনা আছে ছবিটির।হলিউডের একজন অসাধারণ অভিনেতা জিম ক্যারি। নিজের অভিনয় দক্ষতা আর প্রতিভার প্রকাশে হাজারো দর্শকের মন জয় করেছেন তিনি। এই অভিনেতা তাঁর ছবিতে প্রতিক্ষণই দর্শকদের হাসাতে থাকেন। ব্যক্তিজীবনেও এ মানুষটি হাসিখুশি এবং রসিক। সিনেমায় অভিনয় ছাড়াও আঁকতে ভীষণ ভালোবাসেন তিনি। অবসরে ছবি আঁকতে বসে যান হলিউডের এই অভিনেতা। জিম ক্যারির অভিনয়ে অনুপ্রাণিত হয়েছেন বিশ্বের অনেক নামকরা কমেডিয়ান। এমনকি বলিউডের নামকরা অনেক নামকরা অভিনেতাও জিম ক্যারিকে হুবহু অনুকরণ করে জনপ্রিয়তা পেয়েছেন। এনডিটিভি। টাইম। টিএমজি।
