
পিকে? নামটা অদ্ভুত। রাজকুমার হিরানি তাঁর নতুন ছবির নামটা দিয়েই প্রথমে শোরগোল ফেলে দিয়েছিলেন। এরপর আমির খানের সেই পোস্টার তো আছেই। বহুল আলোচিত সেই পিকে মুক্তি পেতে যাচ্ছে ১৯ ডিসেম্বর। আর মুক্তির প্রান্তে দাঁড়িয়ে এবার জানা গেল ছবিটির অদ্ভুত নামের রহস্য।আগেই জানা গিয়েছিল, পিকে নামটি ছবির মূল চরিত্রটি থেকে নেওয়া, যে চরিত্রে অভিনয় করেছেন আমির। কিন্তু পিকে মানে আসলে কী? ডিএনএর একটি খবর জানাচ্ছে, থ্রি ইডিয়টস-এ আমিরের ফুংসুক ওয়াংড়ু নামের পর হিরানি চাইছিলেন, এই ছবিতেও তাঁর নামটা ‘স্পেশাল’ কিছু হোক। সেখান থেকেই আমিরের নাম দেওয়া পিকে। আর এই পিকে হচ্ছে দুটো নামের অংশের আদ্যাক্ষর। যার পুরো মানে হলো, পানমিয়া কুশল।পানমিয়া নাম থেকে একটা ব্যাপার আন্দাজ করে নিতে পারেন। এই ‘পিকে’ চরিত্রটি পানের ভীষণ ভক্ত। পারফেকশনিস্ট আমির চরিত্রটি সার্থকভাবে ফুটিয়ে তুলতে নাকি এক হাজারেরও বেশি পান খেয়েছেন! ডিএনএ।
