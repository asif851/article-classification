
আমার মা... ‘মা’। এই একটি শব্দের গভীরতা যে কত ব্যাপক, তা বলে শেষ করতে পারব না। এই মানুষের জন্যই আমি পৃথিবী দেখেছি, আজ যে তারিনকে সবাই চেনে জানে, তা এই মায়ের জন্যই। মাকে নিয়ে কিছু বলতে গেলে আমি ইমোশনাল হয়ে যাই। মাকে নিয়ে আনন্দের স্মৃতি...গত বছর আমার গানের একটি অ্যালবাম বেরিয়েছে। নাম আকাশ দেব কাকে। শুরুতেই চেয়েছিলাম, এখানে আমার মাকে নিয়ে একটি গান করব। মায়ের প্রতি আমার অনুভূতি, যা তাঁকে কখনোই বলা হয়নি, আমার তারিন হওয়ার পেছনে তাঁর অবদান—এসবই গীতিকার জুলফিকার রাসেলকে বলেছিলাম। তিনি সেভাবেই একটি গান লিখেছেন। চমৎকার কথা। গানটি পড়ার সময় আমি কেঁদে ফেলেছিলাম। রেকর্ডিং শেষ হওয়ার পর গানের অডিও সিডিটি বাসায় নিয়ে আসি। বাবা-মা আগে থেকে কিছুই জানতেন না। তাঁদের চমকে দিতে চেয়েছিলাম। গানটি শোনার পর মা আমাকে জড়িয়ে ধরে কেঁদেছিলেন। আমার জন্য তা সবচেয়ে আনন্দের স্মৃতি।     
মায়ের কাছ থেকে পাওয়া সেরা উপদেশ...
যে কাজটিই করো, সিনসিয়ারলি করবে, সততার সঙ্গে করবে। সাধনার কোনো বিকল্প নেই। আর কখনো কারও ক্ষতি কোরো না। 
মায়ের যে গুণটি বেশি পছন্দ...
আমার মা খুব মিশুক। খুব সহজে খুব তাড়াতাড়ি সবাইকে আপন করে নিতে পারেন। আর আমার মায়ের ব্যবহার খুবই সুন্দর। 
মায়ের হাতের মজার রান্না...
লাউয়ের পায়েস। মায়ের হাতের আরেকটি তরকারি কখনো ভুলব না—কমলার কই। মটরশুঁটি, আলু, টমেটো আর কমলার রস দিয়ে এই তরকারিটি মা রান্না করেন। 
মাকে যে কথা বলা হয়নি...
কী করে যে বোঝাই বলো আমার অনুভব
মাগো তোমায় হয়নি বলা—তুমিই আমার সব
জানি আজও হয়নি বলা
আমার হূদয়জুড়ে
তুমিই আছ না জানা সব প্রশ্নের উত্তরে
আমার জন্য থেকো তুমি আমার পাশাপাশি
মাগো তোমায় বলেছি—কী ভীষণ ভালোবাসি।
ইতি, তোমার মা...
চমৎকার একটি গল্প। লিখেছেন শফিকুর রহমান, পরিচালনা করেছেন চয়নিকা চৌধুরী। আমি বিশ্বাস করি, নাটকটি দেখার পর যেকোনো সন্তান তার মাকে গিয়ে বলবে, মা, তোমাকে অনেক ভালোবাসি।
l বিনোদনপ্রতিবেদক
