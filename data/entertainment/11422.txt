
ঢাকাই ছবির জনপ্রিয় নায়ক শাকিব খানের বাড়িতে গেলেন শখ! তবে ঠিক বেড়াতে নয়; ঢাকার অদূরে পুবাইলে শাকিব খানের জান্নাত নামের ওই বাড়িতে একটি বিজ্ঞাপনচিত্রের শুটিংয়ে অংশ নিয়েছেন তিনি। গতকাল শুক্রবার দিনভর সেখানে বিজ্ঞাপনচিত্রটির শুটিং করেছেন বলে জানান শখ। একটি মেহেদি প্রস্তুতকারী প্রতিষ্ঠানের এই বিজ্ঞাপনচিত্র নির্মাণ করেছেন শাখাওয়াত রহমান।প্রথম আলো ডটকমকে শখ বলেন, ‘পুবাইলে শাকিব ভাইয়ার একটি শুটিং-বাড়ি আছে এটা জানতাম। এবার একটি বিজ্ঞাপনচিত্রের শুটিংয়ের জন্য সেখানে যাওয়া হলো। এ সুযোগে বাড়িটিও দেখা হয়ে গেল। বলতে পারেন এক ঢিলে দুই পাখি শিকার করা হলো।’শাকিব খানের শুটিং-বাড়ির প্রশংসা করে শখ বলেন, ‘শাকিব ভাইয়ার বাড়িটা খুবই চমত্কার। শুটিংয়ের ফাঁকে ঘোরাফেরা করে ভালোই লেগেছে।’শখ আরও জানান, ১০ ডিসেম্বর একটি নাটকের শুটিংয়ের জন্য অস্ট্রেলিয়া যাচ্ছেন। নাম ঠিক না হওয়া এ নাটকটির পরিচালক ইদ্রিস হায়দার। নাটকের শুটিংয়ে অংশ নিতে শখের পাশাপাশি আরও যাচ্ছেন মোশাররফ করিম, ফারুক আহমেদ, নাফিজা প্রমুখ।ছিনতাইকারীর হামলায় গত ২৮ নভেম্বর রিকশা থেকে পড়ে গিয়ে হাত-পাসহ শরীরের বিভিন্ন অংশে আঘাত পেয়েছিলেন শখ। প্রয়োজনীয় চিকিত্সা নেওয়ার পর এখন তিনি ভালো আছেন। তার পরও চিকিত্সকের পরামর্শ অনুযায়ী বিশ্রামে থাকার চেষ্টা করছেন। খুব বেশি জরুরি না হলে পেশাগত কাজ করা থেকে বিরত থাকছেন।
ছিনতাইয়ের ঘটনা সম্পর্কে শখ বলেন, ‘অবরোধের কারণে বাসা থেকে গাড়ি নিয়ে বের হইনি। বাফায় মহড়া শেষে প্রয়োজনীয় কাজ সারতে রিকশাযোগে ধানমন্ডি থেকে কলাবাগান যাচ্ছিলাম। এমন সময় পেছন থেকে আসা মোটরসাইকেলে বসা ছিনতাইকারী আমার সঙ্গে থাকা ব্যাগটি জোরে টান দেয়। ব্যাগ রক্ষা করতে গিয়ে রিকশার মধ্যে নিজের ভারসাম্য রক্ষা করতে পারিনি। মুহূর্তের মধ্যে রিকশা থেকে উল্টে রাস্তায় পড়ে যাই। এ ঘটনায় শরীরের বিভিন্ন অংশে মারাত্মকভাবে আঘাত পেয়েছি।’ 
শখ আরও বলেন, ‘সঙ্গে সঙ্গে কলাবাগান এলাকায় আমার আত্মীয়দের খবর দিই। তাঁরা এসে আমাকে একটি ক্লিনিকে নিয়ে যান। সেখানে চিকিত্সক আমার পায়ে তিনটি সেলাই দেন এবং প্রয়োজনীয় সব ধরনের চিকিত্সাসেবা দেন।’ 
