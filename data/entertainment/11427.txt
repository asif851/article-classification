
আগামীকাল শুক্রবার সন্ধ্যায় রাজধানীর রেডিসন হোটলে একটি লাইভ কনসার্টে গাইবেন আশিকী টু খ্যাত ভারতের জনপ্রিয় সংগীত শিল্পী অরিজিৎ সিং। সিগন্যাল ইভেন্ট বাংলাদেশ আয়োজিত এ কনসার্টে অংশ নিতে শুক্রবার সকালে তিনি ঢাকায় আসছেন।আয়োজকদের সূত্রে জানা গেছে, অরিজিৎ ঢাকায় পৌঁছে হোটেল রেডিসনে উঠবেন। সেখানে সন্ধ্যায় লাইভ কনসার্টে গান গাইবেন। কনসার্ট শেষে শনিবার সকালেই ভারতে ফিরে যাবেন তিনি।আয়োজক প্রতিষ্ঠানের চেয়ারম্যান মাসুদুল ইসলাম জানান, ‘সিগন্যাল ইভেন্ট বাংলাদেশের সংস্কৃতিকে বিশ্ব দরবারে পৌঁছে দিতে এবং অন্য দেশের সংস্কৃতির সঙ্গে আমাদের সংস্কৃতিক মেলবন্ধন তৈরি করতে কাজ করে যাচ্ছে। সেই ধারাবাহিকতায় ভারতের মুম্বাই ও কলকাতার জনপ্রিয় গায়ক অরিজিৎকে বাংলাদেশে আমন্ত্রণ জানিয়েছি। তিনি এই আমন্ত্রণে সাড়া দিয়ে আজকের অনুষ্ঠানে গান গাইতে রাজি হয়েছে।’
অরিজিত্ সিংয়ের গানের অনুষ্ঠান সন্ধ্যা ছয়টা থেকে রাত সাড়ে দশটা পর্যন্ত চলবে। অরিজিৎ এখানে তাঁর গাওয়া জনপ্রিয় বাংলা ও হিন্দি গানগুলো পরিবেশন করবেন।
উল্লেখ্য, জনপ্রিয় সংগীতশিল্পী অরিজিৎ এবছর ভারতের সঙ্গীতাঙ্গনের প্রায় সব অ্যাওয়ার্ডই ঘরে তুলেছেন আশিকি টু সিনেমার গানের জন্য। ২০১৩ সালে তিনি বলিউডের ১৩টি ছবিতে গান করেন। এর মধ্যে চেন্নাই এক্সপ্রেস, ইয়ে জাওয়ানি হ্যায় দিওয়ানি, জ্যাকপট, মিকি ভাইরাস, আর রাজকুমার উল্লেখযোগ্য। চলতি বছরেও কুইন, সাদি কা সাইড ইফেক্ট, গুন্ডে-এর মত জনপ্রিয় সিনেমার গানেও কণ্ঠ দিয়েছেন অরিজিৎ।
কলকাতার সিনেমাতেও সমানতালে অরিজিত্। তার গাওয়া ‘বোঝে না সে বোঝে না’ গানটি দারুণ জনপ্রিয়তা পেয়েছে। গত বছর টালিগঞ্জে তিনি একে একে প্লে-ব্যাক করেছেন কানামাছি, হাওয়া বদল, মিসেস সেন, কেয়ার অব স্যার, বস, প্রলয়, রংবাজ, মিশর রহস্য, মজনু, হুনুমান ডট কম, চাঁদের পাহাড় প্রভৃতিতে। এ বছর কাজ করেছেন অভিশপ্ত নাইটি, চিরদিনই তুমি যে আমার, বাঙালি বাবু ইংলিশ মেম সিনেমায়।
অরিজিত্ ২০০৬ সালে ফেইম গুরুকুলে অংশ নেন। এরপর তিনি ২০০৭ সাল পর্যন্ত ভারতের বৃহত্তর মিউজিক ও ফিল্ম কোম্পানি টিপসে কাজ করেন। ২০০৮ সাল থেকে এককভাবে সংগীত চর্চা শুরু করেন। একসময় জনপ্রিয় সংগীতশিল্পী প্রীতমের সহকারি হিসেবেও কাজ করেছেন এই শিল্পী। ভারতের পশ্চিমবঙ্গের মুর্শিদাবাদে জন্মগ্রহণ করেন অরিজিত্ সিং।
