

ভিখারির থালা হাতে পথে বসতে হয়েছে অভিনেতা সজলকে। সংসার চালাতে কত কিছুই না করতে হয় মানুষকে। সব পেশাজীবীর ভূমিকা ধারণ করতে হয় অভিনেতাকে। তাঁর এবারের চরিত্র অন্ধ ভিখারির। রূপবতী স্ত্রীকে চোখে দেখেননি তিনি। ভিক্ষা করে জমানো টাকায় চোখের চিকিৎসা হবে, তিনি দেখবেন তাঁর স্ত্রীকে। বস্তির ভাঙাচোরা ঘরে সজল ও মৌসুমীর সংসার। সজলের চরিত্রটির নাম আয়নাল, তাঁর স্ত্রী মৌসুমীর চরিত্র সকি। বস্তির পুরুষদের লোলুপ দৃষ্টি পড়ে আয়নালের রূপবতী স্ত্রীর ওপর। নতুন টেলিছবি ‘রূপের গন্ধে অন্ধ চাতক’-এর কাহিনি এটি।শেষ পর্যন্ত বস্তির আজগরের কুনজরে পড়ে সকি। আজগরের ভালোবাসার ফাঁদে পড়ে সকি। তাঁর সঙ্গে বাড়ি থেকে পালায়। টাকার বিনিময়ে আজগর তাঁকে তুলে দেয় অন্য পুরুষের হাতে। কষ্ট পেয়ে সকি আগুনে পুড়িয়ে দেয় নিজের মুখ। ‘রূপের গন্ধে অন্ধ চাতক’ টেলিছবির গল্প লিখেছেন ইউসুফ আলী, পরিচালনা করেছেন তাসলিমা মুক্তা। আগামীকাল বৃহস্পতিবার সন্ধ্যা ৭টা ৫০ মিনিটে টেলিছবিটি দেখানো হবে মাছরাঙা টেলিভিশনে।
