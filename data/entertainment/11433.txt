
দুজন জুটি হয়ে এখন পর্যন্ত দুটি নাটকে অভিনয় করেছেন। তানিম পারভেজের বাকরখানি এবং ‘ক্লোজআপ: কাছে আসার গল্প’ ক্যাম্পেইনের শতডানার প্রজাপতি নাটকে। এই দুটি নাটকের দর্শক-সাড়াই সম্ভবত জোভান ও সাবিলাকে আবারও জুটি হিসেবে নিয়ে এসেছে পর্দার সামনে। নাটকের নাম পলায়নবিদ্যা। রচনা ও পরিচালনা করছেন ইফতেখার আহমেদ। পুরো নাটকের গল্প এক রাতের। তাই যথারীতি শুটিং হয়েছেও রাতভর। সারা রাত জেগে শুটিংয়ের অভিজ্ঞতা সাবিলা নূরের খুব বেশি নেই। বললেন, ‘আমি সাধারণত রাত জেগে শুটিং করি না। তবে এবারের গল্পটি ভালো লাগায় রাজি হয়েছি। তবে শুটিংয়ে অংশ নিয়ে বুঝেছি, বিয়ের পোশাক পরে সারা রাত শুটিং করা খুবই কঠিন। আমি বারবারই ঘুমিয়ে পড়ছিলাম। তবে কষ্ট হলেও রাত শেষে কাজটি কিন্তু ভালো হয়েছে।’পরিচালক জানালেন, নাটকের গল্পটিই এমন। বিয়ের আসর থেকে বউয়ের সাজে পালাবে মেয়েটি। তাকে নিয়ে সেই সাজেই শহরের বিভিন্ন জায়গায় ঘুরে বেড়াবে তার প্রেমিক। সেই ঘুরে বেড়ানোর গল্পটিই দেখানো হবে পলায়নবিদ্যা নাটকে।রাতভর শুটিংয়ের অভিজ্ঞতা জানিয়ে জোভান বললেন, ‘আমরা শুটিং করেছি মহাখালী ফ্লাইওভার, ক্যান্টনমেন্ট রেলস্টেশন, মিরপুরসহ ঢাকার বিভিন্ন রাস্তায়। রাত নয়টা থেকে শুরু করে ভোর পাঁচটা পর্যন্ত চলেছে শুটিং। এটা একটা অন্য রকম অভিজ্ঞতা।’পলায়নবিদ্যার শুটিং শেষ করতে এখনো এক রাত বাকি। পরিচালক জানালেন, আজ শনিবার রাতে ঢাকার মিরপুরে হবে বাকি অংশের শুটিং।
