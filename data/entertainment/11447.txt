
‘মিন গার্লস’ তারকা লিন্ডসে লোহানের সাবেক প্রেমিকদের বিশাল এক তালিকা ফাঁস হয়েছিল মাস খানেক আগে। তখন চুপ থাকলেও সম্প্রতি ক্ষুব্ধ প্রতিক্রিয়া জানিয়েছেন হলিউডের এই প্রবলেম সেলিব্রেটি। বিষয়টিকে প্রচণ্ড অপমানজনক এবং হীন বলেই মন্তব্য করেছেন ২৭ বছর বয়সী এ তারকা অভিনেত্রী।লিন্ডসে লোহানের ব্যক্তি ও পেশাজীবনের চরাই-উতরাই নিয়ে নির্মিত ডকু সিরিজ ‘লিন্ডসে’ প্রচারিত হচ্ছে অপরাহ উইনফ্রে নেটওয়ার্কে। সম্প্রতি টিভি সিরিজটিতে দীর্ঘ প্রেমিক তালিকা ফাঁস প্রসঙ্গে কথা বলেন লিন্ডসে। ক্ষুব্ধ প্রতিক্রিয়া ব্যক্ত করে তিনি বলেন, ‘এ ধরনের বানানো গল্প ফাঁদার বিষয়টি খুবই বিরক্তিকর। এ ঘটনার সঙ্গে আমার কোনো রকম সম্পৃক্ততা নেই। এর মধ্য দিয়ে আমাকে কেবল প্রচণ্ডভাবে অপমানিতই করা হয়নি, হেয়প্রতিপন্নও করা হয়েছে। এর চেয়ে হীন কাজ আর হতে পারে না।’ সম্প্রতি এক খবরে এমনটিই জানিয়েছে রাডার অনলাইন।প্রসঙ্গত, গত মার্চ মাসে লিন্ডসের সাবেক প্রেমিকদের বিশাল এক তালিকা প্রকাশিত হয় ‘টাচ’ ম্যাগাজিনে। প্রকাশিত খবরে দাবি করা হয়, মাত্র ২৭ বছরে লিন্ডসে নাকি ৩৬ জনের সঙ্গে প্রেম করেছেন আর সেই তালিকাটা লিখেছিলেন লিন্ডসে নিজেই। গত বছরের ৩০ জানুয়ারি বেভারলি হিলস হোটেলে কয়েকজন বন্ধুবান্ধবের সঙ্গে গল্পগুজবের এক ফাঁকে সাবেক প্রেমিকদের নামের তালিকা লেখা শুরু করেন লিন্ডসে। একে একে ৩৬ জনের নাম লিখে ফেলেন তিনি। তাঁদের মধ্যে এমন অনেকের নাম ছিল যাঁদের স্ত্রী ও প্রেমিকা থাকা সত্ত্বেও লিন্ডসের প্রেমের ফাঁদে পা দিয়েছিলেন।
লিন্ডসে তাঁর সাবেক প্রেমিক হিসেবে যাঁদের নাম লেখেন তাঁদের মধ্যে ছিল জাস্টিন টিম্বারলেক, কলিন ফারেল, জেমস ফ্রাঙ্কো, প্রয়াত হিথ লেজার, জ্যাকুইন ফোনিক্স, লুকাস হাস, পল চার্লস, ইভান পিটারস, নিকো টরটোরেলা, উইলমার ভালদেরামা, জেমি ডরনান, জ্যাক এফ্রন, জেমি বার্ক, রায়ান রটম্যান, ম্যাক্স জর্জ, গাই বেরিম্যান, অ্যাডাম লিভাইন ও গ্যারেট হেডলান্ডের মতো তারকাদের নাম। তালিকায় হলিউডের আরও বেশ কয়েকজন রথী-মহারথীর নাম থাকলেও সব প্রকাশ করা হয়নি।
