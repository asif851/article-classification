
নাটকে অভিনয়ের পাশাপাশি এবারের ঈদে একাধিক টেলিভিশন চ্যানেল থেকে নাচের অনুষ্ঠানে অংশ নেওয়ার প্রস্তাব পেয়েছেন তানজিন তিশা। এর মধ্যে এসএ টিভির একটি অনুষ্ঠানে লাতিন আমেরিকার সালসা নাচ নাচবেন তিনি। মডেল ও অভিনয়শিল্পী তানজিন তিশা বলেন, ‘এসএ টিভি থেকে আমাকে বলা হয়েছিল একটা ভিন্নধর্মী নাচ করার জন্য। হঠাৎ মনে হলো সালসা নাচ করা যায়।’এই নাচটা যে সহজ নয়, সেটাও জানালেন তিশা। বলেন, ‘সালসা খুব কঠিন একটি নাচ। অনেক পরিশ্রম করতে হয়। অন্য সব নাচের ক্ষেত্রে এক থেকে দুই ঘণ্টা মহড়া করলেও সালসার জন্য আমাকে অনেক বেশি সময় দিতে হয়েছে। টানা তিন দিন মহড়া করে এই নাচ তুলতে পেরেছি। একদম নতুন এক অভিজ্ঞতা হলো।’তানজিন তিশা চার বছর ধরে নাচ শিখেছেন। মাস দুয়েক সালসা নাচের ওপর তালিম নিয়েছেন। কিন্তু এই ঘরানার নাচ নিয়ে কখনো তাঁকে টেলিভিশনের পর্দায় দেখা যায়নি।
