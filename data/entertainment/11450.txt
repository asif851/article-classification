
পরিচালক, প্রযোজক, নায়কসহ সবাই জানেন নায়িকা অপু বিশ্বাস। নায়ক এ খবর জানতে পেরেছেন প্রযোজকের কাছ থেকে। কিন্তু যাঁর জানার দরকার, তিনিই জানেন না। ঘটনাটি ঘটেছে চিত্রনায়িকা অপু বিশ্বাসের ক্ষেত্রে। তিনি নাকি ‘কাঙাল’ নামে নতুন একটি সিনেমায় অভিনয় করতে যাচ্ছেন। এই ছবির পরিচালক বদিউল আলম খোকন আর তাতে অপুর সঙ্গে অভিনয় করবেন ডি এ তায়েব।
পারিবারিক বিতর্কের ঝামেলা কাটিয়ে অপু বিশ্বাস ৭ অক্টোবর সিনেমার শুটিং শুরু করেছেন। তবে এটি ছিল তাঁর পুরোনো সিনেমা। মা হওয়ার আগ মুহূর্তে সিনেমার কাজ থেকে বিদায় নেন অপু। দুদিন শুটিংয়ের মধ্য দিয়ে মান্নান গাজীপুরি পরিচালিত ‘পাঙ্কু জামাই’ নামের এই সিনেমার অসমাপ্ত কাজ শেষ করেছেন। গণমাধ্যমের কাছে বিয়ে ও সন্তান নিয়ে মুখ খোলার পর টেলিভিশনের বিভিন্ন টক শো আর অনুষ্ঠানে অংশ নিলেও সিনেমার কাজে সেদিনই প্রথম ক্যামেরার সামনে দাঁড়ান তিনি।
এদিকে অপু বিশ্বাসকে নিয়ে নতুন সিনেমার কাজ শুরু করার ঘোষণা এর মধ্যে অনেকেই দিয়েছেন। চলচ্চিত্রের সঙ্গে সংশ্লিষ্ট ব্যক্তিদের মতে, যাঁরা এখন অপুকে নিয়ে সিনেমা নির্মাণের ঘোষণা দিচ্ছেন, তাঁরা সবার নজরে আসতে চান। কারণ, অপু দেশের সিনেমার সবচেয়ে আলোচিত মুখ। রোজার ঈদের সময় বুলবুল বিশ্বাসের ‘রাজনীতি’ সিনেমার মুক্তির আগে এক সংবাদ সম্মেলনে প্রযোজক খোরশেদ আলম খসরুও অপুকে নিয়ে সিনেমা তৈরির ঘোষণা দেন। কিন্তু এখন বোঝা যাচ্ছে, তা ঘোষণার মধ্যেই আটকে আছে। অপু বিশ্বাসও অবশ্য নিজেকে চলচ্চিত্রে ফেরাতে মরিয়া। নিয়মিত জিমে যাচ্ছেন। পুষ্টিবিদের পরামর্শ মেনে চলছেন।
‘কাঙাল’ সিনেমা সম্পর্কে অপু বলেন, ‘এই সিনেমায় অভিনয়ের প্রস্তাব পেয়েছি ঠিকই, কিন্তু আমি না করে দিয়েছি। আমি এখন নিজেকে ফিট রাখার মিশনে আছি। নিজেকে পুরোপুরি তৈরি না করা পর্যন্ত নতুন কোনো সিনেমায় কাজ করব না। আর যখন নতুন সিনেমায় অভিনয় করব, তখন ঘোষণা দিয়েই আসব। আমাকে না জানিয়ে অনেকেই মনগড়া খবর ছড়াচ্ছে। এসবের কিছুই আমি জানি না।’
