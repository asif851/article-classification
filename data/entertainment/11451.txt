
বলিউডের আলোচিত নির্মাতা-তারকা জুটি আদিত্য চোপড়া ও রানী মুখার্জি বছরের পর বছর ধরে তাঁদের প্রেম নিয়ে লুকোচুরি খেলছেন। চলতি মাসের শুরুর দিকে বিভিন্ন সংবাদমাধ্যমে প্রকাশিত খবরে বলা হয়, আসছে ১০ ফেব্রুয়ারি যোধপুরের উমাইদ ভবন প্রাসাদে তাঁরা বিয়ের কাজটি সারবেন। এবার শোনা যাচ্ছে, এরই মধ্যে জুহুতে রানীর বাংলোয় উঠে গেছেন আদিত্য। সেখানে এক ছাদের নিচেই বসবাস করছেন তাঁরা।এ প্রসঙ্গে ঘনিষ্ঠ সূত্রের বরাতে ওয়ান ইন্ডিয়া জানিয়েছে, প্রিয়তমার কাছ থেকে একমুহূর্তও দূরে থাকতে চান না আদিত্য। এ জন্যই রানীর বাসায় ওঠার সিদ্ধান্ত নেন তিনি। সম্প্রতি জুহুতে রানীর বাংলোয় উঠেছেন আদিত্য।বেশ কয়েক বছর ধরে প্রেম করলেও এখন পর্যন্ত মুখে স্বীকার করেননি রানী-আদিত্য। বরাবরই নিজেদের প্রেমের সম্পর্ককে গোপন রেখেছেন তাঁরা। বিশেষ করে আদিত্য তাঁর ব্যক্তিগত জীবন নিয়ে মিডিয়ার সামনে কথা বলতে একদমই রাজি নন। বিষয়টি রীতিমতো অস্বস্তিকর তাঁর কাছে। কিন্তু তার পরও এ জুটির হাঁড়ির খবর ঠিকই ফাঁস হয়েছে মিডিয়ায়।
এখন পর্যন্ত বেশ কয়েকবার রানী-আদিত্যর বিয়ের খবর রটেছে। কিছুদিন আগে রানীর অনামিকায় বিশাল একটি হীরার আংটি দেখা যাওয়ার পর আদিত্যর সঙ্গে তাঁর বাগদানের খবর চাউর হয়। শুধু তাই নয়, ১০ ফেব্রুয়ারি যোধপুরের উমাইদ ভবন প্রাসাদে তাঁরা বিয়ের আনুষ্ঠানিকতা সম্পন্ন করবেন বলেই শোনা যাচ্ছে।
এদিকে ঘনিষ্ঠ একটি সূত্র জানিয়েছে, গত বছরের নভেম্বরে ভারতের ধনাঢ্য ব্যবসায়ী মুকেশ আম্বানির স্ত্রী ও ধিরুভাই আম্বানি ইন্টারন্যাশনাল স্কুলের চেয়ারপারসন নিতা আম্বানির জন্মদিনের অনুষ্ঠানের আয়োজন করা হয়েছিল যোধপুরের উমাইদ ভবন প্রাসাদে। সেখানে আমন্ত্রিত অতিথিদের মধ্যে রানীও ছিলেন। তিনি সেখানে গিয়ে মুগ্ধ হয়ে যান। নিজের বিয়ের ভেন্যু হিসেবে উমাইদ ভবন প্রাসাদকে নির্বাচন করে ফেলেন ৩৫ বছর বয়সী বাঙালি বংশোদ্ভূত বলিউডের এ তারকা অভিনেত্রী।
সূত্রটি আরও জানিয়েছে, পাঞ্জাবের ছেলে আদিত্য ও কলকাতার মেয়ে রানী। এ জন্য পাঞ্জাবি ও বাঙালি দুটি রীতিতেই রানী-আদিত্যর বিয়ের আনুষ্ঠানিকতা সম্পন্ন হবে। রানীর বিয়ের পোশাকের ডিজাইন করবেন ভারতের প্রখ্যাত ডিজাইনার মনীশ মালহোত্রা। 
২০১২ সালেই বিয়ে করে থিতু হওয়ার পরিকল্পনা করেছিলেন রানী-আদিত্য। কিন্তু আদিত্যর বাবা যশ চোপড়ার আকস্মিক মৃত্যুর কারণে বিয়ের সব পরিকল্পনাই বাতিল করা হয়। কারণ হিন্দু রীতি অনুযায়ী পরিবারের কারও মৃত্যু হলে সাধারণত এক বছর কোনো ধরনের উত্সবের আয়োজন করা যায় না।
এদিকে, গত বছরের জুলাইয়ে রানীর হবু শাশুড়ি পামেলা চোপড়া ছেলের বিয়ের ‘শুভলগ্ন’ জানার জন্য পারিবারিকভাবে ধর্মযাজকের সঙ্গে কথা বলেছিলেন বলে খবর রটেছিল।
রানী-আদিত্যর বিয়ে নিয়ে এত সব থলের খবর বের হলেও কোনো এক অজানা কারণে এখন পর্যন্ত আনুষ্ঠানিকভাবে কিছুই জানানো হয়নি এই জুটি কিংবা তাঁদের পরিবারের পক্ষ থেকে। সবার প্রত্যাশা, শিগগির সব জল্পনা-কল্পনার অবসান ঘটিয়ে বিয়ের ঘোষণা দেবেন ‘চোরি চোরি চুপকে চুপকে’ তারকা রানী মুখার্জি ও সাড়াজাগানো ‘দিলওয়ালে দুলহানিয়া লে যায়েঙ্গে’ ছবির নির্মাতা আদিত্য চোপড়া।
