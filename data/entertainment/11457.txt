
নারীদের মধ্যে কেউ একটু সাহসী হলেই তাঁকে পুরুষের সঙ্গে তুলনা করে বাহবা দেওয়া হয়। এই বিষয়টি বলিউড অভিনেতা অমিতাভ বচ্চনের কাছে একদম ভালো লাগে না। তিনি মনে করেন, নারীর সাহসিকতা বোঝাতে তাঁকে ‘মর্দানি’ বা ‘পুরুষালি’ না বলে নতুন কোনো শব্দ সৃষ্টি করা উচিত।২২তম কলকাতা চলচ্চিত্র উৎসবে এসে নিজের এই মনোভাব ব্যক্ত করেন অমিতাভ। ভারতীয় সিনেমায় নারীদের ভূমিকা প্রসঙ্গে কথা বলার সময় ‘বিগ বি’ এ কথা বলেন। হিন্দিতে মরদ শব্দের অর্থ পুরুষ। সেই শব্দ থেকেই এসেছে মর্দানি। অমিতাভ বলেন, ‘নারীদের শক্তি ও সাহসিকতা বোঝাতে কেন এমন শব্দই ব্যবহার করতে হবে, যার উৎস একটি পুরুষবাচক শব্দ। বরং তাঁদের (নারীদের) বীরত্ব বোঝাতে কোনো নতুন ও স্বাধীন শব্দ আবিষ্কার করা উচিত।’উল্লেখ্য, ২০১৪ সালে রানী মুখার্জি ‘মর্দানি’ নামের একটি সিনেমায় অভিনয় করেছিলেন। সেখানে তাঁকে খুব সাহসী একজন পুলিশ অফিসারের চরিত্রে দেখানো হয়েছিল।অবশ্য নারীশিক্ষায় অগ্রণী ভূমিকা পালনের জন্য পশ্চিমবঙ্গের মুখ্যমন্ত্রী মমতা বন্দ্যোপাধ্যায়ের অনেক প্রশংসাও করেন ‘পিংক’ ছবির তারকা অমিতাভ বচ্চন। ইন্ডিয়ান এক্সপ্রেস।
