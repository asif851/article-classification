
স্পেনের ইবিজা সমুদ্রসৈকতে অবকাশযাপনের সময় রণবীর কাপুর ও ক্যাটরিনা কাইফের অন্তরঙ্গ মুহূর্তের ছবি ফাঁস করায় মিডিয়ার ওপর বেজায় চটেছেন ‘চকোলেট বয়’ রণবীর। সম্প্রতি ক্যাটরিনার কাছ থেকে জন্মদিনের উপহার হিসেবে কি পেয়েছেন এবং আবার তাঁরা অবকাশযাপনের পরিকল্পনা করছেন কি না জানতে চাইলে কিছুই জানাননি রণবীর। তিনি সেসময় ক্যাটরিনা প্রসঙ্গ পাশ কাটিয়েই ক্ষান্ত হননি, পাশাপাশি তীব্র ক্ষোভও প্রকাশ করেছেন।রণবীরের ৩১তম জন্মদিন ছিল ২৮ সেপ্টেম্বর শনিবার। এবার জন্মদিনের উপহার হিসেবে ক্যাটরিনার কাছ থেকে কি পেয়েছেন জানতে চাইলে সংবাদকর্মীদের প্রতি ক্ষোভ প্রকাশ করে রণবীর বলেন, ‘ইংরেজিতে একটি প্রবাদ আছে। আর সেটা হল, “মাইন্ড ইওর ওন বিজনেস”।’ রণবীর তাঁর ব্যক্তিগত জীবন নিয়ে ঘাঁটাঘাঁটি না করার জন্য এমন কঠোর ভাষাতেই মিডিয়ার প্রতি হুঁশিয়ারি উচ্চারণ করেছেন। সম্প্রতি এক খবরে এমনটিই জানিয়েছে ইন্দো-এশিয়ান নিউজ।এদিকে বিভিন্ন গণমাধ্যমে প্রকাশিত খবরে দাবি করা হয়েছে, আবারও নাকি অবকাশযাপনে যাচ্ছেন বলিউডের বহুল আলোচিত তারকা যুগল রণবীর-ক্যাটরিনা। রণবীর অভিনীত ‘বেশরম’ ছবিটি মুক্তি পাচ্ছে ২ অক্টোবর আর অক্টোবরের প্রথম সপ্তাহেই নিউইয়র্কে উড়াল দেওয়ার পরিকল্পনা করছেন তাঁরা। নিউইয়র্কে অবকাশযাপনের সময় তাঁদের সঙ্গ দেবেন নির্মাতা করণ জোহর ও অয়ন মুখার্জি। এরই মধ্যে করণ ও অয়ন নিউইয়র্কে চলে গেছেন। সেখানে করণ তাঁর পরবর্তী ছবির কাহিনি লেখার কাজ শুরু করেছেন। অয়নও তাঁর পরবর্তী ছবির গল্প-ভাবনা নিয়ে কাজ করছেন সেখানে।
সংবাদকর্মীরা এ বিষয়ে জানতে চাইলে মুখ খোলেননি রণবীর। শুধু কিছুটা অভিমানের সুরে বলেছেন, ‘এ বিষয়ে আমার কিছুই বলার নেই। আবার যখন আমাদের অবকাশযাপনের ছবি ছাপা হবে, তখন আপনারাই এর উত্তরটা বলে দেবেন।’
