
যে জুঁই করিমকে দর্শকেরা চেনেন, তিনি এখন শুধু মোশাররফ করিমের স্ত্রীই নন, পেশাদার অভিনয়শিল্পী। চার বছর ধরে ঈদের টিভি নাটকে কাজ করছেন তিনি। এবারের ঈদুল ফিতরে শুধু মোশাররফ করিমের সঙ্গেই করেছেন পাঁচটি নাটক। একত্রে অভিনয়, সংসারের খুনসুটি নিয়ে জনপ্রিয় এই দম্পতি হাজির হচ্ছেন একাত্তর টিভির নিয়মিত আয়োজন ‘একাত্তর সকাল’ অনুষ্ঠানে।ঈদ উপলক্ষে ‘একাত্তর সকাল’-এ হাজির হবেন চার তারকা জুটি। বলবেন ব্যক্তিজীবনের নানা কথা। তাঁদেরই এক জুটি মোশাররফ-জুঁই। জুঁই করিম নামে পরিচিত হলেও তাঁর নাম রোবেনা রেজা। অনুষ্ঠানটি নিয়ে তিনি জানালেন, বহুদিন পর কিছু পুরোনো স্মৃতি রোমন্থনের সুযোগ মিলেছে তাঁদের। বললেন, ‘কোন আকর্ষণে বারোটা বছর একসঙ্গে কাটালাম, অনুষ্ঠান থেকে সেসবও জানবেন দর্শকেরা।’আগামী ৭ অক্টোবর সংসারের যুগ পূর্তিতে কী কী করবেন—জানতে চাইলে রোবেনা বলেন, ‘নিজেদের সময় দেব। হয়তো বাইরে খেতে যাব।’ কাজের চাপ থাকলেও সপরিবারে বেড়াতে যান তাঁরা। টিভিতে নিয়মিত হওয়ার পর থেকে বাইরে বের হলেই দর্শকেরা চিনে ফেলেন। রোবেনা বলেন, ‘দেখে প্রথমে চিনতে পারে না কেউ। বলে, আপুকে চেনা চেনা লাগে। তারপর কণ্ঠ শুনলেই চিনে ফেলে। কোনো কোনো জায়গায় তো এক্সট্রা খাতিরও পাই।’মাজহারুল মাসুমের প্রযোজনায় ঈদের বিশেষ ‘একাত্তর সকাল’ উপস্থাপনা করবেন তাজিন আহমেদ। অনুষ্ঠানটি দেখানো হবে ঈদের দ্বিতীয় দিন সকাল সাতটায়। ঈদে বিভিন্ন চ্যানেলে মোশাররফ করিম ও রোবেনা রেজা অভিনীত অন্তত পাঁচটি নাটক দেখানো হবে। এগুলোর মধ্যে চারটি ঈদের বিশেষ ধারাবাহিক। এগুলো হচ্ছে সাগর জাহানের অ্যাভারেজ আসলাম, সাজিন আহমেদের কিডস সোলায়মান, সাইফ আহমেদের চান্স মাস্টার দ্য পালাকার ও তুহিন হোসেনের লার্নেড ফ্রেন্ড। একক নাটক দুটি হলো মেহেদি হাসানের তলোয়ার, শামীম জামানের ঘাউরা মজিদ। রোবেনা রেজা জানালেন, তলোয়ার-এ তিনি মোশাররফের নায়িকা। বাকিগুলোতে সহশিল্পী।
