
ব্লু হোয়েল গেমসের ব্যাপারে অভিভাবকদের সচেতন হতে বললেন চলচ্চিত্রের আলোচিত নায়ক ও প্রযোজক অনন্ত জলিল। তিনি বলেন, ‘এই গেমসের কারণে বিশ্বের বিভিন্ন দেশের কয়েকজন সম্ভাবনাময় ছেলেমেয়ে মৃত্যুবরণ করেছে। এর বিষাক্ত ছোবল পড়েছে বাংলাদেশেও। আমার দেশের তরুণ-তরুণীদের নিয়ে আমি শঙ্কিত। এই গেমস তাদের শুধু বিপদেই ফেলবে না, তাদের পরিবারকেও অনিশ্চিত পথে ঠেলে দেবে।’ সামাজিক যোগাযোগমাধ্যম ফেসবুকে আজ মঙ্গলবার এই শঙ্কা প্রকাশ করেছেন তিনি।
এই গেমস থেকে সবাইকে দূরে থাকার জন্য অনুরোধ করে অনন্ত জলিল বলেন, ‘আমরা কেন এই গেমস খেলতে যাব? কাউকে যদি এই গেমস খেলতে দেখেন, অবশ্যই তাকে ফিরিয়ে আনতে হবে। অপরকে ব্ল্যাকমেল করতে দেবেন কেন? ব্লু হোয়েল খেলা মানেই নিজেকে ব্ল্যাকমেল করার সুযোগ দেওয়া।’ তিনি আশাবাদ ব্যক্ত করে বলেন, ‘বর্তমান সরকার তথ্যপ্রযুক্তিকে অনেক এগিয়ে নিয়েছে। অনেকেই পড়াশোনার পাশাপাশি সফটওয়্যার, ফটোশপ, গ্রাফিকসসহ অনেক সেক্টরে কাজ করতে পারেন। এতে যেমন নিজের প্রতিভাকে যথার্থ ব্যবহার করা হবে, তেমনিভাবে দেশ এগিয়ে যাবে।’
