
গায়ক সাব্বিরের গানে মডেল হলেন তাঁর স্ত্রী রেহেনা জামান। ‘ঢলে ঢলে’ শিরোনামের এই গানের কথা লিখেছেন জীবক বড়ুয়া। যৌথভাবে গানটিতে সুর দিয়েছেন সাব্বির ও শুভ। আর সংগীতায়োজন করেছেন সাব্বির। লেজার ভিশনের ইউটিউবে গতকাল রাতে গানটি প্রকাশ করা হয়েছে।
স্ত্রীকে নিয়ে ভিডিওটি তৈরি প্রসঙ্গে সাব্বির বলেন, ‘গানটি তৈরির পর সবার পরিচিত সবার কাছ থেকে অনুরোধ ছিল ভিডিও বানানোর। সবার অনুরোধে ভিডিওটি তৈরির পরিকল্পনা করি। শুরুতে একজন পেশাদার মডেল নিয়ে ভিডিওটি করার কথা ছিল। পরে দেখলাম গানটির গল্পে যে দৃশ্যগুলো দাবি করে সেগুলোতে আমি অন্য মডেলদের সঙ্গে স্বাভাবিক অভিনয়টা করতে পারব না। তাই বলতে পারেন ভিডিওটির গল্পের স্বার্থেই বউকে মডেল হিসেবে বেছে নিই। আমার প্রস্তাব পেয়ে সে-ও শেষ পর্যন্ত রাজি হয়।’
রেহেনা জামানের প্রথম পর্দা উপস্থিতি প্রসঙ্গে সাব্বির বলেন, ‘রেহেনার জীবনে এটাই প্রথম ক্যামেরার সামনে দাঁড়ানো। তাই একটু ভয়ে ছিলাম। তবে গানটিতে মডেল হতে গিয়ে সে অনেক পরিশ্রম করেছে। নাচ শিখেছে। আর আমার তো দশ কেজি ওজন কমাতে হয়েছে। কারণ, পর্দায় তার নায়ক হব সেই জন্য! তবে এটাও সত্যি যে আমার বউয়ের সমর্থন না পেলে ভিডিওতে এতটা প্রাণবন্ত থাকতে পারতাম না।’
