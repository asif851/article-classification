
বাংলা নববর্ষ উপলক্ষে প্রদর্শিত হবে শুভাশীষ রায় পরিচালিত স্বল্পদৈর্ঘ্য চলচ্চিত্র কাটুস কুটুস এবং মান্নান হীরা পরিচালিত শিশুতোষ চলচ্চিত্র একাত্তরের ক্ষুদিরাম। এর মধ্যে কাটুস কুটুস চলচ্চিত্রটির প্রিমিয়ার হয়েছে গতকাল। জাতীয় জাদুঘরের প্রধান মিলনায়তনে আয়োজিত উদ্বোধনী প্রদর্শনীতে পরিচালক বলেন, ‘আমাদের শতভাগ ভালোবাসা ও পরিশ্রম দিয়ে কাটুস কুটুস নির্মাণ করেছি। আমার দৃঢ় আশাবাদ, দর্শকদের সিনেমাটি ভালো লাগবে।’ কাটুস কুটুস চলচ্চিত্রে অভিনয় করেছেন মনোজ কুমার, পিয়া বিপাশা, এরফান মৃধা, ফারুক আহমেদ। পরিচালক জানান, উদ্বোধনী প্রদর্শনীর পর আগামীকাল জাহাঙ্গীরনগর বিশ্ববিদ্যালয়ের জহির রায়হান মিলনায়তন; কুষ্টিয়া ও ঝিনাইদহে জেলা শিল্পকলা মিলনায়তন; বগুড়ায় টিটু মিলনায়তন; সিরাজগঞ্জে শহীদ এম মনসুর আলী মিলনায়তন এবং রংপুর টাউন হলে প্রদর্শিত হবে ছবিটি। তবে তার আগে আজ সিরাজগঞ্জের শাহজাদপুরের রবীন্দ্রনাথ ঠাকুরের কুঠিবাড়ি মিলনায়তনে ছবিটির প্রদর্শনী হবে।এদিকে মান্নান হীরা পরিচালিত মুক্তিযুদ্ধের কিশোর চলচ্চিত্র একাত্তরের ক্ষুদিরাম-এর প্রদর্শনী হবে শিল্পকলা একাডেমীর জাতীয় চিত্রশালা মিলনায়তনে। আগামীকাল প্রথম শো দুপুর ১২টায়, দ্বিতীয় শো বিকেল সাড়ে পাঁচটায় এবং তৃতীয় শো সন্ধ্যা সাড়ে সাতটায় অনুষ্ঠিত হবে।এই চলচ্চিত্রে অভিনয় করেছেন মামুনুর রশীদ, ফজলুর রহমান বাবু, ড. ইনামুল হক, মোমেনা চৌধুরী, মুনসি মজনু, চঞ্চল।তানভীর মোকাম্মেল পরিচালিত চলচ্চিত্র জীবনঢুলি গণগ্রন্থাগারের শওকত ওসমান মিলনায়তনে প্রদর্শিত হবে আজ। এই ছবির পাঁচটি প্রদর্শনী হবে। সকাল ১০টা থেকে শুরু হবে প্রদর্শনী, চলবে সন্ধ্যা সাতটা পর্যন্ত।
