
কলকাতার অংশ শেষ। এখন কক্সবাজারের লোকেশনে চলছে লড়াই। আর এই লড়াইয়ে প্রতিশোধের আগুন নেভাচ্ছেন ছবির নায়িকা পরীমনি ও নায়ক রোশান। এটি ‘রক্ত’ ছবির কথা। পরিচালক ওয়াজেদ আলী জানালেন, এখানে মূলত ছবির মারামারির দৃশ্যগুলো ধারণ হচ্ছে।কক্সবাজারের ইনানী বিচসহ পাহাড়ের বিভিন্ন লোকেশনে চলছে এই কাজ। ওয়াজেদ বলেন, ‘গত সপ্তাহে কলকাতার অংশের কাজ শেষ হয়েছে। এখন কক্সবাজারের লোকেশনে। এখান থেকে ফিরেই ঢাকায় দুই-তিন দিন কাজ হবে। এরপর থাইল্যান্ডে রওনা দেব। ওখানে দুটি গানের কাজ শেষ হলেই ছবির কাজ শেষ।’‘রক্ত’ ছবিতে কাজের মধ্য দিয়ে অ্যাকশন-কন্যা হিসেবে প্রথম আত্মপ্রকাশ করছেন পরীমনি। ছবিতে তাঁর চরিত্রের নাম মনি। পরীমনি বলেন, এর আগে এ ধরনের চরিত্রে অভিনয় করেননি তিনি। কাজটি শুরু করার আগে প্রায় এক মাস কলকাতায় গিয়ে অনুশীলন করতে হয়েছে তাঁকে। কক্সবাজারের লোকেশন থেকে মুঠোফোনে তিনি বলেন, ‘এখানে সবই মারামারির দৃশ্য করছি। অনেক কষ্ট হচ্ছে। এখানে প্রচণ্ড গরম। ওহ! যেন মরেই যাচ্ছি।’ছবিটিতে চরিত্রের নাম ভূমিকায় পরীমনির সঙ্গে জুটি বেঁধেছেন নবাগত রোশান। একজন সাংবাদিকের ভূমিকায় অভিনয় করছেন তিনি। রোশান বলেন, ‘এই ছবিতে কাজ করতে গিয়ে পদে পদে নতুন অভিজ্ঞতা হচ্ছে। আমার জন্য এই ছবিটি অগ্নিপরীক্ষা।’বাংলাদেশের জাজ মাল্টিমিডিয়া ও ভারতের এসকে মুভিজের যৌথ প্রযোজনায় ছবিটি তৈরি হচ্ছে। ছবিটিতে আরও অভিনয় করছেন আশিস বিদ্যার্থী, বিপ্লব চ্যাটার্জি, রাজা দত্ত, অমিত হাসান প্রমুখ।পরিচালক বলেন, আগামী ঈদুল আজহায় একাধিক প্রেক্ষাগৃহে ছবিটি মুক্তির কথা আছে।
