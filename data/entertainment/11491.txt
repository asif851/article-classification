
‘ফ্যানি খান’ ছবিতে কিছু অন্তরঙ্গ দৃশ্য আছে। ছবির চিত্রনাট্য অনুযায়ী এই দৃশ্যগুলোয় অভিনয় করবেন বলিউড তারকা ঐশ্বরিয়া রাই বচ্চন। না, কোনো অন্তরঙ্গ দৃশ্যে অভিনয় করবেন না তিনি। আর তা জানিয়ে দিয়েছেন ছবির শুটিং শুরু হওয়ার আগেই।
ছবির সঙ্গে সংশ্লিষ্ট একজন সংবাদমাধ্যমকে জানিয়েছে, ঐশ্বরিয়া যে ছবিতে অভিনয় করেন, সেই ছবির প্রতিটি দৃশ্যের ব্যাপারে তিনি খুবই সচেতন। আগে থেকেই সবকিছু আলোচনা করে নেন। এবার চিত্রনাট্য দেখে তিনি বুঝে গেছেন, ‘ফ্যানি খান’ ছবিতে তাঁকে কিছু অন্তরঙ্গ দৃশ্যে অভিনয় করতে হবে। তাই আগে থেকেই জানিয়ে দিয়েছেন, এ ধরনের কোনো দৃশ্যে তিনি কাজ করবেন না। আর তাঁর ইমেজের ক্ষতি হয়, এমন কোনো দৃশ্য রাখা যাবে না ছবিতে।
২০০০ সালে অস্কার প্রতিযোগিতায় মনোনয়ন পাওয়া ডাচ ছবি ‘এভরিবডি’স ফেমাস’-এর রিমেক ‘ফ্যানি খান’। পরিচালনা করছেন অতুল মাঞ্জরেকার। ছবিটি প্রেক্ষাগৃহে মুক্তি পাবে ২০১৮ সালের এপ্রিল মাসে।
এরই মধ্যে জানা হয়ে গেছে, ‘তাল’ (১৯৯৯) আর ‘হামারা দিল আপকে পাস হ্যায়’ (২০০০) ছবির পর অনিল কাপুরের সঙ্গে আবার অভিনয় করবেন ঐশ্বরিয়া। তবে ‘ফ্যানি খান’ ছবিতে যে তাঁরা জুটি হচ্ছেন না, এটা নিশ্চিত। ছবিতে আরও অভিনয় করছেন রাজকুমার রাও।
ঐশ্বরিয়া রাই বচ্চন সর্বশেষ অভিনয় করেছেন ২০১৬ সালে ‘অ্যায় দিল হ্যায় মুশকিল’ ছবিতে। আর এই ছবিতে কিছু অন্তরঙ্গ দৃশ্যে অভিনয় করে সমালোচিত হন তিনি। সমালোচনার মুখে পড়েন তাঁর শ্বশুরবাড়ির লোকজনের কাছেও। ডেকান ক্রনিকল
