
নেত্রকোনা প্রতিনিধি জানান, ‘হরফের নূপুরে নাচি আমরা সবাই’ স্লোগান নিয়ে পয়লা ফাল্গুন (১৩ ফেব্রুয়ারি) নেত্রকোনায় অনুষ্ঠিত হতে যাচ্ছে ২০তম বসন্তকালীন সাহিত্য উৎসব ও খালেকদাদ চৌধুরী সাহিত্য পুরস্কার প্রদান অনুষ্ঠান। বরাবরের মতো নেত্রকোনা সাহিত্য সমাজ এই উৎসবের আয়োজন করছে।এ বছর খালেকদাদ চৌধুরী সাহিত্য পুরস্কার দেওয়া হচ্ছে দুজন কবি-সাহিত্যিককে। তাঁরা হলেন কবিতায় মোহাম্মদ রফিক ও কথাসাহিত্যে জাকির তালুকদার।আয়োজকদের পক্ষে আবদুর রাজ্জাক প্রথম আলোকে বলেন, ফাল্গুনের প্রথম সকালে শহরের মোক্তারপাড়া এলাকায় পুরাতন কালেক্টরেট চত্বরের মুক্তমনা মঞ্চে উৎসবের উদ্বোধন করবেন জেলা প্রশাসক তরুণ কান্তি শিকদার। এরপর উদীচীর জেলা সংসদের পরিবেশনায় অনুষ্ঠিত হবে বসন্ত বন্দনা। সকাল ১০টায় বের করা হবে আনন্দ শোভাযাত্রা। এ ছাড়া দিনের বিভিন্ন সময় অনুষ্ঠিত হবে শিশুদের চিত্রাঙ্কন প্রতিযোগিতা, তবলা লহরি, বাঁশির সুর, স্বরচিত কবিতা ও ছড়াপাঠ, গল্পপাঠ ও সাহিত্য আড্ডা।
