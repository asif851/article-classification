
১৯৯১ সালে ডিজনির ‘বিউটি অ্যান্ড দ্য বিস্ট’ অ্যানিমেশন ছবিতে মূল গানে কন্ঠ দিয়ে সুনাম অর্জন করেছিলেন সেলিন ডিওন। সেই গান তাঁকে এনে দিয়েছিল আন্তর্জাতিক খ্যাতি। আবারও একই ছবির জন্য নতুন একটি মূল গান গাইবেন কানাডিয়ান এই সংগীত তারকা। এই বছরেই মুক্তি পাওয়ার কথা রয়েছে ‘বিউটি অ্যান্ড দ্য বিস্ট’-এর নতুন ছবিটি।
এক বক্তব্যে সেলিন ডিওন বলেন, ‘মূল “বিউটি অ্যান্ড দ্য বিস্ট” ছবির অংশ হওয়া আমার জীবনের একটি জাদুকরি অভিজ্ঞতা ছিল। আবারও সেই ছবির অংশ হতে পেরে আমি সম্মানিত বোধ করছি।’ তিনি তাঁর একটি টুইট বার্তায় লিখেছেন, ‘আমি খুব আনন্দের সঙ্গে ঘোষণা করছি যে ডিজনির “বিউটি অ্যান্ড দ্য বিস্ট”-এর জন্য “হাউ ডাজ আ মোমেন্ট লাস্ট ফরেভার” শিরোনামে আমি একটি নতুন গান গাইব। সেলিন’এই ছবিতে তিনটি নতুন গান পরিবেশন করা হবে বলে জানান মিউজিক ফর ওয়াল্ট ডিজনি স্টুডিওস মোশন পিকচার্সের সভাপতি মিশেল লেইব। তিনি এ-ও জানান যে ডিওনকে নিয়েই তাঁদের একটা পরিকল্পনা ছিল। লেইব বলেন, ‘নির্মাতা ও স্টুডিওর সর্বসম্মত সিদ্ধান্ত ছিল সেলিন এই (মূল) গানটি গাইবেন। এবং তিনি নতুন গানটি গাইতে রাজি হওয়ায় ছবির সঙ্গে জড়িত প্রত্যেকে খুব খুশি হয়েছেন।’ডিওনের জন্য নতুন গানটি লিখেছেন ও সুর করেছেন অ্যালেন মেনকেন এবং টিম রাইস। গানের বিভিন্ন অংশ ছবির বিভিন্ন দৃশ্যে ব্যবহার করা হবে। এই আকাঙ্ক্ষিত ছবির গানগুলো মুক্তি পাবে এই বছরের ১০ মার্চ।হিন্দুস্তান টাইমস
