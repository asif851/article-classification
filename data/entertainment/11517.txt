
নতুন একটি ধারাবাহিক নাটকে অভিনয় করছেন শমী কায়সার। ‘আকাশের ওপারে আকাশ’ নামের এই নাটকটির পরিচালক আবুল হায়াত। এরই মধ্যে নাটকটির প্রচার শুরু হয়েছে। আজ শনিবার দুপুরে নাটকটি নিয়ে কথা হয় শমী কায়সারের সঙ্গে। পুবাইলে নাটকটির নতুন লটের শুটিংয়ে যেতে যেতে শমী বললেন, ‘নারীর ক্ষমতায়ন নিয়ে নাটকটির গল্প যা আসলে আমার চরিত্রের সঙ্গে মানিয়ে যায়। তাই নাটকটিতে অভিনয় করতে রাজি হওয়া।’তিনি আরও ​বলেন,‘ এই নাটকে আমি একজন সংগ্রামী নারী। একমাত্র সন্তানকে নিয়ে বিদেশ থেকে বাংলাদেশে চলে আসি। দেশে আসার পর পারিবারিক নানা টানাপোড়েনের মধ্যে পড়তে হয়। পরিবারের অনেকে আমার দেশে আসাটা পছন্দ করে না। তাঁদের ধারণা, একা একটা মেয়ে এই সমাজে থাকতে পারবে না। পরে অবশ্য বাবার সমর্থন নিয়ে সে কাজ শুরু করে এবং বাংলাদেশেই থেকে যায়। এভাবেই ‘আকাশের ওপারে আকাশ’ নাটকের গল্পটা এগিয়ে যায়।’নাটক প্রসঙ্গে শমী কায়সার বলেন, ‘গল্পটা খুবই সাধারণ, কিন্তু অন্য রকম। আর হায়াত আংকেলও বানাচ্ছেন সাদামাটাভাবেই। এ কারণেই কাজটি করতে আমার খুব ভালো লাগছে।’শমী কায়সার জানান, তাঁর অভিনীত সর্বশেষ নাটকটি হচ্ছে ‘অনুমতি প্রার্থনা’। গত বছরের মাঝামাঝি সময়ে শুটিং হওয়া এই নাটকে শমী কায়সারের বিপরীতে অভিনয় করেন মাহফুজ আহমেদ। এর আগে তিনি কাজ করেন ২০০৪ সালে ‘কঙ্কাবতী’ নামের একটি নাটকে। সেটির জন্য ‘মেরিল-প্রথম আলো’ পুরস্কারে সমালোচকদের রায়ে সেরা অভিনয়শিল্পীর পুরস্কার অর্জন করেন তিনি।
