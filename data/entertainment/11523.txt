
এবিসি রেডিও এফএম ৮৯.২-এ ঈদের দিনগুলোর সকালে থাকছে ‘অ্যামেজিং ঈদ’ নামে অন্য রকম আয়োজন। পাঁচ দিনে পাঁচজন অতিথি থাকছেন।আয়োজকদের মতে, যাঁরা এই সমাজে সাধারণ হয়েও তাঁদের কাজের জন্য হয়ে উঠেছেন অসাধারণ—এমন পাঁচজন অতিথিকে আমন্ত্রণ জানানো হয়েছে এই অনুষ্ঠানে।অতিথিদের তালিকায় আছেন জাকারিয়া। তিনি বাংলাদেশের সর্বাধিক রক্তদাতা, এ পর্যন্ত ৯৪ ব্যাগ রক্ত দান করে পুরস্কৃত হয়েছেন। ২১ বছর বিনা বেতনে একটি বিদ্যালয়ের নৈশ প্রহরীর দায়িত্ব পালন করেছেন তিনি। জান্নাতুল মাওয়া ৪০০ কিলোমিটার হেঁটে অতিক্রম করেছেন পুরো বাংলাদেশ। জুম্মা খান সাধারণ চিত্রশিল্পী। ২১ বছর ধরে যৌতুকের বিরুদ্ধে কাজ করে যাচ্ছেন। সাদেকা প্রত্যন্ত অঞ্চলে সমবায় সমিতির মাধ্যমে বহু মানুষের জীবন বদলে দিয়েছেন। সুধীর চন্দ্র প্রত্যন্ত অঞ্চলে শিক্ষার প্রসারে ব্যাপক ভূমিকা রেখেছেন।অনুষ্ঠানটির প্রযোজক কিবরিয়া সরকার বলেন, ‘নানা প্রতিকূলতার মধ্যে নীরবে-নিভৃতে সমাজকে পাল্টে দেওয়ার মতো মহান কাজ করে যাচ্ছেন যাঁরা, তাঁদের নিয়েই আমাদের এবারের আয়োজন।’উপস্থাপনায় থাকছেন কথাবন্ধু নীলাঞ্জনা, কুমকুম ও রাজু।
