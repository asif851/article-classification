
ভারতীয় শিল্পী শ্রীকান্ত আচার্য্য বাংলাদেশেও বেশ পরিচিত নাম। শিল্পকলা একাডেমিতে আজ শুক্রবার সন্ধ্যায় শোনা যাবে শ্রীকান্তের গান।বাংলাদেশ রবীন্দ্রসংগীত শিল্পী সংসদ ও ইন্দিরা গান্ধী সাংস্কৃতিক কেন্দ্র আজ ও আগামীকাল শিল্পকলা একাডেমির নন্দন মঞ্চে আয়োজন করেছে রবীন্দ্রসংগীত উৎসব—‘শুভ কর্মপথে ধর নির্ভয় গান’। এতে রবীন্দ্রনাথের গান ও কবিতা আবৃত্তি করবেন বাংলাদেশ ও ভারতের শিল্পীরা।দুই দিনই অনুষ্ঠান শুরু হবে সন্ধ্যা সাড়ে ছয়টায়। এতে সহযোগিতা করছে স্কয়ার।বাংলাদেশ থেকে উৎসবে অংশ নিচ্ছেন শিল্পী মিতা হক, ইফফাত আরা দেওয়ান, ফাহিম হোসেন চৌধুরী, অদিতি মহসিন, মজিবুল কাইউম, মহিউজ্জামান চৌধুরী, ফারহাত হোসেন, আদৃতা আনোয়ার, স্বপন দত্ত ও মাহবুবুর রহমান। ভারত থেকে থাকবেন শ্রীকান্ত আচার্য্য, বিভা বিন্দু, প্রবুদ্ধ রাহা, মধুরীমা দত্ত চৌধুরী, সিস্পিয়া মুখার্জি ও এরিনা মুখার্জি।আজ সন্ধ্যায় উদ্বোধনী অনুষ্ঠানে অতিথি হিসেবে থাকবেন ঢাকা বিশ্ববিদ্যালয়ের অধ্যাপক সৈয়দ মনজুরুল ইসলাম, স্কয়ার টয়লেট্রিজ লিমিটেডের ব্যবস্থাপনা পরিচালক অঞ্জন চৌধুরী ও শিল্পকলা একাডেমির মহাপরিচালক লিয়াকত আলী লাকী। সভাপতিত্ব করবেন রবীন্দ্রসংগীত শিল্পী সংসদের সভাপতি সুধীন দাশ।আয়োজক সংগঠনের সাধারণ সম্পাদক ফাহিম হোসেন চৌধুরী বলেন, দুই দেশের শিল্পীদের মধ্যে বিনিময় এ আয়োজনের উদ্দেশ্য। এই উৎসব আয়োজনে বাংলাদেশ সরকারের আরও সহযোগিতা চান তিনি।
