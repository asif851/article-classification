
জমে উঠেছে ব্যাটম্যান আর সুপারম্যানের দ্বৈরথ। এক সুপার হিরো আরেক সুপার হিরোকে এই মারে তো সেই মারে। দর্শকও তুমুল উৎকণ্ঠায়। এর মধ্যে আচমকা এক খটকা। বারবার ছবির ভিলেন লেক্স লুথরকে (জেসি আইজেনবার্গ) দেখছি আর ভাবছি। কার সঙ্গে মিল তাঁর অভিনয়ে? সেই বাচনভঙ্গি। সেই কাঁধ ঝাঁকানো। সেই হাত নাড়ানো! গত শুক্রবার ঢাকার যমুনা ফিউচার পার্কের ব্লকবাস্টার হল। এ সময়ের আলোচিত হলিউডি ছবি ব্যাটম্যান ভার্সাস সুপারম্যান: ডন অব জাস্টিস-এর রাত ১০টার শো চলছে। কথাটা পাশে বসা কাউকে বলব কি না, উসখুস করছি। এর মধ্যেই সামনের একজন দর্শক মনের কথাটাই যেন বলে ফেললেন, ‘আরে এ যে শাহরুখ খান!’ সঙ্গে সঙ্গে হলে ছোটখাটো হাসির একটা রোল উঠল। ব্যাপারটা তা হলে মিথ্যা নয়। মনে হলো, জেসি আইজেনবার্গ লেক্স লুথরের চরিত্রে শুরু থেকে শেষ বলিউড বাদশা শাহরুখকে অনুকরণ করে গেলেন। বাজিগর, দেবদাস, কিংবা বীর জারা। কত না ছবিতে এই ভঙ্গিতেই দেখেছি শাহরুখ খানকে।শাহরুখ কি দেখেছেন ব্যাটম্যান ভার্সাস সুপারম্যান ছবিতে আইজেনবার্গের অভিনয়? ব্যাপারটা নিয়ে শাহরুখ খানের একটা মতামত নিতে পারলে বেশ জমত। এই ভাবতে ভাবতে ছবি শেষে গভীর রাতে ব্লকবাস্টার হল থেকে বেরিয়েছি।গতকাল শনিবার সকালে টুইটার ঘাঁটতে গিয়ে আরেক মজার ঘটনা। শাহরুখ খানও এরই মধ্যে জেনে গেছেন এই মিলের বিষয়টি। প্রমাণ, গত ২৫ মার্চ শাহরুখের টুইট। যেখানে তিনি লিখেছেন, ‘এখন দেখছি লেক্সের (লেক্স লুথর) জন্যও ছবিটা দেখতে হবে। হুমম?? বাচ্চাদের জিজ্ঞেস করতে হবে। ওরা আজ রাতে ছবিটা দেখবে।’
