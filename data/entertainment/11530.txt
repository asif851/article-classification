
বলিউডের সব রেকর্ড ভেঙে দিয়ে ইতিহাস তৈরি করেই চলেছে দক্ষিণের পরিচালক এস এস রাজমৌলির সিনেমা ‘বাহুবলী: দ্য কনক্লুশন’ বা ‘বাহুবলী ২’। গত শুক্রবার ভারতসহ বিশ্বের বেশ কয়েকটি দেশে মুক্তি পায় এই সিনেমা। আর মুক্তির প্রথম তিন দিনেই এই সিনেমার আয় ৫০০ কোটি রুপি ছাড়িয়ে গেছে।
টিএনএনের খবরে বলা হয়েছে, দেশে ও বিদেশে মুক্তি পাওয়া ছবিটি থেকে তিন দিনে আয় হয়েছে ৫০৬ কোটি রুপি। এর মধ্য ভারতে ৩৮৫ কোটি এবং বিদেশে ১২১ কোটি রুপি। যুক্তরাষ্ট্র, কানাডা, উপসাগরীয় দেশ এবং অস্ট্রেলিয়ায় ধামাকা করেছে।
এদিকে দক্ষিণী সিনেমার মহাতারকা রজনীকান্ত ‘বাহুবলী ২’ সিনেমাকে ‘ভারতীয় ছবির গর্ব’ বলে মন্তব্য করেছেন।
শুক্রবার ভারতসহ বিশ্বের কয়েকটি দেশে মুক্তি পেয়েছে চলতি বছরের অন্যতম প্রতীক্ষিত এই সিনেমা। ব্যাপক সাড়া পাওয়ায় এস এস রাজমৌলি ভক্ত-দর্শকদের ধন্যবাদ জানিয়েছেন।
সালমান খানের ‘সুলতান’ এবং আমির খানের ‘দঙ্গল’ মুক্তি পাওয়ার পরই বক্স অফিসে রেকর্ড তৈরি করেছিল। এবার সবকিছুকে ছাপিয়ে অবিশ্বাস্য সাফল্য পেল এস এস রাজমৌলির ‘বাহুবলী ২: দ্য কনক্লুশন’। শুক্রবার চারটি ভাষায় মুক্তি পেয়েছে বড় বাজেটের এই ছবিটি। আর মুক্তির দ্বিতীয় দিনই রেকর্ড অঙ্কের ব্যবসা করে অনেককে তাক লাগিয়ে দিয়েছে বাহুবলীর সিক্যুয়েল।
‘বাহুবলী’র মতো ‘বাহুবলী ২’ সিনেমাটিকে ঘিরে দর্শকের উন্মাদনার শেষ নেই। রীতিমতো ধামাকা তুলেছে সারা দেশে। প্রভাস, আনুশকা শেঠি, তামান্না ভাটিয়া, দাগ্গুবতী, রামাইয়া কৃষ্ণান ও সত্যরাজ অভিনীত দক্ষিণের এই ছবি দেখতে দীর্ঘ লাইনে দাঁড়িয়ে টিকিট কিনছেন দর্শকেরা। এ ছাড়া দর্শকের চাপ দেখে অতিরিক্ত শো প্রদর্শনের ব্যবস্থাও করতে হয়েছে বিভিন্ন এলাকার হল কর্তৃপক্ষকে।
২০১৫ সালে মুক্তি পেয়েছিল ‘বাহুবলী’ সিরিজের প্রথম ছবি ‘বাহুবলী: দ্য বিগিনিং’। ছবিটি তখন বক্স অফিসে বেশ সাড়া ফেলেছিল। ৬৫০ কোটি রুপির বেশি অর্থ আয় করেছিল দক্ষিণের এই সিনেমা। এখন দেখার ব্যাপার হলো, ‘বাহুবলী: দ্য কনক্লুশন’ সেই রেকর্ড ভাঙতে পারে কি না। আবার অনেকের ধারণা, এক হাজার কোটি রুপির ব্যবসা করবে এই ছবি। তবে সে জন্য অপেক্ষায় থাকতে হবে।
আরও পড়ুনবক্স অফিসে ধামাকা ‘বাহুবলী ২’

