
পর্দায় উঠতে যাচ্ছে গিয়াসউদ্দিন সেলিমের নতুন চলচ্চিত্র ‘স্বপ্নজাল’। আগামী ৬ এপ্রিল ঢাকাসহ দেশের ৩০টি প্রেক্ষাগৃহে একযোগে মুক্তি পাবে চলচ্চিত্রটি। গিয়াসউদ্দিন সেলিম পরিচালিত দর্শকনন্দিত সিনেমা ‘মনপুরা’ মুক্তির নয় বছর পর ‘স্বপ্নজাল’ সিনেমাটি দেখতে পারবেন দর্শকেরা। ‘স্বপ্নজাল’ ছবির নিবেদক হিসেবে থাকছে অল টাইম। ছবিটি প্রযোজনা করেছে বেঙ্গল ক্রিয়েশনস। গতকাল বুধবার সন্ধ্যায় রাজধানীর ঢাকা ক্লাবে সংবাদ সম্মেলনে এসব তথ্য জানানো হয়।
গিয়াসউদ্দিন সেলিম বলেন, ‘“স্বপ্নজাল” সিনেমাটি দুটি প্রাণের বাঁধনহারা এক প্রেমের গল্প। ডাকাতি, সংঘাত, গুম আর কূটকৌশলের আবর্তে পড়ে দুজন বিচ্ছিন্ন হয়ে পড়ে। কিন্তু দুজনের মিলনের আকুল আকাঙ্ক্ষায় তৈরি হয়েছে এই প্রেমের গল্প। আশা করি, “মনপুরা”র মতো “স্বপ্নজাল”ও দর্শকদের কাছে ভালো লাগবে।’
গিয়াসউদ্দিন সেলিম আরও বলেন, ‘আমরা চেয়েছি “স্বপ্নজাল” সিনেমায় দেশীয় কোনো প্রতিষ্ঠান সম্পৃক্ত হোক। অল টাইম কর্তৃপক্ষকে এ জন্য অসংখ্য ধন্যবাদ জানাচ্ছি।’
অল টাইমের হেড অব মার্কেটিং মনিরুল ইসলাম বলেন, ‘“মনপুরা” ছবির মতো “স্বপ্নজাল”ও সব শ্রেণির মানুষের কাছে জনপ্রিয়তা পাবে বলে আশা করছি। আমাদের ব্র্যান্ড অল টাইম এরই মধ্যে সব শ্রেণির মানুষের কাছে জনপ্রিয়তা পেয়েছে। এই চলচ্চিত্রের সঙ্গে সঙ্গে অল টাইমও সবার হৃদয়ে পৌঁছে যাক, সে লক্ষ্যে আমরা এর সঙ্গে সম্পৃক্ত হয়েছি।’  ‘স্বপ্নজাল’ ছবির প্রধান চরিত্রে অভিনয় করেছেন পরীমনি। তাঁর বিপরীতে আছেন ইয়াশ রোহান। আরও অভিনয় করেছেন ইরেশ যাকের, ফজলুর রহমান বাবু, মিশা সওদাগরসহ অনেকে।
পরীমনি বলেন, ‘ছবিটি আমার অভিনয়জীবনের বড় অভিজ্ঞতা হয়ে থাকবে। আশা করি, “স্বপ্নজাল” দর্শকদের মনে জায়গা করে নেবে।’
‘স্বপ্নজাল’ ছবির কাহিনি ও চিত্রনাট্য লিখেছেন গিয়াসউদ্দিন সেলিম নিজেই।  সংবাদ সম্মেলনে আরও উপস্থিত ছিলেন বেঙ্গল ফাউন্ডেশনের জেনারেল ম্যানেজার (ফাইন্যান্স) আতাউর রহমান ও প্রাণ-আরএফএল গ্রুপের জেনারেল ম্যানেজার (মিডিয়া) সুজন মাহমুদসহ ছবির সঙ্গে সংশ্লিষ্ট কলাকুশলীরা।
