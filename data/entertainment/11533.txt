
কারিনা কাপুর খান খুব শিগগির একটি ই-কমার্স ওয়েবসাইটে উপদেষ্টা হিসেবে দায়িত্ব পালন করতে যাচ্ছেন। মাসখানেক আগে তিনি মা হয়েছেন। তাই ভাবতেই পারেন, তিনি হয়তো মাতৃত্ব নিয়ে টুকটাক পরামর্শ দেবেন। আর না হলে যে বিষয়ে তাঁর মুনশিয়ানা আছে, সেই অভিনয় নিয়েই হয়তো উপদেশ দেবেন। তবে দুটি ধারণার একটিও ঠিক না। কারিনা এবার উপদেশ দেবেন ফ্যাশন বিষয়ে।বলিউডের এই অভিনেত্রীর সাজপোশাক সব সময়ই প্রশংসা কুড়ায়। অন্তঃসত্ত্বা হওয়ার পর ফ্যাশনে এই অভিনেত্রী যোগ করেছিলেন ভিন্ন এক মাত্রা। সত্যি কথা বলতে, তখন থেকেই কারিনার নিত্যনতুন নকশার পোশাক ও ছিমছাম সাজ সবার নজর কাড়ে। তাই তো ই-কমার্স ওয়েবসাইটটি থেকে এই অভিনেত্রীকে উপদেষ্টা হওয়ার প্রস্তাব দেওয়া হয়। এরই মধ্যে সেই ই-কমার্স সাইট নতুন একটি বিভাগ ও অ্যাপ খুলেছে, যার নাম দেওয়া হয়েছে ‘হাউ টু ড্রেস লাইক বেবো’। এই অ্যাপের নির্মাতা জানান, বেবো (কারিনার ডাকনাম) এমন একজন, যিনি তাঁর ফ্যাশন ও লুকের ক্ষেত্রে সব প্রথাকে ভেঙে দিয়েছেন। বিশেষ করে অন্তঃসত্ত্বা হওয়ার পর তাঁর ফ্যাশন-সচেতনতা নতুনভাবে সবার চোখে ধরা দেয়।সূত্র: বলিউড হাঙ্গামা।
