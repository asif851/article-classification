
প্রিয়াঙ্কা চোপড়াকে এখন আর বলিউড তারকা বলা যাবে না। মার্কিন টিভি সিরিজ ‘কোয়ান্টিকো’ আর হলিউড ছবি বেওয়াচ-এর সুবাদে সারা বিশ্ব এখন চেনে এই ভারতীয় অভিনেত্রীকে। সম্প্রতি খ্যাতিমান এই তারকার একটি জ্যাকেট নিয়ে সামাজিক যোগাযোগমাধ্যমে শুরু হয়েছে গুঞ্জন।
লরা ব্রাউনের টিভি অনুষ্ঠান ‘ডার্টি লন্ড্রি’তে প্রিয়াঙ্কা নিজ মুখে বলেছেন, ‘এটা আমার এক সাবেক প্রেমিকের জ্যাকেট। প্রায়ই আমি এটা পরি।’ তেমনি চারদিকে খোঁজ খোঁজ রব—কে সেই সাবেক প্রেমিক! শুধু আলোচনাতেই শেষ নয়, ভক্তরা খুঁজে বের করে ফেলেছেন সেই প্রেমিককে। বিখ্যাত ব্র্যান্ড ডলসে গাবানার ওই জ্যাকেট গায়ে সেই প্রেমিকের ছবিও ঘুরতে শুরু করেছে সামাজিক যোগাযোগমাধ্যম ও অনলাইন গণমাধ্যমগুলোয়।কে এই সাবেক প্রেমিক? সাবেক বিশ্বসুন্দরী প্রিয়াঙ্কা চোপড়া বলেছেন, ‘একবার আমার বাসায় সে এই জ্যাকেটটি ফেলে গিয়েছিল। সম্পর্ক ছিন্ন হওয়ার পর তাকে আর ফেরত দিইনি সেটা।’ এর আগে ওই একই ব্র্যান্ডের হুডি জ্যাকেট পরে থাকতে দেখা গেছে শাহরুখ খানকে। ডন ছবির শুটিং চলাকালে প্রিয়াঙ্কা ও শাহরুখকে নিয়ে প্রেমের গুজব ছড়িয়েছিল। এ নিয়ে অবশ্য দুজনের কেউই তেমন মন্তব্য করেননি। তবে বলিউডের মোটামুটি সবারই জানা, প্রিয়াঙ্কা চোপড়ার প্রেম ছিল হলিউড অভিনেতা হারমান বাওজা ও শহীদ কাপুরের সঙ্গে। সূত্র: ইন্ডিয়া টুডে ও জিনিউজ।
 
