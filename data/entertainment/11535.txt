
জনপ্রিয় নির্মাতা রেদওয়ান রনির পরিচালনায় এবারের ঈদে থাকছে দুই পর্বের ফিকশন ‘ইউটার্ন’। সোনিয়া হাসানের গল্পে এবং ইকবাল হাসান চৌধুরীর চিত্রনাট্যে নির্মিত এ ফিকশনে অভিনয় করেছেন মেহজাবিন, তৌসিফ মাহবুব, সাবেরি আলম, সাবিলা নূর, তানজিন তিশা, অ্যালেন শুভ্র, আফনান চৌধুরী, ইমরান আহমেদ, সুমন পাটোয়ারীসহ আরও অনেকে।রেদওয়ান রনি জানিয়েছেন, শুধু এই ফিকশনের জন্যই তৈরি হয়েছে জনপ্রিয় ব্যান্ড চিরকুট এবং স্টুডিও ফিফটি এইটের করা দুটো মনোমুগ্ধকর ট্র্যাক। ফিকশনের কাহিনি, সংলাপ, দুর্দান্ত মোটরবাইক স্টান্টসহ এর ট্র্যাক দুটি তারুণ্যের মন জয় করতে পারবে বলেই আশা করছেন নির্মাতা রনি।নিকেতন, আফতাবনগর, উত্তরা, শেরেবাংলা নগর, বঙ্গবন্ধু আন্তর্জাতিক সম্মেলন কেন্দ্রসহ ঢাকার বিভিন্ন গুরুত্বপূর্ণ ও আকর্ষণীয় লোকেশনে মোজো প্রেজেন্টস ফিকশন ‘ইউটার্ন’-এর শুটিং হয়েছে। দুরন্ত তারুণ্যের শহুরে জীবনযাপনের ভিন্ন ভিন্ন নানা দিক নিয়ে গড়ে উঠেছে এর কাহিনি।‘ইউটার্ন’ ফিকশনের কাহিনিতে দেখা যাবে, উচ্ছল তারুণ্যের একটি দল নিজেদের ভুবনে ছুটে চলে। তারা বাইক স্টান্টসহ দুঃসাহসিক নানা কর্মকাণ্ডের সঙ্গে যুক্ত। হঠাত্ এক অঘটন তাদের জীবনকে এলোমেলো করে দেয়। এলোমেলো জীবন থেকে ফিরে আসাই একসময় চ্যালেঞ্জ হয়ে ওঠে তাদের জন্য।
ঈদের প্রথম ও দ্বিতীয় দিন একুশে টেলিভিশনে রাত সাড়ে ১১টায় প্রচারিত হবে ‘ইউটার্ন’।
