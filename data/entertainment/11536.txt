
আন্তর্জাতিক মাতৃভাষা দিবস উপলক্ষে প্রথম আলো আজ আয়োজন করেছে ‘বর্ণমেলা’। ঢাকায় এ অনুষ্ঠান শুরু হবে সকাল সাড়ে আটটায় আর চট্টগ্রামে নয়টায়। চলবে বিকেল পর্যন্ত। ঢাকায় বর্ণমেলা বসছে ধানমন্ডির সুলতানা কামাল মহিলা ক্রীড়া কমপ্লেক্সে। নাসিরাবাদ বালক উচ্চবিদ্যালয়ের মাঠে চট্টগ্রামের বর্ণমেলার আয়োজন করা হয়েছে। ঢাকার আয়োজনটি চ্যানেল নাইন সরাসরি সম্প্রচার করবে। তবে চট্টগ্রামের আয়োজনটি পরে দেখানো হবে রেকর্ড করে।দিনভর নানা কর্মসূচির পাশাপাশি দেশের সাংস্কৃতিক অঙ্গনের ব্যক্তিরাও অংশ নেবেন বর্ণমেলায়। মেলায় থাকবে তাঁদের পরিবেশনা। ঢাকায় গান করবেন রফিকুল আলম, আবিদা সুলতানা, আইয়ুব বাচ্চু, কনকচাঁপা, শফি মণ্ডল, ফাহমিদা নবী, বাপ্পা মজুমদার, সোহিনী আলম, কনা, কিশোর ও কোনাল। থাকছে জলের গান আর অর্ণব ও তাঁর বন্ধুদের গান। আরও থাকছে সুরের ধারা, সত্যেন সেন শিল্পীগোষ্ঠী ও আশাবরি সংগীত একাডেমির পরিবেশনা। থাকছেন আদিবাসী শিল্পীরাও। বর্ণমেলায় থাকছে মাধুয়াইয়ের নাটক, মুস্তাফা মনোয়ারের পাপেট শো, সিসিমপুর আর জলপুতুলের মাপেট শো। কৌতুক শোনাবেন আবু হেনা রনি, ছড়া পাঠ করবেন মাহমুদা আকতার, পুঁথি পাঠ করবেন কাব্য কামরুল। পুরো আয়োজনটির সঙ্গে থাকছেন মুনমুন ও খাইরুল বাশার।চট্টগ্রামের বর্ণমেলায় অংশ নিতে ঢাকা থেকে গেছেন ইমরান, লিজা, নির্ঝর, পুলক ও নৃত্যশিল্পী পূজা সেনগুপ্ত। থাকছে মানস পাল চৌধুরী, রাশেদ হাসান, আয়েশা হক, অভ্যুদয়, রক্তকরবী, বোধন আবৃত্তি পরিষদ, খেলাঘর ও বন্ধুসভার সাংস্কৃতিক দলের পরিবেশনা।
