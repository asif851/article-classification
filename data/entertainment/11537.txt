
নাটক তিনি আগেও নির্মাণ করেছেন। মনপুরা সিনেমার মাধ্যমে চিনিয়েছেন নিজেকে। কিন্তু হুট করে নাটক নির্মাণের কারণে সংবাদের শিরোনাম কেন গিয়াস উদ্দিন সেলিম? কারণ তো অবশ্যই আছে। বেশ কয়েক বছর আগে শেষবারের মতো ছোট পর্দার জন্য নাটক নির্মাণ করেছিলেন এ নির্মাতা। কিন্তু সেই ‘শেষ’টা যে কবে, তা নিজেও মনে করতে পারলেন না। বললেন, ‘এই মুহূর্তে সময়ই শুধু নয়, নাটকের নামও ভুলে গেছি। তবে দুই-তিন বছর আগে তো হবেই। এখন ব্যস্ত আছি নতুন স্ক্রিপ্ট লেখার কাজ নিয়ে।’ তবে পুরোনো কথায় ইতি টেনে সেলিম বলেন, এবারের ঈদের জন্য তিনি লম্বা সময় পর তৈরি করতে যাচ্ছেন নাটক। তা-ও একটি নয়, তিনটি।এখন তিনি ব্যস্ত নাটক নির্মাণ নিয়ে। এর মধ্যে একটির শুটিং শুরু হওয়ার কথা আজ থেকে। নাটকের নাম আধুনিক প্রেম। নাটকের মূল গল্প নেওয়া হয়েছে মানিক বন্দ্যোপাধ্যায়ের ‘কালোবাজারে প্রেমের দর’ নামের গল্প থেকে। এতে অভিনয় করবেন মামুনুর রশীদ, চঞ্চল চৌধুরী, অপূর্ব ও রিমা। শুটিং হবে উত্তরা ও এর আশপাশের বিভিন্ন জায়গায়। শিগগিরই অন্য দুটি নাটকেরও কাজ শুরু করবেন তিনি। এর মধ্যে একটি নির্মাণ করবেন বাংলাদেশ টেলিভিশনের জন্য। এখনো নাটকগুলোর নাম নির্ধারিত হয়নি। নিজেই চিত্রনাট্য লিখছেন নির্মাতা গিয়াস উদ্দিন সেলিম। নাটক নির্মাণ প্রসঙ্গে তিনি বললেন, ‘নাটক নির্মাণের জন্য অনুরোধ তো সব সময় পেয়ে এসেছি। এবার সেটি আরও জোরালো হয়েছে। এ কারণেই করা।’
