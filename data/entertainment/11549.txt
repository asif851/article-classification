
তিন বছর যুক্তরাষ্ট্রের নিউইয়র্কে প্রবাসজীবন কাটিয়ে সপ্তাহ খানেক হলো দেশে ফিরেছেন মডেল ও অভিনেত্রী মোজেজা আশরাফ মোনালিসা। এদিকে মোনালিসার দেশে ফেরার খবরে নির্মাতাদের অনেকেই তাঁর সঙ্গে যোগাযোগ শুরু করেছেন। প্রস্তাব পাচ্ছেন নতুন নাটকে অভিনয়ের। দীর্ঘ প্রবাসজীবন কাটিয়ে দেশে ফেরার পর নির্মাতা ও পরিচিজতনদের কাছ থেকে এমন প্রস্তাব পেয়ে খুবই খুশি মোনালিসা। এরই মধ্যে অভিনয় করার ব্যাপারে সিদ্ধান্ত চূড়ান্ত করেছেন বলেও প্রথম আলোকে নিশ্চিত করেছেন এই মডেল ও অভিনেত্রী।মোনালিসা বলেন, ‘অভিনয়ে ফিরছি এটা নিশ্চিত। আর তা হবে সাগর জাহানের নাটকে অভিনয় করার মধ্য দিয়ে। নাটকের নাম এখনো ঠিক করা হয়নি। এই নাটকে আমি অভিনয় করব মোশাররফ করিমের বিপরীতে। কাকতালীয় ব্যাপার হচ্ছে, যুক্তরাষ্ট্রে যাওয়ার আগেও সাগর জাহানের নাটকেই ছিল আমার শেষ অভিনয়। আশা করছি, একটা ভালো নাটকের মাধ্যমে অভিনয়ে ফেরা হবে।’
