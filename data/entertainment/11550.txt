
অভিনয়জগতের গুণী অগ্রজদের সঙ্গে কাজ করবেন তাঁদের পরের প্রজন্মের শিল্পীরা। যেন নাটকের মধ্য দিয়ে দুই প্রজন্মকে দাঁড় করানো হবে এক সরলরেখায়। এই কাজটি করছেন নাট্যকার ও পরিচালক বদরুল আনাম সৌদ। আসছে পবিত্র ঈদুল আজহা উপলক্ষে এসএ টিভির জন্য তিনি লিখেছেন ছয়টি নাটক, যার সবগুলোর গল্পই একটি নির্দিষ্ট বিষয়কে (থিম) ঘিরে লেখা—দুই ভুবনের দুই বাসিন্দা।আফজাল হোসেন-সাদিয়া ইসলাম মৌ, সুবর্ণা মুস্তাফা-জীতু আহসান, রাইসুল ইসলাম আসাদ-সানজিদা প্রীতি, শম্পা রেজা-রিয়াজ, তারিক আনাম খান-তারিন, সারা যাকের-ইরেশ যাকের—এই ১২ জন শিল্পীকে নিয়ে তৈরি হচ্ছে ছয়টি নাটক। নাটকগুলো পরিচালনা করবেন ছয়জন নির্মাতা। আরিফ খানের পরিচালনায় তৈরি হবে অপরিচিত এক রাত, রহমতুল্লাহ তুহিনের পরিচালনায় মেঘের ওপার, নাহিদ আহমেদ পরিচালনা করবেন গোলমেলে, সকাল আহমেদের পরিচালনায় হবে ছুটি, মুনতাসির বিপন পরিচালনা করবেন চরিত্রটি কাল্পনিক এবং যুবরাজ খান নির্মাণ করবেন একটি অপরাধ এবং এক নিখোঁজ মানুষ নামের নাটক।ছয়টি নাটক নিয়ে এর রচয়িতা বদরুল আনাম সৌদ বলেন, ‘আলাদা গল্প হলেও এর সবগুলোর ভাবনা একই, তা হলো—দুই ভুবনের দুই বাসিন্দা। সবগুলো গল্পকে এক সূত্রে গাঁথা হয়েছে এই একটি ভাবনা দিয়ে।’সৌদ বলেন, আরিফ খান পরিচালিত নাটকে অভিনয় করছেন আফজাল হোসেন ও মৌ। নাটকটির এক দিনের শুটিং হয়েছে। বাকি অংশের শুটিং হবে শিগগিরই। এখন চলছে তুহিন পরিচালিত নাটকটির কাজ, যাতে অভিনয় করছেন সুবর্ণা ও জীতু।
