
এফডিসির জসীম ফ্লোরে এখন হঠাৎ কেউ এলে ভাবতে পারেন, ‘কোনো রাজপ্রাসাদে ঢুকে গেলাম না তো?’ এই ফ্লোরে সুবিশাল ও দৃষ্টিনন্দন একটি সেট বানানো হয়েছে, তাও আবার একটি ধারাবাহিক নাটকের জন্য! বাংলাদেশের জনপ্রিয় রূপকথার গল্প ‘সাত ভাই চম্পা’ অবলম্বনে নাটকটি। নামও সাত ভাই চম্পা।
‘নাটকের বাজেট নেই’, ‘কম বাজেটের কারণে ভালো নাটক হচ্ছে না’, ‘নাটকে কম বাজেটের কারণে দর্শক মুখ ফিরিয়ে নিচ্ছেন’—এসব এখন পুরোনো অভিযোগ অন্তত এই নাটকটির জন্য। টেলিভিশনের এই ধারাবাহিকটির সেট বানানোর জন্যই শুধু খরচ করা হয়েছে কোটি টাকা!
সরেজমিনে দেখা মিলল নাটকটির প্রধান পরিচালক রিপন নাগের। পুরো সিরিজটিতে তাঁর সঙ্গে থাকবেন আরও একদল পরিচালক। এপ্রিল মাসের শুরুতে নাটকটির শুটিং শুরু হবে বলে জানান রিপন।
রূপকথার গল্প অবলম্বনে ঝকঝকে, তকতকে সেটে তৈরি হবে সাত ভাই চম্পা। প্রচারিত হবে চ্যানেল আইয়ে। প্রতিষ্ঠানটির বিপণনপ্রধান ইবনে হাসান খান অবশ্য বাজেটের কারণে নির্মাতারা ভালো নাটক বানাতে পারেন না—এ কথা মানতেই রাজি নন। বললেন, ‘আমরা দেখেছি, একই বাজেটে কেউ অনেক ভালো নাটক বানিয়েছেন, আবার কেউ সবচেয়ে বাজে নাটক। বাজেট পায় না, এটা শুধুই অজুহাত।’
তবে এবার কোটি টাকা খরচ করলেন যে! ইবনে হাসান খান বলেন, ‘বরাবরই আমরা মান ধরে রেখে কাজ করি। যেখানে যে বাজেট দরকার, সেখানে তা নিয়ে কোনো আপস করি না। কোটি টাকায় এই নাটকের সেট বানানোর ক্ষেত্রে অনেক বিষয় কাজ করেছে। নাটকটি প্রচারিত হলে দর্শকেরা তা বুঝবেন।’
পরিচালক রিপন নাগ জানান, নাটকের এই সেটের নকশা করেছেন চয়ন কুমার দাশ। তাঁর নেতৃত্বে আছেন আরও পাঁচজন ডিজাইনার। মাস দুয়েক ধরে এই সেটের নির্মাণকাজ চলছে। পুরো কাজ শেষ হবে এ মাসের শেষে।
রিপন বলেন, ‘আমরা বঙ্গের একটি পৌরাণিক গল্প বলতে চাই। তাই এত বড় আয়োজনে সেট বানাতে হয়েছে। আমরা শুধু বাংলাদেশের কথা ভাবিনি, এই সিরিয়ালটির ক্ষেত্রে আন্তর্জাতিকতার কথা ভেবেছি। পুরো রাজপ্রাসাদের মধ্যে থাকবে আরও ১৮টি সেট।’ প্রথম পর্যায়ে ৩০০ পর্বের শুটিং হবে। আগামী দুই বছর ঢাকার এফডিসি ও দেশের নানা জায়গায় হবে এই শুটিং।
জিজ্ঞেস করি, কে কে আছেন এই নাটকে? রিপন নাগ স্পিকটি নট! বোঝা গেল, শুটিং শুরু হওয়ার আগে মুখের কুলুপ খুলবেন না তাঁরা।
