
স্ত্রী আমাল আলামুদ্দিনকে নিয়ে দারুণ সুখী হলিউডের তারকা অভিনেতা জর্জ ক্লুনি। কিন্তু তাঁদের এই সুখের তোড়ে ভেসে যাচ্ছেন আশপাশের মানুষেরা! সুরম্য এক প্রাসাদ গড়ছেন আমাল-ক্লুনি জুটি, আর এর নির্মাণকাজের যে শব্দ-যন্ত্রণা তাতেই কান ঝালাপালা হয়ে যাচ্ছে ক্লুনির প্রতিবেশীদের। দক্ষিণ-পূর্ব ইংল্যান্ডের অক্সফোর্ডশায়ারে ক্লুনির নিজস্ব সম্পত্তির ওপরেই ১০ মিলিয়ন পাউন্ড খরচ করে একটি সুরম্য প্রাসাদ নির্মাণ করা হচ্ছে। কিন্তু নির্মাণকাজের সময় যে হইহল্লা হচ্ছে, আর যে আওয়াজ ছড়াচ্ছে বড় বড় নির্মাণযন্ত্রগুলো, তাতেই প্রতিবেশীদের সুখ উড়ে পালিয়ে যাচ্ছে জানালা দিয়ে। একজন প্রতিবেশী বলেছেন, ‘যে শব্দ হচ্ছে, তাতে আমার পাগল হওয়ার দশা। পুরো জায়গাটা জঞ্জালে ভরে উঠেছে, যত দূর চোখ যায়, সবখানেই এই জঞ্জাল!’ এ দিকে, ‘দ্য ডেইলি স্টার সানডে’র প্রতিবেদককে ক্লুনির আরও এক প্রতিবেশী বলেছেন, ‘এখানে নতুন করে আরও কিছু নির্মাণ করা হচ্ছে, যার মধ্যে সিনেমা হলও আছে। আর এ সবই স্থানীয় জনগণকে ক্ষুব্ধ করে তুলছে। নদীর ধারে হাঁটতে বের হওয়া যায় না। কেউ বের হলে হলে শ্রমিকদের চিৎকার পুরো এলাকাকে দূষিত করে দিচ্ছে।’ মিড-ডে।
