
ভালোবাসা দিব​স উপলক্ষে আসছে শফিক তুহিন ও নতুন প্রজন্মের গায়িকা টিনা মোস্তারীর নতুন দ্বৈত গানের অ্যালবাম। নাম ‘আদর আদর ভালোবাসা’। শফিক তুহিনের সুরে আটটি গান থাকছে এই অ্যালবামে।
প্রায় এক যুগ আগে গীতিকার হিসেবে সংগীতাঙ্গনে যাত্রা শুরু হয় শফিক তুহিনের। এখন তিনি গান গাইছেন এবং গানের সুর-সংগীত পরিচালনার কাজও করছেন। অন্যদিকে টিনা মোস্তারী এ প্রজন্মের শিল্পী। ২০১৪ সালে প্রকাশিত হয় তাঁর প্রথম একক ‘আজ কি বৃষ্টি হবে’।‘আদর আদর ভালোবাসা’ অ্যালবামের সবগুলো গানের সুর করেছেন শফিক তুহিন। সংগীতায়োজন করেছেন জেকে মজলিস ও রাফি। গান লিখেছেন জুলফিকার রাসেল, শফিক তুহিন, সোমেশ্বর অলি এবং আবু সায়েম।শফিক তুহিন বলেন, ‘এই অ্যালবামের সবগুলো গানই নিটোল প্রেমের। গানের কথা-সুর-গায়কিতে ফুটেছে প্রেম-বেদনার বিমূর্ত কিছু ছবি। আমার সহশিল্পী টিনা মোস্তারী বেশ ভালো গেয়েছে। আশা করছি ভালোবাসা দিবসে আমাদের এই উপহার শ্রোতাদের ভালো লাগবে।’টিনা মোস্তারী বলেন, ‘গানগুলো বেশ মিষ্টি, রোমান্টিক। সব মিলিয়ে বিশ্ব ভালোবাসা দিবসকে সামনে রেখে অসাধারণ কিছু গান হয়েছে অ্যালবামে। ’‘আদর আদর ভালোবাসা’ অ্যালবামটি শিগগিরই প্রকাশ পাচ্ছে সাউন্ডটেক এর ব্যানারে।
