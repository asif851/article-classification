
অনেক পাগলামি করেছেন র্যাপ গায়ক কানিয়ে ওয়েস্ট। নিজের বিমানে আত্মহত্যার চেষ্টা, অনলাইনে যেমন খুশি লেখা, টেলিভিশনে উল্টোপাল্টা বক্তব্য দেওয়া! অনেকে বলছেন, মানসিক ভারসাম্য হারিয়েছেন এই র্যাপার! আসলে ঘটনা কী?র্যাপার কানিয়ে ওয়েস্টকে মঞ্চে ডাকতে হয় না। মন চাইলে তিনি নিজেই উঠে পড়েন। উপস্থাপক কিংবা অতিথির হাত থেকে মাইক্রোফোন কেড়ে নিয়ে কথা বলতে শুরু করে দেওয়ার মতো ঘটনা অনেকবার ঘটিয়েছেন তিনি। মঞ্চে ওঠা আর পদক নেওয়া তাঁর প্রিয় দুটি কাজ। হবে না কেন! পুরস্কার জিততে কেউ ক্লান্ত হয় নাকি? র্যাপ গানের জন্য গ্র্যামি জিতেছেন ২১ বার। জীবনে যতটা সময় তিনি ঘুমিয়ে কাটিয়েছেন, তার থেকে ঢের বেশি সময় কাটিয়েছেন মঞ্চে। খ্যাতির পাশাপাশি একের পর এক কুখ্যাতিও কুড়িয়ে চলেছেন এই শিল্পী। একের পর এক পাগলামি করে বিশ্ববাসীর মনোযোগের কেন্দ্র দখল করে রেখেছেন।ওয়েস্টের গান ভালোবাসেন বিশ্বের র্যাপপ্রেমীরা। নিজের সিনেমা নিয়েও উচ্চ ধারণা পোষণ করেন এই শিল্পী। জুতার ব্যবসা ছাড়া আরও কত কিছুর ব্যবসা যে তাঁর আছে, সেসব বাদ দেওয়া যাক। মানবতাবাদী কাজের জন্য শিকাগো গড়েছেন ‘কানিয়ে ওয়েস্ট ফাউন্ডেশন’। কানিয়ের সবই ভালো। পাগলামিতেও ভালো এই শিল্পী।এই তো সেদিনের কথা। টুইটারে রীতিমতো বোমা ফাটালেন। টুইট করলেন, ‘জাকারবার্গ আমাকে বাঁচাও। আমি ৫৩ মিলিয়ন ডলার ঋণগ্রস্ত।’টুইট পড়ে ভক্তরা বিভ্রান্ত। পরিচিতজনেরা বলতে শুরু করলেন, এবার ওর মাথা পুরোপুরি গেছে! পরে অবশ্য ইনিয়ে-বিনিয়ে কী সব ব্যাখ্যা দিয়েছেন এই র্যাপার।দ্বিতীয়বার গ্র্যামি অ্যাওয়ার্ড পাওয়া টেইলর সুইফটকেও খেপিয়ে দিয়েছেন তিনি। সপ্তম অ্যালবাম দ্য লাইফ অব পাবলোর ‘ফেমাস’ গানের ভেতরে টেইলর সুইফটের সঙ্গে যৌন আকাঙ্ক্ষার কথা জুড়ে দিয়েছেন। গানের ভেতরে আরও বলেছেন ‘তাঁকে তো আমিই বিখ্যাত করেছি।’ তাঁর এই কাণ্ডে বিমূঢ় হয়ে পড়ার কথা সবার। কিন্তু হননি। সবাই মেনে নিয়েছেন, ওয়েস্ট তো পাগল! অনেকেই ধারণা করছেন ৫৮তম গ্র্যামির মঞ্চে টেইলর সুইফটের কণ্ঠে যে ক্ষোভ ঝরেছিল, সেটা ওয়েস্টকে ইঙ্গিত করেই।
গত বছর এমটিভির সেরা মিউজিক ভিডিও অ্যাওয়ার্ড অনুষ্ঠানে পুরস্কার গ্রহণের সময় হঠাৎ ঘোষণা করেন, ২০২০ সালে যুক্তরাষ্ট্রের প্রেসিডেন্ট নির্বাচন করবেন। এই বদ্ধ পাগল আমেরিকার প্রেসিডেন্ট হলে সারা বিশ্বের অবস্থা কী হবে ভেবে দেখেছেন! সবাই বলছেন, এটাও তাঁর একটা চালাকি। আলোচনায় থাকার জন্য এসব করেন তিনি। একবার তো ব্যক্তিগত বিমানের ভেতরেই আত্মহত্যা করতে গিয়েছিলেন।কানিয়ে ওয়েস্টকে নিয়ে সর্বশেষ মন্তব্যটি করেছেন কমেডিয়ান চেলসি হ্যান্ডলার। তিনি বলেছেন, ‘সে আসলে ভণ্ড। লোকের সামনে পাগলামির ভান করে। আসলে সে পাগল না, বছরের পর বছর সে এসব করে আসছে। মানসিকভাবে স্থির নয় বলে ওকে অনেকে পাগল মনে করেন।’রাসেল মাহমুদইঅনলাইন, ভ্যানিটি ফেয়ার ও অন্যান্য সাইট অবলম্বনে
