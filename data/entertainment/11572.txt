
এবার অভিনেতা হিসেবে নাম লেখাতে যাচ্ছেন গায়ক আদনান সামি। তবে পর্দায় খুব বেশি ভান করতে হবে না তাঁকে। কারণ, এখানে তাঁর চরিত্রটিও একজন গায়কের। ‘আফগান-ইন সার্চ অব এ হোম’ ছবির গল্প একজন উদ্বাস্তু গায়ককে নিয়ে। যিনি বিপজ্জনক পরিস্থিতিতে নিজের মাতৃভূমি ছাড়তে বাধ্য হন। এরপর নিজের একটি ঠিকানা খুঁজে ফেরেন। ছবির এই অংশের সঙ্গেও আদনান সামির জীবনের গল্পের খানিকটা মিল পাওয়া যায়।
আদনান সামি পাকিস্তান ছেড়ে ভারতে আসেন ২০০১ সালে। এরপর তিনি বেশ কিছু সফল অ্যালবাম এবং চলচ্চিত্রে গান করে বলিউডে জায়গা করে নেন। একাধিক ছবিতে সংগীত পরিচালক হিসেবে কাজ করেন। নাগরিক না হওয়ায় বারবার ভিসার মেয়াদ বাড়িয়ে তিনি ভারতে থেকেছেন। বারবার প্রত্যাখ্যাত হওয়ার পরও তিনি কয়েকবার ভারতের নাগরিকত্বের জন্য আবেদন করেন। কিন্তু দেশটির স্বরাষ্ট্র মন্ত্রণালয় এবং আইন মন্ত্রণালয় ঠিক করতে পারছিল না তাঁকে নাগরিকত্ব দেওয়ার এখতিয়ার কার। পরে ২০১৫ সালের ২৬ মে আদনান সামি ভারতের নাগরিকত্বের জন্য আবারও আবেদন করলে অবশেষে সব দ্বিধা কাটিয়ে ভারত সরকার সামিকে গত বছর দেশটির নাগরিকত্ব প্রদান করে।
পাকিস্তানি বংশোদ্ভূত এই ভারতীয় শিল্পীর জন্ম যুক্তরাজ্যে। গত মাসে একটি মেয়েসন্তানের বাবা হয়েছেন তিনি। মেয়ের নাম রেখেছেন মেদিনা সামি খান। সাত বছর আগে জার্মানির নাগরিক রয়া ফারাবিকে বিয়ে করেন এই সংগীত তারকা। মজার বিষয় হলো জন্মসূত্রে রয়া আফগান। সামি-রয়ার সংসারে মেদিনাই প্রথম সন্তান। অবশ্য প্রথম স্ত্রী জেবা বখতিয়ারের সঙ্গে আজান নামের একটি ছেলে আছে তাঁর। দ্বিতীয় স্ত্রী সাবার সংসারে কোনো সন্তান নেই।
‘আফগান-ইন সার্চ অব অ্য হোম’ পরিচালনা করবেন রাধিকা রাও ও বিনয় সাপ্রু। সিনেমায় অভিনয় করা প্রসঙ্গে আদনান সামি বলেন, ‘এই ছবির কাহিনি আমার জীবনের খুব কাছাকাছি।’ সূত্র: হিন্দুস্তান টাইমস।
 
