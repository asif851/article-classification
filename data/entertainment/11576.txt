
এআইবি রোস্ট অনুষ্ঠানে নোংরা ও কটূক্তিপূর্ণ ভাষা ব্যবহারের অভিযোগে করণ জোহার, রণবীর সিং ও অর্জুন কাপুরের বিরুদ্ধে মামলা হয়েছে। অনুষ্ঠানের দর্শকসারিতে উপস্থিত থেকে করণ, অর্জুন ও রণবীরের মুখে অশ্লীল ভাষা শুনে শিস ফুটিয়ে ও চিৎকার করে আনন্দ প্রকাশ করে অনুষ্ঠানের প্রতি সমর্থন জানানোয় দীপিকা পাড়ুকোনের বিরুদ্ধেও মামলা হয়েছে। সম্প্রতি মামলার শুনানিতে ১৬ মার্চের আগে দীপিকাকে গ্রেপ্তার না করার নির্দেশনা দিয়েছেন বোম্বে উচ্চ আদালত।
গত বছরের ডিসেম্বরে মুম্বাইয়ের একটি স্টেডিয়ামে আয়োজিত এআইবি রোস্ট অনুষ্ঠানের দর্শকসারিতে উপস্থিত ছিলেন দীপিকা। অনুষ্ঠানে সরাসরি অংশ না নিলেও তাঁর বিরুদ্ধে ভারতীয় দণ্ডবিধির ২৯৪ ও ৫০৯ ধারায় মামলা হয়। সম্প্রতি মামলার শুনানিতে দীপিকার পক্ষ থেকে যুক্তিতর্ক উপস্থাপন করে দাবি করা হয়, তিনি কেবল দর্শক হিসেবে অনুষ্ঠানটি দেখেছেন, সরাসরি অনুষ্ঠানে অংশ নেননি।এ প্রসঙ্গে দীপিকার আইনজীবী বলেন, যেহেতু তিনি কেবল একজন দর্শক হিসেবে অনুষ্ঠানে উপস্থিত ছিলেন, তাই মহারাষ্ট্র রিজিওন অ্যান্ড টাউন প্ল্যানিক অ্যাক্ট তাঁর ওপর প্রয়োগ করা যায় না। ভারতীয় দণ্ডবিধির ২৯৪ ও ৫০৯ ধারাও তাঁর ওপর প্রয়োগ করা যায় না। সম্প্রতি এক খবরে এমনটিই জানিয়েছে ওয়ান ইন্ডিয়া।হ্যাপি নিউ ইয়ার তারকা দীপিকা পাড়ুকোনের পক্ষ থেকে উত্থাপিত যুক্তিতর্কে সন্তুষ্ট হয়ে ১৬ মার্চের আগে তাঁকে গ্রেপ্তার না করার জন্য পুলিশের প্রতি নির্দেশনা দেন আদালত। প্রসঙ্গত, ১৬ মার্চে এই মামলার শেষ শুনানি অনুষ্ঠিত হওয়ার কথা রয়েছে।গত বছরের ডিসেম্বরে মুম্বাইয়ের একটি স্টেডিয়ামে এআইবি রোস্ট অনুষ্ঠানে অংশ নেন অভিনেতা রণবীর সিং, অর্জুন কাপুর ও নির্মাতা করণ জোহর। অনুষ্ঠানটির ভিডিও ক্লিপ অনলাইনে ফাঁস হওয়ার পর ইউটিউব ও সামাজিক যোগাযোগ রক্ষার বিভিন্ন ওয়েবসাইটে হইচই পড়ে যায়। প্রকাশিত ভিডিও ক্লিপে দেখা গেছে, সোনাক্ষী সিনহা, দীপিকা পাড়ুকোন, আলিয়া ভাটের মতো প্রথম সারির বলিউডের অভিনেত্রীদের পাশাপাশি অসংখ্য দর্শক করণ, অর্জুন ও রণবীরের মুখে অশ্লীল ভাষা শুনে শিস ফুটিয়ে ও চিৎকার করে আনন্দ প্রকাশ করছেন।করণ, অর্জুন ও রণবীরের বিরুদ্ধে অভিযোগ, কমেডিধর্মী এআইবি রোস্ট অনুষ্ঠানে চার হাজার দর্শকের সামনে মজা করার ছলে কেবল নোংরা ও কটূক্তিপূর্ণ ভাষাই ব্যবহার করেননি, যৌনতানির্ভর ও কুরুচিকর শব্দও উচ্চারণ করেছেন। এ জন্য গত ফেব্রুয়ারি মাসের শুরুর দিকে পুলিশি অভিযোগ করা হয় তাঁদের বিরুদ্ধে। অনুষ্ঠানটির আয়োজকদের বিরুদ্ধেও ব্যবস্থা নেওয়ার দাবি ওঠে।
আরও পড়ুন
‘এআইবি রোস্ট’ নিয়ে কারিনার নেতিবাচক মন্তব্যসতর্ক শাহরুখ
