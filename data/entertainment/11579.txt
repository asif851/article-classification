
গ্রেপ্তার হয়েছেন অভিনেতা আরমান কোহলি। ‘কালার টিভি’তে প্রচারিত রিয়েলিটি শো বিগ বসের অন্যতম প্রতিযোগি আরমানের বিরুদ্ধে অভিযোগ তাঁর সহ-প্রতিযোগি অভিনেত্রী সোফিয়া হায়াতকে শারীরিক নির্যাতনের। সোমবার লোনাভলার পুলিশ ৪১ বছর বয়স্ক এই অভিনেতাকে সোফিয়া হায়াতের অভিযোগের ভিত্তিতে গ্রেপ্তার করে।সোফিয়া অভিযোগ করেন অভিনেতা আরমান কোহলি বিগ বস সিজন-৭ এর একটি নির্দিষ্ট কাজের সময় তাঁর মুখে লাঠিজাতীয় কিছু দিয়ে আঘাত করেন, ‘চিন্তা করে দেখুন ৬ ফুট ২ ইঞ্চি লম্বা একজন পুরুষ আমার মুখে আঘাত করছে।’ সোফিয়া আরও অভিযোগ করেন আঘাতের ব্যাপারটি টেলিভিশনে প্রচারের সময় উদ্দেশ্য প্রণোদিতভাবে সম্পাদনা করে বাদ দিয়ে দেওয়া হয়েছে।আরমান কোহলিকে সোফিয়া হায়াত একজন বদমেজাজী পুরুষ হিসেবেও অভিযোগ করেন।অভিযোগে দাখিল করে সোফিয়া বলেন, ‘আমি চাই আরমানের কমপক্ষে একমাস জেল হোক। তাঁর আচরণের বিচার হওয়া উচিত। আমি আশা করব ভারতীয় আইন সবসময়ই নারীদের রক্ষা কবচ হিসেবে কাজ করবে।’ এনডিটিভি। 
