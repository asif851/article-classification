
১২ আগস্ট মুক্তি পেল অক্ষয়ের ছবি ‘রুস্তম’। বক্স অফিস আয়ের দিক থেকে একই দিনে মুক্তি পাওয়া হৃতিক রোশনের ছবি ‘মহেঞ্জোদারো’-কে এরই মধ্যে পেছনে ফেলেছে ছবিটি। মুক্তির মাত্র তিন দিনের মধ্যে আয় করেছেন ৫০ কোটি রুপি। ‘রুস্তম’-এ এই সাফল্যের রেশ থাকতে থাকতেই ভক্তদের নতুন এক সুখবর দিলেন অক্ষয় কুমার। ঘোষণা দিলেন তাঁর নতুন ছবির। কিন্তু তা আসবে আরও এক বছর পর। অর্থাৎ, বড় পর্দায় আগামী আগস্টে মুক্ত পাবে বলিউডের ‘খিলাড়ি’ কুমারের পরবর্তী ছবি।টুইটার ও ফেসবুক পেজে অক্ষয় কুমার তাঁর নতুন ছবির খবরটি ভক্তদের জানান। অক্ষয়ের নতুন ছবির নাম ‘ক্র্যাক’। সামাজিক যোগাযোগমাধ্যমে অক্ষয় ‘ক্র্যাক’-এর ‘ফার্স্ট লুক’ পোস্টার প্রকাশ করেন। পোস্টারে দেখা যায়, একটি ভাঙা চশমার ছবি এবং সেই ছবিতে আরও লেখা ছবির কিছু তথ্য। ‘ক্র্যাক’ পরিচালনা করবেন অক্ষয়ের প্রশংসিত দুই ছবি ‘স্পেশাল ২৬’ ও ‘বেবি’র নির্মাতা নিরাজ পান্ডে। ছবির কেন্দ্রীয় চরিত্রে থাকবেন অক্ষয়।তবে ওই ‘ফার্স্ট লুক’ পোস্টারের ‘ক্র্যাক’-এর অভিনেত্রী কে হবেন কিংবা গল্প কেমন হবে, সে বিষয়ে কোনো আঁচ দেওয়া হয়নি। আইএএনএস।
