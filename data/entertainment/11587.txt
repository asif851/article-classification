
কোনো রকম কাটছাঁট ছাড়াই সেন্সর ছাড়পত্র পেল অনন্ত জলিলের নতুন ছবি মোস্ট ওয়েলকাম টু। অভিনয়ের পাশাপাশি ছবিটির প্রযোজক ও পরিচালক হিসেবেও দায়িত্ব পালন করেছেন তিনি। এটি অভিনয়শিল্পী অনন্ত পরিচালিত দ্বিতীয় চলচ্চিত্র। মোস্ট ওয়েলকাম টু বিনা কর্তনে ছাড়পত্র পাওয়ায় দারুণ খুশি তিনি। বললেন, ‘গত বুধবার সেন্সর বোর্ডের সম্মানিত সদস্যরা আমার ছবিটি দেখেছেন। তাঁরা ছবিটির প্রশংসা করেছেন, যা আমার জন্য অনেক আনন্দের।’অনন্ত এ-ও বলেন, ‘বাংলা ছবিকে আন্তর্জাতিক অঙ্গনে পরিচয় করিয়ে দেওয়ার জন্য আমি নিরন্তর চেষ্টা করে যাচ্ছি। তাই ছবি নির্মাণের ক্ষেত্রে আমি কোনো কিছুতে কোনো ধরনের ছাড় দিই না।’কয়টি প্রেক্ষাগৃহে মোস্ট ওয়েলকাম টু ছবি মুক্তি পাচ্ছে, জানতে চাইলে অনন্ত বলেন, ‘এখন পর্যন্ত অর্ধশত প্রেক্ষাগৃহে ছবিটি মুক্তির ব্যাপারে কথাবার্তা হয়েছে। ঈদের আগে এই সংখ্যা আরও বাড়তে পারে।’গত বছরের ফেব্রুয়ারিতে ভারতের হায়দরাবাদে মোস্ট ওয়েলকাম টু ছবির শুটিং শুরু হয়। আর এ বছরের ফেব্রুয়ারিতে পুরো ছবির শুটিং শেষ হয়। ছবিটিতে অভিনয়ের পাশাপাশি এটি পরিচালনাও করেছেন অনন্ত জলিল।
