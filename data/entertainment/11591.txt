
বলিউডের ‘খিলাড়ি’ অভিনেতা অক্ষয় কুমারকে এখন পর্দায় বড় বড় সব খলনায়ককে ধরাশায়ী করতে দেখা যায়। কিন্তু তায়কান্দোতে ব্ল্যাক বেল্ট পাওয়া এই অভিনেতাই নাকি একবার শারীরিক নিপীড়নের শিকার হয়েছিলেন। তখন অবশ্য অক্ষয়ের বয়স খুব কম ছিল। সম্প্রতি তিনি একটি অনুষ্ঠানে শৈশবে শারীরিকভাবে নিপীড়িত হওয়ার অভিজ্ঞতার কথা জানান।
মুম্বাইয়ে মানব পাচারবিষয়ক একটি আন্তর্জাতিক সেমিনারে অংশ নিয়েছিলেন অক্ষয়। সেখানেই তাঁর ছয় বছর বয়সের এক ভয়ংকর অভিজ্ঞতার কথা জানান তিনি। এই ‘বস’ তারকা বলেন, একবার লিফটে করে এক প্রতিবেশীর বাসায় যাওয়ার সময় লিফট ম্যান তাঁকে শারীরিকভাবে নিপীড়ন করেন। তাঁর শরীরের স্পর্শকাতর জায়গায় স্পর্শ করেন সেই লোক। ছোটবেলা থেকেই মা-বাবার সঙ্গে অক্ষয়ের সম্পর্ক বেশ সহজ। তাই সেদিন কোনো সংকোচ না করেই অভিভাবকদের এই ঘটনার কথা জানাতে পেরেছিলেন। পরে সেই লিফটম্যান একই রকম এক আরেকটি ঘটনায় ফেঁসে যান। তাঁর বিরুদ্ধে যথাযথ ব্যবস্থা নেওয়া হয়।অক্ষয় বলেন, ‘সন্তানদের সঙ্গে মা-বাবার যোগাযোগ খুব খোলামেলা হওয়া উচিত। তাহলে এ ধরনের অপরাধীদের শনাক্ত করা যাবে।’ অক্ষয় কুমার এখন তাঁর আসন্ন ছবি ‘টয়লেট: এক প্রেম কথা’ ছবির প্রচার নিয়ে ব্যস্ত। এখানে তাঁর বিপরীতে অভিনয় করেছেন ভূমি পেডনেকার। ছবিটি মুক্তি পাবে ১১ আগস্ট। এ ছাড়া জাতীয় চলচ্চিত্র পুরস্কারপ্রাপ্ত এই অভিনেতার ‘প্যাডম্যান’, ‘গোল্ড’ ও ‘২.০’ এখন মুক্তির অপেক্ষায় আছে।বাস্তবে এই অভিনেতা দুই সন্তানের জনক। অক্ষয় কুমারের স্ত্রী অভিনেত্রী ও সাহিত্যিক টুইংকেল খান্না। ইন্ডিয়া টুডে।
