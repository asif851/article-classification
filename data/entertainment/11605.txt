
আমির খানের স্বপ্নের প্রোজেক্ট ‘মহাভারত’ নিয়ে সবার মনে কৌতূহলের শেষ নেই। এই ছবির চরিত্র নির্বাচন নিয়ে নানাজনের নাম শোনা যাচ্ছে। আমির কিন্তু সাংবাদিকদের হামেশাই বলছেন, ‘মহাভারত’কে ঘিরে তিনি খুব উত্তেজিত। অনেক দিন থেকে তিনি এই ছবির পরিকল্পনা করছেন। শোনা গেছে, এই ছবির বাজেট নাকি ১ হাজার কোটি রুপি।
আগেই জানা গেছে, আমির খান এই ছবিতে কৃষ্ণের চরিত্রে অভিনয় করবেন। এবার প্রশ্ন, তাহলে দ্রৌপদী কে? অন্য গুরুত্বপূর্ণ চরিত্রে কে কে অভিনয় করবেন? এখন পর্যন্ত ছবির অন্য চরিত্রের শিল্পীদের সম্পর্কে তেমন কোনো তথ্য সামনে আসেনি।
দ্রৌপদী চরিত্রে আমির কার কথা ভাবছেন? শোনা যাচ্ছে, আমির মনেপ্রাণে একজন বলিউড সুন্দরীকে চান তাঁর ‘মহাভারত’ ছবিতে দ্রৌপদীর চরিত্রে। আমিরের মতে, দ্রৌপদীর চরিত্রের জন্য দীপিকা পাড়ুকোনের চেয়ে ভালো কেউ হতে পারে না। তবে এ বিষয়ে চূড়ান্ত কিছু হয়নি।
এখন প্রশ্ন, দীপিকা এই চরিত্রে অভিনয় করবেন তো? এর আগে দীপিকা ঐতিহাসিক ‘পদ্মাবতী’র চরিত্রে অভিনয় করেন। তাঁর অভিনীত এই চরিত্রকে ঘিরে অনেক বিতর্ক সৃষ্টি হয়। এই তিক্ত অভিজ্ঞতার জন্য দীপিকা আর এ ধরনের কোনো চরিত্রে অভিনয় না করার কথা ভেবেছিলেন। যদি এই বলিউড সুন্দরী ‘দ্রৌপদী’র চরিত্রে অভিনয় করতে রাজি হন, তাহলে আমির আর দীপিকাকে প্রথম একসঙ্গে পর্দায় দেখা যাবে।
বলা হচ্ছে, ‘মহাভারত’ বলিউডের সবচেয়ে ব্যয়বহুল ছবি হতে যাচ্ছে। আমিরের ‘মহাভারত’ ছবির প্রযোজনার দায়িত্ব নিয়েছেন মুকেশ আম্বানি। আমির এখন ব্যস্ত তাঁর আগামী ছবি ‘থাগস অব হিন্দোস্থান’-এর শুটিংয়ে। এই ছবিতে আরও আছেন অমিতাভ বচ্চন। এবারই প্রথম একই ছবিতে একসঙ্গে অভিনয় করছেন তাঁরা।
