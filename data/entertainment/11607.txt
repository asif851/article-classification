
তবে কি বলিউডের সবচেয়ে কাঙ্ক্ষিত ব্যাচেলর তকমা হটিয়ে বিয়ে করে সংসারজীবন শুরু করবেন সালমান খান! আপাতত সালমান-ভক্তদের এ আশা পূরণ না হলেও সামনে হয়তো এমন সুখবর শোনার সৌভাগ্য হবে তাঁদের। সম্প্রতি ৪৭ বছর বয়সী এ ‘দাবাং’ তারকা জানিয়েছেন, কখনো যদি বাবা হন, তবে মেয়ের বাবাই হতে চান তিনি।সম্প্রতি ‘কন্যাশিশু, নারীর ক্ষমতায়ন’ শীর্ষক এক অনুষ্ঠানে অংশ নেন বলিউডের অন্যতম প্রভাবশালী এ তারকা অভিনেতা। সেখানে তিনি বলেন, ‘আমার যদি কখনো সন্তান হয়, ইনশা আল্লাহ কন্যাসন্তানই হবে। আমি মেয়ের বাবা হতে চাই। আমি মনেপ্রাণে চাই, আমার এ আশা যেন পূরণ হয়।’ এক খবরে এমনটিই জানিয়েছে ওয়ান ইন্ডিয়া।মেয়েভ্রূণ হত্যার বিরুদ্ধেও নিজের অবস্থান তুলে ধরেছেন সালমান। এ প্রসঙ্গে তাঁর ভাষ্য, ‘জন্মের আগেই একটি শিশুকে কীভাবে হত্যা করা সম্ভব! এটা কোনো সচেতনতার বিষয় নয়, এটা মানসিকতার বিষয়। সবাইকে বুঝতে হবে, এভাবে মেয়েভ্রূণ হত্যা চলতে থাকলে এমন একদিন আসবে যখন মা কিংবা বোনের অস্তিত্ব থাকবে না। ছেলেরা বিয়ে করার জন্য কোনো মেয়ে পাবে না।’
এদিকে, কন্যাশিশু, নারীর ক্ষমতায়ন, মেয়েভ্রূণ হত্যাসহ বিভিন্ন সামাজিক বিষয়ে সচেতনতা সৃষ্টির লক্ষ্যে ১০ দিনের সফরে ভারতে অবস্থান করছেন গত বছর বিশ্বসুন্দরী খেতাব পাওয়া যুক্তরাষ্ট্রের অলিভিয়া কালপো। শোনা যাচ্ছে, শিগগিরই অলিভিয়ার সঙ্গে দেখা করবেন সালমান খান।
সম্প্রতি এক সাক্ষাত্কারে অলিভিয়া জানিয়েছেন, সালমান তাঁর সবচেয়ে প্রিয় অভিনেতা। সালমানের বিশাল একজন ভক্ত হিসেবেও নিজেকে দাবি করেছেন ২১ বছর বয়সী এ সুন্দরী। এ প্রসঙ্গে তাঁর ভাষ্য, ‘বলিউডের ছবি আমি খুবই পছন্দ করি। আমার সবচেয়ে প্রিয় অভিনেতা সালমান খান। বলিউডের কোনো ছবিতে অভিনয় করতে পারলে আমার অনেক ভালো লাগবে।’
