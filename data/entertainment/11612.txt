
প্রথম আলোয় প্রকাশিত গল্প নিয়ে নির্মিত হয়েছে দুটি স্বল্পদৈর্ঘ্য চলচ্চিত্র। ২০১২ সালে দৈনিকটির শনিবারের ক্রোড়পত্র ‘ছুটির দিনে’র অণুগল্প সংখ্যায় প্রকাশিত হয়েছিল গল্প দুটি। এর মধ্যে জুয়েল দেবের লেখা ‘চোর’ গল্পটি নিয়ে তৈরি স্বল্পদৈর্ঘ্য চলচ্চিত্রের চিত্রনাট্য ও পরিচালনা করেছেন শাহজাহান শামীম। আফিয়া আবিদার লেখা ওই সংকলনের তৃতীয় সেরা গল্প ‘যশোর ব-১১-০১৯’-এর চিত্রনাট্য লিখেছেন ও পরিচালনা করেছেন মোহাম্মদ সাইদুর রহমান। এই দুই তরুণ নির্মাতা বাংলাদেশ চলচ্চিত্র এবং টেলিভিশন ইনস্টিটিউটের প্রথম ব্যাচের শিক্ষার্থী। স্টাডি হিসেবে স্বল্পদৈর্ঘ্য ছবি নির্মাণের জন্য এই গল্প দুটি নির্বাচন করেছেন জাতীয় চলচ্চিত্র পুরস্কারপ্রাপ্ত পরিচালক মতিন রহমান। তিনি বলেন, ‘ব্যবহারিক পরীক্ষার অংশ হিসেবে শিক্ষার্থীদের ১০ মিনিটের একটি চলচ্চিত্র নির্মাণ করতে হয়। ওই সংকলনের গল্প দুটি আমার খুব ভালো লেগেছিল। তাই ছাত্রদের পরামর্শ দিই তারা যেন এগুলোকেই চিত্রনাট্যে রূপ দেয়।’ গত ২৬ জুলাই শাহবাগের ফিল্ম আর্কাইভে ৩০ জন শিক্ষার্থীর নির্মিত সিনেমার মধ্য থেকে যশোর ব-১১-০১৯ চলচ্চিত্রটি দেখানো হয়। সে সময় উপস্থিত ছিলেন তথ্যসচিব মরতুজা আহম্মদ, আর্কাইভের মহাপরিচালক মোহাম্মদ জাহাঙ্গীর হোসেন, চলচ্চিত্র নির্মাণ প্রশিক্ষণ কোর্সের পরিচালক মসীহউদ্দিন সাকের, টেলিভিশন অনুষ্ঠান প্রযোজনা কোর্সের পরিচালক ম হামিদ এবং সেন্সর বোর্ডের ভাইস চেয়ারম্যান জাকির হোসেন।
