
সম্প্রতি লন্ডনে ‘চাইম ফর চেঞ্জ’ শীর্ষক দাতব্য কনসার্টে হলিউডের কিংবদন্তি অভিনেতা আল পাচিনোর সঙ্গে দেখা করেছেন বলিউডের অভিনেতা অভিষেক বচ্চন। তাঁর স্ত্রী ঐশ্বরিয়া রাই বচ্চনও দেখা করতে চেয়েছিলেন পাচিনোর সঙ্গে। কিন্তু মেয়ে আরাধ্যকে দেখভালের জন্য কেউ না থাকায় শেষ পর্যন্ত সেই ইচ্ছা পূরণ করতে পারেননি ঐশ্বরিয়া।
এ প্রসঙ্গে ঐশ্বরিয়ার কাছের একটি সূত্রের উদ্ধৃতি দিয়ে ‘হিন্দুস্তান টাইমস’ জানিয়েছে, কয়েক সপ্তাহ ধরে বিশ্বের বিভিন্ন দেশে ঘুরে বেড়াচ্ছেন ঐশ্বরিয়া। ২ জুন সন্ধ্যায় ‘চাইম ফর চেঞ্জ’ দাতব্য কনসার্টে যাওয়ার কথা ছিল অভিষেক ও ঐশ্বরিয়ার। সেখানেই পাচিনোর সঙ্গে তাঁদের সাক্ষাতের ব্যবস্থা করা হয়েছিল।
সূত্রটি আরও জানিয়েছে, ঐশ্বরিয়ার সঙ্গে তাঁর মা বৃন্দা রাইও লন্ডনে গিয়েছিলেন। তাঁর কাছেই আরাধ্যকে রেখে ২ জুন সন্ধ্যায় পাচিনোর সঙ্গে দেখা করতে যেতে চেয়েছিলেন অভিষেক ও ঐশ্বরিয়া। কিন্তু ওই দিন লন্ডন থেকে ভারতে ফিরে যান বৃন্দা। এ কারণে পাচিনোর সঙ্গে অভিষেক দেখা করতে পারলেও ঐশ্বরিয়ার পক্ষে সেটা আর সম্ভব হয়নি ।
