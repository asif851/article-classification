
অনুষ্ঠান আয়োজনের আড়ালে মানব পাচারের অভিযোগে মালয়েশিয়া পুলিশের হাতে ধরা পড়া বাংলাদেশি নির্মাতা অনন্য মামুনের সদস্যপদ স্থগিত করা হয়েছে। অভিযোগ প্রমাণিত হলে এই পরিচালককে আজীবনের জন্য নিষিদ্ধ করবে চলচ্চিত্র পরিচালক সমিতি।
আজ বৃহস্পতিবার সন্ধ্যায় বিএফডিসির পরিচালক সমিতি কার্যালয়ে নির্বাহী কমিটির সদস্যদের উপস্থিতিতে এ সিদ্ধান্ত নেওয়া হয় বলে জানান সমিতির মহাসচিব মুশফিকুর রহমান।
মালয়েশিয়ার কুয়ালালামপুরে ‘সিনেমাটিক বাংলাদেশি নাইটস’ নামে সাংস্কৃতিক অনুষ্ঠান আয়োজন করতে গিয়ে এক সহযোগীসহ গত রোববার গ্রেপ্তার হন বাংলাদেশের চলচ্চিত্র পরিচালক অনন্য মামুন। মালয়েশিয়ার স্থানীয় পুলিশ সহযোগী মিরাজসহ অনন্য মামুনকে গ্রেপ্তার করে। অনন্য মামুনের বিরুদ্ধে অভিযোগ, তিনি অনুষ্ঠানের নাম করে ৫৭ জনকে মালয়েশিয়ায় পাচারের জন্য সঙ্গে নিয়ে এসেছেন। পুলিশ এই ৫৭ জনকেও প্রাথমিক জিজ্ঞাসাবাদের জন্য আটক করেছে।
ঘটনাটি জানাজানি হওয়ার পর থেকেই বাংলাদেশ চলচ্চিত্র পরিচালক সমিতি অনন্য মামুনকে ভর্ৎসনা করে। এমন ঘটনায় জড়িত থেকে মামুন পুরো চলচ্চিত্র পরিচালক সমিতিকে লজ্জায় ফেলেছেন বলেও দাবি করেন চলচ্চিত্র পরিচালক সমিতি। এই সমিতির মহাসচিব মুশফিকুর রহমানের মতে, মামুনের মতো একজন পরিচালকের কারণে চলচ্চিত্রের অন্য সব মানুষ প্রশ্নের মুখোমুখি হয়েছে। এটা গুরুতর অপরাধ। এ ধরনের কর্মকাণ্ডের কারণে পরবর্তী সময়ে বাংলাদেশি সিনেমার যে পরিচালক ও কলাকুশলী দেশের বাইরে যাবেন, তাঁদের সবাইকে অযথা হয়রানির শিকার হতে হবে। ওর মতো একজন পরিচালকের কারণে এই দায় তো আমরা নেব না। তাই আমরা দ্রুত মিটিং করে তাঁর সদস্যপদ স্থগিতের সিদ্ধান্ত নিয়েছি।’
কুয়ালালামপুরের উইজমা এমসিএ সেন্টারে ‘সিনেমাটিক বাংলাদেশি নাইটস’ অনুষ্ঠানে অংশ নিতে বাংলাদেশ থেকে গিয়েছিলেন পরিচালক দেবাশীষ বিশ্বাস, সংগীতশিল্পী আসিফ আকবর, চিত্রনায়িকা আইরিন, মিষ্টি জান্নাত, চিত্রনায়ক নিরব, ইমন, আমান রেজা, মডেল ও অভিনয়শিল্পী আনিকা কবির শখ, আশনা হাবিব ভাবনা, কবির তিথি ও গানের দল চিরকুট। পরিচালক সমিতির মহাসচিব জানান, ‘আমরা এই দলের প্রায় সবার সঙ্গে কথা বলব। অভিযোগ প্রমাণিত হলে তাঁর সদস্যপদ আজীবনের জন্য নিষিদ্ধ হতে পারেন। এরপর তিনি সিনেমা বানানোর যোগ্যতাও হারাতে পারেন।’
বাংলাদেশ চলচ্চিত্র পরিচালক সমিতির আজকের সভায় নির্বাহী কমিটির সদস্যরা উপস্থিত ছিলেন।
