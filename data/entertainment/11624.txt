



ইরফান খানের অসুস্থতার খবরে রীতিমতো চিন্তিত বিটাউন।
এক রাশ প্রশ্নের সাগরে ডুব দিয়েছেন তিনি। 
এ অভিনেতা নাকি শিগগির যুক্তরাষ্ট্রে উড়াল দিচ্ছেন।


শ্রীদেবীর মৃত্যুর শোক এখনো কাটিয়ে উঠতে পারেনি বলিউড। এরই মধ্যে বলিউডের তারকা ইরফান খানের অসুস্থতার খবরে রীতিমতো চিন্তিত বিটাউন। বলা যায়, এক রাশ প্রশ্নের সাগরে ডুব দিয়েছেন তিনি। গতকাল থেকে গুঞ্জন, চিকিৎসার জন্য এ অভিনেতা নাকি শিগগির যুক্তরাষ্ট্রে উড়াল দিচ্ছেন।
বেশ কিছুদিন ধরে ইরফান খানের শারীরিক অসুস্থতা নিয়ে নানান কথা শোনা যাচ্ছে চলচ্চিত্রমহলে। প্রথমে চিত্রপরিচালক বিশাল ভরদ্বাজের টুইট থেকে জানা গিয়েছিল, ইরফানের জন্ডিস হয়েছে। বিশালের আগামী ছবিতে ইরফান খান ও দীপিকা পাড়ুকোনের একসঙ্গে অভিনয়ের কথা ছিল। ইরফানের শারীরিক অসুস্থতা ও দীপিকার পিঠে ব্যথার কারণে বিশাল তিন-চার মাসের জন্য ছবির শুটিং বন্ধ রেখেছেন। কিন্তু গত সোমবার ইরফানের একটা টুইটে রীতিমতো উদ্বিগ্ন চলচ্চিত্রমহল।
‘পিকু’খ্যাত এই অভিনেতা টুইট করে সবাইকে জানান, তাঁর এক ‘বিরল রোগ’ হয়েছে। কিন্তু কী সেই রোগ, সে সম্পর্কে কিছু বলেননি ৫১ বছর বয়সী এই অভিনেতা। ইরফান তাঁর টুইটে লেখেন, ‘মাঝেমধ্যে অপ্রত্যাশিত এমন ধাক্কা খেয়ে মানুষকে সজাগ হতে হয়ে, যা তার জীবনকে নাড়িয়ে দেয়। ১৫ দিন ধরে আমার জীবন এক রহস্যে ভরা গল্পের মতো। আমি নিজেও জানতাম না, এই বিরল কাহিনির অনুসন্ধান করতে করতে আমি এক বিরল রোগে আক্রান্ত হয়ে যাব।’ তিনি আরও লেখেন, ‘আগামী ৭-১০ দিনের মধ্যে সব রিপোর্ট আমার হাতে চলে আসবে। তখন আমি আমার কাহিনি নিজেই জানাব। তত দিন পর্যন্ত আপনারা দয়া করে এ নিয়ে অহেতুক জল্পনা-কল্পনা করবেন না। শুধু আমার জন্য প্রার্থনা করবেন।’
ইরফানের এই টুইটে জন্ম নিয়েছে একাধিক জল্পনা-কল্পনা। কিছু কিছু সংবাদমাধ্যমে প্রকাশিত হয়েছে যে ইরফানের ‘ব্রেন ক্যানসার’ হয়েছে। তিনি এখন মুম্বাইয়ের কোকিলাবেন হাসপাতালে ভর্তি আছেন। তবে এই খবর সম্পূর্ণ মিথ্যা বলে দাবি করেছেন ট্রেড অ্যানালিস্ট কোমল নাহাতা। তিনি টুইটে জানিয়েছেন, ইরফানের শারীরিক অসুস্থতা নিয়ে যেসব খবর রটেছে, তা সম্পূর্ণ গুজব। এমনকি তাঁর টুইট থেকে জানা গেছে, ইরফান মুম্বাইতে নয়, এখন দিল্লিতে আছেন।
তবে ইরফানের শারীরিক অসুস্থতার কারণে তাঁর অনুরাগীরা রীতিমতো ভেঙে পড়েছেন। পরেশ রাওয়াল, নিমরত কৌর, সুনীল শেঠি, আয়ুষ্মান খুরানা, অভিষেক বচ্চনসহ বলিউডের তারকারা তাঁর দ্রুত আরোগ্য কামনা করে টুইট করেছেন। ইরফানপত্নী সুতাপার সঙ্গে একাধিকবার যোগাযোগের চেষ্টা করা হয়েছে। তবে তাঁর পরিবারের পক্ষ থেকে এ বিষয়ে কিছু জানা যায়নি।
 
