
সাবেক প্রেমিক নেস ওয়াদিয়ার বিরুদ্ধে শ্লীলতাহানির মামলা দায়ের করে হইচই ফেলে দিয়েছেন বলিউডের অভিনেত্রী প্রীতি জিনতা। দিনকে দিন জটিল আকার ধারণ করছে মামলাটি। তারই ধারাবাহিকতায় এবার মুম্বাই আন্ডারওয়ার্ল্ড থেকে হুমকি পাওয়ার দাবি তুলে প্রীতিকে জড়িয়ে পুলিশি অভিযোগ দায়ের করলেন নেসের বাবা এবং ওয়াদিয়া গ্রুপের প্রধান নুসলি ওয়াদিয়া।মুম্বাইয়ের এনএম যোশী মর্গ থানায় দায়ের করা পুলিশি অভিযোগে নুসলি ওয়াদিয়া দাবি করেছেন, সম্প্রতি এক ব্যক্তি রবি পূজারি গ্যাঙের সদস্য পরিচয়ে ফোনে হুমকি দিয়েছে। প্রীতি জিনতাকে হয়রানি করা বন্ধ না হলে ওয়াদিয়া গ্রুপের বড় ধরনের ক্ষতি হবে বলে হুমকি দেয় অজ্ঞাত পরিচয় ওই ব্যক্তি। এক খবরে এ তথ্য জানিয়েছে জি নিউজ।শিল্পপতি নেস ওয়াদিয়ার বিরুদ্ধে ১২ জুন রাতে মুম্বাইয়ের মেরিন ড্রাইভ থানায় লিখিত অভিযোগ করেন প্রীতি। তিনি নেসের বিরুদ্ধে শ্লীলতাহানি, ইচ্ছাকৃতভাবে অপমান ও সম্ভ্রমহানিকর শব্দপ্রয়োগের অভিযোগ তোলেন। ভারতীয় দণ্ডবিধির ৩৫৪, ৫০৪ ও ৫০৬ ধারায় মামলা নথিভুক্ত করে মুম্বাই পুলিশ। অবশ্য প্রীতির এসব অভিযোগ সম্পূর্ণ মিথ্যা ও ভিত্তিহীন বলেই দাবি করেন নেস।২০১১ সালে পাঁচ বছরের প্রেমের সম্পর্কের ইতি টানেন প্রীতি ও নেস। ব্যক্তিগত সম্পর্কের ইতি ঘটলেও, এখনো কিংস ইলেভেন পাঞ্জাব ক্রিকেট দলের কর্ণধার সাবেক এ প্রেমিক যুগল। নেসের বিরুদ্ধে দায়ের করা অভিযোগে প্রীতি দাবি করেন, গত ৩০ মে ওয়াংখেড়ে স্টেডিয়ামে কিংস ইলেভেন পাঞ্জাব ও চেন্নাই সুপার কিংসের ক্রিকেট ম্যাচ দেখতে মাঠে গিয়েছিলেন তিনি। একপর্যায়ে হঠাত্ করেই প্যাভিলিয়নে প্রীতির কাছে যান নেস। তিনি প্রীতির হাত ধরে টানাহেঁচড়া করেন এবং সবার সামনেই অকথ্য ভাষায় গালিগালাজ করেন।
