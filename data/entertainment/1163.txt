
জনপ্রিয় সংগীতশিল্পী হৃদয় খানের সব কটি মিউজিক ভিডিওতে মডেল ছিলেন সুজানা। এবার হৃদয় খানের গানের মিউজিক ভিডিওতে মডেল হচ্ছেন তাসনুভা এলভিন। কক্সবাজারের হিমছড়ি আর ইনানির সমুদ্রসৈকতে হৃদয় খান ও পড়শির গাওয়া ‘তুমি আমার’ গানের মিউজিক ভিডিওর শুটিং হচ্ছে। আর এই মিউজিক ভিডিওতে অভিনয় করছেন হৃদয় খান ও তাসনুভা এলভিন। এ গানটি তৈরি করা হয়েছিল এস এ হক অলীক পরিচালিত ‘আরও ভালোবাসব তোমায়’ ছবির জন্য। ওই সময় বিভিন্ন এফএম রেডিওর টপ চার্টের শীর্ষে ছিল গানটি।আজ রোববার সকালে শুটিংয়ে যাওয়ার পথে হৃদয় খান বলেছেন, ‘গানটি খুবই জনপ্রিয় হয়েছিল। পর্দায় গানটা ছিল নায়ক-নায়িকার ঠোঁটে। কিন্তু এরপর অনেকেই এ গানের সঙ্গে আমাকে দেখতে চেয়েছেন। আমার সেই ভক্ত আর শ্রোতাদের দাবি মেটাতে চলচ্চিত্রে ব্যবহার করা গানটি নিয়ে একটি মিউজিক ভিডিও তৈরি করছি।’এদিকে তাসনুভা এলভিন বলেছেন, ‘এর আগে হৃদয় খানের মিউজিক ভিডিওগুলোতে সবাই সুজানাকে দেখেছেন। এবার আমি কাজ করছি। দারুণ লাগছে।’তাসনুভা আরও জানান, হৃদয় খানের গাওয়া ‘চাই না মেয়ে’ গানটি তাঁর খুব প্রিয়। মিউজিক ভিডিওর ‘তুমি আমার’ গানটির কথা লিখেছেন কবির বকুল। সুর ও সংগীত পরিচালনা করেছেন হৃদয় খান। ‘তুমি আমার’ গানের মিউজিক ভিডিওটি আসবে পয়লা বৈশাখে। দেখা যাবে বিভিন্ন টিভি চ্যানেলে আর ইউটিউবসহ কয়েকটি ওয়েবসাইটে। হৃদয় খান সর্বশেষ ডিসেম্বর মাসে ‘বাংলাদেশ তোমারই জন্য’ গানের মিউজিক ভিডিও তৈরি করেন।
