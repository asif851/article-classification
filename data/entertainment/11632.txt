
‘হিট’ হচ্ছে না বলিউড নায়িকা শ্রদ্ধা কাপুরের ছবিগুলো। এ নিয়ে একদম মাথাব্যথা নেই তাঁর বাবা শক্তি কাপুরের। অন্যদেরও এ নিয়ে ভাবতে নিষেধ করেছেন তিনি। বলেছেন, শ্রদ্ধার বাবার অনেক টাকা, ছবি ‘ফ্লপ’ হলে কী যায়–আসে? 
গত বছরের নভেম্বরে মুক্তি পেয়েছিল শ্রদ্ধা কাপুর অভিনীত ছবি ‘রক অন টু’। খুব একটা সাফল্য আনতে পারেনি ছবিটি। চলতি মাসের ১৩ তারিখ মুক্তি পেল শ্রদ্ধা ও আদিত্য রায় কাপুরের ছবি ‘ওকে জানু’। সেটাও খুব একটা দেখেননি দর্শকেরা। এক সাক্ষাৎকারে মেয়ের এই ধারাবাহিক ব্যর্থতা নিয়ে জানতে চাওয়া হয়েছিল তাঁর বাবার কাছে। বাবা শক্তি কাপুর বলেছেন, ‘তাতে কী? তার বাবার অনেক টাকা। ছবি ব্যর্থ হলে কী যায়–আসে? আরও ছবি করুক, ব্যর্থ হোক।’ জানতে চাওয়া হয়েছিল, যে দলটি নিয়ে শ্রদ্ধা কাজ করছেন, সেটিকে বদলে ফেলার চিন্তা আছে কি না? শক্তি কাপুর বলেছেন, ‘তা হবে কেন? অন্তত এক ডজন পণ্যের দূত হিসেবে কাজ করছে শ্রদ্ধা। ছবি ‘হিট’ না হওয়ার জন্য শুধু শুধু কেন ব্যবস্থাপক দলের চাকরি খাব?’ এখন ‘হাসিনা : দ্য কুইন অব মুম্বাই’ ছবি নিয়ে ব্যস্ত শ্রদ্ধা। এতে দাউদ ইব্রাহিমের বোনের চরিত্রে অভিনয় করছেন তিনি। বাবা শক্তি কাপুরের ধারণা, এই ছবিটি ‘হিট’ করবেই। ইন্ডিয়া টুডে
