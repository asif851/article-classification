
রেদওয়ান রনি অনেক দিন ব্যস্ত ছিলেন তাঁর চোরাবালি ছবি নিয়ে। এ কারণে ছোট পর্দার কাজ করেছেন খুবই কম। এই যেমন গত বছর ঈদুল আজহায় তৈরি করেছিলেন সুবর্ণপুর বেশি দূরে নয় টেলিছবি। এরপর পুরো এক বছর বিরতি। কারণ, তিনি আরেকটি চলচ্চিত্র তৈরি করছেন। তাঁর নতুন ছবির নাম আইসক্রিম। কিন্তু ছোট পর্দার আকর্ষণ রয়েই গেছে। তাই এবারের ঈদের জন্য একটি নাটক তৈরি করছেন। সাত পর্বের এই ধারাবাহিক নাটকের নাম দুষ্টু ছেলের দল। কাহিনি এবং নাট্যরূপ রনির। নতুন এই ধারাবাহিক নিয়ে আলাপের শুরুতেই জানালেন, এটি তারকাবহুল একটি ধারাবাহিক নাটক।ধারাবাহিকটিতে অভিনয় করছেন মোশাররফ করিম, বাঁধন, শ্যামল মাওলা, মিথিলা, ইশতিয়াক রুমেল, আজমেরি আশা, তৌসিফ মাহবুব, নাদিয়া মীম, সুমন পাটওয়ারী, মনিরা মিঠুসহ অনেকেই।রেদওয়ান রনি বলেন, পুরো ধারাবাহিকটি দুষ্টু দুষ্টু গল্পে ভরা। একদল দুষ্টু ছেলে নানান পরিকল্পনা করে প্রস্তুতি নেয় একটি অভিযানের। তাদের সঙ্গে যোগ দেয় একদল মিষ্টি মেয়ে। ঘটতে থাকে মজার মজার সব ঘটনা।পরিচালক বলেন, ধারাবাহিকটি দেখানো হবে এনটিভিতে। এরই মধ্যে শুটিং শুরু হয়ে গেছে।
