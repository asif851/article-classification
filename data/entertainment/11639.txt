
৭০ বছর পূর্তি উপলক্ষে ৭০ সেকেন্ডের অডিও ভিজ্যুয়াল প্রতিযোগিতার আয়োজন করেছিল লোকার্নো চলচ্চিত্র উৎসব কর্তৃপক্ষ। উৎসবের বিশেষ এই প্রতিযোগিতা ‘মুভি অব মাই লাইফ’-এ আরও ছয় নির্মাতার সঙ্গে পুরস্কৃত হয়েছেন বাংলাদেশের তরুণ নির্মাতা মেহেদী হাসান। প্রয়াত চলচ্চিত্রকার আব্বাস কিয়ারোস্তামির হয়্যার ইজ মাই ফ্রেন্ড’স হোম ছবিটির ওপর ভিত্তি করে নির্মিত তাঁর অডিও ভিজ্যুয়ালটি প্রদর্শিত হয় লোকার্নো উৎসবের অন্যতম বৃহৎ প্রদর্শনী স্থান পিয়াজা গ্রান্দে।
মুভি অব মাই লাইফের বিষয়বস্তু ছিল চলচ্চিত্রকারদের জীবনে প্রভাব ফেলা একটি সিনেমা। এর ওপর নির্মিত ৭০ সেকেন্ডের অডিও ভিজ্যুয়ালের শেষে বলতে হবে ছবিটির নাম। পিয়াজা গ্রান্দে উৎসবের মূল চলচ্চিত্র প্রদর্শনের আগে সারা বিশ্ব থেকে জমা পড়া নির্বাচিত সেই ভিডিওগুলো প্রদর্শিত হয়। গত শনিবার সন্ধ্যায় পিয়াজা গ্রান্দে আট হাজার দর্শকের সঙ্গে ছবিটি দেখেন বাংলাদেশের অন্যতম নির্মাতা রুবাইয়াত হোসেন। তিনি বলেন, এই প্রতিযোগিতা যদিও মূল উৎসবের অংশ নয়, তারপরও এত দর্শকের সামনে বাংলাদেশের একজন নির্মাতার কাজের প্রদর্শনী একটি বড় ব্যাপার। এই উৎসবেই ‘আর্তে ইন্তারন্যাশনাল প্রাইজ’ জিতেছেন রুবাইয়াত হোসেন। গত বছর একই পুরস্কার পেয়েছিলেন নির্মাতা কামার আহমাদ সাইমন।
মেহেদী হাসান বলেন, ‘রুবাইয়াত হোসেন সুইজারল্যান্ড থেকে আমাকে খবরটি জানান। এটি ছিল একটি অনলাইন প্রতিযোগিতা। আব্বাস কিয়ারোস্তামির ছবিটি আমার জীবনে সত্যি একটি অন্য রকম প্রভাব ফেলেছিল।’ তিনি জানান, এই প্রতিযোগিতার মূল পুরস্কার পাবেন মোট সাতজন। অংশগ্রহণকারীদের জন্যও নানা পুরস্কারের ব্যবস্থা রাখা হয়েছে।
উল্লেখ্য, লোকার্নো চলচ্চিত্র উৎসব বিশ্বের সব থেকে প্রাচীন চলচ্চিত্র উৎসবগুলোর অন্যতম। এ বছর ২ থেকে ১২ আগস্ট সুইজারল্যান্ডের লোকার্নোতে এই উৎসব অনুষ্ঠিত হয়।
