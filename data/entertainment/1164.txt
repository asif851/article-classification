
নতুন বছরে কোনোভাবেই যেন জমছে উঠছে না সিনেমাপাড়া। মাঝে ভালোবাসা দিবস উপলক্ষে গত ১৬ ফেব্রুয়ারি ‘আমি নেতা হবো’ ও ‘নূর জাহান’ ছবি দুটি মুক্তি পায়। বড় ব্যানারের এই ছবি দুটি মুক্তির পর খানিকটা জেগে ওঠে সিনেমা হলগুলো। এর মাঝে ২ মার্চ ‘রাঙা ম’ নামের একটি ছবি মুক্তি পায়, তবে খুব কম প্রেক্ষাগৃহেই চলেছিল ছবিটি। ফেব্রুয়ারি-মার্চের সব কটি সপ্তাহে নতুন ছবি মুক্তি পায়নি। কখনো প্রেক্ষাগৃহগুলো একনাগাড়ে দুই সপ্তাহ ছিল নতুন ছবিবিহীন। এ সময় কিছু পুরোনো ছবি নতুন করে উঠিয়ে ধুঁকে ধুঁকে চলছে দেশের হলগুলো।
মার্চ মাসের শেষ দুই সপ্তাহ থেকে পুরো এপ্রিল মাসে এই চিত্র পাল্টে যাওয়ার আভাস মিলেছে। প্রযোজক সমিতির নতুন ছবি মুক্তির নিবন্ধন খাতা থেকে জানা গেছে, ২৩ মার্চ নতুন দুটি ছবি ‘পাষাণ’ ও ‘মাটির প্রজার দেশে’ মুক্তি পাচ্ছে। মুক্তির ব্যাপারটি ছবি দুটির প্রযোজনা প্রতিষ্ঠান থেকেও নিশ্চিত করা হয়েছে। ৩০ মার্চ ‘আলফা’ ছবিটি মুক্তির তালিকায় রয়েছে। কিন্তু মুক্তির ব্যাপারে এই ছবির প্রযোজনা প্রতিষ্ঠান থেকে এখনো নিশ্চিত হওয়া যায়নি।
তবে চলচ্চিত্রসংশ্লিষ্ট ব্যক্তিরা আশা করছেন, চলতি মাসের শেষের দিক থেকে এপ্রিলজুড়ে আবারও জমে উঠবে সিনেমাপাড়া ও দেশের সিনেমা হলগুলো।
প্রদর্শক সমিতির সভাপতি ও প্রযোজক ইফতেখার উদ্দিন নওশাদ বলেন, ‘নতুন ভালো ছবি মুক্তি না পাওয়ার কারণে মাঝের প্রায় এক মাস খুবই দুঃসময় গেছে হলগুলোর। আগামী এপ্রিল পর্যন্ত কিছু বড় বাজেটের ও ভালো ছবি মুক্তির কথা আছে। আশা করছি, ওই সময়টাতে দর্শকখরা কিছুটা কাটবে।’
একাধিক পরিচালক ও প্রযোজক সূত্রে জানা গেছে, এপ্রিল মাসজুড়ে একাধিক বড় বাজেটের ছবি মুক্তির সম্ভাবনা রয়েছে। গিয়াস উদ্দিন সেলিমের ‘স্বপ্নজাল’ মুক্তি পাবে ৬ এপ্রিল। পয়লা বৈশাখ উপলক্ষে ১৩ এপ্রিল ‘একটি সিনেমার গল্প’ ও ‘বিজলী’ নামের দুটি ছবি মুক্তির বিষয় নিশ্চিত করেছেন ছবি দুটির প্রযোজক ও পরিবেশক। তবে পয়লা বৈশাখে ‘পোড়ামন ২’ মুক্তির কথা আগে বলা হলেও এখন তা পাচ্ছে না বলে জানা গেছে। ছবির প্রযোজক আবদুল আজিজ বলেন, ‘এই ছবি আন্তর্জাতিকভাবে মুক্তি দিতে চাই। এ কারণে এখনই মুক্তি দিচ্ছি না।’
এদিকে ‘চিটাগাংইয়া পোয়া নোয়াখাইল্ল্যা মাইয়া’ ছবিটিও পয়লা বৈশাখে মুক্তির কথা ছিল। কিন্তু একই দিন নতুন দুটি ছবির বেশি মুক্তির নিয়ম না থাকার কারণে ৬ এপ্রিল এই ছবি একটি হলে মুক্তি দেওয়া হবে। পরে পুরোনো ছবি হিসেবে ১৩ এপ্রিল একাধিক হলে মুক্তির পরিকল্পনার কথা বলেছেন ছবির পরিচালক উত্তম আকাশ। আমদানি নীতিমালার অধীনে এপ্রিলের শেষ দিকে শাকিব-শুভশ্রী অভিনীত কলকাতার ছবি চালবাজ মুক্তি পাওয়ার সম্ভাবনা রয়েছে।
 
