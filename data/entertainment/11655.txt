
দুরু দুরু বুকে দোয়েল আজ নিজের সিনেমা দেখতে যাচ্ছেন। কয়েকটি পূর্ণদৈর্ঘ্য ছবিতে অভিনয় করেছেন তিনি, তবে সেগুলো এখনো মুক্তি পায়নি। আজ সন্ধ্যায় তাঁর অভিষেক। প্রথমবার মুক্তি পাচ্ছে দোয়েল অভিনীত স্বল্পদৈর্ঘ্য চলচ্চিত্র ‘কবি স্বামীর মৃত্যুর পর আমার জবানবন্দি’। আজ মঙ্গলবার সন্ধ্যা সাতটায় রাজধানীর কেন্দ্রীয় পাবলিক লাইব্রেরির শওকত ওসমান মিলনায়তনে রয়েছে ছবিটির প্রদর্শনী।গত ৪ ডিসেম্বর ঢাকায় শুরু হয়েছে ‘১৪ তম আন্তর্জাতিক স্বল্পদৈর্ঘ্য ও মুক্ত চলচ্চিত্র উৎসব’। এ উপলক্ষে রাজধানীর ৬টি মিলনায়তনে দেখানো হচ্ছে দেশ-বিদেশের পাঁচ শতাধিক স্বল্পদৈর্ঘ্য চলচ্চিত্র। আগামী ১০ ডিসেম্বর পর্যন্ত চলবে এ উৎসব। এ উৎসবেই ‘কবি স্বামীর মৃত্যুর পর আমার জবানবন্দি’ ছবিটির উদ্বোধনী প্রদর্শনী।অভিনেত্রী ও মডেল দিলরুবা হোসেনের পরিচিতি দোয়েল নামে। প্রথম ছবির অনুভূতি জানতে চাইলে তিনি বলেন, ‘টেনশন হচ্ছে। সবাই বলেছে ভালো হয়েছে। কিন্তু আমার মনে হচ্ছে, কি যে হয়! আমিতো নতুন।’ খনা টকিজ নিবেদিত এবং তাসমিয়াহ আফরিন পরিচালিত ‘কবি স্বামীর মৃত্যুর পর আমার জবানবন্দি’ স্বল্পদৈর্ঘ্যটি প্রযোজনা করেছেন রুবাইয়াত হোসেন। এর সিনেমাটোগ্রাফি করেছেন ইমরানুল ইসলাম, সম্পাদনা-শব্দ পরিকল্পনা-গ্রেডিং সুজন মাহমুদ ও সংগীত এস কে শান। দোয়েল ছাড়াও এতে অভিনয় করেছেন আলী আহসান ও কণ্ঠ দিয়েছেন অভিনেত্রী জ্যোতিকা জ্যোতি।এর আগে গত ৩০ নভেম্বর ফ্রান্সের ৩৪ তম ‘ত্যুস কুউস’ আন্তর্জাতিক স্বল্পদৈর্ঘ্য চলচ্চিত্র উৎসবের ‘ইন্টারন্যাশনাল কম্পিটিশন’ বিভাগে এ ছবিটির ওয়ার্ল্ড প্রিমিয়ার হয়। এ ছাড়া চলতি মাসে আরও দু'টি চলচ্চিত্র উৎসবে দেখানো হবে ছবিটি।
