
কলকাতার নামি নির্মাতা সৃজিত মুখার্জির ছবিতে অভিনয় করছেন জয়া আহসান। সেটা জানা হয়ে গিয়েছিল আগেই। কিন্তু কেমন হবে দেশভাগের সময়কার কাহিনি নিয়ে তৈরি এই ছবি। উত্তর মিলবে পরিচালক সৃজিত মুখার্জির ফেসবুকে শেয়ার করা ছবিতে। ‘রাজকাহিনি ফার্স্ট লুক’ শিরোনামে এই ছবিগুলো শেয়ার দিয়েছেন তিনি গতকাল ৮ মার্চ।ফেসবুকে প্রকাশিত ছবির সঙ্গে সৃজিত জুড়ে দিয়েছেন চরিত্রগুলোর নামও। যেমন: এতে জয়া আহসানের চরিত্রের নাম রুবিনা, ঋতুপর্ণাকে দেখা যাবে বেগম জান চরিত্রে, শাশ্বত চ্যাটার্জির চরিত্রের নাম প্রফুল্ল, আবির চ্যাটার্জিকে মাস্টারের রূপে দেখা যাবে, পার্নো মিত্রের চরিত্রের নাম গোলাপ। তা ছাড়া আরও যাঁদের ছবি এবং চরিত্রের নাম ফার্স্ট লুকে প্রকাশ করেছেন সৃজিত, তাঁদের মধ্যে আছেন লিলি চক্রবর্তী, প্রিয়াংকা সরকার, সুদীপ্তা চক্রবর্তী, সায়নী ঘোষ, ধৃতিমান ঘোষ, ঋদিমা ঘোষ, দিতিপ্রিয়া রায়, এনা সাহা, কাঞ্চন মল্লিক, রুদ্রনীল ঘোষ, রজতাভ দত্ত, বিশ্বজিৎ চক্রবর্তী, ব্রাত্য বসু, কৌশিক সেন এবং যিশু সেনগুপ্ত। রাজকাহিনি এ বছরই মুক্তি পাবে বলে জানিয়েছেন পরিচালক সৃজিত। এর পাশাপাশি তাঁর আরও একটি ছবি রয়েছে মুক্তির কাতারে। নির্বাক নামের ওই ছবিতে অভিনয় করেছেন বলিউড অভিনেত্রী সুস্মিতা সেন। অটোগ্রাফ দিয়ে পরিচালনায় অভিষেক হওয়া সৃজিত তৈরি করেছেন বাইশে শ্রাবণ, হেমলক সোসাইটি, মিসর রহস্য, জাতিস্মর, চতুষ্কোণ-এর মতো সফল কিছু ছবি।
 
