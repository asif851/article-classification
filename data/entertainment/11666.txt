
ঈদের মধ্যে দেশের বাইরে ছবির শুটিং নিয়ে ব্যস্ত সময় পার করছেন নুসরাত ফারিয়া। ইতালির পথে পথে ক্যামেরার সামনে ‘অ্যাকশন, কাট’ শুনে শুনে সময় কাটছে তাঁর। সেখানে তাঁর নতুন ছবি ইন্সপেক্টর নটি কে-এর শুটিং চলছে।
ইতালির জেনোয়া শহরে শুটিং চলছে এখনো।
ফারিয়া বলেন, ঈদের সময়টা বাংলাদেশে তাঁর পরিবারের সদস্য, বন্ধুবান্ধব সবাইকে খুব মনে পড়ছে। শুটিং লোকেশন থেকে মুঠোফোনে এই অভিনেত্রী বলেন, ‘সবাইকে মিস করছি। আমাদের দেশে ঈদের আনন্দটা একটা অন্য রকম ব্যাপার। সেই আনন্দ থেকে এবার বঞ্চিত হলাম। যা–ই হোক, কাজ তো করতে হবে।’
তিনি বলেন, ‘যেহেতু আগে থেকে শিডিউল দেওয়া ছিল, তাই কিছুই করার ছিল না। তবে ঈদের দিন আমরা ইউনিটের সবাই মিলে অনেক মজা করেছি।’
ঈদের দিনও কি শুটিং হয়েছে? ফারিয়া বলেন, ‘কিছুটা কাজ হয়েছে। এখানে তো ঈদ বলে কিছু নেই, ঈদের আমেজও নেই।’
বাংলাদেশের জাজ মাল্টিমিডিয়া ও ভারতের জিৎ ফিল্মওয়ার্কসের যৌথ প্রযোজনায় গত ২৮ আগস্ট জিৎ ও ফারিয়াকে নিয়ে ছবির শুটিং শুরু হয়।
কেমন হচ্ছে শুটিং? মুঠোফোনে জানতে চাইলে ছবির নায়িকা ফারিয়া বলেন, ‘খুব ভালো হচ্ছে শুটিং। লোকেশন দারুণ! সবকিছু মিলিয়ে ভালো একটা কাজ হবে। বাদশা, বস ২-এর মতো আমাদের দুজনের আরেকটি ধামাকা হবে বলে আশা করছি।’
এই অভিনেত্রী জানান, প্রথম ধাপের শুটিং শেষ করে ১৭ সেপ্টেম্বর দেশে ফিরবেন তিনি। এরপর ছবির বাকি কাজ বাংলাদেশ ও ভারতে হবে।
ইন্সপেক্টর নটি কে ছবিটি পরিচালনা করছেন ভারতের নির্মাতা অশোক পতি।
