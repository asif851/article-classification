
বাংলাদেশের ভাওয়াল সন্ন্যাসী মামলার ওপর চলচ্চিত্র নির্মাণ করতে যাচ্ছেন কলকাতার পরিচালক সৃজিত মুখার্জি। গাজীপুরে হবে ছবিটির শুটিং। এই ছবিতে অভিনয় করতে পারেন বাংলাদেশের অভিনেত্রী জয়া আহসান।
ভাওয়াল সন্ন্যাসী নামের এই ছবির মূল চরিত্র রমেন্দ্রনারায়ণের বোনের চরিত্রে অভিনয় করবেন জয়া। কলকাতা থেকে মুঠোফোনে পরিচালক সৃজিত বলেন, ‘জয়াকে সন্ন্যাসীর বোনের চরিত্রটি করতে বলেছি। সে রাজি আছে। তবে তার শিডিউল নিয়ে একটু সমস্যা আছে। শিডিউলটি এদিক-সেদিক করে কাজটি করতে হবে।’ কবে থেকে শুটিং—জানতে চাইলে সৃজিত বলেন, ডিসেম্বর থেকে করার কথা। আবার জানুয়ারির মাঝামাঝি থেকেও শুরু হতে পারে।এই ছবিতে তাঁকে অভিনয়ের প্রস্তাব দেওয়া হয়েছে বলে জানিয়েছেন জয়া আহসানও। তিনি বলেন, ‘সৃজিত মুখার্জি ছবিটিতে কাজের জন্য আমাকে প্রস্তাব দিয়েছেন। এখনো কথাবার্তা চলছে, তবে চূড়ান্ত নয়। কারণ এখনো চুক্তিবদ্ধ হইনি।’ তিনি আরও বলেন, ‘এই ছবির গল্পে একটি ঐতিহাসিক ব্যাপার আছে। কাজটি করার ইচ্ছা আছে। তবে শিডিউল মিলিয়ে করতে হবে। ডিসেম্বরে শুটিং করলে কাজটি করা কঠিন হবে আমার জন্য।’এদিকে পরিচালক জানিয়েছেন, কলকাতার প্রযোজনা প্রতিষ্ঠান ভেঙ্কটেশের ব্যানারে ছবিটি নির্মিত হবে। ছবির গল্পের স্থান বাংলাদেশের গাজীপুরের রাজবাড়িতে শুটিংয়ের কথা রয়েছে। সৃজিত বলেন, ‘রাজবাড়িটি এখন জাদুঘর হয়ে গেছে। ওই এলাকায় শুটিং করা যাবে কি না, তার খোঁজখবর নিতে বলেছি জয়াকে। শুটিং করা না গেলে ওই এলাকাতেই সেট ফেলে কাজটি করতে চাই।’ভাওয়াল সন্ন্যাসী ছবির চিত্রনাট্য লিখছেন সৃজিত নিজেই। এতে রাজকুমার রমেন্দ্রনারায়ণের চরিত্রে অভিনয় করবেন টালিগঞ্জের যিশু সেনগুপ্ত।
