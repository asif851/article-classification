
সালমান খান ও ক্যাটরিনা কাইফের ভক্তদের জন্য সুখবর বটে! পর্দায় আবার দেখা যাবে সালমানের ধুন্ধুমার মারামারি, সঙ্গে সাবেক প্রেমিকা ক্যাটরিনা কাইফকে। ‘এক থা টাইগারে’র সিক্যুয়াল ‘টাইগার জিন্দা হ্যায়’ ছবির শুটিং শিগগিরই শুরু হতে যাচ্ছে। 
ভারতীয় গণমাধ্যম ডিএনএ এর এক খবরে বলা হয়েছে, ছবিটির শুটিং আগামী ১৫ মার্চ অস্ট্রিয়াতে শুরু হতে যাচ্ছে। ইতিমধ্যে সেখানে লোকেশনের খোঁজে নেমে পড়েছেন পরিচালক আলী আব্বাস জাফর। সামাজিক যোগাযোগ মাধ্যম টুইটারে সেখানকার কিছু ছবিও পোস্ট করেন। একটি সেলফিতে ‘দ্য ডার্ক নাইট রাইজেস অ্যান্ড এক্স ম্যান: ফার্স্ট ক্লাস’ সিনেমার অ্যাকশন পরিচালক টম স্ট্রুথার্সকে দেখা গেল। ‘টাইগার জিন্দা হ্যায়’ ছবির অ্যাকশন দৃশ্য পরিচালনার দায়িত্ব তাঁর ঘাড়েই চাপাবেন পরিচালক আলী আব্বাস জাফর। কিছুদিন আগে সালমান খান শেষ করেছেন ‘টিউবলাইট’ ছবির কাজ। শোনা যাচ্ছে খুব শিগগিরই শুটিংয়ের জন্য পাড়ি জমাবেন অস্ট্রিয়াতে। হিন্দুস্তান টাইমস
