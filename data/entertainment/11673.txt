
এখন থেকে বাংলাদেশে প্রতি বছরের ১ ডিসেম্বর ব্যান্ড মিউজিক ফেস্টিভ্যাল ডে হিসেবে পালিত হবে। রাজধানীর তেজগাঁওয়ে চ্যানেল আই চত্বরে এর আনুষ্ঠানিক যাত্রা শুরু হয়েছে আজ। উৎসবের প্রথম আসর থেকে দিনটিকে ব্যান্ড মিউজিক ফেস্টিভ্যাল ডে হিসেবে ঘোষণা দেওয়া হয়।উদ্বোধনী বক্তব্যে ফরিদুর রেজা সাগর বলেন, ‘প্রতিবছর বিজয়ের মাসের প্রথম দিনে ব্যান্ডফেস্ট অনুষ্ঠিত হবে। দেশের প্রবীণ ব্যান্ডদলের পাশাপাশি সকল নবীন ব্যান্ডদলও ব্যান্ডফেস্টে অংশ নিতে পারবে। দিনটিকে চ্যানেল আই পরিবার বাংলাদেশ ব্যান্ডফেস্ট দিবস হিসেবে ঘোষণা করছে।’কোকাকেলা–চ্যানেল আই ব্যান্ড মিউজিক ফেস্টের অন্যতম উদ্যোক্তা এলআরবির দলপ্রধান আইয়ুব বাচ্চু বলেন, ‘চ্যানেল আই বছরের বিভিন্ন সময় নানা ধরনের অনুষ্ঠান পালন করে থাকে। আমরা যারা ব্যান্ড মিউজিক করি কিংবা ব্যান্ড সংগীতপ্রেমী তারা কী একটি দিন পেতে পারি না? মূলত এই ভাবনা থেকেই সাগর ভাইকে (ফরিদুর রেজা সাগর) বিষয়টি জানাই। তারপর তিনিই আমাদের কাছ থেকে পরিকল্পনা জানতে চান। চ্যানেল আই সম্প্রতি ১৬ বছরে পা রেখেছে। তখনই চ্যানেল আই কর্তৃপক্ষ আমার কাছে জানতে চায়, ব্যান্ড মিউজিক নিয়ে আমরা কী চাই? আমি ব্যান্ড মিউজিকের জন্য একটি দিন বরাদ্দ দেওয়ার কথা বলি।’আইয়ুব বাচ্চু আরও বলেন, ‘সংগীতের নতুন প্রজন্মকে যদি এগিয়ে নিয়ে যেতে হয়, তাহলে ব্যান্ড মিউজিক নিয়ে নতুনভাবে আরও কিছু পরিকল্পনার দরকার আছে। ব্যান্ড মিউজিক ফেস্টিভ্যাল আকারে যদি একটি অনুষ্ঠান করা হয়, তাহলে ব্যান্ড সংগীতের প্রসারটা আরও বেশি হবে। এই প্ল্যাটফর্ম কিন্তু সবার জন্য উন্মুক্ত। সামনের বছর থেকে আরও বড় পরিসরে এই আয়োজন করা হবে। সারা দেশ থেকে আগ্রহী ব্যান্ডও এখানে অংশ নিতে পারবে। তাই সবাইকে বলতে চাই, এখন থেকে প্রস্তুত হও বন্ধুরা।’প্রথমবারের মতো দেশীয় ব্যান্ডদল নিয়ে অনুষ্ঠিত হয়েছে ‘কোকাকোলা-চ্যানেল আই ব্যান্ডফেস্ট ২০১৪’ উৎসব। অনুষ্ঠানে সহযোগিতা করেছে সিম্ফনি। কোকাকোলা ও চ্যানেল আইয়ের যৌথ এ আয়োজনে বাংলাদেশের ২০টিরও বেশি ব্যান্ডদল অংশ নেয়। ব্যান্ডগুলোর মধ্যে ছিল উচ্চারণ, ডিফারেন্ট টাচ, এলআরবি, অবসকিউর, প্রমিথিউস, আর্ক, বে অব বেঙ্গল, তিরন্দাজ, চিরকুট, ব্ল্যাক, আর্টসেল, শূন্য, রেডিও অ্যাকটিভ, পার্থিব, জলের গান, দূরবীণ ইত্যাদি।কোকাকোলা-চ্যানেল আই ব্যান্ডফেস্ট অনুষ্ঠানটি উপস্থাপনা করেন অপু মাহফুজ। অনন্যা রুমার পরিচালনায় অনুষ্ঠানটির নির্বাহী প্রযোজক শহিদুল আলম সাচ্চু। বেলা ১১.০৫ মিনিট থেকে শুরু হওয়া অনুষ্ঠানটি চলে বিকেল পাঁচটা পর্যন্ত। চ্যানেল আই অনুষ্ঠানটি সরাসরি সম্প্রচার করে।
