
অনিমেষ আইচ নতুন একটি ছবি করছেন। নাম জিরো ডিগ্রি। জানা গেছে, এরই মধ্যে অনিমেষ তাঁর ছবির অভিনয়শিল্পীদের চূড়ান্ত করেছেন। এতে অভিনয় করবেন মাহফুজ আহমেদ, জয়া আহসান ও রুহি। অনিমেষ জানালেন, ছবিতে অভিনয়ের ব্যাপারে এই শিল্পীদের সঙ্গে আলোচনা চূড়ান্ত হয়েছে। শিগগিরই সংবাদ সম্মেলনের মাধ্যমে আনুষ্ঠানিকভাবে ছবির ব্যাপারে বিস্তারিত তিনি জানাবেন।অনিমেষ আইচ বলেন, ‘ছবির গল্পের ধরন অনুযায়ী আমরা মাহফুজ, জয়া আর রুহিকে চূড়ান্ত করেছি। এ ছবিতে আরও কয়েকটি গুরুত্বপূর্ণ চরিত্র রয়েছে। এ সম্পর্কে বিস্তারিত পরে জানানো হবে।’জয়া আহসান বলেন, ‘অ্যাকশন-থ্রিলার ধাঁচের গল্প। একেবারেই বাণিজ্যিক ঘরানার ছবি। পূর্ণদৈর্ঘ্য প্রেমকাহিনির পর এই ছবিতে কাজ করতে যাচ্ছি। সব কিছু ঠিক থাকলে আগামী ১ নভেম্বর থেকে আমি শুটিং শুরু করব।’রুহি বলেন, ‘জিরো ডিগ্রি ছবির গল্পটা অনেক ভালো লেগেছে। আর অনিমেষ আইচ আমার পছন্দের একজন নির্মাতা। তিনি নিরীক্ষাধর্মী কাজ করেন। ছবিতে আমার চরিত্রটিও বেশ চ্যালেঞ্জিং। আমার চরিত্রের নাম নীরা। ছবিতে আমি মাহফুজ আহমেদের স্ত্রীর চরিত্রে অভিনয় করব। এটি তাঁর সঙ্গে আমার প্রথম অভিনয়।’অনিমেষ আইচ এর আগে না মানুষ নামের একটি চলচ্চিত্রের কাজ করেন। কিন্তু ছবিটির কাজ অসমাপ্ত রয়ে গেছে।
 
