
কোনো নাটক বা সিনেমার শুটিংয়ে নয়, নেহাত ভালো লাগা থেকেই সম্প্রতি কয়েকটি স্কুল ও এতিমখানায় গিয়েছিলেন অভিনেত্রী আশনা হাবিব ভাবনা। তাও আবার নিজের গ্রামের বাড়ি নীলফামারীতে। এতিমখানায় যাওয়া প্রসঙ্গে কিছু বলার শুরুতেই জানিয়ে রাখলেন নিজের সম্পর্কে একটি তথ্য। ভাবনা বলেছেন, ‘আমি আসলে বাচ্চাদের নিয়ে কাজ করতে পছন্দ করি।’সেই পছন্দ থেকেই সম্ভবত প্রায় নয় বছর পর নিজের গ্রামের বাড়িতে গিয়ে চুপচাপ বসে থাকেননি ভাবনা। গিয়েছেন ব্র্যাক পরিচালিত একটি স্কুলে। ‘ড্রিমল্যান্ড প্রি স্কুল’ নামে একটি স্কুলে আর ‘চাঁদমণি অনাথ আশ্রম’ নামের একটি এতিমখানায়।সেখানে যাওয়ার উদ্দেশ্য পরিষ্কার করতে ভাবনা বললেন, ‘বিশেষ কোনো কারণ নেই। তবে গিয়ে অনেক কিছু শিখেছি। যেখানে গিয়েছিলাম, তারা খুব আপন করে নিয়েছে আমাকে। তারা অনেক সরল আর মহৎ। তাদের কাছ থেকে এই দুটি জিনিস শিখতে চাই।’স্কুল ও এতিমখানায় ঘুরে এসে নিজের অভিজ্ঞতা প্রসঙ্গে ভাবনা বলেন, ‘তারা আমার নাটক দেখে, আমাকে তাদের মেয়ে মনে করে। এটা যে কত আনন্দের, বোঝাতে পারব না।’ তিনি আরও বলেন, ‘আমার অনুভূতি হলো, আমাদের আরও উদ্যমী হতে হবে। এখানে এসে মনে হচ্ছে আমার অনেক দায়িত্ব নিতে হবে। ছোট ছোট মেয়েগুলো আমার কাছে অনেক কিছু প্রত্যাশা করে। আমি তাদের আবেগের মূল্য দিতে চাই।’
এতিমখানা প্রসঙ্গে ভাবনা জানিয়েছেন, নীলফামারীর একজন নিঃসন্তান ব্যক্তি গড়ে তুলেছেন এই ‘চাঁদমণি অনাথ আশ্রম’ নামের এতিমখানাটি। যেখানে অপার আনন্দ নিয়ে বেড়ে উঠছে ৫৬ জন মেয়ে।মাত্র দুই দিনের জন্য নিজের গ্রামের বাড়ি গিয়ে আবেগপ্রবণ হয়ে পড়েছেন ভাবনা। তাঁর মাথায় কাজ করছে নতুন ভাবনা। কথা প্রসঙ্গে বললেন, ‘আমি এখানে বারবার ফিরে আসতে চাই। মানুষ এত ভালো কাজ করে, এসবের সঙ্গে নিজেকে যুক্ত করতে চাই।’ভাবনা সম্প্রতি শেষ করেছেন অনিমেষ আইচ পরিচালিত ‘ভয়ংকর সুন্দর’ নামের একটি ছবির কাজ।
