
মডেল ও অভিনেত্রী স্বাগতার বিয়ে হয়েছে গতকাল বুধবার রাতে। ভালোবাসার মানুষ রাশেদ জামানের সঙ্গে চলতি বছরের মে মাসে আংটি বদল করেছিলেন তিনি। এবার স্বাগতাদের মগবাজারের বাসার ছাদে একেবারে ঘরোয়া পরিবেশে তাঁদের বিয়ের আনুষ্ঠানিকতা সম্পন্ন হয়েছে।স্বাগতা জানিয়েছেন, একেবারে ছোট পরিসরে, শুধু পরিবারের সদস্যদের নিয়েই বিয়ে সম্পন্ন হয়েছে। ইচ্ছে আছে, আগামী বছরের ফেব্রুয়ারিতে বিবাহোত্তর সংবর্ধনা অনুষ্ঠান আয়োজনের। স্বাগতা বলেন, ভালোবাসার মানুষকে বিয়ে করতে পেরে তিনি বেশ খুশি।বিয়ের পর স্বামীর সঙ্গে কোথাও বেড়াতে যাচ্ছেন কি না—এমন প্রশ্নের জবাবে স্বাগতা প্রথম আলোকে জানান, এই মুহূর্তে রাশেদ জামানের কাজের চাপ রয়েছে। তাঁর নিজেরও শুটিং শুরু হয়ে যাবে। তাই এখন ঘুরতে যাওয়ার চিন্তা-ভাবনা নেই। তবে কাজের ফাঁকে সুযোগ পেলে একবার দুজনে দেশের বাইরে থেকে ঘুরে আসবেন।স্বাগতার স্বামী রাশেদ জামান পেশায় চিত্রগ্রাহক। সম্প্রতি তিনি অমিতাভ রেজা পরিচালিত ‘আয়নাবাজি’ ছবিতে চিত্রগ্রাহকের দায়িত্ব পালন করেছেন। এ ছাড়া বেশ কিছু আলোচিত বিজ্ঞাপন ও নাটক-চলচ্চিত্রে চিত্রগ্রাহক হিসেবে কাজ করেছেন তিনি।
