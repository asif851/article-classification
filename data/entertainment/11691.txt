
উর্দু কবি সাদাত হোসেন মান্টোর জীবনভিত্তিক ছবিতে অভিনয় করবেন নওয়াজুদ্দিন সিদ্দিকী। মান্টোর চরিত্রকে জীবন্ত করতে তাঁর মতোই জীবন যাপন শুরু করেছেন এ অভিনেতা।
ছোট ছোট চরিত্রে অভিনয় দিয়ে ক্যারিয়ারের শুরু হয় নওয়াজের। ঠিক নায়কসুলভ খ্যাতি না পেলেও চরিত্রাভিনয় দিয়ে বেশ নজর কেড়েছেন। ‘গ্যাংস অব ওয়াসিপুর টু’, ‘কিক’, ‘বজরঙ্গি ভাইজান’, ‘মাঝি দ্য মাউন্টেন ম্যান’ ও সম্প্রতি মুক্তি পাওয়া ‘রইস’ ছবি দিয়ে তিনি এখন তারকা অভিনেতা। অভিনয় করেছেন অস্কারে মনোনয়ন পাওয়া ‘লায়ন’ ছবিতে। এ সবই তাঁর অভিনয়ের জন্য পরিশ্রম ও প্যাশনের কারণে। তাই উর্দু কবি মান্টোর জীবনীভিত্তিক ছবিতে নন্দিতা দাস নওয়াজুদ্দিনকেই পছন্দ করেছেন। নওয়াজও চরিত্রটিকে জীবন্ত করতে তাঁর মতো জীবন যাপন শুরু করেছেন। ইতিমধ্যে মান্টোকে মানসিক ও শারীরিক উভয় দিক থেকে জেনেছেন। নওয়াজ বলেন, অভিনয়ের জন্য শারীরিক অবয়বটা ধরতে সহজ হবে। এ কারণে তিনি মান্টোর মতো জীবন যাপন করার চেষ্টা করছেন। এ জন্য সবার সঙ্গে যোগাযোগও বন্ধ করে দিয়েছেন।নওয়াজ তাঁর বর্তমান জীবন যাপন নিয়ে আরও বলেন, তিনি তাঁর ঘরকে মান্টোর ঘরের মতো করে সাজিয়েছেন। মান্টোর মতো খাচ্ছেন, পোশাক পরছেন। মান্টো যেমন বিছানায় ঘুমাতেন, তেমন বিছানায় ঘুমাচ্ছেন। তাঁর বিশ্বাস, এভাবে মান্টোকে বুঝতে পারলে মান্টোর মনস্তত্ত্বও বুঝবেন। আগামী মার্চ মাসে মুম্বাইয়ে ছবির শুটিং শুরু হতে পারে। ডিএনএ ইন্ডিয়া
