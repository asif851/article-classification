
দর্শকদের ভালো ছবি উপহার দিতে চান শাকিব খান। নতুন কিছু উপহার দিতে বাজেট নিয়ে মোটেও ভাবছেন না অভিনেতা, প্রযোজক শাকিব খান। ‘হিরো, দ্য সুপারস্টার’ ছবিটি নিয়ে দারুণ আশাবাদী তিনি।শাকিব খান সম্প্রতি দুটি পুরস্কার ঘরে তুলেছেন। একটি হচ্ছে জাতীয় চলচ্চিত্র পুরস্কার আর অন্যটি হচ্ছে মেরিল-প্রথম আলো পুরস্কার। ‘খোদার পরে মা’ ছবিতে অভিনয়ের জন্য জাতীয় পুরস্কার এবং ‘পূর্ণদৈর্ঘ্য প্রেমকাহিনি’ ছবির জন্য মেরিল-প্রথম আলো পুরস্কারে সেরা চলচ্চিত্র অভিনয়শিল্পী (পুরুষ) হয়েছেন। সব মিলিয়ে আনন্দের বন্যায় ভাসছেন শাকিব। বললেন, এই অনুভূতি বলে বোঝানো যাবে না।শাকিব খান প্রথমবারের মতো প্রযোজনা করছেন ‘হিরো, দ্য সুপারস্টার’ নামের একটি ছবি।  এই ছবি প্রসঙ্গে তিনি বলেন, ‘ছবিতে আমি সর্বাধুনিক কারিগরি প্রযুক্তি ব্যবহার করছি। যেহেতু, প্রথম প্রযোজনা করছি, তাই বাজেটের দিকে তাকাচ্ছি না। দর্শকদের নতুন কিছু উপহার দিতে চাই।’ছবির শুটিং হবে দেশ ও দেশের বাইরের বিভিন্ন স্থানে। সম্প্রতি ছবির দৃশ্যায়নের জন্য লন্ডনে যাওয়ার প্রস্তুতি নিচ্ছেন তিনি।ছবিতে অভিনয় করছেন অপু বিশ্বাস। অপু বলেন, ‘ছবির শুটিংয়ে এর আগে মালয়েশিয়া ও ব্যাংককে গিয়েছি। এবারই প্রথম লন্ডন যাচ্ছি। সেখানে ছবি দুটির গানের দৃশ্যের পাশাপাশি বেশ কয়েকটি দৃশ্যের শুটিং করা হবে।’অপু আরও বলেন, ‘দীর্ঘ বিরতির পর আমি আবার ছবিতে নিয়মিত হলাম। অনেক বুঝে-শুনে এখন ছবিতে কাজ করছি। যেসব ছবিতে কাজ করছি, সেই সব ছবির গল্প যেমন ভালো, বাজেটও থাকছে অনেক বেশি। এ ছাড়া ছবির লোকেশনেও বৈচিত্র্য রাখা হচ্ছে। আর তারই প্রক্রিয়া হিসেবে আমরা দুটি ছবি নিয়ে লন্ডন যাচ্ছি। আশা করছি, দর্শকেরা আমার নতুন ছবিগুলোতে অনেক নতুনত্ব পাবেন।’ 
