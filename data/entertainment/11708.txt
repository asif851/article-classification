
চলচ্চিত্রে নায়ক-নায়িকা বা অন্য অভিনয় শিল্পীরা যেসব সংলাপ বলেন, তা পাশ থেকে বলে দেন একজন, তাকে বলা হয় প্রম্পটার। এমনই একজন প্রম্পটারের জীবনের মোড় ঘুরে যাওয়ার গল্প জানা যাবে ‘প্রম্পটার’ নাটকে। নাটকটি লিখেছেন ও পরিচালনা করেছেন মোস্তফা কামাল রাজ। চিত্রনায়ক ইমন অভিনয় করেছেন প্রম্পটারের ভূমিকায়। নাটকের গল্পটি এমন: পপি বাংলাদেশের তুমুল জনপ্রিয় একজন অভিনেত্রী। দীর্ঘ অভিনয় জীবনে তিনি নায়িকা-প্রধান চরিত্রে অভিনয় করেছেন বেশি। এবার চুক্তিবদ্ধ হয়েছেন রোমান্টিক একটি ছবিতে। তার বিপরীতে নেওয়া হয়েছে নবাগত একজন নায়ককে। লাইট, ক্যামেরা, মেক আপ সব আয়োজন সম্পন্ন। এবার দৃশ্য ধারণের পালা। যথারীতি সংলাপ বলে দিচ্ছেন প্রম্পটার কিন্তু কিছুতেই নায়িকার সামনে যথাযথ সংলাপ বলতে পারছেন না নায়ক। বেশ কয়েকবার এমন হওয়ায় বিরক্ত হন নায়িকা। পপি নায়ক বদলানোর কথা বলেন পরিচালককে। আকাশ ভেঙে পরে পরিচালকের মাথায়। নায়ক কোথায় পাবেন। একপর্যায়ে প্রম্পটারকে নায়ক বানানোর সুপারিশ করেন নায়িকা। এভাবেই এগিয়ে গেছে ‘প্রম্পটার’ নাটকের গল্প। অভিনয় করেছেন নিপুণ, ইমন, এজাজুল ইসলাম প্রমুখ।নাটকটি বৈশাখী টেলিভিশনে প্রচারিত হবে ঈদের চতুর্থ দিন রাত ১০ টা ৩৫ মিনিটে।
