
মস্তিষ্কে রক্ত জমাট বাঁধার কারণে গতকাল রোববার মুম্বাইয়ের হিন্দুজা হাসপাতালে ‘কৃশ’ তারকা হৃতিক রোশনের অস্ত্রোপচার হয়েছে। তাঁর মগজ ও খুলির মাঝখানে জমা হওয়া রক্তের পিণ্ড সফলভাবে অপসারণ করা হয়েছে বলে জানিয়েছেন চিকিৎসক ভি কে মিশ্র। অস্ত্রোপচারের পর হৃতিককে রাখা হয়েছে হাসপাতালের পোস্ট অপারেটিভ কেয়ার ইউনিটে। তাঁকে তিন সপ্তাহ পূর্ণ বিশ্রামে থাকার পরামর্শ দিয়েছেন চিকিত্সকেরা। কয়েক মাস আগে দুঃসাহসিক এক স্টান্ট করতে গিয়ে আহত হয়েছিলেন হৃতিক। পরে আরও কয়েকটি ঝুঁকিপূর্ণ দৃশ্যে অভিনয় করেন তিনি। ধারণা করা হচ্ছে, এসব দৃশ্যে অভিনয় করতে গিয়ে মাথায় আঘাত পাওয়ার কারণেই তাঁর মস্তিষ্কে রক্ত জমাট বেঁধেছিল। এক খবরে এমনটিই জানিয়েছে এনডিটিভি। হৃতিকের অস্ত্রোপচার সম্পর্কে চিকিত্সক ভি কে মিশ্র আরও জানান, অস্ত্রোপচার সফল হয়েছে। হৃতিকের জ্ঞান ফিরে এসেছে। মিশ্র জানান, কয়েক মাস আগে ঝুঁকিপূর্ণ একটি দৃশ্যে অভিনয় করতে গিয়ে আহত হয়েছিলেন হৃতিক। কিন্তু বিষয়টি পাত্তা না দিয়ে তিনি কাজ চালিয়ে যান।হৃতিক ক্রনিক সাবডুরাল হেমাটোমায় ভুগছিলেন। সাধারণত অ্যাথলেট ও বক্সাররা এ সমস্যায় ভোগেন। গতকাল দুপুরের পর ৫০ মিনিটের অস্ত্রোপচার শেষে অপারেশন থিয়েটার থেকে বের করে আনা হয় হৃতিককে। তাঁর বাবা রাকেশ রোশন বলেন, ‘অস্ত্রোপচারের পর হৃতিক ভালো আছে। সে এখন সম্পূর্ণ বিপদমুক্ত। আশা করছি, শিগগির সে পুরোপুরি সেরে উঠবে। দুই দিনের মধ্যেই সে হাসপাতাল ছাড়ার অনুমতি পেয়ে যাবে।’‘ব্যাং ব্যাং’ ছবির শুটিংয়ের জন্য গতকাল রোববার প্যারাগুয়ে যাওয়ার কথা ছিল হৃতিকের। কিন্তু বেশ কিছুদিন ধরে তাঁর মাথায় যন্ত্রণা হচ্ছিল। বিষয়টি পরিবারের সদস্যদের জানালে তাঁরা হৃতিকের এমআরআই করানোর ব্যবস্থা করেন। পরীক্ষা-নিরীক্ষার পর তাঁর মস্তিষ্কে রক্ত জমাট বেঁধেছে বলে নিশ্চিত হন চিকিত্সকেরা। একজন ভারতীয় ও একজন বিদেশি চিকিত্সকের তত্ত্বাবধানে হিন্দুজা হাসপাতালে তাঁর মস্তিষ্কে অস্ত্রোপচার করা হয়। অ্যানেসথেশিয়া ব্যবহার করে অজ্ঞান করার পর হৃতিকের মাথার খুলি ছিদ্র করে জমাট বাঁধা রক্ত বের করে আনা হয়।অস্ত্রোপচারের আগে এক ফেসবুক বার্তায় হৃতিক লিখেছিলেন, ‘আজ আমার মস্তিষ্কে অস্ত্রোপচার। আশা করছি, জমাট বাঁধা রক্ত অপসারণের পর সন্ধ্যার মধ্যেই সব ঠিকঠাক হয়ে যাবে। সবাই ভালো থাকবেন। আমি নিশ্চিত, মনোবলকে হাতিয়ার করে খুব দ্রুত সেরে উঠতে পারব। আমার জীবন সুরক্ষিত রাখার জন্য আপনারা যাঁরা মনের শক্তি কাজে লাগাচ্ছেন, তাঁদের প্রতি ধন্যবাদ জ্ঞাপন করছি। সবার প্রতি রইল অনেক অনেক ভালোবাসা।’হৃতিক আরও লিখেছিলেন, ‘মনের শক্তি কাজে লাগিয়েই আনন্দে পরিপূর্ণ একটি জীবন কাটানোর চেষ্টা করি আমরা। সৃষ্টিকর্তা মস্তিষ্ক নামের চমত্কার এক উপহার দিয়েছেন আমাদের। অমূল্য এ উপহার পেয়ে আমি অভিভূত। মস্তিষ্কের জন্যই আমরা দেখার, শোনার, স্পর্শ করার, গন্ধ নেওয়ার ও স্বাদ গ্রহণের অনুভূতি পাই। এর জন্যই ভয় জয় করে আমরা এমন সবকিছু করার সাহস পাই, যা হয়তো অতীতে কল্পনাও করা হয়নি।’অবশ্য অস্ত্রোপচারের অভিজ্ঞতা এবারই প্রথম নয় হৃতিকের। কয়েক বছর আগে যুক্তরাষ্ট্রে গিয়ে হাঁটুতে অস্ত্রোপচার করিয়েছিলেন ৩৯ বছর বয়সী এ তারকা অভিনেতা।ক্যাপশন: হৃতিক রোশন
