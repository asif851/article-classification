
একটা ফ্যাশন শোতে অংশ নিতে আজ ১১ এপ্রিল সকালে বঙ্গবন্ধু আন্তর্জাতিক সম্মেলন কেন্দ্রে গিয়েছিলেন র‍্যাম্প মডেল ও অভিনেত্রী সৈয়দ রুমা। সেখানেই সম্মেলন কেন্দ্রের সামনের অংশে দেখলেন এক জোড়া হাতি। রুমাকে আর পায় কে! সেই জোড়া হাতির সামনে দাঁড়িয়ে পটাপট কয়েকটা ছবি তুলে ফেললেন তিনি। খানিক বাদেই সেই ছবি ছড়িয়ে দিলেন সামাজিক যোগাযোগমাধ্যমে।বলাই বাহুল্য, এরপর ‘লাইক’ আর মন্তব্যের (কমেন্ট) বন্যায় ভেসে গেছে ছবিগুলো। ছবির সূত্র ধরেই কথা হলো রুমার সঙ্গে।হাতি প্রসঙ্গে রুমা বলেছেন, ‘বৈশাখের কোনো একটা অনুষ্ঠানের জন্যই সম্ভবত এই হাতি দুটি এসেছিল। আর আমিও পেয়ে গেলাম। তাই আর ছবি তুলতে দেরি করিনি।’অবশ্য রুমা রসিকতা করতেও ছাড়লেন না। বললেন, ‘আমি একটু মোটা হয়েছি। বলতে পারেন তিন হাতি একসঙ্গে। হা হা হা।’এ দেশের র‍্যাম্প জগতে পরিচিত মুখ সৈয়দ রুমা। নাটক ও চলচ্চিত্রেও নিয়মিত কাজ করছেন।এই সময়ের কাজ সম্পর্কে রুমা বললেন, ‘বৈশাখের বেশ কিছু ফ্যাশন শো করছি। দু-তিনটি ধারাবাহিক নাটকে অভিনয় করছি। এর মধ্যে ‘লাইফ ইন আ মেট্রো’ নামে একটি ধারাবাহিক নিয়মিত প্রচারিত হচ্ছে এটিএন বাংলায়।’
