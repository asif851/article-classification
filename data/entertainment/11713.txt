
২ আগস্ট। বেলা তিনটা। এফডিসির ৭ নম্বর ফ্লোর। এখানে পাগল মানুষ ছবির শুটিং হচ্ছে। খুব ভিড়। আছেন বিভিন্ন সংবাদমাধ্যমের কর্মীরাও। এই ছবির শুটিং দেখার জন্য নয়, সবাই এসেছেন শাবনূরের সঙ্গে কথা বলতে। নয় মাস পর ক্যামেরার সামনে এসেছেন শাবনূর। শুটিংয়ের সেটে নয়, তিনি আমন্ত্রণ জানালেন মেকআপ রুমে। এখানেই কথা হলো শাবনূরের সঙ্গে।
: কেমন আছেন?: ভালো।: কত দিন পর এফডিসিতে এলেন?: এফডিসিতে তো কদিন আগেও এসেছি। শিল্পী সমিতির নির্বাচন, ইফতার পার্টি। তবে ক্যামেরার সামনে এসেছি ১ আগস্ট।: পাগল মানুষ নতুন ছবি?: না না, এই ছবিতে কাজ শুরু করেছি অনেক আগে। ছবির পরিচালক এম এম সরকার মারা যান ২০১২ সালের ২৯ ডিসেম্বর। এরপর কাজ স্থগিত হয়ে যায়। আমিও দেশের বাইরে চলে যাই। এখন ছবিটি পরিচালনা করছেন বদিউল আলম। কিছু কাজ বাকি ছিল। এবার দেশে এসে কাজগুলো শেষ করছি।শাবনূর এখন বছরের কিছুটা সময় থাকেন অস্ট্রেলিয়ার সিডনিতে, আর বাকি সময় বাংলাদেশে। গত বছরের ১ অক্টোবর দেশে ফিরেছেন। জানালেন, ঈদুল আজহার আগেই অস্ট্রেলিয়ায় যাবেন। দুই মাস পর ঢাকায় ফিরবেন। বললেন, ‘অস্ট্রেলিয়া আমার সেকেন্ড হোম। আমি ওই দেশেরও নাগরিক। তা প্রায় পাঁচ বছর হলো।’: গত বছর কিন্তু অস্ট্রেলিয়ায় নাগরিকত্বের ব্যাপারটি আপনি অস্বীকার করেছিলেন।: তাই নাকি? আমি আসলে তা বলতে চাইনি।শাবনূর এখন একা নন, তাঁর সঙ্গে আছে ছেলে আইজান। জানালেন, তাঁর ছেলের বয়স ১৯ মাস।২০১৩ সালের ২৯ ডিসেম্বর অস্ট্রেলিয়ার সিডনি থেকে প্রথম আলোকে শাবনূরের মা হওয়ার খবর জানান তাঁর বোন ঝুমুর। এরপর শাবনূর বলেন, শিগগিরই দেশে ফিরে তিনি অনুষ্ঠান আয়োজন করবেন। এই অনুষ্ঠানে স্বামী ও সন্তানের সঙ্গে সবাইকে পরিচয় করে দেবেন। কারণ, মা হওয়ার পরই শাবনূরের বিয়ের বিষয়টি সামনে চলে আসে। তখন শাবনূরের বাবা শাহজাহান চৌধুরী মেয়ের বিয়ের বিষয়টি নিশ্চিত করেন।: আপনি বিয়ে নিয়ে লুকোচুরি করেছেন। কেন?: সবাই বিয়ের কথা আগে জানায়, আমি বিয়ে করে জানিয়েছি। সারপ্রাইজও বলতে পারেন। আমি একটু ব্যতিক্রম, তাই তেমন করেছি। আর স্বামী, সংসার, সন্তান নিয়ে আমি সামনে আসতে চাই না। বিয়ের পরই আমার ছবি মুক্তি পায়, তাই বিয়ের ব্যাপারটি তখন গোপন করেছিলাম। ভেবেছিলাম, বিয়ের খবর জানাজানি হলে হয়তো আমার ছবির ব্যবসায় তার প্রভাব পড়বে।: আপনার বিয়ে হয়েছিল কবে?: (কিছুক্ষণ চুপ থেকে) তারিখটা এ মুহূর্তে মনে পড়ছে না।: আপনার স্বামী অনিক মাহমুদের সঙ্গে নাকি ছাড়াছাড়ি হয়ে গেছে?: তাই নাকি? আমি নিজেই তো তা জানি না।: এখন পর্যন্ত আপনাদের দুজনকে একসঙ্গে দেখা যায়নি।: ও ওর মতো করে ব্যস্ত, আমি আমার মতো আছি। আমি কিন্তু এটাই চেয়েছিলাম।: আপনি বলতে চাচ্ছেন, যা শোনা যাচ্ছে তা সম্পূর্ণ মিথ্যা?: আমি তা বলব না। যাহা রটে, তা কিছুটা হলেও বটে। এখন যে আমাদের ছাড়াছাড়ির কথা বলা হচ্ছে, তা কিন্তু সত্য না।বলিউড কিংবা হলিউডে নায়িকারা যখন জিরো ফিগারের দিকে ঝুঁকছেন, সেখানে শাবনূর পুরো উল্টো। তারপরও নিজেকে ‘নায়িকা’ ভাবতেই পছন্দ করেন তিনি।: আপনি কিন্তু বেশ মুটিয়ে গেছেন।: আমি নিজেও তা টের পাচ্ছি। এবার অস্ট্রেলিয়া থেকে ফিরে জিরো ফিগার হতে না পারি, কয়েক বছর আগের শাবনূর হয়ে যাব। কথা দিলাম। এক দিনে তো স্লিম হতে পারব না। একদম না খেয়ে থাকা আমার পক্ষে সম্ভব না।: আপনি খেতে পছন্দ করেন?: ঠিক ধরেছেন। ঝালজাতীয় খাবার বেশি খাই। তবে বাইরের খাবার বেশি পছন্দ করি। যখন যে দেশে যাই, সেই দেশের সবচেয়ে মজার খাবার খেতে চাই। খাবারের নাম শুনলে লোভ সামলাতে পারি না।চলচ্চিত্রমহলে একটা কথা প্রচলিত আছে, শাকিব খানকে গোড়ার দিকে কৌশলী হওয়ার পরামর্শ দিয়েছিলেন শাবনূর। এবার শাবনূর নিজেই তা স্বীকার করেন। বললেন, ‘চলচ্চিত্রে প্রতিষ্ঠিত হওয়ার জন্য শাকিব খানকে আমি বিভিন্ন কৌশল অবলম্বনের কথা বলেছিলাম। শাকিব তা মেনে চলেছে এবং সে সফল হয়েছে।’চলচ্চিত্রের বর্তমান অবস্থা নিয়ে শাবনূর বললেন, ‘খুব খারাপ। আমার তো মনে হয়, আগামী পাঁচ বছরেও তা ঠিক হবে না। কারণ, চলচ্চিত্রে এখন একনায়কতন্ত্র চলছে। আমরা যখন কাজ করেছি, তখন অসংখ্য শিল্পী ছিলেন। এফডিসিও মুখর থাকত। আর এখন এফডিসির অবস্থাও খারাপ।’নিজের ভবিষ্যৎ পরিকল্পনা প্রসঙ্গে বললেন, ‘সারা জীবনই ছবি নিয়ে আমার কোনো পরিকল্পনা ছিল না। ছবির প্রস্তাব এসেছে, পছন্দ হয়েছে, কাজ করেছি। এখনো সেই নীতিতেই চলছি।’কথা থামাতে হবে। শাবনূরের জন্য আটকে আছে শুটিং। শাবনূর ছুটে যান ক্যামেরার সামনে। পাগল মানুষ ছবির গানের দৃশ্যের কাজ হচ্ছে। রোমান্টিক গান। আর তাতে অভিনয় করছেন শাবনূর ও শায়ের খান।
