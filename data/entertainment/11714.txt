
‘এটি আমার প্রথম একক অ্যালবাম। এর জন্য আমি দীর্ঘদিন অপেক্ষা করেছি। গানগুলো শ্রোতাদের ভালো লাগলেই আমার দীর্ঘ অপেক্ষা সার্থক হবে।’ বলছিলেন সংগীতশিল্পী নদী। গত সোমবার রাজধানীর একটি রেস্তোরাঁয় নদীর প্রথম একক অ্যালবামের মোড়ক উন্মোচন অনুষ্ঠানে এসব কথা বলেন তিনি। অডিও প্রতিষ্ঠান ডেডলাইন থেকে বাজারে আনা অ্যালবামটির নামও রাখা হয়েছে নদী। ১৩টি গান রয়েছে অ্যালবামে। এর মধ্যে পাঁচটি দ্বৈত গানে সুর ও সংগীতায়োজনের পাশাপাশি নদীর সঙ্গে কণ্ঠ দিয়েছেন বাপ্পা মজুমদার, তাহসান, আরফিন রুমি, তারেক এএফএম এবং ইমরান। নদীর একক কণ্ঠে বাকি আটটি গানের সুর ও সংগীত পরিচালনা করেছেন শওকত আলী ইমন, হৃদয় খান, রাফা, জুয়েল মোর্শেদ ও সাজিদ সরকার।
