
ভুলতে চাইলেও বারবার বিক্রম চট্টোপাধ্যায়ের মনে পড়ে যায় সে কথা। রাতের পার্টির পর গাড়ি চালাচ্ছিলেন তিনি। পাশেই বন্ধু সোনিকা। এক মুহূর্তেই ঘটে গেল ভয়ংকর দুর্ঘটনা।
হাসপাতালের বিছানায় শুয়ে সোনিকার মৃত্যুর খবর পান মডেল ও অভিনেতা বিক্রম। আনন্দবাজার পত্রিকার খবরে জানা যায়, গতকাল শুক্রবার সাংবাদিকদের মুখোমুখি হন বিক্রম। বিক্রম বলেন, ‘কষ্টটা আমার কোথায় হচ্ছে, বোঝাতে পারব না। এই ক্ষতির কোনো ক্ষতিপূরণ হয় না। তবু আমি চেষ্টা করব।’ এ সময় চোখে জল আসে তাঁর।
গতকালই কলকাতার আলিপুর আদালতে আত্মসমর্পণ করেন অভিনেতা। গাড়ি দুর্ঘটনা মামলায় আগাম জামিনের জন্য আবেদন করেছিলেন। এক হাজার টাকার ব্যক্তিগত বন্ডে জামিনও পেয়েছেন তিনি। আপাতত এ বছরের ১ সেপ্টেম্বর পর্যন্ত জামিনে মুক্ত বিক্রম।
বিক্রমের মাথায় ব্যান্ডেজ বাঁধা চেহারাটা বিধ্বস্ত। তবে সংবাদ সম্মেলনে প্রশ্নের উত্তর দেওয়ার সময় কিছুটা কৌশলী ছিলেন তিনি। সংবাদ সম্মেলনে প্রশ্ন করা হয়, ‘আপনি কি নেশা করে গাড়ি চালাচ্ছিলেন?’ বিক্রমের সাফ জবাব, ‘একেবারেই নয়।’  পরের প্রশ্ন ছিল, আপনার বিরুদ্ধে বেপরোয়াভাবে গাড়ি চালানোরও অভিযোগ উঠেছে। কী বলবেন? উত্তরে বিক্রম বলেন, ‘এই অভিযোগও সত্যি নয়।’
সাংবাদিকেরা জানতে চান, তাহলে দুর্ঘটনাটি কীভাবে ঘটল? উত্তরে তিনি বলেন, আইনজীবীদের পরামর্শ অনুযায়ী এসব প্রশ্নের উত্তর আগে পুলিশকে জানাবেন। তারপর সাংবাদিকদের বলবেন। বলেন, ‘পুলিশ তাদের মতো তদন্ত করছে। আমি এ নিয়ে কিছু বলতে চাই না। আজ আদালতে গিয়েছিলাম। খুব তাড়াতাড়ি থানায় গিয়ে কথা বলে আসব।’ দুর্ঘটনার পর গাড়ি থেকে নিজেই বেরিয়ে সেদিন বাবাকে ফোন করেছিলেন বিক্রম। সোনিকার বাড়িতে খবর দেওয়ার কথা মাথাতেই আসেনি বলে দাবি তাঁর। এখনো পর্যন্ত সোনিকার বাবা-মায়ের সঙ্গে দেখা করেননি। তবে খুব তাড়াতাড়িই তাঁদের সঙ্গে দেখা করতে যাবেন বলে জানিয়েছেন।
হাতজোড় করে বিক্রম বলেন, ‘খুব তাড়াতাড়ি কাজে ফিরতে চাইছি। আপনারা সবাই সাহায্য করুন। সোনিকার পরিণতি আমার হলে এতটা দুঃখ হতো না।’
