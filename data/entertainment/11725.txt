
হতাশ আরিয়ান খানের ভক্তরা। শাহরুখ খানের ছেলে আরিয়ান খানকে আর দেখা যাবে না ছবি শেয়ারিং মাধ্যম ইনস্টাগ্রামে। আরিয়ানের ইনস্টাগ্রামের অ্যাকাউন্টটি উধাও। উধাও (ডিলিট) করে দেওয়ার কাজটি শাহরুখ–তনয় নিজেই করেছেন।শুধু ইনস্টাগ্রামের অ্যাকাউন্ট উধাও করেননি, তাঁর বিভিন্ন ফ্যান ক্লাবের পুরোনো ছবিও মুছে দিয়েছেন। সেখানে আরিয়ানের বেশ চমৎকার কিছু ছবি ছিল। ছিল তাঁর ছোট ভাই আব্রাম ও বাবা শাহরুখ খানের সঙ্গে তোলা ছবি। তবে গুঞ্জন শোনা যাচ্ছে, আরিয়ান তাঁর ব্যক্তিগত জীবনকে সবার সঙ্গে শেয়ার করবেন না ভেবেই এমন করেছেন। কারণ, খুব শিগগির কিং খান–তনয়কে রুপালি পর্দায় দেখে যেতে পারে। বাবা শাহরুখও চান না তাঁদের পরিবারের বিষয় মানুষের নজরে আসুক। তিনি চান পরিবারের লোকজন সামাজিক যোগাযোগমাধ্যম এড়িয়ে চলুক।ভক্তরা চাইছেন শিগগিরই আরিয়ান চলে আসুক সামাজিক যোগাযোগমাধ্যমে। তাঁর ইনস্টাগ্রাম ছেড়ে যাওয়ায় ভক্তরা বেজায় নাখোশ। এদিকে সিনেপাড়ায় গুঞ্জন উঠেছে, সাইফ আলী খানের মেয়ে সারাহ আলী খান ও শাহরুখ খানের ছেলে আরিয়ান খানকে একসঙ্গে দেখা যেতে পারে রুপালি পর্দায়। যদি তা–ই হয়, তবে ভক্তদের জন্য এটি চমকই বটে!
ইন্ডিয়ান এক্সপ্রেস
