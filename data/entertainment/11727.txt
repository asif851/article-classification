
এবারের ঈদে বড় পর্দার আলোচিত নায়ক এম এ জলিল অনন্তর কোনো ছবি মুক্তি পাচ্ছে না। তার পরও ঈদে দেখা যাবে তাঁকে। কিন্তু বড় পর্দায় নয়, অনন্তকে এবারের ঈদে দেখা যাবে ছোট পর্দায়। এবারের ঈদে নতুন দুটি বিজ্ঞাপনচিত্র নিয়ে দর্শকদের সামনে হাজির হচ্ছেন তিনি। বিজ্ঞাপনচিত্রগুলোর একটি মুঠোফোন সেবাদাতা প্রতিষ্ঠান গ্রামীণফোন আর অন্যটি পোশাক প্রস্তুতকারক প্রতিষ্ঠান আপ অ্যান্ড টপ ফেব্রিক্‌স অ্যান্ড টেইলার্সের। গ্রামীণফোনের বিজ্ঞাপনচিত্রটির কাজ এরই মধ্যে অনন্তর হেমায়েতপুরের কার্যালয়ে শেষ হয়েছে আর এফডিসির ৪ নম্বর ফ্লোরে দুই দিন ধরে আপ অ্যান্ড টপের বিজ্ঞাপনচিত্রটির কাজ করেছেন অনন্ত। দুটি বিজ্ঞাপনের ধরন আলাদা হলেও কাজগুলো নিয়ে বেশ উচ্ছ্বসিত তিনি।গ্রামীণফোনের বিজ্ঞাপনচিত্রটি সম্পর্কে তাঁর মন্তব্য, ‘আমার প্রথম বিজ্ঞাপনচিত্রটিও গ্রামীণফোনের। নতুন বিজ্ঞাপনচিত্রের ভাবনাটা আমার দারুণ পছন্দ হয়েছে। বেশ কয়েকটি সংলাপ রয়েছে, যা দর্শকদের মুখে মুখে থাকবে বলে আমার আশাবাদ।’সেই সংলাপগুলো কেমন? অনন্ত বলছিলেন, ‘হায় গাইস, দিস ইজ অনন্ত/ অনন্ত জলিল। এবার রাত হবে দিন/ দিন হবে রাত।....হবে...হবে/ কারণ, অসম্ভবকে সম্ভব করাই অনন্তর কাজ। ওয়েট অ্যান্ড ওয়াচ...। দ্য ওয়ান অ্যান্ড অনলি অনন্ত, ব্যাক টু চেঞ্জ ইওর রাত টু দিন।’
