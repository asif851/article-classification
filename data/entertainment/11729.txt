
গত বছর রাজনৈতিক অস্থিরতার কারণে শীতের এই সময়টাতে তেমন কনসার্ট করতে পারিনি। এবার করছি। এই সিজনে ঢাকাতে প্রথমবার গাইব ব্যান্ড নিয়ে। এরপর বিভিন্ন বিশ্ববিদ্যালয়ে আমাদের শো আছে।’ -কথাগুলো বলেছেন জনপ্রিয় সংগীতশিল্পী তাহসান। আজ শুক্রবার (১১ ডিসেম্বর) তাহসান অ্যান্ড দ্য ব্যান্ড সংগীত পরিবেশন করবে বনানীর রাজউক মাঠে।তাহসান জানান, ব্যান্ড নিয়ে ব্যস্ত সময় পার করছেন তিনি। এ মাসে বেশ কয়েকটি স্থানে গান শোনাবেন তারা। এর মধ্যে বেশির ভাগ শো হবে বিশ্ববিদ্যালয়ভিত্তিক। আর ক্যাম্পাসে গান শোনাতে উপভোগ করেন ব্যক্তিজীবনে বিশ্ববিদ্যালয়ের এই শিক্ষক।জানা যায়, শুক্রবার তাহসান অ্যান্ড দ্য ব্যান্ড ছাড়াও জন কবির, ব্যান্ড শুন্য কনসার্টে সংগীত পরিবেশন করবে। বিকেল থেকে আয়োজন শুরু হলেও তাহসানের পরিবেশনা থাকছে সব শেষে। টিকিটের বিনিময়ে দর্শকেরা কনসার্টটি উপভোগ করতে পারবেন। টিকিটের মূল্য রাখা হয়েছে একশ’ টাকা।তাহসান অ্যান্ড দ্য ব্যান্ড কয়েক দিন আগে সিলেট ও চট্টগ্রাম মাতিয়ে এসেছে। গানের দলটি এখনো কোনো নতুন গান রেকর্ড করেনি। নতুন বছরে তাদের অভিষেক অ্যালবাম বাজারে আসার কথা।এদিকে দেশের বাইরে শো আছে কি-না জানতে চাইলে তাহসান বলেন, ‘দেশের বাইরে সাধারণত ব্যান্ড নিয়ে যাওয়ার ডাক আসে না। আমি ট্র্যাকে গান গাইতে পছন্দ করি না। তাই দেশের বাইরে যাওয়া হয় না। তা ছাড়া এবার দেশেই প্রচুর শো।’অন্যদিকে তাহসান রেদওয়ান রনি পরিচালিত ‘আইসক্রিম’ ছবির জন্য একটি গান তৈরি করছেন। এ মাসেই গানটিতে কণ্ঠ দেবেন তিনি। এর আগে ‘ছুঁয়ে দিলে মন’ ও ‘মুসাফির’ ছবির গানে পাওয়া গেছে তাহসানের কণ্ঠ।
