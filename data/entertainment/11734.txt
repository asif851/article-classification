
‘কিক’ ছবিতে জুটি বেঁধে অভিনয় করতে গিয়ে দারুণ সখ্য গড়ে ওঠে সালমান খান ও জ্যাকুলিন ফার্নান্দেজের ভেতর। কিন্তু ইদানীং শোনা যাচ্ছে, তাঁদের সখ্যে চিড় ধরেছে। তাঁদের মধ্যে দূরত্ব তৈরি হয়েছে। শুধু তাই নয়, জ্যাকুলিনের ওপর নাকি বিরক্ত খান সাহেব। এরই মধ্যে সালমান প্রযোজিত ‘হিরো’ ছবির আইটেম গান থেকে বাদ পড়েছেন জ্যাকুলিন। ‘কিক’ ছবির সিক্যুয়েল থেকে জ্যাকুলিনকে বাদ দেওয়া হয়েছে বলেও সম্প্রতি জানিয়েছেন সালমান।সাজিদ নাদিয়াদওয়ালা প্রযোজিত ও পরিচালিত ‘কিক’ ছবি মুক্তি পায় গত বছর। অ্যাকশন ঘরানার ছবিটির ব্যাপক সাফল্যের রেশ ধরে এর সিক্যুয়েল তৈরির সিদ্ধান্ত হয়। প্রাথমিকভাবে সিক্যুয়েলের নাম ঠিক করা হয় ‘ডেভিল’। মাস চারেক আগে এর গল্প-ভাবনা নিয়ে সাজিদের সঙ্গে আলোচনা করেন সালমান। সেটি সাজিদ এতটাই পছন্দ করেন যে, ছবির গল্পের পাশাপাশি চিত্রনাট্য লেখার জন্যও সালমানকে অনুরোধ করেন। তাড়াহুড়া না করে সময় নিয়ে ছবির গল্প লিখতে রাজি হন সালমান। হাতে থাকা কয়েকটি ছবির কাজ শেষ করে লেখালেখির কাজ ধরার সিদ্ধান্ত নেন ‘ভির’ ছবির গল্পকার সালমান।সম্প্রতি দুবাইয়ে আয়োজিত এআইবিএ অ্যাওয়ার্ড অনুষ্ঠানে অংশ নেন সালমান। সেখানে ‘কিক’ ছবির সিক্যুয়েল সম্পর্কে সালমান বলেন, ‘সাজিদ এবং আমি আবার একসঙ্গে কাজ করব। তবে কবে কাজ শুরু করব, তা এখনো চূড়ান্ত হয়নি।’ ‘কিক’ সিক্যুয়েল থেকে জ্যাকুলিনের বাদ পড়ার কথাও জানান সালমান। বলেন, ‘যাই হোক, এবার জ্যাকুলিন থাকছেন না। তাঁকে বাদ দেওয়া হয়েছে। এখন তাঁর পরিবর্তে অন্য কাউকে খুঁজব আমরা।’ এক খবরে এমনটিই জানিয়েছে মিড-ডে ডটকম।এখন পর্যন্ত অনেক সহ-অভিনেত্রীর সঙ্গেই ‘বিগহার্ট লাভারবয়’ সালমান খানের প্রেমের খবর চাউর হয়েছে। সর্বশেষ ‘কিক’ ছবির সহ-অভিনেত্রী জ্যাকুলিনের প্রতি সালমানের দুর্বলতা নিয়ে কানাঘুষা উঠেছিল। তিনি জানিয়েছিলেন, জ্যাকুলিনের মতো মেয়েকেই জীবনসঙ্গী হিসেবে চান। শুধু তাই নয়, জ্যাকুলিনের নামের শেষে খান পদবিও জুরে দিয়েছিলেন খান সাহেব। তিনি শ্রীলঙ্কান এ সুন্দরীকে জ্যাকুলিন ফার্নান্দেজ খান নামে ডেকেছিলেন।সালমান-জ্যাকুলিনের এত দহরম-মহরম হঠাৎ কেন শেষ হয়ে গেল তার পেছনের কারণ নিশ্চিত হওয়া না গেলেও ধারণা করা হচ্ছে, গাড়িচাপা দিয়ে মানুষ হত্যার মামলায় সালমান পাঁচ বছরের কারাদণ্ডাদেশ পাওয়ার পর জ্যাকুলিনের নীরবতাই এর কারণ। সালমানের পাঁচ বছর কারাদণ্ডের রায় হয়েছে জানার পর তাঁর অনেক বন্ধু ও সহকর্মীই তাঁর বাড়িতে গিয়ে সহমর্মিতা প্রকাশ করেন। সান্ত্বনা দেওয়ার পাশাপাশি সালমানের পাশে আছেন ও থাকবেন বলেও জানান তাঁরা। কিন্তু এ ক্ষেত্রে ব্যতিক্রম সালমানের ‘কিক’ ছবির সহ-অভিনেত্রী জ্যাকুলিন ফার্নান্দেজ। তিনি সালমানের বাড়িতে যাওয়া তো দূরের কথা, সোশ্যাল মিডিয়াতেও সালমানের পক্ষে বা বিপক্ষে কোনো মন্তব্য করেননি। তার খেসারতই সম্ভবত এবার দিতে হচ্ছে জ্যাকুলিনকে।অবস্থাদৃষ্টে মনে হচ্ছে, সালমানের সুনজর সরে গেছে জ্যাকুলিনের ওপর থেকে। সালমানের ছত্র ছায়া পেলে সামনে হয়তো আরও অনেক ভালো ছবিতেই অভিনয়ের সুযোগ পেতেন জ্যাকুলিন। কিন্তু সামান্য ভুলের খেসারত হিসেবে এখন তাঁর সেই পথ বন্ধ। নিঃসন্দেহে বিষয়টি জ্যাকুলিনের ক্যারিয়ারকে ক্ষতিগ্রস্ত করবে। এরই মধ্যে তার আলামতও দেখা যাচ্ছে। সালমান প্রযোজিত ‘হিরো’ ছবির মাধ্যমে বলিউড অভিষেক হচ্ছে আদিত্য পাঞ্চোলির ছেলে সুরজ পাঞ্চোলি ও সুনীল শেঠির মেয়ে আতিথ্য শেঠির। ছবির একটি আইটেম গানে অংশ নেওয়ার কথা ছিল জ্যাকুলিনের। এর মহড়াও শুরু করে দিয়েছিলেন তিনি। কিন্তু হঠাৎ করেই আইটেম গানটি থেকে বাদ পড়েন তিনি। এবার ‘কিক’ সিক্যুয়েল থেকেও বাদ দেওয়া হলো তাঁকে।মাস খানেক পর মুক্তি পাচ্ছে সালমান অভিনীত পরবর্তী ছবি ‘বজরঙ্গি ভাইজান’। ঈদ মৌসুমে মুক্তি পেতে যাওয়া ছবিটি নিয়ে এর মধ্যেই হইচই পড়ে গেছে। বলা হচ্ছে, ছবিটির মাধ্যমে আবারও বক্স অফিসে ধুন্ধুমার কাণ্ড ঘটাতে চলেছেন সালমান। ছবিটিতে সালমান খানের সঙ্গে জুটি বেঁধেছেন কারিনা কাপুর খান। কবির খান পরিচালিত ছবিটির প্রযোজনা সংস্থা সালমান খান ফিল্মস ও কবির খান ফিল্মস।এআইবিএ অ্যাওয়ার্ড অনুষ্ঠানে সালমানের মঞ্চ পরিবেশনা দেখতে ক্লিক করুন‘বজরঙ্গি ভাইজান’ ছবির টিজার দেখতে ক্লিক করুন‘বজরঙ্গি ভাইজান’ ছবির ‘সেলফি লে লে রে’ গানের ভিডিও দেখতে ক্লিক করুন
আরও পড়ুন:গল্প ও চিত্রনাট্য লিখছেন সালমান খান! জ্যাকুলিনের নামের শেষে খানসালমানের চোখের প্রেমে জ্যাকুলিনসালমানের কারণেই!
