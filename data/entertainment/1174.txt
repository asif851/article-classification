
রাজধানীর উত্তরায় গতকাল মঙ্গলবার শুরু হয়েছে বেসিক আলী ধারাবাহিকের দ্বিতীয় কিস্তির কাজ। নতুন সিজনে এই ধারাবাহিকে যোগ দিয়েছেন অভিনেত্রী সাবিলা নূর। নাটকে িরয়া চরিত্রে অভিনয় করছেন তিনি।প্রথম দিন শুটিংয়ে অংশ নিয়ে সাবিলা বলেন, ‘আগে এ ধরনের কাজ করা হয়নি। ধারাবাহিকটির গল্প সিচুয়েশনাল কমেডি। কাজটি দারুণ হচ্ছে, বেশ মজা পাচ্ছি।’গত মৌসুমের মতো এবারও বেসিক আলী চরিত্রে অভিনয় করছেন তৌসিফ মাহবুব। রিয়া বেসিক আলীর প্রেমিকা। একটি করপোরেট অফিসে রিয়ার অধীনে কাজ করেন বেসিক আলী। ছোট পর্দার এই অভিনেত্রী বলেন, ‘বাস্তব জীবনে তৌসিফ আমার ভালো বন্ধু। এ কারণে দুজনের জন্য কাজটি সহজ হচ্ছে। তবে কমেডি হওয়ার কারণে কোনো কোনো দৃশ্য করতে গিয়ে হাসতে হাসতে প্রায়ই দুজনের শট এনজি হয়ে যাচ্ছে।’ধারাবাহিকটি পরিচালনা করছেন কাজল আরেফিন। চিত্রনাট্য করেছেন শাহরিয়ার খান।এদিকে একুশে টেলিভশনে প্রচারিত ‘সিম্পল লাভ স্টোরি’ অনুষ্ঠানটি নিয়ে নতুন খবর দিলেন সাবিলা। এত দিন তাঁর সঙ্গে অনুষ্ঠানটি উপস্থাপনা করতেন সিয়াম আহমেদ। গত সোমবার প্রচারিত ৪২তম পর্ব থেকে সিয়ামের জায়গায় জোভান যুক্ত হয়েছেন। সাবিলা বলেন, ‘সিয়াম সিনেমার শুটিংয়ে ব্যস্ত। এ কারণে এখন থেকে জোভানই নিয়মিত এই অনুষ্ঠানে কাজ করবেন। সিয়ামের মতো জোভানের সঙ্গেও আমার বোঝাপড়া ভালো। এর আগে তাঁর সঙ্গে বেশ কিছু নাটকে অভিনয় করেছি।’
