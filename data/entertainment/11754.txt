
এখন পর্যন্ত মুক্তি পাওয়া কোনো ছবিতেই নিজে কণ্ঠ দেননি ঢাকাই ছবির জনপ্রিয় অভিনেত্রী অপু বিশ্বাস। তাঁর হয়ে ডাবিংয়ের কাজটি এতদিন অন্য কেউ করে আসছিলেন। আর এ কারণে অভিনয় দেখতে পেলেও প্রিয় অভিনয়শিল্পী অপুর কণ্ঠ শোনা থেকে বঞ্চিত থাকতে হতো ভক্তদের। তাঁর ভক্তদের জন্য সুখবর হলো, এখন থেকে তাঁরা অপুর ছবিগুলোতে অভিনয় দেখার পাশাপাশি তাঁদের প্রিয় তারকার কণ্ঠও শুনতে পারবেন। এরই মধ্যে ডাবিংয়ের কাজ শুরু করে দিয়েছেন অপু। এখন থেকে নিয়মিতই ছবির ডাবিং করে যাবেন বলে প্রথম আলোকে নিশ্চিত করেছেন অপু বিশ্বাস।অপু বিশ্বাস বলেন, ‘আমি মাঝে বেশ কিছুদিন সিনেমার কাজ থেকে নিজেকে দূরে সরিয়ে রেখেছিলাম। ওই সময়টাতে নিজেকে নতুনভাবে চলচ্চিত্রের জন্য প্রস্তুত করেছি। আরও ভালো অভিনয় করার চেষ্টা করেছি। আমার কাছে মনে হয়েছে, আরও বেশি প্রাণবন্ত অভিনয় করতে ডাবিংটা নিজে করলে ভালো হয়। যেহেতু নিজের অনেক ধরনের পরিবর্তন নিয়ে চলচ্চিত্রে ফেরার প্রত্যয় ব্যক্ত করেছি, তাই ডাবিংটাকেও আয়ত্তে এনেছি। আশা করছি, কোরবানির ঈদে মুক্তি পাওয়া ছবিগুলোতে আমার ভক্ত-দর্শকেরা তা ভালোভাবেই টের পাবেন।’
এদিকে ডাবিং না করা প্রসঙ্গে অপু বলেন, ‘শুরুর দিকে সিনেমার শুটিং করার জন্য আমি বগুড়া থেকে ঢাকায় আসতাম। কাজ শেষ হলে আবার বগুড়ায় ফিরে যেতাম। ডাবিংয়ের জন্য প্রচুর সময়ের দরকার। সময়ের অভাবে তখন সিনেমার ডাবিং করা হতো না। তা ছাড়া প্রথমদিকে ডাবিং বিষয়টাও আমি খুব একটা ভালো বুঝতাম না। আসলে খুব অল্প সময়ে আমার অনেক কাজ করা হয়েছিল, এটাও একটা ব্যাপার ছিল।’আমজাদ হোসেনের ‘কাল সকালে’ ছবির মাধ্যমে ২০০৪ সালে রুপালি পর্দায় যাত্রা শুরু হয় ঢাকাই ছবির জনপ্রিয় অভিনয়শিল্পী অপু বিশ্বাসের। এখন পর্যন্ত ৭০টির মতো ছবিতে অভিনয় করেছেন তিনি। এরমধ্যে মুক্তি পেয়েছে ৬৭টি ছবি। এখন যেসব ছবিতে অপু ডাবিংয়ের কাজ করছেন, সেগুলো হচ্ছে— ‘শোধ’, ‘হিটম্যান’ ও ‘মনের ঠিকানা’। তিনটি ছবিতেই অপুর সহশিল্পী শাকিব খান।
