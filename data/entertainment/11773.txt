
সাগর জাহানের ধারাবাহিক নাটক সিকান্দার বক্স-এর প্রথম কিস্তি সিকান্দার বক্স এখন বিরাট মডেল-এ অভিনয় করেছিলেন মোনালিসা। তাতে তাঁর সহ-অভিনেতা ছিলেন মোশাররফ করিম। সময়টা ২০১২-এর শেষের দিকের। এরপর যুক্তরাষ্ট্রে পাড়ি জমান তিনি। লম্বা সময় পর ১ এপ্রিল আবার দেশে ফিরেছেন এই মডেল ও অভিনেত্রী। ফিরেই আবার অভিনয়ে ফেরার প্রস্তুতি নিতে শুরু করেছেন। মোনালিসা জানিয়েছেন একই পরিচালক, একই সহশিল্পীর বিপরীতে আগামী ঈদের জন্য একটি খণ্ড ধারাবাহিকে অভিনয় করবেন তিনি।মোনালিসা বলেন, ধারাবাহিকটির নাম এখনো ঠিক হয়নি। তবে শুটিং শুরু হবে ১৬ এপ্রিল থেকে উত্তরার লোকেশনে। এ জন্য পরিচালককে ছয় দিন শিডিউলও দেওয়া হয়েছে।দীর্ঘদিন পর আবার নাটকে অভিনয়। কেমন লাগছে? মোনালিসা বলেন, ‘অভিনয়টা বড় কথা নয়, আমি যে কর্মক্ষেত্রে, যে মানুষগুলোর সঙ্গে দীর্ঘদিন কাজ করেছি, তাঁদের সবার সঙ্গে আবার দেখা হবে—এটাই আমার কাছে বেশি আনন্দের মনে হচ্ছে। কত মধুর স্মৃতিই না সবার সঙ্গে জড়িয়ে আছে। আবার নতুন করে সেসব ফিরে পাব!’খণ্ড ধারাবাহিকটির পরিচালক সাগর জাহান জানিয়েছেন, নাটকটির চিত্রনাট্য, শুটিং তারিখ—সবই চূড়ান্ত হয়েছে। তবে নাটকটির নাম এখনো ঠিক করা হয়নি।
