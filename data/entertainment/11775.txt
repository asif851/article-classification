
মালয়েশিয়ায় শুটিং থেকে হঠাৎ​ অসুস্থ হয়ে দেশে ফিরে​ছিলেন অভিনেতা সিদ্দিকুর রহমান। দেশে ফেরার পর চিকিৎ​সকেরা তাঁর অসুস্থতার কারণ শনাক্ত করেন, পিত্তথলিতে পাথর। ২০ নভেম্বর বিকেলে রাজধানীর একটি হাসপাতালে অস্ত্রোপচারের মাধ্যমে তাঁর পিত্তথলির পাথর অপসারণ করা হয়েছে। অভিনেতা সিদ্দিক এখন মোটামুটি সুস্থ। গতকাল বাসায় ফিরেছেন তিনি।গেল ১৪ নভেম্বরের ঘটনা। শুটিং করতে মালয়েশিয়ার মাল্লাকায় গিয়েছিলেন অভিনেতা সিদ্দিকুর রহমান। ‘মেঘে কাটা কুয়াশা’ নাটকের শুটিং করছিলেন সেখানে। কিন্তু তাঁর হঠাৎ অসুস্থতায় সবকিছুই থমকে যায়। বন্ধ হয়ে যায় নাটকের শুটিং। পেটে অসম্ভব ব্যথা নিয়েই মালাক্কা থেকে আসেন মালয়েশিয়ার রাজধানী কুয়ালালামপুরে। সেখানকার এক হাসপাতালে প্রাথমিক চিকিৎসাও নেন।ব্যথানাশক ওষুধের সহায়তায় ব্যথা কমিয়ে এই অভিনেতা দেশে ফেরেন ১৯ নভেম্বর। চিকিৎ​সকের কাছে গিয়ে জানতে পারেন পিত্তথলিতে পাথর হয়েছে তাঁর। অস্ত্রোপচারের মাধ্যমে এই পাথর অপসারণ করতে হবে। এরই মধ্যে অস্ত্রোপচার করানোর উদ্দেশ্যে অভিনেতা সিদ্দিকুর রহমান ভর্তি হন রাজধানীর জাপান বাংলাদেশ ফ্রেন্ডশিপ হাসপাতালে।গতকাল এ অভিনেতার স্বজনেরা জানিয়েছিলেন, ২০ নভেম্বর বিকেলে অপারেশন করে তাঁর পিত্তথলি থেকে পাথর অপসারণ করা হয়েছে। সিদ্দিক এখন মোটামুটি সুস্থ। তিনি অস্ত্রোপচার শেষে বাসায় ফিরেছেন।এদিকে, অভিনেতা সিদ্দিক বলেন, ‘সবার দোয়ায় এখন সুস্থ। আমার অনেক সহকর্মী আমাকে দেখতে এসেছেন; খোঁজখবর নিয়েছেন, আমি তাঁদের প্রতি কৃতজ্ঞ। খুব তাড়াতাড়ি কাজে ফিরতে চাই।’সিদ্দিকুর রহমান বেশ কয়েক বছর ধরেই মঞ্চ ও টেলিভিশন নাটকে নিয়মিত অভিনয় করছেন। তাঁর অভিনীত উল্লেখযোগ্য টেলিভিশন নাটকগুলোর মধ্যে রয়েছে, ‘কবি বলেছেন’, ‘হাউসফুল’, ‘গ্র্যাজুয়েট’, ‘মাইক’, ‘চৈতা পাগল’ ও ‘রেডিও চকলেট’।
