
গায়িকা দিনাত জাহান মুন্নী তখন মঞ্চে গাইছিলেন ‘দুঃখটাকে দিলাম ছুটি আসবে না ফিরে, এক পৃথিবী ভালোবাসা রয়েছে ঘিরে’। গান শুনে মঞ্চের সামনে থাকা জ্যেষ্ঠ অভিনয়শিল্পী দিলারা জামান ও আতাউর রহমান অন্যদের মতো বসে রইলেন না। শিল্পীর গানের তালে নাচলেন।
এমন দৃশ্যায়ন চ্যানেল আইয়ের নিয়মিত অনুষ্ঠান ‘তারকাকথন’–এর বর্ষপূর্তিতে। গতকাল রোববার সন্ধ্যায় তেজগাঁওয়ে চ্যানেল আই কার্যালয়ে অনুষ্ঠানের বর্ষপূর্তি উপলক্ষে তারকাদের মিলনমেলার আয়োজন করা হয়। অনুষ্ঠানে আগত অতিথিরা নাচে-গানে পুরোটা সময় উপভোগ করেন।দিলারা জামান বলেন, ‘উত্তরা থেকে জ্যাম ঠেলে অনুষ্ঠানে যেতে রাত নয়টা বেজে যায়। যাওয়ার পর আমাদের সমসাময়িক এবং এই সময়ের অনেকের সঙ্গে দেখা হওয়ায় ভালো লেগেছে। সামনে থেকে বসে প্রাণভরে গান শুনেছি। মুন্নী যখন গাইছিল, তখন এত ভালো লাগছিল যে সবাই মিলে নাচলাম। অন্য রকম একটা সময় কাটল। পথের যে ক্লান্তি ছিল, সবকিছু ভুলে গেলাম।’
শিল্পী মুন্নীর গানের সঙ্গে গতকালের সন্ধ্যায় আরও নেচেছিলেন চিত্রনায়িকা অঞ্জনা, অভিনয়শিল্পী কেরামত মাওলা ও তুষার খান। জ্যেষ্ঠ অভিনয়শিল্পীদের এমন নাচ দেখে অনুষ্ঠানস্থলে উপস্থিত অন্য তারকারা তখন মুগ্ধ হয়ে তাঁদের উৎসাহ দিতে থাকেন।
অনন্যা রুমার পরিচালনায় ১৪ বছর ধরে চ্যানেল আইয়ে প্রচারিত হচ্ছে ‘তারকাকথন’ অনুষ্ঠান। চ্যানেল আইয়ের পরিচালক ও বার্তাপ্রধান শাইখ সিরাজ এ সময় উপস্থিত বিভিন্ন অঙ্গনের তারকাদের সঙ্গে নিয়ে বর্ষপূর্তির কেক কাটেন। অনুষ্ঠান সম্পর্কে তারকাদের স্মৃতিচারণার পাশাপাশি আরও সংগীত পরিবেন করেন সুবীর নন্দী, রফিকুল আলম, মেহরীন, দিঠি আনোয়ার, তানভীর আলম সজীব ও পিন্টু ঘোষ।
‘তারকাকথন’ অনুষ্ঠানের বর্ষপূর্তিতে অন্যদের মধ্যে আরও উপস্থিত ছিলেন সাংবাদিক কামাল লোহানী, কবি আসাদ চৌধুরী, মুহাম্মদ সামাদ, চলচ্চিত্র পরিচালক আমজাদ হোসেন ও মতিন রহমান, সংগীতজ্ঞ আজাদ রহমান, সংগীত পরিচালক আলাউদ্দিন আলী, শিল্পী ফকির আলমগীর, লীনু বিল্লাহ, শাহীন সামাদ, হায়দার হোসেন, সাঈদ হাসান টিপু, শাহনাজ বেলী, গীতিকার কবির বকুল, রবিউল ইসলাম জীবন, অভিনয়শিল্পী আজিজুল হাকিম, শহীদুল আলম সাচ্চু, মাজনুন মিজান, জাহিদ হাসান শোভন, রুনা খান, আহসানুল হক মিনু, সোহেল আরমান, দীপা খন্দকার, তমালিকা কর্মকার প্রমুখ।
