
শ্রীকান্ত আচার্য ও লোপামুদ্রা মিত্র—ভারতের পশ্চিমবঙ্গের এই দুজন শিল্পী দেশ টিভির ঈদ আয়োজনে গান করতে ঢাকায় এসেছেন। ‘ক্লোজআপ কলের গান’ অনুষ্ঠানে গত সোমবার রাতে গান গেয়েছেন লোপামুদ্রা আর গতকাল মঙ্গলবার রাতে শ্রীকান্ত আচার্য। গতকাল বিকেলে কলকাতা যাওয়ার আগে গণমাধ্যমকর্মীদের মুখোমুখি হন লোপামুদ্রা। দুপুরে ঢাকা ক্লাবের অতিথিশালায় এ সময় তাঁর সঙ্গে আরও ছিলেন শ্রীকান্ত আচার্য।লোপামুদ্রা বলেন, ‘আমি তো অনেক ধরনের গানই করছি। কিন্তু লোকগান নিয়ে খুব একটা চর্চা করা হয়নি। ছোটবেলা থেকেই শুনেছি যে লোকগান নাকি আমার কণ্ঠে খুব ভালো মানায়। এবার বাংলাদেশের গীতিকবি বিজয় সরকারের গান নিয়ে কাজ করার সিদ্ধান্ত নিয়েছি। পশ্চিমবঙ্গে বিজয় সরকারকে খুব অল্প মানুষ চিনেছে। আমি মনে করি, বিজয় সরকারকে নিয়ে অনেক কিছুই করা সম্ভব।’শ্রীকান্ত আচার্য বলেন, ‘এখন অনেকে গান করছে, কিন্তু সেই অর্থে শিল্পী তৈরি হচ্ছে না। আর এই চিত্রটা দুই বাংলায় অনেকটা একই রকম। এখন কোনো শিল্পীর নিজস্বতা খুঁজে পাওয়া যায় না। সবার গান একই রকম মনে হচ্ছে।’
