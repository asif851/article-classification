
আনন্দ কুইজ ১-এ বিজয়ী হয়েছেন শুনেই মুঠোফোনের ওপাশ থেকে বেশ আগ্রহী হয়ে উঠলেন আজিনুর রহমান। জানতে চাইলেন, পুরস্কার হিসেবে অভিনেতা চঞ্চল চৌধুরীর সঙ্গে কবে দেখা করার সুযোগ পাব?
সেই সময়টা নির্ধারণ করতেই আলাপ হলো চঞ্চল চৌধুরী ও আজিনুর রহমানের সঙ্গে। অবশেষে গত ২৩ এপ্রিল সোমবার বেলা ১১টায় সময় নির্ধারণ হলো। নীলফামারীর ডিমলায় একটি বেসরকারি প্রতিষ্ঠানের কর্মী আজিনুর এরই মধ্যে একটা কাজে কুমিল্লায় এসেছেন। সেখান থেকে সরাসরি ঢাকায় আসবেন ওই দিন। একই দিন চঞ্চল চৌধুরী রাজধানীর ইঞ্জিনিয়ার্স ইনস্টিটিউশনের পাশে থাকবেন একটি নাটকের শুটিংয়ে। নির্ধারিত সময়ের আগেই চলে এলেন আজিনুর, কিন্তু শুটিংয়ে ব্যস্ত চঞ্চল। ইশারায় বসতে বললেন। শটটা দিয়ে এসেই বসবেন ভক্তের সঙ্গে। তুলবেন ছবি।
এদিকে আজিনুর রহমান উত্তেজিত, রোমাঞ্চিত। চঞ্চল চৌধুরীর সঙ্গে দেখা হবে। বললেন, ‘মনপুরা দেখার পর থেকে ভাইয়ের ভক্ত। কদিন আগেও বক দেখিছেও নামে একটা নাটক দেখেছি। তাঁর অভিনয় খুব ভালো লাগে। তাঁকে একটা প্রশ্ন করতে চাই।’
খানিক পরেই সামনে এলেন চঞ্চল চৌধুরী। ছবি তুললেন। খোঁজ-খবর নিলেন আজিনুরের। আজিনুর খুব বেশি কথা বলতে পারলেন না। নিজের মুঠোফোন বের করে আরেকজনকে দিলেন ছবি তোলার জন্য। চঞ্চল চৌধুরী চলে যাওয়ার পর বললেন, ‘ইশ, ভাইকে তো প্রশ্নটা করা হলো না! কান্নার দৃশ্যে অভিনয়ের সময় কী করে তাঁর চোখে পানি চলে আসে, জানতে পারলে ভালো লাগত। আবার কখনো দেখা হলে আগে এই প্রশ্নটাই করব।’
ততক্ষণে চঞ্চল চৌধুরী আবার চলে গেছেন ক্যামেরার সামনে। পরিচালকের বলা অ্যাকশনের পর নিজের অভিনয়ে মনোযোগ দিচ্ছেন। সেটা দেখতে দেখতে আজিনুর বললেন, ‘কী দারুণ অভিনয় করেন চঞ্চল ভাই। সব সময় শুধু দেখতে ইচ্ছা করে। বাড়ি গিয়ে আজ স্ত্রীর সঙ্গে শুটিং দেখার গল্প করব। চঞ্চল ভাই তারও খুব প্রিয়।’
পরে প্রশ্নটা নিয়ে আজিনুরের সঙ্গে কথা হয় চঞ্চলের।বলেন, ‘অনেক অভিনেতা আবেগঘন বা কান্নার দৃশ্য অভিনয় করতে গ্লিসারিন ব্যবহার করেন। কিন্তু আমি কখনো করি না। আমি চরিত্রটার ভেতর ঢুকে যাই। ওই আবেগটা নিজের মধ্যে ধারণ করি। তারপর অভিনয় করি। তখন এমনিতেই চোখে পানি চলে আসে। আর আমি মনে করি, একজন অভিনেতার এটাই দায়িত্ব।’
 
আনন্দ কুইজ ১-এর বিজয়ী : আজিনুর রহমান, আছানধনী মিয়া পাড়া, চাপানী হাট, ডিমলা, নীলফামারী
 
আনন্দ কুইজ ১-এর সঠিক উত্তর
১. চঞ্চল চৌধুরী অভিনীত প্রথম চলচ্চিত্র ও পরিচালকের নাম কী?
উত্তর: রূপকথার গল্প এবং পরিচালক তৌকীর আহমেদ
২. কোন চলচ্চিত্রে অভিনয় করে তিনি জাতীয় চলচ্চিত্র পুরস্কার পেয়েছেন?
উত্তর: মনপুরা
৩. তিনি সবশেষ অভিনীত কোন চলচ্চিত্রে কয়টি চরিত্রে অভিনয় করেছেন?
উত্তর: আয়নাবাজি। ৬টি চরিত্রে অভিনয় করেছিলেন।
৪. চঞ্চল চৌধুরীর ছেলের নাম কী?
উত্তর: তাঁর ছেলের নাম শৈশব রোদ্দুর শুদ্ধ
৫. চঞ্চল চৌধুরী অভিনীত কয়টি ছবি মুক্তির অপেক্ষায় আছে?
উত্তর: ১টি ছবি। নাম—দেবী।
