
সম্প্রতি ‘ব্লেড’ খ্যাত হলিউডের অভিনেতা ওয়েসলি স্নাইপস মন্তব্য করেছেন— ‘খান একজনই! শাহরুখ খান।’ অ্যাকশনধর্মী একটি ছবিতে ‘এক’ খানের সঙ্গে অভিনয়ের আকাঙ্ক্ষা জানানোর একপর্যায়ে ‘ব্লেড’ তারকা ওয়েসলি স্নাইপস এ মন্তব্য করেন।‘ব্লেড’ ছবিতে তাঁর অসাধারণ অভিনয়ের মাধ্যমে ওয়েসলি স্নাইপস অর্ধেক মানুষ ও অর্ধেক ভ্যাম্পায়ার (হিউম্যান-ভ্যাম্পায়ার হাইব্রিড) চরিত্রটিকে বিশ্বের দর্শকের কাছে কিংবদন্তি করে তুলেছেন।এদিকে, মুম্বাই মিরর জানিয়েছে, ওয়েসলি স্নাইপ নিকট ভবিষ্যতে শাহরুখ খানের সঙ্গে একটি অ্যাকশনধর্মী ছবিতে অভিনয় করতে যাচ্ছেন; এমন খবর প্রকাশিত হওয়ার পর থেকেই ‘সাই-ফাই’ ছবির ভক্ত-দর্শকেরা রীতিমতো কান খাড়া করে ফেলেছেন। তাঁদের আগ্রহ বেড়েছে তো বটেই, কবে আসবে সেই ছবি; এমন কৌতূহল আর আগ্রহে তাঁরা এই ছবি বিষয়ক খবর তন্ন তন্ন করে খুঁজছেন। বিশ্বে এখন সায়েন্স ফিকশন বা ‘সাই-ফাই’ ছবির দর্শক, বিশেষ করে তরুণ প্রজন্মের দর্শকের সংখ্যা হুহু করে বাড়ছে।বাস্তবিকই, বলিউডের ‘কিং খান’ শাহরুখ খানের সঙ্গে যদি হলিউডের অভিনেতা ওয়েসলি স্নাইপসও একই ছবিতে থাকেন, আর সে ছবি যদি হয় ‘অ্যাকশন-থ্রিলার’ ধাঁচের; অর্থাৎ​, দুর্দান্ত সব মারপিট আর টান টান উত্তেজনায় ভরা এক ছবি; অনেকেই বলছেন, এ ক্ষেত্রে আগেভাগেই বলে দেওয়া যায়— এ ছবি ব্লক বাস্টার না হয়ে পারে না।
ওয়েসলির বরাতে মুম্বাই মিরর আরও জানিয়েছে, হলিউডের অভিনেতা ওয়েসলি স্নাইপস মনে করছেন তাঁকে হয়তো এ ছবির জন্য ভারতে আসতে হবে। যদিও শাহরুখ খান তাঁর অধিকাংশ ছবির শুটিং করছেন ভারতের বাইরেই। এ ছবিতে প্রিয়াঙ্কা চোপড়ার অন্তর্ভুক্তির বিষয়টিও ভেবেছেন ওয়েসলি। সব মিলিয়ে ওয়েসলির জন্য এ যেন এক ‘বলিউডের স্বপ্ন’।প্রসঙ্গত, শাহরুখ খানের সঙ্গে ওয়েসলি স্নাইপসের প্রথম দেখা হয়েছিল দুবাইতে ২০০৮ সালে। এর পরের সাক্ষাৎ তাঁদের হয়েছিল ব্রডওয়েতে। এরই মধ্যে শাহরুখের ভক্ত ও বন্ধু বনে গিয়েছিলেন ওয়েসলি। শাহরুখের সঙ্গে একই ছবিতে কাজ করার কথা জানাতে গিয়ে ওয়েসলি একবার বলেছিলেন, একদিন তিনি শাহরুখের সঙ্গে অভিনয় করবেন।এখন দেখা যাক, কবে ওয়েসলি তাঁর ‘একমাত্র খান’ শাহরুখের সঙ্গে সেই কাঙ্ক্ষিত ছবিতে অভিনয়ের সুযোগ পান।
