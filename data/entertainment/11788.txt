
১৩ আগস্ট ভারতের স্বাধীনতা দিবস উপলক্ষে কলকাতার নজরুল মঞ্চে আয়োজিত ‘আজাদী ফেস্টিভ্যাল’ কনসার্টে মাইলসের বদলে গান করবে পশ্চিমবঙ্গের ব্যান্ড চন্দ্রবিন্দু। সেই সঙ্গে ফসিলসও এই কনসার্টে অংশ নেবে বলে জানা গেছে।কলকাতার একটি এফএম রেডিও আয়োজিত এই কনসার্টে একই মঞ্চে গান করার কথা ছিল বাংলাদেশের মাইলস ও কলকাতার গানের দল ফসিলসের। মাইলস ব্যান্ডের বিরুদ্ধে ফসিলস ভারতবিদ্বেষী মন্তব্য করার অভিযোগ আনলে সেই কনসার্টে দুই দলেরই অংশগ্রহণ বাতিল হয়ে যায়।দুই দেশের সংবাদমাধ্যমে ফলাও করে প্রকাশ পায় সংবাদটি। সম্প্রতি কলকাতার একটি দৈনিক পত্রিকায় প্রকাশিত সংবাদের সূত্রে জানা যায়, আজাদী ফেস্টিভ্যাল-এ এবার গাইবে চন্দ্রবিন্দু ও ফসিলস। কলকাতার ওই পত্রিকাটিকে আয়োজকদের পক্ষ থেকে জানানো হয়েছে, পরিস্থিতি সামাল দিতেই ওই সময় মাইলস আর ফসিলসকে বাতিল করা হয়েছিল। এখন নতুন করে লাইনআপ করা হয়েছে।
