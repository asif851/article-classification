
‘বাংলাদেশের ক্ষমতায়তন আসলে হওয়া উচিত শিশুদের ইচ্ছামতো। শিশুরা যা বলবে, ঠিক সেভাবেই দেশ চলবে। একদিন ওরাই তো ক্ষমতায় আসবে, ওরাই তো আমাদের আগামী। ওরা চাইছে ক্ষেত্র, একটি ক্যানভাস, একটি মাঠ, যেখানে ওরা পারফর্ম করবে নাটকের; আঁকবে ছবি, ইচ্ছামতো খেলে বেড়াবে।’ বললেন শিল্পকলা একাডেমির মহাপরিচালক লিয়াকত আলী। পড়াশোনার পাশাপাশি সংস্কৃতি চর্চা বৃদ্ধির আহ্বান জানিয়ে অভিভাবকদের উদ্দেশ্যে তিনি বলেন, ‘জ্ঞান ও আত্মার বিকাশের জন্য সংস্কৃতি চর্চার দরকার আছে। রবীন্দ্রনাথ ঠাকুর বলেছেন, অবসরের কথা। ভয়াবহ ব্যাপার হলো, আজ শিশুদের তো অবসরই দেওয়া হচ্ছে না।’বিশ্ব শিশু কিশোর ও যুবনাট্য দিবস উপলক্ষে ইন্টারন্যাশনাল অ্যামেচার থিয়েটার অ্যাসোসিয়েশন (আইএটিএ) এবং ইন্টারন্যাশনাল অ্যাসোসিয়েশন অব থিয়েটার ফর চিলড্রেন অ্যান্ড ইয়ং পিপল (এএসএসআইটিজে)-র বাংলাদেশ কেন্দ্র পিপলস থিয়েটার গতকাল সোমবার সন্ধ্যায় আয়োজন করে আলোচনা ও বিশেষ অনুষ্ঠানের।বাংলাদেশ শিল্পকলা একাডেমির জাতীয় চিত্রশালা মিলনায়তনে এই আয়োজনের উদ্বোধন করেন একাডেমির মহাপরিচালক লিয়াকত আলী। তিনি শিশু নির্যাতনের নানা ভয়াল চিত্র উপস্থাপন করে বলেন, ‘মানবিক, সাংস্কৃতিক ও সৃজনশীল দেশ হতে হলে আমাদের শিশুদের পাশে দাঁড়াতে হবে। আর সবার আগে জনপ্রতিনিধিদেরই শিশুদের জন্য কর্মসূচি গ্রহণ করতে হবে। । লিয়াকত আলী জানান, তারা এ বছর সারা দেশজুড়ে জাতীয় শিশু কিশোর নাট্যোৎসবের আয়োজন করবে। মে মাসে ঢাকায় হবে মূল পর্ব। এছাড়া স্কুলে-স্কুলে সিলেবাসের গল্প-কবিতা-নাটকের মঞ্চায়ন কর্মসূচি চলছে তাদের। আয়োজিত হবে একক অভিনয় উৎসব। অনুষ্ঠানে ইন্টারন্যাশনাল অ্যামেচার থিয়েটার অ্যাসোসিয়েশন (আইএটিএ) এবং ইন্টারন্যাশনাল অ্যাসোসিয়েশন অব থিয়েটার ফর চিলড্রেন অ্যান্ড ইয়ং পিপল (এএসএসআইটিজে)-র বাণী পাঠ করে শোনানো হয়। উৎসব সংগীত ‘আমরা সবাই মঞ্চকুড়ি’ পরিবেশন করে সমবেত শিশুরা। পিপলস লিটল থিয়েটারের শিশুরা ‘অবহেলার মৃত্যু আর নয়’ শিরোনামে এক কোরিওগ্রাফি পরিবেশন করে। সম্মেলক নৃত্য পরিবেশন করে বন্ধুমহল শিল্পীসংস্থা, স্পন্দন, ইস্কাটন গার্ডেন উচ্চ বিদ্যালয়। নাট্যাংশ পরিবেশন করে জেনেসিস থিয়েটারের নাট্যাংশ, পিদিম থিয়েটার, পিপলস লিটল থিয়েটার। বাংলা কলেজ যুবথিয়েটারের কিশোররা পরিবেশন করে সম্মেলক গান। লোক নাট্যদল পরিবেশন করে ক্লাউন শো। ‘এ মাটি নয় জঙ্গিবাদের’ শিরোনামে গান-নৃত্যের পরিবেশনায় শেষ হয় অনুষ্ঠান। বিগত ২৭ বছর যাবত পিপলস থিয়েটার এসোসিয়েশন শিশু-কিশোর ও যুবনাট্য আন্দোলন পরিচালনা করে আসছে। বর্তমানে সারাদেশের প্রায় ২৫০টি শিশু-কিশোর ও যুবনাট্য সংগঠন এই এসোসিয়েশনের অন্তর্ভুক্ত।
 
