
বিলুপ্তপ্রায় মায়াহরিণ শিকারের অভিযোগে দায়ের করা মামলা থেকে অব্যাহতি পেলেন সালমান খান। ভারতের যোধপুরের একটি আদালত আজ সোমবার বলিউডের এই তারকাকে খালাস দেন। এর মধ্য দিয়ে ১৮ বছর ধরে চলা মামলার ঝামেলা থেকে মুক্তি পেলেন সাল্লু।১৯৯৮ সালে ‘হাম সাথ সাথ হ্যায়’ ছবির শুটিংয়ের সময় বিরল প্রজাতির একটি মায়াহরিণ শিকার করেন সালমান খান। সেই ঘটনার জের ধরে আট বছর পর ২০০৬ সালে সালমানের বিরুদ্ধে বন্য প্রাণী হত্যা ও বেআইনি অস্ত্র ব্যবহারের অভিযোগে দুটি মামলা করা হয়। দুটি মামলায় তাঁর এক ও পাঁচ বছরের কারাদণ্ড দেন স্থানীয় আদালত। পরে সালমান ওই রায়ের বিরুদ্ধে আপিল করলে তা চলতে থাকে লম্বা সময় ধরে। আজ সালমান খালাস পেয়েছেন বন্য প্রাণী হত্যার অভিযোগে দায়ের করা মামলা থেকে। তবে অবৈধ অস্ত্র রাখার মামলার চূড়ান্ত রায় এখনো দেওয়া হয়নি।আজ বিচারক নির্মলাজিৎ কৌর তাঁর রায়ে বলেন, বিরল প্রজাতির হরিণটিকে যে বন্দুক থেকে গুলি করা হয়েছিল, তা সালমানের নয়। ঘটনাস্থল থেকে জব্দ গুলি পরীক্ষা করে দেখা গেছে, সেটি সালমানের বন্দুকের গুলি ছিল না। সালমান খানের আইনজীবী হস্তিমল স্বরসত এ রায়ের পর বলেন, এটা খুবই আনন্দের বিষয় যে একজন নিরপরাধ ব্যক্তি আজ ন্যায়বিচার পেলেন।৫০ বছর বয়সী এ মুহূর্তে ব্যস্ত তাঁর ‘সুলতান’ ছবির সাফল্য উদ্‌যাপনে। তাই আজ যোধপুরের উচ্চ আদালতে রায় ঘোষণার সময় তিনি উপস্থিত থাকতে পারেননি। গত বছর মদ্যপ হয়ে গাড়ি চালানো ও গাড়িচাপায় মানুষ হত্যার মামলা থেকেও অব্যাহতি পান সালমান খান।
সূত্র: এএফপি
