
আরিয়ানা গ্র্যান্ডের ‘ওয়ান লাস্ট টাইম’ গানটি প্রকাশিত হয় ২০১৪ সালে। এখন পর্যন্ত সেটি দেখা হয়েছে ২৯ লাখ বার এবং ডাউনলোড হয়েছে ৬১ হাজার বার। সবকিছু ছাপিয়ে গানটি করেছে আরেকটি রেকর্ড। ‘অফিশিয়াল চার্ট কোম্পানি’র টপ ফাইভ সিঙ্গেলসের তালিকার ২ নম্বরে চলে এসেছে ২৩ বছরের তরুণী এই শিল্পীর গানটি।চ্যারিটি সিঙ্গেল হিসেবে পুনরায় প্রকাশ করা হয়েছে গানটি। এ থেকে আয় হওয়া অর্থ চলে যাবে ‘উই লাভ ম্যানচেস্টার’ ফান্ডে। ম্যানচেস্টার অ্যারেনায় হামলায় আক্রান্ত ব্যক্তিদের সাহায্যার্থে ব্যয় হবে সেই অর্থ। ৪ জুন ম্যানচেস্টারের ওল্ড ট্রাফোর্ডে অনুষ্ঠিত ‘ওয়ান লাভ ম্যানচেস্টার’ কনসার্টের পরপরই তড়তড়িয়ে ২ নম্বরে চলে আসে গানটি। তারকাবহুল সেই কনসার্টে অংশ নিয়েছিলেন যুক্তরাষ্ট্র ও যুক্তরাজ্যের জনপ্রিয় সংগীত তারকারা। আরিয়ানা গ্র্যান্ডের পাশে এদিন গান করেন মাইলি সাইরাস, জাস্টিন বিবার, ফ্যারেল উইলিয়ামস, কেটি পেরি, রবি উইলিয়ামস এবং গানের দল কোল্ডপ্লেসহ অনেকে। কনসার্টে উপস্থিত দর্শক–শ্রোতার উচ্ছ্বাস বুঝিয়ে দিয়েছিল, সন্ত্রাসী হামলায় তাঁরা দমেন না। আরিয়ানার জন্য এও এক সৌভাগ্য বটে। ২০১৪ সালের গানটি ২০১৭ সালে আবারও উঠে এল আলোচনায়।গত ২২ মে রাতে আরিয়ানা গ্র্যান্ডের কনসার্ট শেষে দর্শকেরা বেরিয়ে যাওয়ার পথে ঘটেছিল ভয়াবহ বোমা হামলা। বিবিসি।
