
জানুয়ারি মাসে বিয়ে করেছেন বলিউড অভিনেত্রী অসিন। বিয়ের পর আর অভিনয় নয়। শুধু সংসারেই সময় দেবেন এই তারকা। এসব কথা অসিন বিয়ের আগেই স্পষ্ট জানিয়ে দিয়েছিলেন। কিন্তু গণমাধ্যম অসিনকে ছাড়তে চাইছে না। তাই তো অবসরের ঘোষণা দেওয়ার পরও নতুন ছবিতে চুক্তিবদ্ধ হওয়ার খবর এখনো প্রকাশ করছে বিভিন্ন ভারতীয় গণমাধ্যম। এ জন্যই সব গুঞ্জনের অবসান ঘটিয়ে অসিন তাঁর অবসরের ঘোষণা দিলেন ইনস্টাগ্রামের মাধ্যমে।সেখানে একটি পোস্টে অসিন লিখেছেন, আপাতত নতুন কোনো কাজে চুক্তিবদ্ধ হচ্ছেন না তিনি। হাতে যেসব কাজ জমে ছিল, সেসব বিয়ের আগেই শেষ করে ফেলেছেন।তবে অসিনের এই অবসর কি সাময়িক নাকি স্থায়ী, তা এই গজনি অভিনেত্রী তাঁর পোস্টে স্পষ্ট করেননি।অসিনের স্বামী রাহুল শর্মা মুঠোফোন নির্মাণকারী প্রতিষ্ঠান মাইক্রোম্যাক্সের সহপ্রতিষ্ঠাতা। বলিউড তারকা অক্ষয় কুমারের মাধ্যমে দুজনের পরিচয়। পরিচয় থেকে পরিণয়, এরপর বিয়ে।২০০১ সালে মালায়ালাম ছবি দিয়ে চলচ্চিত্রে যাত্রা করেছিলেন অসিন। আমির খানের বিপরীতে গজনি ছবিটি দিয়ে ২০০৮ সালে বলিউডে অভিষেক ঘটে তাঁর। হিন্দুস্তান টাইমস।
