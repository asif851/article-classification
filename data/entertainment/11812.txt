
শুটিংয়ের ক্ষেত্রে তথ্য গোপন করার কারণে অভিনয়শিল্পী বিদ্যা সিনহা সাহা মীম এক নাট্য-নির্মাতার ওপর বেজায় চটেছেন।এ প্রসঙ্গে মীম বলেন, ‘পরিচালক তারেক মাহমুদ হাসান তাঁর নতুন নাটক ‘‘পাপড়ির আকাশে রংধনু’’র শুটিংয়ের জন্য নাঈম ও আমাকে চূড়ান্ত করেন। নাটকটিতে আমাদের দুজনের ছোটবেলার দুটি চরিত্রও রয়েছে। ছোটবেলার চরিত্রে দুজন অভিনয়শিল্পীর অভিনয় করার ব্যাপারে আমাদের মতামতও জানিয়েছিলাম। কিন্তু আমাদের মতামতের তোয়াক্কা না করে সেখানে আমাদের ছোট বয়সের কাউকে না নিয়ে নির্মাতা আমাদের বয়সী দুজনকে চূড়ান্ত করেন। শুধু তা-ই নয়, আমাদের ছোটবেলার চরিত্রের অংশটুকুর শুটিং পরিচালক কৌশলে আমাদের শুটিংয়ের আগের দিন করিয়ে নেন। আজ বুধবার যখন নাটকটির শুটিং করতে যাই, তখন আগের দিনের ফুটেজ ও কিছু স্থিরচিত্র দেখে নিশ্চিত হই বিষয়টি। এমন অবস্থায় কার মাথা ঠিক থাকে বলুন। নাটকটিতে কাজ করার জন্য এখন নিজের ওপর ভীষণ রাগ হচ্ছে। কোনোভাবেই নাটকে অভিনয়ের জন্য মন বসাতে পারছি না। নির্মাতার ওপর ভীষণ রাগ হয়েছে। তাঁকে অনেক কথা শুনিয়েও দিয়েছি।’
মীম আরও বলেন, ‘এর আগেও এ নির্মাতার আরেকটি নাটকে অভিনয় করেছিলাম। তখনো একই ধরনের সমস্যা তৈরি করেছিলেন তিনি। এবার সিদ্ধান্ত নিয়েছি, এই নির্মাতার পরবর্তী কোনো নাটকে আর অভিনয় করব না। কারণ, এ ধরনের নির্মাতার নাটকে অভিনয় করে প্রশংসার চেয়ে তিরস্কার পাওয়ার আশঙ্কা থাকে অনেক বেশি।’
মীম বলেন, ‘আমি এমনিতে নাটকে খুব একটা অভিনয় করি না। তার মধ্যে যদি নাটকে উদ্ভট কিছু থাকে, তখন পুরো দায় এসে পড়ে শিল্পীদের ওপর; যা সত্যিই বেশ বিব্রতকর।’
লাক্স-চ্যানেল আই সুপারস্টারখ্যাত মীম এখন নতুন একটি চলচ্চিত্রে অভিনয়ের জন্য প্রস্তুত হচ্ছেন। মোস্তফা কামাল রাজ পরিচালিত ছবিটির নাম ‘তারকাঁটা’। মীম জানিয়েছেন, এ মাসের ২৪ তারিখ থেকে ঢাকায় ছবিটির শুটিং শুরু করবেন। এ ছাড়া একই পরিচালকের ‘কানামাছি’ ছবিতে অভিনয়ের জন্য গত বছর চুক্তিবদ্ধ হয়েছিলেন মীম। গত বছরের সেপ্টেম্বরে শাকিব খান, মীম ও চঞ্চল চৌধুরীকে নিয়ে পরিচালক ছবিটির শুটিং শুরু করবেন জানালেও এখন পর্যন্ত তা করতে পারেননি। শুধু তা-ই নয়, ছবিটির শুটিংয়ের ব্যাপারে সুনির্দিষ্ট কোনো তথ্যই জানাতে পারছেন না মোস্তফা কামাল রাজ।  
 
