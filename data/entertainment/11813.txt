
ওদের অনেকেরই ঘরবাড়ি নেই। কারও কারও জগৎ-সংসারে আপনজন বলতেও কেউ নেই। পথেপ্রান্তরে ঘুরে বেড়ায়। নিয়তির পরিহাসে তারা আজ পরিচিত সুবিধাবঞ্চিত শিশু হিসেবে। কিন্তু সুযোগ পেলে যে এই সুবিধাবঞ্চিত শিশুরাও তাদের প্রতিভার প্রমাণ রাখতে পারে, তা দেখা গেল শিল্পকলা একাডেমীর সংগীত ও নৃত্যকলা ভবন মিলনায়তনে।রাজধানীর অদূরে প্রতিষ্ঠিত সুবিধাবঞ্চিত শিশুদের সংগঠন ‘বাঁধনহারা’র সঙ্গে নরসিংদী জেলা শিল্পকলা একাডেমীর শিল্পীদের যৌথ পরিবেশনা ছিল গতকাল শনিবার। সুবিধাবঞ্চিত শিশুদের অনবদ্য পরিবেশনায় মুগ্ধ হয় মিলনায়তনভর্তি দর্শক। বাংলাদেশ শিল্পকলা একাডেমী এ অনুষ্ঠানের আয়োজন করে।গতকাল সন্ধ্যায় একাডেমীর জাতীয় সংগীত ও নৃত্যকলা কেন্দ্র মিলনায়তনে আয়োজিত অনুষ্ঠানের প্রথম পর্বে ছিল আলোচনা। এতে অংশ নেন নরসিংদীর অতিরিক্ত জেলা ম্যাজিস্ট্রেট কামাল হোসেন ও নরসিংদী সদর উপজেলা নির্বাহী কর্মকর্তা ভেনিসা রড্রিক্স। সভাপতিত্ব করেন একাডেমীর মহাপরিচালক লিয়াকত আলী লাকী। আয়োজনের দ্বিতীয় পর্বে ছিল সাংস্কৃতিক অনুষ্ঠান। শুরুতেই নরসিংদী শিল্পকলা একাডেমীর শিল্পীরা ‘আমরা শিল্পকলা একাডেমী’ ও ‘নরসিংদী মোর জন্মভূমি’—এই দুটি সম্মেলক সংগীত পরিবেশন করেন। বাঁধনহারার শিশুরা ‘ঘাটে লাগাইয়া ডিঙ্গা’ গানের সঙ্গে ফ্যাশন শোতে অংশ নেয়। একাডেমীর নৃত্যশিল্পীরা ‘চোখ গেল চোখ গেল’ গানের সঙ্গে সম্মেলক নৃত্য পরিবেশন করেন। এরপর ছিল জাহাঙ্গীর ও সাঈদের যৌথ পরিবেশনায় অ্যাক্রোবেটিক শো। বাঁধনধারার শিল্পীরা ‘দূর দ্বীপবাসিনী’ গানের সঙ্গে নৃত্য পরিবেশন করে। একই সংগঠনের শিল্পী নতুন পরিবেশন করে ‘ও কি গাড়িয়াল ভাই’ গানটি। এরপর ছিল কল্পরেখার ছোট শিশুদের পরিবেশনা। ‘শাবাশ বাংলাদেশ’ গানের সঙ্গে সম্মেলক নৃত্য পরিবেশন করে বাঁধনহারার শিল্পীরা। বাঁধনাহারার শিল্পীদের অংশগ্রহণে যশোর রোড শিরোনামের গীতিনাট্য পরিবেশনার মধ্য দিয়ে শেষ হয় আয়োজন।
