
বলিউড অভিনেত্রী কাজল মনে করেন, মা হওয়ার চেয়ে অভিনেত্রী হওয়া অনেক সহজ। এই অভিনেত্রীর মতে, মাতৃত্বের দায়িত্ব একজন অভিনয়শিল্পীর দায়িত্ব থেকেও অনেক বড়। কারণ, কোনো মানুষ দিনে ২৪ ঘণ্টা অভিনয়শিল্পীর দায়িত্ব পালন করেন না কিন্তু অভিভাবকের দায়িত্ব পালন করতে হয় প্রতি মুহূর্তেই।
কাজলের ভাষ্য, ‘মা হওয়ার চেয়ে অভিনেত্রী হওয়া সহজ। মা হওয়া কঠিন। কারণ, এটি সারা দিনের কাজ। একজন মাকে মানসিকভাবে প্রতিটি মুহূর্তে তাঁর সন্তানের সঙ্গে থাকতে হয়। সন্তানদের কাছ থেকে নতুন নতুন জিনিস শেখা যায়। এমনকি ওদের পড়াতে গিয়েও অনেক নতুন কিছু জানা যায়।’কাজল ও অজয় দেবগনের সংসারে দুই সন্তান। মেয়ে নাইসা ও ছেলে যুগ। মেয়ে বড় হয়ে মা-বাবার মতো অভিনয় করতে চায় কি না জানতে চাইলে কাজল বলেন, ‘নাইসা এসব বিষয় নিয়ে ভাবার জন্য এখনো অনেক ছোট। ওর বয়স মাত্র ১৩। সে এখন স্কুলের হোমওয়ার্ক ফাঁকি দেওয়ার বয়সটা পার করছে। অভিনয় এখন ওর মাথাতেই নেই।’ হিন্দুস্তান টাইমস
