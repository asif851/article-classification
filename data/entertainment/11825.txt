
গত মাসে পাঠক ও মৌসুমী হামিদের ভক্তরা জেনেছেন শেষ দেখা নামে একটি স্বল্পদৈর্ঘ্য চলচ্চিত্রে অভিনয় করেছেন তিনি। সে খবর পুরোনো হওয়ার আগেই আরও একটি স্বল্পদৈর্ঘ্য চলচ্চিত্রে অভিনয়ের খবর জানালেন এই অভিনেত্রী। নতুন এই চলচ্চিত্রের নাম যেতে হবে বহু দূর। সোম ও মঙ্গলবার ঢাকার বিভিন্ন জায়গায় ও নারায়ণগঞ্জে হলো ছবিটির শুটিং। এই স্বল্পদৈর্ঘ্য ছবির নির্মাতা বোরহান খান। ছবিটির নির্মাতা ও অভিনয়শিল্পী দুজনই ছবিটি ঘিরে একটি মজার তথ্য জানালেন। বললেন, নতুন এই স্বল্পদৈর্ঘ্য চলচ্চিত্রে মৌসুমীর বিপরীতে অভিনয় করেছেন বাংলাদেশ জাতীয় পুরুষ ভলিবল দলের অধিনায়ক আল জাবির।যেতে হবে বহু দূর নিয়ে মৌসুমী হামিদ গতকাল সকালেই জানালেন নিজের উচ্ছ্বাস, ‘খুবই মজার একটা গল্প। মুক্তি পেলে বুঝবেন।’ এতটুকু বলে বললেন নির্মাতার সঙ্গে কথা বলতে। সন্ধ্যায় নির্মাতা জানালেন, ‘খুবই অনুপ্রেরণাদায়ক গল্প। তরুণেরা সমস্যায় পড়ে অনেক সময় ভাবে জীবন শেষ। কিন্তু আমার গল্পে দেখিয়েছি ছোটখাটো ব্যর্থতা মানে জীবন শেষ হয়ে যাওয়া নয়। জীবনে উপভোগ করার অনেক কিছুই আছে।’স্বল্পদৈর্ঘ্য ছবিটি নিয়ে কথা হলো আল জাবিরের সঙ্গে। ব্যক্তিগত জীবনে খেলোয়াড় হলেও চলচ্চিত্রে অভিনয় করেছেন একজন ব্যবসায়ী হিসেবে। প্রথম চলচ্চিত্রে অভিনয় তাঁর জন্য বেশ আনন্দের, এটি বোঝা গেল জাবিরের কথায়। বললেন, ‘পরিচালক আমার বন্ধু। তাই ওর অনুরোধ ফেলতে পারিনি। আমার মূল লক্ষ্য খেলা। কিন্তু নতুন একটা অভিজ্ঞতাও হলো। এটাই আমার জন্য আনন্দের।’পরিচালক জানালেন, সম্পাদনা শেষে এই মাসেই মুক্তি দেবেন চলচ্চিত্রটি।
