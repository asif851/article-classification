
পরিচালক হতে চান শাবনূর। এটা নাকি তাঁর অনেক দিনের ইচ্ছে। এখন এই ইচ্ছে আরও বেশি তীব্র হচ্ছে। আজ শনিবার সকালে প্রথম আলোর সঙ্গে আলাপে এই ইচ্ছের কথা জানান তিনি।
কয়েক মাস অস্ট্রেলিয়ায় থাকার পর ঈদের আগে ঢাকায় এসেছেন দেশের সিনেমার একসময়ের জনপ্রিয় নায়িকা শাবনূর। নিরিবিলি ঢাকায় এই কয়েকটা দিন মায়ের সঙ্গে একান্তে সময় কাটিয়েছেন। মাকে নিয়ে ঘুরতেও বেরিয়েছেন। পাশাপাশি ঈদের এই ছুটিতে বন্ধু ও একসময়ের সহকর্মীদের সঙ্গেও চুটিয়ে আড্ডা দিয়েছেন বলেও জানান তিনি।
শাবনূর বলেন, ‘বহু দিন পর ঢাকায় ঈদ আনন্দ উদ্‌যাপন করলাম। খুব ভালো লাগল। হইচই করেছি। আড্ডা দিয়েছে। দারুণ আনন্দে কেটেছে ঈদের এই কয়েকটা দিন।’
এবার কত দিন দেশে থাকবেন জানতে চাইলে শাবনূর বলেন, ‘আপাতত আর অস্ট্রেলিয়া যাচ্ছি না। এই বছরটা ঢাকায় থাকব। অস্ট্রেলিয়ায় থাকলেও মনটা পড়ে থাকে এখানেই। আসলে নিজের দেশে থাকার আনন্দটাই আলাদা।’ কথায় কথায় জানালেন ঈদে মুক্তি পাওয়া সিনেমা দেখার কথাও। বললেন, ‘দেশে থাকলে আমি সব সময় সিনেমা দেখি। সবার সিনেমাই দেখা হয়। এবার যেহেতু ঈদের আগে ঢাকায় এসেছি, তাই ঈদে মুক্তি পাওয়া সিনেমাগুলো দেখতে চাই। শুনেছি শাকিব খানের দুটি সিনেমা মুক্তি পেয়েছে। দর্শকেরাও নাকি হুমড়ি খেয়ে সিনেমা দুটি দেখছে। খুব শিগগির শাকিবের সিনেমা দুটি দেখতে যাব।’
শাকিবের সিনেমা দেখতে যাওয়ার ইচ্ছে পোষণ করার পাশাপাশি অভিনেতা শাকিবের প্রশংসাও করলেন শাবনূর। বললেন, ‘আমরা দুজন একসঙ্গে বেশ কয়েকটি সিনেমা অভিনয় করেছি। সে খুব ভালো একজন অভিনেতা। আর এখন তো দেশের মানুষের কাছে ভীষণ জনপ্রিয়ও। তার জন্য আমার শুভকামনা। আমি চাইব, সে যেন আরও ভালো সুনাম অর্জন করে।’
সিনেমার মানুষ আপনি, কবে নাগাদ আবার অভিনয়ে দেখা যাবে? শাবনূরের জবাব, ‘আপাতত অভিনয় নিয়ে নয়, পরিচালনার ব্যাপারটি আমাকে টানছে। আরও আগে পরিচালনা করার কথা ছিল। কিন্তু ঢাকা-সিডনি যাওয়া-আসার মধ্যে থাকায় পরিচালনা করা হয়নি। এখন আবার পরিচালনার চিন্তা মাথাচাড়া দিয়ে উঠছে। এটা নিয়ে কিছু পরিকল্পনা করছি। দেখা যাক।’
