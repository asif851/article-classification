
রিয়েলিটি শো ‘কৌন বনেগা ক্রোড়পতি’র নবম সিজন শুরু হতে না হতেই শেষ হয়ে যায়। তখন অনুষ্ঠানটি চলেছিল মাত্র ১০ সপ্তাহ। অনুষ্ঠানটি শেষ হওয়ার খবর শুনে অবাক হন সঞ্চালক অমিতাভ বচ্চন। অনুষ্ঠানটির ব্যাপারে সনি চ্যানেল কর্তৃপক্ষের এ সিদ্ধান্তের কথা প্রথম তিনি জানতে পারেন সংবাদমাধ্যমে। আর তাতে খুবই অবাক হন, হতাশ হন। এক টুইট বার্তায় তিনি ক্ষোভ প্রকাশ করে লিখেছিলেন, ‘কিছুই বুঝতে পারলাম না!’ তখন ধারণা করা হয়েছিল, ভবিষ্যতে তিনি এ অনুষ্ঠান হয়তো আর সঞ্চালনা করবেন না। এবার তাঁর টুইট থেকে বোঝা গেছে, বলিউডের বরেণ্য এই অভিনেতার অভিমান ভেঙেছে।
অমিতাভ বচ্চন এক টুইট বার্তায় জানিয়েছেন, আবার শুরু হচ্ছে ‘কৌন বনেগা ক্রোড়পতি’। এই রিয়েলিটি শোর ১০ম সিজনও সঞ্চালনা করবেন তিনি। শোনা যাচ্ছে, জুলাই থেকে শুরু হবে শুটিং। টিভির পর্দায় অনুষ্ঠানটি দেখা যাবে সেপ্টেম্বর থেকে। তবে অনুষ্ঠানটির ফরম্যাটে কোনো পরিবর্তন আসবে, নাকি নবম সিজনকেই অনুকরণ করা হব—এ ব্যাপারে কর্তৃপক্ষ এখনো কিছু জানায়নি।
যখন ‘কৌন বনেগা ক্রোড়পতি’র নবম সিজন শেষ করার সিদ্ধান্ত হয়, তখন পর্যন্ত দর্শকের পছন্দের তালিকায় শীর্ষে ছিল অনুষ্ঠানটি। এক সংবাদ বিজ্ঞপ্তির মাধ্যমে সনি চ্যানেল থেকে জানানো হয়, যে সময় ‘কৌন বনেগা ক্রোড়পতি’ প্রচার হয়, ঠিক ওই সময় তিনটি হিন্দি ডেইলি সোপ প্রচার করা হবে। প্রথমটি বিতর্কিত ধারাবাহিক ‘পহেরেদার পিয়া কি’র সিক্যুয়েল ‘রিস্তে লিখেঙ্গে হাম নয়ে’। দ্বিতীয়টি ‘হাসিল’। অন্য ডেইলি সোপের নাম ‘এক দিওয়ানা থা’।
আজ শুক্রবার প্রেক্ষাগৃহে মুক্তি পেয়েছে অমিতাভ বচ্চন অভিনীত নতুন ছবি ‘১০২ নট আউট’। গতকাল বৃহস্পতিবার ‘১০২ নট আউট’ ছবির বিশেষ প্রদর্শনীতে এসেছিলেন বলিউডের বরেণ্য অভিনেত্রী রেখা। পাপারাজ্জিদের ক্যামেরায় ধরে পড়ে সেই ছবি। ছবিতে দেখা যায়, গাড়ির মধ্যে সানগ্লাস চোখে বসে আছেন রেখা। ‘১০২ নট আউট’ ছবি নিয়ে কোনো মন্তব্য করতে দেখা যায়নি তাঁকে। এই বিশেষ প্রদর্শনীতে আরও এসেছিলেন ঋষি কাপুরের স্ত্রী নিতু কাপুর, কৃষ্ণা রাজ কাপুর, শাম্মী কাপুরের স্ত্রী নীলা দেবীসহ অনেকে। তবে সবার নজর ছিল রেখার ওপর।
