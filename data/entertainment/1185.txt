
ষষ্ঠবারের মতো আয়োজিত হলো লাক্স-আরটিভি স্টার অ্যাওয়ার্ড। ২০১৬ সালে আরটিভিতে প্রচারিত বিভিন্ন নাটক ও অনুষ্ঠান থেকে সৃজনশীল নাট্যকার, পরিচালক, অভিনয়শিল্পী, সংগীতশিল্পী, নৃত্যশিল্পী, ব্যান্ডসহ মোট ৩০টি বিভাগে পুরস্কার দেওয়া হয়। গত শুক্রবার রাজধানীর বসুন্ধরা আন্তর্জাতিক কনভেনশন সেন্টারের রাজদর্শন মিলনায়তনে এবারের আসর বসে।দেশের শিল্প ও সংস্কৃতি অঙ্গনে বিশেষ অবদানের স্বীকৃতিস্বরূপ এবারের আসরে আজীবন সম্মাননা পান রামেন্দু মজুমদার। তাঁর হাতে আজীবন সম্মাননা স্মারক তুলে দেন অনুষ্ঠানের প্রধান অতিথি শিল্পমন্ত্রী আমির হোসেন আমু। সম্মাননা পেয়ে রামেন্দু মজুমদার বলেন, ‘আজীবন সম্মাননা পাওয়ায় আনন্দ আছে, আবার মনের ভেতর একটা আফসোসও আছে। এটা পেলে মনে হয়, সময় যেন ফুরিয়ে আসছে। আশীর্বাদ করবেন। আপনাদের মাঝে থেকে আরও অনেক দিন কাজ করে যেতে চাই।’আফরান নিশো ও মারিয়া নূরের উপস্থাপনায় অনুষ্ঠানে সংগীত পরিবেশন করেন কিংবদন্তি শিল্পী সাবিনা ইয়াসমীন। সবশেষে ছিল ব্যান্ড দল মাইলসের পরিবেশনা। এ ছাড়া নানা পরিবেশনায় অংশ নেন নৃত্যশিল্পী সাদিয়া ইসলাম মৌ, চিত্রনায়িকা পূর্ণিমা, বিদ্যা সিনহা মিম, অভিনয়শিল্পী মম, সজল, নাঈমসহ বেশ কয়েকজন তারকা।এবারের আসরে গান ও নাটকের বিভিন্ন বিভাগে পুরস্কার পান অভিনেতা আবুল হায়াত, তারিক আনাম খান, কথাসাহিত্যিক আনিসুল হক, অভিনয়শিল্পী ফজলুর রহমান বাবু, চঞ্চল চৌধুরী, মোশাররফ করিম, শাহনাজ খুশি, সংগীতশিল্পী প্রিয়াংকা গোপ, ইউসুফ, আতিক হাসান, সালমা প্রমুখ।
