
খ্রিষ্টপূর্ব ৪৮০ সালের গল্প নিয়ে ছবি ‘থ্রি হান্ড্রেড’। ২০০৭ সালে যুক্তরাষ্ট্রে মুক্তি পাওয়া ছবিটির গল্প, নির্মাণের কারণে দারুণ জনপ্রিয়তা পেয়েছিল। বাংলায় ডাবিংকৃত এ ছবি এবার দেখানো হবে বাংলাদেশের টিভি চ্যানেল মাছরাঙায়।
খ্রিষ্টপূর্ব ৪৮০ সালের থার্মোপাইলির যুদ্ধের প্রেক্ষাপটে তৈরি ছবিতে স্পার্টানদের বীরত্ব গাঁথা দেখানো হয়েছে। মাত্র ৩শ সৈন্য নিয়ে পার্সিয়ানদের সঙ্গে যুদ্ধ করতে যান গ্রিসের লিউনিডাস। পথে তাঁর সঙ্গে যোগ দেন আর্কাডিয়ানরা। ছবিতে দুর্দান্ত অভিনয় করেছেন জেরার্ড বাটলার। আসছে শুক্রবার রাত ১০টা ৩৫ মিনিটে মাছরাঙা টেলিভিশনে দেখানো হবে ‘থ্রি হান্ড্রেড’। এ ছবি মুক্তির পর বিশ্বজুড়ে বেশ আলোচিত ও সমালোচিত হয়। ছবিটির বিরুদ্ধে ইতিহাস বিকৃতির অভিযোগ উঠে। পার্সিয়ানদের দেখানো হয়েছে নির্দয় হিসেবে। কিন্তু মূল ইতিহাসে বিজয়ী হয় পার্সিয়ানরা। গণমাধ্যমেও ছবিটির বিষয়বস্তু নিয়ে বেশ আলোচনা হয়। ছবিটি পরিচালনা করেছেন জ্যাক স্নাইডার। অভিনয় করেছেন জেরার্ড বাটলার, লিনা হিডি, ডমিনিক ওয়েস্ট, ডেভিড ওয়েনহাম প্রমুখ। ফ্রাঙ্ক মিলারের গ্রাফিক উপন্যাস ‘থ্রি হান্ড্রেড’ অবলম্বনে তৈরি হয়েছে ছবিটি।
