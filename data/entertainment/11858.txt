
তিনি গানের মানুষ। কিন্তু এবার বসলেন কথাবন্ধুর আসনে। হৃদয় খান হয়তো এমনই। গানের মতো করেই নিজেকে ভাঙেন নানাভাবে। কিন্তু একেবারে কথাবন্ধু! ‘কাজটি আমি দারুণ উপভোগ করি’—এই বাক্য দিয়ে শুরু করলেন কথাবন্ধু আসনে বসার গল্প। এবিসি রেডিওতে দুই সপ্তাহ আগে শুরু হয়েছে নতুন অনুষ্ঠান ‘দ্য এইচকে শো’। এই অনুষ্ঠানেই কথাবন্ধু হয়েছেন জনপ্রিয় এই সংগীতশিল্পী। ‘হৃদয় খান’ শব্দদ্বয়ের ইংরেজি আদ্যক্ষর নিয়েই অনুষ্ঠানের নামকরণ। তাই অনুষ্ঠানজুড়েই থাকে তাঁর বিচরণ। প্রতি শনিবার রাত নয়টায় শুরু হয় অনুষ্ঠানটি। চলে পরবর্তী দুই ঘণ্টা। দুটি পর্ব প্রচারিত হওয়ার অনুভূতি বলতে গিয়ে দারুণ উচ্ছ্বসিত হৃদয় খান। গতকাল শনিবার রাতে প্রচারিত হলো এর তৃতীয় পর্ব। হৃদয় খান বললেন, ‘এটা আমার জন্য সত্যিই আনন্দের। আমি আমার ভক্তদের সঙ্গে সরাসরি কথা বলতে পারি। তাঁদের অনুরোধ রাখতে পারি। সরাসরি গান শোনাতে পারি। ভক্তরা তাঁদের মতামত দিতে পারেন। গান নিয়ে কথা বলেন। মোটকথা, ভক্তদের সঙ্গে আমার আড্ডাটা বেশ ভালো জমে। সাড়াও পাচ্ছি ব্যাপক।’অনুষ্ঠানে শ্রোতারা এসএমএস ও ফোনকলের মাধ্যমে অংশ নিতে পারেন। পছন্দের গান শোনার আবদারও করতে পারেন হৃদয় খানের কাছে। তবে অনুষ্ঠানটি নিয়ে বিস্তর পরিকল্পনা আছে হৃদয় খানের। বললেন, সবে তিনটি শো হলো। আগামী দিনে এই অনুষ্ঠানে অনেক তারকাই হাজির হবেন। এ ছাড়া অনুষ্ঠানের মাধ্যমে ‘ভয়েস হান্ট’ প্রতিযোগিতাসহ আরও কিছু প্রতিযোগিতা আয়োজনের ইচ্ছাও আছে।বেশ কয়েক বছর আগে একটি রেডিও স্টেশনে কথাবন্ধু হিসেবে অনুষ্ঠান উপস্থাপনা করেছেন হৃদয় খান।
