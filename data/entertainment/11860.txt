
টালিগঞ্জের নায়ক অঙ্কুশ আর বাংলাদেশের নায়িকা মাহিয়া মাহি। দুই বাংলার এই দুই তারকা এবার একসঙ্গে জুটি বেঁধে কাজ করতে যাচ্ছেন। ছবির নাম রোমিও ভার্সেস জুলিয়েট। পরিচালনা করছেন অশোক পাতি। দুই দেশের দুই তারকাকে নিয়ে কাজ করা প্রসঙ্গে কলকাতা থেকে ফোনে অশোক পাতি বলছিলেন, ‘অঙ্কুশের সঙ্গে তো আমার অনেক কাজ হয়েছে। আমি মাহির অগ্নি ছবিটি দেখেছি। তাঁর কাজ আমার ভালো লেগেছে।’প্রথমবার একসঙ্গে কাজ করার সুযোগ পেয়ে রোমাঞ্চিত মাহি। তাঁর অনুভূতি, ‘আমি খুব খুশি। আবার কিছুটা ভয়ও পাচ্ছি। কেননা, নতুন জায়গায় কাজ করতে হবে। চেষ্টা করব আত্মবিশ্বাস নিয়ে ভালো কিছু করার।’এদিকে কলকাতা থেকে অভিনেতা অঙ্কুশ মুঠোফোনে তাঁর অনুভূতি জানিয়েছেন। তিনি বলেছেন, ‘মাহির খুব বেশি কাজ আমি দেখিনি। শুনেছি, মাহি বাংলাদেশের নতুন প্রজন্মের ভালো অভিনেত্রী। অগ্নি ছবির কিছু ফুটেজ আমি দেখেছি।’মাহি জানান, ১৪ সেপ্টেম্বর কলকতা রওনা হওয়ার কথা তাঁর। কলকাতা ছাড়াও ছবির বেশ কিছু দৃশ্য ধারণের কাজ হবে লন্ডনে। ছবিটিতে গান থাকবে পাঁচটি। গানের সুর ও সংগীত করছেন কলকাতার শ্রীপ্রীতম ও বাংলাদেশের ইমন সাহা।
