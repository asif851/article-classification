
মুক্তির পর থেকেই সবার প্রশংসা কুড়োচ্ছে তৌকীর আহমেদের নতুন চলচ্চিত্র ‘অজ্ঞাতনামা’। গল্পের পাশাপাশি ছবির অভিনয়শিল্পীদের অভিনয় মুগ্ধ করছে সবাইকে। দেশের গণ্ডি পেরিয়ে এবার সুখবরটি এল কসোভো থেকে। সেখানকার একটি উৎসবে অংশ নিয়েই বাজিমাত করেছে তৌকীরের এই সিনেমা। সেরা পরিচালক ও সেরা চিত্রনাট্যকারের পুরস্কার জিতে নিয়েছে এই ছবিটি।কসোভোর চলচ্চিত্র উৎসব ‘দ্য গডেস অন দ্য থ্রোন’–এ অংশ নিয়ে ‘অজ্ঞাতনামা’র জন্য সেরা পরিচালক ও সেরা চিত্রনাট্যকার পুরস্কার অর্জন করেন তৌকীর। গত রোববার রাতে এ তথ্য জানান তিনি। গত ৩১ আগস্ট শুরু হয়ে উৎসবটি শেষ হয় ৪ সেপ্টেম্বর। জানা গেছে, এ আয়োজনের সঙ্গে সংশ্লিষ্টদের কাছে ‘অজ্ঞাতনামা’ ছবির সমসাময়িক ও অনেক বেশি প্রাসঙ্গিক মনে হয়েছে। গল্পে দেখানো হয়েছে, মধ্যপ্রাচ্যে বাংলাদেশি শ্রমিকদের মানবেতর জীবনযাপনের এক ভয়াবহতা। মধ্যপ্রাচ্যে বসবাস করা বাংলাদেশিদের জীবনে যে বিনোদন, সুচিকিৎসা, এমনকি মানবাধিকারের বালাই নেই, তা–ই তুলে ধরা হয়েছে।পুরস্কার গ্রহণের পর সুখবর জানিয়ে তৌকীর বলেন, ‘আমার ছবির কলাকুশলীদের ধন্যবাদ। এই ছবির অভিনয়শিল্পীরা সবাই দুর্দান্ত অভিনয় করেছেন। তাঁদের চেষ্টার কারণে একটা ভালো সিনেমা নির্মাণ সম্ভব হয়েছে। বাকিটা দর্শকেরা ভালো বলতে পারবেন। আমি সবার কাছে কৃতজ্ঞ।’ছবিটি প্রসঙ্গে পরিচালক তৌকীরের বক্তব্য হচ্ছে, ‘বিশ্বের বিভিন্ন দেশে থাকা এক কোটি বাংলাদেশির মধ্যে মধ্যপ্রাচ্যেই থাকেন সবচেয়ে বেশি। এঁদের আবার বেশির ভাগই অদক্ষ বা স্বল্প দক্ষ। এ কারণে সেখানে তাঁদের জীবনযাত্রার মানও খুব নিম্ন। এর মধ্যে কেউ কেউ আবার গলাকাটা পাসপোর্টে গিয়ে দেশে ফেরেন লাশ হয়ে। যে স্বপ্ন নিয়ে তাঁরা বিদেশে পাড়ি দেন, তা আর পূরণ হয় না। আমি যা দেখানোর চেষ্টা করেছি তা হলো, গলাকাটা হোক আর যা-ই হোক, সবার আগে পরিচয় তিনি একজন মানুষ। আর প্রবাসে যাঁরা যান, তাঁরা তো ক্রীতদাস নন, মানুষ। এটাই হোক পরিচয়।’কসোভোর পর এবার ৯ থেকে ১১ সেপ্টেম্বর পর্যন্ত যুক্তরাষ্ট্রের রকভেলের ‘ডিসি সাউথ এশিয়ান ফিল্ম ফেস্টিভ্যাল’–এ অংশ নিতে যাচ্ছে ‘অজ্ঞাতনামা’। ওয়াশিংটনের আরেক উৎসব সিয়াটল সাউথ এশিয়ান ফিল্ম ফেস্টিভ্যালে (আগামী ১৪ থেকে ২৩ অক্টোবর) অংশ নেবে ছবিটি। তার আগে ইতালির রিলিজিয়ন টুডে ফিল্ম ফেস্টিভ্যালে (৭ থেকে ১৭ অক্টোবর) দেখানো হবে ‘অজ্ঞাতনামা’।বাংলাদেশে গত ১৯ আগস্ট মুক্তি পায় ‘অজ্ঞাতনামা’। তার আগে ইতালির গালফ অব নেপলস ইনডিপেনডেন্ট ফিল্ম ফেস্টিভ্যালে ছবিটি অর্জন করে জুরি মেনশন অ্যাওয়ার্ড। এ ছাড়া গত মে মাসে কান চলচ্চিত্র উৎসবের বাণিজ্যিক শাখায় প্রদর্শিত হয় তৌকীর আহমেদের নতুন এই সিনেমা।ইমপ্রেস টেলিফিল্ম লিমিটেড প্রযোজিত তৌকীর আহমেদের ‘অজ্ঞাতনামা’ সিনেমায় অভিনয় করেছেন ফজলুর রহমান বাবু, মোশাররফ করিম, নিপুণ, শহীদুজ্জামান সেলিম, শতাব্দী ওয়াদুদ, আবুল হায়াত, শাহেদ আলী, মোমেনা চৌধুরী, জুঁই করিম প্রমুখ।
