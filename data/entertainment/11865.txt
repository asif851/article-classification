
ঈদুল ফিতরে মুক্তি পাওয়া ছবিগুলোর রেশ এখনো কাটেনি। হলে হলে এখনো এ ছবিগুলো দেখতে দর্শকদের ভিড়। তবে নির্মাতা ও অভিনয়শিল্পীরা কিন্তু চলে যাওয়া ঈদে আটকে নেই। তাঁরা এরই মধ্যে ব্যস্ত ঈদুল আজহার ছবি নিয়ে। এই ঈদে কয়টি ছবি মুক্তি পাবে, এর নিশ্চিত হিসাব এখন পাওয়া কঠিন। তবে সম্ভাব্য কয়েকটি ছবি নিয়ে এরই মধ্যে শুরু হয়েছে আলোচনা। এ আলোচনায় আপাতত সামনের দিকে আছে ‘বসগিরি’ ও ‘রক্ত’। এর পাশাপাশি ‘শুটার’ ও ‘ওয়ান ওয়ে’ নামে আরও দুটি ছবি ঈদে মুক্তির কথা শোনা গেলেও এর নির্মাতারা এখনো এ ব্যাপারে নিশ্চিত করে কিছু জানাননি।ভারতের এসকে মুভিজ ও বাংলাদেশের জাজ মাল্টিমিডিয়ার ব্যানারে নির্মিতব্য ‘রক্ত’ ছবিটির কাজ প্রায় ৮০ ভাগ শেষ হয়েছে। কলকাতায় ছবির শেষ পর্যায়ের শুটিং চলছে। শুটিংয়ের পর সেন্সর বোর্ডের পরীক্ষায়ও পাস হতে হবে ছবিটিকে। তবে নির্দিষ্ট সময়ের মধ্যে সব কাজ শেষ করার ব্যাপারে নিশ্চিত ‘রক্ত’ ছবির পরিচালক ওয়াজেদ আলী। তিনি বলেন, ‘ছবিটির শুটিং আর বেশি দিন বাকি নেই। ঈদের আগেই আশা করছি সেন্সর থেকে ছাড়পত্র পেয়ে যাবে ছবিটি। আমাদের সেই আস্থা আছে।’প্রায় একই কথা প্রযোজ্য ‘বসগিরি’ ছবির বেলায়ও। শেষ ধাপের শুটিংয়ের পাশাপাশি চলছে ছবি সম্পাদনার কাজও। বাকি কিছু গানের দৃশ্যের শুটিং আগামী মাসের মধ্যেই শেষ করবেন বলে নির্মাতা শামীম আহমেদ জানিয়েছেন। তিনি বলেন, ‘ঈদুল আজহায় মুক্তি দেওয়ার লক্ষ্য নিয়ে ছবিটির কাজ শুরু করেছি। আশা করছি, সেন্সর থেকে ছাড় পেলে ঈদেই মুক্তি দিতে পারব।’‘বসগিরি’তে শাকিব খানের বিপরীতে দেখা যাবে নবাগত বুবলিকে। অন্যদিকে, ‘রক্ত’ ছবিতে পরীমনির বিপরীতে অভিনয় করছেন নবাগত নায়ক রোশান।
