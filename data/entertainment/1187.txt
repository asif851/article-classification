
চন্দনা মজুমদার। লোকগানের শিল্পী। মাছরাঙা টিভিতে আজ রাতে স্টুডিওথেকে সরাসরি সম্প্রচার করা হবে বৈঠকি গানের আয়োজন ‘তোমায় গান শোনাব’। অনুষ্ঠানে গান করবেন তিনি।অনেক দিন আপনার মুঠোফোনটা বন্ধ পেয়েছি।হ্যাঁ, কলকাতায় গিয়েছিলাম। ৪ জানুয়ারি ফিরেছি।কোনো অ্যালবামের কাজের জন্য?না না, আমার মেয়ে শতাব্দী রায় ওখানে বিশ্ববিদ্যালয়ে এমএসসিতে পড়ছে। ওর পরীক্ষা ছিল। এই সময়টাতে ওর সঙ্গেই থেকেছি। ওর বাবাও (কিরণ চন্দ্র রায়) গিয়েছিলেন।আপনারা তিনজনই তো সংগীতশিল্পী। সেখানে একেবারেই গান করেননি?করেছি। ব্যারাকপুরে লোকগানের উৎসব হয়েছিল। আয়োজকেরা বাংলাদেশ থেকে নম্বর সংগ্রহ করে আমাদের সঙ্গে ওখানে যোগাযোগ করেন। উৎসবে ভারতের পশ্চিমবঙ্গ, আসাম আর ত্রিপুরার লোকগানের অনেক শিল্পী গান গেয়েছেন। আমরা তিনজন প্রায় দুই ঘণ্টা গান করেছি।ওখানে ইদানীং আমাদের লোকগানের বেশ চর্চা হচ্ছে।হ্যাঁ, কিন্তু আমাদের সঙ্গে ওদের গায়কির অনেক পার্থক্য। ওদের গান শুনলে বোঝা যায়, ওরা চেষ্টা করছে। গানের কথা আর সুরের ক্ষেত্রেও কিছুটা পরিবর্তন লক্ষ করেছি। আসলে লোকগান তো লোকমুখে চলতে চলতেই বেঁচে থাকে। তাই এ সমস্যা হতেই পারে।‘তোমায় গান শোনাব’ অনুষ্ঠানের জন্য কেমন প্রস্তুতি নিয়েছেন?লালনের গান তো করবই, লোকগানও করব। দুই ঘণ্টার অনুষ্ঠান, অনেক সময়। আজ অনেক গান শোনাব।অ্যালবামের খবর কী?আমার গাওয়া শাহ আবদুল করিমের গান নিয়ে বেঙ্গল ফাউন্ডেশন থেকে এসেছে বসন্ত বাতাসে অ্যালবাম। আর আপনাদের দাদারটি (কিরণ চন্দ্র রায়) লালনের গান নিয়ে কোন কালে তোর হবে দীশে। ১৫ জানুয়ারি সন্ধ্যায় এই দুটি অ্যালবামের মোড়ক খোলার অনুষ্ঠান হবে ধানমন্ডির বেঙ্গল শিল্পালয়ে।
