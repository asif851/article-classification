
নতুন খবর দিলেন কণ্ঠশিল্পী ইমরান। এবার ভারতের কলকাতার ছবিতে গান গাইলেন তিনি। ছবির নাম রং রুট। গানের শিরোনাম ‘মন এ কেমন’।
টালিউডে ইমরানের সঙ্গে গেয়েছেন বলিউডের সংগীতশিল্পী মহালক্ষ্মী আইয়ার। গানটির সুর ও সংগীত করেছেন দেব সেন। লিখেছেন রিভো। ছবিটি পরিচালনা করেছেন ইন্দ্রজিৎ চক্রবর্তী। ১২ জানুয়ারি রং রুট কলকাতায় মুক্তির কথা।
কলকাতার ছবিতে গান গাওয়ার সুযোগে খুশি ইমরান। তিনি বলেন, ‘মাস দুয়েক আগে গানটিতে কণ্ঠ দিয়েছিলাম। তখন প্রকাশ করিনি। পরে কী হয় না-হয় এ জন্য। যা-ই হোক গানটি নির্বাচিত হওয়ার জন্য ভালো লাগছে।’ তিনি আরও বলেন, ‘এটি শুধু আমার নয়, বাংলাদেশের সংগীতশিল্পীদের অর্জনও।’
রং রুট ছবিটির পরিবেশনার দায়িত্বে আছেন ভারতের ভেঙ্কটেশ ফিল্মস। ভেঙ্কটেশ ফিল্মসের চ্যানেল সংগীত বাংলায় গানটির প্রচার শুরু হয়েছে। তাদের ইউটিউব চ্যানেলেও উঠেছে।
