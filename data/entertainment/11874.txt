
গত শুক্রবার ইতালিতে এক কনসার্টে হঠাৎই বদলে গিয়েছিল ইউটুর গানের কথা। ‘প্রাইড’ (ইন দ্য নেইম অব লাভ) গানের চেনা কোরাসের সঙ্গে আরও একটা লাইন যোগ করেছিলেন ব্যান্ডটির গায়ক বোনো। লাইনটি হলো ‘ওয়ান বয় ওয়াশ্‌ড আপ অন অ্যান এম্পটি বিচ’ (একটি শূন্য সৈকতে এসে ফুরিয়ে গেল একটি শিশুর জীবন)।এই একটি বাক্যই যথেষ্ট ছিল। কাউকে বলে দিতে হয়নি। উপস্থিত দর্শক-শ্রোতাদের চোখে সেই একটি লাইনের কারণেই ভেসে উঠেছিল সিরীয় শিশু আয়লানের নিথর দেহের ছবিটি। মঞ্চে দাঁড়িয়েই বোনো বলেছেন, ‘আমি জানি না ইউরোপ-আফ্রিকায় এই শরণার্থী–সংকটের সমাধান কী। শুধু জানি সমাধানের খোঁজে আমাদের একসঙ্গে কাজ করতে হবে।’বোনো আর তাঁর দল বিশ্বাস করে, এখন বিশ্বের একটি ‘মানবিক নেতৃত্ব’ প্রয়োজন। এ প্রসঙ্গে তিনি মনে করিয়ে দিয়েছেন নেলসন ম্যান্ডেলার উক্তি, ‘হয়ে যাওয়ার আগ পর্যন্ত সব কাজই অসম্ভব  মনে হয়।’শরণার্থীদের সাহায্য করতে কনসার্ট আয়োজনের পরিকল্পনা আছে কি না—এ প্রশ্নের জবাবে কনসার্ট শেষে দেওয়া এক সাক্ষাৎকারে ব্যান্ডটির বেইজিস্ট অ্যাডাম ক্লেটন বলেন, ‘সেটা পরের ব্যাপার। প্রথমত, এ অবস্থায় আমরা তাঁদের কাছ থেকে কিছু ভূমিকা আশা করছি, যাঁদের হাতে আমরা নেতৃত্বের ভার তুলে দিয়েছি।’ দ্য গার্ডিয়ান।
