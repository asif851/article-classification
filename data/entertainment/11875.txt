
সালমান খানের সঙ্গে রোমানিয়ান টিভি তারকা লুলিয়া ভেঞ্চুরের বিয়ের বিষয়টি বেশ কিছুদিন ধরেই বলিউডের সংবাদমাধ্যমে আলোচিত হয়ে আসছে। এর আগে এ বছরের ডিসেম্বরে, সালমানের জন্মদিনেই এ দুজনের বিয়ে হতে যাচ্ছে—এমন খবরও বেশ কয়েকটি সংবাদমাধ্যম প্রকাশ করেছিল। আর এর পরপরই সালমান জানিয়েছিলেন যে তিনি তাঁর বিয়ের খবর টুইটারের মাধ্যমে ভক্তদের জানিয়ে দেবেন। যা হোক, এবার ইনস্টাগ্রামে সালমানের প্রেমিকা লুলিয়া ভেঞ্চুর তাঁদের বিয়ে নিয়ে একটি বার্তা দিয়েছেন।লুলিয়া ইনস্টাগ্রামে লিখেছেন, ‘সৃষ্টিকর্তাই পথ দেখিয়েছেন, তিনিই ভালো জানেন কোনটি সঠিক। তিনি সঠিক সময়ে মিলিয়ে দেবেন...।’প্রসঙ্গত, সালমান খান কিছুদিন আগে তাঁর দেহরক্ষী শেরাকে লুলিয়া ভেঞ্চুরের নিরাপত্তার বিষয়টি দেখাশোনা করার জন্য সেরা কাউকে নিয়োগের দায়িত্ব দিয়েছিলেন। আর এরপর থেকেই এ দুজনের বিয়ে নিয়ে নতুন করে নানা গুজব রটেছিল।এদিকে সালমান খানের মায়ের শারীরিক সমস্যা ও অসুস্থতার কারণে দুজনের বিয়ের সময় এগিয়ে আসতে পারে—এমন খবরও প্রকাশ করেছিল বেশ কয়েকটি সংবাদমাধ্যম। পিটিআই। এনডিটিভি।
