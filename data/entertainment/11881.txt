
মাহিয়া মাহি, নুসরাত ফারিয়া ও জলি। এরপর কে হবেন জাজের ঘরের নতুন মুখ? নামটি সঠিকভাবে বলতে পারলেই পুরস্কারস্বরূপ জাজের পক্ষ থেকে মিলবে ৩২ ইঞ্চি এলইডি টেলিভিশন। জাজ মাল্টিমিডিয়ার পেজে এমন ঘোষণাই দেওয়া হয়েছে। জাজ সূত্রে জানা গেছে, সেই নতুন মুখই হবেন বাংলাদেশ-ভারত যৌথ প্রযোজনার পরবর্তী ছবি ‘ধেৎতেরিকি’-এর আরেক নায়িকা। রোশানের বিপরীতে জুটি বেঁধে অভিনয় করবেন যিনি। ‘ধেৎতেরিকি’ ছবির পরিচালক শামীম আহমেদও জানালেন একই কথা। নতুন মুখ হিসেবে তানজিন তিশা, পিয়া বিপাশা ও ফারিনের নাম ঘুরেফিরেই আসছে। তবে সেই রহস্য এখানো উন্মোচিত না হলেও একটি গোপন সূত্র বলছে, জাজের পরবর্তী নতুন মুখ তানজিন তিশা কিংবা পিয়া বিপাশা নন। নতুন মুখ হবেন হুমায়রা ফারিন খান। ফারিন নামেই চলচ্চিত্রে দেখা যাবে এই নবাগতকে। তবে ফারিনের বিষয়ে মুখ খুলতে চাইলেন না জাজের কর্ণধার আবদুল আজিজ। তিনি বললেন, ‘এখনই নাম বলতে চাই না। বললে তো চমক শেষ। এতটুকুই বলব, মেয়েটি একেবারেই নতুন। আগে চলচ্চিত্রে কাজ করেননি।’  এই প্রযোজক জানান, ৩০ অক্টোবর বড় অনুষ্ঠানের আয়োজন করে মেয়েটিকে সবার সঙ্গে পরিচয় করিয়ে দেওয়া হবে। প্রযোজকের কথার সঙ্গে ফারিনের হিসেবটিও মিলে যায়। সাভারের মেয়ে ফারিন মিডিয়াতে তেমন পরিচিত নন। চলচ্চিত্রেও কাজ করেননি কখনো। টুকটাক র‍্যাম্প মডেল হিসেবে কাজ করতে দেখা গেছে আগে। সূত্র আরও বলছে, প্রায় ছয় মাস আগে থেকে জাজের সঙ্গে যোগাযোগ ফারিনের। এরই মধ্যে জাজ মাল্টিমিডিয়ার তত্ত্বাবধানে গোপনে কলকাতা থেকে নৃত্য ও অভিনয়ের ওপর গ্রুমিংও করে এসেছেন তিনি। এ ব্যাপারে ফারিনের সঙ্গে যোগাযোগ করা হলে বিষয়টি শুনে হেসে ফেলেন তিনি। হাসতে হাসতে মুঠোফোনে ফারিন বলেন, ‘কই, আমি তো কিছু জানি না। জানতে পারলে আপনাকে জানাব।’ তাড়াহুড়া করে এভাবে কথা শেষ করেই ওপাশ থেকে ফোনটা কেটে দেন।  ‘ধেৎ​তেরিকি’ ছবিতে আরিফিন শুভ, নুসরাত ফারিয়া ও রোশানের নাম আগেই ঘোষণা করা হয়েছে।’
