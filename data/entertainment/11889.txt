
এবারই প্রথম শাকিব খানের সঙ্গে কোনো ছবিতে অভিনয় করছেন টিভি নাটকের জনপ্রিয় অভিনেত্রী তিশা। ছবির নাম ‘মেন্টাল’। ঢাকায় এর আগে ‘মেন্টাল’ ছবির শুটিং হলেও গানের শুটিংয়ের জন্য গত ৫ অক্টোবর ব্যাংকক গিয়েছিলেন শাকিব-তিশাসহ ছবির অন্য অভিনয়শিল্পীরা। সেখানে ছবির গানে তিশার পারফরমেন্স রীতিমতো মুগ্ধ করেছে শাকিব খানকে। মঙ্গলবার সকালে প্রথম আলোর সঙ্গে আলাপে এমনটাই জানিয়েছেন শাকিব খান।
‘মেন্টাল’ ছবির শুটিং গানের শুটিং শেষে সোমবার ঢাকায় ফিরেছেন শাকিব। আজ মঙ্গলবার সকালে আলাপে শাকিব বলেন, ‘তিশা এর আগে কয়েকটি ছবিতে কাজ করেছে। তবে বাণিজ্যিক ধারার চলচ্চিত্রে এবারই প্রথম। তাঁর কাজের ধরন দেখে মনেই হয়নি, তিনি নতুন কেউ। গানের দৃশ্যে তাঁর পারফরমেন্সে মুগ্ধ না হয়ে পারিনি। এক কথায়, অসাধারণ। আমার বিশ্বাস, তিনি বাণিজ্যিক চলচ্চিত্রে অনেক ভালো করবেন।’ছোট পর্দার জনপ্রিয় অভিনয়শিল্পী তিশা অভিনীত প্রথম চলচ্চিত্র মোস্তফা সরয়ার ফারুকীর ‘থার্ড পারসন সিঙ্গুলার নাম্বার’। এরপর একই পরিচালকের ‘টেলিভিশন’ ছবিতে কাজ করেন তিনি। এ ছাড়া প্রয়াত তারেক মাসুদের ‘রানওয়ে’ ছবিতে অতিথি চরিত্রে অভিনয় করেছেন। শাকিব বলেন, ‘আমি তিশার আগের সবগুলো ছবিই দেখেছি। তিনি অনেক ভালো অভিনয় করেন। বাণিজ্যিক ছবির সুপারস্টার হওয়ার জন্য একজন অভিনয়শিল্পীর যেসব গুণের দরকার তাঁর সবই তিশার মধ্যে আছে।’শাকিব এও বলেন, ‘তিশা এমনিতেও মিষ্টি একটি মেয়ে। বাণিজ্যিক ছবির জন্য শতভাগ যোগ্য। তাঁর গড়নও চলচ্চিত্রের জন্য উপযোগী। তিনি অনেক ভালো নাচেন আর অভিনয়ের কথা তো আগেই বলেছি।’ ‘মেন্টাল’ ছবিতে তিশা ছাড়াও শাকিব খানের বিপরীতে অভিনয় করেছেন আঁচল ও গায়িকা পড়শি। তিশা তাঁর গানের শুটিং শেষে ১০ অক্টোবর দেশে ফেরেন। এসেই চলে যান ভোলা। সেখানে তিনি অনন্য মামুনের ‘অস্তিত্ব’ ছবির শুটিং করেন। এ ছবিতে তিশার সহশিল্পী আরিফিন শুভ।প্রসঙ্গত, মেন্টাল ছবির আগে শাকিব খান ও তিশার একসঙ্গে আরেকটি ছবিতে কাজ করার কথা ছিল। সাফিউদ্দিন সাফির ‘প্রেম করে আমি মরবো’ নামের সেই ছবির কাজ আর শেষ পর্যন্ত শুরু হয়নি।
