
দীর্ঘ চার বছর ধরে বড়পর্দায় অনুপস্থিত বাঙালি বংশোদ্ভূত বলিউডের অভিনেত্রী ও সাবেক বিশ্বসুন্দরী সুস্মিতা সেন। লম্বা বিরতির পর এ বছর বলিউডে ফিরতে যাচ্ছেন ৩৮ বছর বয়সী এ তারকা অভিনেত্রী। এরই মধ্যে তিনি শরীরের ওজন কমিয়ে পূর্ণোদ্যমে কাজ শুরুর জন্য নিজেকে প্রস্তুত করেছেন। পেশাজীবনের পাশাপাশি ব্যক্তিজীবনেও দারুণ একটি বছর কাটানোর প্রস্তুতি নিচ্ছেন বলেই জানিয়েছেন তিনি।সম্প্রতি একটি চিত্র প্রদর্শনীতে হাজির হয়েছিলেন সুস্মিতা। সেখানেই তিনি জানিয়েছেন, ‘আমি ২০১৩ সাল থেকেই নিজেকে প্রস্তুত করছি। আমি জানি, সুনির্দিষ্ট কারণেই অভিনয়শিল্পীরা শরীরের বাড়তি ওজন ঝরিয়ে অনেক বেশি আকর্ষণীয়রূপে আবির্ভূত হন।’সুস্মিতা আরও বলেন, ‘সবদিক থেকে ২০১৪ সালটা আমার জীবনের সবচেয়ে সুন্দর বছর হিসেবে ধরা দিতে যাচ্ছে। পেশাগত এবং ব্যক্তিগতভাবে দারুণ একটি বছর কাটানোর প্রস্তুতি নিচ্ছি আমি।’ সম্প্রতি এক খবরে এমনটিই জানিয়েছে ইন্দো-এশিয়ান নিউজ।শিগগির সুস্মিতার নতুন দুটি ছবির ঘোষণা আসছে। এ প্রসঙ্গে তিনি জানিয়েছেন, ‘নিশ্চিতভাবেই বলতে পারি, এ বছর অভিনয়ে প্রত্যাবর্তন হবে আমার। বর্তমানে আমার হাতে দারুণ দুটি ছবির কাজ আছে। আশা করছি, শিগগির আনুষ্ঠানিকভাবে তা জানানো সম্ভব হবে।’
নাম চূড়ান্ত না হওয়া ছবি দুটির একটির শুটিং শুরু হবে জুলাই মাসে, অন্যটির দিনক্ষণ এখনো চূড়ান্ত হয়নি।
সুস্মিতা জানিয়েছেন, শুটিংয়ের দিনক্ষণ চূড়ান্ত না হওয়া ছবিটিতে তাঁর ব্যক্তিজীবনের অনেক কিছুই ফুটে উঠবে। এ প্রসঙ্গে তাঁর ভাষ্য, ‘একজন নারী-উদ্যোক্তা, অভিনয়শিল্পীর পাশাপাশি আমার ভেতরের মায়ের সত্তার পরিচয় মিলবে ছবিটির মাধ্যমে।’
জীবনের ৩৮টি বছর পার করলেও এখন পর্যন্ত বিয়ের পর্ব সারেননি সুস্মিতা। দত্তক নেওয়া দুই মেয়ে রিনি ও আলিশাকে নিয়েই তাঁর জগত্। সর্বশেষ ২০১০ সালে মুক্তি পাওয়া ‘নো প্রবলেম’ ছবিতে দেখা গিয়েছিল তাঁকে।

 

