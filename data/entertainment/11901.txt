
ভারতের চলচ্চিত্রের সম্মানজনক ‘দাদাসাহেব ফালকে পুরস্কার’ দেওয়া হবে এ বছরের ৩০ এপ্রিল। চলচ্চিত্রে বিশেষ অবদান রাখার জন্য ১৯৬৯ সাল থেকে ভারতে প্রতিবছরই এই পুরস্কার দেওয়া হচ্ছে। এবার কে পাচ্ছেন এই পুরস্কার? ‘দাদাসাহেব ফালকে’ পুরস্কারের জন্য মনোনীত ব্যক্তিকে চূড়ান্ত করার জন্য সম্প্রতি গঠন করা হয়েছে জুরি বোর্ড। ‘দাদাসাহেব ফালকে’ পুরস্কারের এবারের জুরি বোর্ডের সদস্য হয়েছেন বাংলাদেশের বরেণ্য সংগীতশিল্পী রুনা লায়লা।
দাদাসাহেব ফালকে ফিল্ম ফাউন্ডেশন ১৬ জানুয়ারি সংগীতশিল্পী রুনা লায়লার কাছে একটি চিঠি পাঠিয়েছে। চিঠিতে স্বাক্ষর করেছেন ফাউন্ডেশনের ম্যানেজিং ট্রাস্টি আশফাক খোপিকার। রুনা লায়লার কাছে পাঠানো ওই চিঠিতে তিনি লিখেছেন, ‘আপনার দীর্ঘ সংগীতজীবনের অভিজ্ঞতা ও অর্জন দাদাসাহেব ফালকে ফাউন্ডেশনকে সমৃদ্ধ করবে।’গতকাল শনিবার সন্ধ্যায় রুনা লায়লা বলেন, ‘আমি জুরি বোর্ডের সদস্য হতে সম্মতি জানিয়েছি। বাংলাদেশি শিল্পী হিসেবে “দাদাসাহেব ফালকে” পুরস্কার বিজয়ী নির্বাচনের দায়িত্ব পাওয়া আমার জন্য গর্বের ব্যাপার। খুব ভালো লাগছে।’জাতীয় চলচ্চিত্র পুরস্কার প্রদান অনুষ্ঠানে ‘দাদাসাহেব ফালকে’ পুরস্কার বিজয়ীর হাতে পুরস্কার তুলে দেওয়া হবে। ‘দাদাসাহেব ফালকে’ পুরস্কার হলো চলচ্চিত্রে ভারত সরকারের সর্বোচ্চ সম্মাননা। পুরস্কার হিসেবে বিজয়ীর হাতে তুলে দেওয়া হবে একটি স্বর্ণকমল পদক, একটি শাল ও ১০ লাখ রুপি।এ পর্যন্ত ভারতের চলচ্চিত্রের কীর্তিমান ব্যক্তিত্বদের মধ্যে অনেকেই ‘দাদাসাহেব ফালকে’ পুরস্কার পেয়েছেন। এই পুরস্কারপ্রাপ্তদের মধ্যে রয়েছেন কানন দেবী, নওশাদ, দিলীপ কুমার, সত্যজিৎ রায়, মৃণাল সেন, তপন সিনহা, শিবাজী গণেশন, মান্না দে, লতা মুঙ্গেশকর, আশা ভোঁসলে, ভূপেন হাজারিকা, সৌমিত্র চট্টোপাধ্যায়, দেব আনন্দ, রাজ কাপুর, প্রাণ, গুলজার, যশ চোপড়া, শশী কাপুর, শ্যাম বেনেগাল প্রমুখ।
