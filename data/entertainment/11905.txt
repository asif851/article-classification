
চার দিনের নাট্যমেলার আয়োজন করতে যাচ্ছে নাটকের দল ‘বাতিঘর’। এই নাট্যমেলায় দেখানো হবে দেশের স্বনামধন্য কয়েকটি নাট্যদলের আলোচিত ও জনপ্রিয় ৭টি নাটক। এ ছাড়া বাংলাদেশ শিল্পকলা একাডেমী প্রাঙ্গণের উন্মুক্ত মঞ্চে প্রতিদিন গান শোনাবে ব্যান্ডদল সর্বনাম, জলের গান এবং মেঘদল। ২৩ অক্টোবর শুক্রবার বিকেল ৪টায় উদ্বোধনী অনুষ্ঠানের পর শিল্পকলা একাডেমী প্রাঙ্গণে থাকবে পায়রা উড়ানো, ঢাক বাদন, লোকজ মেলা, মঙ্গল প্রদীপ প্রজ্বলন ও ফানুস উড়ানোর আয়োজন। সন্ধ্যা ৭টায় পরীক্ষণ থিয়েটারে মঞ্চস্থ হবে নাগরিক নাট্যসম্প্রদায়ের নাটক ‘দেওয়ান গাজীর কিসসা।’ ২৪ অক্টোবর শনিবার বিকেল ৩টা থেকে কবিগান ও গম্ভীরা, ঘুড়ি উড়ানো, বায়োস্কোপ, বানর খেলা, সঙ নৃত্য। বিকেল থেকে গান শোনাবে ব্যান্ডদল সর্বনাম। এ ছাড়া এই দিন থাকবে লাঠি খেলা। সন্ধ্যা ৭টা থেকে পরীক্ষণ থিয়েটারে থাকবে বটতলার নাটক ‘খনা’ এবং জাতীয় নাট্যশালার মূল মিলনায়তনে থাকবে বাতিঘরের নাটক ‘ঊর্ণাজাল।’
২৫ অক্টোবর রোববার বিকেল ৩টা থেকে ময়মনসিংহ গীতিকা অবলম্বনে পরিবেশিত হবে লোকগান, বিকেলে গান শোনাবে ব্যান্ডদল মেঘদল। সন্ধ্যা ৭টায় জাতীয় নাট্যশালায় মঞ্চস্থ হবে আরণ্যক নাট্যদলের নাটক ‘এবং বিদ্যাসাগর’ আর পরীক্ষণ থিয়েটারে আগন্তুক নাট্যদলের নাটক ‘অন্ধকারে মিথেন।’ সমাপনী দিন ২৬ অক্টোবর বিকেলে গান শোনাবে গানের দল জলের গান। সন্ধ্যা ৭টায় জাতীয় নাট্যশালায় দেখানো হবে প্রাচ্যনাটের নাটক ‘এ ম্যান ফর অল সিজনস’, পরীক্ষণ থিয়েটারে প্রাঙ্গণেমোর-এর নাটক ‘আওরঙ্গজেব।’ এই রাতে দেওয়া হবে ‘কমাশ্রী’ পদক। শুক্রবার বিকেলে নাট্যমেলা উদ্বোধন করবেন সংস্কৃতিমন্ত্রী আসাদুজ্জামান নূর। উদ্বোধনী অনুষ্ঠানে বিশেষ অতিথি থাকবেন বাংলাদেশ শিল্পকলা একাডেমীর মহাপরিচালক লিয়াকত আলী, আইটিআই সভাপতি রামেন্দু মজুমদার এবং নাট্যজন সারা যাকের। ‘মুক্ত মনের স্রোতোধারায় হব আলোকিত মানুষ’ স্লোগান নিয়ে গত প্রায় ৫ বছর ধরে সাংস্কৃতিক কর্মকাণ্ড চালিয়ে আসছে নাট্যমেলার আয়োজক ‘বাতিঘর’।
