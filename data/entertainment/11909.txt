

মার্কিন যুক্তরাষ্ট্রের ক্যালিফোর্নিয়ায় হলিউডের বেভারলি হিলসে এক জাঁকজমকপূর্ণ অনুষ্ঠানে ঘোষিত হয়েছে ৭৩তম গোল্ডেন গ্লোব পুরস্কার। এবারের গোল্ডেন গ্লোবের আসরে সেরা অভিনেতার (ড্রামা) পুরস্কার পেয়েছেন লিওনার্দো ডি ক্যাপ্রিও। ‘দ্য রেভেন্যান্ট’ (সেরা ছবি, ড্রামা) ছবিতে প্রতিশোধের নেশায় মত্ত এক শিকারির চরিত্রে অভিনয় করে তিনি এই পুরস্কার জেতেন। এ ছাড়া সেরা পরিচালক নির্বাচিত হয়েছেন ‘দ্য রেভেন্যান্ট’ ছবির পরিচালক অ্যালেজান্ড্রো জি ইনারিতু। পুরস্কারটি হাতে নেওয়ার পর তাঁর মন্তব্য ছিল, ‘ব্যথা সাময়িক, কিন্তু ছবির দাবি চিরন্তন।’ এবারের আসরে সেরা অভিনেত্রীর (ড্রামা) পুরস্কার জিতেছেন ব্রি লারসন, ‘রুম’ ছবিতে অভিনয়ের জন্য। সেরা অভিনেত্রী (কমেডি অর মিউজিক্যাল) জিতেছেন জেনিফার লরেন্স, ‘জয়’ ছবির জন্য। সেরা চিত্রনাট্যের (স্ক্রিনপ্লে) পুরস্কার জিতেছেন ‘স্টিভ জবস’ ছবির জন্য অ্যারন সরকিন। তারকা অভিনেতা ম্যাট ডেমন জিতেছেন সেরা অভিনয়শিল্পীর (কমেডি অর মিউজিক্যাল) পুরস্কার। তাঁর অভিনীত ছবি ‘দ্য মার্শিয়ান’ জিতেছে সেরা ছবির (কমেডি অর মিউজিক্যাল) পুরস্কার।  ‘ক্রিড’ ছবিতে আইকন বক্সার ‘রকি বালবোয়া’র চরিত্রে অভিনয়ের জন্য সেরা সহ-অভিনেতা নির্বাচিত হয়েছেন ‘র‍্যাম্বো’খ্যাত ৬৯ বছর বয়সী তারকা সিলভেস্টার স্ট্যালন। অনুষ্ঠানে উপস্থিত সবাই উঠে দাঁড়িয়ে তাঁকে শ্রদ্ধা জানান। সেরা সহ-অভিনেতার পুরস্কার হাতে নিয়ে স্ট্যালন বলেন, ‘আমি আমার কাল্পনিক বন্ধু “রকি বালবোয়া”কে ধন্যবাদ জানাতে চাই। তিনিই আমার সেরা বন্ধু।’ সেরা অ্যানিমেশন ছবির পুরস্কার পেয়েছে ‘ইনসাইড আউট’। বিদেশি ক্যাটাগরির সেরা ছবি হিসেবে পুরস্কৃত হয়েছে হাঙ্গেরির ছবি ‘সন অব সাউল’। সেরা ড্রামা সিরিজ হয়েছে ‘মিস্টার রোবট’। সেরা কমেডি অর মিউজিক্যাল সিরিজ ক্যাটাগরিতে পুরস্কার জিতেছে ‘মোজার্ট ইন দ্য জঙ্গল’। সেরা টিভি ছবির (মিনি সিরিজ) ক্যাটাগরিতে পুরস্কার জিতেছে ‘উলফ হল’। সেরা অভিনেত্রীর (মিনি সিরিজ) ক্যাটাগরিতে জয়ী হয়েছেন পপসংগীত তারকা লেডি গাগা। একই ক্যাটাগরিতে সেরা অভিনেতার পুরস্কার পেয়েছেন অস্কার আইজ্যাক। আর সেরা টিভি অভিনেতার (ড্রামা ক্যাটাগরি) পুরস্কার পেয়েছেন ‘ম্যাড মেন’ ছবির জন হ্যাম।
গোল্ডেন গ্লোব ও নিউইয়র্ক টাইমস অবলম্বনে দেব দুলাল গুহ।
