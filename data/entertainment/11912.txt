
চৈত্রসংক্রান্তি ও বর্ষবরণের জন্য ৩৬ ঘণ্টার অনুষ্ঠান আয়োজন করেছে এটিএন নিউজ। এই আয়োজন শুরু হবে ১৩ এপ্রিল দুপুর ১২টায়। চলবে ১৪ এপ্রিল রাত ১২টা পর্যন্ত।
এটিএন নিউজের পক্ষ থেকে জানানো হয়েছে, কাল বুধবার সন্ধ্যা ছয়টা থেকে রাত নয়টা পর্যন্ত থাকবে জলের গান আর সাড়ে নয়টা থেকে রাত ১২টা মমতাজের গান।আগামীকাল আরও থাকবে সারা দেশে বৈশাখীর প্রস্তুতি, খাবার, মেলা, আনন্দ গান। এর ফাঁকে কথা বলবেন সেলিনা হোসেন, নিজ বাসা থেকে যুক্ত হবেন নুরজাহান বেগম (বেগম সম্পাদক), চন্দ্রশেখর সাহা, শামসুজ্জামান খানসহ অনেকে।চৈত্রসংক্রান্তির দুপুরে থাকবে খাবার, ঘর সাজানো। সন্ধ্যায় বিভিন্ন স্থান থেকে দেখানো হবে চড়কের ছবি, পানি খেলা, গ্রাম্য মেলা, গলইয়া, নৌকাবাইচ। আরও থাকবে পুরোনো ঢাকার ঐতিহ্য নিয়ে আয়োজন।বৈশাখের প্রথম দিনে হবে লাল-সাদা উৎসব। সারা দিন থাকবে বৈশাখী উৎসবের গান আর নাচ, থাকবে সাধারণ মানুষের কথা।
