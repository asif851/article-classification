
গতকাল রোববার শেষ হলো ল্যাকমে ফ্যাশন উইক। শেষের দুই দিনে একেবারে জমে উঠেছিল এই ফ্যাশন উৎসব। বলিউড সুন্দরীরা এদিন নিজেদের সেরা সাজে হাঁটেন র‍্যাম্পে। সবার সাজপোশাকেই ছিল উৎসবের ছটা। তাঁদের মধ্যে আছেন নার্গিস ফাখরি, বানি কাপুর, ডায়না পেন্টি, শৈয়ামি খের, তাপসী পান্নু, অদিতি রাও হায়দারি, জ্যাকুলিন ফার্নান্দেজ।
প্রত্যেক অভিনেত্রীই ল্যাকমে ফ্যাশন উইকে হেঁটেছেন উৎসবের সাজে। জমকালো লেহেঙ্গাতে প্রত্যেকের সাজে ফুটে ওঠে ভারতীয় নারীর রূপ। কারণ, তাঁরা ব্যক্তিজীবনেও সব উৎসবে দেশি সাজে সাজতেই স্বাচ্ছন্দ্য বোধ করেন।
বানি কাপুর প্রথম আলোকে বলেন, ‘উৎসবের দিনে শাড়ির বিকল্প নেই। শাড়িতে সব সময় আকর্ষণীয় লাগে এই অঞ্চলের নারীদের।’ আর তাপসী বললেন, ‘উৎসবে আমি তা-ই পরি, যাতে আমার ভেতরের তেজ ফুটে ওঠে।’
গতকাল র‍্যাম্পে হেঁটেছিলেন বলিউড অভিনেত্রী সানি লিওন। তবে তিনি পশ্চিমা উৎসবের পোশাকে সেজেছিলেন।
