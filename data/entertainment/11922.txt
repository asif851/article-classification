
সোয়াইন ফ্লুর উপসর্গ দেখা দেওয়ায় গত শনিবার রাজকোটের একটি হাসপাতালে ভর্তি হন বলিউডের অভিনেত্রী সোনম কাপুর। স্বাস্থ্য পরীক্ষায় তাঁর সোয়াইন ফ্লু ধরা পড়ে। কিন্তু শুরুর দিকে তাঁর সোয়াইন ফ্লুতে আক্রান্ত হওয়ার খবরকে গুজব বলে দাবি করে কয়েকটি সংবাদমাধ্যম। সোনমের অসুস্থতা সম্পর্কে আনুষ্ঠানিকভাবে কিছু জানানো না হলেও, সম্প্রতি এক বিবৃতির মাধ্যমে তাঁর সোয়াইন ফ্লু হয়েছে বলে নিশ্চিত করেছেন তাঁর মুখপাত্র। সোনম দ্রুত সেরে উঠছেন বলেও জানানো হয়েছে।সোনমের সোয়াইন ফ্লুর খবর নিশ্চিত করে বিবৃতিতে বলা হয়েছে, সোনম সোয়াইন ফ্লুতে আক্রান্ত হয়েছেন। তবে তা নিয়ন্ত্রণের মধ্যে রয়েছে। তাঁকে মুম্বাইয়ের একটি হাসপাতালে স্থানান্তর করা হয়েছে। দ্রুত সেরে উঠছেন তিনি। আশা করা হচ্ছে, খুব শিগগির তিনি কাজে ফিরতে পারবেন। ভালোবাসা ​ও সহমর্মিতা দেখানোর জন্য সোনমের সব সহকর্মী ও ভক্তকে ধন্যবাদ। এক খবরে এমনটিই জানিয়েছে পিটিআই।গত ফেব্রুয়ারির শুরুর দিকে শ্বাসতন্ত্রের সংক্রমণ নিয়ে হাসপাতালে ভর্তি হয়েছিলেন ২৯ বছর বয়সী সোনম কাপুর। পরে কিছুটা সুস্থ হয়ে প্রেম রতন ধন পাও ছবির শুটিং শুরু করেন। রাজকোটে সালমান খানের সঙ্গে ছবিটির শুটিং করার সময় আবার অসুস্থ হয়ে পড়েন সোনম। তিন দিন জ্বরে ভোগার পর গত শনিবার তাঁকে রাজকোটের স্টারলিং হাসপাতালে ভর্তি করা হয়।স্বাস্থ্য পরীক্ষায় সোয়াইন ফ্লু ধরা পড়ার পর সোনমকে এয়ার অ্যাম্বুলেন্সে করে রাজকোট থেকে মুম্বাই নিয়ে যাওয়া হয়। গত রোববার মুম্বাইয়ের কোকিলাবেন ধীরুভাই আম্বানি হাসপাতালে ভর্তি হন তিনি। সেখানে অন্তত পাঁচ দিন চিকিৎসা নিতে হবে তাঁকে। চিকিৎসা শেষে সেরে উঠলে আরও চার থেকে পাঁচ দিন পূর্ণ বিশ্রামে থাকতে হবে তাঁকে।
আরও পড়ুন:
সোয়াইন ফ্লুতে আক্রান্ত সোনম কাপুরসোয়াইন ফ্লু শঙ্কায় সালমানও!সোনমের অবস্থা স্থিতিশীল
