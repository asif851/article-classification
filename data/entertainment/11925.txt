
নতুন ছবির কাজে হাত দিলেন চলচ্চিত্র নির্মাতা আবু সাইয়ীদ। তাঁর ছবির নাম ড্রেসিং টেবিল। ২৪ জুলাই থেকে শুরু হয়েছে ছবিটির শুটিং, চলবে ২ আগস্ট পর্যন্ত। ঢাকা শহর ও পুবাইলের একটি বাড়িতে চলছে শুটিং। এ পর্যায়ে ছবির বিভিন্ন চরিত্রে অভিনয়ে অংশ নিচ্ছেন তারিন রহমান, এ কে আজাদ, নাদিয়া খানম, কে এস ফিরোজ, ইফফাত তৃষা, পরেশ আচার্য, মোহাম্মাদ বারি, খলিলুর রহমান কাদেরী প্রমুখ। ছবিটি প্রযোজনা করছে ইমপ্রেস টেলিফিল্ম।এতিমখানায় বড় হওয়া শিলা ও রুহুলকে নিয়ে ছবির কাহিনি। তারা বিয়ে করার পর একটি পুরোনো ড্রেসিং টেবিল কিনে আনে রুহুল। তার ড্রয়ারে একটি পুরোনো ডায়েরি পায় শিলা। এ নিয়েই এগিয়ে চলতে থাকে ছবির গল্প।এটি আবু সাইয়ীদ পরিচালিত সপ্তম চলচ্চিত্র। তাঁর শেষ ছবি অপেক্ষা মুক্তি পেয়েছিল ২০১০ সালে।
