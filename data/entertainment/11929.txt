
দীপ্ত টিভিতে প্রচারিত বিদেশি ধারাবাহিক ‘সুলতান সুলেমান’-এর জনপ্রিয় চরিত্র ইব্রাহিম পাশা। শুরু থেকেই যাঁর উপস্থিতি নজর কেড়েছে দর্শকদের। সুলতান সুলেমানের প্রধান উজির হিসেবে যিনি দায়িত্ব পালন করেছেন অটোমান সাম্রাজ্যে।
তুরস্কে নির্মিত এই ধারাবাহিকের চতুর্থ মৌসুমের প্রচার শুরু হয়েছে ১ জানুয়ারি থেকে। বাংলা ভাষায় ডাবিংকৃত এই ধারাবাহিকের আগামীকালের পর্বে মারা যাবেন ইব্রাহিম পাশা। সুলতানের নির্দেশেই তাঁকে মেরে ফেলা হবে। এমনটাই জানিয়েছেন দীপ্ত টিভি কর্তৃপক্ষ। আগামীকাল সন্ধ্যায় সাড়ে সাতটায় দেখানো হবে এই পর্ব। সপ্তাহের শনি থেকে বৃহস্পতিবার প্রচারিত হয় ধারাবাহিকটি।
উল্লেখ্য, প্রায় ৭০০ বছর ধরে তুরস্কের অটোমান সাম্রাজ্যের রাজত্ব ছিল পৃথিবীজুড়ে। এই সাম্রাজ্যের স্বর্ণযুগ ছিল সুলতান সুলেমানের নেতৃত্বে ষোড়শ থেকে সপ্তদশ শতাব্দী। ক্ষমতার টানাপোড়েনে অটোমান সাম্রাজ্যের ষড়যন্ত্রে গুপ্তহত্যা, ভাই হত্যা, সন্তান হত্যা এবং দাসপ্রথার অন্তরালে কাহিনি নিয়ে নির্মিত এই মেগা সিরিয়াল। এখানে জীবন্ত হয়ে উঠেছে সুলতানকে প্রেমের জালে আবদ্ধ করে এক সাধারণ দাসীর সম্রাজ্ঞী হয়ে ওঠার কাহিনি।
