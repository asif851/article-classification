
বলিউডে ২০১৭ সালে বক্স অফিসের খরা দূর করেছে সালমান খানের ‘টাইগার জিন্দা হ্যায়’। আলী আব্বাস জাফর পরিচালিত এই ছবি ভারতীয় বক্স অফিসে সাড়ে তিন শ কোটি রুপির মতো আয় করেছে। এই ছবির মাধ্যমে নিজের আগের অনেক রেকর্ড ভাঙলেন সালমান। এর আগে এই নায়কের ‘বজরঙ্গি ভাইজান’ ও ‘সুলতান’ ছবি দুটি তিন শ কোটি রুপি ছাড়িয়েছিল। তবে সালমানের আগের সব রেকর্ডকে ছাড়িয়ে গেছে নতুন ছবি ‘টাইগার জিন্দা হ্যায়’। এই বিষয়ে ভাইজান কী বলছেন? 
সালমান খানের মতে, রেকর্ড করা হয় তা ভাঙার জন্য। সবাই যখন নিজের রেকর্ড অক্ষুণ্ন রাখার জন্য প্রাণপণ লড়াই করেন, তখন সাল্লুর কণ্ঠে ভিন্ন সুর। তিনি চান, এ বছরে যেন অন্য কোনো ছবি তাঁর ছবির থেকেও বেশি ব্যবসাসফল হয়। বললেন, ‘আমি চাই এ বছর আমাদের ইন্ডাস্ট্রি আরও বড় সাফল্য অর্জন করুক। আরও হিট ও ব্লকবাস্টার ছবির মাধ্যমে আমাদের শিল্পকে বড় করা এখন জরুরি। তাহলে আরও বেশি মানুষের কর্মসংস্থান হবে, অনেক বেশি মানুষ বিনোদন পাবেন।’
সালমান আরও বলেন, ‘টাইগার জিন্দা হ্যায়’ ছবির সাফল্যে তিনি ভীষণ খুশি। কিন্তু কোনো রেকর্ড সারা জীবন ধরে রাখা সম্ভব নয়। বরং রেকর্ড গড়ে ওঠে ভবিষ্যতে ভাঙার জন্য। তিনি চান ‘টাইগার জিন্দা হ্যায়’ ছবির পর আরও নতুন কোনো রেকর্ড হোক। বলিউডকে টিকিয়ে রাখার জন্য এমন স্বাস্থ্যকর প্রতিযোগিতা জরুরি। সালমান খান-ক্যাটরিনা কাইফ অভিনীত ‘টাইগার জিন্দা হ্যায়’ গত বছর সবচেয়ে ব্যবসাসফল হিন্দি ছবি। এ ছাড়া হিন্দিতে ডাব করা তামিল ছবি ‘বাহুবলী ২’ও ভারতের বক্স অফিসে ঝড় তুলেছিল। হিন্দুস্তান টাইমস
