
অভিনয়, নাচ, গান, মারপিট, উপস্থাপনা—কত কিছুই না পারেন সালমান খান! কিন্তু একটি বিষয় নাকি তিনি কখনোই করতে পারবেন না। হয়তো ভাবছেন সালমান খান বিয়ে প্রসঙ্গে এই কথাটি বলেছেন। না, বিয়ে নয়, সালমান জীবনে যা করতে পারবেন না, তা হলো লেখালেখি।
সোমবার বলিউডের বর্ষীয়ান অভিনেত্রী আশা পারেখের জীবনীগ্রন্থ ‘দ্য হিট গার্ল’-এর মোড়ক উন্মোচন করতে গিয়েছিলেন সাল্লু। সেখানেই বলেন, ‘আমি জীবনেও নিজের জীবনী নিয়ে কোনো বই প্রকাশ করতে পারব না।’সালমানের ভাষ্য, ‘আমার মনে হয় নিজের জীবনী লেখাটা সবচেয়ে সাহসী একটি কাজ। আমি জীবনেও এ কাজ করতে পারব না।’আশা পারেখকে অভিনন্দন ও ধন্যবাদ জানিয়ে এ অভিনেতা বলেন, ‘ধন্যবাদ আশা আন্টি। এখানে উপস্থিত হতে পেরে আমি আনন্দিত। কিন্তু আসলে এতটা আমার প্রাপ্য নয়। আমি জানি না কী বলব। শুধু বলতে চাই সবাই এই বইটি কিনুন, পড়ুন। কারণ, এখানে সেই প্রজন্মের কথা রয়েছে তাঁরা ব্যক্তিগত ও পেশা জীবনে খুব পরিষ্কার ছিলেন। এটি পড়ে নীতি নৈতিকতা সম্পর্কেও জানা যাবে।’মজার বিষয় হলো, আশা পারেখকে নিয়ে বর্ষীয়ান চলচ্চিত্র সমালোচক খালিদ মোহাম্মাদের এই বইটির ভূমিকা লিখেছেন সালমান খান। হিন্দুস্থান টাইমস
