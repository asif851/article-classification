
নির্মাতা প্রেরণা অরোরা ক্রীড়া ব্যক্তিত্ব অভিনব বিন্দ্রার জীবন নিয়ে একটি ছবি নির্মাণ করতে চলেছেন। এই ছবিতে অভিনবের চরিত্রে অভিনয় করার কথা অনিল কাপুর-পুত্র হর্ষবর্ধনের। প্রথমে ছবিটি প্রেরণার ক্রিআরজ এন্টারটেইনমেন্টের সঙ্গে জঙ্গলি পিকচার্সের প্রযোজনা করার কথা ছিল। কিন্তু বলিউডে জোর রব, জঙ্গলি পিকচার্স ছবিটির প্রযোজনা থেকে সরে দাঁড়িয়েছে। তাই ছেলের ছবি প্রযোজনা করতে অনিল এবার হাত মিলিয়েছেন প্রেরণার সঙ্গে।
প্রেরণা অরোরার এই ছবিতে অনিল কাপুর সহপরিচালক হিসেবে থাকবেন। অলিম্পিকে পদকজয়ী বন্দুকবাজ অভিনব বিন্দ্রার ওপর নির্মিত এই বায়োপিকে অনিল অভিনয় করবেন বলেও জানা গেছে।
সূত্রের খবর অনুযায়ী, এই ছবির চিত্রনাট্য অনিল কাপুরের খুব পছন্দ হয়েছে। তিনি ছবিটির ব্যাপারে ভীষণ উৎসাহী। প্রকল্পটি যদি ঠিকমতো আগায়, তাহলে বাপ-বেটাকে (অনিল-হর্ষবর্ধন) সেটে একসঙ্গে দেখা যাবে শুট করতে।
বলিউডের প্রবীণ কিন্তু চিরতরুণ অভিনেতা অনিল কাপুর এখনো এ ব্যাপারে চূড়ান্ত সিদ্ধান্ত জানাননি। সম্প্রতি তিনি এ প্রসঙ্গে বলেন, ‘অভিনব বিন্দ্রার ওপর নির্মিত এই ছবির ব্যাপারে এখনই কিছু বলা সম্ভব নয়। সবকিছু চূড়ান্ত হয়ে গেলে নিশ্চয় জানাব এই সম্পর্কে। ঈশ্বর যদি চান, আমরা একসঙ্গে কাজ করব। আর প্রথমবার ছেলের সঙ্গে কাজ করব ভেবে আমি খুবই উত্তেজিত।’
প্রযোজক প্রেরণা অরোরা এই বায়োপিক সম্পর্কে বলেন, ‘অভিনব বিন্দ্রার মতো ব্যক্তিত্বের জীবনীর ওপর ছবি নির্মাণ করা খুবই সৌভাগ্যের ব্যাপার। হর্ষ (হর্ষবর্ধন) এই ছবির জন্য একদম উপযুক্ত। “মির্জা” ছবিতে তাঁর দক্ষতা দেখেছি। হর্ষ খুবই পরিশ্রমী এবং নিজের কাজের ব্যাপারে ভীষণই মনোযোগী। আর বাপ-বেটা (অনিল-হর্ষবর্ধন) যদি একসঙ্গে কাজ করেন, তাহলে তো কথাই নেই।’
এই বায়োপিকে অভিনবর সঙ্গে তাঁর বাবার সম্পর্কের ওপরও জোর দেওয়া হবে বলে জানা গেছে।
এদিকে ‘মুবারাকা’ ছবিতে অনিল এবং তাঁর ভাতিজা অর্জুন কাপুরকে একসঙ্গে দেখতে পাবেন দর্শক। এই ছবিতে আরও অভিনয় করেছেন এলিনা ডি’ক্রুজ ও আথিয়া শেঠি।
