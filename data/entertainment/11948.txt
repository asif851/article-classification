
আজ রাত ৯টা ২০ মিনিটে মাছরাঙা টিভিতে প্রচারিত হবে মুহাম্মদ মোস্তফা কামাল রাজ পরিচালিত ধারাবাহিক নাটক দোস্ত দুশমন।এরই মধ্যে ধারাবাহিকটির ৫০তম পর্ব পেরিয়েছে। এতে অভিনয় করছেন শবনম ফারিয়া। ধারাবাহিকে তাঁর অভিনয় ও ঈদের কাজ নিয়ে কথা বলেছেন তিনি।‘দোস্ত দুশমন’ ৫০তম পর্ব পেরোল। শুরু থেকে এখন পর্যন্ত কেমন সাড়া পাচ্ছেন?বেশ সাড়া পাচ্ছি। এই ধারাবাহিকটি একটু অন্য রকম। কাজ করেও ভালো লাগছে। আমার মনে হয়, এই ধারাবাহিকে তৌসিফ মাহবুবের সঙ্গে আমার জুটিটা মানুষ পছন্দ করেছে। তৌসিফের সঙ্গে প্রথম অভিনয় করেছি অ্যাট এইটিন দৌড়ের ওপর টেলিছবিতে। তারপর বেশ কয়েকটি নাটক, টেলিছবি ও ধারাবাহিকে জুটি হয়ে কাজ করেছি। আমাদের জুটিটা মানুষ পছন্দ করছে। এটাই তো বড় কারণ।আপনাদের দুজনের ‘রুমডেট’ নাটকটি নিয়ে তো বেশ সমালোচনা হয়েছিল। এটা নিয়ে মন্তব্য কী?যত দূর জানি, নাটকটির প্রমো দেখার পর সমালোচনা বেশি হয়েছিল। কিন্তু পুরো নাটক দেখার পর সবাই অনেক ইতিবাচক মন্তব্য করেছে। বিশেষ করে শিশু নির্যাতনের মতো ব্যাপারটা আমার মনে হয় প্রথমবার কেউ নাটকের বিষয়বস্তু হিসেবে নিয়েছে। একই সঙ্গে নাটকটিতে এই প্রজন্মের বাস্তবতা নিয়ে কথা হয়েছে। তাই এটা দেখে যদি একটু পরিবর্তন আসে, সেটাই আমাদের সবচেয়ে বড় পাওয়া।ঈদের কাজের ব্যস্ততা কেমন?এবারের ঈদে নাটকের একটা লম্বা তালিকা হবে। গত রোববার আবু হায়াত মাহমুদের মেঘের কোলে সূর্য হাসে নামে একটি নাটকে অভিনয় শুরু করেছি। নাটকে আমাকে নাচতে হবে, কিন্তু আমি একদমই নাচতে পারি না। এ জন্য অনেকবার মহড়া করতে হয়েছে। এ ছাড়া বেশ কয়েকটি নাটক ও টেলিছবিতে অভিনয়ের বিষয়টি চূড়ান্ত হয়ে আছে।
