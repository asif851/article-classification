
হাসপাতালের বিছানায় অচেতন মান্যতা দত্তকে দেখে সম্প্রতি কান্নায় ভেঙে পড়েছিলেন ‘মুন্নাভাই এমবিবিএস’ তারকা সঞ্জয় দত্ত। ক্যানসারে আক্রান্ত হয়ে মারা গিয়েছিলেন সঞ্জয়ের মা নার্গিস। আর ব্রেন টিউমার কেড়ে নিয়েছিল সঞ্জয়ের প্রথম স্ত্রী রিচা শর্মার জীবন। মান্যতাকে অচেতন অবস্থায় দেখার পর পুরোনো সে সব স্মৃতি মনে পড়ে যায় সঞ্জয়ের। আবেগকে ধরে রাখতে না পেরে অঝোর নয়নে কাঁদতে থাকেন তিনি।গত বছরের ডিসেম্বরে সঞ্জয়ের তৃতীয় স্ত্রী মান্যতার যকৃতে বড় আকারের একটি টিউমার ধরা পড়ে। এর পরিপ্রেক্ষিতে গত ২১ ডিসেম্বর পুনের ইয়েরাওয়াড়া কারাগার থেকে এক মাসের জন্য প্যারোলে মুক্তি পান অস্ত্র মামলায় দণ্ডপ্রাপ্ত সঞ্জয়।বাড়িতে অচেতন হয়ে পড়লে গত সপ্তাহে মুম্বাইয়ের প্যারেল হাসপাতালে ভর্তি করা হয় মান্যতাকে। ফুসফুসে সংক্রমণের কারণে তাঁকে প্রয়োজনীয় চিকিত্সা দেওয়া হয়। হাসপাতালে ভর্তির এক দিন পর মান্যতার ফুসফুস থেকে পানি অপসারণের জন্য দুই ঘণ্টাব্যাপী অস্ত্রোপচার করা হয়।হাসপাতালে সব সময় মান্যতার পাশে থাকছেন সঞ্জয়। সম্প্রতি তিনি মান্যতাকে হাসপাতালের বিছানায় অচেতন অবস্থায় শুয়ে থাকতে দেখে কেঁদে ফেলেন। এ প্রসঙ্গে ঘনিষ্ঠ সূত্রের বরাতে মুম্বাই মিরর জানিয়েছে, হাসপাতালে সঞ্জয় একাই আছেন। স্ত্রীর এ অবস্থা দেখে তিনি কান্নায় ভেঙে পড়েন। সে সময় তাঁকে সান্ত্বনা দিতে এগিয়ে আসেন হাসপাতালের কর্মচারীরা।
তখন সঞ্জয় তাঁদের বলেন, জীবনে অনেক কিছু হারিয়েছেন তিনি। ক্যানসারে আক্রান্ত হয়ে মারা গেছেন তাঁর মা নার্গিস। আর ব্রেন টিউমারের কারণে হারাতে হয়েছিল প্রথম স্ত্রী রিচা শর্মাকে। মান্যতাকে হাসপাতালের বিছানায় শুয়ে থাকতে দেখে পুরোনো সেসব যন্ত্রণাময় অতীত ভেসে ওঠে সঞ্জয়ের চোখের সামনে। মান্যতার শারীরিক অবস্থার যত বেশি অবনতি হচ্ছে, তত বেশি তাঁকে হারানোর ভয় এসে ভর করছে সঞ্জয়ের ওপর। এ মুহূর্তে মান্যতাকে নিয়ে খুবই উত্কণ্ঠার মধ্যে রয়েছেন তিনি। এমন অবস্থা একদমই সহ্য করতে পারছেন না তিনি।সঞ্জয়ের মা প্রখ্যাত বলিউডের অভিনেত্রী নার্গিসের শরীরে ক্যানসার ধরা পড়লে উন্নত চিকিত্সার জন্য তাঁকে যুক্তরাষ্ট্রের নিউইয়র্কে নিয়ে যাওয়া হয়েছিল। পরে ভারতে ফিরে যাওয়ার পর দিন দিন তাঁর শারীরিক অবস্থার অবনতি ঘটতে থাকে। একপর্যায়ে মুম্বাইয়ের ব্রিচ ক্যান্ডি হাসপাতালে ভর্তি করা হয় তাঁকে। ১৯৮১ সালের ২ মে কোমায় চলে যান নার্গিস। পরদিন মৃত্যুর কোলে ঢোলে পড়েন তিনি। মাত্র চার দিন পর ৭ মে সঞ্জয় অভিনীত প্রথম ছবি ‘রকি’র উদ্বোধনী অনুষ্ঠানে হাজির থাকার কথা ছিল নার্গিসের। কিন্তু ছেলের প্রথম ছবিটি না দেখেই পৃথিবীর মায়া কাটিয়ে চলে যেতে হয় তাঁকে। ‘রকি’ ছবির উদ্বোধনী প্রদর্শনীর দিন প্রেক্ষাগৃহের একটি আসন ফাঁকা রাখা হয়েছিল নার্গিসের স্মরণে।১৯৮৬ সালে মুক্তি পাওয়া ‘অনুভব’ ছবিতে চলচ্চিত্র অভিনেতা ও টিভি ব্যক্তিত্ব শেখর সুমনের বিপরীতে অভিনয় করেছিলেন রিচা শর্মা। ১৯৮৭ সালে সঞ্জয় দত্তের সঙ্গে বিয়ে হয় রিচা শর্মার। সে বছরই পৃথিবীর আলো দেখে সঞ্জয়ের প্রথম সন্তান ত্রিশালা। বিয়ের দুই বছরের মাথায় সঞ্জয়ের সঙ্গে রিচার বিচ্ছেদ হয়ে যায়। পরবর্তী সময়ে রিচার ব্রেন টিউমার ধরা পড়ে। নিউইয়র্কে চিকিত্সাধীন অবস্থায় ১৯৯৬ সালে মৃত্যুবরণ করেন রিচা শর্মা।
