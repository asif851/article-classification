
ঈদুল আজহায় মুক্তি পাওয়ার কথা রয়েছে পরীমনি অভিনীত সোনা বন্ধু ছবিটি। গত সপ্তাহের শেষ দিনে হয়ে গেল ছবিটির উদ্বোধনী প্রদর্শনী। এদিকে চীনা ভাষা শিখছেন পরীমনি। পরিবর্তন করেছেন ফেসবুকে রিলেশনশিপ স্ট্যাটাসও। এসব বিষয় নিয়ে তিনি মুখোমুখি হলেন প্রথম আলোর।
ঈদুল আজহায় আপনার ‘সোনা বন্ধু’ ছবিটি মুক্তি পাচ্ছে!
সে রকমই শুনছি। মুক্তি পেলে তো ভালোই হবে। তবে ছবিটি ঈদের জন্য আলাদা করে নির্মাণ করা হয়নি। শুটিং হয়েছে প্রায় দুই বছর আগে। তখন জানতাম না ঈদে মুক্তি দেওয়া হবে।
তাহলে ঈদে মুক্তি পেলে কি দর্শকেরা হতাশ হবেন?
এটা ঠিক, ঈদের ছবির জন্য আলাদা প্রস্তুতি থাকে। শুরু থেকেই সবাই জানে, ওটা ঈদের ছবি। তবে সোনা বন্ধু নিয়ে দর্শকেরা হতাশ হবেন না। কারণ, আমি ছবিটির উদ্বোধনী প্রদর্শনীতে গিয়ে যতটুকু দেখেছি, তাতে মনে হয়েছে, এ রকম ছবি দর্শকেরা পছন্দ করবেন। ফোক ঘরানার ছবি। অনেক ফোক গান ব্যবহার করা হয়েছে ছবিটিতে। সবার ভালো লাগবে।
এই ছবিতে পপিও আছেন। কেমন লাগল তাঁর সঙ্গে অভিনয় করে?
পপি আপু অসাধারণ একজন মানুষ। সিনেমায় তাঁর সঙ্গে আমার দৃশ্য নেই বললেই চলে। তবুও শুটিংয়ের আগে ভয়ে ছিলাম। কিন্তু শুটিংয়ে গিয়ে খুবই আন্তরিকতাপূর্ণ হয়েছে আমাদের সম্পর্ক। আপু আমাকে এখন ‘তুই’ করে বলেন। এটা খুবই ভালো লাগে। আর শুটিংয়েই শুধু না, আমার ব্যক্তিগত জীবন নিয়েও নানা ধরনের পরামর্শ দিয়েছেন তিনি।
আপনি নাকি চীনা ভাষা শিখছেন? 
শেখার চেষ্টা করছি কদিন ধরে। কিন্তু খুবই কঠিন ভাষা। আসলে চীনা ভাষায় একটি ছবির কথাবার্তা হয়েছে। চেজিং মার্ডার নামের ছবিটি ওই দেশের একটি সত্য ঘটনা অবলম্বনে নির্মিত হবে। এ মাসেই শুটিং শুরু হওয়ার কথা।
কিছুদিন আগে ফেসবুকে রিলেশনশিপ স্ট্যাটাস পরিবর্তন করেছেন? বিয়ের খবর কবে নাগাদ পাওয়া যাবে? 
(হাসি) স্ট্যাটাস যত সহজে পরিবর্তন করা যায়, বিয়ে তো আর হুট করে করা যায় না। যখন করব, সবাইকে জানিয়েই করব। আপাতত কাজ নিয়েই থাকতে চাই। বিয়ে নিয়ে ভাবছি না।
সাক্ষাৎকার: হাবিবুল্লাহ সিদ্দিক
 
