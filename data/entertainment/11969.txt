
সালমান খানের সঙ্গ দারুণ উপভোগ করছেন রোমানীয় টিভি তারকা ইলুলিয়া ভেঞ্চুর। এ জন্য আরও দুই মাস ভারতে থাকার সিদ্ধান্ত নিয়েছেন তিনি। এরই মধ্যে দুই মাসের অবৈতনিক ছুটি চেয়ে রোমানিয়ায় দরখাস্ত পাঠিয়েছেন তিনি। এ জন্য তাঁকে হারাতে হচ্ছে বেতনের চার হাজার ইউরো।সালমান-ইলুলিয়ার সখ্য ও বিয়ের খবরে তোলপাড় চলছে চারদিকে। সালমানের বাবা সেলিম খান অবশ্য দাবি করেছেন, তাঁদের মধ্যে বন্ধুত্বের বাইরে আর কোনো সম্পর্ক নেই। কিন্তু সালমানের কাছের কয়েকটি সূত্র দাবি করেছে, সালমানকে অন্ধের মতো ভালোবাসেন ইলুলিয়া। মূলত, এ কারণেই আরও দুই মাস ভারতে থাকার সিদ্ধান্ত নিয়েছেন ৩২ বছর বয়সী এ টিভি তারকা। জানিয়েছে ইন্ডিয়া টুডে।এদিকে জানা গেছে, ইলুলিয়াকে ভারতে টিভি তারকা হিসেবে প্রতিষ্ঠা করবেন বলে কথা দিয়েছেন সালমান। বলা বাহুল্য, টিভি তারকা হিসেবে সাফল্য পেলে চলচ্চিত্রজগতেও ইলুলিয়ার প্রবেশ অনেকটাই সহজ হয়ে যাবে।
রোমানিয়ার প্রো টিভি নামের একটি টেলিভিশন চ্যানেলে চাকরি করেন ইলুলিয়া। চাকরিস্থলে তাঁর অনুপস্থিতির কারণে নানা সমস্যার সৃষ্টি হচ্ছে। সম্প্রতি ইলুলিয়ার কারণে চ্যানেলটিতে সকালের খবর প্রচারে দেরি হয়ে যায়। কাজের প্রতি একনিষ্ঠ ইলুলিয়ার অভাব ভালোই টের পাচ্ছে চ্যানেলটি। প্রো টিভি চ্যানেলে নাচবিষয়ক ‘ড্যান্সিং উইথ দ্য স্টারস’ রিয়েলিটি শোতেও চুক্তি স্বাক্ষরের কথা ছিল ইলুলিয়ার। কিন্তু ভারতে অবস্থানের কারণে সেটা তিনি করতে পারেননি।
এ প্রসঙ্গে ঘনিষ্ঠ একটি সূত্র জানায়, এই মুহূর্তে সবকিছু ভুলে সালমানের সঙ্গে সময় কাটানোতেই ইলুলিয়া সবচেয়ে বেশি গুরুত্ব দিচ্ছেন। বলিউডের অন্যতম প্রভাবশালী ও আকর্ষণীয় তারকা হওয়ার পাশাপাশি অগাধ ধনসম্পদের মালিক সালমান। তাঁর সম্পদের আর্থিক মূল্যমান ২০০ মিলিয়ন মার্কিন ডলার।
এখন পর্যন্ত সহ-অভিনেত্রীসহ বেশ কজন বিদেশিনির প্রেমে মজেছেন ‘ব্যাড বয়’ তকমা পাওয়া সালমান। গাড়িচাপা দিয়ে মানুষ হত্যার মতো গুরুতর অভিযোগে মামলা ঝুলছে তাঁর মাথার ওপর। ওই মামলায় ১০ বছরের কারাদণ্ড পাওয়ার আশঙ্কা রয়েছে তাঁর। এত কিছুর পরও সালমানের কাছ থেকে এক মুহূর্তও দূরে থাকতে চাইছেন না ইলুলিয়া। কারণ, সালমানকে প্রচণ্ড ভালোবাসেন তিনি।
বছর দুয়েক আগে একবার বিদেশ সফরে গিয়ে সালমানের সাক্ষাত্ হয়েছিল ইলুলিয়ার সঙ্গে। সেই থেকে তাঁরা পরস্পরের সঙ্গে যোগাযোগ রক্ষা করে চলেছেন। এক বছর আগেই অভিসার শুরু করেছিলেন সালমান ও ইলুলিয়া। সে সময় যথেষ্ট গোপনীয়তা রক্ষা করে চললেও ইদানীং তাঁরা কোনো লুকোচুরি না করেই মেলামেশা করছেন। বলিউডের সবচেয়ে কাঙ্ক্ষিত ব্যাচেলরের তকমা হটিয়ে রোমানীয় টিভি তারকা ইলুলিয়া ভেঞ্চুরকে বিয়ে করতে যাচ্ছেন সালমান খান—সম্প্রতি এমন খবরে হইচই পড়ে যায় চারদিকে। কিন্তু এ খবরকে স্রেফ গুজব বলেই উড়িয়ে দিয়েছেন সালমানের বাবা সেলিম খান।
