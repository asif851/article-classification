
হুটহাট করে গত ২১ এপ্রিল ইতালিতে অনাড়ম্বর এক অনুষ্ঠানের মাধ্যমে দীর্ঘদিনের প্রেমিক আদিত্য চোপড়াকে বিয়ে করেছেন বাঙালি বংশোদ্ভূত বলিউডের অভিনেত্রী রানী মুখার্জি। সম্প্রতি রানী জানিয়েছেন, বিয়ের কারণে এমনকি অন্তঃসত্ত্বা হলেও তাঁর অভিনয় পেশায় কোনো ভাটা পড়বে না। অন্তঃসত্ত্বা হওয়ার পরও পরিচালক যত দিন চাইবেন, তত দিন অভিনয় চালিয়ে যাবেন বলেও জানিয়েছেন ৩৬ বছর বয়সী এ তারকা অভিনেত্রী।এ প্রসঙ্গে রানী বলেন, ‘হলিউডে অনেক অভিনয়শিল্পীই অন্তঃসত্ত্বা হওয়ার পরও অভিনয় করেন। অন্তঃসত্ত্বা হওয়ার পরও কোনো পরিচালক চাইলে অবশ্যই আমি কাজ চালিয়ে যাব।’ সম্প্রতি এক খবরে এমনটিই জানিয়েছে ওয়ান ইন্ডিয়া।স্বামী আদিত্যর প্রশংসা করে রানী বলেন, ‘আদি (আদিত্য চোপড়া) স্বামী হিসেবে অনেক বেশি সহযোগিতাপ্রবণ। আমার ধারণা, কোনো কারণে আমি কাজ থেকে পিছিয়ে পড়ি, সেটা সে চায় না। আদিকে বিয়ে করেছি। সে নিজেও একজন চলচ্চিত্র প্রযোজক ও নির্মাতা। তাঁর মন-মানসিকতা অনেক আধুনিক। আমার মনে হয় না, আমি কোন কাজ বেছে নেব কিংবা কী ধরনের চলচ্চিত্রে অভিনয় করব, সেই সিদ্ধান্তে সে হস্তক্ষেপ করবে।’রানী আরও বলেন, ‘অবশ্য আমি ঠিক জানি না, মা হওয়ার পর কী সিদ্ধান্ত নেব। আমি এ-ও জানি না, চলচ্চিত্র জগতে আমার যাত্রা কীভাবে অব্যাহত রাখব। শুধু এটুকু জানি, আমি কাজকে অনেক ভালোবাসি।’রানী হঠাৎ করে অন্তঃসত্ত্বা কিংবা মা হওয়ার পর কি করবেন না করবেন, তা নিয়ে খোলামেলা কথা বলায় গুঞ্জন উঠেছে, তবে কি মা হতে যাওয়ার ইঙ্গিত দিচ্ছেন রানী! এর আগেও রানীর অন্তঃসত্ত্বা হওয়ার গুঞ্জন উঠেছে। এবার সেই গুঞ্জন সত্য হয় কি না, সময়ই তা বলে দেবে।
