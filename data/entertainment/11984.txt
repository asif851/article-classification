
চ্যানেল আইয়ে প্রচার হচ্ছে ফারহানা মিলি অভিনীত ধারাবাহিক নাটক একজন মায়াবতী। এর পাশাপাশি আরও কিছু ধারাবাহিকেও দেখা যাচ্ছে তাঁকে। এই ‘ধারাবাহিক’ ব্যস্ততা নিয়েই কথা হলো তাঁর সঙ্গে—হুছমায়ূন আহমেদের ‘একজন মায়াবতী’ ধারাবাহিকের কেন্দ্রীয় চরিত্রে অভিনয় করেছেন। বাড়তি চাপ মনে হয়নি?সব সময় ইচ্ছে ছিল হুমায়ূন আহমেদ স্যারের নাটকে কাজ করার। কিন্তু তিনি জীবিত থাকা অবস্থায় সে সুযোগ আমার হয়নি। গত বছর হঠাৎ করেই এ প্রস্তাবটি আসে আমার কাছে। শুরুতে খুব ভয়ে ছিলাম। কিন্তু কাজটি করতে গিয়ে ভয় কেটে গেছে। সবার সহযোগিতা নিয়ে কাজটি অনেক ভালো হয়েছে।শেষ পর্যন্ত তাহলে হুমায়ূন আহমেদের ‘মায়াবতী’ হতে পেরেছিলেন?এটা দর্শক ভালো বলতে পারবেন। আমি পুরো আত্মবিশ্বাস নিয়েই অভিনয় করেছি। এ ছাড়া পরিচালক মাজহারুল ইসলামসহ পুরো টিম আমাকে প্রচণ্ড সহযোগিতা করেছেন। আর মাহফুজ আহমেদের সঙ্গে আমার প্রথম কাজ এটা। শুরুতে তাঁকে নিয়েও আমি খুব ভয়ে ছিলাম। কিন্তু তাঁর সঙ্গে কাজ করতে গিয়ে ঠিক উল্টোটা ঘটেছে। উনি মানুষ হিসেবে অসাধারণ।এবার একটু অন্য প্রসঙ্গ। ‘মনপুরা’র পর আপনাকে আর নতুন চলচ্চিত্রে দেখা যায়নি...২০০৯ সালে ছবিটি মুক্তির পর আমি ব্যক্তিগতভাবে বেশ ব্যস্ত হয়ে পড়ি। ২০১১ সালে বিয়ে করি। তারপর থেকে সংসার-সন্তান নিয়ে ব্যস্ত সময় কেটেছে। আর মনপুরার পর দু-তিন বছর কিন্তু ওই অর্থে ভালো সিনেমা নির্মাণ হয়নি। সব মিলিয়ে এ সময়ের মধ্যে অভিনয়ের সঙ্গে আমার একটা বড় ধরনের দূরত্ব সৃষ্টি হয়।তাহলে কি নতুন চলচ্চিত্র আপনাকে দেখা যাবে না?কেন নয়? অবশ্যই আমি চলচ্চিত্রে অভিনয় করতে চাই। কিন্তু আমার তো ওই অর্থে ‘গ্ল্যামার’ নেই। তাই যা করার অভিনয় দিয়ে করতে হবে। এ কারণে অভিনয়ের জায়গা আছে এমন ছবি পেলেই কাজ করব।এখন ব্যস্ততা কী নিয়ে?বেশ কয়েকটি ধারাবাহিকে নিয়মিত কাজ করছি। কয়েকটি ধারাবাহিকের প্রচার হচ্ছে। এ ছাড়া ঈদের নাটকের কিছু কাজ করলাম। সামনে আরও কিছু কাজের ব্যাপারে কথা চলছে।
