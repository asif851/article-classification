
এবারই প্রথম একসঙ্গে চলচ্চিত্রে অভিনয় করছেন জিয়াউল ফারুক অপূর্ব ও জান্নাতুল ফেরদৌসি পিয়া। বেশ কিছুদিন হলো ‘গ্যাংস্টার রিটার্নস’ নামের এ ছবিটির শুটিং শেষ হয়েছে। এরই মধ্যে মুক্তি পেয়েছে ছবিটির ট্রেলার। ‘গ্যাংস্টার রিটার্নস’ পরিচালক আশিকুর রহমান।এর আগে অপূর্ব আরেকটি ছবিতে কাজ করেছিলেন। ছবির পরিচালক ছিলেন মোরশেদুল ইসলাম। শুটিং শেষে ছবির ফিল্ম নষ্ট হয়ে যায়। অপূর্ব বললেন, ‘“গ্যাংস্টার রিটার্নস” হবে আমার প্রথম চলচ্চিত্র। আমি প্রচণ্ড আশাবাদী। খুব ভালো কাজ হয়েছে। ছবিটির নির্মাতা আশিকুর রহমান খুব মেধাবী। তাঁর নির্মাণ-ভাবনাটাই অন্যরকম। ছবিতে আমাদের গল্প বলার ধরনটাও অসাধারণ। সব মিলিয়ে আমি খুব আশাবাদী।’অপূর্বকে রোমান্টিক ইমেজে সবাই দেখেছে। কিন্তু এ ছবিতে আপনার গেটআপ একেবারেই অন্যরকম। এ প্রসঙ্গে অপূর্ব বলেন, ‘আমিও অনেক কথা শুনেছি। বাস্তবজীবনে আমি কখনোই রোমান্টিক ছবি দেখি না। আমি দেখি শুধু অ্যাকশন ও হরর ছবি। তাই আমার ইচ্ছা ছিল বড়পর্দায় অ্যাকশন হিরো হিসেবেই নিজেকে দেখতে। এখন সেই ইচ্ছা পূরণের পথেই এগিয়ে যাচ্ছি।’
পিয়া প্রথম অভিনয় করেন রেদওয়ান রনির ‘চোরাবালি’তে। এখন তিনি অভিনয় করছেন ‘দ্য স্টোরি অব সামারা’ ছবিতে। পিয়া বলেন, ‘“গ্যাংস্টার রিটার্নস” ছবি নিয়ে আমি খুবই রোমাঞ্চিত।’
‘গ্যাংস্টার রিটার্নস’ ছবির নির্মাতা আশিকুর রহমান বলেন, ‘এবারই প্রথম চলচ্চিত্র নির্মাণ করলাম। প্রথম ছবির গল্প তৈরি হয়েছে আন্ডারওয়ার্ল্ডের প্রেক্ষাপট নিয়ে। পারিবারিক অসচ্ছলতার কারণে একটি ছেলে জড়িয়ে পড়ে অপরাধজগতের সঙ্গে। আর এ কারণে তাকে হারাতে হয় আপনজনদের। এই ছেলেটির চরিত্রে অভিনয় করছেন অপূর্ব।’
পরিচালক জানান, এই ছবিতে আরও একজন নায়িকা থাকছেন। এই চরিত্রে অভিনয় করবেন ‘লাক্স-চ্যানেল আই সুপারস্টার’ প্রতিযোগিতার তারকা আরাবী।

