
সিলভার স্ক্রিন অ্যাওয়ার্ডের জন্য মনোনীত হয়েছে মোস্তফা সরয়ার ফারুকীর নতুন সিনেমা ‘পিঁপড়াবিদ্যা’। সিলভার স্ক্রিন অ্যাওয়ার্ড নাইটে অংশ নিতে মোস্তফা সরয়ার ফারুকী, অভিনেতা নূর ইমরান মিঠু এবং প্রযোজক ফরিদুর রেজা সাগর আগামী ১১ ডিসেম্বর সিঙ্গাপুর যাবেন।সিঙ্গাপুর আন্তর্জাতিক চলচ্চিত্র উৎসবে প্রতিবছর এশিয়ার সেরা ১০ বা ১১টি সিনেমাকে সিলভার স্ক্রিন অ্যাওয়ার্ডের জন্য মনোনীত করা হয়। আর উৎসবের সমাপনী দিনে জুরিদের বিবেচনায় সেরা চলচ্চিত্র, সেরা পরিচালক, সেরা অভিনয়শিল্পী ও সেরা চিত্রগ্রাহক বিভাগে পুরস্কার দেওয়া হয়। এবার উৎসবের সমাপনী আসর বসছে ১৩ ডিসেম্বর।এ বছর সিলভার স্ক্রিন অ্যাওয়ার্ডের জন্য মনোনীত ১১টি ছবির মধ্যে কোরিয়া, জাপান, ভারত, তাইওয়ান, ফিলিপাইন, রাশিয়া, মালয়েশিয়া, থাইল্যান্ড, ইন্দোনেশিয়া ও বাংলাদেশের ছবি রয়েছে।মনোনীত ছবিগুলোর মধ্যে ‘পিঁপড়াবিদ্যা’ ছাড়াও উল্লেখযোগ্য হচ্ছে ভারতীয় ছবি ‘কোর্ট’, ফিলিপাইনের ছবি ‘এবাভ দ্য ক্লাউড’, রাশিয়ান ছবি ‘দ্য ওনার্স’ এবং মালয়েশিয়ান ছবি ‘ম্যান হু সেভ দ্য ওয়ার্ল্ড’।
