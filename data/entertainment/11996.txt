
অভিনয়শিল্পী না হলে ক্রিকেটার হতেন ক্যাটরিনা! তা-ও আবার ব্যাটসম্যান। কারণ, ক্যাটরিনা মাঠে নামলে নাকি অন্য খেলোয়াড়দের ব্যাট করার কোনো সুযোগই থাকে না। অভিনয়টা করার পাশাপাশি ক্রিকেটের প্রতিও অসম্ভব টান এই বলিউড সুন্দরীর।
এই সুপ্ত খবরটি দিয়েছেন টাইগার জিন্দা হ্যায় ছবির শিল্পী অঙ্গদ বেদি। অঙ্গদের ভাষায়, অভিনয়ের জন্য নিজের শরীরের দিকেই যে ক্যাটরিনা খেয়াল রাখেন, তা কিন্তু নয়। ক্রিকেট খেলতেও ভালোবাসেন। বিশেষ করে ব্যাটিংয়ে তুখোড় এই নায়িকা।
শুধু তাই নয়, ক্যাটরিনার জীবনযাপনেরও প্রশংসা করেন অঙ্গদ। তিনি বলেন, ‘ক্যাট এতই সুশৃঙ্খল যে মাঝেমধ্যে বিরক্তি লাগে। শুটিংয়ের সময় আমরা একসঙ্গে প্রচুর সময় কাটিয়েছি। ও এত রুটিন মেনে চলে যে ভাবা যায় না!’
ক্যাটরিনা কাইফ নাকি একদম প্রশংসা শুনতে চান না। তিনি চান তাঁর কাজের কঠোর মূল্যায়ন হোক।
সালমান ও ক্যাটরিনার রসায়ন অঙ্গদের কাছে বেশ লাগে। দুজনের ছবি টাইগার জিন্দা হ্যায় জোর কদমে চলছে বিশ্বের বিভিন্ন দেশে। সামনে আসছে অমিতাভ বচ্চন, আমির খান ও ক্যাটরিনা কাইফ অভিনীত বহুল প্রত্যাশিত ছবি থাগস অব হিন্দোস্তান। সূত্র: হিন্দুস্তান টাইমস।
 
