
পাষাণ ছবিটি নিয়ে অনেক জটিলতা হয়েছে। দুই দফায় দুই নায়িকা—পরীমনি ও এমিকে নিয়ে শুটিং করার পরও বাদ দেওয়া হয়েছে দুজনকেই। এবার তৃতীয় নায়িকাকে নিয়ে কাজ শুরু হচ্ছে এই ছবির। পরীমনি ও এমির পর এবার পাষাণ-এ যোগ দিচ্ছেন বিদ্যা সিনহা মিম। গতকাল বৃহস্পতিবার দুপুরে প্রথম আলোর সঙ্গে আলাপে ছবিটিতে নিজের অভিনয় করার ব্যাপারে নিশ্চিত করেছেন মিম।বাবা-মা ও একমাত্র বোন মমিকে নিয়ে মাস খানেকের মতো অস্ট্রেলিয়ায় বেড়াতে গিয়েছিলেন মিম। গতকাল দুপুরে তিনি ঢাকায় ফেরেন। বিমানবন্দর থেকে বাড়ি ফেরার পথে মিম বলেন, ‘আমি অস্ট্রেলিয়া থাকাকালেই পাষাণ ছবিতে অভিনয়ের ব্যাপারে প্রযোজনা প্রতিষ্ঠানের সঙ্গে কথা হয়। এরপর তারা চিত্রনাট্য পাঠায়। চিত্রনাট্য পড়ার পর গল্পটি আমার পছন্দ হলে কথাবার্তা এগোয়।’ছবিতে নিজের চরিত্রটি নিয়ে মিম বলেন, ‘এই ছবিতে আমি সাংবাদিকের চরিত্রে অভিনয় করব। আমার জন্য ব্যাপারটি খুবই চ্যালেঞ্জিং। পরিচিত সাংবাদিকদের কাছ থেকে কিছু টিপসও নিচ্ছি।’২৭ সেপ্টেম্বর সৈকত নাসির পরিচালিত পাষাণ ছবির শুটিংয়ে যোগ দেবেন মিম। এই ছবিতে তাঁর বিপরীতে অভিনয় করবেন কলকাতার অভিনেতা ওম। সহশিল্পী প্রসঙ্গে মিম বলেন, ‘আমি ওমের হিরো ৪২০ ছবিটি দেখেছি। তাঁর অভিনয় ভালো লেগেছে। আশা করছি, আমাদের কাজের অভিজ্ঞতাও দারুণ হবে।’দুই নায়িকা—পরীমনি ও এমিকে নিয়ে এর আগে পাষাণ ছবির শুটিং শুরু করেছিলেন পরিচালক। বিষয়টি মনে করিয়ে দিতেই মিম বলেন, ‘আমি ওসব নিয়ে ভাবতে রাজি নই। আমার কাছে গল্প পছন্দ হয়েছে। মন দিয়ে কাজটি করতে চাই। এর বেশি আর কোনো ভাবনা আমার মধ্যে কাজ করছে না।’মিম সর্বশেষ অংশ নিয়েছেন আমি তোমার হতে চাই ছবির শুটিংয়ে। এই ছবিতে তাঁর বিপরীতে অভিনয় করেছেন বাপ্পী।
