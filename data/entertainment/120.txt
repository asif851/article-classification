
ছোটবেলা থেকেই গান শিখেছেন বরেণ্য অভিনেতা বুলবুল আহমেদের মেয়ে ঐন্দ্রিলা আহমেদ। বাবার অনেক নাটক আর চলচ্চিত্রে গান গেয়েছেন তিনি। গেয়েছেন বিজ্ঞাপনচিত্রের জিঙ্গেল। যে বাবার হাত ধরে একসময় বিভিন্ন সংগীত পরিচালকের সঙ্গে গান গেয়েছিলেন, এবার সেই বাবার কথা মনে করে একটি গান লিখে ফেললেন। তাতে সুর করার পাশাপাশি কণ্ঠও দিয়েছেন। গতকাল শুক্রবার ঢাকার ধানমন্ডির একটি স্টুডিওতে গানটিতে কণ্ঠ দেন ঐন্দ্রিলা।
গানটির শিরোনাম ‘উত্তরসূরি’। সংগীতায়োজন করেছেন রাজন সাহা। ঐন্দ্রিলার সঙ্গে গানটির সুর করেছেন মুরাদ নূর। গানটি বাবা দিবসে প্রকাশ করার কথা ভাবছেন শিল্পী।
ঐন্দ্রিলা বলেন, ‘ছোটবেলা থেকে অনেক প্রতিযোগিতায় গান গেয়েছি। বেশির ভাগ প্রতিযোগিতায় গান গেয়ে প্রথম হয়েছি। প্রখ্যাত সংগীত পরিচালক প্রণব ঘোষ আমাকে চারটি গান দিয়েছিলেন, কিন্তু তাঁর মৃত্যুর পর আর গানগুলো রেকর্ড করা হয়নি।’
ঐন্দ্রিলা আরও বলেন, ‘অনেক গান গাইলেও নিজের লেখা এবং সুর করা গান এবারই প্রথম। আব্বু তো “গরম হাওয়া” ছবিতে সৈয়দ আব্দুল হাদী চাচার সঙ্গে আমাকে দিয়ে গান করিয়েছিলেন। আব্বু তাঁর অনেক নাটকেও আমাকে দিয়ে একক গান করিয়েছেন। আব্বুকে নিয়ে গান লেখা আর গাওয়ার ব্যাপারটি অসাধারণ। হয়তো আব্বু বেঁচে থাকলে বেশি খুশি হতেন। আমি তো আব্বুকে নিয়ে যখন প্রামাণ্যচিত্র বানিয়েছিলাম, তা দেখে খুশিতে কেঁদে ফেলেছিলেন তিনি।’
ঐন্দ্রিলার আব্বা অভিনেতা বুলবুল আহমেদ ২০১০ সালের ১৪ জুলাই মারা যান। ‘উত্তরসূরি’ গানটি নিয়ে ঐন্দ্রিলা বলেন, ‘আব্বুর কারণে আমি আজকের ঐন্দ্রিলা। আমিই তাঁর উত্তরসূরি। অভিনয়টা নিয়মিত করলেও গান করি একান্তই নিজের জন্য। আব্বুকে নিয়ে নিজের অনুভূতির কয়েকটা লাইন ফেসবুকে লিখি। এরপর মুরাদ নূর যোগাযোগ করেন। তখন গানটি তৈরির পরিকল্পনা চূড়ান্ত হয়। পৃথিবীর সব বাবার জন্য আমার এই গান।’
