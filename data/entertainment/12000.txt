
এক ঘণ্টার খণ্ড নাটক কিংবা সপ্তাহের ধারাবাহিক নাটকে নিয়মিত অভিনয় করলেও এবারই প্রথম প্রতিদিন প্রচারিত হবে এমন একটি ধারাবাহিকে অভিনয় করতে যাচ্ছেন শবনম ফারিয়া। এই অভিনেত্রী জানিয়েছেন, তিনি এই ধারাবাহিকটিতে কেবল মায়ের অনুরোধ রাখতেই অভিনয় করছেন।এই ধারাবাহিক নাটকটির প্রধান চরিত্রে অভিনয় করবেন ছোটপর্দার এই অভিনেত্রী। ধারাবাহিকটির নাম ‘তবুও ভালোবাসি’। ধারাবাহিক নাটকটি লিখেছেন কৌশিক চট্টোপাধ্যায় আর পরিচালনা করছেন কলকাতার পরিচালক বিষ্ণু রাভা।প্রতিদিনের ধারাবাহিকে অভিনয়ের আগ্রহ না থাকলেও মায়ের অনুরোধেই কাজটি করতে যাচ্ছেন বলে জানিয়েছেন ফারিয়া। তিনি বলেন, ‘কলকাতার জি-বাংলা চ্যানেলে ‘রাশি’ সিরিয়ালটি (ধারাবাহিক) খুব জনপ্রিয় হয়েছিল। আমার মা নিয়মিত দেখতেন। এই সিরিয়ালটির (ধারাবাহিক) পরিচালক ছিলেন বিষ্ণু। ‘তবুও ভালোবাসি’ সিরিয়ালটিও ওই পরিচালকই পরিচালনা করবেন জানার পর মা আমাকে কাজটি করতে উৎসাহিত করেছেন।’‘তবুও ভালোবাসি’ ধারাবাহিক নাটকটিতে ফারিয়ার চরিত্রে নাম ‘মিলি’। মিলির জীবনের উত্থান-পতন নিয়েই ধারাবাহিকটির গল্প তৈরি হয়েছে।ফারিয়া জানিয়েছেন, এই ধারাবাহিকটি প্রায় হাজার পর্ব তৈরি হওয়ার কথা। ১ জানুয়ারি থেকে ঢাকার লোকেশনে ধারাবাহিক নাটকটির শুটিংয়ে অংশ নেওয়ার কথা আছে তাঁর।
