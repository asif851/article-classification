
পয়লা বৈশাখে দেশজুড়ে তিনটি ছবি মুক্তি পাচ্ছে। ছবি তিনটি হলো ‘একটি সিনেমার গল্প’, ‘হৃদয় ছোঁয়া কথা’ ও ‘বিজলী’। এর মধ্যে প্রথম দুটি ছবি নতুন। আর ‘বিজলী’ ছবিটি গত ৩০ মার্চ একটি প্রেক্ষাগৃহে মুক্তি দেওয়া হয়েছিল। তাই পয়লা বৈশাখে ছবিটি মুক্তি পাচ্ছে পুরোনো ছবি হিসেবে।
প্রযোজক সমিতি থেকে নিয়ম আছে, ঈদ উত্সব ছাড়া প্রতি সপ্তাহে প্রেক্ষাগৃহে দুটো করে নতুন ছবি মুক্তি পাবে। এর বেশি নয়। সেই নিয়মে প্রযোজক ও পরিবেশক সমিতির ছবি মুক্তির নিবন্ধন তালিকায় ১৩ এপ্রিলে মুক্তি প্রতীক্ষিত ছবি হিসেবে একটি সিনেমার গল্প ও হৃদয় ছোঁয়া কথার নাম উল্লেখ আছে। তবে নতুন ছবির পাশাপাশি যদি কোনো প্রেক্ষাগৃহে পুরোনো ছবি চালানো হয়, তাতে কোনো বাধা নেই। তাই কৌশলগতভাবে পয়লা বৈশাখের উপলক্ষকে ধরার জন্য পুরোনো ছবি হিসেবে মুক্তি পাচ্ছে বিজলী।
পয়লা বৈশাখ উৎসবের দিন হওয়ায় এ সপ্তাহে মুক্তি পাওয়া যেকোনো ছবিই ভালো ব্যবসা করার আশা রাখে। দুই ঈদ, স্বাধীনতা দিবস, বিজয় দিবস, ভালোবাসা দিবস, ইংরেজি নববর্ষের মতো বৈশাখের প্রথম সপ্তাহটিকেও সিনেমার ব্যবসার জন্য তাৎপর্যপূর্ণ হিসেবে ধরা হয়। বড় বাজেটের ছবিগুলো এমন বড় উপলক্ষকে ধরেই নির্মাণ করা হয়। আগে থেকে এ দিনগুলো অনেক প্রযোজক-নির্মাতা বরাদ্দ করে রাখেন। তবে বিজলী ছবির এই কৌশল বেশ অভিনব। এ ছবির নায়িকা ও প্রযোজক ববি আগে থেকেই বলে আসছিলেন, তাঁর ছবি মুক্তি পাবে পয়লা বৈশাখে। গতকাল বিষয়টি নিশ্চিত করে এই অভিনেত্রী বলেন, ‘গত ৩০ মার্চ ‘বিজলী’ ছবিটি ঢাকার বাইরের একটি হলে মুক্তি দিয়েছিলাম। ফলে পয়লা বৈশাখে নতুন দুটি ছবির সঙ্গে ‘বিজলী’ মুক্তিতে কোনো নীতিগত বাধা নেই।’ উল্লেখ্য, গত ৩০ মার্চ নীলফামারীর জনতা সিনেমা হলে এই ছবি নতুন সিনেমা হিসেবে মুক্তি পায়।
এদিকে পয়লা বৈশাখে ‘একটি সিনেমার গল্প’ মুক্তির বিষয়টি বেশ আগেই নিশ্চিত করেছেন ছবির পরিচালক চিত্রনায়ক আলমগীর। ৪০টি প্রেক্ষাগৃহে ছবিটি মুক্তি দিতে চান তিনি। আইকন এন্টারটেইনমেন্টের ব্যানারে এরই মধ্যে ছবির বুকিং প্রায় শেষের পথে। আলমগীর বলেন, ‘৩২টি সিনেমা হলে ছবির বুকিং হয়ে গেছে। আশা করছি, পয়লা বৈশাখের আগেই ৪০টি হল পেয়ে যাব।’
‘নির্মম’ ছিল আলমগীর পরিচালিত শেষ ছবি। প্রায় ১৭ বছর পর তিনি ছবি পরিচালনায় ফিরেছেন। তাই শুটিংয়ের শুরু থেকেই ‘একটি সিনেমার গল্প’ নিয়ে দর্শকের আলাদা আগ্রহের বিষয়টি আঁচ করতে পেরেছেন এ নির্মাতা। ছবিতে অভিনয় করেছেন সৈয়দ হাসান ইমাম, আলমগীর, চম্পা, ঋতুপর্ণা, আরিফিন শুভ, সাবেরী আলম, সাদেক বাচ্চু প্রমুখ।
‘বিজলী’ ছবিটি শতাধিক হলে মুক্তি পাবে বলে জানিয়েছেন এর নায়িকা ও প্রযোজক ববি। তাঁর প্রযোজনা প্রতিষ্ঠান ববস্টার থেকে ছবিটির পরিবেশনাও করা হচ্ছে। ববি বলেন, ‘এক শ হলে মুক্তি দেওয়ার ইচ্ছা। আমার নিজের প্রযোজনা প্রতিষ্ঠান থেকেই বুকিংয়ের কাজ চলছে।’
‘বিজলী’কে ববি বাংলাদেশের প্রথম সুপারহিরো সিনেমা বলতে চান। তাঁর কথা, ‘বাংলাদেশে এত বড় বাজেটে এই প্রথম ভিন্ন আঙ্গিকে একটি ছবি হলো। যেহেতু আমার প্রযোজনা প্রতিষ্ঠানের প্রথম ছবি বিজলী। তাই এটি ভালোভাবে তৈরির জন্য কোনো রকমের আপস করিনি।’
‘বিজলী’ ছবিটি পরিচালনা করেছেন ইফতেখার চৌধুরী। এতে অভিনয় করেছেন ববি, ইলিয়াস কাঞ্চন, মিশা সওদাগর, আহমেদ শরীফ, মিজু আহমেদ, ভারতের রণবীর, পার্থ প্রমুখ।
‘হৃদয় ছোঁয়া কথা’ ছবিটির ব্যাপারে জানার জন্য ছবির পরিচালক ও প্রযোজক খোরশেদ আলমের সঙ্গে কয়েকবার যোগাযোগের চেষ্টা করা হলেও তাঁকে পাওয়া যায়নি। অন্য দুটি ছবির প্রচার-প্রচারণা চলছে, কিন্তু এ ছবিটি নিয়ে প্রচারও খুব একটা দেখা যাচ্ছে না।
