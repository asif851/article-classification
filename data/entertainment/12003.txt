
সালমান চিরকালই খোলা খাতার মতো। এমনকি রাতে বেড়াতে যত্রতত্র সাইকেল নিয়ে বেরিয়ে পড়েন তিনি। কখনো গোরেগাঁও ফিল্ম সিটির রাস্তায়, কখনো পানভেলে, আবার কখনো-বা তাঁর বাড়ির কাছে রাস্তায় সাইকেল চালাতে দেখা গেছে তাঁকে। এমনকি সাল্লু ভাইয়ের বান্দ্রার গ্যালাক্সি অ্যাপার্টমেন্টের দরজা সবার জন্য খোলা থাকত। কিন্তু হঠাৎই মত বদলেছেন তিনি। সালমান বিল্ডিংয়ের নিরাপত্তারক্ষীদের কড়া নির্দেশ দিয়েছেন তাঁর এবং পরিবারের সম্মতি ছাড়া যেন গেটের ভেতরে কেউ না ঢোকে। আগে তাঁর বন্ধুবান্ধবেরা যখন-তখন চলে আসতেন দেখা করতে। কিন্তু এখন বলিউডের সুলতান সবাইকে সাফ জানিয়ে দিয়েছেন, তাঁর বাড়িতে আসার আগে অবশ্যই তাঁকে ফোন করতে হবে। যদি তিনি মনে করেন যে তাঁর সঙ্গে দেখা করবেন, তবেই তাঁকে ডাকবেন। নতুবা ডাকবেন না। তাই সবার জন্য আর সাল্লু মিয়ার দরজা খোলা নেই। জানা গেছে, পরিবারের নিরাপত্তার কথা ভেবেই সালমান এই সিদ্ধান্ত নিয়েছেন। কিন্তু এত কিছুর পরও সম্প্রতি এক রাতে বলিউড সুপারস্টারের গ্যালাক্সি অ্যাপার্টমেন্টে সবার নজর এড়িয়ে ঢুকে পড়েন মহম্মদ সিরাজুদ্দিন নামে ২৫ বছরের এক অজ্ঞাত ব্যক্তি। এমনকি সালমানের অ্যাপার্টমেন্টের শৌচাগারও ব্যবহার করেছেন তিনি। সিরাজুদ্দিনকে বিল্ডিংয়ের নিরাপত্তারক্ষীরা বান্দ্রা পুলিশের হাতে তুলে দেন। যত দূর জানা গেছে, অজ্ঞাত ওই ব্যক্তি মানসিকভাবে সুস্থ নন। তাই পুলিশ তাঁকে ছেড়ে দেয়।
