
রাত পোহালেই নতুন সূর্য। মানে নতুন বছর। অন্য সবার মতো আমাদের বিনোদনজগতের তারকারাও ব্যস্ত নতুন বছরের হিসাব-নিকাশে। সঙ্গে প্রস্তুত করছেন নতুন বছরের পরিকল্পনাও। গত বছর নিজ নিজ অঙ্গনের কাজ দিয়ে আলোচনায় আসা পাঁচজন তরুণ তুর্কি জানালেন তাঁদের আগামী বছরের পরিকল্পনা।
২০১৮ মাইলফলক হতে পারেমেহ্‌জাবীন চৌধুরী, অভিনেত্রীছোট পর্দার তারকা মেহ্‌জাবীন চৌধুরীর সুনাম আছে—কাজের আগে চিত্রনাট্য পছন্দ করে তারপর তিনি কাজ করেন। ২০১৭ সালজুড়ে বেশ কিছু নাটকে অভিনয় করে আলোচনায় ছিলেন। তবে গেল ঈদুল আজহায় প্রচারিত বড় ছেলে নামক টেলিছবিতে অভিনয় করে হইচই ফেলে দিয়েছিলেন মেহ্‌জাবীন।২০১৭ সালের সাফল্যকে মাথায় রেখেই তিনি নতুন বছরে পা রাখতে চান। মেহ্‌জাবীন বলেন, ‘অভিনয়ের বাইরে তো কিছু করি না। তাই অভিনয়টাই মন দিয়ে করতে চাই। বরাবরের মতো নতুন বছরেও ভালো চিত্রনাট্য ও পরিচালকের সঙ্গে থাকার চেষ্টা থাকবে। সবকিছু ঠিকঠাক হতে থাকলে অবশ্যই ২০১৮ সালটা আমার জন্য আরেকটি মাইলফলক হতে পারে।’
প্রস্তুতি, আগ্রহ, নিষ্ঠা—এমন মন্ত্রে নতুন বছর বুবলী, অভিনেত্রী২০১৭ সালে বুবলীর অহংকার ও রংবাজ ছবি দুটি মুক্তি পায়। বাণিজ্যিকভাবে ছবি দুটি অতটা সফল না হলেও বছরজুড়ে শাকিবের নায়িকা হিসেবে বড় পর্দায় আলোচনার কেন্দ্রবিন্দুতেই ছিলেন বুবলী। তবে বছর শেষে এসে আরও দুটি ছবিতে শাকিবের বিপরীতে চুক্তিবদ্ধ হয়ে তিনি নতুনভাবে আলোচনায় আসেন। ছবি দুটি হলো চিটাগাইঙ্গা পোয়া, নোয়াখাইল্যা মাইয়া ও সুপার হিরো। নতুন বছরের কাজ নিয়ে বুবলী বলেন, ‘যতই দিন যাচ্ছে নিজের কাজের প্রতি আত্মবিশ্বাস বাড়ছে। পেরিয়ে যাওয়া বছরটিতে নিজেকে এগিয়ে নেওয়ার চেষ্টা করেছি। প্রস্তুতি, আগ্রহ, নিষ্ঠা—এমন মন্ত্রে নতুন বছরটা সাজাতে চাই।’
অ্যানিমেশন মিউজিক ভিডিও বানাবমিনার রহমান, সংগীতশিল্পী২০১৬ সালে কিছু গান প্রকাশ পেয়েছিল মিনারের। গানগুলো নিয়ে ব্যাপক সাড়া পড়ে ২০১৭ সালে। যেমন ‘ঝুম’, ‘দেয়ালে দেয়াল’। তবে এ বছর প্রকাশ পাওয়া ‘কারণে-অকারণে’, ‘তা জানি না’ আছে সেই তালিকায়। সফল একটা বছর পার করার পর তৈরি করেছেন নতুন বছরের পরিকল্পনা। জানালেন, একক গানের মিউজিক ভিডিও তো প্রকাশ পাবেই। তবে উদ্যোগ নিয়েছেন একটি অ্যানিমেশন মিউজিক ভিডিও নির্মাণের। জানালেন এরই মধ্যে কাজও শুরু করেছেন। সবকিছু ঠিক থাকলে আগামী বছরের মাঝামাঝি সময়ে দেখা যাবে এই মিউজিক ভিডিও।
নতুন জিসানকে দর্শকেরা পাবেনতাসকিন আহমেদ, অভিনেতাএক ছবিতেই বাজিমাত! ঢাকা অ্যাটাক ছবিতে জিসান চরিত্রে অভিনয় করে নবাগত তাসকিন আহমেদ দারুণ প্রশংসা কুড়িয়েছেন। ২০১৭ সালে বড় পর্দায় নতুন হিসেবে সব আলোচনাকে ছাড়িয়ে যান তিনি। প্রাপ্তির এই জায়গাকে নতুন বছরে কত দূরে নিয়ে যেতে চান তাসকিন? বড় পর্দায় তাঁর কাজের প্রতি প্রত্যাশা বাড়িয়ে দেওয়ার কথা বলে তাসকিন বলেন, ‘নতুন বছরে নিজেকে আরও ভালোভাবে তুলে ধরার চেষ্টা করব। আমার প্রতি মানুষের যে আস্থা তৈরি হয়েছে, তা পূরণের জন্য বেছে বেছে কাজ করব। সে ক্ষেত্রে চরিত্রের ভিন্নতা দেখে কাজ করব, যাতে নতুন নতুন জিসানকে দর্শকেরা পেতে পারেন।’
নতুন কিছু আসবেঐশী, সংগীতশিল্পীএ বছরজুড়ে নানা ধরনের গান দিয়ে ব্যস্ত সময় পার করেছেন তরুণ সংগীতশিল্পী ঐশী। চলচ্চিত্রের গান, নতুন একক এবং মঞ্চ পরিবেশনা নিয়েই কেটেছে তাঁর বছর। সব মিলিয়ে ব্যস্ততা বলে দেয় নতুন বছরে আরও একটু প্রসারিত হবে তাঁর ক্যারিয়ার। নতুন বছরের পরিকল্পনা নিয়ে ঐশী বললেন, ‘আমি একটু রহস্য রাখতে চাই। তবে নতুন কিছু আসবে এতটুকু বলতে পারি। আমার অ্যালবামের মধ্যে “মায়া” গানটি এ বছর সবাই খুব পছন্দ করেছেন। মঞ্চে উঠলেই গানটির অনুরোধ আসে। ইচ্ছা আছে ওই গানের মতো দারুণ কিছু একক গান গাইব আগামী বছর।’
গ্রন্থনা: হাবিবুল্লাহ সিদ্দিক ও শফিক আল মামুন
