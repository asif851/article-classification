
ছোট পর্দার পরিচিত মুখ অপর্ণা ঘোষ এখন ঈদের নাটকের কাজ নিয়ে ব্যস্ত সময় পার করছেন। ঈদ উপলক্ষে নির্মিত দুটি নাটকের কাজ শেষ হতে না হতেই নতুন আরেকটি নাটকের শুটিং করতে কক্সবাজার গিয়েছেন তিনি।ঈদ উপলক্ষে আহসান কবির লিটনের রচনা ও পারভেজ আমিনের পরিচালনায় ‘ব্ল্যাংকপেজ’ নাটকের কাজ শেষ করেছেন অপর্ণা। নাটকটিতে তাঁর সহ-অভিনেতা কল্যাণ। নাটকটির শুটিং হয়েছে রাজশাহীতে।এ ছাড়া মাবরুর রশিদের পরিচালনায় ‘তোমার আমার গল্প’ নাটকেও অভিনয় করেছেন অপর্ণা। নাটকটিতে তিনি অপূর্বর বিপরীতে কাজ করেছেন। ‘তোমার আমার গল্প’ নাটকের কাহিনিতে দেখা যাবে, অপর্ণা ক্যানসার আক্রান্ত। এ কারণে তিনি কারও সঙ্গে মিশতে চান না। এ অবস্থা দেখে তাঁর মা একজনের সঙ্গে চুক্তি করেন তাঁর মেয়ের বন্ধু হওয়ার জন্য। চুক্তিবদ্ধ ছেলেটি রাজি হন বন্ধুত্ব করার জন্য। কিন্তু একটা সময়ে তাঁদের দুজনের মধ্যে প্রেমের সম্পর্ক গড়ে ওঠে।অপর্ণা অভিনীত নাটকগুলোর গল্প ও চরিত্রে বৈচিত্র্য রয়েছে বলেই জানিয়েছেন জনপ্রিয় এ অভিনেত্রী। এ প্রসঙ্গে তাঁর ভাষ্য, ‘এখন পর্যন্ত আমি অনেক ধরনের চরিত্রে অভিনয় করার সুযোগ পেয়েছি। এখনও পাচ্ছি। সব চরিত্রে সমান গুরুত্ব দিয়ে কাজ করে যাওয়ার সুযোগ পাওয়াটা একজন অভিনেত্রীর জন্য সত্যিই অনেক বড় পাওয়া। এ জন্য আমি নিজেকে খুব ভাগ্যবান মনে করি।’
