
কিক ছবিতে সালমান খানের সঙ্গে জুটি বেঁধে অভিনয় করেছেন শ্রীলঙ্কান বংশোদ্ভূত বলিউডের অভিনেত্রী জ্যাকুলিন ফার্নান্দেজ। এবার শোনা যাচ্ছে, সালমানের সাবেক প্রেমিকা সংগীতা বিজলানীর চরিত্রে অভিনয় করতে যাচ্ছেন সাবেক এই মিস শ্রীলঙ্কা। ব্যাটে-বলে মিলে গেলে ক্রিকেটার মোহাম্মদ আজহারউদ্দিনের জীবনীভিত্তিক চলচ্চিত্রে তাঁর সাবেক স্ত্রী সংগীতার চরিত্রে দেখা যেতে পারে জ্যাকুলিনকে।আজহারউদ্দিনের জীবনীভিত্তিক চলচ্চিত্রে কেন্দ্রীয় চরিত্রে অভিনয় করবেন এমরান হাশমি। আর আজহারউদ্দিনের প্রথম স্ত্রী নওরীনের ভূমিকায় দেখা যাবে প্রাচী দেশাইকে। আজহারউদ্দিনের দ্বিতীয় স্ত্রী সংগীতার চরিত্রে অভিনয়ের জন্য কারিনা কাপুর খানকে প্রস্তাব দেওয়া হলেও প্রস্তাবটি তিনি ফিরিয়ে দেন। আজহারউদ্দিনের জীবনীভিত্তিক চলচ্চিত্র বাদ দিয়ে উড়তা পাঞ্জাব ছবিকে বেছে নেন কারিনা। সম্প্রতি এক খবরে এ তথ্য জানিয়েছে জিনিউজ।কারিনা প্রস্তাব ফিরিয়ে দেওয়ার পর জ্যাকুলিনকে ছবিটিতে নেওয়ার পরিকল্পনা করেন এর নির্মাতারা। অবশ্য ছবিটিতে জ্যাকুলিন অভিনয় করবেন কি না, সে বিষয়ে এখন পর্যন্ত আনুষ্ঠানিকভাবে কিছু জানানো হয়নি। জ্যাকুলিনও বিষয়টি নিশ্চিত করেননি।
