
ই-মেইলটা পাঠিয়েছেন নির্মাতা অনিমেষ আইচ। মুঠোফোনে আগেই জানিয়েছিলেন, আজ সন্ধ্যায় তাঁর সদ্য নির্মিত স্বল্পদৈর্ঘ্য চলচ্চিত্রের উদ্বোধনী প্রদর্শনী। কিন্তু অনিমেষের নির্মাণে চমকে ওঠার আগেই চমকাতে হলো আমন্ত্রণপত্র দেখে। পাঠানো ই-মেইলটা ডাউনলোড দিতেই খুলে গেল একটা ফেসবুক পেজ। যে পেজের নাম ‘বরষা’। সেই পেজে লাইক দিতে গেলে ধন্দ কাটে। এটা আসলে ‘বরষা’ চলচ্চিত্রের ফেসবুক পেজের স্ক্রিন শট। যেখানে বরষার উদ্বোধনী প্রদর্শনীর আমন্ত্রণ জানিয়ে বিস্তারিত তুলে ধরা হয়েছে। সঙ্গে প্রযোজনা প্রতিষ্ঠান ‘কিনবোকই.কম’-এর পক্ষ থেকে শুভেচ্ছা।
নির্মাতা জানিয়েছেন, আজ সন্ধ্যায় ‘বরষা’র উদ্বোধনী প্রদর্শনী। রাজধানীর একটি রেস্তোরাঁয় সন্ধ্যায় করা হয়েছে সে আয়োজন। স্বল্পদৈর্ঘ্য চলচ্চিত্রে অভিনয় করেছেন ভাবনা ও তাহসান। গত মাসের শেষ দিকে ময়মনসিংহ শহরে বেশ কয়েক দিন ধরে চলেছে চলচ্চিত্রটির শুটিং। অভিনেত্রী ভাবনা জানিয়েছেন, ভালোবাসা দিবসের দিনই অনলাইনে মুক্তি পাবে চলচ্চিত্রটি।
