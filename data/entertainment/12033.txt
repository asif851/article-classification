
আইনজীবীর মাধ্যমে সম্প্রতি ইস্যু করা শাফিন আহমেদের আইনি নোটিশ নিয়ে মোটেও ভাবছেন না মাইলসের বর্তমান সদস্যরা। বরং তাঁরা বরাবরের মতোই শ্রোতাদের কাছে দেওয়া কমিটমেন্টকে পুঁজি করে পথ চলার ব্যাপারে বেশ দৃঢ় ও আত্মপ্রত্যয়ী। আজ মঙ্গলবার সকালে প্রথম আলোর সঙ্গে আলাপে এমনটাই জানান মাইলসের অন্যতম সদস্য হামিন আহমেদ।
মাস দু-এক ধরেই মাইলস নিয়ে নানা কথা শোনা যাচ্ছে। কেউ বলছেন, জনপ্রিয় ব্যান্ড মাইলস ভেঙে গেছে, কেউ বলছেন মাইলস থেকে বের হয়ে গেছেন শাফিন আহমেদ, আবার কারও মতে দলের অন্য সদস্যদের সঙ্গে মতবিরোধের কারণে কনসার্টে দেখা যাচ্ছে না শাফিন আহমেদকে। এ নিয়ে শাফিন প্রথম আলোকে জানিয়েছেন, ব্যান্ডের সদস্যদের মধ্যে কিছু সমস্যা আছে। এসব সমস্যার পুরোপুরি সমাধান না হওয়া পর্যন্ত তিনি মাইলসের কোনো শোতে অংশ নেবেন না।
হামিন আহমেদ শুধু মাইলসে শাফিন আহমেদের সহকর্মী নন, তিনি সম্পর্কে তাঁর বড় ভাই। শাফিন আহমেদের আইনি নোটিশ পাঠানো এবং মাইলস নিয়ে বিভিন্ন বক্তব্য প্রসঙ্গে হামিন বললেন, ‘মাইলস আর তার বর্তমান সদস্যদের নিয়ে ইদানীং শাফিন যা বলছে, তাতে সে নিজেকেই নিজে ছোট করছে। তাকে নিয়ে আমরা যা কিছুই বলি না কেন, সবকিছু কিন্তু নিজেদের গায়ের ওপর আসবে। সে তো আমাদের সঙ্গেই এত দিন ছিল, তাই আমরা তাকে নিয়ে কিছু বলতে চাই না।’
শাফিন আহমেদের কি মাইলসে ফেরার সম্ভাবনা আছে? হামিন বলেন, ‘সে যেসব কর্মকাণ্ড করছে, তাতে কেউই তাঁর সঙ্গে কাজ করার ব্যাপারে আগ্রহী নন। শাফিনের উচিত হবে নিজের সম্মান এবং মাইলস ব্যান্ডের মর্যাদার কথা ভেবে চুপ থাকা। সে যে ভক্তদের কাছে হালকা হয়ে যাচ্ছে, সেটা তার পোস্ট করা আইনি নোটিশের নিচে ভক্তদের মন্তব্য দেখেই বোঝা যায়।’
মাইলস নিয়ে আপনাদের ভাবনা কী? হামিন আহমেদ বলেন, ‘মাইলস সব সময় তাদের ভক্ত ও শ্রোতাদের কাছে দায়বদ্ধ। আমরা সেভাবে পথ চলার পরিকল্পনা করছি। শ্রোতাদের সন্তুষ্টির জন্য কাজ করব। মাইলস ব্যক্তিগত কারও সম্পত্তি নয়, একটা গানের দল হয় সমমনা কয়েকজনকে ঘিরে। এই দল থেকে নিজের ইচ্ছায় সে নিজেকে সরিয়ে রেখেছে। কারও জন্য মাইলসের কার্যক্রম থামেনি। সে যেহেতু নিজের ইচ্ছায় সরে গেছে, তাকে এসে এর ব্যাখ্যা দিতে হবে। মাইলসের ঐতিহ্য আছে। আমাদের আত্মসম্মান আছে, তাই আমরা খারাপ নিদর্শন নিয়ে চলতে চাই না।’
