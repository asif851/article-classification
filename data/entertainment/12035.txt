
 
পরিণীতি নন, আনিস বাজমীর আগামী ছবির নায়িকা হতে চলেছেন কৃতি। কিছুদিন ধরে গুজব ছিল, বাজমীর পরবর্তী ছবিতে বলিউড তারকা জন আব্রাহামের সঙ্গে জুটি বাঁধবেন পরিণীতি চোপড়া। সূত্রের খবর অনুযায়ী, চলচ্চিত্র নির্মাতা বাজমী নাকি কখনোই তাঁর ছবির জন্য পরিণীতির কথা ভাবেননি। তাই ‘ইশকজাদে’ খ্যাত অভিনেত্রীকে তাঁর আগামী ছবির জন্য প্রস্তাব দেওয়ার প্রশ্নই ওঠে না।
জানা গেছে, জনের নায়িকা হিসেবে বাজমী শুরু থেকেই ভেবে রেখেছিলেন কৃতি শ্যাননের নাম। আগামী ছবির জন্য তাঁর প্রথম পছন্দ ছিল ‘রাবতা’ খ্যাত অভিনেত্রী। চলচ্চিত্র নির্মাতা তাঁর ছবির ব্যাপারে কৃতির সঙ্গে কথাও বলেছেন। বলিউড সুন্দরীর নাকি ছবিটির চিত্রনাট্য মনে ধরেছে। এখন এটাও শোনা যাচ্ছে, জন আব্রাহাম বাজমীর আগামী ছবির নায়ক না-ও হতে পারেন। অবশ্য জনের পক্ষ থেকে এ ধরনের কোনো খবর পাওয়া যায়নি।
আনিস বাজমীর ‘মুবারাকা’ ছবিটি ২৮ জুলাই মুক্তি পেতে চলেছে। তাঁর পরিচালিত এই ছবিতে চাচা-ভাতিজা অনিল-অর্জুন কাপুরকে প্রথম একসঙ্গে কোনো সিনেমায় দেখা যাবে। ছবিটিতে আছেন ইলেনা ডি’ক্রুজ ও আথিয়া শেঠি। এটি মুক্তির পরই পরিচালক আনিস বাজমী তাঁর নাম ঠিক না হওয়া ছবির কাজ শুরু করবেন। রোমান্টিক-কমেডিনির্ভর এই ছবির শুটিং অক্টোবর থেকে শুরু হবে বলে জানা গেছে। জন ও কৃতির আগামী ছবিটি প্রযোজনা করবে টি-সিরিজ এবং ক্রিআরজ এন্টারটেইনমেন্ট।
 
