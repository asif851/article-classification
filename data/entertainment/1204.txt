
বিষয়টা খানিক গোলমেলেই বটে। ‘ডন’ ছবির দুই সিক্যুয়েলেই মারপিট থেকে রোমান্স সবখানেই ‘ডন’ শাহরুখের পাশে ছিলেন প্রিয়াঙ্কা চোপড়া। কিন্তু বলিউডের বাতাসে নতুন যে খবরটি ভাসছে; তাতে মনে হচ্ছে এবার প্রিয়াঙ্কাকে হটিয়ে ‘ডন ৩’ ছবিতে শাহরুখের পাশে থাকবেন ক্যাটরিনা কাইফ। যদিও ক্যাটরিনার এ ছবিতে থাকার বিষয়টি এখনো চূড়ান্ত হয়নি। তবে বলিউড টিনসেলের ভেতরের একটি সূত্র জানিয়েছে ডন নির্মাতারা এবারে প্রিয়াঙ্কার বদলে নতুন মুখ চাইছেন। এবং যেহেতু এ ছবিতে নানা অ্যাকশন দৃশ্য থাকবে এ কারণেও তাঁরা ভাবছেন ক্যাটরিনা কাইফের কথাই। যদি ক্যাটরিনার সঙ্গে চুক্তি করা সম্ভব হয় সে ক্ষেত্রে এবার আর প্রিয়াঙ্কা নন ক্যাটরিনাই সঙ্গী হবেন ডন শাহরুখের। আর ডনের সঙ্গী হিসেবে ক্যাটরিনাকেই নাকি তাঁদের বেশি পছন্দ। এ বিষয়ে ক্যাটরিনা এবং ‘ডন’ প্রযোজক রিতেশ সিধওয়ানির সঙ্গে যোগাযোগ করেও তাঁদের পাওয়া যায়নি, কিন্তু পরে এক টুইট বার্তায় নাকি রিতেশ জানিয়েছেন ডনের পাত্র-পাত্রী পরিবর্তনের কোনো ইচ্ছাই আপাতত তাঁদের নেই। আর এ মুহূর্তে চিত্রনাট্য নিয়েই কাজ করছেন তাঁরা— জানিয়েছে মুম্বাইয়ের একটি সংবাদমাধ্যম।কিন্তু নাম প্রকাশ না করার শর্তে ‘ডন ৩’ ছবির নির্মাণের সঙ্গে যুক্ত একজন সম্প্রতি জানিয়েছেন, হ্যাঁ। বিষয়টা সত্যি। ক্যাটরিনার সঙ্গে কথাবার্তা চলছে। কিন্তু নির্মাতারা এখন বিষয়টি গোপনই রাখতে চাইছেন। তিনি আরও জানিয়েছেন, এই মুহূর্তে প্রিয়াঙ্কার শিডিউল পাওয়া কঠিন। আর এ ছবির জন্য তিনি যে সময় দিতে পারবেন সেটাও নিশ্চিত নয়। কাজেই ডনে শাহরুখের সঙ্গে এবার ক্যাটরিনাই থাকার সম্ভাবনা বেশি। ডন ৩ এর চিত্রনাট্যও নাকি ক্যাটরিনার কথা মাথায় রেখেই সাজানো হচ্ছে— জানিয়েছে ওই সূত্রটি।‘ডন: দ্য চেজ বিগিনস অ্যাগেইন’ নামে ‘ডন’ ছবির প্রথম সিক্যুয়েলটি মুক্তি পেয়েছিল ২০০৬ সালে। এ ছবি মুক্তি পাওয়ার পর শাহরুখ ও প্রিয়াঙ্কাকে জড়িয়ে অনেক গুজব রটেছিল। পরবর্তীতে এ দুজন আবারও জুটি বেঁধেছিলেন ‘ডন ২’ ছবিতে। ২০১১ সালের ২৫ ডিসেম্বর ‘ডন ২’ মুক্তি পাওয়ার পর এই জুটির প্রেম নিয়ে সরগরম হয়ে উঠেছিল বলিউডের বিভিন্ন সংবাদমাধ্যম। আর এবার এ ছবির নতুন সিক্যুয়াল শুরু হওয়ার আগেই ডনের সঙ্গে জড়ানো হচ্ছে ক্যাটরিনাকে। অবশ্য গুজব তো রটতেই পারে; ডন বলে কথা। মিড-ডে। টাইমস অব ইন্ডিয়া।
