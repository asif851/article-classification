
‘রেপুটেশন ট্যুর’ নিয়ে বেশ ব্যস্ত সময় পার করছেন টেলর সুইফট। ৮ মে যুক্তরাষ্ট্রের অ্যারিজোনা দিয়ে শুরু হচ্ছে এই সফর। সুইফট এ উপলক্ষে প্রতিদিনই ইনস্টাগ্রামে ট্যুর নিয়ে নতুন সব তথ্য দিয়ে যাচ্ছেন ভক্তদের। গতকাল রোববার এই শিল্পী জানালেন, তাঁর সফর এরই মধ্যে গড়েছে এক নতুন ইতিহাস। সেটি হলো দর্শকসংখ্যার দিক থেকে সুইফটের রেপুটেশন ট্যুরের প্রথম কনসার্টটি ছাড়িয়ে গেছে সবাইকে।
বিলবোর্ডের দেওয়া তথ্যমতে, অ্যারিজোনার ইউনিভার্সিটি অব ফোনিক্স স্টেডিয়ামে অনুষ্ঠেয় প্রথম রেপুটেশন ট্যুরে কনসার্টে অংশ নিতে যাচ্ছেন বিপুল দর্শক। ধারণা করা হচ্ছে, ওয়ান ডিরেকশন ব্যান্ডকেও ছাড়িয়ে যাবেন সুইফট। ২০১৪ সালে ওয়ান ডিরেকশনের একটি কনসার্টে জড়ো হয়েছিলেন ৫৬ হাজার ৫২৪ জন দর্শক। এ পর্যন্ত পাওয়া খবর অনুযায়ী, এর চেয়ে বেশি দর্শক এরই মধ্যে সুইফটের কনসার্টের টিকিট কেটেছেন। তবে বিষয়টি এখনই স্পষ্ট করতে চান না অ্যারিজোনা স্পোর্টস অ্যান্ড ট্যুরিজমের প্রেসিডেন্ট ও সিইও টম স্যাডলার। তিনি জানান, রেপুটেশন ট্যুরের এখনো ৮ দিন বাকি। প্রচুর দর্শক অংশ নেবে নিশ্চিত। তবে নির্দিষ্ট করে এখনই সব বলা যাবে না।
রেপুটেশন ট্যুরের শুরুতে অ্যারিজোনায় নিজের পুরোনো অ্যালবামের ১০টি গান গাইবেন টেলর সুইফট। অ্যারিজোনার পর সরাসরি ক্যালিফোর্নিয়ার কলারা, সিয়াটল, শিকাগো, ফিলাডেলফিয়াসহ আরও বেশ কিছু স্থানে যাবেন টেলর। তাঁর এই সফর চলবে ৬ অক্টোবর পর্যন্ত। টেক্সাসে গিয়ে শেষ হবে এই লম্বা সফর। সূত্র: পপসুগার।
