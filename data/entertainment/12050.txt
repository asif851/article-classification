
টুইট করেছিলেন মাধুরী। চমৎকার কী যেন হতে চলেছে। মাস ঘুরতেই জানা গেল, যুক্তরাষ্ট্রের টিভিতে দেখা যাবে তাঁকে। তবে সশরীরে নয়, তাঁর চরিত্রে অভিনয় করবেন অন্য কেউ। বলিউডের একসময়ের রোমান্টিক নায়িকা মাধুরী দীক্ষিতের জীবনী নিয়ে মার্কিন মুলুকে নির্মিত হতে যাচ্ছে কমেডি টিভি সিরিজ।
সাবেক এই বিশ্বসুন্দরীর জীবনীভিত্তিক টিভি অনুষ্ঠানের প্রযোজক আরেক বিশ্বসুন্দরী প্রিয়াঙ্কা চোপড়া। বলিউড দাপিয়ে হলিউডের সিনেমা, মিউজিক ভিডিও, টেলিভিশন সিরিজে অভিনয়ের পর তিনি এলেন প্রযোজনায়। মার্কিন টিভি চ্যানেল এবিসির জন্য কমেডি সিরিজে তাঁর সহপ্রযোজক থাকবেন মাধুরীর স্বামী শ্রীরাম নেনে, মার্ক গর্ডন কোম্পানির (এমজিসি) মার্ক গর্ডন ও নিক পেপার। তাঁরাই প্রযোজনা করছিলেন প্রিয়াঙ্কা অভিনীত কোয়ান্টিকো সিরিজটি। এমজিসির সঙ্গে সহপ্রযোজনা করবে এবিসি স্টুডিওস। এটি হবে প্রিয়াঙ্কার প্রযোজনা প্রতিষ্ঠান পারপেল পেবল পিকচার্সের প্রথম হলিউড প্রযোজনা।
সিরিজটি লিখবেন শ্রী রাও, যদিও সেটির নাম ঠিক হয়নি এখনো। এমনকি ঠিক হয়নি কে অভিনয় করবেন মাধুরীর ভূমিকায়। এসব জানার জন্য আরও কয়েকটি দিন অপেক্ষা করতে হবে।
সূত্র: বলিউড লাইফ
