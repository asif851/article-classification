
ডিজিটাল ফরম্যাটে নির্মিত ছবির প্রতি অনীহা প্রকাশ করেছেন বাংলা চলচ্চিত্রের জনপ্রিয় অভিনয়শিল্পী ববিতা। আর এ কারণে কিছুদিন আগে একসঙ্গে পাঁচটি ছবির কাজ ছেড়ে দিয়েছেন তিনি। আজ রোববার সকালে প্রথম আলোর সঙ্গে আলাপকালে তিনি বলেন, ‘ঘটনা সত্যি। মাঝে আমি ডিজিটাল ফরম্যাটের পাঁচটি ছবিতে চুক্তিবদ্ধ হয়েও সেগুলোর কাজ ছেড়ে দিয়েছি। ছবিগুলোর সাইনিং মানিও সবাইকে ফেরত দিয়ে দিয়েছি।’ডিজিটাল ফরম্যাটে নির্মিত চার-পাঁচটি ছবিতে কাজ করেছেন ববিতা। এর পরও কেন এই প্রযুক্তিতে নির্মিত ছবির প্রতি অনীহা—জানতে চাইলে ববিতা বলেন, ‘ডিজিটাল ফরম্যাটে ছবি নির্মাণের হিড়িক শুরু হওয়ার পর আমি নিজেও না বুঝে চার-পাঁচটি কাজ করেছি। কোনোটির অভিজ্ঞতা আমার জন্য সুখকর ছিল না। হয়তো ওই সব নির্মাতা তাঁদের কাজ দিয়ে আমাকে মুগ্ধ করতে পারেননি। ১৩ বছর বয়স থেকে, বলতে পারেন পুতুল খেলার বয়সে আমি চলচ্চিত্রে অভিনয় শুরু করি। সে সময় আমাদের কাজের ধরন ছিল একেবারেই অন্য রকম। এখন সেই চিত্র একেবারে ভিন্ন। সত্যি কথা বলতে, ডিজিটাল ফরম্যাটে নির্মিত ছবিতে অভিনয় করে আমি কোনো আনন্দ পাইনি। এসব ছবিকে আমার না মনে হয় নাটক, না টেলিফিল্ম, না সিনেমা। কোন নামে যে এসব ছবিকে সংজ্ঞায়িত করব, তাও ভেবে পাই না। এটাও বলা যেতে পারে, ডিজিটাল ছবির সঙ্গে আমি নিজেকে মানিয়ে নিতে পারছি না।’বিশ্বের বিভিন্ন দেশের নির্মাতারাই কিন্তু এখন ডিজিটাল ফরম্যাটে ছবি নির্মাণ করছেন। বাংলাদেশেও বেশ কিছুদিন ধরেই এই প্রযুক্তিতে ছবি নির্মিত হচ্ছে। এ ধরনের ছবি নিয়ে কেন এত অনীহা—এমন প্রশ্নে ববিতা বলেন, ‘তা ঠিক আছে। কিন্তু আমাদের দেশে ডিজিটাল ফরম্যাটে নির্মিত ছবিগুলো এখনো পরিপূর্ণভাবে ছবি হয়ে ওঠেনি। এর জন্য দরকার নির্মাতাদের প্রয়োজনীয় প্রশিক্ষণ। একটা প্রযুক্তি এসেছে, তাই বলে বুঝে না বুঝে কাজ করব তা তো হয় না।’
