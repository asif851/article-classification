
রানি পদ্মাবতী দেখতে কেমন? লাল রঙের পোশাক আর ভারী গয়না পরা রানির একটি ছবি টুইটারে পোস্ট করেছিলেন রানি চরিত্রের দীপিকা পাড়ুকোন। বিষণ্ন, বিমর্ষ একটি মুখ। অথচ বর্ণাঢ্য। এই চরিত্রে অভিনয় করতে গিয়ে আবেগাক্রান্ত হয়ে উঠেছিলেন এই বলিউড অভিনেত্রী। অনেকের শঙ্কা, চরিত্রে প্রবেশ করতে গিয়ে বিষণ্নতা ফিরে আসবে না তো?দীর্ঘদিন বিষণ্নতায় ভুগেছেন দীপিকা। বহু কষ্টে সেই মানসিক অবস্থা থেকে বেরিয়ে আসতে হয়েছে তাঁকে। বিভিন্ন সময় সাক্ষাৎকারে বলেছিলেন, তাঁর বিষণ্নতা ফিরে আসার ভয় রয়েছে। সম্প্রতি শেষ হয়েছে তাঁর নতুন ছবি পদ্মাবতী। এর মূল চরিত্রে অভিনয় করেছেন তিনি। একটি সূত্র জানিয়েছে, ছবিতে কাজ করার সময় দীপিকা ইঙ্গিত দিয়েছিলেন, এমন কিছু করতে চান না যাতে তাঁর পুরোনো মানসিক অবস্থা ফিরে আসে।নয়াদিল্লির এক সম্মেলনে দীপিকা বলেছেন, ‘বলতে পারব না যে আমি পুরোপুরি সুস্থ হয়ে গেছি। সব সময় একটা ভয় কাজ করে যে কখন সেটা আবার ফিরে আসে। কেননা, এটা আমার জন্য খুব খারাপ একটা অভিজ্ঞতা ছিল।’ দিল্লির ওই সম্মেলনে দীপিকা এও বলেছেন, ‘এসব কারণে হয়তো আমার হাত থেকে কিছু কাজ ছুটে যেতে পারে। লোকে হয়তো ভাবতে পারে, আমি বিষণ্নতায় ভুগছি, কাজ করতে পারব না। কিন্তু তাতে কিছু যায় আসে না। নিজের পছন্দমতো চরিত্র ও ছবি করার সুযোগ আমার আছে।’পদ্মাবতী ছবিতে দীপিকার স্বামী রাওয়াল রতন সিংয়ের চরিত্রে অভিনয় করেছেন শহীদ কাপুর, খিলজির চরিত্রে রণবীর সিং। আগামী ১ ডিসেম্বর ভারতের বড় পর্দাগুলোতে দেখা যাবে তাঁদের। সূত্র: টাইমস অব ইন্ডিয়া, এনডিটিভি।
