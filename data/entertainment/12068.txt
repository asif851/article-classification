
তাঁদের চেনেন আপনি। আপনি তারকাদের সম্পর্কে জানেনও, কিন্তু ঠিক কতটা জানেন? আপনার প্রিয় তারকা সম্পর্কে জেনে নিন কিছু অজানা তথ্য নামের মধ্যেও থাকে অনেক বৈচিত্র্য। সংগীতশিল্পী হূদয় খানের আসল নাম মাকসুদুল ইসলাম হলেও স্কুলজীবনের বন্ধুদের অনেকেই তাঁকে চেনেন ‘ম্যাক্স’ নামে। জনপ্রিয় এ শিল্পীর বাবা স্বনামধন্য সংগীত পরিচালক রিপন খান। মাত্র ছয় থেকে সাত বছর বয়সেই হূদয় খানের সংগীতের সঙ্গে জড়িয়ে পড়া। পরিবারে দাদা ও বাবার সংগীতপ্রীতি প্রভাব ফেলেছে এতে। তবে সবচেয়ে বড় ভূমিকা রেখেছে বাসার দারুণ সাংস্কৃতিক পরিবেশ। ছোটবেলায় তিনি খেলনা হিসেবে ব্যবহার করেছেন গিটার, হারমোনিয়াম, তবলাসহ বাসার সব বাদ্যযন্ত্রকে। হূদয় খান যদি একজন সফল সংগীতশিল্পী না হতেন, তাহলে তাঁকে হয়তো দেখা যেত কোনো বোয়িং ৭০৭-এর একজন সুদক্ষ পাইলট হিসেবে। সংগীতের সঙ্গে জড়িয়ে পড়ার পর হূদয় খানের জীবনের লক্ষ্যে আমূল পরিবর্তন আসে। পাইলট নয়, এবার তিনি হতে চান একজন বড় মাপের সংগীত পরিচালক। এ শিল্পীর প্রথম রিলিজ হওয়া অ্যালবামে তাঁর নিজের কোনো গানই থাকার কথা ছিল না। নিজের কাছের কিছু মানুষের গাওয়া গান দিয়েই তিনি প্রথম অ্যালবামটি করতে চেয়েছিলেন; থাকতে চেয়েছিলেন অ্যালবামের পেছনে শুধু একজন সংগীত পরিচালক হয়ে। গ্রন্থনা: আবদুল ওয়াজেদ
 
