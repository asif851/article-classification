
সালমান খানের ‘সুলতান’ ও শাহরুখ খানের ‘রইস’—বলিউডের এই দুটি ছবিই মুক্তি দেওয়ার কথা ছিল এবার ঈদে। তবে ঈদে সালমান খানের ছবি মানেই নিশ্চিত হিট। আর তা ছাড়া ‘ভাইজান’-এর নতুন ছবি ‘সুলতান’ নিয়ে দর্শক ও সমালোচকদের আগ্রহেরও কোনো কমতি নেই। এ নিয়ে আলোচনার আড়ালে যেন খানিকটা হারিয়েই যাচ্ছিল শাহরুখের ‘রইস’। তাই ছবি মুক্তির দিন পিছিয়ে নেওয়ার কথা ভাবছিলেন ছবির প্রযোজকেরা। কিন্তু ছবি মুক্তির জন্য জুতসই কোনো দিনই নাকি খুঁজে পাওয়া যাচ্ছিল না। অবশেষে সামনের বছর ছবিটি বড় পর্দায় আনার বিষয়ে সিদ্ধান্ত নিয়েছেন তাঁরা।গেল বছর সঞ্জয় লীলা বনশালীর ‘বাজিরাও মাস্তানি’ ছবিটির সঙ্গে ‘দিলওয়ালে’র মুক্তি দিয়ে শেষে পস্তাতেই হয়েছিল শাহরুখকে। ন্যাড়া তো আর বারবার বেলতলায় যেতে চাইবেন না। তাই এবারে আর কোনো ঝুঁকি নয়। ‘সুলতান’ সালমানের কাছে হারতে চান না ‘রইস’ শাহরুখ। আর তাই তো মুক্তির দিন পিছিয়ে নেওয়া হয়েছে ২০১৭ সালের জানুয়ারিতে। এতে করে পাক্কা ছয় মাস পিছিয়ে গেল শাহরুখের নতুন এই ছবির মুক্তি।শাহরুখ অভিনীত ‘রইস’ ছবিটি যৌথভাবে প্রযোজনা করেছেন রিতেশ সিধওয়ানি, ফারহান আখতার ও গৌরী খান। এনডিটিভি।
