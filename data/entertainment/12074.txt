
অভিনেতা বিক্রম চট্টোপাধ্যায় আজ বুধবার আবার এক দফা জিজ্ঞাসাবাদের জন্য টালিগঞ্জ থানায় হাজির হন। বয়ানে অসংগতির কারণেই তাঁকে আবার ডেকে পাঠায় পুলিশ।
এর আগে মঙ্গলবার গভীর রাত পর্যন্ত টালিগঞ্জ থানায় জেরা করা হয় বিক্রমকে। মডেল সোনিকা চৌহানের মৃত্যুর তদন্তের জন্য ওই দিনই চার সদস্যের বিশেষ দল গঠন করে পুলিশ।হাসপাতাল থেকে ছাড়া পাওয়ার পর বিক্রমকে সাত দিনের মধ্যে থানায় হাজিরা দিতে বলা হয়েছিল।মঙ্গলবার রাত পৌনে ১০টা নাগাদ টালিগঞ্জ থানায় পৌঁছান তিনি। এরপর রাত প্রায় সোয়া একটা পর্যন্ত চলে জিজ্ঞাসাবাদ। আজ পশ্চিমবঙ্গের অন্যতম প্রধান দৈনিক আনন্দবাজার পত্রিকায় প্রকাশিত খবর থেকে জানা যায়, পুলিশের জেরার মুখে বিক্রম স্বীকার করে নেন যে দুর্ঘটনার রাতে তিনি মদ্যপান করেছিলেন। তবে একই সঙ্গে তাঁর দাবি, তিনি মোটেই বেসামাল ছিলেন না। গাড়ি চালানোর মতো অবস্থায় ছিলেন। এর আগে অবশ্য মদ্যপানের বিষয়টি অস্বীকার করেছিলেন বিক্রম। পুলিশের কাছে হাজির হওয়ার কয়েক দিন আগেই সংবাদ সম্মেলন ডাকেন বিক্রম। সেখানে তিনি দাবি করেন, দুর্ঘটনার রাতে তিনি মদ্যপান করেননি। এরপর সোশ্যাল মিডিয়ায় দুর্ঘটনার রাতের পার্টিতে উপস্থিত অনেকেই দাবি করেন, তাঁরা ওই দিন বিক্রমকে মদ্যপান করতে দেখেছেন। পার্টিতে উপস্থিত অভিনেতা অনিন্দ্য চট্টোপাধ্যায়ও থানায় জানিয়েছেন, সে রাতে বিক্রম মদ্যপান করেছিলেন।পুলিশ জানতে চায়, গাড়ির কি ব্রেক ফেল করেছিল? বিক্রম বলেন, না, সম্ভবত ট্রাম লাইনে চাকা পিছলে গিয়েছিল। আর গাড়ির গতিবেগ ছিল ঘণ্টায় ৬০-৭০ কিলোমিটার।তবে বিক্রমের জবাবে সন্তুষ্ট হতে পারেনি পুলিশ। দুর্ঘটনার পর গাড়িটি যেভাবে ক্ষতিগ্রস্ত হয়েছিল, তাতে পুলিশের অনুমান, গাড়ির গতি অনেকটা বেশি ছিল। তদন্তকারীরা বলেছেন, তাঁরা বিক্রমের গাড়ির ইলেকট্রনিকস ডেটা রেকর্ডার বা ইডিআরের তথ্য খতিয়ে দেখবেন। এয়ারব্যাগ কেন খোলেনি তা নিয়ে গাড়ির নির্মাতা সংস্থার সঙ্গেও কথা বলছেন তদন্তকারীরা। মঙ্গলবার গাড়ির এয়ারব্যাগ বাজেয়াপ্ত করে তা ফরেনসিক পরীক্ষার জন্য পাঠানো হয়েছে।
আরও পড়ুন..বিক্রম কি সেদিন মদ্যপ ছিলেন?
