
প্রযোজক ও সিনেমা হল মালিক সমিতির সভাপতি ইফতেখার উদ্দিন নওশাদ বলেছেন, আগামী ঈদে যৌথ প্রযোজনার ছবি ‘নবাব’ ও ‘বস ২’ মুক্তির ব্যবস্থা না হলে দেশের সব সিনেমা হল বন্ধ করে দেওয়া ছাড়া কোনো উপায় থাকবে না।গতকাল রোববার সন্ধ্যায় রাজধানীর একটি রেস্তোরাঁয় প্রদর্শক সমিতি এবং বুকিং এজেন্ট সমিতির যৌথভাবে আয়োজিত এক সংবাদ সম্মেলনে কথাগুলো বলছিলেন তিনি।যৌথ প্রযোজনার ছবির প্রিভিউ কমিটি জানিয়েছে, ‘নবাব’ ও ‘বস ২’ ছবি দুটি যৌথ প্রযোজনার সঠিক নিয়ম মেনে তৈরি হয়নি। সে জন্য এ দুটি ছবিকে ছাড়পত্র দেওয়া হয়নি। এরই পরিপ্রেক্ষিতে আয়োজন করা হয় সংবাদ সম্মেলনটি।নওশাদ আরও বলেন, ঈদে ‘নবাব’ ও ‘বস ২’ ছবি দুটির মুক্তি নিশ্চিত জেনেই প্রচুর অর্থ বিনিয়োগ করেছেন হল মালিকেরা। এখন যদি ছবি দুটি মুক্তি না পায়, তাহলে বড় রকমের ক্ষতির সম্মুখীন হবেন তাঁরা। এমনিতেই বছরের পর বছর ধরে হল চালাতে লোকসানে জর্জরিত তাঁরা। প্রতিবছর ঈদে কিছুটা ব্যবসা করে সেটা পুষিয়ে নেওয়ার চেষ্টা করা হয়। এখন ছবি দুটি মুক্তির ঠিক আগে শুরু হয়েছে ‘ষড়যন্ত্র’। তিনি বলেন, ‘সিনেমা তো আগেই ধ্বংস করা হয়েছে, এবার হল ধ্বংসের পাঁয়তারা চলছে। আমাদের দেয়ালে পিঠ ঠেকে গেছে।’ছবি দুটির প্রযোজক আবদুল আজিজ বলেন, ‘“নবাব” ও ‘বস ২’ মুক্তি দিতে না পারলে আমার ১২টি হলই ঈদে বন্ধ রাখব।’ ‘নবাব’ ছবির নায়ক শাকিব খান বলেন, ‘স্বাধীনতার পর থেকেই যৌথ প্রযোজনার ছবি হয়ে আসছে। সেই সময় ভালো ব্যবসাও করেছে সেসব ছবি। অনেক দিন পর আবার যৌথ প্রযোজনার ছবির সুদিন ফিরেছে। ভালো ছবি তৈরি হচ্ছে। দুই দেশের শিল্পীরা সেগুলোতে কাজ করছেন। কিন্তু একটি মহল যৌথ প্রযোজনার ছবি বন্ধের জন্য উঠেপড়ে লেগেছেন। তবে তাঁরা সফল হবেন না।’অনুষ্ঠানে একাধিক হল মালিক, বুকিং এজেন্ট ছাড়াও উপস্থিত ছিলেন ফেরদৌস, অমিত হাসান, আরিফিন শুভ, রোশান, নাদের চৌধুরী, শিবা সানু, পিয়া বিপাশা, জলি, মিষ্টি জান্নাত, বিপাশা কবির প্রমুখ।
