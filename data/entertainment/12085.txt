
প্রেমিককে চমকে দিতে এসে নিজেই চমকে গেছেন টেইলর সুইফট। কোচেলা মিউজিক ফেস্টিভ্যালে অংশ নেওয়ার কথা ছিল না তাঁর। তবু এসেছিলেন প্রেমিক ক্যালভিন হ্যারিসকে উৎসাহ দিতে। কিন্তু সুইফট আবিষ্কার করেন, হ্যারিস অপ্রত্যাশিতভাবে মঞ্চে রিয়ান্নার সঙ্গে গাইছেন! দেখে সুইফটের কি ঈর্ষা হয়নি? যাহ্, তা কী করে হয়! হ্যারিসকে তো এমন দিব্যি তিনি দেননি যে, গাইলে একাই গাইতে হবে, দ্বৈত গাইলে শুধু তাঁর সঙ্গেই। দর্শক আসন থেকে সুইফট নিজে হ্যারিস আর রিয়ান্নার যুগলবন্দীর পুরোটা ভিডিও করেছেন। এরপর এর একটা অংশ পোস্ট করেছেন ইনস্টাগ্রামে। ভিডিওর ক্যাপশনে লিখেছেন, ‘এই মুহূর্তটা কখনো ভুলব না!’ ক্যাপশন দেখে বিভ্রান্ত হতে পারেন। হয়েছেও অনেকে। মনে করেছেন, সুইফটের বুকে বুঝি ঈর্ষার আগুন জ্বলছে। কিন্তু ভিডিওটা দেখলেই বোঝা যায়, গানটা তিনিও উপভোগ করেছেন নেচে-গেয়ে। তবে সাংবাদিকের লেখা তো আর থেমে থাকবে না। আর সুইফট নিজেও যেন তাতে রসদ জোগালেন এমন ক্যাপশন লিখে! রিয়ান্না অবশ্য আরও অনেকের বুক জ্বলুনির কারণ হয়েছেন সেই উৎসবেই। পরে অস্কারজয়ী লিওনার্দো ডি’ক্যাপ্রিওর সঙ্গে চুটিয়ে ঘুরে বেড়িয়ে। সূত্র: ফিমেল ফার্স্ট।
