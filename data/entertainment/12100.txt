
বাংলাদেশের ব্যান্ড সংগীতের পথিকৃৎ আজম খানের পঞ্চম মৃত্যুবার্ষিকী ছিল রোববার। এদিন সন্ধ্যায় স্মরণ করা হলো কিংবদন্তি এই পপসম্রাটকে। শিল্পকলা একাডেমির জাতীয় নাট্যশালার সেমিনার কক্ষে পপগুরুকে শ্রদ্ধা জানান ব্যান্ডসংগীত-সংশ্লিষ্ট শিল্পীরা। স্মৃতিচারণা ও আলোচনায় সাজানো এ অনুষ্ঠানের আয়োজন করে বাংলাদেশ মিউজিক্যাল ব্যান্ডস অ্যাসোসিয়েশন (বামবা)। অনুষ্ঠানে প্রধান অতিথি ছিলেন আজম খানের সহোদর সুরস্রষ্টা আলম খান। বিশেষ অতিথি ছিলেন কবি আসাদ চৌধুরী ও গণসংগীত শিল্পী ফকির আলমগীর। পিতৃস্মৃতিচারণা করেন আজম খানের মেয়ে ইমা খান। এ ছাড়া স্মৃতিচারণা ও আলোচনায় অংশ নেন বামবার সদস্যরা। ২০১১ সালের ৫ জুন সকালে রাজধানী ঢাকায় সম্মিলিত সামরিক হাসপাতালে চিকিৎসাধীন অবস্থায় শেষনিশ্বাস ত্যাগ করেন আজম খান।
