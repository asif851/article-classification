
বছরখানেক আগে যখন লন্ডনে মিমকে নিয়ে ছবিটির শুটিং শুরু হয়েছিল, তখন এ ছবির নাম ছিল— ‘গুড মর্নিং লন্ডন’। ছবির শুটিং শেষ। সম্পাদনাসহ অন্যান্য আনুষঙ্গিক কাজও সম্পন্ন হয়েছে। এ ছবি এখন মুক্তির অপেক্ষায়। দিন কয়েকের মধ্যেই সেন্সর ছাড়পত্রের জন্য জমা দেওয়া হবে ছবিটি। ঠিক এর আগে প্রযোজনা প্রতিষ্ঠান এবং পরিচালকের মনে হয়েছে, এ ছবির নাম পরিবর্তন করতে হবে। কারণ, ছবির পুরো গল্পটাই নাকি মিমকে ঘিরে। তাই নায়িকার কথা ভেবে প্রযোজনা প্রতিষ্ঠান ইমপ্রেস টেলিফিল্মের এমন সিদ্ধান্ত।‘গুড মর্নিং লন্ডন’ নাম বদলে এখন হয়েছে ‘আকাশে বাতাসে রটিয়ে দিলাম’। ছবির নাম পরিবর্তনের খবরটা আজ বুধবার দুপুরে প্রথম আলোকে জানিয়েছেন ইমপ্রেস টেলিফিল্ম চ্যানেল আইয়ের বিপণন বিভাগের প্রধান ইবনে হাসান খান।ইবনে হাসান খান বলেন, ‘শুরুতে আমরা যে চিন্তা থেকে এ ছবির নাম “গুড মর্নিং লন্ডন” রেখেছিলাম; তা থেকে আমাদের নানা কারণেই সরে আসতে হয়েছে। পরিচালকসহ আমরা সবাই মিলে বসে এই সিদ্ধান্ত নিয়েছি।’ইবনে হাসান খান আরও বলেন, ‘পুরো ছবির গল্পই মিমকে কেন্দ্র করে। মিম আমাদের চ্যানেল আইয়ের মেয়ে, রিয়ালিটি শো লাক্স-চ্যানেল আই সুপারস্টার প্রতিযোগিতার মাধ্যমেই দেশের মানুষ তাঁকে চিনেছে। সে এখন খুব ভালো কাজ করছে। তা ছাড়া, ছবিতে “আকাশে বাতাসে রটিয়ে দিলাম” শিরোনামের অসাধারণ একটা গানও আছে। তাই সবকিছু ভেবে মনে হয়েছে, নতুন নামটিই একদম মানানসই।’‘আকাশে বাতাসে রটিয়ে দিলাম’ ছবির পরিচালক অভিনেত্রী তানিয়া আহমেদ। এটি তাঁর পরিচালিত প্রথম চলচ্চিত্র। ছবিটিতে মিমের বিপরীতে অভিনয় করেছেন ফেয়ার অ্যান্ড হ্যান্ডসাম প্রথম আসরের চ্যাম্পিয়ন ইরফান সাজ্জাদ।
