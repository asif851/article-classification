
শাহরুখ খানের জন্য বিষয়টি একেবারে নতুন কিছু না হলেও এবারের টাইমস সেলেবেক্স তালিকা শীর্ষে প্রথমবারের মতো নিজের জায়গা করে নিয়েছেন বলিউডের নতুন প্রজন্মের জনপ্রিয় তারকা অভিনেত্রী শ্রদ্ধা কাপুর।শাহরুখ খান তাঁর ‘ফ্যান’ ও ‘রাইস’ ছবির পাশাপাশি দুটি নতুন পণ্যের ব্র্যান্ড এনডোর্সমেন্টের কারণে এপ্রিলজুড়েই গণমাধ্যমে আলোচনায় ছিলেন। আর এ কারণেই এ বছরের এপ্রিলের টাইমস সেলেবেক্স শীর্ষে শাহরুখ ফিরে এসেছেন।এদিকে শ্রদ্ধা কাপুর তাঁর ‘বাঘি’ ছবিটির কল্যাণে গণমাধ্যমে রীতিমতো ঝড় তুলেছেন। এ ছাড়া শ্রদ্ধা তাঁর ঝুলিতে ভরেছেন চারটি পণ্যের ব্র্যান্ড এনডোর্সমেন্ট। পাশাপাশি ‘রক অন ২’ ছবির কল্যাণেও মাসজুড়েই গণমাধ্যমে আলোচনায় ছিলেন এই উদীয়মান তারকা অভিনেত্রী।২০১২ সালের সেপ্টেম্বর মাসে শুরু হওয়া টাইমসের এই মাসভিত্তিক তারকা জরিপ এরই মধ্যে বলিউডের সবচেয়ে গ্রহণযোগ্য জরিপ হিসেবে বিবেচিত হয়েছে। টাইমস সেলেবেক্সের তারকা জরিপে বেশ কয়েকভাবেই তথ্য সংগ্রহ করা হয়। এই জরিপে পরিমাপক বিভিন্ন বিষয়ের (প্যারামিটার) মধ্যে যেমন রয়েছে ছবির বক্স অফিস সাফল্য, তেমনি টিভি, অনলাইনে ছবি ও তারকার প্রচার, ব্র্যান্ড পণ্যের দূতিয়ালি, তারকাদের জনপ্রিয়তা, সামাজিক যোগাযোগমাধ্যমগুলোতে তাঁদের অংশগ্রহণ ও ভক্ত বা অনুসারীর সংখ্যা ইত্যাদি। এমন অনেক বিষয়ে প্রাপ্ত নম্বরের যোগফলের ওপর ভিত্তি করেই এ জরিপের চূড়ান্ত তালিকা তৈরি হয়।এবারের টাইমস সেলেবেক্স তালিকায় যাঁরা উল্লেখযোগ্য উন্নতি করেছেন, তাঁদের মধ্যে রয়েছেন অভিনেত্রী আনুশকা শর্মা। তিনি সালমান খানের সঙ্গে ‘সুলতান’ ছবিতে অভিনয় করার সুবাদে তালিকার ৭ নম্বর অবস্থান থেকে উঠে এসেছেন তৃতীয় অবস্থানে।এ ছাড়া অভিনেত্রী সানি লিওন ‘ওয়ান নাইট স্ট্যান্ড’ ছবির সুবাদে ১৮তম অবস্থান থেকে এগিয়ে এসেছেন চতুর্থ অবস্থানে। আর নার্গিস ফাখরি ইমরান হাশমির সঙ্গে ‘আজহার’ ছবিতে অভিনয়ের সুবাদে পাঁচ ধাপ এগিয়ে ২০তম অবস্থান থেকে দখল করেছেন ১৫তম স্থান। টাইমস অব ইন্ডিয়া।
