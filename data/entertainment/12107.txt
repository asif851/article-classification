
‘লাভগুরু’র সঙ্গে প্রেম করছেন চিত্রনায়িকা পরীমনি। গতকাল শনিবার ঈদের দিন ‘লাভগুরু’কে সঙ্গে নিয়ে ঘুরে বেড়িয়েছেন। এফএম রেডিওর শ্রোতাদের কাছে খুব জনপ্রিয় এই ‘লাভগুরু’র নাম তামিম হাসান। প্রায় বছর খানেক ধরে তাঁরা প্রেম করছেন গোপনে। গত ১২ জুলাই তাঁদের প্রেমের বিষয়টি সামনে চলে আসে।
আজ রোববার সকালে জানা গেল, ঈদের দিন দুপুরে পরীমনির বাসায় আসেন তামিম হাসান। প্রথমে তাঁরা যান বাংলাদেশ চলচ্চিত্র উন্নয়ন করপোরেশনে (বিএফডিসি)। এখানে এডিটিং মাঠে সহশিল্পীদের জন্য দুটি গরু কোরবানি দিয়েছেন পরীমনি। বিএফডিসিতে নিজে দাঁড়িয়ে থেকে মাংস কাটা এবং সহশিল্পীদের মাঝে মাংস বণ্টন তদারকি করেন। বিকেলে তাঁরা গাড়ি নিয়ে ঘুরে বেড়িয়েছেন বনানীর বিভিন্ন রাস্তায়। ফাঁকা রাস্তায় এই বেড়ানো দারুণ উপভোগ করেছেন দুজনই। সন্ধ্যায় যান রাজধানীর কাকরাইলে, জোনাকী সিনেমা হলে। সেখানে দর্শকদের সঙ্গে তাঁরা দেখেছেন ‘সোনাবন্ধু’ ছবিটি। এ সময় তাঁদের সঙ্গে আরও ছিলেন ছবির অন্য শিল্পী ও কলাকুশলীরা। গতকাল দুপুরে বিএফডিসিতে প্রথম আলোকে পরীমনি বলেন, রাতে তিনি যাবেন পিরোজপুরে ভান্ডারিয়াতে, নানাবাড়ি। কিন্তু তখন যেতে পারেননি। নানাবাড়ি যাচ্ছেন আজ রোববার দুপুরে।
