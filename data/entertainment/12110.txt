
ঢাকা থিয়েটারের নাটক ‘বিনোদিনী’র ১২০তম মঞ্চায়ন হলো গতকাল শুক্রবার। সন্ধ্যা সাতটায় শিল্পকলা একাডেমির পরীক্ষণ থিয়েটার হলে মঞ্চস্থ হলো নাটকটি।
এটি ঢাকা থিয়েটারের ৩১ তম প্রযোজনা। নাটকে একক অভিনয় করেছেন শিমুল ইউসুফ। আধুনিক বাংলা মঞ্চনাটকের প্রথম অভিনেত্রী বিনোদিনী দাসীর জীবনের ওপর নির্মিত হয়েছে ‘বিনোদিনী’ নাটকটি।১৮৭৪ সালে বিনোদিনীর বয়স এগারো বা বারো। তখনই মঞ্চে প্রথম অভিনয় করেন গ্রেট ন্যাশনাল থিয়েটারের ‘শত্রুসংহার’ নাটকে। সেখানে তিনি ছিলেন দ্রৌপদীর সখী। ১৮৮৬ সাল পর্যন্ত গ্রেট ন্যাশনাল, বেঙ্গল, ন্যাশনাল ও স্টার থিয়েটারের সেই সময়ের প্রায় সবগুলো নাটকের প্রধান নারী চরিত্রে অভিনয় করেছিলেন বিনোদিনী। অল্প সময়ের মধ্যে চারদিকে তাঁর নাম ছড়িয়ে পড়ে। সমগ্র জীবনে এই নারী ৮০টি নাটকের ৯০টিরও বেশি চরিত্রে অভিনয় করেছেন।বিনোদিনী দাসীর জীবনকে নাট্যরূপ দিয়েছেন নাট্যকার ও লোক-গবেষক সাইমন জাকারিয়া, নির্দেশনা নাসির উদ্দীন ইউসুফের।
