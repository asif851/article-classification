

নিজের জন্মদিনে বাংলাদেশি চলচ্চিত্রের জনপ্রিয় নায়ক শাকিব খান আজ বুধবার বন্দরনগরী চট্টগ্রামে ‘সুপারহিরো’ ছবির শুটিং করছিলেন। বুধবার জন্মদিন উপলক্ষে সবার সামনে নতুন এক পরিচয়ে আসবেন—এমন ঘোষণা আগেই দিয়ে রেখেছিলেন তিনি। সেই অনুযায়ী প্রস্তুত ছিল রাজধানীর গুলশানের পাঁচতারকা হোটেলের বলরুমও। বিকেলে চট্টগ্রাম থেকে হেলিকপ্টারে ঢাকায় এসে আরেকটি নতুন ঘোষণাও দিলেন তিনি। জানালেন, এখন থেকে নিয়মিত ছবি প্রযোজনার কাজটিও করবেন।
‘সুপারহিরো’ ছবির কাজে বুধবার চট্টগ্রামের পারকি সমুদ্রসৈকতে ব্যস্ত ছিলেন শাকিব খান। ইমপ্রেস এভিয়েশনের হেলিকপ্টারে চড়ে বিকেল পাঁচটায় ঢাকায় নামেন তিনি। সন্ধ্যা সাড়ে ছয়টায় ঢাকার পাঁচতারকা হোটেলে এসেই শাকিব খান তাঁর অফিশিয়াল ইউটিউব প্ল্যাটফর্ম ‘শাকিব খান অফিশিয়াল’ ঘোষণা দেন। বঙ্গবিডি প্ল্যাটফর্ম থেকে শাকিবের এ অফিশিয়াল ইউটিউব প্ল্যাটফর্মটি চালু করা হয়েছে।
শাকিব খানের অফিশিয়াল চ্যানেলে এখন থেকে তাঁর অভিনীত চলচ্চিত্রগুলোর ভিডিও আর অডিও গান, ট্রেলার, প্রমো, বিহাইন্ড দ্য সিনসহ চলচ্চিত্রের বিভিন্ন প্রচারমূলক ভিডিও-অডিও ক্লিপ নিয়মিত প্রকাশ করা হবে।

শাকিব খান তাঁর ইউটিউব প্ল্যাটফর্ম চালুর পাশাপাশি ঘোষণা দেন নিয়মিত ছবি প্রযোজনারও। বলেন, ‘বড় বাজেটে এখন থেকে নিয়মিত সিনেমা প্রযোজনা করব। সেসব ছবিতে আমি অভিনয় করব। বাংলাদেশ ও ভারত—দুই দেশের যৌথ প্রয়াসে ছবিগুলো নির্মিত হবে। শুধু তা-ই নয়, নতুন যারা কাজ করতে চায়, তারাও সুযোগ পাবে।’
শাকিব খান আরও বলেন, ‘নতুন যারা ছবি বানাবে আমার প্রযোজনা প্রতিষ্ঠান থেকে, তাদের দিয়ে ছবি নির্মাণ করব। পুরোনো অনেক গুণী নির্মাতা আছেন, যাঁরা ঠিকমতো পৃষ্ঠপোষকতা পাচ্ছেন না বলে ছবি নির্মাণ করতে পারছেন না, তাঁদের নিয়ে ছবি বানাতে চাই। বাংলাদেশের শিল্পী, টেকনিশিয়ান ও ভারতের শিল্পী টেকনিশিয়ান সবার সম্মিলিত প্রয়াসে কাজের পরিবেশ সৃষ্টি করতে চাই।’
শাকিব খান এখন বাংলাদেশের পাশাপাশি ভারতের কলকাতায়ও সমানতালে ছবির কাজ করে চলছেন। যাঁরা দেশে ও দেশের বাইরে ভালো কাজ করার চেষ্টা করছেন, তাঁদের বাধা না দিয়ে সহযোগিতা করার পরামর্শ দিয়েছেন।
বুধবার শাকিব খানের জন্মদিন সামাজিক যোগাযোগমাধ্যমে তাঁকে শুভেচ্ছায় ভাসিয়েছেন ভক্ত ও শুভাকাঙ্ক্ষীরা। ব্যস্ততার ফাঁকে চলচ্চিত্রের সহকর্মীরাও শাকিবকে জন্মদিনের শুভেচ্ছা জানাতে ভোলেননি। নিজের জন্মদিনের সন্ধ্যায় সহকর্মী ও ভক্তদের স্মরণ করতে ভোলেননি এ বাংলাদেশি চলচ্চিত্রের জনপ্রিয় নায়ক। ‘রাত ১২টার পর থেকেই ভালোবাসা পাচ্ছি। এত এত ভালোবাসা পেয়েছি, এত দোয়া। আমি শাকিব খান হওয়ার পেছনে এদেরই অবদান সবচেয়ে বেশি। আমি তাদের সবার কাছে কৃতজ্ঞ। ভালোবাসার কাছে আমি ঋণী।’
শাকিবের অফিশিয়াল ইউটিউব প্ল্যাটফর্ম ও নিয়মিত ছবি প্রযোজনার ঘোষণা অনুষ্ঠানে অন্যদের মধ্যে আরও উপস্থিত ছিলেন জাজ মাল্টিমিডিয়ার কর্ণধার আবদুল আজিজ, প্রযোজক কামাল কিবরিয়া লিপু, মোহাম্মদ ইকবাল ছাড়াও বঙ্গবিডির কর্মকর্তারা।
 
