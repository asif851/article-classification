
তারকাদের সঙ্গে তাঁদের ভক্ত-শুভাকাঙ্ক্ষীদের একটা সম্পর্ক তো থাকেই। সেই সম্পর্কের জোরেই সম্প্রতি সংগীতশিল্পী তাহসানের সঙ্গে এক ‘ডিনার’ বা নৈশভোজে অংশ নিয়েছিলেন ২০ জন সৌভাগ্যবান। গত ১১ অক্টোবর রাতে রাজধানীর গুলশানের একটি জাপানি রেস্তোরাঁয় তাহসানের সঙ্গে এক ডিনারে আড্ডা দেন এই ২০ জন। এ নৈশভোজে তাহসানের ভক্ত ও শুভাকাঙ্ক্ষীরা তাঁকে অভিনয় দেখানোর পাশাপাশি গানও শুনিয়েছেন।তবে তাহসান-ভক্তদের জন্য এ সুযোগটি করে দিয়েছে জাপানের পোশাকের ব্র্যান্ড ‘ইউনিক্লো’-এর বাংলাদেশে সামাজিক ব্যবসায় প্রতিষ্ঠান গ্রামীণ ইউনিক্লো। প্রতিষ্ঠানটি বেশ কিছুদিন আগে তাহসানের সৌজন্যে ভক্তদের জন্য বিশেষ ডিজাইনের টি-শার্ট এনেছিল। সেই টি-শার্ট কিনে ভক্ত-ক্রেতারা পেয়েছিলেন তাহসানের সঙ্গে ডিনারের সুযোগসংবলিত বিশেষ লটারির কুপন। আর এই কুপন থেকে লটারির মাধ্যমে নির্বাচিত হয়েছিলেন ২০ জন। তাহসানের সঙ্গে ডিনার আর আড্ডায় যোগ দিয়েছিলেন সৌভাগ্যবান বিজয়ী সেই ২০ জন।ভক্তদের সঙ্গে সময় কাটানোর অভিজ্ঞতা জানাতে তাহসান বলেন, ‘ওরা আসার সময় আমার জন্য উপহার এনেছিলেন। এ ছাড়া, আমাকে নিয়ে লেখা কবিতা শুনিয়েছেন একজন। দুজন আবার গান গেয়েছেন। শুধু তাই নয়, ভক্তদের অভিনয়ও দেখেছি। আমার কাছে বিষয়টা অনেক আনন্দদায়ক মনে হয়েছে। সব সময় তো আমিই বিনোদন দেওয়ার চেষ্টা করি। এবারে ভক্তরা আমাকে আনন্দ দিলেন।’
রেস্তোরাঁয় খাওয়ার অভিজ্ঞতা জানিয়ে বললেন, ‘আমার মনে হয়, খাওয়ার অভিজ্ঞতাটাও বেশ নতুন ছিল। কারণ, জাপানি রীতিতে মেঝেতে বসে খাওয়ার অভিজ্ঞতা আজকাল অনেকেরই নেই। এ ছাড়া, জাপানি খাবারের স্বাদ— এটাও একটা চমক ছিল সবার জন্য।’গ্রামীণ ইউনিক্লো-এর ব্যবস্থাপনা পরিচালক জনাব নাজমুল জানিয়েছেন, তাহসান গ্রামীণ ইউনিক্লো-এর একজন সেলিব্রেটি পার্টনার। ভবিষ্যতেও তাহসানের সঙ্গে দেখা করার বিভিন্ন সুযোগ দেবেন তাঁরা।
