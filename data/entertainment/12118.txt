
সঞ্জয় লীলা বনশালির ছবি মানে কাজ শুরুর আগে আলোচনা। নানা রকমের তথ্য দিয়ে সংবাদমাধ্যমের রসদ জোগান বলিউডের আলোচিত এ পরিচালক। তাঁর শুরু করা নতুন ছবি ‘পদ্মাবতী’ নিয়েও ইতিমধ্যে তেমন আলোচনা শুরু হয়ে গেছে। এ খবর নিশ্চয় পেয়েছেন এ ছবিতে শীর্ষ চরিত্রগুলোতে থাকছেন দীপিকা পাড়ুকোন, রণবীর সিং ও শহিদ কাপুর। ইতিহাসনির্ভর এ ছবিতে সংগত কারণেই থাকছে যুদ্ধের দৃশ্যও। জানা গেছে, ‘পদ্মাবতী’র একটি যুদ্ধের দৃশ্য বলিউডের অন্যতম ব্যয়বহুল যুদ্ধের দৃশ্য হতে যাচ্ছে। দৃশ্যটি ধারণ করতে বাজেট ধরা হয়েছে ১২ কোটি টাকা। পরিচালকের এক ঘনিষ্ঠ সূত্রের দাবি, ‘বাহুবলী’তে যে ধরনের প্রযুক্তি ব্যবহার করা হয়েছিল যুদ্ধের দৃশ্য ধারণ করতে, সেরকম ভয়াবহ দৃশ্য থাকছে না ‘পদ্মাবতী’তে। কাটা অঙ্গপ্রত্যঙ্গ এবং রক্তের দাগ দেখানো হবে না ‘পদ্মাবতী’র যুদ্ধের দৃশ্যে। ১৫ জন তারকার অংশগ্রহণ দেখানো হবে ভিন্ন প্রযুক্তিতে, অন্য রকমের উপস্থাপনায়। আরও জানা গেছে, যুদ্ধের এই অংশ ধারণ করার আগে প্রতিটি আলাদা আলাদা দৃশ্য ছবিতে এঁকে নিয়েছেন পরিচালক। দৃশ্যগুলো বাস্তবসম্মত করতে সব চেষ্টাই তিনি করছেন। ইন্ডিয়ান স্ক্রিন
