
বছরখানেক পর সংগীতশিল্পী পড়শীর একটি গানের ভিডিও আসছে। ‘রাস্তা’ নামের গানটি ধ্রুব মিউজিক স্টেশনের ইউটিউব চ্যানেলে ২৬ এপ্রিল অবমুক্ত হতে যাচ্ছে। এটি লিখেছেন রবিউল ইসলাম, সুর ও সংগীত করেছেন জুয়েল মোর্শেদ। ভিডিওটি পরিচালনা করেছেন শাহরিয়ার পলক। গতকাল পড়শীর সঙ্গে কথা হয় তাঁর গানটি নিয়ে।
‘রাস্তা’ গানটি কবে গেয়েছিলেন? প্রায় এক বছর আগে। ধ্রুব মিউজিক স্টেশনের উদ্বোধনের সময় বেশ কয়েকজন শিল্পীর গান প্রকাশিত হয়েছিল। তার মধ্যে এই গানটিও ছিল।
এক বছর পর কেন নতুন করে গানটি ইউটিউবে আসছে? গানটির ভিডিওর কাজ সম্প্রতিই করা হয়েছে। তাই নতুন করে ইউটিউবে অবমুক্ত করছে প্রযোজনা প্রতিষ্ঠানটি।
মাঝে প্রায় এক বছর বিরতি কেন? এ সময়টা দেখেশুনে কাজ করেছি। দেশের বাইরে ও ভেতরে নতুন কিছু অডিও, ভিডিও গান নিয়ে পরিকল্পনা করেছি। নিজেকে প্রস্তুত করার জন্য সময় নিয়েছি। আমার কাছে মনে হয়, বছরে ১০টি গানের চেয়ে একটি গান আলাদা করে করা ভালো।
এখন কী কাজ করছেন? এখন নিজের তিনটি একক গান নিয়ে কাজ করছি। পাশাপাশি সিনেমায় প্লেব্যাক করছি। এরই মধ্যে ক্লোজআপ ওয়ানের রাজীব আর আমি একটি ছবিতে গান করলাম।
গানের বাইরে কীভাবে সময় কাটে? গান আর পড়াশোনা নিয়ে আমার সময় কাটে। তবে মাঝেমধ্যে অবসর পেলে বাসায় গল্পের বই পড়ি, ছবি আঁকি।
লাইভ নাকি প্লেব্যাক-কোন মাধ্যমে গাইতে বেশি স্বচ্ছন্দ বোধ করেন? দুটি আলাদা মাধ্যম। একজন সংগীতশিল্পীর কাছে গান মানেই ভালো লাগার বিষয়। দুটি মাধ্যমেই সমান স্বচ্ছন্দ বোধ করি আমি।
অনেকেই বলছেন, আপনার গানের শ্রোতা নাকি আগের মতো নেই। এ বিষয়ে কী বলবেন? আমার কাছে সেটা মনে হয় না। কারণ আমার নতুন গান যখন মুক্তি পায় কিংবা যখন আমি লাইভ শো করতে যাই, তখন দর্শক-শ্রোতাদের সাড়া দেখে বুঝি, শ্রোতারা এখনো আমাকে ঠিক আগের মতোই ভালোবাসেন।
শিল্পী হিসেবে নিজেকে ১০-এর মধ্যে কত নম্বর দেবেন? দশে পাঁচ দেব নিজেকে। কারণ, আমার নতুন কোনো গান শোনার পর কিংবা নতুন গান রেকর্ডের পর মনে হয় আরও ভালো গাওয়ার সুযোগ ছিল।
কোন ভক্তদের বেশি গুরুত্ব দেবেন-ফেসবুকের ফলোয়ার, নাকি লাইভ কনসার্টের ভক্তদের? সবার প্রতি সম্মান রেখেই বলব, ফেসবুকের ভক্তদের ভিউ আমার কাছে বেশি গুরুত্বপূর্ণ নয়। আমার কাছে লাইভ শোয়ের ভক্তদের গুরুত্ব বেশি। কারণ, আমি যখন স্টেজে গান করি, তখন আমার মুখ থেকে কেড়ে নিয়ে গানের অর্ধেকই আমার শ্রোতারা গেয়ে ফেলেন।
তিনজন শিল্পীর এ সময়ের তিনটি গানের নাম বলুন, যা শুনে আপনার ভালো লেগেছে...হাবিব ওয়াহিদের ‘তোমার চোখে জল’, হৃদয় খানের ‘ফিরে তো পাব না’ ও মিনারের ‘ঘুম’।
 
