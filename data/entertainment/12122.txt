
অনেক দিন হয়ে গেল পূর্ণিমার নতুন কোনো ছবি মুক্তি পায়নি। ভক্তরাও অপেক্ষার প্রহর গুনে দিন পার করছেন। তবে এবার বুঝি সেই প্রহরের অবসান ঘটতে যাচ্ছে। কারণ দীর্ঘদিন পর পূর্ণিমার নতুন কোনো ছবি মুক্তি পেতে যাচ্ছে।সোহানুর রহমান সোহানের ‘লোভে পাপ পাপে মৃত্যু’ ছবিটি এরই মধ্যে বিনা কর্তনে সেন্সর ছাড়পত্র লাভ করেছে। ছবিতে পূর্ণিমার বিপরীতে আছেন আমিন খান ও রিয়াজ। সন্ধানী কথাচিত্র প্রযোজিত এই ছবি চলতি মাসে মুক্তি পাওয়ার কথা বলে জানা গেছে।পূর্ণিমা জানিয়েছেন, ‘তারকানির্ভর ছবিটি নিয়ে আমি নিজেও বেশ আশাবাদী। আমার মনে হয় ছবিটি দর্শকদের ভালো লাগবে। দীর্ঘদিন পর রিয়াজের সঙ্গে আমার ছবি মুক্তি পাচ্ছে। একসময় আমাদের জুটি ছিল দর্শকনন্দিত। আশা করছি, সেই সময়টা আবার ফিরে আসবে।’পূর্ণিমা অভিনীত সর্বশেষ মুক্তিপ্রাপ্ত ছবি ছিল ‘জজ-ব্যারিস্টার-পুলিশ কমিশনার’। এ ছাড়া মুহাম্মদ মোস্তফা কামালের ‘ছায়া-ছবি’ চলচ্চিত্রের শুটিং শেষ করেছেন। আর বাকি রয়েছে ইফতেখার আহমেদ ফাহমি পরিচালিত ‘টু-বি কন্টিনিউড’ ছবির কাজ।    ১৯৯৮ সালে জাকির হোসেন রাজু পরিচালিত ‘এ জীবন তোমার আমার’ ছবির মাধ্যমে নায়িকা হিসেবে পথচলা শুরু করেন পূর্ণিমা। এর আগে স্বপন চৌধুরী পরিচালিত ‘শত্রু ঘায়েল’ ছবিতে অভিনয় করেছিলেন শিশুশিল্পী হিসেবে। তবে প্রযোজক মতিউর রহমান পানুর হাত ধরে চলচ্চিত্রে এলেও প্রথম ছবিতে সাফল্য পাননি পূর্ণিমা। কিন্তু পরবর্তী সময়ে পূর্ণিমা নিজেকে শীর্ষ নায়িকার পর্যায়ে নিয়ে যান। অভিনয় করেন শতাধিক ছবিতে। এসব ছবির মধ্যে উল্লেখযোগ্য হচ্ছে ‘সুলতান’, ‘মনের মাঝে তুমি’, ‘মেঘের পরে মেঘ’, ‘হূদয়ের কথা’, ‘শাস্তি’, ‘সুভা’, ‘রাক্ষুসী’, ‘আকাশছোঁয়া ভালোবাসা’, ‘মনের সাথে যুদ্ধ’, ‘ওরা আমাকে ভালো হতে দিলো না’।
কাজী হায়াত্ পরিচালিত ‘ওরা আমাকে ভাল হতে দিলো না’ ছবির জন্য পূর্ণিমা সেরা অভিনেত্রী হিসেবে জাতীয় চলচ্চিত্র পুরস্কার অর্জন করেন। 
 
