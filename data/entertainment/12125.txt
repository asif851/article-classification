
☼ বিশ্ব অর্থনীতি ফোরাম সম্মেলনে ‘ক্রিস্টাল অ্যাওয়ার্ড’ পেয়েছেন শাহরুখ খান। ☼ এবার এই পুরস্কার আরও পেয়েছেন এলটন জন ও কেট ব্ল্যানচেট। ☼ ‘মীর ফাউন্ডেশন’ নামে শাহরুখ খানের একটি দাতব্য প্রতিষ্ঠান রয়েছে।☼ অ্যাসিড হামলার শিকার এবং পুড়ে যাওয়া নারীদের নিয়ে কাজ করে প্রতিষ্ঠানটি। ☼ তিন নারী শাহরুখের জীবনের দৃষ্টিভঙ্গি পালটে দিয়েছেন।
অভিনয়ের জন্য অনেক পুরস্কার পেয়েছেন বলিউড তারকা শাহরুখ খান। কিন্তু অভিনয় আর চলচ্চিত্র প্রযোজনার পাশাপাশি এই চিত্রনায়ক জড়িত আছেন মানবসেবার সঙ্গে। বলিউডের ‘কিং খান’ হওয়ার আগে তাঁকে আর্থিক টানাপোড়েনের মধ্যে দিন কাটাতে হয়েছে। তাই দারিদ্র্যের যন্ত্রণা ভালোই অনুভব করতে পারেন তিনি। এ জন্য শাহরুখ সব সময় সুবিধাবঞ্চিত মানুষের সেবা করার চেষ্টা করেন। সম্প্রতি মানবসেবায় অবদানের জন্য ২০১৮ সালের বিশ্ব অর্থনীতি ফোরাম সম্মেলনে ‘ক্রিস্টাল অ্যাওয়ার্ড’ পেয়েছেন শাহরুখ খান।
গতকাল সোমবার এই পুরস্কার পাওয়ার পর টুইটারে শাহরুখ লিখেছেন, ‘২৪তম ক্রিস্টাল অ্যাওয়ার্ড গ্রহণ করতে পেরে আমি সম্মানিত।’ এবার শাহরুখের সঙ্গে এই আয়োজনে আরও সম্মানিত হয়েছেন ব্রিটিশ গায়ক এলটন জন ও অস্ট্রেলিয়ার অভিনেত্রী কেট ব্ল্যানচেট। ভারতে নারী ও শিশুদের অধিকার আদায়ের ক্ষেত্রে বিশেষ অবদানের জন্য শাহরুখ খানকে এই পুরস্কার দেওয়া হয়।
‘মীর ফাউন্ডেশন’ নামে শাহরুখ খানের একটি দাতব্য প্রতিষ্ঠান রয়েছে। অ্যাসিড হামলার শিকার এবং যেকোনো কারণে পুড়ে যাওয়া নারীদের নিয়ে কাজ করে প্রতিষ্ঠানটি। আহত সেসব নারীর চিকিৎসা, আইনি সহায়তা, কারিগরি শিক্ষা প্রদান, পুনর্বাসন ও উদ্দীপ্ত করার জন্য নানা পরামর্শ দেওয়া হয়। এ ছাড়া শাহরুখ খান ভারতে ক্যানসার আক্রান্ত শিশুদের জন্য হাসপাতালে বিশেষায়িত ওয়ার্ড নির্মাণ ও তাদের সুচিকিৎসার ব্যবস্থা করেন।  পুরস্কার গ্রহণ করার সময় শাহরুখ তাঁর বোন শেহনাজ লালারুখ খান, স্ত্রী গৌরী খান ও মেয়ে সুহানা খানকে বিশেষ ধন্যবাদ জানান। কারণ, জীবনের এই তিন নারীই নাকি শাহরুখের জীবনের দৃষ্টিভঙ্গি পালটে দিয়েছেন। এত উত্তেজনার মধ্যেও মঞ্চে প্রিয় তারকা এলটন জনের সঙ্গে সেলফি তুলতেও ভোলেননি শাহরুখ। এর আগে ভারত থেকে অমিতাভ বচ্চন, শাবানা আজমী, এ আর রাহমান, মল্লিকা সারাভাই, রবি শংকর ও আমজাদ আলী খান এই পুরস্কার পেয়েছিলেন। ডেকান ক্রনিকল ও ইন্ডিয়ান এক্সপ্রেস
 
