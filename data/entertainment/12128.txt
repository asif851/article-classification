
১৭ বছর ধরে নতুন গান প্রকাশ থেকে দূরে সরে ছিল ‘মুখোশ’। ব্যান্ড থেকে নতুন গান প্রকাশ না হলেও সদস্যরা ঠিকই নিজেদের মতো করে গানের সঙ্গেই ছিলেন। গত শতকের নব্বই দশকের শেষ দিকে কয়েকজন বন্ধু মিলে গড়ে তোলেন গানের দল ‘মুখোশ’। দল গঠনের দুই বছরের মাথায় ২০০০ সালের ঈদে সাউন্ডটেক থেকে প্রকাশিত হয় ব্যান্ডের প্রথম অ্যালবাম ‘মুখোশ’। ব্যান্ডের অন্যতম সদস্য রাজু প্রথম আলোকে বলেন, ‘শুরু থেকেই আমাদের ইচ্ছে ছিল ব্যক্তিপরিচয় অন্তরালে রেখে নতুন কিছু করার। এ কারণেই গানের দলের এ নামকরণ করা হয়।’
লম্বা বিরতির পর গানের দল ‘মুখোশ’ ফিরছে নিজেদের দ্বিতীয় অ্যালবাম ‘ডিজিটাল ভালোবাসা’ নিয়ে। রাজু বলেন, ‘প্রায় এক বছর ধরে অত্যন্ত যত্নের সঙ্গে কাজ করছি। নতুন এই অ্যালবামে দুটি গান থাকছে। প্রধানত ব্লুজ এবং পাশাপাশি হার্ড রক ও অলটারনেট রক ধাঁচের গান নিয়ে সাজানো হয়েছে অ্যালবামটি।’
এত বছর পর্যন্ত গান থেকে দূরে থাকার কারণ প্রসঙ্গে রাজু বলেন, ‘আমরা যখন গানর দল গঠন করি, তখন সবাই একেবারেই তরুণ। এরপর আমরা অর্থনৈতিক সমৃদ্ধির জন্য পেশা বদল করি। ব্যবসায়ে মনোযোগী হই। তবে গানের চর্চা থেমে থাকেনি। এখন ব্যবসায়িকভাবে আমরা অনেক গোছানো। তাই আবার নতুন করে গান গাওয়ার ইচ্ছে হলো। আরেক সদস্য রোজের সঙ্গে যোগাযোগ করেছি। সেও রাজি হলো। তারপর অতিথি মিউজিশিয়ান হিসেবে আমরা আরও চারজন সহকর্মীকে সহযোগী হিসেবে পাই। সবার সঙ্গে কথা বলে অ্যালবামের কাজ শুরু করি। এখন থেকে নিয়মিত নতুন গান নিয়ে শ্রোতাদের সামনে হাজির হব।’
আগামীকাল রোববার রাজধানীর জাতীয় প্রেসক্লাবের ভিআইপি লাউঞ্জে ‘ডিজিটাল ভালোবাসা’ অ্যালবামের আনুষ্ঠানিক মোড়ক উন্মোচন অনুষ্ঠান আয়োজন করা হয়েছে। রাজু জানান, এই অ্যালবাম প্রকাশের কয়েক মাসের মধ্যে নতুন আরেকটি অ্যালবাম প্রকাশের ইচ্ছা তাঁদের।
‘মুখোশ’ ব্যান্ডের সদস্যরা হলেন ভোকাল ও গিটারে রাজু, ড্রামস ও লিড গিটারে রোজ আর অতিথি মিউজিশিয়ান হলেন গিটারে সেলিম হায়দার ও শাহিন, বেজ গিটারে সার্টন এবং কি-বোর্ডে বুলেট। রোজ জানান, খুব শিগগির নিজেদের একটা লাইনআপ গড়ে তুলবেন তাঁরা।
