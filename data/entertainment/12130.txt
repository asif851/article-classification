
২০১৩ সালে একটি গান অনলাইনে রিলিজ করেছিলেন সংগীতশিল্পী জয় শাহরিয়ার। ‘ছুতো’ নামের সেই গানটি আলোচনায় এসেছিল বেশ। এবার তারই ধারাবাহিকতায় ‘স্বপ্ন পাখির ডানা’ নামের একটি গান অনলাইনে প্রকাশের উদ্যোগ নিয়েছেন এ শিল্পী। গানটি লিখেছেন জয় শাহরিয়ার নিজেই। সংগীতায়োজন করেছেন সেতু চৌধুরী। অনলাইনে একটি গান প্রকাশ প্রসঙ্গে শিল্পী বললেন, ‘অনলাইনে গান প্রকাশ করার বড় সুবিধা হলো, সারা বিশ্বের শ্রোতাদের কাছে পৌঁছানো যায়। আমার এ গানটি আইটিউন্স, আমাজন, স্পটিফাই, রেপসডিসহ ২৫০ পোর্টালে সারা বিশ্বব্যাপী শ্রোতারা লিগ্যালি শুনতে পারবেন। এটা আমার জন্য আনন্দের খবর।’ এ ছাড়া আজব রেকর্ডস থেকে প্রকাশিত গানটি শোনা যাবে জিপি মিউজিকেও। শিল্পী জানালেন, শিগগিরই গানটির মিউজিক ভিডিও নির্মাণ করা হবে।
