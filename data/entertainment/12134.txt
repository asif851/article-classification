
গেল সপ্তাহের ঘটনা। জাহাঙ্গীরনগর বিশ্ববিদ্যালয়ের একজন শিক্ষার্থী এসেছেন মোশাররফ করিমের বাসায়। আসার হেতু মোশাররফ করিমের সঙ্গে একটি নাটক নিয়ে আলোচনা করা। কিন্তু সে আলোচনার কিছু অংশ যখন কানে এল তখনই পাওয়া গেল নতুন তথ্য। সেই শিক্ষার্থীর সামনে বসে অভিনেতা মোশাররফ করিম নন, কথা বলছেন তিনি নাট্যকার মোশাররফ করিম!
মোশাররফ করিমের লেখা সেই নাটকটির নাম ‘নমরুদের শকুন’। নাটকটি আজ জাহাঙ্গীরনগর বিশ্ববিদ্যালয়ের নাটক ও নাট্যতত্ত্ব বিভাগের মাস্টার্স পর্বের শিক্ষার্থীরা মঞ্চস্থ করবে। নাটক ও নাট্যতত্ত্ব বিভাগের সভাপতি ইউসুফ হাসান বললেন, এটা তাঁদের পরীক্ষারই অংশ। শিক্ষার্থীদের অভিনয় পরীক্ষার অংশ হিসেবে নাটকটি মঞ্চস্থ হবে। আজ দুপুর এবং বিকেলে শো হবে এই নাটকের। দর্শকেরা টিকিট কেটে এই শো দেখতে পারবেন।নাটক লেখা প্রসঙ্গে মোশাররফ করিম বললেন, ‘প্রায় ১০-১৫ বছর আগে মঞ্চের জন্য তিনটি নাটক লিখেছিলাম। এগুলোই মাঝেমধ্যে মঞ্চস্থ হয়। আগেও বেশ কয়েকটি হয়েছে। এর মধ্যে “একলব্য আখ্যান” ও “সীতায়ন” আগেও বেশ কয়েকবার মঞ্চস্থ হয়েছে। আর নমরুদের শকুন সর্বশেষ মঞ্চস্থ হয়েছিল ২০০৩ সালে।’
