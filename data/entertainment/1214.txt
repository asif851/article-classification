
শেষ পর্যন্ত রাজি হলেন নওশীন। নওশীন রাজি হয়েছেন শাহরিয়ার নাজিম জয় পরিচালিত ‘প্রার্থনা’ ছবিতে অভিনয় করতে। ছবিতে নওশীনের সহশিল্পী তৌকীর আহমেদ। শুরুর দিকে ছবিটিতে নিজের চরিত্রের গুরুত্ব কম মনে হওয়ায় অভিনয়ের ব্যাপারে নওশীনের তীব্র আপত্তি ছিল। সম্প্রতি নওশীন জানিয়েছেন, ছবির গল্প ও তাঁর চরিত্রে পরিবর্তন আনায় অভিনয় করতে রাজি হয়েছেন তিনি।এ প্রসঙ্গে নওশীন বলেন, ‘চরিত্র পছন্দ না হওয়ায় এবং গল্প ও চরিত্র নিয়ে জয় ভাইয়ের কথাবার্তায় অসামঞ্জস্য ছিল বিধায় ছবিটিতে অভিনয় করতে রাজি হইনি। কিন্তু এখন জয় ভাই ছবির গল্প ও চরিত্রে অনেক পরিবর্তন এনেছেন। শুধু তাই নয়, সহশিল্পী তৌকীর ভাইও আমাকে চরিত্রটি সম্পর্কে ইতিবাচক মতামত দিয়েছেন। সবকিছু মিলিয়ে মনে হয়েছে, ছবিটিতে এখন আমার অভিনয়ের অনেক বেশি সুযোগ তৈরি হয়েছে। তাই অভিনয় করতে রাজি হয়েছি।’নওশীনকে ছবিতে নেওয়ার প্রসঙ্গে জয় বলেন, ‘ছবির গল্পটি যেমন তার জন্য নওশীনকে উপযুক্ত মনে হয়েছে আমার কাছে। শুরুতে ছবির গল্প ও চরিত্র নিয়ে নওশীনের সঙ্গে একটু ভুল বোঝাবুঝি হয়েছিল। এখন তা মিটে গেছে। অবশেষে আমরা কাজটি করতে যাচ্ছি। ছবির গল্প ও নওশীনের চরিত্রটিতে অনেক পরিবর্তন আনা হয়েছে। নওশীনও তা বুঝতে পেরেছেন এবং অভিনয় করতে রাজি হয়েছেন।’নির্মাতা সূত্রে জানা গেছে, ২১ ও ২২ নভেম্বর শ্রীমঙ্গলে ‘প্রার্থনা’ ছবির শুটিংয়ে অংশ নেবেন নওশীন।প্রসঙ্গত, নওশীন এর আগে ‘শোয়াচান পাখি’, ‘হ্যালো অমিত’ ও ‘দুদু মিয়া’ নামের তিনটি ছবিতে অভিনয় করেছেন। ছবি তিনটিতে নওশীনের সহশিল্পী যথাক্রমে আনিসুর রহমান মিলন, হিল্লোল ও আমিন খান। এই তিন ছবির কোনোটিই এখন পর্যন্ত মুক্তি পায়নি।
