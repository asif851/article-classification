
বাবা শাহরুখ খানের আবেগের দিন আজ। কন্যা সুহানা পা রাখল ১৬ বছরে। সদ্য স্নাতক শেষ করেছে ছেলে আরিয়ান। লন্ডনের সেভেনকস স্কুল থেকে স্নাতক সম্পন্ন হওয়ার দিনে টুইটারে এক আবেগঘন পোস্ট দিয়েছেন বলিউডের সুপারস্টার শাহরুখ খান।
গতকাল রাতে টুইটারে আবেগাপ্লুত একটি পোস্টে কিং খান লিখেছেন, ‘আজকের একমাত্র নেতিবাচক ব্যাপারটা হচ্ছে আমার বাচ্চারা বড় হয়ে গেল। আবার কবে রূপকথার গল্প বিশ্বাস করবে তারা...।’ শাহরুখপুত্র ১৯ বছরের আরিয়ানকে নিয়ে বলিউডে নানা গুঞ্জন। এরই মধ্যে বলিউডে তাঁর ক্যারিয়ার শুরুর খবরও শোনা গেছে। কিন্তু এ নিয়ে বেশ কয়েকটি মিডিয়াকে শাহরুখ সাফ জানিয়েছেন, আরিয়ান এখনই অভিনয় করছে না। কলেজ শেষ করার আগে শোবিজ বা অন্য কোথাও ক্যারিয়ার শুরু করবে না তাঁর সন্তানেরা। এবার স্নাতক শেষ হলো। তাহলে শিগগিরই ক্যামেরার সামনে দাঁড়াচ্ছেন শাহরুখপুত্র?আরিয়ানের সঙ্গে লন্ডনের সেভেনকস স্কুলে বলিউডের আরও যেসব সেলিব্রিটির সন্তানেরা পড়ছেন, তাঁরা হলেন স্বেতা নন্দন বচ্চনের মেয়ে নভেয়া নভেলি নন্দা ও সুস্মিতা সেনের বড় মেয়ে রেনে। ইন্ডিয়ান এক্সপ্রেস

