
৬৬তম কান চলচ্চিত্র উৎসবে যোগ দিতে ফ্রান্সের কানে পৌঁছেছেন অভিনেত্রী জয়া আহসান। কান থেকে মুঠোফোনে জয়া জানান, ২১ মে তিনি কান শহরে পৌঁছেছেন। ‘খুব ব্যস্ততার মধ্যে সময় কাটছে। ২২ মে অল ইজ লস্ট ছবির প্রিমিয়ারে গিয়েছি। ছবির অভিনেতা রবার্ট রেডফোর্ডের সঙ্গে দেখা হয়েছে। অস্কার বিজয়ী এই অভিনেতার ছবিটিও ভালো লেগেছে। আশপাশে চলচ্চিত্রজগতের বিখ্যাত সব মানুষের ভিড় দেখছি। অনেকেই আমাকে ভারতীয় বলে ভুল করছেন। তাঁদের বারবার বলতে হচ্ছে, আমার দেশ বাংলাদেশ।’ গতকাল বৃহস্পতিবার দুপুরে মুঠোফোনে কান থেকে সরাসরি বললেন জয়া আহসান।
কান চলচ্চিত্র উৎসবের আয়োজকদের পক্ষ থেকে একজন ‘বহুমাত্রিক অভিনেত্রী’ হিসেবে জয়া আহসানকে এবারের উৎসবে আমন্ত্রণ জানানো হয়। বিশ্বের অন্যতম মর্যাদাপূর্ণ এই চলচ্চিত্র উৎসবের পর্দা নামবে ২৬ মে।
