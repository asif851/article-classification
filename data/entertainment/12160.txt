
গুলশান ট্র্যাজেডিতে নিহত ব্যক্তিদের উত্সর্গ করে হিরোশিমা দিবসে মঞ্চায়ন হবে নাটক ‘ত্রিংশ শতাব্দী’। নাট্যসংগঠন স্বপ্নদল ও শিল্পকলা একাডেমির যৌথ আয়োজনে শনিবার ৬ আগস্ট পরীক্ষণ থিয়েটার মিলনায়তনের লবিতে থাকবে ‘হিরোশিমা দিবস-২০১৬’-এর আয়োজন। পরে ‘ত্রিংশ শতাব্দী’ নাটকটির ৮৪তম মঞ্চায়ন।
হিরোশিমা-নাগাসাকির বিষাদময় ঘটনার ৭১ বছর পূর্তিতে বিকেল পাঁচটা থেকে পরীক্ষণ থিয়েটার মিলনায়তনের লবিতে থাকবে হিরোশিমা-নাগাসাকি-গুলশানের ঘটনা নিয়ে যুদ্ধ-জঙ্গিবাদ-সন্ত্রাসবিরোধী পোস্টার-আলোকচিত্র-সংবাদপত্র-ভিডিও প্রদর্শনী। সন্ধ্যা সাড়ে ছয়টায় মিলনায়তনে যুদ্ধযন্ত্রণার প্রতীক জাপানি শিশু সাদাকো সাসাকি স্মরণে কাগজের সারস বিতরণ ও সংক্ষিপ্ত আলোচনা। এরপর সন্ধ্যা সাতটা থেকে থাকবে নাটক।শিল্পকলা একাডেমির মহাপরিচালক লিয়াকত আলীর সভাপতিত্বে এতে প্রধান অতিথি থাকবেন নাট্যজন মামুনুর রশীদ। বিশেষ অতিথি বাংলাদেশ চলচ্চিত্র ও টেলিভিশন ইনস্টিটিউটের প্রধান নির্বাহী মোহাম্মদ জাহাঙ্গীর হোসেন ও জাপান-বাংলা পিস্ ফাউন্ডেশনের সভাপতি হুমায়ুন কবীর প্রমুখ। গত ১৫ বছর ধরে নিয়মিত শান্তির সপক্ষে উদ্বুদ্ধকরণ ও যুদ্ধবিরোধী প্রচারণাসহ ‘হিরোশিমা দিবস’ পালন করে আসছে নাটকের দল ‘স্বপ্নদল’। ২০১১ সাল থেকে এ আয়োজনে যুক্ত রয়েছে শিল্পকলা একাডেমি। এ ছাড়া দিবসটি পালনে সহযোগিতা করছে জাপান-বাংলা পিস্ ফাউন্ডেশন ও জাপান দূতাবাস।‘ত্রিংশ শতাব্দী’ নাটকটি দেশে ছাড়াও যুক্তরাজ্যের লন্ডনে, ইউরোপের স্বনামখ্যাত নাট্যোৎসব ১৩তম ‘এ সিজন অব বাংলা ড্রামা-২০১৫’, নয়াদিল্লির ন্যাশনাল স্কুল অব ড্রামায় (এনএসডি) অনুষ্ঠিত এশিয়ার বৃহত্তম ও মর্যাদাপূর্ণ ভারতের রাষ্ট্রীয় নাট্যোৎসব ‘১৭তম ভারত রঙ মহোৎসব-২০১৫’, কলকাতার দমদমে ‘শম্ভু মিত্র ও বিজন ভট্টাচার্য স্মৃতি আন্তর্জাতিক নাট্যোৎসব-২০১৬’সহ ভারতের বগুলা ও কল্যাণীতে মঞ্চস্থ হয়েছে।হিরোশিমা-নাগাসাকির বিয়োগান্ত কাহিনিনির্ভর স্বপ্নদলের আলোচিত ও দর্শকনন্দিত যুদ্ধবিরোধী প্রযোজনা ‘ত্রিংশ শতাব্দী’ নাটকটির মূল রচয়িতা বাদল সরকার। রূপান্তর ও নির্দেশনা দিয়েছেন জাহিদ রিপন।
