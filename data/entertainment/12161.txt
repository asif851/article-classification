
ভারতের ১৫টি শহরে প্রদর্শনের জন্য আমন্ত্রিত হয়েছে কামার আহমাদ সাইমনের শুনতে কি পাও চলচ্চিত্রটি। ২ অক্টোবর থেকে ছবিটি ভারতের মুম্বাই, দিল্লি, চণ্ডীগড়, হায়দরাবাদ, চেন্নাইসহ বিভিন্ন শহরে প্রদর্শিত হবে। এর আয়োজক ভারতের ৩০টি চলচ্চিত্র সংসদের সম্মিলিত সংগঠন ‘ইন্ডিডক’। 
জানা গেছে, প্রতিটি প্রদর্শনীর শেষে শুনতে কি পাও ছবির পরিচালক কামার আহমাদ সাইমনের একটি ধারণকৃত ভিডিও সাক্ষাৎ​কারও দেখানো হবে। এর আগে দক্ষিণ এশিয়ার ছয়টি প্রাক-নির্বাচিত ছবি থেকে ৩০টি চলচ্চিত্র সংসদের প্রত্যক্ষ ভোটে সবচেয়ে বেশি ভোট পেয়ে শ্রেষ্ঠ ছবি নির্বাচিত হয় শুনতে কি পাও! এ বিষয়ে কামার বলেন, ‘বাংলাদেশের চলচ্চিত্র সংসদগুলো এ থেকে উৎসাহিত হলে দেশজুড়ে আমরা অনেক নতুন দর্শকের কাছে পৌঁছাতে পারব।’উল্লেখ্য, প্যারিসে অনুষ্ঠিত ইউরোপের অন্যতম প্রামাণ্য উৎসবে শ্রেষ্ঠ ছবির পুরস্কার ‘গ্রাঁপ্রি’, মুম্বাই আন্তর্জাতিক চলচ্চিত্র উৎসবে ‘স্বর্ণশঙ্খ’সহ এযাবৎ মোট নয়টি আন্তর্জাতিক প্রতিযোগিতায় পুরস্কৃত হয়েছে শুনতে কি পাও! চলচ্চিত্রটি। আমন্ত্রিত হয়েছে ২৫টিরও বেশি আন্তর্জাতিক উৎসবে।
