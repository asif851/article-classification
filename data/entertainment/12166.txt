
বেশ কিছুদিন ধরেই শাকিব খান-অপু বিশ্বাস-বুবলি—এই ত্রিভুজ নিয়ে নানা ধরনের বিতর্ক চলছিল। শাকিব খান পরবর্তী ছবিতে কার সঙ্গে অভিনয় করবেন, তা নিয়ে ছিল জল্পনা-কল্পনা। নতুন ছবি রংবাজ-এ শবনম বুবলি সই করার পর সে বিতর্কের অবসান হলো। নতুন ছবিতে অভিনয়ের বিষয়টি জানা গেছে বুবলির কাছ থেকে। পরে শাকিব খানকে এ বিষয়ে প্রশ্ন করলে তিনিও ইতিবাচক মন্তব্য করেন। সে হিসাবে রংবাজ সিনেমায় শাকিবের নায়িকা বুবলি।রংবাজ সিনেমায় শাকিব খানের নাম চূড়ান্ত হয় বেশ কিছুদিন আগেই। নতুন সিনেমায় শাকিবের সহশিল্পী চূড়ান্ত করার জন্য পরিচালক কথা বলেন দেশ ও দেশের বাইরের আরও চার নায়িকার সঙ্গে। তাঁরা হলেন বাংলাদেশের নুসরাত ফারিয়া, শবনম বুবলি এবং ভারতের কলকাতার নুসরাত ও সায়ন্তিকা। তিন দিন আগে প্রথম আলোর সঙ্গে আলাপে এমনটাই জানান সিনেমার পরিচালক শামীম আহমেদ। তখন বলেন, দুই দিনের মধ্যে নায়িকা চূড়ান্ত হয়ে যাবে। গতকাল রোববার দুপুরে বলেন, নায়িকা ঠিক হয়ে গেছে।এখন অপেক্ষা শুটিং শুরুর। বাংলা নববর্ষে কক্সবাজারে শুটিংয়ের মধ্য দিয়ে আবারও ক্যামেরার সামনে দাঁড়াতে যাচ্ছেন শাকিব ও বুবলি। এটি হবে এই জুটির চার নম্বর সিনেমা। পুরান ঢাকার এক রংবাজ পরিবারকে নিয়ে ছবির গল্প।ঈদে মুক্তি দেওয়ার কথা চিন্তা করেই রংবাজ সিনেমা বানানো হবে। শুরুর দুই সপ্তাহ কক্সবাজারে শুটিং করা হবে। শাকিব খান বলেন, ‘আমাদের দুজনের প্রথম সিনেমা দেখতে দর্শক প্রেক্ষাগৃহে হুমড়ি খেয়ে পড়েছেন। এরপর আরও দুটি সিনেমায় আমরা অভিনয় করেছি। সে হিসাবে দুজনের একটা দর্শক চাহিদা তৈরি হয়েছে বলতে পারেন। সে কারণেই এই সিনেমায় জুটি হওয়া। আশা করছি, দর্শকেরা আমাদের নতুনভাবে পাবেন।’এদিকে শাকিব খানের সঙ্গে নতুন সিনেমায় জুটি হতে পেরে বুবলিও খুশি। বলেন, ‘সিনেমায় আমার শুরুটা হয়েছে শাকিব খানের সঙ্গে জুটি হয়ে অভিনয়ের মধ্য দিয়ে। যে দুটি সিনেমা মুক্তি পেয়েছে, বেশ আলোচিত ছিল। কিছুদিন আগে যেটির শুটিং শেষ করেছি, সেটি নিয়ে সবার আগ্রহ টের পাচ্ছি। আর এই ছবি যেহেতু ঈদের মতো একটা বড় উৎসবে মুক্তি দেওয়ার কথা চিন্তা করেই বানানো হচ্ছে, সে জন্য আমি বেশি খুশি।’রংবাজ সিনেমায় আরও অভিনয় করেছেন নূতন, সাদেক বাচ্চু, রজতাভ দত্ত প্রমুখ।
 
