
আসছে বিদ্যা বালান অভিনীত থ্রিলার ছবি ‘কাহানি টু’। ধারণা করা হচ্ছে, এর আগের ‘কাহানি’-এর মতো এবারের ছবিটিও হবে টান টান উত্তেজনা ও রোমাঞ্চে ভরা। কিন্তু আজ আমরা ‘কাহানি টু’ মুক্তির আগেই এর রহস্য কপচাব না। আজ অন্য এক রহস্য নিয়ে কথা হোক। তা হলো বিদ্যা বালানের শাড়ি–রহস্য। এ অভিনেত্রীর আলমারিতে আসলে শাড়ির সংখ্যা কত? হয়তো অভিনেত্রীর নিজেরই এ নিয়ে ধারণা নেই। ‘বিকিনি’ আর ‘মাইক্রোমিনি’র যুগেও একজন অভিনেত্রী যে শাড়ি পরেই হতে পারেন কোটি তরুণের স্বপ্নকন্যা, তার দৃষ্টান্ত বিদ্যা নিজেই। তাই আজ শোনা যাক বিদ্যার সেই শাড়ি–কাহিনি।‘কমেডি নাইটস উইথ কপিল’ নামের এক টিভি কমেডি শোতে এক কৌতুক অভিনেতা আরেকজনকে উদ্দেশ করে বলেছিলেন, ‘তুমি তো বিদ্যা বালানের চেয়ে বেশিবার শাড়ি পরেছ!’ মোদ্দা কথা, শাড়ি নিয়ে কোনো আলোচনা হলেই সেখানে বিদ্যা বালানের নাম উঠে আসবেই। কাঞ্জিভরম শাড়ি থেকে শুরু করে ঢাকাই জামদানি—হেন কোনো ধরন কিংবা অঞ্চলের শাড়ি নেই, যাতে দেখা যায়নি এই ‘ডার্টি পিকচার’-এর নায়িকাকে।শাড়ি নিয়ে বরাবরই বেশ গর্বভরা স্বরেই কথা বলেন বিদ্যা। স্পষ্ট ভাষায় সবাইকে জানিয়ে দেন, খুব ভালোবাসেন বলেই শাড়ি পরে চলে যান বিশ্বের বড় বড় সব আসরে। সেখানে পৌঁছে দেন এই উপমহাদেশের আকর্ষণীয় পোশাকটির বার্তা। তবে বলিউডে নিজেকে ধরে রাখতে একটা সময় শাড়ি ছেড়ে পশ্চিমা পোশাকের দিকে ঝুঁকেছিলেন এই অভিনেত্রী। ‘কিসমত কানেকশন’ কিংবা ‘হেই বেবি’ ছবির কথাই ধরুন না। তাতে স্কার্ট, টপস, জিনস পরে নিজেকে সবার কাতারে ফেলে যাচাই করতে চেয়েছিলেন এই বিদ্যা বালান। কিন্তু এখন নিজেই সেই সময়ের কথা মনে করে বলেন, ‘ব্যর্থ চেষ্টা ছিল সেটা। আমি সেই সময়টায় মোটেও স্বাচ্ছন্দ্যবোধ করতাম না। সবার ভালো লাগার কথা ভেবে নিজেকে বদলেছিলাম। কিন্তু পরে গিয়ে দেখলাম, মন থেকে না চাইলে কিছুতেই নতুন কিছুর সঙ্গে নিজেকে মানিয়ে নেওয়া যায় না। তাই আবার ফিরে এলাম শাড়িতে।’জাতীয় চলচ্চিত্র পুরস্কার গ্রহণের অনুষ্ঠান হোক কিংবা ফিল্মফেয়ার পুরস্কারের আসর; কান চলচ্চিত্র উৎসব হোক কিংবা নিজের বিয়ের অনুষ্ঠান—সবখানেই বিদ্যা বালান নিজের ব্যক্তিত্বকে দৃঢ়রূপে ফুটিয়ে তুলেছেন তাঁর শাড়ির সাহায্যে। নারী যে শাড়িতে কতটা শক্তিশালী রূপ ধারণ করতে পারে, তা বিদ্যা নিজের ছবিগুলোর মধ্য দিয়েও দেখিয়েছেন। ‘কাহানি’ ছবিটার কথাই ধরুন। বিদ্যা বালানের শেষ দৃশ্যে পরা লাল পাড়ের সাদা শাড়ি তো পুরো গল্পের দৃশ্যপটই বদলে দেয়। এবারও তাই নতুন কোনো শাড়ি–কাহিনির জন্য অপেক্ষা ‘কাহানি টু’ ছবির। এখনো ট্রেলারে বিদ্যাকে শাড়িতে দেখা না গেলেও অপেক্ষা কোনো চমকের। দেখা যাক, এবারও বিদ্যা বালান তাঁর ছবিতে শাড়ির কোনো ‘কারিশমা’ দেখান কি না।আদর রহমানহিন্দুস্তান টাইমস, টাইমস অব ইন্ডিয়া ও ইন্ডিয়া টুডে অবলম্বনে
