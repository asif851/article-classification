
চার জনপ্রিয় সংগীত তারকার কণ্ঠে এবার শোনা যাবে বিটিভির ঈদের বিশেষ ম্যাগাজিন অনুষ্ঠান ‘আনন্দ মেলা’র টাইটেল গান। আইয়ুব বাচ্চু, বালাম, কণা ও কোনাল গাইবেন—‘টেকনাফ থেকে তেঁতুলিয়া জেগেছে প্রাণোৎসবে/ঈদের খুশি ঘরে ঘরে মিলেছি আমরা সবে/নীল আকাশে মন বাতাসে, উড়ছে মেঘের ভেলা/সারা বাংলার কোটি জনতার, চলছে আনন্দ মেলা।’ এম এস রানার লেখা গানটিতে কণ্ঠ দেওয়ার পাশাপাশি এটির সুর ও সংগীত পরিচালনা করেছেন আইয়ুব বাচ্চু।এবারই প্রথম বিটিভির ঈদের ‘আনন্দ মেলা’ ম্যাগাজিন অনুষ্ঠানের টাইটেল গান করলেন আইয়ুব বাচ্চু। এরই মধ্যে ঢাকার মগবাজারের এবি কিচেন স্টুডিওতে ‘আনন্দ মেলা’র টাইটেল গানটির রেকর্ডিং শেষ হয়েছে।ঢাকার সোহরাওয়ার্দী উদ্যানসহ বিভিন্ন লোকেশনে গানটির ভিডিওচিত্রও ধারণ করা হয়েছে। এতে সব শিল্পীরা অংশ নিয়েছেন।গান প্রসঙ্গে আইয়ুব বাচ্চু বলেন, ‘শুনেছি, এবারের ঈদের আনন্দ মেলার আয়োজনে অনেক বৈচিত্র্য থাকছে। কর্তৃপক্ষ চাচ্ছেন, চমৎকার সব আয়োজন দিয়ে এবারের অনুষ্ঠানটি সাজাতে। তাই এবারের অনুষ্ঠানের উপস্থাপক আবেদ ভাই (আবেদ খান) টাইটেল গানের কথা বলতেই রাজি হয়েছি। প্রথমবারের মতো আনন্দ মেলার টাইটেল গান করলাম। চেষ্টা ছিল একবারেই নতুন আঙ্গিকের একটি গান করার। গানের কথাও লেখা হয়েছে সেই ভাবনা থেকে। আর বালাম, কণা, কোনাল প্রত্যেকেই দারুণ গেয়েছে রক ধাঁচের এ গানটি।’গানটি গেয়ে আনন্দিত অন্য শিল্পীরাও। বালাম বললেন, ‘বাচ্চু ভাইয়ের সুরে তাঁর সঙ্গে কণ্ঠ দিয়েছি। বিষয়টি আমার জন্য অবশ্যই অনেক আনন্দের।’কণা বলেন, ‘সবচেয়ে মজার ব্যাপার হচ্ছে, এ নিয়ে পরপর ছয় বছর আনন্দ মেলা অনুষ্ঠানের জন্য গান গাইলাম। বাচ্চু ভাইয়ের সুর-সংগীতে আগেও গান করেছি। বরাবরের মতোই এবারের গানটি গেয়েও খুব ভালো লেগেছে।শ্রোতাদের গানটি ভালো লাগবে। গানটির প্রত্যেক শিল্পী আমার পছন্দের। শুটিংয়ের সময় আমরা সবাই খুব মজা করেছি।’কোনাল বলেন, ‘এ নিয়ে পর পর তিনবার আনন্দ মেলা অনুষ্ঠানে গান গাইলাম। হ্যাটট্রিক হলো বাচ্চু ভাইয়ের মতো লিজেন্ড একজন সংগীতশিল্পীর সঙ্গে কাজ করার মধ্য দিয়ে। আমি খুবই এক্সাইটেড।এবারই প্রথম বাচ্চু ভাইয়ের সুরে কোনো গান গাইলাম। খুব সম্মানিতবোধ করছি। রক ধাঁচের গানটি শ্রোতাদেরও ভালো লাগবে বলে আমার বিশ্বাস।’এবারের ‘আনন্দ মেলা’ উপস্থাপনা করছেন আবেদ খান। আর প্রযোজনা ও পরিচালনায় আছেন মাহফুজা আক্তার। ঈদের দিন রাতে অনুষ্ঠানটি প্রচার করবে বিটিভি।
