
১৯৫৬ সালে পরিচালক চিত্ত বসুর ‘মা’ ছবির সেই শিশুশিল্পীর কথা মনে আছে? কিংবা তপন সিনহার ‘অতিথি’ ছবির সেই কিশোর অভিনেতা? এই ছবির জন্য জাতীয় চলচ্চিত্র পুরস্কার পেয়েছিলেন পার্থ মুখোপাধ্যায়। এরপর ‘ধন্যি মেয়ে’ (১৯৭১), ‘অগ্নীশ্বর’ (১৯৭৫), ‘আমার পৃথিবী’র (১৯৮৫) মতো ছবিতে অভিনয় করেন। ‘বাঘবন্দী খেলা’ ছবিতে উত্তমকুমারের ছেলের চরিত্রে অভিনয় করেন তিনি। সেই পার্থ মুখোপাধ্যায় আর নেই। আজ সোমবার সকালে কলকাতার একটি বেসরকারি হাসপাতালে তিনি শেষনিশ্বাস ত্যাগ করেন।
পার্থ মুখোপাধ্যায়ের পারিবারিক সূত্রে জানা গেছে, মৃত্যুকালে তাঁর বয়স হয়েছিল ৭০ বছর। গত অক্টোবর মাসে বাসায় পড়ে যান তিনি। এরপর তাঁর বার্ধক্যজনিত বিভিন্ন সমস্যা বাড়তে থাকে। দীর্ঘদিন ধরে কিডনির সমস্যায় ভুগছিলেন তিনি। নভেম্বর থেকে কয়েকবার তাঁকে হাসপাতালে ভর্তি করা হয়। এবার হাসপাতালে ভর্তির পর তাঁকে ভেন্টিলেশন সাপোর্ট দিয়ে রাখা হয়। হাসপাতাল থেকে বলা হয়েছে, হৃদ্‌রোগে আক্রান্ত হয়ে মৃত্যু হয় তাঁর। এই বরেণ্য অভিনেতার মৃত্যুর খবরে চলচ্চিত্রজগতে শোকের ছায়া নেমে আসে। আজই তাঁর শেষকৃত্য সম্পন্ন হবে।
উত্তমকুমারের সঙ্গে অনেক ছবিতে কাজ করেছেন। উত্তমকুমারের ভাই কিংবা ছেলের চরিত্রে অভিনয় করে নজর কেড়েছিলেন। একজন দক্ষ অভিনেতার পাশাপাশি পার্থ মুখোপাধ্যায় ছিলেন সংগীতশিল্পী। তাঁর স্ত্রী অসীমা ভট্টাচার্য সংগীত পরিচালক, ছোট পর্দায়েও অভিনয় করেছেন তিনি।
পার্থ মুখোপাধ্যায় ১৯৪৭ সালের ২১ সেপ্টেম্বর জন্মগ্রহণ করেন। কলকাতা বিশ্ববিদ্যালয় থেকে এমকম করেছিলেন তিনি।
