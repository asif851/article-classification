
সব জল্পনার অবসান হলো। মডেল ও অভিনেতা মিলিন্দ সুমন আর তাঁর প্রেমিকা অঙ্কিতা কোনওয়ার আজ শনিবার বিয়ে করছেন। গত বছর থেকেই তাঁদের বিয়ের গুঞ্জন শোনা যাচ্ছিল। সুমনের এক বন্ধু খবরটি নিশ্চিত করেছেন। তিনি বলেন, ভারতের মহারাষ্ট্রের আলীবাগে ‘ডেসটিনেশন ওয়েডিং’ হবে এই জুটির। বিয়ের আগে ছোট পরিসরে মেহেদির অনুষ্ঠান হয়েছে সেখানে।
ইনস্টাগ্রামে মিলিন্দ সুমন আর অঙ্কিতার মেহেদি অনুষ্ঠানের কয়েকটি ছবি প্রকাশ করেছে তাঁদের বন্ধু ও ম্যারাথন সংগঠন ‘পিংক কথন’। সেখানে মিলিন্দ আর অঙ্কিতার রোমান্টিক মুহূর্তের একটি ছবি প্রকাশ করে তাঁরা লিখেছেন, ‘মিলিন্দ সুমনকে প্রাণঢালা অভিনন্দন। একসঙ্গে তোমাদের জীবন স্মরণীয় মুহূর্ত আর সুখের শক্ত বন্ধনে ভরে উঠুক। শুভকামনা, অনেক অনেক ভালোবাসা।’
এদিকে ৭ এপ্রিল মিলিন্দের হাতে হাত ধরা একটি ছবি প্রকাশ করে বিয়ের গুজবকে আরও উসকে দেন অঙ্কিতা। সেই ছবিতে তাঁর অনামিকায় দেখা যায় হীরার আংটি। তখন থেকেই আলোচনা হচ্ছিল আনুষ্ঠানিকভাবে তাঁদের বাগদান হয়ে গেছে। ক্যাপশনে অঙ্কিতা লেখেন, ‘আমি জানতে চাই না তোমাকে ছাড়া বাঁচতে কেমন লাগে। তোমাকে ছাড়া আর কিছু ভাবতে চাই না।’

ভারতের গুয়াহাটির মেয়ে অঙ্কিতার সঙ্গে প্রায় দুই বছর ধরে প্রেম করেন মিলিন্দ। বয়সে তিনি মিলিন্দের চেয়ে ২৯ বছরের ছোট! বয়সের এই লম্বা ফারাকও তাঁদের প্রেমে কোনো বাধা তৈরি করতে পারেনি। সামাজিক যোগাযোগমাধ্যমে প্রায়ই দুজন নিজেদের রোমান্টিক মুহূর্তের ছবি প্রকাশ করেন। এই নিয়ে কোনো সমালোচনাকে প্রশ্রয় দেননি তাঁরা। মিলিন্দের মতে, ‘আমি অন্যের কথায় মাথা ঘামাই না। যাঁরা নানা মন্তব্য করছেন, তাঁরা আমাদের দুজনকে চেনেন না, জানেন না। তাই আমি এ বিষয়ে কিছু বলতে চাই না।’
একটি ফ্যাশন উইকে কাজ করতে গিয়ে মিলিন্দ সুমন আর অঙ্কিতার পরিচয়। সেখানে তাঁরা জুটি হয়ে র‍্যাম্পে হাঁটেন। এরপর কয়েকটি ম্যারাথনে অংশ নিয়েছেন একসঙ্গে। একসময়ের শীর্ষ মডেল মিলিন্দ সুমনের সঙ্গে হাঁটুর বয়সী অঙ্কিতা এভাবেই জুড়ে যান। প্রথমে মেয়ের পরিবার এ সম্পর্কের ব্যাপারে একেবারেই রাজি ছিল না। কিন্তু গত বছর অঙ্কিতার পরিবারের সঙ্গে দেখা করতে গুয়াহাটি যান মিলিন্দ। সেখানে অঙ্কিতার ভাগনের জন্মদিনের অনুষ্ঠানে অংশ নেন। আর সেই সুযোগে তাঁর পরিবারের সদস্যদের পটিয়ে ফেলেন। মিলিন্দের বয়স নিয়ে আপত্তি থাকলেও পরে তাঁর ব্যবহারে অঙ্কিতার মা-বাবার মন গলে যায়।
গত নভেম্বর মাসে ৫২তম জন্মবার্ষিকী পালন করতে অঙ্কিতাকে নিয়ে নরওয়ে ঘুরে এসেছেন মিলিন্দ। এই জুটিকে প্রায়ই দেশ ও দেশের বাইরে নানা জায়গায় ঘুরতে দেখা যায়। এর আগে মিলিন্দ ২০০৬ সালে এক ফরাসি অভিনেত্রীকে বিয়ে করেছিলেন। সেই বিয়ে টিকেছিল মাত্র তিন বছর। এদিকে অঙ্কিতার এটি প্রথম বিয়ে। ইন্ডিয়ান এক্সপ্রেস
