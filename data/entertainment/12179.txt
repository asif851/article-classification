
পামেলা অ্যান্ডারসন যে এতটা অসামাজিক, তা তাঁর ভক্তরা কল্পনাই করতে পারেননি। বলা নেই, কওয়া নেই, হঠাৎ একটা টুইট, বিদায় টুইটার, ফেসবুক ও ইনস্টাগ্রাম। এরপর সবকিছু বন্ধ! এভাবেই এই ছোট্ট টুইট দিয়েই সামাজিক যোগাযোগমাধ্যম থেকে বিদায় নিলেন বেওয়াচখ্যাত এ অভিনেত্রী।গত শনিবার একটি টুইট বার্তা পোস্ট করার মধ্য দিয়ে সামাজিক যোগাযোগমাধ্যম থেকে বিদায় নেন তিনি। ইন্টারনেটে সামাজিক থেকে অসামাজিক হওয়া পামেলা অবশ্য এই প্রস্থানের কোনো নির্দিষ্ট কারণ জানাননি। শুধু লিখেছেন, এটি ব্যক্তিগত কোনো কিছু নয়। ফেসবুক ও টুইটার অ্যাকাউন্ট বন্ধ করার পর পামেলা ইনস্টাগ্রামের অ্যাকাউন্টটি একদম ব্যক্তিগত করে রেখেছেন।সংসারজীবনে ঝড় চলছে ৪৭ বছর বয়সী পামেলার। ফেব্রুয়ারির শুরুর দিকেই জানিয়ে দিয়েছেন, তৃতীয় স্বামী রিক সলোমনকে তালাক দিতে যাচ্ছেন তিনি। স্বাভাবিকভাবেই বিমর্ষ অবস্থায় আছেন পামেলা। তাই ধারণা করা হচ্ছে, এ কারণেই আপাতত সামাজিক যোগাযোগ থেকে দূরে থাকছেন তিনি। ইন্টারনেটে সামাজিক যোগাযোগ থেকে বিচ্ছিন্ন থাকলেও চলচ্চিত্র থেকে এত সহজে ছুটি নিচ্ছেন না পামেলা, জানালেন এমনটাই। তাঁর পরবর্তী ছবি দ্য পিপল গার্ডেন আছে মুক্তির অপেক্ষায়। নিউইয়র্ক ডেইলি নিউজ
