
লম্বা সময় কাটিয়ে এলেন ভারতের গোয়া রাজ্যে। ফিরেই ব্যস্ত হয়ে পড়লেন আনুশেহ্ আনাদিল। তবে গান নিয়ে নয়, বই নিয়ে। না, বই লিখতে বসছেন না এই সংগীতশিল্পী। বই প্রকাশ করবেন তিনি। শিশুদের জন্য ৫০টি বই প্রকাশের উদ্যোগ নিয়েছেন আনুশেহ্ আনাদিল তাঁর প্রতিষ্ঠান ‘যাত্রা’র পক্ষ থেকে। তবে বইয়ের পাশাপাশি আছে গান নিয়ে আলাদা পরিকল্পনাও।আনুশেহ্র দেশীয় হস্ত, কুটির ও পোশাক প্রস্তুতকারী প্রতিষ্ঠান যাত্রা নিয়মিত শিশুদের জন্য ‘বর্ণখেলা’ নামে একটি মেলার আয়োজন করে। প্রতি মাসে একটি করে মেলা হয় যাত্রার বনানী শাখায়। প্রতিটি মেলায় একটি করে বর্ণকে ঘিরে পুরো আবহ সাজানো হয়। এ পর্যন্ত মোট ছয়টি মেলার আয়োজন করেছে প্রতিষ্ঠানটি। এবার তারা প্রস্তুতি নিচ্ছে তাদের সপ্তম মেলার। আনুশেহ্ জানান, প্রতিটি মেলায় তাঁরা একটি করে বই প্রকাশ করে থাকেন। এবারের মেলায়ও এর ব্যতিক্রম হবে না। আনুশেহ্ বলেন, ‘শিশুদের কাছে বাংলা বর্ণমালাকে অনেক রঙিন আর আনন্দদায়কভাবে তুলে ধরছি আমরা। যখন অ-তে অজগর নামে প্রথম মেলার আয়োজন করি, তখন বাংলাদেশের সাপ নিয়ে একটি বই বের করি। এভাবে প্রতিটি মেলার বিষয়বস্তুর সঙ্গে মিলিয়ে একটি করে বই প্রকাশ করছি আমরা। আগামী মেলার বিষয় হলো ঋ-তে ঋতু। এবার আমরা বাচ্চাদের কাছে ঋতু পরিচিতিসহ পরিবেশগত বিভিন্ন বিষয় তুলে ধরব।’আনুশেহ্ জানান, তাঁদের এই প্রচেষ্টায় সহায়তা করছে বাংলাদেশ সায়েন্স আউটরিচ ও টেক ক্যাফে নামে দুটি সংস্থা। বাংলা ব্যান্ডের এই শিল্পী বলেন, ‘আমাদের সব ধরনের কনটেন্ট দিয়ে সাহায্য করে এই দুটি প্রতিষ্ঠান। আমরা শুধু বইটিকে শিশুদের উপযোগী করে সাজাই ও প্রকাশ করি।’ভাবনায় কি শুধু বই, আনুশেহ্র গান তবে কবে শোনা যাবে? এমন প্রশ্ন করতেই তিনি বলেন, ‘এবার গোয়া থেকে ফিরেছি নতুন গান করব বলে। এরই মধ্যে আমার নতুন অ্যালবামের জন্য কিছু গান রেকর্ড করা হয়ে গেছে। আমার খুব ভালো লাগার কিছু গান নিয়ে নতুন অ্যালবাম করব। ভালো লাগার গানের তালিকায় আছে রবীন্দ্রসংগীত, লালনের গান। সেই সঙ্গে আমার লেখা ও সুর করা কিছু গানও থাকছে। একেবারে অ্যাকুয়েস্টিকে গানগুলো রেকর্ড করা হচ্ছে।’ আনুশেহ্ জানান, হাতের কাজগুলো শেষ করে ডিসেম্বরে তিনি আবারও পাড়ি জমাবেন ভারতের গোয়ায়।
