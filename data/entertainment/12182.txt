
আগামী ৬ অক্টোবর মুক্তি পাবে ঢাকা অ্যাটাক ছবিটি। মুক্তির দুই সপ্তাহ পর ২০ অক্টোবর থেকে ছবিটি দুবাই, কানাডা, যুক্তরাষ্ট্র ও ইউরোপের কয়েকটি দেশে মুক্তি পাবে। তাই দেশে এই ছবি মুক্তির পরপরই ছবিটির শিল্পীরা ছুটবেন সেই সব দেশে, যেখানে মুক্তি পাবে ঢাকা অ্যাটাক। ছবির নায়িকা মাহিয়া মাহি জানালেন, ১২ অক্টোবর থেকে ছবির প্রচারণার অংশ হিসেবে তিনি ২০ দিনে ঘুরবেন নানা দেশ।
মাহি বলেন, ‘মধ্যপ্রাচ্য, কানাডা, যুক্তরাষ্ট্র ও ইউরোপে ছবির প্রচারণার জন্য ছবিটির পরিচালক আমার ২০ দিনের শিডিউল নিয়েছেন। প্রতিটি দেশে তিন দিন করে সফর করার কথা।’
এদিকে ছবির সেন্সর প্রিন্টের প্রস্তুতির কাজ নিয়ে এখন ভারতে ব্যস্ত পরিচালক দীপংকর দীপন। সেখান থেকে মুঠোফোনে প্রথম আলোকে তিনি বলেন, ‘বড় বাজেটের ছবি এটি। বাংলাদেশকে তুলে আনা হয়েছে এই ছবিতে। আন্তর্জাতিকভাবে মুক্তির মধ্য দিয়ে বিশ্ববাসীকে দেশের আসল চিত্র দেখাতে চাই। প্রচারণার মাধ্যমে দর্শককে বেশি বেশি ছবিটি দেখতে আগ্রহী করতে চাই।’
দীপন জানান, প্রথমে মধ্যপ্রাচ্য দিয়ে প্রচারাভিযান শুরু করবেন তাঁরা। এরপর কানাডা, যুক্তরাষ্ট্র হয়ে দেশে ফেরার পথে ইউরোপে ঢাকা অ্যাটাক-এর প্রচার করবেন।
এদিকে শিডিউল জটিলতার কারণে ছবির নায়ক আরিফিন শুভ প্রচারের পুরো সময় না থাকতে পারলেও আংশিকভাবে তিনিও প্রচারাভিযানের সঙ্গে যুক্ত থাকবেন।
ঢাকা অ্যাটাক ছবির গল্প ও কাহিনিকার সানি সানোয়ার। এই ছবিতে আরও অভিনয় করেছেন সৈয়দ হাসান ইমাম, আফজাল হোসেন, লায়লা হাসান, শিপন মিত্র, সানজু জন, নওশাবা, এ বি এম সুমন। একটি বিশেষ চরিত্রে অভিনয় করেছেন আলমগীর।
