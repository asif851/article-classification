
ভারতীয় অভিনেতা নাসিরুদ্দিন শাহ্‌ ও তাঁর স্ত্রী অভিনেত্রী রত্না পাঠক শাহ্ ঢাকায় এসে পৌঁছেছেন। আজ বৃহস্পতিবার বেলা ১১টা ১০ মিনিটে জেট এয়ারওয়েজের একটি বিমানে করে ভারতের মুম্বাই থেকে ঢাকায় পৌঁছেছেন তাঁরা। সঙ্গে তাঁদের মেয়ে হিবা শাহ্‌ও ছিলেন। এর আগে গতকাল বুধবার নাটকের অন্য কলাকুশলীরা ঢাকায় পৌঁছেছেন।নাসিরুদ্দিন শাহ্‌ ঢাকা এসেছেন তাঁর দল মোটলি নিয়ে। তাঁদের ঢাকায় নিয়ে এসেছে ব্লুজ কমিউনিকেশনস। আগামীকাল সন্ধ্যায় রাজধানীর ইন্টারন্যাশনাল কনভেনশন সেন্টার বসুন্ধরায় এ দল পরিবেশন করবে ‘ইসমত আপা কে নাম’ নাটকটি। নাসিরুদ্দিন, রত্না পাঠক ও হিবা শাহ্ এই নাট্যদলের সদস্য হয়েই এলেন ঢাকায়। নাটকটি নির্দেশনা দিয়েছেন নাসিরুদ্দিন শাহ্‌। এতে তিনি অভিনয়ও করেছেন। তাঁর সঙ্গে অভিনয় করেছেন রত্না পাঠক ও হিবা। সিটি ব্যাংক নিবেদিত এই নাটকে খ্যাতিমান লেখক ইসমত চুঘতাইয়ের স্পষ্টবাদী ও বৈপ্লবিক লেখনীর মঞ্চরূপ দিয়েছেন নাসিরুদ্দিন শাহ্‌। ‘চুই মুই’, ‘ঘরওয়ালি’ ও ‘মুঘল বাচ্চা’—গল্প তিনটির মধ্য দিয়ে নির্দেশক ও শিল্পীরা তুলে ধরেছেন পুরুষনিয়ন্ত্রিত সমাজে নারী ও তাঁর অস্তিত্ব রক্ষার ভিন্ন তিন কাহিনি। শিক্ষণীয় বার্তার পাশাপাশি এতে রয়েছে ব্যঙ্গ, হাস্যরস ও বুদ্ধিমত্তার ছটা।
