
বাংলাদেশের ফেরদৌস কলকাতায় এবার অভিনয় করছেন বলিউডের গোবিন্দ, গ্রেসি সিং আর সেয়ালি ভগতের সঙ্গে। ছবির নাম সমাধি। পরিচালক দীপক সান্যাল। ফেরদৌস এখন এই ছবির শুটিং করছেন পশ্চিমবঙ্গের পুরুলিয়ায়। গতকাল মঙ্গলবার শুটিংয়ের ফাঁকে মুঠোফোনে ফেরদৌস বলেন, ‘গোবিন্দ আর গ্রেসি সিং তো আমাদের দর্শকদের কাছে খুবই পরিচিত নাম। সেয়ালি ২০০৪ সালে “ফেমিনা মিস ইন্ডিয়া” হয়েছিলেন। তাঁরা তিনজন এবারই প্রথম বাংলা ছবিতে অভিনয় করছেন।’
ফেরদৌস আরও বলেন, ‘ছবিতে গোবিন্দ একজন পুলিশ কর্মকর্তা। আর গ্রেসি ও সেয়ালি অভিনয় করছেন আমার সঙ্গে।’
গ্রেসি সিং অভিনয় করেছেন ৩৫টি ছবিতে। তবে লগান (২০০১)ও মুন্নাভাই এমবিবিএস (২০০৩) ছবিতে অভিনয় করে দর্শকদের চোখে পড়েন তিনি। আর সেয়ালি ১৬টি ছবিতে অভিনয় করেছেন। তাঁর উল্লেখযোগ্য ছবিগুলো হলো দ্য ট্রেন (২০০৭), রাজধানী এক্সপ্রেস (২০১৩)।
হিন্দি ও বাংলা ভাষায় তৈরি হচ্ছে অ্যাকশন ধাঁচের ছবি সমাধি। গোবিন্দ তাঁর প্রথম বাংলা ছবির শুটিংয়ে অংশ নেবেন ১ জুন থেকে। এরপর গোবিন্দ ও ফেরদৌস একসঙ্গে এই ছবিতে কাজ করবেন। সমাধির গানের সুর ও সংগীত পরিচালনা করেছেন বাপ্পী লাহিড়ী।
