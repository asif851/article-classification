
গত সপ্তাহে স্ত্রী ডিনা ইস্টউডের সঙ্গে দীর্ঘ ১৭ বছরের দাম্পত্য জীবনের ইতি টেনেছেন প্রখ্যাত মার্কিন অভিনেতা ও নির্মাতা ক্লিন্ট ইস্টউড। সপ্তাহ না পেরোতেই সম্প্রতি রহস্যময় এক নারীর সঙ্গে ক্যামেরাবন্দী হলেন ৮৩ বছর বয়সী ইস্টউড। সম্প্রতি লস অ্যাঞ্জেলেস আন্তর্জাতিক বিমানবন্দরে রহস্যময় ওই নারীকে নিজের গাড়ি থেকে নামিয়ে দেওয়ার সময় ক্যামেরাবন্দী হন ইস্টউড। এদিকে ‘পিপল’ ম্যাগাজিনের এক খবরে বলা হয়েছে, বিচ্ছেদের পর ইস্টউডকে নিয়ে নেতিবাচক খবর প্রকাশিত হওয়ায় ক্ষোভ প্রকাশ করেছেন মার্কিন টিভি ব্যক্তিত্ব ডিনা ইস্টউড। এ প্রসঙ্গে এক টুইটার বার্তায় তিনি লিখেছেন, ‘ক্লিন্ট চমত্কার একজন মানুষ। তাঁর মতো মেধাবী ও ভালো একজন মানুষকে নিয়ে নেতিবাচক খবর দেখতে চাই না আমি।’ 
