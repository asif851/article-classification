



 করণ জোহরের একটি ছবিতে কাজ করার কথা ছিল শ্রীদেবীর। 
সেই ছবিতে এখন অভিনয় করতে রাজি হয়েছেন মাধুরী দীক্ষিত। 
 এখানে মাধুরীর কথিত পুরোনো প্রেমিক সঞ্জয় দত্তও অভিনয় করবেন।


তুমুল জনপ্রিয় নায়িকা শ্রীদেবীর পর বলিউডের আরেক লাস্যময়ী নায়িকা মাধুরী দীক্ষিত। শ্রীদেবীর ‘হাওয়া হাওয়াই’র পর মাধুরী দর্শক মাত করেন ‘এক দো তিন’ দিয়ে। ব্যক্তিগত পছন্দের তালিকায় কেউ এগিয়ে রাখেন শ্রীদেবীকে। কেউ আবার মাধুরীকেই দেবেন বেশি নম্বর। তবে বলিউডে মাধুরীর আগমনের পর নব্বইয়ের দশকে শ্রীদেবীর জনপ্রিয়তায় কিছুটা ভাটা পড়ে। শোনা যায়, পেশাদার লড়াইও ছিল দুজনের মধ্যে। তবে তা কখনোই রেষারেষির পর্যায়ে যায়নি। শ্রীদেবীর মৃত্যুর পর মাধুরী আরও একবার তাঁর আসন নিতে যাচ্ছেন। প্রয়াত অভিনেত্রী শ্রীদেবীর একটি ছবিতে কাজ করার আলোচনা প্রায় চূড়ান্ত হয়ে গিয়েছিল। সেই ছবিতে এখন অভিনয় করবেন মাধুরী দীক্ষিত। আর আজ সোমবার দুপুরে ইনস্টাগ্রামে এ খবর জানিয়েছেন শ্রীদেবীর বড় মেয়ে জাহ্নবি কাপুর।
করণ জোহর প্রযোজিত ‘সিদ্দত’ ছবিতে শ্রীদেবীর অভিনয়ের কথা চূড়ান্ত হয়। এই ছবিতে আরও অভিনয় করবেন সঞ্জয় দত্ত, আলিয়া ভাট, বরুণ ধাওয়ান, সোনাক্ষী সিনহা ও আদিত্য রায় কাপুর। শ্রীদেবীর আকস্মিক মৃত্যুতে বলিউড শোকে স্তব্ধ হয়ে যায়। কিন্তু শোক কাটিয়ে সামনে এগোতে হবে। মায়ের মৃত্যুর কয়েক দিন পর জাহ্নবিকেও ক্যামেরার সামনে দাঁড়াতে হয়েছে। এবার শ্রীদেবীর চুক্তিবদ্ধ কাজগুলো নিয়ে ভাবার পালা। করণ তাঁর ছবিতে শ্রীদেবীর জায়গায় মাধুরীকে প্রস্তাব দিয়েছেন। আর প্রস্তাবটি সাদরে গ্রহণ করেছেন মাধুরী। ছবিটি পরিচালনা করবেন অভিষেক বর্মণ।
জাহ্নবি আজ তাঁর ইনস্টাগ্রাম অ্যাকাউন্টে শ্রীদেবী ও মাধুরীর একসঙ্গে তোলা একটি ছবি প্রকাশ করে লিখেছেন, ‘অভিষেক বর্মণের পরবর্তী ছবিটি মায়ের খুব আপন ছিল। বাবা, খুশি আর আমি মাধুরীর কাছে কৃতজ্ঞ এই অসাধারণ চলচ্চিত্রের একটি অংশ হওয়ার জন্য।’
সঞ্জয় দত্ত যে ছবিতে আছেন, সেখানে মাধুরীর অভিনয় করা নিয়ে অনেকের চোখই কপালে উঠেছে। কারণ, এই নায়কের সঙ্গে মাধুরীর প্রেমের গুঞ্জন বলিপ্রেমীদের অজানা নয়। ‘সিদ্দত’ ছবিতে সব তারকার পোশাক নকশা করছেন ভারতের জনপ্রিয় ডিজাইনার মনীশ মালহোত্রা। মনীশ ছিলেন শ্রীদেবীর খুব কাছের বন্ধু। এই ছবির পটভূমি ১৯৪০ দশকের। মুম্বাইয়ে এই ছবির বিশাল সেট নির্মাণের কাজ শুরু হয়েছে। আর শুটিং শুরু হবে আগামী বছর গোড়ার দিকে। ডেকান ক্রনিকল
