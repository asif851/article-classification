
ঢাকার লোকসংগীত উৎসবে এবার সংগীত পরিবেশন করবে উত্তর মালির গানের দল তিনারিওয়েন। মরুভূমির দল তিনারিওয়েনের প্রতিষ্ঠাতা ইব্রাহিম আগ আলহাবিব। শৈশবে সিনেমায় দেখেছিলেন কাউবয় হ্যাট পরা এক গিটারবাদককে। এরপর টিনের পাত্র ও সাইকেলের ব্রেকের তার দিয়ে নিজেই বানান একটি গিটার। স্থানীয় লোকসংগীত ও আরবের আধুনিক পপঘরানার গান করতে শুরু করেন ইব্রাহিম। পরে ১৯৭৯ সালে আলজেরিয়ার তামানরাসেটে যাত্রা শুরু হয় তিনারিওয়েনের।২০০১ সালে প্রকাশিত দ্য রেডিও তিসদাস অ্যালবাম, মালিতে ফেস্টিভ্যাল অব ডেজার্ট ও ডেনমার্কের রো’জিল্ড উৎসবের মধ্য দিয়ে দলটির পরিচিতি ছড়িয়ে পড়ে সাহারা অঞ্চলের বাইরে। ২০০৭ সালে তাদের আমান ইমান: ওয়াটার ইজ লাইফ অ্যালবামটি আন্তর্জাতিকভাবে দলের জনপ্রিয়তা বাড়িয়ে দেয়। ২০১২ সালে ‘বেস্ট ওয়ার্ল্ড মিউজিক’ বিভাগে তিনারিওয়েন জয় করে নেয় সংগীতের সব থেকে সম্মানজনক পুরস্কার ‘গ্র্যামি অ্যাওয়ার্ড’।লোকসংগীত ছাড়াও ব্লুজ, রক ও ওয়ার্ল্ড মিউজিক ক্যাটাগরির গান করে দলটি। ঢাকা আন্তর্জাতিক লোকসংগীত উৎসবের তৃতীয় রাতে থাকবে দলটির পরিবেশনা।
