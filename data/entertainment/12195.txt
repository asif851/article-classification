
ইন্টারনেটে, বিশেষ করে সামাজিক যোগাযোগের মাধ্যমে আপনি যা লিখবেন, তা-ই কিন্তু চিরস্থায়ীভাবে রয়ে যাবে। এ কথাটি বোধ হয় মনে ছিল না বলিউডের শক্তিমান অভিনেতা অনুপম খেরের। আর সম্প্রতি এর প্রভাবও বেশ ভালোভাবেই টের পেয়েছেন বলিউডের এই অভিনেতা।২০১০ সালে অনুপম খেরের এক টুইট বার্তা আর ২০১৬ সালে লেখা আরেকটি টুইট বার্তা তাঁর স্ববিরোধিতারই প্রমাণ দিয়েছে। ইন্টারনেট যে কিছুই ভোলে না—টুইটারে তাঁর এই দুই মন্তব্যের স্ববিরোধিতা উল্লেখ করে অনুপম খেরকে বিষয়টি মনে করিয়ে দিয়েছেন অনেকেই।২০০৪ সালে ‘পদ্মশ্রী’ পুরস্কার পেয়েও তা প্রত্যাখ্যান করেছিলেন অনুপম খের। আর এ বছর ‘পদ্মভূষণ’ সম্মাননা পেয়েছেন তিনি। এই তারকা অভিনেতা সামাজিক যোগাযোগের মাধ্যম, বিশেষ করে টুইটারে খুবই সক্রিয়। ২০১০ সালে ‘পদ্ম’ সম্মাননা নিয়ে বিরূপ মন্তব্য করেছিলেন এই অভিনেতা। আবার ২০১৬ সালে এসে সেই টুইটারেই ‘পদ্মভূষণ’ সম্মাননা পেয়ে অনুপম লিখেছেন, ‘আনন্দিত, বিনয়ের সঙ্গে জানাচ্ছি যে আমাকে ‘‘পদ্ম’’ সম্মাননায় ভূষিত করা হয়েছে।’অথচ ২০১০ সালে এই অভিনেতা লিখেছিলেন, আমাদের দেশে পুরস্কার যেন এখন উপহাসের বিষয়ই হয়ে দাঁড়িয়েছে। সম্মাননা তার মান হারিয়েছে, হোক তা চলচ্চিত্র কিংবা জাতীয় অথবা পদ্ম সম্মাননা।অনুপম খেরের ২০১৬ সালের টুইট বার্তার জবাবে একজন টুইট করেছেন, তাহলে শেষ পর্যন্ত আপনি নীরবে এই পুরস্কার গ্রহণেরই সিদ্ধান্ত নিচ্ছেন? এই মত পাল্টানোর পেছনের কারণটা কী?
অনুপম খেরকে আরও একজন ‘পদ্ম’ সম্মাননা নিয়ে করা তাঁর সাম্প্রতিক টুইটের জবাবে এক টুইট বার্তায় লিখেছেন, ভালো, তাহলে আপনি বৈধতা কিংবা মান নেই জেনেও এ পুরস্কার নিচ্ছেন! শুধু নরেন্দ্র মোদির কারণে!প্রসঙ্গত, বলিউডের অভিনেতা অনুপম খেরের স্ত্রী কিরণ খের ভারতের ক্ষমতাসীন দল বিজেপির একজন সাংসদ। ভারতে ধর্মীয় ‘অসহিষ্ণুতা’র বিরুদ্ধে যাঁরা প্রতিবাদ করে আসছেন, কিরণ তাঁদের কট্টর একজন সমালোচক। ভারতের এই ‘অসহিষ্ণুতা’র বিরুদ্ধে প্রতিবাদ জানাতে যখন দেশজুড়ে লেখক, শিল্পী ও বিভিন্ন ক্ষেত্রের জাতীয় পুরস্কারপ্রাপ্ত ব্যক্তিত্বরা পুরস্কার ফিরিয়ে দিচ্ছিলেন। সে সময় অনুপম খের পুরস্কার ফিরিয়ে দেওয়ার তীব্র বিরোধিতা করেছিলেন। এ ছাড়া তিনি আমির খানের ‘অসহিষ্ণুতা’-বিষয়ক মন্তব্যেরও সমালোচনা করে দিল্লিতে নিজ উদ্যোগে এর বিপক্ষে প্রতিবাদ সমাবেশ করেছিলেন।অভিনেতা অনুপম খেরের বলিউড ক্যারিয়ারের সাম্প্রতিক ছবি সালমান খান অভিনীত ‘প্রেম রতন ধন পায়ো’। এ ছাড়া এই অভিনেতা হলিউডের ‘সিলভার লাইনিং প্লেবুক’ ছবিতেও অভিনয় করেছেন। এনডিটিভি।
