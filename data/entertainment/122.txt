
পয়লা বৈশাখে রাজধানীর তেজগাঁওয়ের শাহীন হলে যেন তারার মেলা বসেছিল। টেলিভিশন প্রোগ্রাম প্রোডিউসার্স অ্যাসোসিয়েশন অব বাংলাদেশ, ডিরেক্টর্স গিল্ড, অভিনয়শিল্পী সংঘ, টেলিভিশন নাট্যকার সংঘ, প্রেজেন্টার্স প্ল্যাটফর্ম অব বাংলাদেশ, ক্যামেরাম্যান অ্যাসোসিয়েশন অব বাংলাদেশ, টেলিভিশন নাট্যশিল্পী, নাট্যকার সংসদসহ বেশ কিছু পেশাজীবী সংগঠন বর্ষবরণ অনুষ্ঠানের এ আয়োজন করে। ‘মানুষ ভজলে সোনার মানুষ পাবি’ স্লোগান নিয়ে সকাল থেকে অনুষ্ঠান শুরু হয়। দিনভর তারকাদের পদচারণে মুখর ছিল অনুষ্ঠান প্রাঙ্গণ। তাঁরা এসেছেন, সাংস্কৃতিক অনুষ্ঠান উপভোগ করেছেন, আড্ডা দিয়েছেন এবং শুভেচ্ছা বিনিময় করেছেন।

