

* ‘বিগ লিটল লাইস’ সিরিজে যুক্ত হলেন মেরিল স্ট্রিপ।  * ১৫ বছর পর টিভি সিরিজে তিনি কাজ করার জন্য চুক্তিবদ্ধ হলেন।  * সাতটি পর্ব নিয়ে হবে এবারের মৌসুম। 

সিরিজে আসক্ত তরুণদের জন্য সুখবর। এমি ও গোল্ডেন গ্লোব মাত করা এইচবিওর তারকাবহুল সিরিজ ‘বিগ লিটল লাইস’-এ যুক্ত হলেন আরও একজন হলিউড তারকা। তিনি হলেন মেরিল স্ট্রিপ। এই সিরিজে অস্কারজয়ী মেরিলকে আরেক অস্কারজয়ী অভিনেত্রী নিকোল কিডম্যানের শাশুড়ির চরিত্রে দেখা যাবে। মেরিল, নিকোল ও রিজ উইদারস্পুনকে নিয়ে শিগগিরই শুরু হবে এই সিরিজের দ্বিতীয় মৌসুমের শুটিং। 
১৫ বছর পর কোনো টিভি সিরিজে নিয়মিত কাজ করার জন্য চুক্তিবদ্ধ হলেন মেরিল স্ট্রিপ। সর্বশেষ ২০০৩ সালে এই অভিনেত্রী ‘অ্যাঞ্জেলস ইন আমেরিকা’ নামের একটি সিরিজে অভিনয় করেছিলেন। সে সময় এই নাটকের জন্য তিনি এমি পুরস্কারও জেতেন। অবশ্য ২০১০ সালে ‘ওয়েব থেরাপি’ নামের একটি সিরিজের মাত্র তিনটি পর্বে তাঁকে দেখা গিয়েছিল, সেটা ছিল সংক্ষিপ্ত চরিত্র। গত বুধবার নিকোল কিডম্যান ও রিজ উইদারস্পুন ইনস্টাগ্রামে ছবি দিয়ে মেরিল স্ট্রিপকে বিগ লিটল লাইস সিরিজে স্বাগত জানান। জনপ্রিয় ও প্রশংসিত এই সিরিজ এ বছর গোল্ডেন গ্লোব অ্যাওয়ার্ডে সবচেয়ে বেশি পুরস্কার জেতে। গত বছর এমি অ্যাওয়ার্ডেও ছিল সিরিজটির জয়জয়কার। এই সিরিজের দ্বিতীয় মৌসুমের কাজ শুরু হবে শিগগিরই। সাতটি পর্ব নিয়ে হবে এবারের মৌসুম। সূত্র: এস শোবিজ।
