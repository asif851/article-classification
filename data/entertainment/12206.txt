
আবারও ঈদের নাটকে জুটি বেঁধে অভিনয় করলেন ছোটপর্দার জনপ্রিয় দুই মুখ অপূর্ব ও অপর্ণা। আসছে ঈদ উপলক্ষে নির্মিত ‘তোমার আমার গল্প’ নাটকে জুটি বেঁধেছেন তাঁরা। নাটকটি রচনা ও পরিচালনা করেছেন মাবরুর রশিদ বান্নাহ। গত ঈদে একই নির্মাতার পরিচালনায় ‘রি-স্টার্ট’ নাটকে অভিনয় করেছিলেন অপূর্ব ও অপর্ণা।অপর্ণা বলেন, ‘বরাবরই অপূর্বর সঙ্গে অভিনয় করতে আমার অনেক ভালো লাগে। আমরা একসঙ্গে একাধিক নাটকে কাজ করেছি। তিনি আমার প্রিয় একজন অভিনেতা। মিডিয়ায় কাজ শুরু করার আগে থেকেই আমি তাঁর ভক্ত।’ তিনি বলেন, ‘প্রিয় অভিনেতার সঙ্গে কাজ করার সুযোগ পেয়ে সত্যিই নিজেকে অনেক ভাগ্যবান মনে হয়। অপূর্বর মতো অভিজ্ঞ একজন সহ-শিল্পীর সঙ্গে কাজ করে আমি অনেক কিছু শিখতেও পেরেছি। আশা করছি, ‘তোমার আমার গল্প’ নাটকটি দর্শকদের ভালো লাগবে।’
‘তোমার আমার গল্প’ নাটকের কাহিনিতে দেখা যাবে, অপর্ণা ক্যানসারে আক্রান্ত। তিনি আর বেশি দিন বাঁচবেন না। এ অবস্থায় আলোকচিত্রী অপূর্বর সঙ্গে তাঁর বন্ধুত্ব হয়। কিন্তু অপর্ণা জানেন না, অপূর্বর সঙ্গে বন্ধুত্ব হওয়াটা তাঁর মায়ের সাজানো একটি নাটক। নাটকটিতে বিশেষ একটি চরিত্রে অভিনয় করেছেন সাবেরী আলম।
‘তোমার আমার গল্প’ নাটকটি আরটিভির ঈদ অনুষ্ঠানমালায় প্রচারিত হবে।   
