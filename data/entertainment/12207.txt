
যারা টিভি রিয়ালিটি শো ‘বিগ বস- ৯’ দেখেছেন তাঁদের নিশ্চয়ই জানা হয়ে গেছে, বলিউডের দুই খান সালমান ও শাহরুখের দোস্তি বা বন্ধুত্ব এখন কতটা গাঢ়। আর সেই প্রগাঢ় বন্ধুত্বের আলোচনাই এখন সবার মুখে মুখে। এমনকি খোদ সালমান কিংবা শাহরুখ এই দুই দোস্তও একে অপরের প্রশংসা করতে ক্লান্ত হচ্ছেন না।সম্প্রতি শাহরুখ খান জানিয়েছেন তাঁর ‘বিগ বস ৯’ অভিজ্ঞতার কথা। সালমান খানের সঙ্গে এত বছর পর এত লম্বা সময় কাটাতে তাঁর কেমন লাগল, পাশাপাশি পুরোনো বন্ধুর সঙ্গে খাওয়া-দাওয়া, নাচ-গান, হাসিঠাট্টায় কীভাবে ঘণ্টার পর ঘণ্টা পার করেছেন।সম্প্রতি এক সাক্ষাৎকারে শাহরুখ খান জানিয়েছেন, তাঁর কাছে ‘বিগ বস ৯ ’-এর অভিজ্ঞতা ছিল একেবারেই অন্যরকম। বহু বছর পর তিনি সালমানের সঙ্গে টানা ৬ ঘণ্টা শুটিংয়ে সময় কাটালেন।বন্ধুর সঙ্গে লম্বা সময় একটানা কাজ করেও নাকি মন ভরেনি শাহরুখের। এরপর তাঁরা একসঙ্গে রাতের খাবারও খেয়েছেন। তাঁদের সঙ্গ দিয়েছিলেন এই দুই খানের আরেক বন্ধু কাজল। নৈশভোজের পর শাহরুখ, কাজল আর সালমান ‘দিলওয়ালে’ ছবির ‘গেরুয়া’ গানের তালে নেচেছিলেন বলেও শাহরুখ তাঁর সাক্ষাৎকারে জানিয়েছেন।
সাক্ষাৎকারের একপর্যায়ে শাহরুখ বলেন, ‘মনে হচ্ছে, অনেক সময় পরে এত আনন্দঘন মুহূর্ত কাটালাম।’দুই খানের এই দারুণ বন্ধুত্ব দিনে দিনে যে রং দেখাচ্ছে, তাতে আরেক খান আমিরের শিবির থেকে নিশ্চয়ই ছড়াচ্ছে ঈর্ষার পোড়া গন্ধ? এমন প্রশ্ন কিন্তু এখন ভারতীয় বিনোদনভিত্তিক গণমাধ্যমগুলোতে ভালোই উঠছে। দেখা যাক, এ নিয়ে আমির খান কবে মুখ খোলেন। তত দিন পর্যন্ত না হয় এই দুই দোস্তের খাওয়া-দাওয়া আর নাচ-গান আর মাস্তির খবর নিয়েই সন্তুষ্ট থাকতে হবে গুজবপ্রেমীদের। এনডিটিভি। পিংক ভিলা।
