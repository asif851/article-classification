
বলিউড তারকা আমির খান একটি প্রতিষ্ঠানের সঙ্গে ভারতীয় মুদ্রায় ৮৮ কোটি রুপির চুক্তি করেছেন। এক বছরের এই চুক্তি অনুযায়ী আমির ওই কোম্পানির বেশ কয়েকটি বিজ্ঞাপনচিত্রে অংশ নেবেন। জিনিউজ অনলাইনের এক খবরে এ কথা জানানো হয়।চুক্তি অনুযায়ী আমিরকে বিশাল অঙ্কের এ পারিশ্রমিক কয়েক দফায় পরিশোধ করা হবে। এরই মধ্যে পণ্যটির দুটি বিজ্ঞাপনচিত্রের শুটিং শেষ হয়েছে।ঘনিষ্ঠ সূত্র জানায়, আমির এর আগে আরেকটি পণ্যের দূত হিসেবে দায়িত্ব পালন করেন। কিছুদিন আগে ওই প্রতিষ্ঠানের সঙ্গে আমিরের চুক্তির মেয়াদ শেষ হয়। এরপর তাঁকে নতুন পণ্যটির দূত হিসেবে দায়িত্ব পালনের প্রস্তাব দেওয়া হয়। বরাবরই ভেবেচিন্তে ও হিসাব-নিকাশের পর পণ্যের দূতিয়ালির দায়িত্ব নেন আমির। এবারও তার ব্যতিক্রম হয়নি। নতুন পণ্যটির দূত হিসেবে চুক্তি স্বাক্ষরের আগে তিনি বেশ খানিকটা সময় নেন। প্রাথমিক আলোচনার সময় পারিশ্রমিক হিসেবে ৮৮ কোটি রুপি নেবেন বলে জানান আমির।
বিনোদনশিল্পের জগতে বলিউডের বচ্চন ও খান পরিবারের তারকাদের এ ধরনের কাজ করে দাঁও মারার ঘটনা নতুন নয়। তবে এবার বুঝি আমির সবাইকে টপকে গেলেন।
