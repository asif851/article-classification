
অস্কার পুরস্কার পাওয়া ‘টাইটানিক’ ছবিতে কেট উইন্সলেট এবং লিওনার্দো ডিক্যাপ্রিও জুটির অসাধারণ অভিনয় দেখে মুগ্ধ হয়েছিলেন অগণিত দর্শক। সম্প্রতি কেটকে নিজের সবচেয়ে প্রিয় ব্যক্তিত্ব বলার পাশাপাশি তাঁর প্রশংসায় পঞ্চমুখ হন ডিক্যাপ্রিও। কেটকে ভালোবাসেন বলেও জানান তিনি।এ প্রসঙ্গে ডিক্যাপ্রিওর ভাষ্য, ‘আমার চোখে সবচেয়ে চমত্কার ব্যক্তিত্বের অধিকারী তিনি। তাঁর ভেতর কোনো ভনিতা নেই। কেট উইন্সলেট নামের মেয়েটিকে আমি ভালোবাসি। কিছুদিন আগে তিনি মা হয়েছেন। এ মুহূর্তে নতুন সন্তানের ভালোবাসায় হাবুডুবু খাচ্ছেন তিনি।’ সম্প্রতি এক খবরে এমনটিই জানিয়েছে কন্ট্যাক্টমিউজিক।১৯৯৭ সালে মুক্তি পাওয়া ‘টাইটানিক’ ছবিতে একসঙ্গে কাজের সুবাদে কেট ও ডিক্যাপ্রিওর মধ্যে সুন্দর বন্ধুত্বপূর্ণ সম্পর্ক গড়ে ওঠে। বছরের পর বছর ধরে তাঁরা সেই বন্ধুত্বকে ধরে রেখেছেন। ‘টাইটানিক’-এর পর ২০০৮ সালে ‘রেভোলিউশনারি রোড’ ছবিতে একসঙ্গে অভিনয় করেন কেট ও ডিক্যাপ্রিও।
তৃতীয় স্বামী নেড রকনলকে গত ৭ ডিসেম্বর প্রথম সন্তান উপহার দিয়েছেন কেট। তাঁরা ছেলের নাম রেখেছেন বিয়ার উইন্সলেট। নেড প্রথম বাবা হলেও এই নিয়ে তৃতীয়বারের মতো মাতৃত্বের স্বাদ নিলেন ৩৮ বছর বয়সী অস্কারজয়ী ব্রিটিশ এ তারকা অভিনেত্রী।
