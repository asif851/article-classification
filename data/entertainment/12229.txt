
শাহরুখ খান ও কাজলের গভীর বন্ধুত্ব আর পর্দায় ফুটে ওঠা অসাধারণ অভিনয়ের গূঢ় রসায়নের কথাই এত দিন প্রচলিত ছিল। এখনো আছে। এই তো কিছু দিন আগে দীর্ঘ পাঁচ বছর পর বলিউডের জনপ্রিয় এই তারকা জুটিকে আবারও একসঙ্গে দেখা গেল ‘দিলওয়ালে’ ছবিতে। ওই ছবির মুক্তির আগে শাহরুখ জানিয়েছেন, নতুন কোনো ছবিতে অভিনয় করার সময় প্রত্যেকবারই তিনি কাজলের অনুপস্থিতির বিষয়টা টের পান, কাজলকে খুব ‘মিস’ করেন তিনি। শাহরুখ খান বলেছিলেন, ‘প্রত্যেকবার ছবিতে অভিনয় করার সময় আমি কাজলকে মিস করি। এ ছবিটি (দিলওয়ালে) করার সময় সে আমাদের প্রায় ১৫০ দিনের মতো সময় দিয়েছে। সন্তানদের কাছ থেকে এ সময়টাতে দূরে থাকতে হয়েছে তাঁকে। আমি জানি, একজন মা হিসেবে তাঁর জন্য এটা কতটা কষ্টকর ও ত্যাগের বিষয়।’ সেই শাহরুখ কিনা এবার বলছেন, কাজলকে ঘৃণা করার কথা! নিজেই জানিয়েছেন বলিউড বাদশা, যখন প্রথম দেখা হয়েছিল, তখন কাজলকে অপছন্দ করতেন। ‘বাজিগর’ শাহরুখ-কাজল জুটির প্রথম ছবি। শাহরুখ জানিয়েছেন, ছবিটি করার সময় কাজলের অভিনয়–দক্ষতা সম্বন্ধে জানার জন্য তাঁকে ফোন করেন আমির খান। কারণ, আমির কাজলের সঙ্গে অভিনয় করতে চেয়েছিলেন। তখন আমিরকে তিনি জানিয়েছিলেন, কাজল মোটেই ভালো অভিনেত্রী নন। শাহরুখের কথায়, ‘আমি আমিরকে মেসেজ করেছিলাম, কাজল খুবই বাজে, কাজের প্রতি ওর কোনো ফোকাস নেই। তুমিও কাজলের সঙ্গে কাজ করতে পারবে না।’ কিন্তু সেদিন বিকেলের মধ্যেই কাজলের পারফরম্যান্স দেখে তাঁর প্রতি ধারণা বদলে যায় শাহরুখের। ‘আমি সেদিন বিকেলেই আমিরকে ফোন করে বলেছিলাম, আমি জানি না এটা কীভাবে হলো, কিন্তু কাজল অনস্ক্রিন ম্যাজিক করতে পারে।’ তাঁদের আলাপ এভাবেই। তবে বন্ধুত্ব হতে একটু সময় লাগে। ‘বাজিগর’-এর সেট থেকেই বন্ধুত্ব হয় তাঁদের মধ্যে। সেটে কাজলকে বেশি কথা বলতে দেখে রেগে যান শাহরুখ। তাঁকে চিৎকার করে ‘শাট আপ’ বলেন তিনি। আর সেখান থেকেই শুরু বন্ধুত্বের। সেই বন্ধুত্ব অনস্ক্রিন হোক বা অফস্ক্রিন—আজও অটুট। বলিউড ক্যারিয়ারে এই জুটি ‘বাজিগর’, ‘করন-অর্জুন’, ‘কুছ কুছ হোতা হ্যায়’, ‘কাভি খুশি কাভি গাম’, ‘মাই নেম ইজ খান’-এর মতো অনেক ব্যবসাসফল ছবি উপহার দিয়েছেন। সূত্র : ইন্ডিয়ান এক্সপ্রেস
