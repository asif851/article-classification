
সবার জন্য সুখবর নিয়ে ঘুরে বেড়াচ্ছেন এক তরুণ। আদুরে বিড়াল থেকে শুরু করে পাশের বাড়ির মেয়েটির জন্যও আছে সুখবর। এমনই দৃশ্য দেখা গেছে গ্রামীণফোনের নতুন বিজ্ঞাপনে। সুখবর নিয়ে ছুটে চলা ছেলেটি এরই মধ্যে নজর কেড়েছে সবার। ছেলেটির নাম নুহাশ হুমায়ূন। নন্দিত কথাসাহিত্যিক হুমায়ূন আহমেদের পুত্র। এই বিজ্ঞাপনচিত্রের মধ্য দিয়েই ক্যামেরার সামনে অভিষেক ঘটল নুহাশের।‘সুখবর’-এ ভরা ওই বিজ্ঞাপনচিত্রটি নির্মাণ করেছে অ্যাপেলবক্স ফিল্মস। নির্দেশনা দিয়েছেন পিপলু আর খান। নুহাশকে নিয়ে বিজ্ঞাপন নির্মাণ প্রসঙ্গে পিপলু বলেন, ‘আমরা এই কাজটির জন্য এমন একজনকে খুঁজছিলাম যার ব্যক্তিত্ব হবে সবার থেকে খানিকটা আলাদা। তখনই আমার টিমের একজন নুহাশের কথা আমাকে বলল। নুহাশ মূলত ক্যামেরার পেছনে কাজ করতে চায়। তাই প্রথম আলাপে তার সঙ্গে ক্যামেরার পেছনের বিষয় নিয়েই আড্ডা জমাই। এরপর একসময় আমাদের প্রজেক্টটির কথা তাকে বলি। লম্বা আলাপের পর নুহাশ কাজটির জন্য রাজি হয়।’এদিকে বিজ্ঞাপনচিত্রটিতে কাজ নিয়ে ইংরেজিতে নিজের ফেসবুকে স্ট্যাটাস দিয়েছেন নুহাশ। যার বাংলা এ রকম, ‘পিপলু ভাইয়ের সঙ্গে এক সাক্ষাতেই কাজ করার জন্য রাজি হয়ে যাই আমি। প্রতিটি সূক্ষ্মাতিসূক্ষ্ম বিষয়ের ওপর তার পর্যবেক্ষণ এবং দূরদৃষ্টি দেখে আমি মুগ্ধ। আমাদের দেশের নির্মাতাদের মধ্যে এ ধরনের বিষয়গুলো আমি নিয়মিত দেখতে চাই।’বিজ্ঞাপনচিত্রে নুহাশ তার অভিব্যক্তি, অভিনয় আর সহশিল্পী—সব নিয়েই সন্তুষ্ট। আক্ষেপ শুধু একটাই। বিজ্ঞাপনে নেই তার নিজের কণ্ঠ। কথা নুহাশের, কণ্ঠ আরেকজনের। তবে শেষ নাগাদ পুরো কাজটি গ্রহণযোগ্য হয়েছে, এ ভেবেই আনন্দিত নুহাশ।
