
*নায়িকাকে জুতা ছুড়ে মারা! *কিন্তু নায়িকাকে জুতা ছুড়ে মারা হলো কেন? *ওই যুবককে আটক করে পুলিশের কাছে সোপর্দ করা হয়েছে।
নায়িকাকে জুতা ছুড়ে মারা! ভাগ্যিস, একটুর জন্য এই জুতা নায়িকার গায়ে লাগেনি। লেগেছে পাশে অন্য একজনের গায়ে। কিন্তু নায়িকাকে জুতা ছুড়ে মারা হলো কেন?
ভারতের এ সময়ের অন্যতম জনপ্রিয় চলচ্চিত্র তারকা তামান্না ভাটিয়া আজ সোমবার হায়দরাবাদের হিম্মতনগরে এক গয়নার দোকান উদ্বোধন করেন। এ সময় বাইরে থেকে এক যুবক ছুটে এসে দোকানের ভেতরে থাকা তামান্না ভাটিয়ার দিকে জুতা ছুড়ে মারেন। কিন্তু তা একটুর জন্য এই নায়িকার গায়ে লাগেনি। জুতাটি লেগেছে তাঁর পাশে থাকা এই দোকানের এক কর্মচারীর গায়ে। উপস্থিত লোকজন ওই যুবককে আটক করে পুলিশের কাছে সোপর্দ করে।
নারায়ণগোদা পুলিশ স্টেশনের একজন কর্মকর্তা সংবাদমাধ্যম পিটিআইকে জানিয়েছেন, ৩১ বছর বয়সী এই যুবকের নাম করিমুল্লাহ। তিনি বিটেক গ্র্যাজুয়েট। জিজ্ঞাসাবাদের পর জানা গেছে, এ সময়ের একটি ছবিতে তামান্না ভাটিয়ার অভিনয় তার পছন্দ হয়নি। এই নায়িকার ওপর তার প্রচণ্ড ক্ষোভ তৈরি হয়েছে। এ কারণে তিনি নায়িকাকে জুতা ছুড়ে মেরেছেন। এই ব্যক্তিকে আদালতে পাঠানো হয়েছে।
তামান্না ভাটিয়া মুম্বাইয়ের মেয়ে হলেও তিনি তেলেগু ও তামিল ছবিতে বেশি অভিনয় করেছেন। পাশাপাশি অভিনয় করেছেন হিন্দি ছবিতেও। তিনি দারুণ ব্যবসাসফল ছবি ‘বাহুবলী: দ্য বিগিনিং’ ও ‘বাহুবলী টু : দ্য কনক্লুশন’-এ অভিনয় করেছেন। টাইমস অব ইন্ডিয়া
