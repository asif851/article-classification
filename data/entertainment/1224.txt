
 
বিকট শব্দে নাক ডাকেন শাহরুখ খান—সম্প্রতি জনসমক্ষে এ তথ্য ফাঁস করে দিয়েছেন ‘দাবাং’ তারকা সালমান খান। হাঁড়ির খবর ফাঁসের পর এখন পর্যন্ত প্রতিক্রিয়া না জানালেও, সম্প্রতি নিজের সম্পর্কে চমকপ্রদ এক তথ্য জানিয়েছেন শাহরুখ। নিজেকে প্রচণ্ড লাজুক প্রকৃতির মানুষ বলেই দাবি করেছেন বলিউডের অন্যতম প্রভাবশালী এ তারকা অভিনেতা।এ প্রসঙ্গে শাহরুখের ভাষ্য, ‘পর্দায় আমার আত্মবিশ্বাসী ও চটপটে ব্যক্তিত্ব ফুটে উঠলেও বাস্তব জীবনে আমি মোটেও সেরকম নই। খুবই লাজুক প্রকৃতির একজন মানুষ আমি। আমার ছবির দলের কমবেশি সবারই বিষয়টি জানা আছে।’ সম্প্রতি এক খবরে এমনটিই জানিয়েছে ওয়ান ইন্ডিয়া।লাজুক ব্যক্তিত্বের প্রমাণ হিসেবে ‘ওম শান্তি ওম’ ছবির ‘দর্দ-এ-ডিসকো’ গানটির শুটিংয়ের সময় মজার এক অভিজ্ঞতার কথা তুলে ধরেন শাহরুখ। গানটির একটি অংশের শুটিংয়ের জন্য বাথটাবে নামতে হয়েছিল শাহরুখকে। এ প্রসঙ্গে তিনি জানান, ‘গানটির দৃশ্য ধারণের জন্য আমি খুব ছোট ও আঁঁটসাঁট একটি হাফপ্যান্ট পরে বাথটাবে নামতে যাচ্ছিলাম। কিন্তু একদল নারী নৃত্যশিল্পী দেখে আমি খুব লজ্জা পেয়ে যাই। তাঁদের সেখান থেকে সরিয়ে নিতে বলি যাতে ঝটপট পানির মধ্যে আমি নেমে পড়তে পারি। অর্ধনগ্ন অবস্থায় তাঁরা যেন আমাকে দেখতে না পায় সেজন্যই আমি এমনটা করেছিলাম।’শাহরুখ আরও জানান, ‘দৃশ্য ধারণের কাজ শেষে সবাই মনিটরে যাঁর যাঁর পারফর্মেন্স দেখার জন্য ব্যস্ত হয়ে পড়লেও আমি চুপচাপ বাথটাবের ভেতরেই বসে ছিলাম। সবাই সেখান থেকে চলে যাওয়ার পরই কেবল তোয়ালে পেঁচিয়ে বাথটাব থেকে বের হই আমি।’
লাজুক হওয়ার কারণে বিড়ম্বনার কথা জানাতে গিয়ে শাহরুখ বলেন, ‘একবার ব্রিটিশ এয়ারওয়েজের বিমানে ভ্রমণ করতে গিয়ে বেশ বিপাকে পড়ে গিয়েছিলাম। বিমানবালা আমার কাছে এসে দুটি প্রশ্ন জিজ্ঞেস করলেন। আমি তাঁর উচ্চারণ বুঝতে না পারলেও, লজ্জায় তা প্রকাশ করিনি। আন্দাজ করে তাঁর প্রশ্নের জবাব দিয়ে ভীষণ বিপদে পড়ে গেলাম। পুরোটা পথ আমাকে ক্ষুধার্ত থাকতে হয়েছিল।’
এদিকে সম্প্রতি ‘বিগ বস ৭’ অনুষ্ঠানে শাহরুখের নাক ডাকার খবর ফাঁস করে দেন সালমান। ১৯৯৫ সালে মুক্তি পাওয়া ‘করণ-অর্জুন’ ছবিতে শাহরুখের সঙ্গে কাজের সময় মজার এক অভিজ্ঞতার প্রসঙ্গ টেনে এনে সালমান জানান, ‘করণ-অর্জুন  ছবির শুটিং চলাকালে এক রাতে শাহরুখ, সোহেল, বান্টি ওয়ালিয়া, সুশীল ও আমাকে একই ঘরে থাকতে দেওয়া হয়েছিল। কিছুক্ষণের মধ্যেই শাহরুখ ঘুমিয়ে পড়ে এবং বিকট শব্দে নাক ডাকতে থাকে।’
সালমান আরও জানান, ‘শুরুতে শাহরুখের নাক ডাকা শুনে আমরা খুব মজা পাই এবং হাসতে থাকি। কিন্তু তার ক্রমাগত নাক ডাকার বিকট শব্দে আমরা কিছুতেই ঘুমাতে পারছিলাম না। ভোররাত তিনটার দিকে আমরা ভেবে পাচ্ছিলাম না আমাদের কী করা উচিত! হঠাত্ আমাদের মাথায় একটা দুষ্টু বুদ্ধি খেলে গেল। আমরা সবাই মিলে শাহরুখকে আস্তে করে বিছানা থেকে ধাক্কা দিয়ে ফেলে দিলাম। তাঁর ঘুম ভেঙে গেল আর আমরা শান্তিতে ঘুমাতে লাগলাম।’
 
