
রাজধানীর নাট্যাঙ্গনে শনিবার থেকে শুরু হচ্ছে ‘জাতীয় নাট্যোৎসব ২০১৬’। ‘এ মাটি নয় জঙ্গিবাদের, এ মাটি মানবতার’ শিরোনামে শনিবার থেকে শুরু হওয়া ১৮ দিনব্যাপী এই নাট্যোৎসবের যৌথ আয়োজক বাংলাদেশ শিল্পকলা একাডেমি ও বাংলাদেশ গ্রুপ থিয়েটার ফেডারেশন।
উৎসব উপলক্ষে বৃহস্পতিবার সকালে শিল্পকলা একাডেমির জাতীয় নাট্যশালার সেমিনার কক্ষে আয়োজিত এক সংবাদ সম্মেলনে আয়োজকেরা জানান, শনিবার সন্ধ্যা ৬টায় শিল্পকলা একাডেমির জাতীয় নাট্যশালায় উৎসবের উদ্বোধন করবেন সংস্কৃতিমন্ত্রী আসাদুজ্জামান নূর। অনুষ্ঠানে বিশেষ অতিথি হিসেবে থাকবেন নাট্যব্যক্তিত্ব রামেন্দু মজুমদার ও আতাউর রহমান।শিল্পকলা একাডেমির জাতীয় নাট্যশালার মূল মিলনায়তন, পরীক্ষণ থিয়েটার মিলনায়তন ও স্টুডিও থিয়েটার মিলনায়তন এবং বাংলাদেশ মহিলা সমিতির ড. নীলিমা ইব্রাহীম মিলনায়তনকে করা হয়েছে উৎসবের ভেন্যু।উৎসবে ঢাকার বাইরের ৮টি বিভাগের ২৬টি এবং শিল্পকলা একাডেমিসহ ঢাকা মহানগরের ৩২টি সহ মোট ৫৮টি নাট্যদলের নাটক মঞ্চস্থ হবে।উদ্বোধনী সন্ধ্যায় জাতীয় নাট্যশালার মূল মিলনায়তনে হবিগঞ্জের জীবন সংকেত নাট্যদল পরিবেশন করবে নাটক ‘জ্যোতিসংহিতা’, এক্সপেরিমেন্টাল থিয়েটার হলে সিরাজগঞ্জের নাট্যলোক পরিবেশন করবে ‘নারী নসিমন’, মহিলা সমিতি মঞ্চে গাইবান্ধার পদক্ষেপ নাট্যদল মঞ্চায়ন করবে ‘পলোনাথ কোম্পানি’।সংবাদ সম্মেলনে বাংলাদেশ গ্রুপ থিয়েটার ফেডারেশনের সাধারণ সম্পাদক আখতারুজ্জামান বলেন, ‘শিল্পীরা তাদের শিল্পকর্মের মাধ্যমে জঙ্গিবাদের বিপক্ষে আন্দোলন অব্যাহত রেখেছে। তারই ধারাবাহিকতায় এবারের নাট্যোৎসব। নাটক সত্যাশ্রয়ী, অসত্যের বিরুদ্ধে সত্যের দ্বন্দ্বই নাটক। নাটক অসত্যের বিরুদ্ধে সোচ্চার হতে উৎসাহ জোগায়, অনুপ্রাণিত করে অন্যায়ের বিরুদ্ধে রুখে দাঁড়াতে। তাই এবারের উৎসবের স্লোগান—এ মাটি নয় জঙ্গিবাদের, এ মাটি মানবতার।’গ্রুপ থিয়েটার ফেডারেশনের সভাপতি ও শিল্পকলা একাডেমির মহাপরিচালক লিয়াকত আলী বলেন, ‘সংস্কৃতি একটি জাতির প্রধান পরিচয় এবং সংস্কৃতি চর্চাই জাতির রাজনৈতিক ও অর্থনৈতিক মুক্তি এনে দিতে পারে। সংস্কৃতির ভিত্তিভূমিতে দাঁড়িয়ে আমরা বলতে চাই, কোনো অপশক্তি আমাদের সাংস্কৃতিক অগ্রযাত্রাকে আক্রমণ করতে পারবে না।’ বিভিন্ন শিক্ষাপ্রতিষ্ঠানের শিক্ষার্থীদের বিপথগামী হওয়ার প্রেক্ষাপটে তাদের নাটক দেখতে উৎসাহী করে তোলাও এ উৎসবের ‘অন্যতম লক্ষ্য’ বলে জানান লিয়াকত আলী। উৎসব উপলক্ষে নিজ প্রতিষ্ঠানে পরিচয়পত্র প্রদর্শন করে তারা ২০ টাকায় টিকিট কাটতে পারবে বলে জানান তিনি।পাশাপাশি সারা দেশে নতুন দর্শক সৃষ্টি ও পৃষ্ঠপোষক বৃদ্ধিও এই উৎসবের লক্ষ্যে বলে জানান তিনি।আয়োজকেরা জানান, ঢাকার দর্শককে সারা দেশের নাট্যচর্চার সঙ্গে পরিচয় করিয়ে দিতে প্রতি শুক্র ও শনিবার উৎসবের প্রতিটি ভেন্যুতে মঞ্চস্থ হবে ঢাকার বাইরের নাটক।
