
গত বছর বক্স অফিসে ঝড় তোলা চেন্নাই এক্সপ্রেস ছবিতে দীপিকা পাড়ুকোনের তামিল উচ্চারণ ছবিটিতে বাড়তি মাত্রা যোগ করেছিল। পরে ‘হ্যাপি নিউইয়ার’ ছবির জন্য মারাঠি ভাষা শেখেন মেধাবী এ অভিনেত্রী। এবার পিকু ছবির জন্য বাংলা ভাষা শিখছেন তিনি। আর বাংলা ভাষা শিখতে তাঁকে সাহায্য করছেন বাংলা ও হিন্দি চলচ্চিত্রের প্রখ্যাত অভিনেত্রী মৌসুমী চট্টোপাধ্যায়। ছবিটিতে অভিনয়ও করছেন মৌসুমী।সুজিত সরকারের ‘পিকু’ ছবির প্রধান একটি চরিত্রে অভিনয় করছেন দীপিকা। চরিত্রের প্রয়োজনেই বাংলা শিখছেন তিনি। বাংলা শিখতে নাকি বেশ মজা পাচ্ছেন বলিউডের জনপ্রিয় এ তারকা অভিনেত্রী। সম্প্রতি এক খবরে এমনটিই জানিয়েছে জিনিউজ।পিকু ছবিতে দীপিকার বাবার চরিত্রে অভিনয় করছেন বলিউডের বর্ষীয়ান অভিনেতা অমিতাভ বচ্চন। এর আগে প্রকাশ ঝাঁ পরিচালিত অরক্ষণ ছবিতেও বাবা-মেয়ের চরিত্রে দেখা গেছে অমিতাভ ও দীপিকাকে।কমেডি-ড্রামা ঘরানার পিকু ছবির বিভিন্ন চরিত্রে রয়েছেন অমিতাভ বচ্চন, দীপিকা পাড়ুকোন, মৌসুমী চট্টোপাধ্যায়, ইরফান খান, যীশু সেনগুপ্ত প্রমুখ। ছবিটি মুক্তি পাবে আগামী বছরের ৩০ এপ্রিল।
