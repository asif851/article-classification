
শুধু কি অভিনয়? সামাজিক কর্মকাণ্ডেও আছেন বলিউড অভিনেত্রী বিদ্যা বালান। সেসবের স্বীকৃতি মিলল ভারতের বাইরে থেকে। সামাজিক কর্মকাণ্ড ও সিনেমায় অবদানের জন্য সম্প্রতি অস্ট্রেলিয়া থেকে সম্মাননা পেয়েছেন এই অভিনেত্রী।গত শুক্রবার অস্ট্রেলিয়ার মেলবোর্নে ভিক্টোরিয়া সরকারের পক্ষ থেকে ‘ফিমেল এমপাওয়ারমেন্ট অ্যাওয়ার্ড’ পেলেন তিনি। সেখানকার লেবার পার্টির সদস্য মার্টিন ফোলে তাঁকে এ পদক তুলে দেন। সামাজিক কর্মকাণ্ডে অবদান, নারীর ক্ষমতায়ন ও ভারতীয় সিনেমায় অবদানের জন্য তাঁকে এই পদক দেওয়া হয়েছে। আর বিদ্যাই প্রথম কোনো ভারতীয় হিসেবে এ পদক পেলেন।২০১২ সাল থেকে মেলবোর্নের ইন্ডিয়ান ফিল্ম ফেস্টিভ্যালের শুভেচ্ছাদূত বিদ্যা। কলকাতাকেন্দ্রিক বেসরকারি সংস্থা ‘চাইল্ড ইন নিড ইনস্টিটিউট’-এর হয়েও কাজ করছেন তিনি। তা ছাড়া সুস্বাস্থ্যবিষয়ক প্রচারণাতেও সম্পৃক্ত আছেন এই অভিনেত্রী। সূত্র জানায়, বিদ্যার এই পদক লাভের মধ্য দিয়ে ভারত ও অস্ট্রেলিয়ার ভেতরেও একটি সুসম্পর্ক স্থাপিত হলো। মিড ডে ও হিন্দুস্তান টাইমস
