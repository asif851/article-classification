
‘কায়ামত সে কায়ামত তক’ ছবির গান ‘গজব কা ইয়ে দিন’-এর মহড়া চলছে। সে গানে ঠোঁট মেলাবেন আনকোরা এক নায়ক। ফাইনাল রেকর্ডিংয়ের আগে শেষ বার গানের সুর ঝালিয়ে নিচ্ছেন অলকা ইয়াগনিক। তখনই তাঁর চোখে পড়ল, রোগা পাতলা হ্যান্ডসাম এক যুবক তাঁর দিকে একদৃষ্টিতে তাকিয়ে আছে। বেশ অস্বস্তিই হলো তাঁর।
যুবকটিকে ঘর থেকে বেরিয়ে যেতে বললেন অলকা। রেকর্ডিংয়ের পরে যখন পরিচালক মনসুর আলি খান নায়কের সঙ্গে পরিচয় করিয়ে দিলেন, দেখা গেল সে যুবক আর কেউ নয়, আজকের ‘মি. প্যাশনেট’ আমির খান।আমির খানের সঙ্গে এমন ঘটনার কথাই সম্প্রতি জানালেন অলকা। তিনি বলেন, ‘গান গাওয়ার সময় কেউ যদি আপনার দিকে ফ্যালফ্যাল করে তাকিয়ে থাকেন, তবে অসুবিধা হবে না! আমার তো বেশ বিরক্ত লাগে। তাই তাঁকে ঘর থেকে বেরিয়ে যেতে বলি।’আশির দশকের শেষ দিকে বক্স অফিস হিট ছবি ‘কায়ামত সে কায়ামত তক’ দিয়েই বলিউডে প্রবেশ আমিরের। এখন তিনি বলিউডের শীর্ষ তারকা। অলকা বলেন, ‘এখনো আমিরের সঙ্গে দেখা হলে সে দিনের কথা মনে করে হাসাহাসি করি আমরা।’ মিড ডে
