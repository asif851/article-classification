
বলিউডের ঝিম মারা বক্স অফিসকে চাঙা করে তুলেছে বরুণ ধাওয়ানের ‘জুড়ুয়া টু’। এ বছর তাঁর অভিনীত ‘বদ্রিনাথ কি দুলহানিয়া’ ছবিটি বক্স অফিসে ভালো ব্যবসা করেছে। সব মিলিয়ে বরুণ এখন সাফল্যের তুঙ্গে। আর এই সাফল্যের প্রভাব গিয়ে পড়েছে সরাসরি নায়কের পারিশ্রমিকের ওপর। বরুণ নাকি সিনেমা আর বিজ্ঞাপনের জন্য তাঁর পারিশ্রমিক প্রায় দ্বিগুণ করে দিয়েছেন! 
নির্মাতা ডেভিড ধাওয়ানের ছেলে বরুণ এখন অনেকগুলো ব্র্যান্ডের শুভেচ্ছাদূত। নতুন করে যেসব প্রতিষ্ঠান এই তারকাকে বিজ্ঞাপনের জন্য চুক্তিবদ্ধ করতে চাইছে, তারা পড়েছে বিপদে। কারণ, বরুণ আগে যা পারিশ্রমিক নিতেন, এখন তা প্রায় দ্বিগুণ করে দিয়েছেন। একটি সূত্র জানায়, প্রথমে প্রতিষ্ঠানগুলো বরুণের নতুন পারিশ্রমিকের ব্যাপারে ততটা গুরুত্ব দেয়নি। তারা ভেবেছিল, আলোচনা করে তা নিশ্চয়ই কমানো যাবে। কিন্তু বরুণ তাঁর সিদ্ধান্তে অনড়। বরুণের এখনই সময়, নিজের সাফল্যের ‘ফায়দা’ এখন না নিলে আর কখন নেবেন? এরই মধ্যে এই নায়ক সম্প্রতি নিজের বাড়িতে উঠেছেন। নতুন বাড়ির অন্দরসজ্জার কাজ করছেন শাহরুখ খানের স্ত্রী গৌরী খান। ঘর সাজানোর পর বরুণের বিয়ে করার পরিকল্পনা আছে। বোঝা যাচ্ছে, বরুণের সামনে অনেক খরচ। এ জন্য তাঁর এখন আগের থেকে বেশি অর্থ প্রয়োজন।
তবে, বরুণের এই সাফল্যের প্রভাব কি অন্যান্য ক্ষেত্রেও পড়েছে? এই নায়কের ভাষ্য, ‘আমার প্রথম ছবিটি তো খুব সফল হয়েছিল। কিন্তু কাছের মানুষদের কাছে আমি আগে যেমন ছিলাম, এখনো তেমনি আছি। পরিবার আর বন্ধুদের কাছে আমি কখনো আমার তারকাখ্যাতি নিয়ে হাজির হই না।’
বরুণ আরও বলেন, ‘আজও যদি আমি দুপুরের খাবার না খেয়ে বের হই, তাহলে মা বকাঝকা করেন। আমার মনে হয় না আমি তারকা হওয়ার পর তাঁরা আমাকে অন্যভাবে দেখতে শুরু করেছেন। আগে আমার সঙ্গে সবাই যেমন ব্যবহার করতেন, এখনো তেমনি করেন।’
যাক বাবা, বাঁচা গেল। নয়তো সাফল্য পেয়ে যদি বাড়িতেও বরুণ দাম বাড়িয়ে দিতেন, তাহলে কেমন হতো? ডেকান ক্রনিকল।
 
