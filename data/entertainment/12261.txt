
• তাঁদের রোমান্সের কথা বলিউডের আকাশে-বাতাসে উড়ে বেড়ায়। • টাইগারের প্রশংসা ঝরে পড়ে দিশার কণ্ঠে। • টাইগারও বান্ধবীর সম্পর্কে কিছু বলেন।
টাইগার শ্রফ আর দিশা পাটানির রোমান্সের কথা বলিউডের আকাশে-বাতাসে উড়ে বেড়ায়। তবে নিজেদের সম্পর্কের ব্যাপারে কখনো প্রকাশ্যে কিছু বলেননি এই দুই তারকা। গতকাল বুধবার টাইগারের প্রশংসা ঝরে পড়ে দিশার কণ্ঠে। টাইগারও কিন্তু কম যান না। বান্ধবীর সম্পর্কে কিছু বলেন তিনিও।
গতকাল বুধবার মুক্তি পেয়েছে টাইগার শ্রফ আর দিশা পাটানি অভিনীত ‘বাগি টু’ ছবির ট্রেলার। দুই বছর আগে মুক্তি পেয়েছিল ‘বাগি’। ওই ছবিতে টাইগারের বিপরীতে ছিলেন শ্রদ্ধা কাপুর। এবার প্রথম একসঙ্গে অভিনয় করছেন টাইগার ও দিশা। ছবির পরিচালক আহমেদ খান। অ্যাকশন ধাঁচের এই ছবিতে গুরুত্বপূর্ণ চরিত্রে দেখা যাবে মনোজ বাজপেয়ি, রণদীপ হুদা, দীপক দাব্রিয়েল ও প্রতীক বাব্বরকে।
‘বাগি’ ছবির এই সিক্যুয়ালে দুর্ধর্ষ অ্যাকশনের মোড়কে এক সুন্দর গল্প লুকিয়ে আছে। ট্রেলারেই ছবিটি আমন্ত্রিত অতিথিদের মন জয় করেছে। এমনকি ‘বাগি টু’র ট্রেলার মুক্তির আগে ছবির প্রযোজক সাজিদ নাদিয়াদওয়ালা ‘বাগি থ্রি’র ঘোষণা দিয়েছেন। বলিউডে সচরাচর এমনটা হয় না। সাজিদ বলেন, ‘ছবির ট্রেলার আমার দারুণ লেগেছে। আমি আত্মবিশ্বাসী। তাই আর অপেক্ষা না করে “বাগি থ্রি”র কথা ঘোষণা করেছি।’
‘বাগি টু’ ছবিতে টাইগারের দুর্ধর্ষ অ্যাকশন, মনোজ-দীপক-রণদীপের অসাধারণ অভিনয়, দিশার সৌন্দর্য ছাড়া আরও চমক আছে। এই ছবিতে টাইগারকে নতুন রূপে দেখা যাবে। ঘাড় পর্যন্ত বাদামি চুল নয়, একদম মিলিটারি ছাঁটে দেখা যাবে তাঁকে। তবে টাইগারকে তাঁর প্রিয় চুল ছেঁটে ফেলার জন্য রাজি করাতে অনেক কাঠখড় পোড়াতে হয়েছে ছবির পরিচালক আহমেদ খানকে।
টাইগারের এই নতুন লুকে কেমন লাগছে? লাজুক হেসে দিশা বলেন, ‘খুব ভালো লাগছে। তবে আমি ওর ওই লম্বা চুলটা মিশ করি।’ ‘ধোনি: দ্য আনটোল্ড স্টোরি’ ছবির অভিনয়শিল্পী দিশা পাটানি উপস্থিত সাংবাদিকদের সামনে টাইগারের ভূয়সী প্রশংসা করেন। তিনি বলেন, ‘এই ছবির শুটিংয়ে টাইগার আমাকে প্রতিদিনই অনুপ্রাণিত করেছে। বিশেষ করে অ্যাকশনের ক্ষেত্রে। ওর জন্য আমি ভালোভাবে মারপিটের দৃশ্যে কাজ করতে পেরেছি। আমার শুটিং না থাকলেও সেটে গেছি টাইগারের কাজ দেখতে। টাইগার খুব পরিশ্রমী। কাজটা ও দুর্দান্তভাবে করে।’
পরিচালক আহমেদ খানের কণ্ঠেও টাইগারের প্রশংসা। বললেন, ‘টাইগার পরিশ্রম করতে পারে। এমনকি গায়ে জ্বর নিয়েও শুট করেছে। কখনো “না” বলতে শুনিনি।’
টাইগারকে সবাই লাজুক আর মিতভাষী হিসেবেই জানে। এই তরুণ অভিনেতা দিশা সম্পর্কে বলেন, ‘আপনারা ট্রেলারে যে অ্যাকশন দেখেছেন, দিশা না থাকলে তা অর্থহীন হয়ে যেত। আসলে এটা সম্পূর্ণ একটা ভালোবাসার গল্প। শুধুমাত্র অ্যাকশন দিয়ে ছবিটি সাজিয়ে তোলা হয়েছে।’
আগামী ৩০ মার্চ টাইগার শ্রফ ও দিশা পাটানি অভিনীত ছবি ‘বাগি টু’ ছবিটি মুক্তি পাবে।
