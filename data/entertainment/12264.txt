
একটি চলচ্চিত্রে দেশের একজন বিখ্যাত মডেল হিসেবে দেখা যাবে অভিনেত্রী জয়া আহসানকে। পূর্ণদৈর্ঘ্য প্রেমকাহিনি ছবির সিক্যুয়েলে এরূপেই আসছেন জয়া। ছবিতে জয়া অভিনয় করবেন শাকিব খানের বিপরীতে। আর শাকিব খানকে দেখা যাবে দেশসেরা ক্রিকেটারের ভূমিকায়। এটি এই জুটির দ্বিতীয় চলচ্চিত্র।প্রথম ছবির সঙ্গে মিল রেখে এ ছবিটির নাম রাখা হয়েছে পূর্ণদৈর্ঘ্য প্রেমকাহিনি টু। গত মঙ্গলবার রাজধানীর কলাবাগানে ছবিটির শুটিং শুরু হয়েছে।সিনেমায় আপনার চরিত্রটি কেমন উপভোগ করছেন—জানতে চাইলে জয়া বলেন, ‘এখনো আমার মূল চরিত্রের অভিনয় শুরু হয়নি। মাত্র একদিনের শুটিং করেছি। এর মধ্যে ক্রিকেট খেলা দেখছি, তেমনি কিছু দৃশ্যের শুটিংয়ে অংশ নিয়েছি। খুম চমৎকার অভিজ্ঞতা। মাস খানেক পর ক্যামেরার সামনে দাঁড়ালাম। বেশ উপভোগ করছি।’শাকিব ও জয়া অভিনীত প্রথম ছবি পূর্ণদৈর্ঘ্য প্রেমকাহিনি দর্শকপ্রিয়তা পাওয়ার পাশাপাশি বেশ কয়েকটি বিভাগে জাতীয় চলচ্চিত্র পুরস্কার এবং মেরিল-প্রথম আলো পুরস্কার পায়। পূর্ণদৈর্ঘ্য প্রেমকাহিনি ও এর সিক্যুয়েল, দুটি ছবিরই পরিচালক সাফিউদ্দিন সাফি।
