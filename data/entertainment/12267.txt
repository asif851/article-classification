
ছোট পর্দা থেকেই দুজনের শুরু। এরপর নাম লেখান চলচ্চিত্রে। এখন সিনেমা নিয়ে এতটাই ব্যস্ত এ দুই তারকা যে টিভি নাটকের জন্য সময় বের করা দায়। তবে টিভি অনুষ্ঠানের জন্য ঠিকই সময় বের করেছেন অভিনেতা আরেফিন শুভ ও বিদ্যা সিনহা মিম। ঈদের জন্য নির্মিত আড্ডার অনুষ্ঠান ‘প্রিয় তারকার সঙ্গে’ এ দুই তারকাকে দেখা যাবে এবার। সম্প্রতি বাংলাভিশনের স্টুডিওতে হলো এই টিভি অনুষ্ঠানটির শুটিং।
এই অনুষ্ঠানে শুভ ও মিম বলবেন তাঁদের ব্যক্তি ও অভিনয়জীবনের অজানা কথা। ভক্তদের কিছু প্রশ্নের জবাবও দেবেন। অনুষ্ঠানটি প্রচারিত হবে বাংলাভিশনে ঈদের তৃতীয় দিন রাত ৮টা ৫০ মিনিটে। এটি উপস্থাপনা করেছেন শামীম শাহেদ, প্রযোজনা করেছেন শাহীদ সম্পদ। আরেফিন শুভ বলেন, ‘অনুষ্ঠান নয়, শুটিংয়ের সময় মনে হয়েছে একটি প্রাণবন্ত আড্ডায় ছিলাম। যেখানে পর্দার বাইরে ব্যক্তি শুভ কেমন, তার চিন্তা, ভাবনা, দর্শন দর্শক সহজভাবে জানতে পারবে।’
