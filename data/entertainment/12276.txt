
এমনটা এর আগে কখনোই হয়নি। শুটিংয়ের সময় পিস্তলের শব্দে হাউমাউ করে কেঁদে দিলেন মিম। সৃজিত মুখার্জি পরিচালিত ‘ইয়েতির অভিযান’ সিনেমার সেটে এই ঘটনা ঘটে। ২০ মে কলকাতার একটি শুটিংবাড়িতে মারপিটের দৃশ্যধারণের সময় গুলির বিকট শব্দ হলে এমন ঘটনা ঘটে। আজ শনিবার সকালে প্রথম আলোর সঙ্গে আলাপে সেদিনের সেই ঘটনার কথা বলেন।
‘ইয়েতির অভিযান’ সিনেমার প্রথম লটের কাজ শেষ করে এরই মধ্যে ঢাকায় ফিরেছেন মিম। খুব শিগগির দ্বিতীয় লটের শুটিং করতে যাবেন সুইজারল্যান্ডে। মিম বলেন, ‘একটি বদ্ধ ঘর। কোনো আলো-বাতাস নেই। ঘরে ঢুকেই শত্রুকে লক্ষ্য করে গুলি করতে হবে। আমার হাতে পিস্তল। অ্যাকশন বলার সঙ্গে ট্রিগারে চাপ দিতে বিকট শব্দ হয়। এমন শব্দে হঠাৎ আমি পুরা ব্ল্যাঙ্ক হয়ে যাই। এতটাই বিকট শব্দ হয়েছিল যে আমার কানে ঝিম ধরে যায়। যে জায়গায় দাঁড়িয়ে ছিলাম, কখন যে পেছনে চলে যাই টের পাইনি। পরিচালক সৃজিতদা দৌড়ে এলেন, বললেন, কি হইছে? তিনি দেখলেন, আমি কাঁদতেছি। অঝোর কান্না।’
২০১৩ সালে সুনীল গঙ্গোপাধ্যায়ের ‘কাকাবাবু’ সিরিজের ‘মিশর রহস্য’ ছবিটি নির্মাণ করেছিলেন সৃজিত মুখার্জি। এবার তিনি বানাচ্ছেন ‘কাকাবাবু’ সিরিজের ‘পাহাড়চূড়ায় আতঙ্ক’ উপন্যাস নিয়ে সিনেমা ‘ইয়েতির অভিযান’।
দেশে ফিরেই মিম এখন ব্যস্ত হয়ে পড়ছেন ঈদের অনুষ্ঠান নিয়ে। জানালেন, ‘২৯ মে একটি নাচের অনুষ্ঠানের শুটিং করব। এটি আমার একক নাচের অনুষ্ঠান। এনটিভিতে দেখানো হবে।’
