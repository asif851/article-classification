
চলচ্চিত্র অভিনেত্রী নিপুণ এবারের ঈদে হাতেগোনা দু-তিনটি নাটকে কাজ করেছেন। এর মধ্যে ঈদের প্রথম দিন চ্যানেল নাইনে প্রচারিত হবে ‘নূপুর’। দাউদ হোসাইন রনির চিত্রনাট্যে নাটকটি পরিচালনা করেছেন পার্থ সরকার।এ নাটকে প্রথমবারের মতো জুটিবদ্ধ হয়েছেন নিপুণ ও সজল। পুরো নাটকের শুটিং হয়েছে নারায়ণগঞ্জে। এ নাটকে কাজের অভিজ্ঞতা সম্পর্কে নিপুণ বলেন, ‘সিনেমার কাজ নিয়ে প্রচণ্ড ব্যস্ত এ মুহূর্তে। কিন্তু গল্পটা ভালো লাগায় অনেক কষ্টে সময় বের করে কাজটি করছি। ভৌতিক গল্প নিয়ে কাজ আমাদের এখানে এমনিতেও কম হয়। সেই জায়গা থেকে কাজটা করে অনেক মজা পেয়েছি।’সজলের সঙ্গে প্রথম কাজ নিয়ে অভিজ্ঞতা কেমন—এমন প্রশ্নে নিপুণ বলেন, ‘এবারই প্রথম আমরা একসঙ্গে কাজ করলাম। তবে কাজ করতে গিয়ে একবারের জন্যও তা মনে হয়নি। আমরা দুজনই চরিত্রটি ফুটিয়ে তোলার চেষ্টা করেছি।’সজল বলেন, ‘এ নাটকে আমার মেকআপ-গেটআপে অনেক চমক থাকছে। পুরো কস্টিউম প্রপস আমার জন্য আলাদা করে তৈরি করা হয়েছে। আমার দর্শকেরা আমাকে নতুনভাবে এখানটায় আবিষ্কার করবেন।’চরিত্র নিয়ে সজল বললেন, ‘আমার চরিত্রটি একটু অশরীরী ধরনের। একটা নূপুরের জন্য যে বারবার পৃথিবীতে ফিরে আসে। এই পরিচালকের সঙ্গে এর আগেও কাজ করেছি, তবে নিপুণের সঙ্গে এই প্রথম। এ ধরনের চরিত্রও আগে করিনি। সহশিল্পী হিসেবে নিপুণ খুব ভালো।’‘নূপুর’ নাটকে আরও অভিনয় করেছেন এ কে আজাদ সেতু, আনোয়ার হোসেন চৌধুরী প্রমুখ।
