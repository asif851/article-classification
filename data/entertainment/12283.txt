
মানুষের ধারণা, সমসাময়িক নায়িকাদের মধ্যে সম্পর্ক থাকে অনেকটা দা-কুমড়ার মতো। প্রতিযোগিতার নেশায় ব্যক্তিগত বন্ধুত্ব বলতে কিছুই থাকে না তাঁদের মধ্যে। কিন্তু প্রচলিত এই ধারণাকে বুড়ো আঙুল দেখালেন ঢালিউডের এ সময়ের আলোচিত অভিনেত্রী পরীমনি।
আজ মঙ্গলবার সকালে পরীমনি বাংলা চলচ্চিত্রের আরেক জনপ্রিয় অভিনেত্রী অপু বিশ্বাসকে নিয়ে ফেসবুকে একটি দীর্ঘ স্ট্যাটাস লিখেছেন। সেই স্ট্যাটাসে সহকর্মীর প্রতি তাঁর শ্রদ্ধা ও ভালোবাসা ফুটে উঠেছে।
ফেসবুকে পরীমনি লিখেছেন, ‘অপু বিশ্বাস বাংলা চলচ্চিত্রের রানি। তোমায় নিয়ে সাজিয়ে গুছিয়ে লেখার পথ অজানা আমার দিভাই। তোমার সৃজনশীল পথচলা, আমার এক বড় অনুপ্রেরণা। তোমার স্বচ্ছ বিচলন, আমার এক জোরালো মনোবল। আর তোমার কোমল স্নেহময় হৃদয়, শত নারীর অস্তিত্বের দর্পণ। ‘কাল সকালে’ (চলচ্চিত্র) তুমি এসেছিলে বাংলার চলচ্চিত্র জগতে। সেই থেকে তোমার এই জগতে সোনালি সকালটাই বিদ্যমান। বিরতিহীন বাণিজ্যসফল আর রুচিশীল একের পর এক ছায়াছবি উপহার দিয়েছ আমাদের।’
পরীমনি আরও লিখেছেন, ‘সিনেমাপ্রেমীদের জন্য তোমার সব থেকে বড় উপহারটা ছিল একটা সুন্দর পরিপূর্ণ জুটি শাকিব খান-অপু বিশ্বাস। এবার এই জুটির ‘রাজনীতি’। আমি ‘রাজনীতি’সহ ঈদে আগত প্রতিটি ছবির টিজার দেখেছি। আর দেখার পর আমি একজন দর্শক হিসেবে সপরিবারে ‘রাজনীতি’ দেখব বলে ঠিক করলাম। সেই সঙ্গে একজন অভিনেত্রী হিসেবে আমি আমার সব শুভাকাঙ্ক্ষী বন্ধু এবং সকল অনুসারীকেও আহ্বান জানাই “রাজনীতি” দেখুন দলেবলে। অনেক শুভকামনা রইল “রাজনীতি”-এর পরিচালক বুলবুল বিশ্বাস দার জন্য।’
ফেসবুক স্ট্যাটাসের শেষ ভাগে এই নায়িকা লিখেছেন, ‘অনেক ভালোবাসা পুরো “রাজনীতি”-এর কর্মীদের জন্য। আর প্রাণঢালা আশীর্বাদ বাংলা চলচ্চিত্রের রাজা+রানীর জন্য...জয় হোক আমাদের চলচ্চিত্রের।’
এই স্ট্যাটাসের মন্তব্য ঘরে পরীমনির শ্রদ্ধাবোধ ও বড় মনের প্রশংসা করছেন সবাই। অনেকে পরীর এমন মানসিকতা প্রদর্শনের জন্য ধন্যবাদও জানাচ্ছেন।
