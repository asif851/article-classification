
গুজরাটের রাজকোটে ‘প্রেম রতন ধন পাও’ ছবির শুটিং করতে গিয়ে জ্বর ও ঠান্ডা-কাশি হওয়ায় গত শনিবার স্থানীয় স্টারলিং হাসপাতালে ভর্তি করা হয় সোনম কাপুরকে। সোয়াইন ফ্লুর উপসর্গ দেখা দেওয়ায় তাঁর স্বাস্থ্য পরীক্ষা করা হয়। স্বাস্থ্য পরীক্ষার পর জানা যায়, তিনি সোয়াইন ফ্লুতে আক্রান্ত হয়েছেন। পরদিন রোববার সোনমকে মুম্বাইয়ের কোকিলাবেন ধীরুভাই আম্বানি হাসপাতালে ভর্তি করা হয়েছে। হাসপাতালটির প্রধান নির্বাহী কর্মকর্তা জানিয়েছেন, সোনমের শারীরিক অবস্থা স্থিতিশীল রয়েছে।মেয়ের অসুস্থতার খবর পেয়ে শনিবার রাজকোট যান সোনমের মা সুনিতা কাপুর। তাঁর সিদ্ধান্তে সোনমকে এয়ার অ্যাম্বুলেন্সে করে রাজকোট থেকে মুম্বাই নিয়ে যাওয়া হয়। রোববার সকালে কোকিলাবেন হাসপাতালে ভর্তি হন প্রখ্যাত অভিনেতা অনিল কাপুরের মেয়ে ভাগ মিলখা ভাগ তারকা সোনম কাপুর। এক খবরে এ তথ্য জানিয়েছে মিড-ডে ডটকম।সোনমের সোয়াইন ফ্লুতে আক্রান্ত হওয়ার খবর নিশ্চিত করে কোকিলাবেন হাসপাতালের প্রধান নির্বাহী কর্মকর্তা ও চিকিৎসক রাম নারায়ণ জানিয়েছেন, রোববার সকাল সাড়ে ১১টায় কোকিলাবেন হাসপাতালে ভর্তি হয়েছেন সোনম কাপুর। রাজকোট থেকে তাঁকে সেখানে স্থানান্তর করা হয়েছে। তিনি সোয়াইন ফ্লুতে আক্রান্ত হয়েছেন। ওয়ার্ডে তাঁর চিকিৎসা চলছে। সোনমের শারীরিক অবস্থা স্থিতিশীল রয়েছে।গত ফেব্রুয়ারির শুরুর দিকে শ্বাসতন্ত্রের সংক্রমণ নিয়ে হাসপাতালে ভর্তি হয়েছিলেন সোনম কাপুর। পরে কিছুটা সুস্থ হয়ে প্রেম রতন ধন পাও ছবির শুটিং শুরু করেন। রাজকোটে সালমান খানের সঙ্গে ছবিটির শুটিং করার সময় আবার অসুস্থ হয়ে পড়েন সোনম। তিন দিন জ্বরে ভোগার পর শনিবার তাঁকে রাজকোটের স্টারলিং হাসপাতালে ভর্তি করা হয়। পরদিন মুম্বাইয়ের কোকিলাবেন হাসপাতালে ভর্তি হন তিনি। সেখানে অন্তত পাঁচ দিন চিকিৎসা নিতে হবে তাঁকে। চিকিৎসা শেষে সেরে উঠলে আরও চার থেকে পাঁচ দিন পূর্ণ বিশ্রামে থাকতে হবে তাঁকে।এদিকে সোনম সোয়াইন ফ্লুতে আক্রান্ত হওয়ার পর ‘প্রেম রতন ধন পাও’ ছবির দলের সব সদস্য সতর্কতা অবলম্বন করছেন। কারণ ছোঁয়াচে সোয়াইন ফ্লুর ভাইরাস মানুষের হাঁচি ও কাশির মাধ্যমে ছড়িয়ে থাকে। ছবির দলের সব সদস্যের স্বাস্থ্য পরীক্ষা করা হয়েছে। সোয়াইন ফ্লুর ঝুঁকি এড়াতে সব রকম সতর্কতা অবলম্বন করছেন সালমান খানও।প্রেম রতন ধন পাও ছবির শুটিং হচ্ছে গোন্দালের মহারানি কুমুদ কুমারির বাড়ির ভেতর ও বাগানে। সোয়াইন ফ্লু ভাইরাসের আক্রমণ ঠেকাতে গোন্দালের রাজ পরিবারের সদস্যদের উদ্যোগে বিশেষ আয়ুর্বেদিক পানীয় ও হোমিওপ্যাথি ওষুধ তৈরি করা হয়েছে। সেগুলো ‘প্রেম রতন ধন পাও’ ছবির সেটে পাঠানো হয়েছে। সোনম অনুপস্থিত থাকলেও ছবির শুটিং পুরোদমে চলছে। মাস্ক পরে মহড়া দিচ্ছেন ছবির অভিনয়শিল্পীরা। শুধু ক্যামেরার সামনে দাঁড়ানোর সময় মাস্ক খুলে অভিনয় করছেন তাঁরা।প্রেম রতন ধন পাও ছবির সঙ্গে সংশ্লিষ্ট একটি সূত্র জানিয়েছে, আর মাত্র অর্ধেক দিন শুটিং করলেই রাজকোটে সোনমের অংশের শুটিং শেষ হয়ে যেত। সোনম অসুস্থ হয়ে পড়ায় তাঁর অংশের শুটিং স্থগিত করা হলেও ছবির অন্য শিল্পীরা আরও কয়েক দিন রাজকোটে শুটিং চালিয়ে যাবেন। ১২ মার্চ থেকে ছবির পরবর্তী অংশের শুটিং হবে উদয়পুরে।
