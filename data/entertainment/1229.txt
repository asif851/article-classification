
বিপাশা বসুর ‘ভালো বন্ধু’ করণ সিং গ্রোভার অভিনয় করছেন ‘হেট স্টোরি ৩’ ছবিতে। এ ছবিতে বিপাশা করণের সঙ্গে নেই! কিন্তু ‘হেট স্টোরি ৩’ ছবিতে না থাকলেও বিপাশার শুভকামনা করণ সিংয়ের সঙ্গেই থাকছে। করণকে এ ছবির জন্য শুভকামনা জানিয়েছেন বিপাশা বসু। বিপাশা জানিয়েছেন, এ ছবির মাধ্যমে করণ যেন অনেক সফলতা পান তিনি তাই চাইছেন।
করণ সিং গ্রোভার প্রথম আলোচনায় আসেন ছোটপর্দায় ‘কবুল হ্যায়’ ধারাবাহিকে তাঁর অভিনয়ের কারণে। এরপর হঠাৎ​ করেই বড়পর্দায় জুটি বাধেন বিপাশা বসুর সঙ্গে। কিছুদিনের মধ্যেই চাউর হয় প্রেম করছেন বিপাশা ও করণ। তবে এখনো এই প্রেম নিয়ে তাঁদের মধ্যে ঢাক ঢাক গুড় গুড় চলছেই। নিন্দুকেরা অবশ্য এ নিয়ে ক্লান্ত নন, কোনো প্রসঙ্গ পেলেই করণ সম্পর্কে খুঁচিয়ে নানা কিছু জানতে চান বিপাশার কাছ থেকে। এ বছরের ডিসেম্বরে মুক্তি পাবে করণ অভিনীত ‘হেট স্টোরি ৩’ ছবিটি। বছরের শুরুর দিকে ছোটপর্দার নায়ক করণ বিপাশার সঙ্গে জুটি বেঁধেছিলেন ‘অ্যালোন’ ছবিতে। আর এরপর থেকেই তাঁদের মধ্যে ঘনিষ্ঠতা বাড়ে এবং নানা জায়গায় একসঙ্গে দেখা যায় তাদের।‘এ ছবির সবার জন্য শুভকামনা, ছবির প্রত্যেক অভিনয়শিল্পী যারা কঠোর পরিশ্রম করেছেন তাঁদের সবার জন্য এবং বিশেষ করে করণের জন্য শুভেচ্ছা। আমি অবশ্যই এ ছবির একটি বিশাল সাফল্য কামনা করি।’ এক সাক্ষাৎকারে এভাবেই করণের সাফল্য কামনা করেছেন বিপাশা। আপাতত বিপাশা বসুর হাতে কোনো কাজের খবর নেই। তবে সামাজিক যোগাযোগের মাধ্যমে প্রায়ই করণ-বিপাশা দুজনের একসঙ্গে ছবি দেখতে পাওয়া যায়। চলতি বছরের শুরুর দিকে দুজন মালদ্বীপ থেকে ছুটি কাটিয়ে এসেছেন। অবসরের এই সময়টা বিপাশা তাঁর নতুন প্রেমিকের সঙ্গে ভালোই কাটাচ্ছেন বোঝা যাচ্ছে।  অবশ্য এত কিছুর পরেও নিজেদের কেবল ‘ভালো বন্ধু’ বলেই দাবি করছেন তাঁরা। ভারতীয় সংবাদমাধ্যমও কম যায় না, বিপাশাকে সরাসরি কিছু জিজ্ঞেস না করে তাঁর ‘ভালো বন্ধু’ সম্পর্কে জানতে চাওয়া হয়েছিল। বিপাশা বসু অবশ্য এমন বাঁকা প্রশ্নের বাঁকা উত্তরই দিয়েছেন। সংবাদমাধ্যমকে তিনি বলেন, ‘ভালো বন্ধু? আমার তো অনেক ভালো বন্ধু আছে। সামনে রণবীর কাপুরের ‘তামাশা’ মুক্তি পাচ্ছে। রণবীরও আমার অনেক কাছের এবং আমি ওকে অনেক বছর ধরে চিনি।’প্রসঙ্গত, ছোটপর্দায় ‘কবুল হ্যায়’, ‘দিল মিল গায়া’ মেগা সিরিয়াল এর মাধ্যমে জনপ্রিয়তা পাওয়া করণ এবং জেনিফার উইনগেটের দুই বছরের সংসার জীবনের ইতি ঘটেছে গত বছর নভেম্বরে। এর আগে করণ বিয়ে করেছিলেন শ্রদ্ধা নিগমকে। আর বর্তমানে তিনি বিপাশা বসুর ‘ভালো বন্ধু’। এনডিটিভি।
