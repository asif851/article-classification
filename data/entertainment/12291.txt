
আমির খানের প্রযোজিত ‘সিক্রেট সুপারস্টার’ ছবিটি প্রেক্ষাগৃহে আসার কথা ছিল আগামী আগস্টে। কিন্তু তিনি সিদ্ধান্ত নিয়েছেন, অক্টোবরে দিওয়ালির সময় ছবিটি মুক্তি দেবেন। ছবিতে আমির অতিথি চরিত্রে অভিনয়ও করবেন।
অর্থাৎ, বক্স অফিসে ছবিটিকে যুদ্ধ করতে হবে রজনীকান্ত ও অক্ষয় কুমারের ‘২.০’ এবং রোহিত শেঠি পরিচালিত ‘গোলমাল অ্যাগেইন’ ছবির সঙ্গে! তিন ছবির যুদ্ধে কে জয়ী হবে, সেটা সময়ই বলে দেবে।এখন সবাই ভাবছেন, কেন আমির খান ছবি মুক্তির দিন পেছালেন? কে তাঁকে এই বুদ্ধি দিল? রজনীকান্তের ‘রোবট’ ছবির সিক্যুয়েল ‘২.০’ ও অজয় দেবগন অভিনীত জনপ্রিয় ‘গোলমাল’ সিরিজের ছবির সঙ্গে কেন ছবি মুক্তি দিচ্ছেন তিনি?আসলে ১১ আগস্টে মুক্তি পাচ্ছে ইমতিয়াজ আলী নির্মিত, শাহরুখ খান ও আনুশকা শর্মা নির্মিত একটি ছবি। নাম এখনো ঠিক হয়নি। সেই সঙ্গে আসছে অক্ষয় কুমারের ‘টয়লেট: এক প্রেম কথা’ ছবিও। এ কারণে ৪ আগস্টে ‘সিক্রেট সুপারস্টার’ মুক্তি দিলে দ্বিতীয় সপ্তাহে এসে ছবিটির ব্যবসায় প্রভাব পড়তে পারে।সাধারণত দিওয়ালিতে দুই বা তার বেশি ছবি মুক্তি দেওয়া নিরাপদ। আমিরের কাছের একটি সূত্র জানায়, রজনীকান্তকে আমির ছবি মুক্তির ব্যাপারে ফোন দিয়েছিলেন। রজনীকান্ত ও আমির দুজনের মধ্যে সম্পর্ক বেশ ভালো। সূত্র জানায়, রজনীকান্তই দিওয়ালিতে ছবি মুক্তির ব্যাপারে নিজের সম্মতি জানিয়েছেন আমিরকে।‘সিক্রেট সুপারস্টার’ ছবিতে আছে ‘দঙ্গল’ ছবির জায়রা ওয়াসিম। মাত্রই সেরা পার্শ্ব অভিনেত্রী হিসেবে ভারতের জাতীয় চলচ্চিত্র পুরস্কার জিতেছেন তিনি। আমিরের উপস্থিতি এ ছবির জন্য হবে বাড়তি কিছু।ছবিটি প্রযোজনা করছে আমির খান প্রডাকশনস। চিত্রনাট্য ও পরিচালনা অ্যাডভেইট চন্দন।
