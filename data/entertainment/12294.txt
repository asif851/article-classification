
আরিফিন শুভর নতুন ছবি প্রেক্ষাগৃহে আসছে। ২২ এপ্রিল মুক্তি পাচ্ছে মুসাফির। পরিচালক আশিকুর রহমান। ছবির কাহিনি ও চিত্রনাট্য লিখেছেন তিনি। ছবির প্রযোজক জুবায়ের আলম গতকাল বুধবার জানান, মুসাফির ছবির মুক্তির তারিখ চূড়ান্ত হয়েছে। পয়লা বৈশাখের পর বড় আকারে ছবিটি মুক্তি দেওয়ার পরিকল্পনা করা হচ্ছে। আরিফিন শুভ বলেন, ‘ছবির কাহিনি পেশাদার খুনিদের নিয়ে। ছবিতে একজন পেশাদার খুনির চরিত্রে অভিনয় করেছি আমি। নায়িকাকে হত্যা করার দায়িত্ব দেওয়া হয় আমাকে। কিন্তু হত্যা নয়, আমাদের মধ্যে প্রেমের সম্পর্ক তৈরি হয়।’মুসাফির ছবিতে আরিফিন শুভর বিপরীতে অভিনয় করেছেন নবাগত মারজান জেনিফা। তিনি বললেন, ‘আমার প্রথম ছবি মুসাফির। আশা করছি, ছবিটি দিয়ে দর্শকদের মনে জায়গা করে নিতে পারব।’ছবিতে আরও আছেন মিশা সওদাগর, টাইগার রবি, শিমুল খান, সিন্ডি রোলিং প্রমুখ। ছবিতে রয়েছে প্রেম, কমেডি আর অ্যাকশন। পাশাপাশি আছে একটি ভ্রমণ। প্রযোজনা করছে পারসেপচুয়াল পিকচার্স ও ইনট্র্যাক ফিল্মস।
