
সুরকার ও সংগীত পরিচালক ফুয়াদ আল মোক্তাদির চলচ্চিত্রে মাঝেমধ্যেই কাজ করেন৷ তবে তা ছবির একটা কিংবা দুটো গান৷ এবার একটি ছবির সব কটি গান তৈরির কাজ করছেন ফুয়াদ৷ ছবির নাম রাজা হ্যান্ডসাম৷ গত শনিবার বিকেলে ছবিটির প্রযোজনা প্রতিষ্ঠান বায়োস্কোপওয়ালা প্রোডাকশনস লিমিটেডের সঙ্গে ফুয়াদের আলোচনা চূড়ান্ত হয়েছে৷ফুয়াদ বলেন, ‘রাজা হ্যান্ডসাম ছবিতে গান থাকবে সাতটি৷ সব কটি গানের সুর করার ব্যাপারে প্রস্তুতি নিচ্ছি৷ তবে গানগুলোয় কোন শিল্পীরা কণ্ঠ দিচ্ছেন, তা এখনো চূড়ান্ত হয়নি৷ আমার হাতে এই মুহূর্তে কয়েকজন খুব মেধাবী নতুন ছেলেমেয়ে আছেন৷ শ্রোতারা এখনো তঁাদের সেভাবে শোনেননি৷ ইচ্ছা আছে তঁাদের নিয়ে কয়েকটি গান করব৷ এ ছাড়া খুব পরিচিত শিল্পীরাও থাকবেন৷’ছবির আবহ সংগীত তৈরির ব্যাপারে ফুয়াদ বলেন, ‘এ বিষয় নিয়ে আলোচনা চূড়ান্ত হয়নি৷ আগামী মার্চ মাসে আমি যুক্তরাষ্ট্রে যাচ্ছি৷ ফিরতে একটু দেরি হবে৷ ছবির নির্মাতারা যদি অপেক্ষা করতে পারেন, তাহলে হয়তো এ কাজও করব৷’একই ছবির সব কটি গানের সুর ও সংগীত পরিচালনা করতে এসে ফুয়াদ বলেন, ‘ছবির কাহিনি শুনছি৷ ভালো লেগেছে৷ আশা করছি, সব মিলিয়ে নতুন কিছু হবে৷’ছবিতে ‘রাজা হ্যান্ডসাম’ চরিত্রে অভিনয় করবেন শাকিব খান৷ পরিচালক বদিউল আলম৷ মার্চ মাস নাগাদ ছবির শুটিং শুরু হবে৷
