
কিছুদিনের জন্য নাটকের শুটিং কমিয়ে দিয়েছেন মডেল ও অভিনেত্রী সাবিলা নূর। কারণ হিসেবে এই মডেল ও অভিনেত্রী বলেন, ‘আমি ব্র্যাক বিশ্ববিদ্যালয়ে ইংরেজি সাহিত্যে অনার্স প্রথম বর্ষে পড়ছি। ১০ ডিসেম্বর থেকে আমার প্রথম বর্ষের চূড়ান্ত পরীক্ষা শুরু। এখন পরীক্ষার প্রস্তুতি নিচ্ছি।’
সাবিলা নূর আরও বলেন, ‘পরীক্ষার প্রস্তুতির জন্য নিয়মিত বিশ্ববিদ্যালয়ে যেতে হচ্ছে। ১০ থেকে ১৮ ডিসেম্বর পরীক্ষা চলবে। তাই        এর মধ্যে আর কাজ করা সম্ভব  হবে না।’
গত মাসে সাবিলা নূর শেষ শুটিং করেছেন ফিনিক্স পাখির ডানা নামে এক ঘণ্টার নাটকে। তবে পরীক্ষা শেষের দিনই অর্থাৎ ১৮ ডিসেম্বর নাটকের শুটিংয়ে অংশ নেবেন বলে জানান সাবিলা। এই অভিনেত্রী বলেন, ‘পরীক্ষা শেষ করে এসে ওই দিন বিকেল থেকে সাগর জাহানের ল্যাম্পপোস্ট ধারাবাহিকের শুটিং করব। ২১ ডিসেম্বর পর্যন্ত শুটিং চলবে এই ধারাবাহিকের।’
পরবর্তী সময়ে ক্যানডি ক্রাশ, বেসিক আলী ও ব্যাচেলর পয়েন্ট নামে আরও তিনটি ধারাবাহিকের শুটিংয়ে অংশ নেবেন সাবিলা নূর।
