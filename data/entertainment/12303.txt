
দেশ স্বাধীন হওয়ার পরের বছর, অর্থাৎ ১৯৭২ সালের ২৫ মার্চ কুমিল্লায় জন্মগ্রহণ করেন আসিফ আকবর। সেই হিসাবে আর কদিন পরই এই গায়কের জন্মদিন। কিন্তু এখন থেকে আর সেই দিনটি উদ্যাপন করবেন না বলে চূড়ান্ত সিদ্ধান্ত নিয়েছেন এই গায়ক। গণহত্যা দিবসকে যথাযোগ্য সম্মান জানাতেই আসিফের এই সিদ্ধান্ত নেওয়া।গতকাল সোমবার আসিফ আকবর তাঁর ফেসবুক অ্যাকাউন্ট থেকে দেওয়া একটি পোস্টে এই সিদ্ধান্তের কথা জানান। সন্ধ্যায় তিনি প্রথম আলোকে বলেন, ‘বছর তিনেক আগে জন্মদিনের দুপুরে চ্যানেল আইয়ের “তারকাকথন” অনুষ্ঠানে গিয়েছিলাম। সরাসরি সম্প্রচারিত সেই অনুষ্ঠানে হঠাৎ করেই গানের দল জলের গানের সদস্য রাহুল আনন্দ ঢুকে পড়ে। ২৫ মার্চ নিয়ে তার সঙ্গে অনেক কথাবার্তা হয়। অনুষ্ঠান শেষে সে ২৫ মার্চ নিয়ে বিশেষ কিছু পরিকল্পনার কথা বলে। তখনই আমার মনের মধ্যে এই দিনটি নিয়ে অন্য রকম এক অনুভূতি কাজ করে। ভাবতে থাকলাম, যে দিনটিতে এত ঘটনা ঘটেছে, সেদিন জন্মদিন উদ্যাপন করার মানে হয় না। সম্প্রতি এই দিনটি গণহত্যা দিবস হিসেবে স্বীকৃতি পেয়েছে, রাষ্ট্রীয় এই স্বীকৃতির প্রতি সম্মান জানিয়ে এই দিনে জন্মদিনের কোনো আয়োজন না করার চূড়ান্ত সিদ্ধান্ত নিয়ে ফেলেছি। ভক্তদের অনুরোধ করব, তারাও যেন এই দিনটিতে আমার জন্মদিন উদ্যাপন থেকে বিরত থাকেন।’আসিফ বলেন, ‘গত ৪৪ বছরে সুখ-দুঃখ, আনন্দ-বেদনার মধ্যে নানাভাবে আমার জন্মদিন উদ্যাপিত হয়েছে। তবে তা কখনোই নিজ উদ্যোগে উদ্যাপন করিনি। এখন থেকে তো একেবারেই নয়। আসুন, আমরা গণহত্যা দিবসের তাৎপর্য বুঝি।’এদিকে সম্প্রতি গায়ক আসিফ আকবরের নতুন একটি গান ইউটিউবে প্রকাশিত হয়েছে। ‘আগুন’ শিরোনামের এই গানের কথা লিখেছেন সুহৃদ সুফিয়ান। আর সুর ও সংগীতায়োজন করেছেন জুয়েল মোর্শেদ। গানটির ভিডিও নির্মাণ করেছেন সৈকত নাসের।
 
