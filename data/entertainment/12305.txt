
১৯৭১ সালের ১ আগস্ট যুক্তরাষ্ট্রের নিউইয়র্কের ম্যাডিসন স্কয়ার গার্ডেনে আয়োজন করা হয় ‘কনসার্ট ফর বাংলাদেশ’। বব ডিলান, এরিক ক্ল্যাপটন, বিলি প্রেস্টন, রিঙ্গো স্টার, লিওন রাসেল, ওস্তাদ আলী আকবর খান, ওস্তাদ আল্লারাখা ও পণ্ডিত রবিশঙ্করকে সঙ্গে নিয়ে কনসার্টটি আয়োজন করেছিলেন জর্জ হ্যারিসন। এই আয়োজনে জর্জ হ্যারিসন গেয়েছিলেন ‘বাংলাদেশ’ গানটি। এবার ৭ মার্চ এই গানে ওয়ারফেজের সঙ্গে কণ্ঠ দেবেন বাংলাদেশের এই সময়ে জনপ্রিয় কয়েকটি ব্যান্ডের সদস্যরা। এ ছাড়া নিজেদের গানের পাশাপাশি স্বাধীন বাংলা বেতার কেন্দ্রের গান করবে প্রতিটি ব্যান্ড। এমনটাই জানা গেছে ‘জয় বাংলা কনসার্ট’-এর আয়োজকদের কাছ থেকে।ঐতিহাসিক সাতই মার্চ উপলক্ষে রাজধানীর আর্মি স্টেডিয়ামে ইয়াং বাংলা আয়োজন করেছে জয় বাংলা কনসার্ট। সার্বিক তত্ত্বাবধান করছে ব্লুজ কমিউনিকেশন। আগামী সোমবার কনসার্ট শুরু হবে বেলা সাড়ে তিনটায়।এই কনসার্টের শিল্পী ব্যবস্থাপনায় আছেন মো. রাজু আহমেদ। তিনি জানান, কনসার্টে গান করবে ওয়ারফেজ, শিরোনামহীন, লালন, ক্রিপটিক ফেইট, শূন্য, নেমেসিস ও আর্বোভাইরাস।টিকিট নয়, জয় বাংলা কনসার্ট উপভোগ করার জন্য আগ্রহী ব্যক্তিদের www.ticket.youngbangla.org ঠিকানায় নিবন্ধন করতে হবে। নিবন্ধন চলবে ৫ মার্চ পর্যন্ত।
