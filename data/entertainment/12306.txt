
গেল বছরের সেপ্টেম্বর মাসের কথা; ছোটপর্দার তারকা নুসরাত ফারিয়ার প্রথম ছবি ‘আশিকী’-র কাজ তখনো শেষ হয়নি। হঠাৎ করে ঠিক সেই সময়েই মুম্বাইয়ের ‘গাওয়াহ্; দ্য উইটনেস’ ছবিতে ইমরান হাসমির বিপরীতে ফারিয়ার অভিনয়ের খবরে ঢালিউডে হইচই পড়ে গিয়েছিল। আর হইচই পড়বেই না বা কেন? বাংলাদেশের কোনো নায়িকার প্রথম বলিউড যাত্রার ঘটনা এটি! টাইমস অব ইন্ডিয়াতেও খবরটি ছাপা হয়েছিল। এমনকি মুম্বাইয়ের ছবিতে অভিনয়ের জন্য ফারিয়া পারিশ্রমিক পাচ্ছেন ২৫ লাখ রুপি— সেই খবরটিও পত্রিকার পাতায় এসেছিল।সে সময় ছবির কাস্টিং ডিরেক্টর যোসেফ অপূর্ব, ছবির নায়িকা ফারিয়া এবং ফারিয়ার চুক্তিবদ্ধ প্রযোজনা প্রতিষ্ঠান জাজ মাল্টিমিডিয়া থেকে নিশ্চিত করা হয়েছিল যে, ১৯ বা ২০ সেপ্টেম্বর ইমরান হাসমির বিপরীতে অভিনয়ের জন্য ফারিয়া চুক্তিবদ্ধ হবেন, আর নভেম্বর থেকে শুটিং শুরু।কিন্তু অনেকেই এই বিষয়টিকে সে সময় একটু অন্যভাবে দেখেছিলেন। কেউ কেউ বলেছিলেন, ফারিয়ার ‘আশিকী’ ছবি মুক্তির আগে এটি প্রচারের একটি কৌশল হতে পারে। তবে টাইমস অব ইন্ডিয়াতে খবরটি ছাপা হওয়ার কারণে অনেকের ওই ধারণা হালে পানি পায়নি। সবাই অপেক্ষা করছিলেন ছবিটিতে ফারিয়ার চূড়ান্ত চুক্তির দিনটিকে।কিন্তু খোঁজ নিয়ে জানা গেছে— প্রায় তিন মাস পেরিয়ে গেছে অথচ অভিনয় শুরু তো দূরের কথা, ফারিয়ার সঙ্গে এখনো কোনো চুক্তিই হয়নি। আর এ নিয়ে ঢালিউডে কারও কারও অন্য রকমের কথা ভাসছে। তবে কী সেই কারও কারও কথাই সত্যি হতে চলেছে?
ছবির নায়িকা ফারিয়া বা ফারিয়ার চুক্তিবদ্ধ প্রযোজনা প্রতিষ্ঠান জাজ মাল্টিমিডিয়া— কেউই ছবির এখনো পর্যন্ত আগাম কোনো খবর দিতে পারছে না। তবে ছবি সংশ্লিষ্টদের মধ্যে ভারতের দু-একজনের সঙ্গে কথা বলে জানা গেছে, ফারিয়ার বলিউডের ছবিতে অভিনয়ের সম্ভাবনা এখনো উড়ে যায়নি। আগামী ২০ ফেব্রুয়ারি থেকে ছবির শুটিং শুরু কথা আছে। তার আগে ছবিতে চুক্তির বিষয়টা চূড়ান্ত হবে ৫ ফেব্রুয়ারি। তবে এ সব বিষয়ে উভয় পক্ষের সঙ্গে কথা বলতে গিয়ে আবার নতুন খবরও বেরিয়ে এসেছে। শোনা গেছে, এ ছবিতে ইমরান হাসমিকে আর রাখা হচ্ছে না। নতুন নায়ক হিসেবে চুক্তি করেছেন ‘হেইট স্টোরি-৩’ খ্যাত নায়ক করণ সিং গ্রোভার। তিনিই নাকি ফারিয়ার বিপরীতে অভিনয় করবেন।এই বিষয়টির সত্যতা নিশ্চিত করেছেন এ ছবির কাস্টিং ডিরেক্টর যোসেফ অপূর্ব। তাঁর সঙ্গে ছবির নায়ক পরিবর্তন, শুটিং শুরুসহ নানা বিষয়ে যখন কথা হয় তখন তিনি ভারতের কর্ণাটকে অবস্থান করছিলেন।সেখান থেকে মুঠোফোনে যোসেফ বলেছেন, ‘ইমরানের সঙ্গে কিছু খোলামেলা দৃশ্যের ব্যাপারে ফারিয়ার আপত্তি থাকার কারণে ইমরান ছবিতে থাকছেন না। পরে আমরা করণ সিং গ্রোভারকে চুক্তি করিয়েছি। আশা করছি এই ফেব্রুয়ারি ২০ থেকে শুটিং শুরু করতে পারব।’ আদৌ ফারিয়াকে নিয়ে কাজটি হবে কি না-এ বিষয়ে তিনি বলেন, ‘অবশ্যই হবে।’তবে ইমরানকে বাদ দিয়ে নতুন যুক্ত হওয়া নায়কের ব্যাপারে ফারিয়ার বক্তব্য ভিন্ন। তিনি বলেন, ‘আমার সঙ্গে হোয়াটসঅ্যাপে ছবির পরিচালক বিষ্ণু দত্তের প্রায়ই কথা হয়। ছবিতে নায়ক হিসেবে রণদীপ হুদাকে নেওয়ার কথা বলেছেন পরিচালক।’ তবে এ সম্ভাবনা উড়িয়ে দিয়েছেন এ ছবির কাস্টিং ডিরেক্টর যোসেফ অপূর্ব। তাঁর কথা, ‘না না, তাঁর অভিনীত ছবি এখন ফ্লপ। তাই তাঁকে নিচ্ছি না।’এদিকে, নতুন করে ‘গাওয়াহ্; দ্য উইটনেস’ ছবির নায়ক নিয়ে ফারিয়া বলছেন এক কথা, কাস্টিং ডিরেক্টর বলছেন আরেক কথা। আসল রহস্য কোথায়? সামনে ফারিয়া অভিনীত দ্বিতীয় ছবি ‘হিরো ৪২০’ মুক্তি পাবে। ছবি মুক্তির আগে আগে আবারও কি মুম্বাইয়ের এই ছবি নিয়ে ফারিয়াকে ঘিরে আরেকবার আলোচনা সৃষ্টির কৌশল এটি!
