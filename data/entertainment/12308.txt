
 
মা হওয়ার জন্য বেশ কিছুদিন সিনেমা থেকে দূরে ছিলেন কারিনা কাপুর। তাতে কী? মা হয়ে অভিনয়কে বিদায় বলেননি এ তারকা। বরং মা হওয়ায় অভিনয় ক্যারিয়ারে যে প্রভাব পড়ে না, তা প্রমাণ করে দেখালেন।
শিগগিরই শুরু করতে যাচ্ছেন পরবর্তী সিনেমা ‘ভিরে দি ওয়েডিং’ ছবির শুটিং। শোনা যাচ্ছে, সালমান খানের প্রযোজনা প্রতিষ্ঠানের ব্যানারে একটি ছবিতেও দেখা যাবে তাঁকে। কারিনা ইতিমধ্যে সালমানের ছবির জন্য ‘লুক টেস্ট’ও দিয়েছেন। তবে ছবি সম্পর্কে এর বেশি আর জানা যায়নি। অফিশিয়ালিও খবরটি নিশ্চিত করা হয়নি। এ ছাড়া ‘মেরি কম’ পরিচালক ওমাং কুমারের একটি ছবিতে অভিনয় করতে যাচ্ছেন। একটি গণমাধ্যমের বরাতে বলা হয়েছে, ওমাং অনেক দিন ধরেই কারিনার সঙ্গে কাজ করতে চান। তিনি কারিনার জন্য ঠিক পাণ্ডুলিপিটি খুঁজে পেয়েছেন। এটি জীবনীভিত্তিক ছবি হবে। ছবির কাজ নিয়ে আলোচনার জন্য পরিচালক শিগগিরই কারিনার সঙ্গে বসবেন।
সোনম কাপুর, সারা ভাস্কর ও শিখা তালসানিয়াকে ‘ভিরে দি ওয়েডিং’ ছবির মূল চরিত্রগুলোতে দেখা যাবে। এ বছরের আগস্ট মাসে শুরু হবে শুটিং। ইন্ডিয়া টুডে।
