
চলচ্চিত্র অভিনেতা মনোয়ার হোসেন ডিপজলের শারীরিক অবস্থার উন্নতি হয়েছে। গতকাল বুধবার রাতে তাঁকে সিঙ্গাপুরের মাউন্ট এলিজাবেথ হাসপাতালে ভর্তি করা হয়েছে। আজ বৃহস্পতিবার সন্ধ্যায় তাঁর মেয়ে অলিজা মনোয়ারের বরাত দিয়ে ডিপজলের ঘনিষ্ঠজন ও চলচ্চিত্র পরিচালক মনতাজুর রহমান আকবর প্রথম আলোকে জানান, চিকিৎসকেরা খুবই আশাবাদী। আতঙ্কিত হওয়ার কিছু নেই। তাঁরা আশা করছেন, প্রয়োজনীয় চিকিৎসা শেষে শিগগিরই দেশে ফিরবেন ডিপজল।
গত মঙ্গলবার বিকেলে হৃদ্‌রোগে আক্রান্ত হন ডিপজল। তাঁর ফুসফুসে পানি জমেছে। তাঁকে দ্রুত রাজধানীর ল্যাবএইড হাসপাতালে নেওয়া হয়। চিকিৎসকেরা তাঁকে করোনারি কেয়ার ইউনিটে (সিসিইউ) ভর্তি করেন। এরপর উন্নত চিকিৎসার জন্য গতকাল বুধবার বিকেলে এয়ার অ্যাম্বুলেন্সে করে ডিপজলকে সিঙ্গাপুর নিয়ে যাওয়া হয়। ডিপজলের সঙ্গে সিঙ্গাপুর গেছেন তাঁর স্ত্রী জবা ও মেয়ে অলিজা মনোয়ার।
এদিকে মনোয়ার হোসেন ডিপজলের শারীরিক সুস্থতা কামনা করে দোয়া মাহফিলের আয়োজন করে চলচ্চিত্র শিল্পী সমিতি। রাজধানীর এফডিসিতে চলচ্চিত্র শিল্পী সমিতির কার্যালয়ে আজ বিকেলে আয়োজিত এই দোয়া মাহফিলে চলচ্চিত্রের সঙ্গে সংশ্লিষ্ট ব্যক্তিরা অংশ নেন।
চলচ্চিত্র অভিনয়ের পাশাপাশি ডিপজল প্রযোজনা করছেন। নেতিবাচক ও ইতিবাচক দুই ধরনের চরিত্রে অভিনয় করে তিনি দর্শকদের কাছে জনপ্রিয় হয়েছেন। তিনি রাজনীতি এবং ব্যবসার সঙ্গেও জড়িত। ১৩ অক্টোবর মুক্তি পাচ্ছে ডিপজল অভিনীত ‘দুলাভাই জিন্দাবাদ’ ছবিটি। এ ছবিতে অভিনয় করেছেন মৌসুমী, বাপ্পি ও মিম। এ ছাড়া ছটকু আহমেদ পরিচালিত ‘এক কোটি টাকা’ ছবির বেশির ভাগ কাজ তিনি শেষ করেছেন।
