
অবশেষে মুক্তি পেতে যাচ্ছে অনিমেষ আইচ পরিচালিত দ্বিতীয় চলচ্চিত্র ‘ভয়ংকর সুন্দর’। আগামী ৪ আগস্ট থেকে সিনেমা হলে দেখা যাবে এটি। ২০১৫ সালে শুরু হয় এর শুটিং। পরবর্তী সময়ে সম্পাদনা, ডাব এবং অন্যান্য কাজে আরও যায় বেশ খানিকটা সময়। চলতি বছরের ১২ ফেব্রুয়ারি সেন্সর বোর্ডে জমা দেওয়ার পর ‘ভয়ংকর সুন্দর’ ছাড়পত্র পায় ১৬ মার্চ।
‘ভয়ংকর সুন্দর’ প্রধান দুটি চরিত্রে অভিনয় করেছেন বাংলাদেশের ভাবনা ও ভারতের পরমব্রত। সিনেমার পোস্টার নিজের ফেসবুকে পোস্ট দিয়ে ভাবনা বলেন, ‘এটা আমার কাছে সিনেমার পোস্টার নয়, আমার স্বপ্নের একটি অংশ। আমি দেখছি সবাই শেয়ার দিচ্ছে, কিন্তু আমি কেমন জানি বুঝতে পারছিলাম না, কী করব। যাঁরা আমার কাছের, তাঁরা জানেন “ভয়ংকর সুন্দর” আমার কাছে শুধু একটা সিনেমা নয়, আমার জীবনের একটি অংশ, যার সঙ্গে আমার বসবাস দীর্ঘ দুই বছর হতে চলল। আমি আসলে লিখে শেষ করতে পারব না, ৪ আগস্ট দেখা দেব নয়নতারা হয়ে।’
‘ভয়ংকর সুন্দর’ সিনেমায় ভাবনা অভিনয় করেছেন নয়নতারা চরিত্রে। বিভিন্ন কারণে ‘ভয়ংকর সুন্দর’ সিনেমাকে ঘিরে দর্শকের একটি আগ্রহ দেখা যাচ্ছে। এই সিনেমার মাধ্যমে প্রথমবারের মতো বড় পর্দায় অভিষেক হচ্ছে ছোট পর্দার অভিনেত্রী ভাবনার।
অনিমেষ জানান, ২ ঘণ্টা ১০ মিনিট ব্যাপ্তির ‘ভয়ংকর সুন্দর’কে বলা হচ্ছে সাইকোলজিক্যাল ড্রামা। ইতিমধ্যে ইউটিউবে ছবিটির টিজার ও গান মুক্তি পেয়েছে। এর মূল ভাবনা নেওয়া হয়েছে মতি নন্দীর ‘জলের ঘূর্ণি ও বকবক শব্দ’ গল্প থেকে। এতে আরও অভিনয় করেছেন হাসান ইমাম, খায়রুল আলম সবুজ, লুৎফর রহমান জর্জ, ফারহানা মিঠু, ফারুক আহমেদ, শিল্পী সরকার অপু, এ্যালেন শুভ্র প্রমুখ।
‘ভয়ংকর সুন্দর’ সিনেমার সংগীত পরিচালনা করেছেন ইমন সাহা।
 
