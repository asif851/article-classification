
ফারাহ রুমা ক্যারিয়ারের শুরুতে নৃত্যশিল্পী হিসেবে কাজ করেন অনেকদিন। তারপর বিজ্ঞাপনচিত্র ও র্যাম্প মডেলিং তাঁকে পরিচিতি এনে দেয়। বর্তমানে তিনি পুরোদমে অভিনয়শিল্পী। ছোট পর্দার পাশাপাশি বড় পর্দায়ও অভিনয় করেছেন ফারাহ রুমা। তাঁর অভিনীত প্রথম চলচ্চিত্র ‘পুত্র এখন পয়সাওয়ালা’। শিগগির ক্যারিয়ারের দ্বিতীয় বাণিজ্যিক ছবিতে অভিনয় করতে যাচ্ছেন জনপ্রিয় এ অভিনেত্রী।এ প্রসঙ্গে ফারাহ রুমা বলেন, ‘এ মাসেই আমি নতুন চলচ্চিত্রের কাজ শুরু করব। তবে শুটিং শুরু না হাওয়া পর্যন্ত আমি ছবিটি সম্পর্কে বিস্তারিত কিছু বলতে চাই না।’নাটকের অভিনয় নিয়েই বেশির ভাগ সময় ব্যস্ত থাকতে হয় ফারাহ রুমাকে। এবারের ভালোবাসা দিবসে তাঁর অভিনীত দুটি নাটক ‘টানাপোড়েন’ এবং ‘অবাস্তব বাস্তব’ দর্শকপ্রিয়তা পেয়েছে। এই মুহূর্তে তিনি ব্যস্ত সময় পার করছেন আগামী ঈদ উপলক্ষে নির্মিতব্য একক নাটকের কাজ নিয়ে।
 
