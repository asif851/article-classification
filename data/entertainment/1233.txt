
ভারতীয় জাতীয় চলচ্চিত্র পুরস্কারের খবর গতকাল শুক্রবারই প্রকাশিত হয়েছে। সেখানে সেরা চলচ্চিত্রের পুরস্কারের জন্য নির্বাচিত হয়েছে সোনম কাপুর অভিনীত সিনেমা ‘নির্জা’। আর বিশেষ জুরি পুরস্কার জিতেছেন সোনম। মেয়ে সোনম কাপুরের এমন সাফল্যে গর্বিত বাবা অনিল কাপুর।
এ বছরের ভারতীয় জাতীয় চলচ্চিত্র পুরস্কারের নাম ঘোষণার সময় অনিল লন্ডনে ‘মুবারাকান’ নামের একটি সিনেমার শুটিংয়ে ব্যস্ত ছিলেন। শুটিং শেষে মেয়ের এমন সাফল্যে উচ্ছ্বাস প্রকাশ করেন এ অভিনেতা।ইনস্টাগ্রামে একটি ছবি দিয়ে লেখেন, রাতজুড়ে লম্বা সময় ধরে শুটিং করার পর ঘরে ফিরে যখন এমন খবর পাওয়া যায় তখন জেগে থাকতেও সমস্যা হয় না। অভিনন্দন ‘নির্জা’এর বিজয়ী দল। সঙ্গে আছে সোনমের সেরা অভিনেত্রী হিসেবে জুরি পুরস্কার। অনিল আরও লেখেন, ‘তুমি আমাকে ধন্য করেছ। আজ এবং প্রতিদিন। আমি রোমাঞ্চিত তোমার জন্য এবং দলের সবার জন্য।’২০১৬ সালের সেরা কাজগুলোর জন্য ভারতের ৬৪ তম জাতীয় চলচ্চিত্র পুরস্কার ঘোষণা করা হয়েছে। গতকাল শুক্রবার সকালে ভারতের তথ্য ও সম্প্রচার মন্ত্রণালয়ের ইউটিউব চ্যানেলে সরাসরি এই ফলাফল পড়ে শোনান জুরিবোর্ডের সদস্যরা। আগামী ৩ মে বিজয়ীদের হাতে তুলে দেওয়া হবে পুরস্কার। ইন্ডিয়ান এক্সপ্রেস
