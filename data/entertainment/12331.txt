
ঢাকার র‍্যাম্পে আলো ছড়াতে আসছেন বলিউডের অভিনেত্রী দিয়া মির্জা। জেট এয়ারওয়েজের একটি বিমানে চড়ে ২১ আগস্ট সকালের ফ্লাইটে মুম্বাই থেকে ঢাকায় আসবেন তিনি। দিয়া মির্জার ঢাকায় আসার বিষয়টি নিশ্চিত করেছেন আয়োজক প্রতিষ্ঠান ইনফিনিটি ইভেন্টসের পরিচালক কারিশমা খান।
আয়োজক প্রতিষ্ঠান সূত্রে জানা গেছে, ঢাকায় নেমে বিমানবন্দরের আনুষ্ঠানিকতা শেষে দিয়া মির্জা সরাসরি চলে যাবেন হোটেলে। বিশ্রাম শেষে সন্ধ্যায় হোটেল র‍্যাডিসনে আয়োজিত ফ্যাশন শোতে শো স্টফার হিসেবে র‍্যাম্পে হাঁটবেন তিনি। দেড় ঘণ্টার এই অনুষ্ঠানে বাংলাদেশের অন্য র‍্যাম্প মডেলরাও অংশ নেবেন। পুরো অনুষ্ঠানের কোরিওগ্রাফি করবেন অমিত কুমার।
হোটেল র‍্যাডিসন ওয়াটার গার্ডেনে ‘পন্ডস প্রেজেন্টস দ্য লাস্ট্রস রানওয়ে’ শিরোনামের ফ্যাশন শোতে বাহারি পোশাক পরে হাঁটতে দেখা যাবে বলিউডের এই অভিনেত্রীকে।
আয়োজকেরা জানিয়েছেন, ডিজাইনারদের জন্য প্ল্যাটফর্ম তৈরির লক্ষ্যে তিন বছর ধরে ‘পন্ডস প্রেজেন্টস দ্য লাস্ট্রস রানওয়ে’ শিরোনামে ফ্যাশন শোর আয়োজন করা হচ্ছে। শো স্টফার হিসেবে বলিউড থেকে কেন তারকা আনতে হবে—জানতে চাইলে কারিশমা খান বলেন, ‘আমরা যে উদ্দেশ্যে অনুষ্ঠানটির আয়োজন করছি, দেশীয় তারকাদের দিয়ে তা ঠিকভাবে করতে পারব না। বলিউড থেকে কোনো অভিনয়শিল্পী এলে অনুষ্ঠানটির প্রতি সবার আলাদা একটা আগ্রহ তৈরি হয়। এতে করে আমাদের উদ্দেশ্যটা সফল হয় বলতে পারেন।’
আয়োজক সূত্রে জানা গেছে, এদিন সন্ধ্যায় র‍্যাম্পে হাঁটবেন দিয়া। পাশাপাশি পন্ডস নিয়ে কথা বলবেন তিনিও।
২০০০ সালে বলিউডের ছবিতে কাজ শুরু করেন মিস এশিয়া প্যাসিফিক ইন্টারন্যাশনাল বিজয়ী দিয়া মির্জা। ‘র‍্যাহনা হ্যায় তেরে দিলমে’ ও ‘তুমকো না ভুল পায়েঙ্গে’ ছবির মাধ্যমে তিনি বলিউডে আলোচিত হন। এখন পর্যন্ত প্রায় অর্ধশত ছবিতে অভিনয় করেছেন তিনি। সর্বশেষ ‘ফ্যামিলিওয়ালা’ ছবিতে কাজ করেছেন দিয়া।
