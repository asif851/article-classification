
‘বিশ্বাসই হচ্ছে না বিয়ে করছি।’ বললেন সোনিয়া হোসেইন। মডেল, অভিনয়শিল্পী ও উপস্থাপক সোনিয়া হোসেইন বিয়ে করেছেন। বর শামীম আহমেদ স্টিভ বেসরকারি এয়ারলাইনসে কর্মরত আছেন। গত বৃহস্পতিবার সন্ধ্যায় সোনিয়া হোসেইনের বাবার বাসায় তাঁদের আক্‌দ অনুষ্ঠিত হয়। ঘরোয়া এই আয়োজনে দুই পরিবারের সদস্য আর বন্ধুরা উপস্থিত ছিলেন। এর আগে গত বুধবার সন্ধ্যায় সোনিয়ার গায়েহলুদের অনুষ্ঠান হয়। গুলশানের একটি রেস্টুরেন্টে তাঁদের বিবাহোত্তর সংবর্ধনা অনুষ্ঠিত হয় গত শুক্রবার।
সোনিয়া হোসেইন বলেছেন, ‘আমরা ছোটবেলার বন্ধু। আমাদের বন্ধুত্ব ১৩ বছরের। হুট করে বিয়ের সিদ্ধান্ত নিয়েছি।’
২০০৩ সালে ‘ইউ গট দ্য লুক’ প্রতিযোগিতায় সেরা পাঁচে ছিলেন সোনিয়া হোসেইন। পরে ২০০৫ সালে গিয়াস উদ্দিন সেলিমের ‘প্রেমে পড়ার গল্প’ নাটকে প্রথম অভিনয় করেন। এরপর অসংখ্য নাটকে অভিনয় করেছেন। তিনি চলচ্চিত্রেও অভিনয় করেছেন। ২০১৫ সালে মুক্তি পায় সোনিয়া হোসেইন অভিনীত ‘ইউটার্ন’ ছবিটি। তিনি নিয়মিত টিভি অনুষ্ঠান উপস্থাপনা করছেন।
