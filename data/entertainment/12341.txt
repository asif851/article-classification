
পয়লা বৈশাখ উপলক্ষে আজ বিকেলে রাজধানী ঢাকার বনানী মাঠে অনুষ্ঠিত হবে বৈশাখী কনসার্ট। অরেঞ্জ ৩৬০ এবং কানেকটিং এইজের আয়োজনে এই কনসার্টে গান গাইবেন কোনাল। কনসার্টসহ বিভিন্ন প্রসঙ্গে কথা হলো তাঁর সঙ্গে।প্রথমেই আপনাকে বাংলা নববর্ষের শুভেচ্ছা ...প্রথম আলোর সবাইকেও আমার পক্ষ থেকে নববর্ষের শুভেচ্ছা। পাশাপাশি ভক্ত, শুভাকাঙ্ক্ষীসহ সবাইকে নববর্ষের শুভেচ্ছা জানাচ্ছি। আশা করছি, নতুন বছরটি সবার অনেক ভালো কাটবে।নববর্ষে শ্রোতাদের জন্য উপহার ...একজন সংগীতশিল্পী হিসেবে গান ছাড়া শ্রোতাদের উপহার দেবার আর কীইবা আছে আমার! শ্রোতাদের কথা মাথায় রেখে বাংলা নববর্ষে একটি নতুন গানের ভিডিও প্রকাশ করেছি। গতকাল সোমবার থেকে গানটি আমার ফেসবুকে শুনতে পাচ্ছেন শ্রোতারা। গানটির শিরোনাম ‘দেরে দে’। মিফতাহ জামানের লেখা এই গানটির সুর ও সংগীত পরিচালনা করেছেন নির্ঝর চৌধুরী ও রোকন ইমন। ফেসবুক ছাড়াও গানটি বিভিন্ন টিভি চ্যানেল ও রেডিওতে প্রচারিত হওয়ার কথা রয়েছে।বৈশাখী কনসার্টে কোনাল ...পয়লা বৈশাখ উপলক্ষে আজ বিকেলে রাজধানী ঢাকার বনানী মাঠে আয়োজিত বৈশাখী কনসার্টে গান গাইব আমি। ‘দেরে দে’ গানটির পাশাপাশি আমার নিজের গাওয়া চলচ্চিত্র এবং অডিও অ্যালবামের গান গাইব। এ ছাড়া কনসার্ট দেখতে আসা দর্শক-শ্রোতাদের অনুরোধের গানও গাইব। পুরো কনসার্টে আমার এক ঘণ্টার মতো গান গাওয়ার কথা রয়েছে।
কোনালের নতুন অ্যালবাম ...নতুন অ্যালবামের কাজ অনেক দূর এগিয়েছে। আপাতত এ বিষয়ে আর কিছুই বলতে চাই না। তবে নতুন অ্যালবামে যে কিছু চমক থাকবে, তা নিশ্চিত। শ্রোতারা যাতে ভালো কিছু গান পান, সে চেষ্টাই করছি।
কোনালের ‘দেরে দে’ গানের ভিডিও দেখতে ক্লিক করুন
