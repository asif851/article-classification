
আশির দশকের জনপ্রিয় গান ‘তোরে পুতুলের মতো করে সাজিয়ে’ গানটি শোনেননি এমন শ্রোতা পাওয়া কঠিন হবে। গানটির গীতিকার আব্দুল্লাহ আল মামুন। শুধু এ গানটি নয়, প্রখ্যাত ব্যান্ড সোলসের জন্য তাঁর লেখা ‘মুখরিত জীবন’, ‘ভুলে গেছ তুমি’, নকীব খানের কণ্ঠে ‘ছোট্ট বেলার সাথি’ ইত্যাদি গানও শ্রোতা নন্দিত হয়। দীর্ঘ তিন যুগ পরে আবার তিনি ফিরলেন নিজের নতুন অ্যালবাম নিয়ে। আব্দুল্লাহ আল মামুন জানালেন, একজন গীতিকার হিসাবে পরিচিতি হলেও, নিজেকে একজন কণ্ঠশিল্পী ভাবতেই তিনি স্বাচ্ছন্দ্যবোধ করেন। এত বছর পর আবার বাংলাদেশের সংগীতাঙ্গনে ফিরে আসা প্রসঙ্গে তিনি বলেন, তবে দীর্ঘ দিন পরেও তার লেখা গানগুলোর প্রতি শ্রোতাদের অদম্য ভালোবাসা তাকে অনুপ্রাণিত করেছে বারবার। নতুন অ্যালবাম প্রসঙ্গে জানতে চাইলে তিনি বলেন, সময়ের সঙ্গে মানুষের জীবন, রুচি বদলে যাচ্ছে। যেমন পাশ্চাত্য সংগীত ধারার সংমিশ্রণে এখন বাংলা গানে ফিউশন মিউজিকের জোয়ার চলছে। তবে যে ধারারই হোক না কেনো, বাংলা গানের মূলভিত্তি হলো মেলোডি। সেই মেলোডির আবেদন কখনো ফুরোবার নয়। বাংলা গানের সেই ক্ল্যাসিক বা মূলধারাকে ধারণ করেই ‘তোমার জন্য’ অ্যালবামের গানগুলো সাজানো হয়েছে। যাতে রয়েছে আধুনিক, ফোক, ও সেমি-ক্ল্যাসিক্যাল সহ বিভিন্ন ধারার গান। অ্যালবামে কাজ করেছেন আলী হোসেন, শেখ সাদী খান, আলম খান, লাকী আখন্দ, গাজী মাজহারুল আনোয়ার, মোঃ রফিকুজ্জামান এবং অনুপ ভট্টাচার্যের মতো প্রথিতযশা সংগীতজ্ঞরা। শ্রোতাদের গানগুলো ভালো লাগলেই তার প্রচেষ্টা সার্থক হবে বলে মনে করেন শিল্পী মামুন।। আটটি গান রয়েছে অ্যালবামে। চাঁটগা কলেজ থেকে উচ্চ মাধ্যমিক ও তৎকালীন চট্টগ্রাম ইঞ্জিনিয়ারিং কলেজ থেকে প্রকৌশলী ডিগ্রি অর্জন করে পুরকৌশল বিভাগে শিক্ষকতা শুরু করেন। কিন্তু পরবর্তীতে উচ্চ শিক্ষার হাতছানি ও জীবিকার তাগিদে স্বদেশের সীমানা ছাড়িয়ে স্থায়ীভাবে তিনি পাড়ি জমান অস্ট্রেলিয়ায়। পেশার বাইরেও অনেক ক্ষেত্রেও তিনি অবদান রেখেছেন। সিডনির বাংলা কমিউনিটি রেডিওর পথিকৃৎ আল মামুন একজন দক্ষ রেডিও সাংবাদিক ও উপস্থাপক। তাঁর উদ্যোগে ১৯৯৩ সালের প্রথম দিকে অস্ট্রেলিয়ায় তরঙ্গমালা নামে এক ঘণ্টার একটি বাংলা বেতার অনুষ্ঠান চালু হয়। এরপর অস্ট্রেলিয়ার বহুজাতিক বেতার সংস্থা এসবিএস (স্পেশাল ব্রডকাস্টিং সার্ভিস) এর বাংলা বিভাগের উপস্থাপক হিসেবে দীর্ঘদিন অনুষ্ঠান পরিচালনা করেন। কিছুদিন আগে প্রকাশিত হয়েছে তার একমাত্র কাব্যগ্রন্থ ‘খুঁজে পেয়েছি প্রিয়তমা’।
