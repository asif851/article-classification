
এমনিতেই বলিউডের তারকা সালমান খানের কিছু ঘটলে তা খবর হয়। আর যদি সে বিষয়টা হয় বহুল প্রতীক্ষিত কোনো চলচ্চিত্রে সালমানের নতুন রূপ প্রকাশের খবর তাহলে যে বিষয়টা নিয়ে মহা হইচই পড়বে এটাই স্বাভাবিক। হয়েছেও তাই। সম্প্রতি সালমান খান নিজেই সামাজিক যোগাযোগ মাধ্যমে তাঁর নতুন ছবি ‘সুলতান’-এ তাঁর নতুন চেহারার একটি ছবি প্রকাশ করেছেন। ছবির জন্য প্রয়োজনীয় প্রশিক্ষণের সময় তোলা এ ছবির নিচে তিনি লিখেছেন, ‘কুস্তি কোনো খেলা নয়, নিজের মধ্যে যা বাস করে এ তার সঙ্গে লড়াই।’ এর পরপরই সালমানের এই সুলতান ‘লুক’ বা চেহারা নিয়ে সামাজিক যোগাযোগে শুরু হয়েছে মহা হুলুস্থুল।এর আগে দর্শকেরা এই তারকাকে ‘দাবাং’ এবং ‘দাবাং টু’ তে চিকন গোঁফে দেখতে পেয়েছে। পুলিশের পোশাকেও বিশেষ চেহারার সালমানকে দর্শক সাদরে গ্রহণ করেছিল। আর এবার বাঁকানো গোঁফের ‘সুলতান’ এর লুকও প্রশংসার বন্যায় ভাসতে আরম্ভ করেছে।আলী আব্বাস জাফরের এই ছবিতে সালমানকে দেখা যাবে ৪০ বছর বয়সী হরিয়ানার কুস্তিগির সুলতান আলী খানের ভূমিকায়। প্রকাশিত ছবিতে তাঁর তীক্ষ্ণ চাহনি, ছোট করে ছাঁটা চুল, বাঁকানো গোঁফ— এসব দেখে সব দিক থেকেই তাঁকে একজন সত্যিকারের কুস্তিগিরের মতোই দেখাচ্ছে।পুরোদস্তুর অ্যাকশনধর্মী চলচ্চিত্র সুলতানের জন্য সালমান খান এরই মধ্যে প্রশিক্ষণ নেওয়া শুরু করেছেন। কঠোর প্রশিক্ষণের কারণে ‘বজরঙ্গী’ ভাইজানের শরীরের নানা জায়গায় এখন জখম আর ব্যথা। এক সাক্ষাৎ​কারে সালমান জানিয়েছেন, ‘সুলতান’ এ আমি একজন কুস্তিগির, যে মিক্সড মার্শাল আর্টে যায়। এটি একটি ভিন্ন ধরনের ফিটনেস লীগ। গত পাঁচ দিন ধরে আমি এর জন্য প্রশিক্ষণ নিচ্ছি এবং এ কারণে এখন আমার মাথা, পিঠ ও হাঁটু ব্যথা করছে।সালমানের সর্বশেষ হিট ‘বজরঙ্গী ভাইজান’-এর নির্মাতা কবির খান টুইটারে সালমানের নতুন এই লুক বা চেহারা প্রসঙ্গে লিখেছেন, ‘আউটস্ট্যান্ডিং লুক’। নবাগত সুরুজ পাঞ্চোলি; সালমানের হাত ধরেই যার বলিউডে পদার্পণ; তিনিও ভাইজানের এই ‘নতুন রূপ’ নিয়ে টুইট করেছেন। সুরুজ থাম্বস আপ চিহ্ন দেখিয়ে লিখেছেন, ‘দিস লুক’।সামনের বছর ঈদে মুক্তি পাবে সালমানের ‘সুলতান’। একই সময় মুক্তি পাওয়ার কথা ‘কিং খান’ শাহরুখ এর ‘রইস’ ছবিটিরও, এ ছাড়াও, বলিউডের আরেক ‘খান’ আমিরের ‘দঙ্গল’ ছবিটিরও মুক্তি পাওয়ার কথা একই বছর। এখানে আমির খানকেও দেখা যাবে একজন কুস্তিগিরের চরিত্রে। সব মিলিয়ে সালমানের এ ছবির কারণে বলিউডের তিন খানের এবার ভালোই সংঘাত ঘটবে বলে ধারণা করছেন অনেকে। দ্য ইন্ডিয়ান এক্সপ্রেস, টাইমস অফ ইন্ডিয়া।
