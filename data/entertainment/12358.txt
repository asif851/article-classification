
চলচ্চিত্রপাড়া থেকে সারা দেশে রটেছে, শাকিব ‘নিষিদ্ধ’। ঔদ্ধত্যপূর্ণ আচরণের জন্যই নাকি এ পদক্ষেপ নিয়েছে বাংলাদেশ চলচ্চিত্র পরিবার (বাচপ)। এ নিয়ে বিবৃতি দিয়েছিলেন পরিচালক সমিতির মহাসচিব। তবে এখন শাকিবের ব্যাপারে নিজেদের অবস্থান লিখিত বিবৃতিতে স্পষ্ট করল বাচপ।
অভিনেতা ও বাচপ-এর আহ্বায়ক নায়ক ফারুক বলেছেন, শাকিবের সঙ্গে চলচ্চিত্র পরিবারের কাউকে কাজ না করার আহ্বান জানানো হয়েছে। গতকাল বুধবার প্রথম আলোর সঙ্গে আলাপে ফারুক বলেন, ‘আমরা কাউকে বয়কট করিনি। চলচ্চিত্রের ভালোর জন্য মঙ্গলবার কিছু বিষয় নিয়ে আলোচনা করেছি। সেগুলোর মধ্যে ছিল যৌথ প্রযোজনায় অনিয়ম এবং কলকাতা থেকে সিনেমা আনা। সেখানেই এ সিদ্ধান্ত হয়েছে।’
ফারুক বলেন, ‘শাকিবের ব্যাপারে বলব, তার ওপর দেশের বেশির ভাগ প্রযোজক নির্ভরশীল। অনেক বড় দায়িত্ব তার। সে নিজের ওপর থেকে নিয়ন্ত্রণ হারিয়ে ফেললে মুশকিল।’
চলচ্চিত্র পরিবারের অসন্তোষ প্রসঙ্গে শাকিব খান বলেন, ‘চলচ্চিত্রের সবাই আমার আরেকটা পরিবার। জ্যেষ্ঠদের উৎসাহ ও অনুপ্রেরণায় অভিনয়কে পেশা হিসেবে নিয়েছি। আজ “শাকিব” হওয়ার পেছনে দর্শকের পাশাপাশি এই পরিবারের কাছে আমার অনেক ঋণ। তাঁদের কেউ কষ্ট পান, তা আমি চাই না। গত কয়েক মাসের নানামুখী চাপে কিছু কথাবার্তা বলে ফেলেছি। এতে বড়রা কষ্ট পেলে আমি আন্তরিকভাবে ক্ষমাপ্রার্থী।’
উল্লেখ্য, গত ২৩ জুন চলচ্চিত্র শিল্পী সমিতি থেকে শাকিব খানের সদস্যপদ বাতিল করা হয়। গত মঙ্গলবার এক সংবাদ বিজ্ঞপ্তির মাধ্যমে বাচপ জানায়, তাদের কোনো সদস্য শাকিবসংশ্লিষ্ট কোনো কাজে অংশ নেবেন না।
 
