
একসময় রুপালি পর্দায় সরব উপস্থিতি ছিল চিত্রনায়িকা রোজিনার। এখন লন্ডনেই স্থায়ী বাস তাঁর। অবশ্য মাঝেমধ্যে দেশে আসেন, অভিনয়ও করেন। এবারও তা-ই ঘটল। বেশ কিছুদিন ধরে দেশে আছেন এই অভিনেত্রী। এই ফাঁকে কদিন আগে বিবিসাব নামের একটি নাটকে অভিনয় করেন। নাট্যকার আবদুল্লাহ আল–মামুনের লেখা মঞ্চনাটক বিবিসাব-এর অনুপ্রেরণায় এর চিত্রনাট্য করেছেন নির্মাতা তারিক মুহম্মদ হাসান। কদিন আগে ঢাকার একটি রিকশা গ্যারেজে হলো নাটকটির শুটিং। রোজিনা জানালেন, প্রায় পাঁচ বছর আগে নিজের পরিচালনায় অভিনয় করেছিলেন হঠাৎ দেখা নামের একটি নাটকে। তারপর আর নাটকের জন্য ক্যামেরার সামনে দাঁড়াননি তিনি। অনেক দিন পর অভিনয় করা প্রসঙ্গে বললেন, ‘চিত্রনাট্যটি পেয়ে ভালো লাগল। আর নির্মাতার অনুরোধ তো ছিলই। এবারই প্রথম আমি অন্য পরিচালকের নির্দেশনায় নাটকে অভিনয় করলাম।’নাটকটি প্রসঙ্গে নির্মাতা বললেন, ‘আমি বরাবরই একটু চমক রেখে নাটক নির্মাণ করি। রোজিনা আপা আমাদের দেশের একজন স্বনামধন্য অভিনেত্রী। এ কারণেই তাঁকে নিয়ে নাটক নির্মাণ করলাম।’ এতে আরও অভিনয় করেছেন ইন্তেখাব দিনার, শহীদুল আলম সাচ্চু, তাসনুভা তিশা প্রমুখ। একটি বেসরকারি টিভি চ্যানেলে প্রচারিত হবে নাটকটি।
