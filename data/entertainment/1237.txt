
শিশুশিল্পী থেকে সম্প্রতি নায়িকা হয়েছেন পূজা চেরি। নায়িকা পূজা চেরির শুরুটা হয়েছিল ‘নূর জাহান’ দিয়ে। এরপর অভিনয় করেছেন ‘পোড়ামন ২’ ছবিতে। এবার প্রস্তুত হচ্ছেন ‘দহন’ ছবির জন্য। তবে ‘দহন’ ছবির জন্য তাঁর প্রস্তুতিপর্বটা একটু কঠিনই হয়েছে। গতকাল সোমবার সন্ধ্যায় ঢাকা ক্লাবে আয়োজিত ছবিটির মহরত অনুষ্ঠানে পূজা চেরি জানালেন, এরই মধ্যে সাত দিন তিনি গার্মেন্টসে কাজ করেছেন।
গার্মেন্টসে কেন? পূজা জানালেন, ‘দহন’ ছবিতে তিনি একজন গার্মেন্টস-কর্মীর চরিত্রে অভিনয় করবেন। পর্দায় চরিত্রটি যথাযথভাবে ফুটিয়ে তোলার জন্য একটি পোশাক প্রস্তুতকারী প্রতিষ্ঠানে তিনি সাত দিন কাজ করেছেন।
পূজা বলেন, ‘গার্মেন্টস ফ্যাক্টরিতে যে মেয়েরা কাজ করছেন, তাঁদের কাছ থেকে দেখেছি। সেখানে না গেলে আমার অনেক কিছুই অজানা থেকে যেত। কতটা পরিশ্রম করতে হয় তাঁদের!’
পূজা আরও বলেন, ‘সাত দিন একটি গার্মেন্টস ফ্যাক্টরিতে কাজ করেছি। চরিত্রের জন্য নিজেকে প্রস্তুত করেছি। “নূর জাহান” ছবিতে কাজ করে দর্শকদের ভালোবাসা পেয়েছি। আশা করছি “দহন” ছবিতেও দর্শকদের প্রত্যাশা পূরণ করতে পারব।’
‘দহন’ ছবিটি প্রযোজনা করছে জাজ মাল্টিমিডিয়া। ছবির পরিচালক রায়হান রাফী জানান, ১৫ মে ছবিটির শুটিং শুরু হবে। এই ছবিতে আরও অভিনয় করবেন সিয়াম, বাঁধন, ফজলুর রহমান বাবু, রিপা রাজ, মুনিরা মিঠু প্রমুখ।
মহরত অনুষ্ঠানে উপস্থিত ছিলেন তথ্যমন্ত্রী হাসানুল হক ইনু, নৌপরিবহনমন্ত্রী শাজাহান খান, চিত্রনায়ক ওমর সানী ও বাপ্পা রাজ, জাজ মাল্টিমিডিয়ার কর্ণধার আবদুল আজিজ, চলচ্চিত্র প্রদর্শক সমিতির সভাপতি ইফতেখার উদ্দিন নওশাদ। আরও ছিলেন এভ্রিল, নুসরাত ফারিয়া, ইমরান, কনা, রোশান প্রমুখ।
