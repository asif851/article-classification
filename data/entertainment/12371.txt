
বাংলাদেশের গানের দল ‘জলের গান’ মুগ্ধ করে গেল কলকাতাকে। সুরের মূর্ছনায় জয় করে নিল কলকাতাবাসীর হৃদয়। শনিবার দক্ষিণ কলকাতার নজরুল মঞ্চে স্থানীয় সংগঠন ‘সহজ পরব’ আয়োজিত তৃণমূল পর্যায়ের গানের অনুষ্ঠানে যোগ দিয়েছিল জলের গান। তিন দিনব্যাপী আয়োজিত এ অনুষ্ঠানের দ্বিতীয় দিন ছিল শনিবার।উপমহাদেশের প্রখ্যাত বাউলশিল্পী শাহ আবদুল করিমের জন্মশতবর্ষে তাঁর স্মৃতির প্রতি শ্রদ্ধা জানিয়ে ‘জলের গান’ তাদের এদিনের অনুষ্ঠান উৎসর্গ করে।এদিন জলের গান ১২টি গান পরিবেশন করেছে। পরিবেশনার ফাঁকে বারবার করতালি দিয়ে বাংলাদেশের এই দলকে অভিনন্দিত করেছে কলকাতার শ্রোতারা।সংগীত অনুষ্ঠান শেষে জলের গানের সদস্য জার্নাল বলেছেন, ‘আমরা মুগ্ধ কলকাতার সংগীতপ্রিয় মানুষের আতিথেয়তায়। আমাদের গানকে কলকাতাবাসী ভালোবাসা দিয়ে গ্রহণ করায় আমরা দারুণভাবে আনন্দিত, উজ্জীবিত, গর্বিত।’
