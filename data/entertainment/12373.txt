
হলিউডের অভিনয়শিল্পীদের মধ্যে প্রেম-রোমান্সের ছড়াছড়িতে বন্ধুত্বের গল্পগুলো অনেক সময় আড়াল হয়ে যায়। কিন্তু নারী ও পুরুষের মধ্যে বিশুদ্ধ বন্ধুত্বও যে হতে পারে, তার উদাহরণও আছে অনেক। আসুন, জেনে নিই সে রকম কয়েকটি তারকা-যুগলের কথা
১. জুলিয়া রবার্টস-রিচার্ড গিয়ার
প্রিটি ওম্যানকে মনে আছে নিশ্চয়ই? জুলিয়া রবার্টস ২৫ বছর আগে এ ছবিতে রিচার্ড গিয়ারের সঙ্গে জুটি বেঁধেছিলেন। ছবিটি যেমন খ্যাতি কুড়িয়েছে, তেমনি এই দুই তারকার বন্ধুত্বও। তবে তাঁদের সম্পর্ক নিয়ে শোনা যায়নি কোনো গুজব বা নিন্দনীয় কিছু। জুলিয়ার বয়স এখন ৪৭ আর রিচার্ডের ৬৫ বছর ছাড়িয়েছে। তাঁরা মাস তিনেক আগে টেলিভিশনের এক অনুষ্ঠানে হাজির হয়ে প্রিটি ওম্যান-এর স্মৃতিচারণা করে জয়গান গাইলেন নিজেদের অনন্য বন্ধুত্বেরও।
২. কেট উইন্সলেট-লিওনার্দো ডি’ক্যাপ্রিওতাঁরা টাইটানিক-এর রোজ আর জ্যাক। তাঁদের রোমান্সই ছিল ওই ব্যবসাসফল ছবিটির মূল উপজীব্য। তাই ভক্ত-অনুরাগী দর্শক আর সংবাদমাধ্যমকে বোঝানো কঠিন হয়ে পড়ে যে তাঁরা শুধু অভিনয়ই করেছেন, সত্যিকারের প্রেমে পড়েননি। তবে কেট ও লিওনার্দো বরাবরই বলেছেন, তাঁরা কখনো বন্ধুত্বের বাইরে পা বাড়াননি। আর এই চমত্কার সম্পর্ক তাঁদের অটুট আছে ২০ বছরের বেশি সময় ধরে। এটা নিশ্চয়ই দিনকে দিন আরও সুদৃঢ় হবে।
৩. কেটি হোমস-জেমি ফক্সকেটির সঙ্গে জেমির প্রথম দেখা কীভাবে হয়েছিল, তা এখন আর কারও মনে নেই, তবে সম্ভবত টম ক্রুজের মাধ্যমে। এক দাতব্য প্রদর্শনীতে তাঁদের যুগল নৃত্যের পর গুঞ্জন উঠল, প্রেমে পড়েছেন এই দুই তারকা। তবে তাঁরা সেটা বরাবরই নাকচ করেছেন। নানা সূত্র খবর দিল, তাঁরা গোপনে দেখা-সাক্ষাৎ করছেন। কিন্তু কেটি আর জেমির জোরালো উত্তর, এটা শতভাগ বন্ধুত্ব।
৪. জেনিফার লরেন্স-ব্র্যাডলি কুপারসিলভার লাইনিংস প্লেবুক ও আমেরিকান হাসল ছবিতে এই দুই তারকার সম্পর্কের রসায়ন সফল হয়েছে। সেরেনা! ছবিতেও তাঁরা জুটি বেঁধেছেন। তবে বাস্তবে তাঁরা বন্ধু। জেনিফার লরেন্স তো বলেন, ব্র্যাডলি তাঁর ভাইয়ের মতো।
৫. জেনিফার অ্যানিস্টন-জ্যাসন বেটম্যানতাঁদের আছে চিরায়ত বন্ধুত্বের বন্ধন। ‘ফ্রেন্ডস’ নামের টেলিভিশন অনুষ্ঠান করে অ্যানিস্টন সুপরিচিত হওয়ার আগে থেকেই তাঁর সঙ্গে বেটম্যানের হৃদ্যতার শুরু। একসঙ্গে কাজ করেছেন হরিবল বসেস ও দ্য সুইচ ছবিতে।
৬. জুলিয়া রবার্টস-জর্জ ক্লুনিহলিউডের উজ্জ্বলতম তারকাদের মধ্যে তাঁদের নাম আছে। ওশেনস ইলেভেন ছবিতে একসঙ্গে কাজ করার সময় থেকেই তাঁরা অবিচ্ছেদ্য বন্ধুত্বে জড়িয়েছেন। ক্লুনি তো বহু নারীর সঙ্গে ঘনিষ্ঠ হয়েছেন, কিন্তু জুলিয়া রবার্টসের সঙ্গে সম্পর্কের ক্ষেত্রে কখনো বন্ধুত্বের সীমারেখা অতিক্রম করেননি।আশিস আচার্য, সাজেস্ট ডটকম ও ডেইলি মেইল অবলম্বনে
