
চিত্রনায়ক রাজ্জাকের ভক্তের সংখ্যা কত, কেউ বলতে পারবেন? রাজ্জাক নিজে তা জানেন? কখনো ভেবে দেখেছেন? না, কখনো তা প্রয়োজন হয়নি। পুরো পাঁচ দশক তিনি অভিনয় করেছেন অসংখ্য চলচ্চিত্রে। আর পেয়েছেন কয়েক প্রজন্মের অগণিত মানুষের ভালোবাসা।‘আপনি কার ভক্ত?’ প্রশ্ন করতেই হাসলেন রাজ্জাক। বললেন, ‘বাংলাদেশ ক্রিকেট দলের কয়েকজনের খেলা আমার খুব ভালো লাগে। এই যেমন সাকিব আল হাসান, মাশরাফি বিন মুর্তজা, মুশফিকুর রহিম আর মোস্তাফিজুর রহমান। আমি তাঁদের খেলার ভক্ত।’‘আপনি খেলা দেখেন?’রাজ্জাক বললেন, ‘হ্যাঁ, হাতে কোনো কাজ না থাকলে নিশ্চয়ই দেখি। আর বাংলাদেশের খেলা হলে তো কথাই নেই। আমি কিন্তু ক্রিকেট ভালোই জানি। খেলার কারিগরি খুঁটিনাটি সবকিছুই বুঝি।’আজ শুরু হচ্ছে ‘টি-টোয়েন্টি এশিয়া কাপ ক্রিকেট’। এবার চিত্রনায়ক রাজ্জাক আসছেন নতুন পরিচয়ে। শরীর পুরোপুরি সুস্থ থাকলে খেলা দেখার পাশাপাশি রেডিওতে টি-টোয়েন্টি এশিয়া কাপ ক্রিকেট খেলার ধারাভাষ্য দেবেন তিনি। তেমনটাই কথা হয়েছে রেডিও ভূমি কর্তৃপক্ষের সঙ্গে।আরও জানা গেছে, চিত্রনায়ক রাজ্জাক তো থাকছেনই, রেডিও ভূমিতে টি-টোয়েন্টি এশিয়া কাপ ক্রিকেট খেলার আরও ধারাভাষ্য দেবেন সুবর্ণা মুস্তাফা। নিজের নতুন কাজ নিয়ে রাজ্জাক বললেন, ‘আশা করছি কাজটি উপভোগ করব।’
