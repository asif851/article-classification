
২৯ জুলাই মুক্তি পাবে সাজিদ নাদিয়াওয়ালার নতুন ছবি ‘ঢিশুম’। এই ছবিতে অভিনয় করেছেন জন আব্রাহাম, জ্যাকুলিন ফার্নান্দেজ ও বরুণ ধাওয়ান। ছবির প্রচার নিয়েই এখন ব্যস্ত থাকার কথা জ্যাকুলিনের, কিন্তু এমন সময় তিনি পড়ে গেলেন মামলার ঝামেলায়।ভারতের চণ্ডীগড়ের এক আইনজীবী এই ছবির নায়িকা জ্যাকুলিন ও নির্মাতা সাজিদ নাদিয়াওয়ালার বিরুদ্ধে আদালতে একটি মামলা ঠুকেছেন। রবীন্দ্র সিং নামের সেই আইনজীবী ধর্মীয় অনুভূতিতে আঘাতের অভিযোগ এনে মামলাটি করেছেন বলে জানা গেছে। মামলার আবেদনে তিনি উল্লেখ করেছেন, শিখধর্মাবলম্বীদের জন্য বিশেষ তাৎপর্যপূর্ণ ‘কিরপান’-কে এই ছবিতে অবমাননা করা হয়েছে। তিনি অভিযোগ করেন, জ্যাকুলিন এই ছবির একটি দৃশ্যে ‘অসম্মানজনক’ভাবে কিরপানকে উপস্থাপন করেছেন। আর এতেই ঘটেছে বিপত্তি। এখন অনুভূতিতে আঘাত হানার এই মামলা জ্যাকুলিন ও তাঁর ছবিকে কতটা ভোগায়, তা দেখার অপেক্ষা। দ্য ইন্ডিয়ান এক্সপ্রেস।
