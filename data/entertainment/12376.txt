
বাংলাদেশ শিল্পকলা একাডেমীর এক্সপেরিমেন্টাল থিয়েটার হলে ৯ ফেব্রুয়ারি সন্ধ্যা সাড়ে ছয়টায় ভাগের মানুষ নাটকটির একটি প্রদর্শনী করবে নাট্যদল। পাকিস্তানের বিখ্যাত লেখক সাদত হাসান মান্টোর ছোট গল্প ‘টোবাটেক সিং’ অবলম্বনে এর নাট্যরূপ দিয়েছেন মান্নান হীরা এবং নির্দেশনা দিয়েছেন আলী যাকের।সময় নাট্যদলের দলপ্রধান আকতারুজ্জামান জানিয়েছেন, সময় নাট্যদলের ২৬তম প্রযোজনা এটি। ১৯৯৭ সাল থেকে এখন পর্যন্ত এর ১৬০টি প্রদর্শনী হয়েছে। ভাগের মানুষ নাটকে ১৯৪৭ সালে দেশ বিভাগের কয়েক বছর পরের ঘটনাকে তুলে ধরা হয়েছে। তখন দ্বিতীয় বিশ্বযুদ্ধের উত্তেজনা যেমন কমেনি, তেমনি সাম্প্রদায়িক বিষবাষ্পের তেজও নিভে যায়নি। ভৌগোলিক সীমাবদ্ধতায় মানুষকে বেঁধে ফেলে এক ধরনের নাগরিক স্বস্তি দেওয়ার প্রয়াস শুরু হয়েছে মাত্র, অথচ হতাশা, ক্ষোভ, যন্ত্রণা, প্রিয়জন হারানোর বেদনা তখনো জ্বলজ্বল করছে মানুষের বুকে। মানুষের ভালোবাসা, বন্ধুত্ব, প্রেমকে দ্বিখণ্ডিত করে উপমহাদেশের এই মাটিতে রচিত হয় পাকিস্তান ও ভারত নামের দুটি রাষ্ট্র। অথচ দেশভাগ মানেই তো মানুষের ভাগ, মানচিত্রের ভাগ, ভূগোলের ভাগ।ভাগের মানুষ নাটকটির বিভিন্ন চরিত্রে রয়েছেন পাভেল ইসলাম, রিয়াজ মাহমুদ জুয়েল, আকতারুজ্জামান, রেজাউর রহমান, ফখরুল ইসলাম, মানসুরা রশীদ, তোফায়েল সরকার, সুনীতা বড়ুয়া, মাকসুদুল বারী, আনোয়ার, মাসুম, দাউদ, রিংকু, মৌসুমী, সোনিয়া প্রমুখ।
  
