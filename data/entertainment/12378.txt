
ভারতের কলকাতার ৫৭ যতীন দাস রোডের ‘সুন্দরম’ বাড়ি থেকে উচ্ছেদ করা হলো প্রখ্যাত নাট্যকার, নির্দেশক ও অভিনেতা মনোজ মিত্রকে। কলকাতা হাইকোর্টের নির্দেশে গতকাল বৃহস্পতিবার দুপুর ১২টা নাগাদ মনোজ মিত্রের সব জিনিসপত্র এই বাড়ি থেকে বের করে দেওয়া হয়। মনোজ মিত্রের বিরুদ্ধে অভিযোগ, তিনি অনেক বছর কোনো ভাড়া পরিশোধ না করে এই বাড়ি নিজের দখলে রেখেছেন।
৫৭ যতীন দাস রোডের ‘সুন্দরম’ বাড়িটি মনোজ মিত্র ভাড়া নিয়েছিলেন ৬০ বছর আগে। এখানে তিনি মঞ্চনাটকের মহড়া করতেন। গত কয়েক বছর এখানে তেমন কিছুই হয়নি। মনোজ মিত্র নিজেও এখন আর এই বাড়িতে আসেন না। বাড়িটি তালাবন্ধ করে রাখা হয়। এ সময় বাড়ির মালিককে তিনি কোনো ভাড়া পরিশোধ করেননি। আদালতে বাড়ির মালিক অভিযোগ করেছেন, এ সময় মনোজ মিত্রের সঙ্গে তিনি বারবার যোগাযোগ করেছেন, কিন্তু তাঁর কাছ থেকে কোনো সহযোগিতা পাননি। বাড়িটিকে দখলমুক্ত করার জন্য তিনি আদালতের শরণাপন্ন হয়েছেন।
এদিকে সংবাদমাধ্যমের কাছে মনোজ মিত্র দাবি করেছেন, কলকাতা হাইকোর্টে বাড়ির মালিকের দায়ের করা মামলার ব্যাপারে তিনি কিছুই জানেন না। হঠাৎ তাঁর সব জিনিসপত্র ওই বাড়ি থেকে বের করে দেওয়ায় তিনি অবাক হয়েছেন।
কলকাতার বাংলা নাটকের দর্শকদের কাছে ‘সুন্দরম’ খুব পরিচিত নাম। এখান থেকে মঞ্চ এসেছে অসংখ্য দর্শকনন্দিত নাটক। মনোজ মিত্রের কাজের সঙ্গে জড়িয়ে আছে সুন্দরমের নাম। এদিকে মনোজ মিত্রের জিনিসপত্র এভাবে রাস্তায় ফেলে দেওয়া নিয়ে সরব হয়েছে সুন্দরম নাট্য সংস্থা। নাটকের দলটির কর্মীরা এ নিয়ে সামাজিক যোগাযোগমাধ্যম ফেসবুকে পোস্ট করেন। এই বাড়িতে সুন্দরম নাট্য সংস্থার নাটকের বিভিন্ন সরঞ্জাম আর আসবাব ছিল।
