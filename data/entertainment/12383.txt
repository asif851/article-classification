
পয়লা বৈশাখ উপলক্ষে আজ বৃহস্পতিবার সকালে ইউটিউবে নতুন একটি মিউজিক ভিডিও দিয়েছেন সামিনা চৌধুরী। গানটির শিরোনাম ‘বৈশাখ দেয় হাঁক’। মিউজিক ভিডিওটি সামিনা চৌধুরী নিজেই পরিচালনা করেছেন। কথা হলো তাঁর সঙ্গে।
আপনাকে বাংলা নববর্ষের শুভেচ্ছা। ধন্যবাদ। আপনাকেও শুভেচ্ছা। প্রথম আলোর সব পাঠককে জানাচ্ছি নববর্ষের অনেক অনেক শুভেচ্ছা। সবাই ভালো থাকুন, সুস্থ থাকুন এবং নিরাপদে থাকুন।কী করছেন?বাসায়ই আছি। আত্মীয়স্বজন আর বন্ধুরা আসছেন। আড্ডা হচ্ছে আর খাওয়া দাওয়া তো আছেই।শুনেছিলাম পয়লা বৈশাখে আপনার নতুন অ্যালবাম আসবে?হ্যাঁ, তেমনটাই পরিকল্পনা করেছিলাম। শেষ পর্যন্ত নানা কারণে হয়নি। অ্যালবামের নাম ‘পুষ্প বৃষ্টি’। আবদুল বারীর কথা ও সুর করা গান গেয়েছি এই অ্যালবামে। সংগীত পরিচালনা করেছেন বাপ্পা মজুমদার ও ইবরার টিপু। এখন ভাবছি অ্যালবামটি ঈদে শ্রোতাদের হাতে দেব। ঈদের জন্য আর কোনো প্রস্তুতি আছে?আমার বোন ফাহমিদা নবীর সঙ্গে একটি অ্যালবাম করব। সবকটি গানের কথা লিখেছেন জুলফিকার রাসেল, সুর করেছেন নচিকেতা। সংগীত পরিচালনা করেছেন বাপ্পা মজুমদার ও পঞ্চম। এই অ্যালবামটিও ঈদে বাজারে আসবে।‘বৈশাখ দেয় হাঁক’ গানটি তো আগেই শুনেছি।এই গানটি আমার ‘বন্ধু চাই’ অ্যালবামের। লিখেছেন জুলফিকার রাসেল, সুর করেছেন রাঘব চট্টোপাধ্যায়। গত বছর বেরিয়েছে। এই অ্যালবামের জন্য আমি এবার ‘মেরিল-প্রথম আলো পুরস্কার’ আয়োজনে নমিনেশন পেয়েছি।ইউটিউবে আপনার এই গানের মিউজিক ভিডিও দেখেছি। পয়লা বৈশাখ উপলক্ষে আজই দিয়েছি। যেহেতু পয়লা বৈশাখে অ্যালবামটি শ্রোতাদের দিতে পারিনি, তাই ‘বৈশাখ দেয় হাঁক’ গানের মিউজিক ভিডিও তৈরি করেছি। গানটির সঙ্গে বৈশাখ মিশে আছে, তাই আমি এই সময়টাকেই বেছে নিয়েছি। মিউজিক ভিডিওটি এখন গান বাংলায় নিয়মিত দেখানো হচ্ছে।নিজের গানের মিউজিক ভিডিও আপনি নিজেই তৈরি করেন। এমন আগ্রহ কেন হলো?আমি নিজে মিউজিক ভিডিও পরিচালনা করব, এমনটা আগে কখনো ভাবিনি। বছর পাঁচেক আগের ঘটনা। এনটিভিতে ঈদে আমার একক গানের অনুষ্ঠান হবে। এনটিভির অনুষ্ঠানপ্রধান মোস্তফা কামাল সৈয়দ চাচা গানগুলোর মিউজিক ভিডিও আমাকেই পরিচালনা করতে বললেন। বলতে পারেন তাঁর অনুপ্রেরণাতেই আমি মিউজিক ভিডিও পরিচালনা করেছি।অনুষ্ঠানটির নাম মনে আছে?‘দূর পারি’।এরপর?কয়েক বছর আগে আমি রবীন্দ্রসংগীতের একটি অ্যালবাম বের করেছিলাম। নাম ‘তোমার খোলা হাওয়া’। এই অ্যালবামের পাঁচটি গানের মিউজিক ভিডিও তৈরি করেছিলাম চ্যানেল আইয়ের জন্য। ওটা ছিল আমার একক অনুষ্ঠান। রবীন্দ্রজয়ন্তী উপলক্ষে প্রচারিত হয়েছিল।‘বৈশাখ দেয় হাঁক’ আপনার একাদশ মিউজিক ভিডিও?হ্যাঁ। মিউজিক ভিডিও পরিচালনার সময় আপনি কোন দিককে গুরুত্ব দেন?যেহেতু গানগুলো আমার নিজেরই গাওয়া, তাই গানের ভাবনার সঙ্গে মিলে যায়, এমন একটি অণুগল্প তৈরি করি। সেই গল্পকে সামনে রেখে শুটিংয়ের পুরো পরিকল্পনা হয়। আমি চাই, দর্শক যেন পুরো ব্যাপারটি উপভোগ করেন। ‘বৈশাখ দেয় হাঁক’ গানের মিউজিক ভিডিওর গল্পে কী ভাবনা রেখেছেন?বৈশাখ, প্রকৃতি, আনন্দ। উৎসবের একটা ভাব রাখতে চেয়েছি।পয়লা বৈশাখের ব্যস্ততা কেমন?সকালবেলায় তেমন কিছু নেই, তবে বিকেল থেকে রাত পর্যন্ত কয়েকটি অনুষ্ঠানে গান করব।আপনি ভালো থাকুন, সুস্থ থাকুন, এই কামনা করছি।ধন্যবাদ।সাক্ষাৎকার: মেহেদী মাসুদ
