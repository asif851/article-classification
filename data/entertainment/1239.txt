
বলিউডের পর্দা কাঁপাতে আবার জুটি বাঁধছেন শাহরুখ ও কাজল। ১৪ মার্চ নিজের জন্মদিনে এমনটাই ঘোষণা দিলেন নির্মাতা রোহিত শেঠি। আর এ নিয়েই জন্মদিনেও ব্যস্ত সময় কেটেছে এই নির্মাতার। জন্মদিনে বন্ধুবান্ধব, ভক্ত-পরিচিতজন ও শুভাকাঙ্ক্ষীদের কাছ থেকে রোহিত উপহার হিসেবে পেয়েছেন অসংখ্য ফুলের তোড়া। সেদিকে তাকানোর খুব একটা সময় নেই তাঁর। তিনি পুরোপুরি ডুবে আছেন শাহরুখ-কাজলের পরবর্তী ছবি দিলওয়ালে-এর চিত্রনাট্যের কাজ নিয়ে। এখন চলছে তার শেষ মুহূর্তের প্রস্তুতি। সবকিছু ঠিকঠাক থাকলে আগামী ২০ মে শুটিং শুরু হচ্ছে রোহিত শেঠি পরিচালিত নতুন এই ছবিটির। আর এই ছবির মধ্য দিয়ে দীর্ঘদিন পর বলিউডের ছবিতে জুটি হয়ে ফিরছেন শাহরুখ ও কাজল। এক খবরে এমনটাই জানিয়েছে টাইমস অব ইন্ডিয়া।সর্বশেষ মাই নেম ইজ খান (২০১০) ছবিতে জুটি বাঁধেন শাহরুখ-কাজল। এরপর আর এই দুই অভিনয়শিল্পীকে একসঙ্গে অভিনয় করতে দেখা যায়নি।জানা গেছে, শাহরুখ খানের রেড চিলিস এন্টারটেইনমেন্ট ও রোহিত শেঠি প্রোডাকশনের প্রযোজনায় দিলওয়ালে ছবির মুক্তির সময়টাও অনেকটা ঠিক করে রাখা হয়েছে। প্রযোজনা প্রতিষ্ঠানের ইচ্ছে আছে চলতি বছরের বড়দিনে শাহরুখ খান ও কাজলের নতুন ছবিটি মুক্তি দেওয়ার।বলিউডে শাহরুখ খান ও কাজল জুটি হয়ে অনেকগুলো ব্যবসাসফল ছবি উপহার দিয়েছেন। এসবের মধ্যে উল্লেখযোগ্য কুচ কুচ হোতা হ্যায়, বাজিগর, দিলওয়ালে দুলহানিয়া লে যায়েঙ্গে, কাভি খুশি কাভি গাম।বলিউডে ব্যবসাসফল ছবি উপহার দিয়ে এরই মধ্যে নিজের যোগ্যতা স্বাক্ষর রেখেছেন রোহিত শেঠি। চেন্নাই এক্সপ্রেস ও সিংহাম রিটার্নস ছবি দুটি রোহিত শেঠিকে আলোচনায় নিয়ে আসে। এই ছবি দুটিতে যথাক্রমে অভিনয় করেছেন শাহরুখ খান ও অজয় দেবগন। চেন্নাই এক্সপ্রেস ছবিটি প্রযোজনা করেছিলেন শাহরুখ খান। এ নিয়ে দ্বিতীয়বার তাঁরা একসঙ্গে কাজ করবেন।১৯৯৪ সালে দিলওয়ালে নামে একটি ছবি তৈরি হয়। এতে সুনীল শেঠি ও রাভিনা ট্যান্ডনের পাশাপাশি অভিনয় করেন অজয় দেবগন। তবে রোহিত শেঠির দিলওয়ালে বলিউডের পুরোনো কোনো ছবির রিমেক নয়, এতে থাকছে পুরোপুরি মৌলিক একটি গল্প।দিলওয়ালে ছবিতে আরও অভিনয় করবেন বরুণ ধাওয়ান, কৃতী স্যানন, বিনোদ খান্না, কবির বেদি, জনি লিভার ও বরুণ শর্মা।
