
আলো ঝলমলে মঞ্চ। রঙিন চারপাশ। এরই মধ্যে দাঁড়িয়ে আছেন মিম। বিদ্যা সিনহা মিম। হ্যাঁ দর্শক ঠিক ধরেছেন। এটি একটি আইটেম গানের শুটিং স্পট। ছবির নাম গুডমর্নিং লন্ডন। এই ছবির আইটেম গানের সঙ্গে নাচলেন মিম। বলা যায়, প্রথমবারের মতো কোনো আইটেম গানে নাচলেন তিনি। চার দিন ধরে রাজধানীর তেজগাঁও এলাকায় একটি শুটিং স্পটে দৃশ্য ধারণ হলো এই গানের।‘ছুঁইও না ছুঁইও পুড়ে যাবে মন’ শিরোনামের গানের তালে তালে মিমের সঙ্গে নাচলেন একজন বিদেশিনীও। সঙ্গে ছিলেন মিশু সাব্বির, মীর সাব্বির এবং প্রায় আশিজন নৃত্যশিল্পী।কনার গাওয়া আইটেম গানটির সুর করেছেন হাবিব। প্রথমবারের মতো আইটেম গানে পারফর্ম করা প্রসঙ্গে মিম বলেন, ‘ছয়টি সেটে আইটেম গানের শুটিং করা হয়েছে। একেক জায়গায় একেকভাবে উপস্থিত হয়েছি আমি। অসাধারণ একটি কাজ হয়েছে। আমার নিজেরই অনেক ভালো লেগেছে। আশা করছি দর্শকেরা বেশ উপভোগ করবেন।’গত সেপ্টেম্বরে লন্ডনে শুরু হয় গুডমর্নিং লন্ডন সিনেমার শুটিং। তানিয়া আহমেদের পরিচালনায় এ সিনেমায় আরও অভিনয় করছেন তারিক আনাম খান, সাজ্জাদ, মিশু সাব্বির, মীর সাব্বির ও তানজিকাসহ অনেকেই। আগামী বছর সিনেমাটি মুক্তি পাওয়ার কথা রয়েছে।
