
বছরখানেক আগে ‘উড়ু উড়ু মন’, ‘ফসলের গান’, ‘আবার মেলা’সহ বেশ কয়েকটি নতুন গান  অনলাইনে প্রকাশ করে গানের দল ফিডব্যাক। এবার ‘জয় হোক’ শিরোনামে নতুন আরেকটি গান প্রকাশ করল দলটি। ১১ নভেম্বর একটি বেসরকারি  রেডিওতে গানটি প্রথম বাজানো হয়। তার আগে গানটির ভিডিও ফিডব্যাক তাদের ইউটিউব চ্যানেলে প্রকাশ করে।
গানটি লিখেছেন মাহমুদ খুরশিদ। সুর ও সংগীত ফিডব্যাকের সদস্যদের। ‘জয় হোক’ গানটি ফিডব্যাক ব্যান্ডের জন্য বিশেষভাবে গুরুত্বপূর্ণ, জানালেন দলের কণ্ঠশিল্পী লুমিন। তিনি বলেন, ‘এই গান দেশের জন্য, দেশের মানুষের জন্য তৈরি। ফিডব্যাক দলের এটি একটি বিশেষ গান। দেশের যেকোনো বিজয়ের আনন্দের গান এটি। ক্রিকেটে জয়, বিজয় দিবস, স্বাধীনতা দিবসসহ দেশের সব ধরনের বিজয়েই আমাদের এই গান প্রাসঙ্গিক। সে কথা ভেবেই গানটির কথা ও সুর করা।’
ফিডব্যাক দলের লাইনআপে কি-বোর্ডে ফোয়াদ নাসের বাবু, গিটারে লাবু রহমান, বেজ গিটারে দানেশ, ভোকালে লুমিন, গিটার-ভোকালে রায়হান আল হাসান ও ড্রামে টন্টি।
