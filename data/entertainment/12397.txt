
‌প্রযোজকের কাছে গিয়ে বলবেন, ‘এসে পড়েছি! কাজ দিন।’—সাবেক বিশ্বসুন্দরী লারা দত্ত কখনই তেমনটি করেননি। বরং তিনি মনে করেন, নায়িকাদের জন্য এখন ভালো ভালো চরিত্র লেখা হচ্ছে। দারুণ রোমাঞ্চকর সেসব চরিত্রের জন্য কিছুদিন আগেও তাঁদের ডাকা হতো না। এখন সময় বদলেছে। নায়িকাদের কথা মাথায় রেখেই তাঁদের জন্য তৈরি হচ্ছে চ্যালেঞ্জিং সব চরিত্র।অক্টোবরের ২ তারিখে মুক্তি পাচ্ছে প্রভু দেবা পরিচালিত নতুন হিন্দি ছবি ‘সিং ইজ ব্লিং’। বহুদিন পর এই সিনেমার মাধ্যমে পর্দায় আসছেন সাবেক বিশ্বসুন্দরী লারা দত্ত। অ্যাকশন কমেডি ধাঁচের এই সিনেমায় আরও অভিনয় করেছেন অক্ষয় কুমার ও অ্যামি জ্যাকসন। এই ছবিতে অভিনয় প্রসঙ্গে লারা বলেন, ‘আমার চরিত্রটির নাম এমিলি। যদিও এটি প্রধান চরিত্র নয়। তবে চরিত্রটি দর্শকেরা মনে রাখবেন।’তিনি বলেন, ‘অক্ষয় আমাকে এই চরিত্রের জন্য গুরুত্বপূর্ণ মনে করেছে। তাঁর ডাকে সাড়া দিতেই এতে অভিনয় করেছি। অভিষেক কাপুরেরও একই কথা, চরিত্রটি নাকি আমিই ভালো পারব। তাই রাজী হয়ে গেলাম।’লারা দত্ত মনে করেন, নায়িকাদের একে অন্যের পিছে লেগে থাকার অবস্থা নেই। অনেক মেধাবী অভিনেত্রী আছেন, যাঁরা বলিউডে নিজেদের আসন পাকা করে নিয়েছেন। দীপিকা ও কঙ্গনার নাম উল্লেখ করেই তিনি বলেন, মেধা দিয়েই এরা জায়গা করে নিয়েছে। সেজন্য হল ভর্তি দর্শক তাঁদের ছবি দেখছে।অনেকদিন পর সিনেমায় অভিনয় প্রসঙ্গে লারা বলেন, ‘এ আমার “ফিরে আসা” নয়। “ফিরে আসা” বললেই লোকে বরং পছন্দ করবে, কিন্তু বিষয় সেটা নয়। তিনি বলেন, ‘কমেডি ছবি করতেই আমি স্বাচ্ছন্দ্য বোধ করি। মনে হয় এটাই আমার কাজের জায়গা। কমেডি ছবি করেইতো সফলতা পেয়েছি। আর এ জন্যই ‘সিং ইজ ব্লিং’ ছবিতে অক্ষয় আমাকে চেয়েছে। ইন্ডিয়ান এক্সপ্রেস
