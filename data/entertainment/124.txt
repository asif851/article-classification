
লক্ষ্যভ্রষ্ট চুম্বন যে কখনো কখনো লক্ষ্যভ্রষ্ট বুলেটের মতোই বিপত্তি ঘটাতে পারে, হলিউডের অভিনেত্রী জেনিফার লরেন্স বিষয়টা ভালোমতোই টের পেয়েছেন। চুমু নিয়ে সম্প্রতি রীতিমতো এক বিব্রতকর অবস্থাতেই পড়তে হয়েছিল ‘দ্য হাঙ্গার গেম: মোকিংজায়’ ছবির এই অভিনেত্রীকে।যুক্তরাজ্যের লন্ডনে ‘মোকিংজায়-পার্ট ২’ ছবির প্রিমিয়ার শোতে হাজির হয়েছিলেন জেনিফার লরেন্স। সেখানে পাশেই টেলিভিশন ক্যামেরার সামনে সাক্ষাৎকার দিচ্ছিলেন আরেক অভিনেত্রী নাটালি ডরমার। তাঁকে চট করে একটি শুভেচ্ছা-চুম্বন দিতে গিয়েই ঘটেছিল সেই বিপত্তি।ক্যামেরার সামনে থেকে নাটালি যখন মুখ ঘুরিয়ে নিচ্ছিলেন জেনিফারের দিকে, ঠিক সেই সময়েই মুখ বাড়িয়ে তাঁকে চুমু খেতে এগিয়ে এসেছিলেন জেনিফার লরেন্স। ব্যস, নাটালির মুখে লেপ্টে যায় জেনিফারের লিপস্টিক।মজার ব্যাপার হচ্ছে, পুরো সাক্ষাৎকারটা নাটালি দিয়েছেন তাঁর গালে লেপটে থাকা লিপস্টিক নিয়েই।বিব্রত লরেন্স সে সময় বলে​ উঠেছিলেন, ‘হায়, হায়! ক্যামেরার সামনেই চুমু দিয়ে ফেললাম! ভালোই লেগেছে!’সাক্ষাৎকার শেষে অবশ্য লিপস্টিকের দাগ মুছে ফেলেছিলেন ডরমার। গালে লেগে থাকা লিপস্টিকের দাগ মুছতে মুছতে তিনিও মজা করে বলেছেন, ‘জেনিফার লরেন্সের চুমু মুছে ফেললাম।’ মিড-ডে।
