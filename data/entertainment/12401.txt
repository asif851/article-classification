
লন্ডনের টোটারিজ একাডেমির সপ্তম শ্রেণির ছাত্র জাইন আর হোয়াইটিংস হিল স্কুলের চতুর্থ শ্রেণির ছাত্র অ্যারন। সম্প্রতি এই দুই ভাই গেয়েছে ‘আই লাভ মাই বাংলাদেশ’ শিরোনামের একটি দেশাত্মবোধক গান। গানটি রেকর্ডিং শেষে তাদের নানির কাছ থেকে দারুণ বাহবা পেয়েছে এ সহোদর। নানির এই বাহবা তাদের জন্য এক বিরাট পাওয়া। কেননা নানি রুনা লায়লা এই উপমহাদেশের জনপ্রিয় কণ্ঠশিল্পী।রুনা লায়লার দুই নাতি জাইন ও অ্যারনের জন্ম লন্ডনে। বাবা-মায়ের সঙ্গে তাঁরা সেখানেই বেড়ে উঠেছে। প্রবাসে থাকলেও মায়ের দেশ, ভাষা, শিল্প-সংস্কৃতি ও অর্জন সম্পর্কে তারা জানে। রুনা লায়লার মেয়ে তানিও তাঁর সন্তানদের মধ্যে দেশপ্রেমের চেতনা ছড়িয়ে দিতে ভুল করেননি।সুদীপ কুমার দীপের কথায় ‘আই লাভ মাই বাংলাদেশ’ শিরোনামের গানটির সুর ও সংগীত পরিচালনা করেছেন ব্রিটিশ-এশীয় সংগীতশিল্পী রাজা কাশেফ। স্বাধীনতা দিবস উপলক্ষে গত সপ্তাহে দক্ষিণ লন্ডনের হাই স্ট্রিট স্টুডিওতে রেকর্ডিং হয়েছে এ গানটির। তৈরি হচ্ছে মিউজিক ভিডিও। আগামী ২৬ মার্চ গানটি অনলাইনে প্রকাশ হবে, দেখা যাবে ইউটিউবেও। এতে আরও কণ্ঠ দিয়েছে নাজওয়া ও জায়না নামের আরও দুই প্রবাসী বাঙালি শিশু।জাইন ও অ্যারনের গাওয়া প্রথম গানটি দেশের গান হওয়ায় বেশ খুশি রুনা লায়লা। প্রথম আলোকে তিনি বলেন, ‘আমি খুবই আনন্দিত, গর্বিতও। আমার সবচেয়ে ভালো লেগেছে, দুই নাতি একটি দেশের গান গেয়েছে। বাংলাদেশের প্রতি ভালোবাসা ধরে রেখেছে এ জন্য নানি হিসেবে আমার গর্ব হচ্ছে।’
রুনা লায়লা আরও বলেন, ‘আমার দুই নাতিকে পড়াশোনা নিয়ে অনেক বেশি ব্যস্ত থাকতে হয়। তারপরেও তারা যে গানের চর্চা করে এটাই আমার জন্য অনেক আনন্দের। লন্ডনে সেভাবে তো কোনো ওস্তাদকে তারা পায় না। তাদের মায়ের কাছ থেকে অল্পবিস্তর শেখে। আর আমি যখন যাই, তখন কিছু কৌশল শিখিয়ে দিয়ে আসি। তারাও খুব মনোযোগ দিয়ে আমার পরামর্শ মেনে চলে।’

