
এই প্রথম বামনের চরিত্রে অভিনয় করছেন শাহরুখ খান। বহু বছর আগে একবার ‘কয়লা’ ছবিতে বাক্‌প্রতিবন্ধীর চরিত্রে দেখা গিয়েছিল তাঁকে। কিন্তু বাক্‌ কিংবা শ্রবণপ্রতিবন্ধীর অভিনয় আর বামনের চরিত্রে নিজেকে ফুটিয়ে তোলা তো আর এক জিনিস নয়। এ জন্য অবশ্যই ‘কিং খানকে’ বাড়তি চ্যালেঞ্জ নিতে হচ্ছে। মঙ্গলবার মুম্বাইয়ে আনন্দ এল রায়ের এই ছবির শুটিং শুরু করেছেন শাহরুখ।
একটি সূত্র জানায়, ভারতের মিরাটের কিছু জনপ্রিয় লোকেশন ও মুম্বাইয়ের ফিল্ম সিটিতে নাম ঠিক না হওয়া এই ছবির শুটিং চলবে। যেহেতু শাহরুখ এই ছবিতে বামনের চরিত্রে অভিনয় করবেন, তাই সত্যিকারের লোকেশনে কাজ করাটা একটু কঠিনই হবে। এ জন্য ছবির সিংহভাগ কাজ মুম্বাই ফিল্ম সিটিতেই করার পরিকল্পনা করেছেন পরিচালক। গত মাসে শাহরুখ খান পাঞ্জাবে ইমতিয়াজ আলীর একটি ছবির শুটিং শেষ করলেন। আনুশকা শর্মার বিপরীতে অভিনীত এই ছবির নামও এখনো চূড়ান্ত হয়নি। শোনা যাচ্ছে, ১১ আগস্ট ‘দ্য রিং’ অথবা ‘রেহনুমা’ নামের ছবিটি মুক্তি পাচ্ছে। তবে দর্শক আর ভক্তরা বামন শাহরুখকে দেখতে এর চেয়ে বেশি আগ্রহী। এনডিটিভি
