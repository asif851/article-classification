
“আমাদের সিনিয়র অনেক অভিনয়শিল্পী, যারা বিটিভির নিজস্ব প্রযোজনায় স্টুডিও সেটে নাটক করেছেন, তাঁদের সব সময় বলতে শুনতাম, ‘বিটিভির সেটে নাটক করার মজাই আলাদা’। এবার প্রথমবারের মতো কাজ করতে গিয়ে এর সত্যতা খুঁজে পেলাম। আমি ভীষণ উচ্ছ্বসিত বিটিভির এ কাজটি করে। ” এমনটাই বলছিলেন মুনমুন।
টিভি পর্দায় উপস্থাপনায় বেশি ব্যস্ত মুনমুন জানালেন, বছরখানেক আগে ঈদের একটি নাটকে কাজ করেছিলেন। বেশ অনেক দিন বিরতির পর নাটকে অভিনয় করলেন তিনি। ঈদের জন্য নির্মিত বিটিভির নিজস্ব প্রযোজনায় এ নাটকের নাম ‘যন্ত্রর অন্তর’। মাহবুবা ফেরদৌস প্রযোজিত কমেডি ধাঁচের এ নাটকটি লিখেছেন আনিসুল হক।আর এ নাটকের মাধ্যমেই দীর্ঘ দিন পর বিটিভির নিজস্ব প্রযোজনায় নির্মিত কোনো নাটকে কাজ করলেন জাহিদ হাসান।প্রযুক্তির ওপর নির্ভরশীল হয়ে পড়া হাসান (জাহিদ হাসান) ঘরে-বাইরে বিভিন্ন যন্ত্রের ব্যবহার প্রয়োগ করতে চান। ঘর ঝাড়ু দেওয়ার যন্ত্র, চুল কাটার যন্ত্র, সবকিছুতেই যন্ত্রের ব্যবহার করতে গিয়েই নানান জটিলতা তৈরি করে বসেন। শিউলি একজন অযান্ত্রিক মেয়ে। হাসানের এই রকম কর্মকাণ্ড মোটেই পছন্দ করে না সে। তবুও হাসান আর শিউলির মধ্যে ধীরে ধীরে প্রেম তারপর বিয়েতে গড়ায়। নাটকে আরও অভিনয় করেছেন অরুণা বিশ্বাস, মৌরী।তবে নাটকে ফিরলেও এবার ঈদে একাধিক অনুষ্ঠানে উপস্থাপনা করতে দেখা যাবে মুনমুনকে। এর মধ্যে মাছরাঙায় ‘শাকিব খান ও জয়াকে নিয়ে ‘কেমিস্ট্রি’, বাংলাভিশনে বরেণ্য সংগীত পরিচালক আলাউদ্দিন আলী ও তার গান নিয়ে আয়োজন ‘সুর কারিগর’ হ‌ুমায়ূন আহমেদের ওপর অনুষ্ঠান ‘নন্দিত নায়ক’, এটিএন বাংলায় ‘ধন্যবাদ উল্টাপাল্টা’ বিটিভিতে ‘চাচা ভাতিজা’ অনুষ্ঠানগুলোর কথা জানালেন তিনি। পাশাপাশি তাকে এনটিভির দুটি অনুষ্ঠানের একটিতে নাচ, অন্যটিতে গান গাইতে দেখা যাবে বলেও জানিয়েছেন মুনমুন।
