
‘এখনো শুটিং শেষ হয়নি, সান (সূর্য) পড়ে যাচ্ছে। পরে কথা বলছি।’ বাক্য দুটি বলেই ক্যামেরার সামনে দাঁড়ালেন অভিনেতা রাইসুল ইসলাম আসাদ। সেই ‘সান’, অর্থাৎ আলোটা শুটিং করার অনুপযোগী হয়ে যাওয়ার পর কথা হলো তাঁর সঙ্গে। ‘দিদার বরাবরই অন্য রকম কাজ অন্যভাবে করে! এটাও তেমনই। ভাষাশহীদদের স্মরণে কাজটি করা হচ্ছে। শেষ পর্যন্ত ভালোই হবে বলে মনে হচ্ছে।’রাইসুল ইসলাম আসাদের কথার সূত্র ধরেই গল্পটি শোনালেন নির্মাতা মাহমুদ দিদার। নাটকের নাম নায়ক। কোনো এক ছুটির দিনে বিভিন্ন বয়সী একদল লোক বাসযাত্রী হয়ে উঠে পড়েন বাসে। শিশু, কিশোর, তরুণ, মধ্যবয়সী, বৃদ্ধ হিসেবে তাঁদের আলাদা করা যায়। সেই বাসযাত্রীদের নিয়ে পিচঢালা পরিচ্ছন্ন রাস্তা দিয়ে এগিয়ে যায় বাস। আধুনিক এসব বাসযাত্রীর আলোচনার বিষয় একেক সময় বদলাতে থাকে। কখনো আলোচনায় উঠে আসে সেলফি, কখনো ফেসবুক, ক্যাটরিনা কাইফের অভিনয়, টেইলর সুইফট আর অ্যাকনের গানসহ ‘বাংলাদেশ’ ব্যতীত পৃথিবীর তাবৎ বিষয়।এই ব্যাপারটি নাড়া দেয় ‘নায়ক’-এর মনে। তিনিও তো বাসযাত্রীদের একজন। আর নায়ক বলে কথা! কিছু একটা তো করতেই হয়। পুরো বাস জিম্মি করে যাত্রীদের ‘বাংলাদেশ’ চেনানোর উদ্যোগ নেন সেই নায়ক। কারণ, ২১ ফেব্রুয়ারির মতো এমন সুন্দর, ঐতিহাসিক দিনে কিনা তাঁরা বাংলাদেশ ছাড়াই যত সব ‘অখাদ্য’ আলোচনা করছেন!এই ‘নায়ক’-এর চরিত্রেই অভিনয় করছেন রাইসুল ইসলাম আসাদ। আর বিভিন্ন বয়সী বাসযাত্রীদের চরিত্রে অভিনয় করছেন মৌটুসী বিশ্বাস, নাঈম, নাদিয়া নদী, আইরিন তানি, এ টি এম রাসেলসহ অনেকেই। গত শনিবার থেকে বসুন্ধরা আবাসিক এলাকার ৩০০ ফুট রাস্তায় চলছে শুটিং। দিদার জানালেন, এনটিভিতে ২১ ফেব্রুয়ারিতে প্রচারের জন্য নির্মাণ করছেন নাটকটি।
