
টেলিভিশনের জনপ্রিয় অভিনেতা মোশাররফ করিম। বলা হয়ে থাকে, এই সময়ের সবচেয়ে জনপ্রিয় অভিনেতা তিনিই। শুধু টেলিভিশন নাটক নয়, অভিনয় করেছেন বেশ কিছু চলচ্চিত্রেও। নিজের জনপ্রিয়তা যখন তুঙ্গে, তখন কি কাউকে প্রতিদ্বন্দ্বী মনে করেন তিনি?
প্রশ্নটা সরাসরি করা হয়েছিল মোশাররফ করিমকে। প্রশ্ন শুনে কিছুক্ষণ ভেবে এ অভিনেতা বলেন, ‘অভিনয় একটা শিল্প। আর পৃথিবীর কোনো শিল্পচর্চাতেই কারও সঙ্গে কারও প্রতিদ্বন্দ্বিতা থাকে না। প্রতিদ্বন্দ্বিতা করতে গেলে শিল্পচর্চাটাই হয় না। এখানে সবারই নিজের সেরাটুকু দিয়ে যাওয়া ভালো।’নিজের জনপ্রিয়তা প্রসঙ্গে তিনি বলেন, ‘আমাকে মানুষ পছন্দ করেন, ভালোবাসেন শুধু নিজের কাজটুকু ভালোমতো করি বলেই। কে আমার প্রতিদ্বন্দ্বী বা আমার সঙ্গে যুদ্ধে লিপ্ত হয়েছে, সেসব নিয়ে ভাবার সময় নেই।’বর্তমানে এই অভিনেতা ব্যস্ত আছেন ঈদের নাটক নিয়ে। কাজ করছেন বেশ কয়েকটি ধারাবাহিক নাটকেও।
