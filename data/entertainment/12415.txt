
ঈদে মুক্তি পাওয়া ‘নবাব’ সিনেমার নাম ভূমিকায় অভিনয় করেছেন শাকিব খান। কিন্তু সিনেমার কাজে ব্যস্ত থাকায় ঈদের সময়টাতে দেশে থাকতে পারেননি ‘নবাব’খ্যাত এই নায়ক। বুধবার লন্ডন থেকে দেশে ফিরেছেন তিনি। আজ বৃহস্পতিবার দুপুরে তিনি কথা বলেন প্রথম আলোর সঙ্গে। জানালেন, ঈদে মুক্তি পাওয়া দুটি সিনেমা নিয়ে দর্শকের আগ্রহ তাঁকে নতুন করে অনুপ্রাণিত করেছে।
এবারের ঈদে শাকিব খান অভিনীত ‘নবাব’ ও ‘রাজনীতি’ দুটি সিনেমা মুক্তি পেয়েছে। দুটি সিনেমার একটিতে তাঁর নায়িকা অপু ও অন্যটিতে কলকাতার শুভশ্রী। নবাব ও রাজনীতি সিনেমা নিয়ে দর্শকের আগ্রহ কেমন, তা তিনি লন্ডন বসে কিছুটা বুঝতে পেরেছেন বলে জানান।শাকিব বলেন, ‘আমি লন্ডনে থাকার সময়ই ‘নবাব’ নিয়ে দর্শকের আগ্রহের কথা জানতে পারি। এ-ও শুনেছি, কয়েকটি প্রেক্ষাগৃহে সিনেমা দেখার টিকিট না পেয়ে দর্শকেরা মারামারিও করেছেন। কেউ কেউ আবার ফেসবুকে পোস্টও দিচ্ছেন, তাঁরা দু-তিন দিন পরের টিকিট অগ্রিম চেয়েও পাচ্ছেন না। ভাইবারে অনেকের ফোন পেয়েছি। খুদে বার্তাও পেয়েছি। সবাই সিনেমা নিয়ে তাঁদের মতামত জানিয়েছেন। সবকিছু মিলিয়ে বলতে চাই, যেসব দর্শকেরা এত কষ্ট করে প্রেক্ষাগৃহে গিয়ে সিনেমা দেখছেন, তাঁরাই আমাকে প্রতিনিয়ত অভিনয়ের অনুপ্রেরণা জোগাচ্ছেন। তাঁদের কারণে নতুন কিছু করার স্বপ্ন দেখি।’এদিকে দেশে ফিরে এসে শাকিব জানতে পেরেছেন, ঈদে মুক্তি পাওয়া আরেক সিনেমা ‘রাজনীতি’র প্রতিও দর্শকেরা আগ্রহী হয়ে উঠছেন। এই সিনেমার সাফল্য শাকিবকে আনন্দিত করছে। লন্ডন থেকে ঢাকায় ফিরে সিনেমার নির্মাতা বুলবুল বিশ্বাসকে অভিনন্দনও জানিয়েছেন তিনি।‘রাজনীতি’ প্রসঙ্গে শাকিব বলেন, ‘এই সিনেমার নির্মাতা বুলবুল বিশ্বাস খুবই মেধাবী। তাঁর গল্প বলার মধ্যে ধরনটাই অন্য রকম। আর এই সিনেমার জন্য তিনি খুবই পরিশ্রম করেছেন। আমার বিশ্বাস পরিশ্রমের ফলাফল তিনি পাবেন।’‘রাজনীতি’ সিনেমায় শাকিব ও অপু ছাড়া আর যাঁরা অভিনয় করেছেন তাঁরা হলেন আনিসুর রহমান মিলন, আলীরাজ, অমিত হাসান, শিবা শানু, সাবেরী আলম, উত্তম গুহ, রেবেকা প্রমুখ।
