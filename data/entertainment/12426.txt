
ঘরে ফিরলেন বাংলাদেশি চলচ্চিত্রের গুণী অভিনেতা নায়করাজ রাজ্জাক। শারীরিক অবস্থা পুরোপুরি শঙ্কামুক্ত এবং চিকিৎসকের অনুমতি নিয়েই আজ বুধবার হাসপাতাল থেকে রাজ্জাক বাসায় ফিরলেন বলে জানিয়েছেন এই অভিনেতার ছোট ছেলে সম্রাট।শ্বাসকষ্টজনিত কারণে গত ২৬ জুন রাজ্জাককে ইউনাইটেড হাসপাতালে ভর্তি করা হয়। পরদিন সন্ধ্যায় শারীরিক অবস্থার অবনতি ঘটলে তাঁকে সেখানকার আইসিইউতে স্থানান্তর করা হয়। শারীরিক অবস্থা অনেকটাই ভালো হওয়ায় হাসপাতালে ভর্তির ১২ দিন পর রাজ্জাক গুলশানের বাসা লক্ষীকুঞ্জে ফিরলেন রাজ্জাক।গত সোমবার দুপুরে প্রথম আলোর সঙ্গে আলাপকালে সম্রাট জানিয়েছিলেন, ‘আজ বাবার বাসায় ফেরার কথা ছিল। কিন্তু চিকিৎসক বাবাকে আর দু-একটা দিন পর্যবেক্ষণে রাখতে চেয়েছেন। সে কারণে বাবার বাসায় ফিরতে আর দু-এক দিন সময় লাগবে। তবে শুরুতে বাবাকে নিয়ে যে শঙ্কা ছিল তা পুরোপুরি কেটে গেছে। তাঁর সবকিছুই এখন স্বাভাবিকই বলা চলে।’দেশবাসী ও সবার প্রতি কৃতজ্ঞতা জানিয়ে সম্রাট বলেন, ‘আমাদের এই দুঃসময়ে দেশবাসী ও শুভাকাঙ্ক্ষীরা পাশে ছিলেন। আল্লাহর অশেষ রহমত, চিকিৎসকদের আন্তরিক প্রচেষ্টা এবং সবার দোয়া ও ভালোবাসার জোরে বাবা সুস্থ হয়ে উঠেছেন। সবার কাছে আমরা কৃতজ্ঞ। বাবা আমাদের সঙ্গে কথা বলছেন। সবার সম্পর্কে খোঁজ-খবরও নিচ্ছেন। বিপদে পাশে দাঁড়ানোর জন্য সব বন্ধু, পরিবারের সদস্য ও শুভাকাঙ্ক্ষীকে ধন্যবাদও জানিয়েছেন।’নায়করাজ রাজ্জাকের অসুস্থতার খবরে চলচ্চিত্রাঙ্গনসহ সারা দেশে উদ্বেগ-উৎকণ্ঠা ছড়িয়ে পড়েছিল। তাঁর শারীরিক অবস্থার খোঁজ নিতে ইউনাইটেড হাসপাতালে ছুটে যান অসংখ্য ভক্ত ও শুভাকাঙ্ক্ষীসহ চলচ্চিত্রাঙ্গনের বন্ধু ও সহকর্মীরা। তাঁদের মধ্যে ছিলেন কবরী, আলমগীর, উজ্জ্বল, চম্পা, ফেরদৌস, সিমলা, গাজী মাজহারুল আনোয়ার, আবুল হায়াত, খোরশেদ আলম, খসরু, চয়নিকা চৌধুরী এবং এক সময়ের জনপ্রিয় টেলিভিশন উপস্থাপক ও ঢাকা উত্তরের নবনির্বাচিত মেয়র আনিসুল হক প্রমুখ।
