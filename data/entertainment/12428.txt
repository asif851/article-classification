
বাংলাদেশি চলচ্চিত্রের ‘প্রিয়দর্শিনী’ অভিনেত্রী মৌসুমীর জন্মদিন আজ। এই দিনটাতে তাঁর অসংখ্য ভক্ত ও শুভাকাঙ্ক্ষীদের শুভেচ্ছা আর ভালোবাসা পেলেও মনটা ভীষণ বিষণ্ন হয়ে আছে মৌসুমীর। অভিনেত্রী দিতির অসুস্থতার বিষয়টিই তাঁর মন খারাপের কারণ। পাঠকেরা এরই মধ্যে জেনে গেছেন, আবারও উন্নত চিকিৎসার জন্য আজ মঙ্গলবার বিকেলে দিতিকে দ্বিতীয় দফা নিয়ে যাওয়া হচ্ছে ভারতের চেন্নাইয়ে। দিতির দ্রুত সুস্থতা কামনা করেছেন মৌসুমী। প্রিয় অভিনেত্রীর অসুস্থতায় নিজের জন্মদিনে তাই কোনো আনুষ্ঠানিকতা রাখছেন না। বিশেষ এই দিনটি ঢাকার উত্তরার বাসায় সন্তানদের সঙ্গেই আছেন তিনি। স্বামী ওমর সানী রয়েছেন, ঢাকার অদূরে ‘শূন্য’ ছবির শুটিংয়ে। মৌসুমীর স্বামী অভিনেতা ওমর সানি জানিয়েছেন, এই তো কয়েক দিন আগে আমাদের ছেড়ে চলে গেলেন সাংবাদিক আওলাদ হোসেন। আমাদের দুজনের সঙ্গে তাঁর ছিল পারিবারিক সম্পর্ক। চলচ্চিত্রে তিনি আমাদের অলিখিত অভিভাবক ছিলেন।’ তিনি বলেন, ‘এদিকে দিতি আপাও বেশ অসুস্থ। এ ছাড়া গত কিছুদিন ধরে আরও অনেক ঘটনা ঘটেছে। এসব কারণে জন্মদিনের অনুষ্ঠান উদ্‌যাপনের মতো মানসিক অবস্থায় নেই মৌসুমী। তাঁর ইচ্ছেতেই কোনো আয়োজন থাকছে না দিনটিতে।’অগ্রজ অভিনয়শিল্পী দিতির চিকিৎসা আবারও শুরু হবে। মৌসুমীর প্রত্যাশা সুস্থ হয়ে খুব দ্রুত অভিনয়ে ফিরবেন দিতি। তাঁর বিশ্বাস, দিতির মতো অসাধারণ প্রাণশক্তির মানুষ অবশ্যই সুস্থ হবেন। সব ঠিক থাকলে আগামী বছর দিতিকে নিয়ে নিজের জন্মদিনটি জাঁকজমকপূর্ণভাবে পালনের ইচ্ছাও প্রকাশ করেছেন মৌসুমী।এদিকে, এবারের জন্মদিনে টিভি চ্যানেল থেকে সরাসরি অনুষ্ঠানে উপস্থিত থাকার জন্য অনুরোধ করা হলেও বিনয়ের সঙ্গে অস​ম্মতি জানিয়েছেন মৌসুমী। ১৯৭৩ সালের আজকের এই দিনে জন্মগ্রহণ করেছিলেন মৌসুমী। বিশ বছর বয়সে ‘কেয়ামত থেকে কেয়ামত’ ছবির মধ্য দিয়ে দেশের চলচ্চিত্রে তাঁর অভিষেক ঘটে। প্রথম ছবিতে তাঁর নায়ক ছিলেন সালমান শাহ। অভিনয়ের পাশাপাশি গান গাওয়া, ছবি পরিচালনা এবং প্রযোজনাও করেছেন মৌসুমী। সালমান শাহ ছাড়াও ওমর সানির সঙ্গে তাঁর জুটি জনপ্রিয় হয়েছিল। এরপর তাঁরা বিয়ে করেন। মৌসুমী-ওমর সানির সংসার রয়েছে দুই সন্তান ফারদীন ও ফাইজা। এখনো পূর্ণ উদ্যমেই কাজ করে চলছেন মৌসুমী। দীর্ঘ অভিনয়জীবনে উপহার দিয়েছেন অসংখ্য ব্যবসাসফল ছবি। চলচ্চিত্রে অভিনয় করে অর্জন করেছেন জাতীয় চলচ্চিত্র পুরস্কারে সেরা অভিনেত্রীর সম্মানও।
