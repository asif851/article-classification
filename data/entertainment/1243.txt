
ডেঙ্গুজ্বরে আক্রান্ত হয়ে এক সপ্তাহ হাসপাতালে চিকিত্সা নেওয়ার পর সম্প্রতি বাসায় ফিরেছেন ‘লুটেরা’ তারকা রণবীর সিং। হাসপাতাল থেকে ফেরার সময় তাঁর সঙ্গে ছিলেন বলিউডের অভিনেত্রী দীপিকা পাড়ুকোন।বেশ কিছুদিন ধরে রণবীর সিং ও দীপিকার প্রেমের গুঞ্জন চলছে বলিউডে। সম্প্রতি মুম্বাইয়ের হিন্দুজা সার্জিক্যাল হেলথকেয়ার থেকে একসঙ্গে বের হয়ে সেই গুঞ্জনের পালে হাওয়া দিলেন বলিউডের এ তারকা জুটি।‘মেরে ব্রাদার কি দুলহান’খ্যাত পাকিস্তানি গায়ক ও বলিউডের অভিনেতা আলী জাফর পরিচালিত ‘গুন্ডে’ ছবির প্রধান চরিত্রে অভিনয় করছেন রণবীর সিং। পশ্চিমবঙ্গের দুর্গাপুরে ছবিটির শুটিং করার সময় ডেঙ্গুজ্বরে আক্রান্ত হন তিনি। তাঁর শারীরিক অবস্থার অবনতি হলে মুম্বাইয়ের হিন্দুজা সার্জিক্যাল হেলথকেয়ারে ভর্তি করা হয় তাঁকে। শুরুর দিকে তাঁর অবস্থা সংকটাপন্ন হলেও প্রয়োজনীয় চিকিত্সা পেয়ে ধীরে ধীরে সেরে ওঠেন তিনি।এক সপ্তাহ চিকিত্সা নেওয়ার পর ৩ অক্টোবর বৃহস্পতিবার হাসপাতাল ছাড়ার অনুমতি পান রণবীর। বিষয়টি জানার পর হাসপাতাল প্রাঙ্গণে ভিড় করেন রণবীরের অসংখ্য ভক্ত ও সংবাদকর্মী। সে সময় দীপিকার সঙ্গে হাসপাতাল ছাড়েন রণবীর।
