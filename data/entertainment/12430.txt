
নাচের বিষয়বস্তু নিয়ে নির্মিত ‘এবিসিডি: অ্যানিবডি ক্যান ড্যান্স’ ছবির সিক্যুয়েল ‘এবিসিডি ২’ মুক্তি পাচ্ছে আর মাত্র ১০ দিন পর। ছবির ‘বেজুবা’, ‘শুন সাথিয়া’, ‘হ্যাপি বার্থডে’ গানের পর এবার নতুন আরেকটি গান শোনার ও দেখার সুযোগ পাচ্ছেন দর্শক-শ্রোতারা। গতকাল সোমবার ছবির নতুন গান ‘চুনার’ প্রকাশিত হয়েছে। এতে কণ্ঠ দিয়েছেন অরিজিৎ​ সিং। মাকে নিয়ে লেখা আবেগপূর্ণ কথা ও সুরের গানটির ভিডিওতে চমৎকার নৃত্য নৈপুণ্য দেখিয়েছেন ‘এবিসিডি ২’ ছবির অন্যতম প্রধান অভিনয়শিল্পী বরুণ ধাওয়ান। বরুণ গানটি উৎসর্গ করেছেন তাঁর মাকে।এ প্রসঙ্গে এক টুইটার বার্তায় বরুণ লিখেছেন, ‘চুনার’ গানটি নিয়ে তিনি উচ্ছ্বসিত। গানটি তিনি উৎসর্গ করছেন তাঁর জীবনের সবচেয়ে গুরুত্বপূর্ণ মানুষটিকে। জীবনের সবচেয়ে গুরুত্বপূর্ণ মানুষ হিসেবে বরুণ স্বীকৃতি দিয়েছেন তাঁর মা করুণা ধাওয়ানকে। ‘চুনার’ গানটির শুটিংয়ের আগে এক মাস ধরে প্রস্তুতি নিয়েছেন বলেও জানিয়েছেন বলিউডের প্রখ্যাত নির্মাতা ডেভিড ধাওয়ানের ছেলে বরুণ ধাওয়ান। সম্প্রতি এক খবরে এ তথ্য জানিয়েছে পিটিআই।‘চুনার’ গানের কথা লিখেছেন ময়ূর পুরী। সংগীত পরিচালনা করেছেন ‘বদলাপুর’ ছবির সংগীত পরিচালক জুটি শচীন-জিগার। ‘চুনার’ গান সম্পর্কে বরুণের মন্তব্য, গানটি তাঁর হৃদয় ছুঁয়ে গেছে। গানটির দৃশ্যায়নও চমৎকার হয়েছে। কবে সবাই গানটির ভিডিও দেখার সুযোগ পাবেন, তার জন্য অধীর আগ্রহে অপেক্ষা করছিলেন তিনি।২০১৩ সালে মুক্তি পাওয়া থ্রিডি ড্যান্স ছবি ‘এবিসিডি: অ্যানিবডি ক্যান ড্যান্স’-এর সিক্যুয়েল ‘এবিসিডি ২ ’। সত্য ঘটনা অবলম্বনে নির্মিত এই সিক্যুয়েলে অভিনয় করেছেন বরুণ ধাওয়ান, শ্রদ্ধা কাপুর, প্রভুদেবা, লরেন, অর্জুন, রাঘব, ধর্মেশ প্রমুখ। ‘এবিসিডি ২’ মুক্তি পাচ্ছে ১৯ জুন।
‘চুনার’ গানের ভিডিও দেখতে ক্লিক করুন
‘হ্যাপি বার্থডে’ গানের ভিডিও দেখতে ক্লিক করুন
‘শুন সাথিয়া’ গানের ভিডিও দেখতে ক্লিক করুন
‘বেজুবা’ গানের ভিডিও দেখতে ক্লিক করুন
আরও পড়ুন:
শ্রদ্ধার প্রেম প্রস্তাবে বরুণের দৌড়!
