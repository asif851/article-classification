
ধামাল ফ্রাঞ্চাইজি থেকে সরে দাঁড়ালেন সঞ্জয় দত্ত। তাঁর জায়গা নিলেন অজয় দেবগন। এর আগে ইন্দ্র কুমারের জনপ্রিয় কমেডি ছবি ‘ধামাল’ এবং ‘ডবল ধামাল’-এ অভিনয় করেছেন সঞ্জয়। ধামাল ফ্রাঞ্চাইজির আগামী ছবি ‘টোটাল ধামাল’-এ সঞ্জয়ের জায়গা নিলেন অজয়। তবে নিলেন বললে ভুল বলা হবে। কারণ বলিউডের বাবা নিজেই এই ছবি থেকে সরে দাঁড়ালেন। তবে তাঁর এই সরে দাঁড়ানোর পেছনে অবশ্যই একটা কারণ আছে।
বিশিষ্ট সূত্রের খবর অনুযায়ী, টোটাল ধামাল অ্যাডাল্ট কমেডিনির্ভর ছবি। বলিউডের মুন্না ভাই চান না এই ধরনের ছবি করতে। তবে চিত্রনির্মাতা ইন্দ্র কুমার মনে করেন, এ তথ্য সম্পূর্ণ ভুল। তাঁর আগের ছবি ‘ধামাল’ এবং ‘ডবল ধামাল’-এর মতোই ‘টোটাল ধামাল’ও নির্ভেজাল হাসির ছবি। আর তিনি মনে করেন, ধামাল ফ্রাঞ্চাইজির আগামী ছবিটি সম্পূর্ণ পারিবারিক ছবি। পরিবারের সবাই একসঙ্গে বসে এই ছবির মজা নিতে পারবেন।ইন্দ্র কুমার বলেন, ‘অজয়ের সঙ্গে আমার বোঝাপড়া দারুণ। প্রায় কুড়ি বছর আগে আমরা একসঙ্গে “ইশক” ছবিটি করেছিলাম। “ইশক” আজও বলিউডের সফল কমেডি ছবিগুলোর মধ্যে একটি। “ইশক”-এর মতোই “টোটাল ধামাল”ও পারিবারিক মজার ছবি।’ তিনি আরও বলেন, ‘ধামাল ফ্রাঞ্চাইজি খুবই সফল। অজয়ের যোগদান “টোটাল ধামাল”-এর ক্ষেত্রে উপরি পাওনা।’ এখন দেখা যাক, রোহিত শেঠির গোলমাল ফ্রাঞ্চাইজির নায়ক অজয় ‘টোটাল ধামাল’-এ কতটা ধামাল করতে পারেন।
