
নতুন বছর প্রথম দিনেই ভারতের সংগীতশিল্পী সুনিধি চৌহান এক দারুণ উপহার পেয়েছেন। গতকাল সোমবার এই শিল্পী প্রথমবারের মতো মা হয়েছেন। মুম্বাইয়ের একটি হাসপাতালে ছেলেসন্তান জন্ম দিয়েছেন সুনিধি। বছরের পয়লা দিনে ঘরে নতুন অতিথি আসায় দারুণ খুশি সুনিধি ও তাঁর পরিবার। সুনিধির চিকিৎসক রঞ্জনা ধনু জানান, গতকাল বিকেল ৫টা ২০ মিনিটে সুনিধির ছেলের জন্ম হয়েছে। মা ও সন্তান দুজনেই সুস্থ আছে। সুনিধির স্বামী ও সুরকার হিতেশ সোনিকও বাবা হয়ে ভীষণ খুশি।
দুই বছর প্রেম করার পর ২০১২ সালে বলিউডের সুরকার হিতেশ সোনিককে বিয়ে করেন সুনিধি। এটি সুনিধির দ্বিতীয় বিয়ে। এর আগে মাত্র ১৮ বছর বয়সে তিনি কোরিওগ্রাফার ববি খানকে বিয়ে করেছিলেন। সেই বিয়েটি টিকেছিল মাত্র এক বছর। গত ১৪ আগস্ট সুনিধির জন্মদিনে তাঁর অন্তঃসত্ত্বা হওয়ার খবর প্রথম প্রকাশিত হয়। পরে এই গায়িকার বাবা খবরটি নিশ্চিত করেন। তিনি বলেন, ‘এটি সুনিধির জীবনের একটি নতুন অধ্যায়। আমরা সবাই খুব খুশি আর একই সঙ্গে অনেক বেশি উচ্ছ্বসিত বোধ করছি। সুনিধি কঠোর পরিশ্রমী। আর সে আমাদের বরাবরই গর্বিত করেছে। আমি এখন নানা হওয়ার অপেক্ষায় আছি।’
একটি সূত্র জানায়, গর্ভকালে সুনিধি বাসা থেকে খুব একটা বের হতেন না। স্বাস্থ্যকে সবার আগে প্রাধান্য দিয়ে মা হওয়ার আগের কয়েক মাস তিনি মঞ্চ পরিবেশনা থেকেও নিজেকে দূরে সরিয়ে রাখেন। ৩৪ বছর বয়সী এই গায়িকা বলিউডের অনেক জনপ্রিয় গানে কণ্ঠ দিয়েছেন। পেয়েছেন অনেক সম্মানজনক পুরস্কারও। ইন্ডিয়ান এক্সপ্রেস
