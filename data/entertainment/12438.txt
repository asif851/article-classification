
নিজের সমালোচনা করা সহজ নয়। কিন্তু কঠিন এই কাজটি খুব সহজেই করে ফেললেন ‘দাবাং’ তারকা সালমান খান। নিজেকে অপেশাদার বলে মন্তব্য করলেন বলিউডের প্রভাবশালী এ তারকা অভিনেতা।
ঈদে মুক্তি পাচ্ছে সালমান অভিনীত ও প্রযোজিত নতুন ছবি ‘বজরঙ্গি ভাইজান’। সালমান খান ফিল্মসের ব্যানারে নির্মিত প্রথম ছবি এটি। কবির খান পরিচালিত ছবিটিতে সালমানের বিপরীতে আছেন কারিনা কাপুর খান। ছবির গুরুত্বপূর্ণ আরেকটি চরিত্রে অভিনয় করেছেন নওয়াজউদ্দিন সিদ্দিকী।সম্প্রতি ‘বজরঙ্গি ভাইজান’ ছবির কলা-কুশলীদের মধ্যে কে সবচেয়ে অপেশাদার সে বিষয়ে নিজের মতামত দেন সালমান। বলেন, ‘ছবির চিত্রনাট্য সত্যিই আমি খুব পছন্দ করেছি। পরিচালক ও নায়িকা এক কথায় অসাধারণ। নওয়াজউদ্দিন সিদ্দিকী মোটামুটি ভালো।’ এক খবরে এমনটিই জানিয়েছে ইয়াহুমুভিজ ডটকম।সালমান আরও বলেন, ‘ছবির কলা-কুশলীদের সবাই ছিলেন পুরোপুরি পেশাদার। কেবল একজন ছিলেন কিছুটা অপেশাদার যিনি ছবির সেটে দেরিতে আসতেন। তিনি হলেন প্রযোজক সালমান খান।’
