
মাস চারেক আগের ঘটনা। তারেক সিকদারের ‘দাগ’ ছবিতে ‘নাবিলা’ চরিত্রে অভিনয় করছেন আঁচল— এমন খবর পত্রিকাতেও প্রকাশিত হয়েছিল। অভিনেত্রী আঁচলের সঙ্গে পরিচালকের কথাবার্তাও পাকাপাকি ছিল। শুধু বাকি ছিল চুক্তিটা। কিন্তু হঠাৎ করেই সে ছবি থেকে বাদ পড়েন আঁচল। সে সময় পরিচালকের বরাত দিয়ে জানানো হয়েছিল, আঁচলের জায়গায় নেওয়া হচ্ছে পরীমনিকে। বিষয়টি নিয়ে সেই সময় আঁচল জানিয়েছিলেন, কেন তাঁকে বাদ দেওয়া হলো, তা তিনি কিছুই জানেন না।কিন্তু এ ছবির শুটিং শুরুর ঠিক আগে হঠাৎ​ করেই যেন পাল্টে গেছে দৃশ্য। ‘নাবিলা’ চরিত্রে আবারও ফিরেছেন আঁচল। পরীমনি নয়, শেষপর্যন্ত ‘দাগ’ ছবিতে অভিনয় করছেন আঁচলই। বিষয়টি নিশ্চিত করেছেন এ ছবির পরিচালক তারেক সিকদার নিজেই।এদিকে এ ছবিতে আবারও কাজের সুযোগ পাওয়াতে আঁচল বেশ খুশিই হয়েছেন।এ প্রসঙ্গে আঁচল বলেছেন, ‘প্রথমে যখন এ ছবিতে কাজের জন্য আমাকে চূড়ান্ত করা হয়েছিল, তখন ছবিটি নিয়ে অনেক প্রত্যাশা ছিল আমার। কিন্তু হঠাৎ করেই মাঝখানে সে প্রত্যাশা যেন মিলিয়ে গিয়েছিল। এখন আবারও এ ছবিতে কাজের সুযোগ এসেছে। আর প্রত্যাশা আরও অনেক বেড়ে গেছে।’‘দাগ’ ছবির গল্প লিখেছেন কামাল আহমেদ আর সংলাপ ও চিত্রনাট্য লিখেছেন গীতিকার রফিকুজ্জামান।দুই সৎ বোনের গল্প নিয়েই এ ছবির কাহিনি। বড়বোন ‘সোহানা’ চরিত্রে অভিনয় করছেন বিদ্যা সিনহা মিম আর ছোট বোন ‘নাবিলা’ চরিত্রে আঁচল। এই দুই নায়িকার বিপরীতে অভিনয় করছেন বাপ্পী।পরিচালক জানিয়েছেন, আগামী ১৩ ফেব্রুয়ারি থেকে সিলেটের চা বাগানের লোকেশনে এ ছবির শুটিং শুরু হবে। পুরো ছবির শুটিং সিলেটের বিভিন্ন লোকেশনে হওয়ার কথা আছে।
