
বলিউডে সুবাতাস বইছে। চিরপ্রতিদ্বন্দ্বী দুই খান সালমান ও শাহরুখের দীর্ঘ পাঁচ বছরের বিবাদ মিটে যাওয়ার রেশ কাটতে না কাটতেই এবার অতীতের দ্বন্দ্ব মিটিয়ে খবরের শিরোনাম হলেন কারিনা কাপুর খান ও প্রিয়াংকা চোপড়া।এ প্রসঙ্গে ঘনিষ্ঠ সূত্রের বরাতে ‘জিনিউজ’ জানিয়েছে, সম্প্রতি মুম্বাইয়ের একটি ফিল্ম স্টুডিওতে প্রিয়াংকার সঙ্গে দেখা করেন কারিনা। বেশ খানিকটা সময় নিয়ে তাঁরা একে অপরের সঙ্গে কথা বলেছেন। তাঁদের দেখে মনে হয়েছে, হারিয়ে ফেলা পুরোনো বন্ধুত্ব নতুন করে খুঁজে পেয়ে দারুণ আনন্দিত তাঁরা।ফিল্ম স্টুডিওতে ‘মেরি কম’ ছবির শুটিং করছিলেন প্রিয়াংকা। একই স্টুডিওতে কারিনা একটি বিজ্ঞাপনচিত্রের শুটিং করতে গেলে সবার মধ্যে ফিসফাস শুরু হয়ে যায়। তাঁদের সংশয়, কোনোভাবে যদি বিবদমান এ দুই তারকার দেখা হয়, তবে তুলকালাম কাণ্ড না বেধে যায়! এক কান, দুই কান করে একই স্টুডিওতে অবস্থানের কথা জেনে যান কারিনা ও প্রিয়াংকা।সারাদিন শুটিংয়ের কাজে ব্যস্ত ছিলেন এ দুই তারকা। সন্ধ্যার পর শুটিং শেষ করে কারিনা নিজের গাড়ির দিকে এগোতে থাকেন। কাকতালীয়ভাবে তাঁর গাড়িটি রাখা ছিল প্রিয়াংকার ভ্যানিটি ভ্যানের পাশেই। সবাইকে অবাক করে দিয়ে নিজের গাড়িতে না উঠে সোজা প্রিয়াংকার কাছে গিয়ে তাঁর সঙ্গে সৌজন্য বিনিময় করেন কারিনা। প্রিয়াংকাও তাঁর সঙ্গে হূদ্যতাপূর্ণ আচরণ করেন। বেশ কিছুক্ষণ ধরে তাঁরা খোশগল্পে মেতে ওঠেন।        
‘হিরোইন’ কারিনা এবং ‘জংলি বিল্লি’ প্রিয়াংকার দ্বন্দ্ব কয়েক বছরের পুরোনো। একটা সময়ে তাঁদের মধ্যে বেশ ভালোই বন্ধুত্ব ছিল। কারিনার সঙ্গে তখন শহিদ কাপুরের প্রেম চলছিল। আর প্রিয়াংকার প্রেমিক ছিলেন ‘লাভ স্টোরি ২০৫০’ ছবির সহ-অভিনেতা হারমান বাওয়েজা। প্রায়ই এই চার তারকাকে একসঙ্গে ঘুরে বেড়াতে দেখা যেত। কিন্তু শহিদের সঙ্গে প্রিয়াংকার প্রেমের খবর চাউর হওয়ার পর দ্বন্দ্ব শুরু হয় কারিনা-প্রিয়াংকার। 
ধীরে ধীরে কারিনা-প্রিয়াংকার দ্বন্দ্ব চরম আকার ধারণ করে। কথার মারপ্যাঁচে একে-অপরকে কুপোকাত করাই ছিল তাঁদের নৈমিত্তিক ঘটনা। ততদিনে শহিদকে ছেড়ে সাইফ আলী খানের সঙ্গে চুটিয়ে প্রেম শুরু করেন কারিনা। একবার ‘কফি উইথ করণ’ অনুষ্ঠানে প্রিয়াংকার বাচনভঙ্গি নিয়ে কারিনা প্রশ্ন তুললে প্রিয়াংকা বলেছিলেন, ‘কারিনার প্রেমিক সাইফ আলী খান যেখান থেকে তাঁর বাচনভঙ্গি পেয়েছেন, আমিও ঠিক সেখান থেকেই পেয়েছি আমার এ বাচনভঙ্গি।’
 
আরেকবার ‘হিরোইন’ ছবি নিয়ে প্রিয়াংকাকে ঠেস দিয়ে কারিনা ফোড়ন কেটে বলেছিলেন, ‘সব দিক থেকেই এটি প্রিয়াংকা অভিনীত ‘‘ফ্যাশন’’ ছবির চেয়ে অনেক এগিয়ে।’ কারিনার এই ঢিলের জবাবে পাটকেল ছুঁড়তে ভোলেননি প্রিয়াংকা। তিনি কারিনার মন্তব্যের প্রতিক্রিয়ায় একটি টিভি চ্যানেলকে দেওয়া সাক্ষাত্কারে বলেন, ‘আমি মনে করি, কারও ঝুলিতে যদি একটিও জাতীয় চলচ্চিত্র পুরস্কার না থাকে; তবে তিনি যতই উচ্চবাচ্য করুন না কেন, তা ধোপে টিকবে না। এই মুহূর্তে আমার একটি প্রবাদ খুব মনে পড়ছে। আর তা হলো, আঙুর ফল টক।’ প্রসঙ্গত, মাধুর ভান্ডারকার পরিচালিত ‘ফ্যাশন’ ছবির জন্য সেরা অভিনেত্রী হিসেবে জাতীয় চলচ্চিত্র পুরস্কার ঝুলিতে ভরেছিলেন প্রিয়াংকা।
