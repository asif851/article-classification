
‘আমার জন্য সবাই দোয়া করবেন।’ আজ মঙ্গলবার সকালে রাজধানীর স্কয়ার হাসপাতালের বিছানায় শুয়ে বললেন চিত্রনায়িকা দিতি। চিকিৎসার প্রয়োজনে আজ ৩ নভেম্বর দুপুরে ভারতের চেন্নাইতে নেওয়া হচ্ছে তাঁকে।বিমানবন্দর থেকে তাঁকে সরাসরি নিয়ে যাওয়া হবে মাদ্রাজ ইনস্টিটিউট অব অর্থোপেডিকস অ্যান্ড ট্রমাটোলজি (এমআইওটি) হাসপাতালে। সেখানে কাল বুধবার দিতির মস্তিষ্কে আবারও অস্ত্রোপচার করা হবে। আজ সকালে মুঠোফোনে এ তথ্য জানিয়েছেন দিতির মেয়ে লামিয়া। সে সময় তিনি চেন্নাই যাওয়ার জন্য প্রস্তুতি নিচ্ছেন।লামিয়া বলেন, ‘এমআইওটি হাসপাতালের চিকিৎসক পল টি ​হেংগ্রির সঙ্গে যোগাযোগ হয়েছে। তিনি যেভাবে পরামর্শ দিয়েছেন, আমরা সেভাবেই মাকে নিয়ে যাচ্ছি। মার শরীরের অবস্থা আগের মতোই আছে। খুব একটা উন্নতি হয়নি।’চেন্নাই থেকে ফেরার পর বাসাতেই ছিলেন দিতি। অসুস্থতা বেড়ে যাওয়ায় গত শুক্রবার তাঁকে রাজধানীর স্কয়ার হাসপাতালে ভর্তি করা হয়।লামিয়া আরও বলেন, ‘মূল অস্ত্রোপচারের পর আরও একটি ছোট অস্ত্রোপচারের কথা ছিল। চিকিৎসকেরা বলেছিলেন, অস্ত্রোপচার না করে ওষুধের মাধ্যমেও চিকিৎসা সম্ভব। সেভাবেই মায়ের চিকিৎসা চলছিল। কিন্তু হঠাৎ তাঁর শারীরিক অবস্থা খারাপ হতে থাকে।’গত ২৯ জুলাই এমআইওটি হাসপাতালে দিতির মস্তিষ্কে অস্ত্রোপচার করা হয়। এর আগে ঢাকায় অসুস্থ হয়ে পড়েন দিতি। তখন তাঁর মস্তিষ্কে টিউমার ধরা পড়ে। এরপর ২৫ জুলাই তাঁকে চেন্নাই নিয়ে যাওয়া হয়। চিকিৎসকের পরামর্শ নিয়ে গত ২০ সেপ্টেম্বর তিনি দেশে ফিরে আসেন দিতি।লামিয়া জানান, গত সপ্তাহে আবারও অসুস্থ হয়ে পড়েছিলেন তাঁর মা। তিনি বলেন, ‘কেমোথেরাপি-পরবর্তী শারীরিক সমস্যা বেড়ে গেছে। কেমোথেরাপি নেওয়ার পর নানা ধরনের শারীরিক সমস্যা হয়। আমাদের এ ব্যাপারে চিকিৎসকেরা কিছুটা ধারণা দিয়েছেন। তবে মায়ের সমস্যা একটু বেশি মনে হচ্ছে।’
