
এক সপ্তাহ আগে অভিনেতা আজিজ আনসারি পত্রিকার খবর হয়েছিলেন তাঁর অর্জনের কারণে। প্রথম এশীয় ও ভারতীয় হিসেবে এই তারকা ৮ জানুয়ারি গোল্ডেন গ্লোব পুরস্কার পেয়েছেন। সপ্তাহ না ঘুরতেই আজিজের গর্ব ম্লান হয়ে গেল। তাঁর বিরুদ্ধে এবার যৌন হয়রানির অভিযোগ আনা হয়েছে। অভিযোগকারী যুক্তরাষ্ট্রের ব্রুকলিনের বাসিন্দা ২৩ বছর বয়সী এক নারী আলোকচিত্রী।
সেই আলোকচিত্রী সম্প্রতি একটি ওয়েবসাইটে আজিজের সঙ্গে তাঁর ভয়ংকর অভিজ্ঞতার কথা লিখেছেন। তিনি বলেন, গোল্ডেন গ্লোব আসরে আজিজ আনসারিকে ‘টাইমস আপ’ উদ্যোগের সমর্থনে কথা বলতে দেখে ভীষণ অবাক হয়েছেন। তখন তাঁর ঠিক এক বছর আগের কথা মনে পড়ে গেছে। গত বছর সেপ্টেম্বরে এক পার্টিতে আজিজ আনসারির সঙ্গে তাঁর পরিচয়। আলাপের পর তাঁদের মধ্যে ফোন নম্বর আদান-প্রদান হয়। কিছুদিন পর তাঁরা ঘুরতে বের হলে আজিজ নাকি তাঁকে যৌন হয়রানি করেন।
কিন্তু একই ঘটনায় আজিজ আনসারির ভাষ্য অন্য রকম। ইউএস টুডে পত্রিকাকে দেওয়া সাক্ষাৎকারে ভারতীয় বংশোদ্ভূত এই মার্কিন তারকা জানান, ‘একসঙ্গে রাতের খাবার খেয়ে আমি আর সেই নারী যখন আমার অ্যাপার্টমেন্টে ফিরি, তখন আমি তাঁর কাছে আসতে চাই। তাঁর আচরণেও আমি সম্মতিসূচক ইঙ্গিত পেয়েছিলাম। কিন্তু পরদিন সে আমাকে একটি খুদে বার্তা পাঠায়। তখন জানতে পারি, আগের রাতের ঘটনায় সে আমার ওপর নাখোশ হয়েছে।’
আজিজ আরও বলেন, মেয়েটি তখন সাবলীল থাকায় তাঁর অস্বস্তির কথা তিনি টের পাননি। বিষয়টা জানার পর আজিজ নাকি খুব অবাক হয়েছিলেন। তবু সেই নারীকে বিব্রত করার জন্য তাঁর কাছে ক্ষমা প্রার্থনা করেন।
কর্ম প্রতিষ্ঠানে যৌন হয়রানি ও নারীর সঙ্গে বৈষম্যমূলক আচরণ ঠেকাতে গঠিত টাইম’স আপ আন্দোলনের সঙ্গে থাকা প্রসঙ্গে আজিজ আনসারি বলেন, ‘আমি সব সময় এই আন্দোলনকে সমর্থন করে যাব। আমাদের সংস্কৃতিতে এর প্রয়োজন আছে। আরও আগেই এই পদক্ষেপ নেওয়া উচিত ছিল।’
উল্লেখ্য, আজিজ আনসারি এবার গোল্ডেন গ্লোব আসরে ‘মাস্টার অব নান’ সিরিজের জন্য সেরা অভিনেতার পুরস্কার জিতেছেন। ইন্ডিয়ান এক্সপ্রেস
