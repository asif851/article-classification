
‘পদ্মাবতী’ সিনেমার পোস্টার কিংবা ট্রেলার দেখে দীপিকা পাড়ুকোনের মতো পোশাক পরার স্বপ্ন দেখছিলেন? এমন খায়েশ মনে যদি পুষে রাখেন, তাহলে সেটা ভুলে যান। এর থেকে বরং ভার উত্তোলন করা সহজ হবে। কারণ পোস্টারে দীপিকাকে যে লেহেঙ্গা পরতে দেখা যায়, তার ওজন ৩০ কেজি। শুধু ছবি তোলার জন্য নয়, এই সিনেমার বেশির ভাগ দৃশ্যেই এমন ওজনদার পোশাক পরতে হয়েছে নায়িকাকে। মহারানির বেশে এসব ভারী লেহেঙ্গা পরে তাঁকে শুটিং করতে হয়েছে টানা ১২ থেকে ১৪ ঘণ্টা। ‘পদ্মাবতী’র প্রায় ১০০ দিনের শুটিংয়ে এই ‘অত্যাচার’ হাসিমুখে সহ্য করেছেন দীপিকা।
এর আগেও সঞ্জয় লীলা বানসালির অন্য দুটি সিনেমায় এমন ওজনদার পোশাক গায়ে চাপাতে হয়েছিল দীপিকাকে। ‘গলিয়ো কা রাসলীলা রামলীলা’ সিনেমায় ৩০ কেজি ওজনের একটি পোশাক পরেছিলেন তিনি। তবে সেটি ছিল কেবল একটি ফটোশুটের জন্য। তবে ‘বাজিরাও মাস্তানি’তে ডিজাইনার আঞ্জু মোদির নকশা করা পোশাকগুলো খুব বেশি ভারী ছিল না। কিন্তু এরপরও রক্ষা পাননি দীপিকা। যুদ্ধের একটি দৃশ্যে দীপিকাকে পরিচালক ২০ কেজি ওজনের একটি ধাতব বর্ম পরিয়েছিলেন। সেটি অবশ্য ছিল মাত্র কয়েক ঘণ্টার বিষয়।
বানসালির সিনেমার নায়িকা হলে এই এক যন্ত্রণা। ঐতিহাসিক ছবির জন্য তিনি যেমন রাজকীয় সেট নির্মাণ করেন, তেমনি নায়িকাদেরও পরান ভারী ভারী পোশাক আর গয়না। তাঁর ‘দেবদাস’ সিনেমায় চন্দ্রমুখীর চরিত্রে মাধুরী একটি লেহেঙ্গা পরেছিলেন ‘কাহে ছেড় ছেড় মোহে’ গানে। সেটির ওজনও ছিল ৩০ কেজি।আর অনুরাগ কশ্যপের ‘বোম্বে ভেলভেট’ সিনেমায় আনুশকা শর্মাকে দেখা গিয়েছিল সবুজ এক লম্বা গাউনে। দেখে বোঝা যায় না, কিন্তু সেই গাউনের ওজন ৩৫ কেজি। এই অভিনেত্রী ‘অ্যায় দিল হ্যায় মুশকিল’ সিনেমায় বধূ বেশে যেই লেহেঙ্গা পরেছেন, সেটি ছিল ২০ কেজির। নকশা করেছেন মনীশ মালহোত্রা।
কিন্তু সোফি চৌধুরী ‘কিডন্যাপ’ সিনেমায় ‘মেরি এক আদা’ আইটেম গানে যে মিনি স্কার্ট পরেছিলেন, সেটির ওজনও যে ২০ কেজি, তা কে বলবে? শুনে অবাক লাগতে পারে, কিন্তু গ্লাসের তৈরি সেই খাটো পোশাকটি আসলেই ছিল অনেক ভারী। এদিকে আর বাল্কির ‘কি অ্যান্ড কা’তে কারিনা কাপুর খানকে সাধারণ ও হালকা পোশাকেই দেখা যায়। কিন্তু সিনেমার একটি গানের জন্য এই তারকাকে গায়ে চাপাতে হয় ৩২ কেজি ওজনের একটি ভারী লেহেঙ্গা। এত ভারী পোশাক পরে তাঁর নড়াচড়া করতেই কষ্ট হয়ে যাচ্ছিল। অনেক কষ্টে টানা দুই দিন শুটিং করার পর গানের দৃশ্যায়ন শেষ হয়।
এটা ঠিক, বলিউডে নায়িকাদের বেশির ভাগ সময় ভারী পোশাক ও গয়না পরতে দেখা যায়। তবে চরিত্রে লেখা থাকলে বাদ যায় না নায়কেরাও। ‘কৃষ ৩’ ছবিতে বিবেক ওবেরয়ের কথা মনে আছে? এই ছবিতে আপাদমস্তক ধাতব এক অদ্ভুত পোশাকে ক্যামেরার সামনে হাজির হয়েছিলেন এই নায়ক। তাঁর পোশাকটির ওজন ছিল ২৮ কেজি। এমটিভি, টাইমস অব ইন্ডিয়া।
