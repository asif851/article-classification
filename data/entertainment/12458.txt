
বলিউডের অভিনেতা, প্রযোজক ও পতৌদির নবাব সাইফ আলী খানের বিরুদ্ধে দুই কোটি রুপি আত্মসাতের অভিযোগ উঠেছে। তাঁর বিরুদ্ধে অ্যাসোসিয়েশন অব মোশন পিকচার্স অ্যান্ড টেলিভিশন প্রোগ্রাম প্রডিউসারস বরাবর অভিযোগ দিয়েছে নির্মাতা, অভিনেতা ও প্লেব্যাক গায়ক ফারহান আখতারের চলচ্চিত্র প্রযোজনা প্রতিষ্ঠান এক্সেল এন্টারটেইনমেন্ট।গত বেশ কিছুদিন ধরেই সাইফের সময়টা ভালো যাচ্ছে না। ব্যক্তিগত ও পেশাগত জীবন নিয়ে পেরেশানির মধ্যে আছেন তিনি। তাঁর অভিনীত পরপর তিনটি ছবি ‘গো গোয়া গান’, ‘বুলেট রাজা’ ও ‘হামসকলস’ ভালো ব্যবসা করতে পারেনি। এ ছাড়া উত্তরাধিকারসূত্রে ভোপালের নবাব পরিবারের সম্পত্তির মালিক সাইফ। কিন্তু গত এপ্রিল মাসে ভোপালের নবাব পরিবারের সম্পত্তিকে অর্পিত সম্পত্তি বলে রায় দেন মধ্যপ্রদেশ উচ্চ আদালত। এতে করে সাইফের পৈতৃক সম্পত্তি হারানোর সম্ভাবনা দেখা দিয়েছে।পৈতৃক সম্পত্তি হারাচ্ছেন সাইফ!বছর তিনেক আগে একটি রেস্তোরাঁয় মারামারি করার অপরাধে ফৌজদারি মামলা হয় সাইফের বিরুদ্ধে। এর রেশ ধরে গত বছর খবর চাউর হয়, সাইফের পদ্মশ্রী খেতাব কেড়ে নেওয়া হবে। গত মার্চ মাসে সাইফের স্ত্রী ‘হিরোইন’ তারকা কারিনা কাপুর খান জানান, পদ্মশ্রী খেতাব ফিরিয়ে দিতে সাইফের কোনো আপত্তি নেই। এতসব ঝামেলার মধ্যে এবার সাইফের বিরুদ্ধে বিশাল অঙ্কের অর্থ আত্মসাতের অভিযোগ উঠল।সাইফের বিরুদ্ধে অভিযোগ, ‘তালাশ’ ছবির পরিচালক রীমা কাগতির পরিচালনায় নতুন একটি ছবিতে অভিনয়ের জন্য চুক্তিবদ্ধ হয়েছিলেন সাইফ। এক্সেল এন্টারটেইনমেন্টের ব্যানারে নির্মিতব্য ছবিটিতে অভিনয়ের জন্য আগাম পারিশ্রমিক হিসেবে দুই কোটি রুপিও নিয়েছিলেন। কিন্তু পরে ছবিটিতে অভিনয় না করার সিদ্ধান্ত নিলেও এখন পর্যন্ত দুই কোটি রুপি ফেরত দেননি সাইফ। সম্প্রতি এক খবরে এমনটিই জানিয়েছে হিন্দুস্তান টাইমস।অথচ ফারহান আখতারের এক্সেল এন্টারটেইনমেন্টের ব্যানারে নির্মিত ‘দিল চাহতা হ্যায়’ ছবির মাধ্যমে বলিউডে দ্বিতীয় ইনিংস শুরু হয়েছিল সাইফের। ২০০১ সালে মুক্তি পাওয়া ছবিটির ব্যাপক সাফল্যের পর আর পেছন ফিরে তাকাতে হয়নি সাইফকে। বলিউডের প্রযোজকদের কাছে অন্যতম কাঙ্ক্ষিত তারকায় পরিণত হন তিনি।
পরবর্তী সময়ে সাইফ উপহার দেন ‘কাল হো না হো’, ‘হাম তুম’, ‘পরিণীতা’, ‘সালাম নমস্তে’, ‘ওমকারা’, ‘রেস’, ‘তাসান’, ‘লাভ আজকাল’, ‘ককটেল’, ‘রেস ২ ’সহ বেশ কয়েকটি দর্শকপ্রিয় ছবি। ২০১৩ সালে মুক্তি পায় সাইফ প্রযোজিত ও অভিনীত জোম্বি কমেডিধর্মী ছবি ‘গো গোয়া গান’। কিন্তু বক্স অফিসে আশানুরূপ সাড়া ফেলতে ব্যর্থ হয় ছবিটি। একই বছর সাইফ অভিনীত ‘বুলেট রাজা’ ছবিটিও বক্স অফিসে মুখ থুবড়ে পড়ে। এ ছাড়া গত বছর মুক্তি পাওয়া সাইফ অভিনীত ‘হামসকলস’ ছবিরও বক্স অফিসে ভরাডুবি ঘটে। সাইফ কবে আবার ঘুরে দাঁড়ান, সেটাই এখন দেখার বিষয়।
