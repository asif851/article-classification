
প্রযোজক ডেভিড সেলঝেনিকের বিখ্যাত চলচ্চিত্র ‘গন উইথ দ্য উইন্ড’ ১৯৩৯ সালে ‘সেরা ছবি’ শাখায় জিতে নিয়েছিল অস্কার পুরস্কার। ঐতিহাসিক প্রেমের ছবিটির জন্য ডেভিডের অর্জিত এই অস্কার পুরস্কারটি পরে নিলামে উঠেছিল। সে সময় নিলাম থেকে তা কিনে নিয়েছিলেন ‘কিং অব পপ’ মাইকেল জ্যাকসন। তবে খবর হলো, জ্যাকসনের সব সম্পত্তির মধ্যে ১৫ লাখ ৪০ হাজার ডলার দিয়ে কেনা সেই অস্কার মূর্তিটির আর খোঁজ মিলছে না।১৯৯৯ সালে জ্যাকসন অর্থ দিয়ে এ অস্কারটি কিনে নিয়েছিলেন। আর কেউ কোনো দিন অস্কারের একটি মূর্তি নিজের সংগ্রহে রাখার জন্য এত অর্থ ব্যয় করেননি। আর সেই অস্কার কিনা উধাও!২০০৯ সালে আকস্মিকভাবে যখন মাইকেল জ্যাকসনের মৃত্যু হয়, তখন তাঁর এস্টেট এই গায়কের সব সম্পত্তির হিসাব নেওয়া শুরু করে। সেখানে কোথাও সেই অস্কারের হদিস মেলেনি।একটি সূত্র জানিয়েছে, অস্কার মূর্তিটি হয় জ্যাকসনের ক্যালিফোর্নিয়ার নেভার ল্যান্ড এস্টেটে, নয়তো লস অ্যাঞ্জেলেসের সেই বাড়িতে থাকার কথা, মৃত্যুর আগে যে বাড়িতে তিনি থাকতেন।
জ্যাকসনের আইনজীবী হাওয়ার্ড উইজম্যান জানিয়েছেন, ‘অন্য সব সম্পত্তির মতোই এই অস্কার মূর্তিটিও জ্যাকসনের সন্তানদেরই প্রাপ্য। তাই আমি যেকোনোভাবেই হোক না কেন এ অস্কারটি পুনরুদ্ধারের ব্যাপারে আশাবাদী।’মাইকেল জ্যাকসনের আচমকা মৃত্যুতে তাঁর মৃত্যু-রহস্য উদঘাটন এবং আরও সব ঘটনা মিলে পরিস্থিতি যখন তালগোল পাকানো ছিল, এ সুযোগেই অস্কারের সেই সোনালি মূর্তিটি কেউ চুরি করে নিয়েছেন। কিংবা কে জানে! হয়তো তাঁর পরিবারের কেউই ইচ্ছা করে এটি লুকিয়ে রেখেছেন। মাইকেলের রহস্যজনক মৃত্যুর মতোই এটিও আরেক রহস্য। ইন্দো-এশিয়ান নিউজ।
