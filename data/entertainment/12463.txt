

বলিউড অভিনেতা সঞ্জয় দত্তের জেল থেকে মুক্তির প্রায় এক বছর হতে চলল। বলিউডে তিনি পুরোদমে কাজ শুরু করেও দিয়েছেন। ‘মুন্না ভাই’খ্যাত এই অভিনেতা ওমাং কুমারের ‘ভূমি’তে অভিনয়ের মাধ্যমে সিনেমায় প্রত্যাবর্তন করবেন। এই ছবির সেটেই তিনি পরবর্তী ছবি ‘তোরবাজ’-এর প্রযোজকের কাছে পেয়েছেন গীতিকার হওয়ার প্রস্তাব। হ্যাঁ, ‘তোরবাজ’ ছবিতে অভিনয়ের পাশাপাশি গানেও থাকবে সঞ্জয়ের ভূমিকা।
‘ভূমি’ ছবির সেটে একদিন ‘তোরবাজ’-এর প্রযোজক রাহুল মিত্র দেখা করতে এসেছিলেন সঞ্জয়ের সঙ্গে। সে সময় সঞ্জয় দত্ত তাঁকে নিজের লেখা কয়েকটা কবিতা দেখান। সেই কবিতাগুলো তিনি জেলখানায় বসে লিখেছিলেন। সঞ্জয়ের লেখা পড়ে রাহুল এতটাই মুগ্ধ হন যে তাঁর লেখা একটি গান নিজের ছবিতে ব্যবহার করার ইচ্ছা প্রকাশ করেন। সঞ্জয়ও সানন্দে রাজি হয়ে যান।
এই ছবিতে সঞ্জয় দত্ত একজন সন্তান হারা সামরিক কর্মকর্তার চরিত্রে অভিনয় করেছেন। সঞ্জয়ের লেখা আবেগী একটি কবিতার সঙ্গে এই সিনেমার গল্প নাকি খুব মিলে গেছে। ‘তু মেরি আংনা কি চিড়িয়া হ্যায়’ শিরোনামের এই কবিতাটি তাই ছবিতে গান হিসেবে ব্যবহারের সিদ্ধান্ত নিয়েছেন তোরবাজ এর প্রযোজক।এ ছাড়া সঞ্জয় দত্ত কারাজীবনের সময়গুলোতে কাওয়ালি থেকে শুরু করে নানা ঘরানার কিছু গান লিখেছেন বলেও এক সাক্ষাৎকারে জানিয়েছিলেন। বলিউড হাঙ্গামা।
