
কয়েক মাস ধরে শোনা গেছে, পরিচালক সমিতি চিঠি দিয়ে সতর্ক করছে বিভিন্ন পরিচালককে। এবার পরিচালক সমিতিকে চিঠি দিলেন জাতীয় চলচ্চিত্র পুরস্কারপ্রাপ্ত পরিচালক কাজী হায়াৎ। লজ্জায় পরিচালক সমিতিকে চিঠি দিতে বাধ্য হন এই পরিচালক। আজ বৃহস্পতিবার বাংলাদেশ চলচ্চিত্র পরিচালক সমিতি বরাবর পাঠানো এক চিঠিতে এ কথা লিখেছেন তিনি।
চিঠিতে পরিচালক সমিতি থেকে সদস্যপদ প্রত্যাহার করার আহ্বানও জানান ‘দাঙ্গা’, ‘দেশদ্রোহী’ ছবির নির্মাতা কাজী হায়াৎ। আর চিঠিটি গ্রহণ করেছেন পরিচালক সমিতির প্রচার প্রকাশনা ও দপ্তর সম্পাদক সাহাবুদ্দিন।
কাজী হায়াৎ একাধারে বাংলাদেশের জনপ্রিয় চলচ্চিত্র পরিচালক, চিত্রনাট্যকার এবং অভিনেতা। চলচ্চিত্র পরিচালক সমিতির সভাপতি ও মহাসচিব বরাবর পাঠানো চিঠিটিতে কাজী হায়াৎ লিখেছেন, ‘দীর্ঘদিন ধরে ছবি নির্মাণ করছি না। আর নতুন করে ছবি নির্মাণের ইচ্ছাও ছিল না। প্রিয় একজন প্রযোজকের চাপে একটি নতুন ছবি করতে গিয়ে আপনাদের কাছে নিবন্ধনের জন্য আবেদনও করেছিলেন। এই নাম নিবন্ধন নিয়ে আমার সঙ্গে আপনারা যে টালবাহানা শুরু করেছেন তাতে আমি ভীষণভাবে লজ্জিত। এই লজ্জা ঢেকে রাখার কারণে আমি সিদ্ধান্ত নিয়েছি চলচ্চিত্র নির্মাণ থেকে বিদায় নেব। আমি জানতে চাই না আপনাদের এই টালবাহানার কারণ কী ছিল। এমতাবস্থায় দয়া করে আমার সমিতির সদস্যপদ প্রত্যাহার করে আমাকে বাধিত করিবেন।’
‘ত্রাস’, ‘তেজী’সহ কয়েকটি সফল ছবির জন্যই বেশি পরিচিত কাজী হায়াৎ। দীর্ঘ পরিচালনা জীবনে অর্ধশতাধিক সিনেমা পরিচালনা করে এখন পর্যন্ত চিত্রনাট্যকার, কাহিনিকার ও পরিচালক হিসেবে আটটি জাতীয় চলচ্চিত্র পুরস্কার জয় করেছেন। তাঁর পরিচালিত উল্লেখযোগ্য সিনেমার মধ্যে আছে ‘চাঁদাবাজ’, ‘সিপাহী’, ‘দেশপ্রেমিক’, ‘লাভ স্টোরি: প্রেমের গল্প’, ‘আম্মাজান’, ‘ইতিহাস’, ‘কাবুলিওয়ালা’ এবং ‘ওরা আমাকে ভালো হতে দিল না’।
