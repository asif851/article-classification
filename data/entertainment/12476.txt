

রাজধানীর তেজগাঁওয়ের একটি স্টুডিওতে গতকাল বৃহস্পতিবার দুপুরে দারুণ উত্তেজনা ছড়িয়ে পড়ে। কারণ, সেখানে এক হবেন দুই ভুবনের দুই জনপ্রিয় তারকা—চিত্রনায়ক শাকিব খান ও অলরাউন্ডার সাকিব আল হাসান। তাঁরা দীর্ঘ দিন পর একসঙ্গে দাঁড়ালেন ক্যামেরার সামনে। ঈদের জন্য তৈরি এক বিশেষ আড্ডার অনুষ্ঠানে তাঁদের এক করা হলো। অনুষ্ঠানটির নাম ‘সাকিব বনাম শাকিব’।এই অনুষ্ঠানের পরিকল্পনা করেছেন ফারহানা নিশো। তিনি এই আড্ডার সঞ্চালকও। তাঁর জন্য এই অনুষ্ঠান নাকি স্বপ্নপূরণের মতোই। তিনি বললেন, ‘বেশ কয়েক বছর আগে প্রথম আলোর ক্রোড়পত্র আনন্দে এই দুজনের একসঙ্গে একটি সাক্ষাত্কার পড়েছিলাম। তখন থেকেই আমার স্বপ্ন এই দুই তারকাকে একসঙ্গে টেলিভিশনের পর্দায় আনার। সেই স্বপ্ন আজ পূরণ হচ্ছে।’সত্যিই স্বপ্নপূরণের মতো আবহই ছিল পুরো অনুষ্ঠান ধারণের সময়টায়। বেলা দুইটার দিকে স্টুডিওতে ঢুকেই মঞ্চে চলে গেলেন শাকিব খান। সেখানে আগে থেকেই উপস্থিত সাকিব আল হাসান। দুজন দুজনের দিকে এগিয়ে গিয়ে কোলাকুলি করলেন। দুই তারকার উপস্থিতিতে রঙিন মঞ্চে একেবারে ঈদের আমেজ! প্রথমেই শাকিব খান বললেন, ‘ওহ! কত দিন পরে আপনার সঙ্গে দেখা।’ হাসিমুখে সাকিবও বললেন একই কথা। এরপর তিনি শাকিব খানকে জিজ্ঞাসা করলেন, ‘শুটিং নিয়ে ব্যস্ত খুব?’শাকিব জবাব দিলেন, ‘না, না, আজ কোনো শুটিং রাখিনি।’ এভাবেই শুরু হয়ে যায় দুই তারকার আলাপচারিতা।সাকিব আল হাসান ও শাকিব খান দুই ভুবনের দুই বাসিন্দা হলেও দুজনের রাশি কিন্তু একই—মেষ। তাঁদের একে অপরের ভালো লাগা, মন্দ লাগা, মিল, অমিল—তাঁদের জীবনের নানান মজার বিষয় উঠে এসেছে অনুষ্ঠানটিতে, জানালেন অনুষ্ঠানটির প্রযোজক মাসুদুজ্জামান। অনুষ্ঠানটি ঈদুল ফিতরের দ্বিতীয় দিন একুশে টেলিভিশনে প্রচারিত হবে।
