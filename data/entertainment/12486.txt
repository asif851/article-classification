
দুই নাতি জাইন ও অ্যারনের কণ্ঠে দেশের গান শুনে মুগ্ধ হয়েছিলেন রুনা লায়লা। তাদের গাওয়া ‘আই লাভ মাই বাংলাদেশ’ গানটি ২৬ মার্চ ইউটিউবে অবমুক্ত করা হয়। দেশ-বিদেশের শ্রোতাদের পর এবার সেই গানটি শুনলেন বাংলাদেশের প্রধানমন্ত্রী শেখ হাসিনা। গত বুধবার সন্ধ্যায় প্রধানমন্ত্রীর বাসভবন গণভবনে খালি গলায় গানটি গেয়ে শোনায় জাইন ও অ্যারন।
জাইন ও অ্যারনের কণ্ঠে গানটি শুনে প্রধানমন্ত্রী মুগ্ধ হয়েছেন বলে জানান তাদের নানী উপমহাদেশের প্রখ্যাত সংগীতশিল্পী রুনা লায়লা। প্রথম আলোর সঙ্গে আলাপে রুনা লায়লা বলেন, ‘মাননীয় প্রধানমন্ত্রী জাইন ও অ্যারনকে উৎসাহ দিয়েছেন। তাদের উদ্যোগের প্রশংসা করেছেন, অনেক দোয়া করেছেন। তারাও মাননীয় প্রধানমন্ত্রীর সঙ্গে দেখা করতে পেরে গর্বিত ও আনন্দিত। অনেক বেশি অনুপ্রাণিত হয়েছে।’রুনা লায়লা বলেন, ‘মাননীয় প্রধানমন্ত্রী শেখ হাসিনা খুবই ব্যস্ত একজন মানুষ। আমরা যোগাযোগ করার পর তিনি ব্যস্ততা সত্ত্বেও আমাদের জন্য সময় বের করেন। খুব আন্তরিকতা নিয়ে আমাদের সঙ্গে কথা বলেছেন, এটা সত্যিই অনেক বড় একটা ব্যাপার। এ জন্য আমরা কৃতজ্ঞ তাঁর কাছে।’সুদীপ কুমার দীপের লেখা ‘আই লাভ মাই বাংলাদেশ’ গানটির একটি কপি প্রধানমন্ত্রী শেখ হাসিনার হাতে তুলে দেন জাইন ও অ্যারন। প্রধানমন্ত্রী শেখ হাসিনাও তাদের অনুপ্রেরণা জোগাতে শুভেচ্ছা বক্তব্য লিখে দিয়েছেন। এ সময় রুনা লায়লা ছাড়াও উপস্থিত ছিলেন স্বামী চিত্রনায়ক আলমগীর এবং জাইন-অ্যারনের মা তানি লায়লা।লন্ডনে জন্মগ্রহণ করেছে রুনা লায়লার দুই নাতি জাইন ও অ্যারন। মা–বাবার সঙ্গে তাদের বেড়ে ওঠাও সেখানেই। প্রবাসে থাকলেও বাংলাদেশ, বাংলাদেশের ভাষা এবং শিল্প-সংস্কৃতি ও অর্জন সম্পর্কে তারা জানে। লন্ডনের টোটারিজ একাডেমির সপ্তম শ্রেণির ছাত্র জাইন আর হোয়াইটিংস হিল স্কুলের চতুর্থ শ্রেণির ছাত্র অ্যারন।রাজা কাশ্যপের সুর ও সংগীতে ‘আই লাভ মাই বাংলাদেশ’ গানটির ভিডিও নির্মাণ করেছেন মিনহাজ কিবরিয়া। গানটিতে আরও কণ্ঠ দিয়েছে নাজওয়া ও জায়না নামের আরও দুই প্রবাসী বাঙালি শিশু।
