
অশোভন আচরণের অভিযোগ তুলে এক ব্যক্তির বিরুদ্ধে মামলা ঠুকে দিয়ে খবরের শিরোনাম হলেন বলিউডের অভিনেত্রী শ্রুতি হাসান। ‘ইয়ারা’ ছবির শুটিংয়ের কাজে ভারতের দেরাদুনে অবস্থান করছেন প্রখ্যাত অভিনেতা কমল হাসানের মেয়ে শ্রুতি। স্থানীয় একটি হোটেলে শ্রুতির থাকার ব্যবস্থা করা হয়েছে। সম্প্রতি মধ্যরাতে মদ্যপ অবস্থায় শ্রুতির ঘরের দরজায় কড়া নাড়েন এক ব্যক্তি। এভাবে অশোভন আচরণ করায় পরে রাজপুর থানায় অভিযোগ দায়ের করেন শ্রুতি।এ প্রসঙ্গে রাজপুর থানার দায়িত্বপ্রাপ্ত কর্মকর্তার বরাতে হিন্দুস্তান টাইমস জানিয়েছে, শ্রুতির কাছ থেকে অভিযোগ পাওয়ার পর প্রাথমিক তদন্তকাজ শুরু করেছে পুলিশ। অভিযুক্ত ব্যক্তিকে থানায় ডেকে পাঠানো হয়েছে। এ ছাড়া শ্রুতির ব্যবস্থাপকের কাছ থেকেও তথ্য নেওয়া হচ্ছে। কারণ ঘটনার সময় শ্রুতির পাশের ঘরেই ছিলেন তাঁর ব্যবস্থাপক।‘পান সিং তোমার’খ্যাত বলিউডের চলচ্চিত্র নির্মাতা টিগমাংশু ঢুলিয়া পরিচালিত ‘ইয়ারা’ ছবির প্রধান একটি চরিত্রে অভিনয় করছেন ২৮ বছর বয়সী ‘লাক’ তারকা শ্রুতি। ছবিটিতে আরও অভিনয় করছেন ইরফান খান, বিদ্যুত্ জামাল, টিগমাংশু ঢুলিয়া প্রমুখ। ছবিটি মুক্তি পাবে আগামী বছর।প্রসঙ্গত, গত বছর মুম্বাইয়ে শ্রুতির বাড়িতে ঢুকে তাঁর গলাটিপে ধরেছিলেন অজ্ঞাতপরিচয় এক ব্যক্তি। সেই ঘটনায় তোলপাড় উঠেছিল বলিউডে। শ্রুতির ওপর হামলার ঘটনা ঘটলেও শেষ পর্যন্ত কোনো অঘটন ঘটেনি। অত্যন্ত সাহসিকতার সঙ্গে হামলাকারীকে পরাস্ত করে ঘর থেকে বের করে দেন শ্রুতি। তিনি ওই ঘটনায় শ্লীলতাহানির মামলাও করেন।গত বছরের ১৯ নভেম্বর সকাল সাড়ে নয়টায় শ্রুতির বাসার কলবেল বেজে উঠলে তিনি দরজা খুলে দেন। সঙ্গে সঙ্গে অজ্ঞাতপরিচয় এক ব্যক্তি জোর করে তাঁর ঘরে ঢুকে পড়েন। শ্রুতি কোনো কিছু বুঝে ওঠার আগেই তাঁর গলাটিপে ধরেন ওই ব্যক্তি।অপ্রত্যাশিত ওই ঘটনার আকস্মিকতায় হকচকিয়ে গেলেও, নিজেকে রক্ষার জন্য মরিয়া হয়ে ওঠেন শ্রুতি। অত্যন্ত সাহসিকতার সঙ্গে হামলাকারীকে মোকাবিলা করেন তিনি। একপর্যায়ে শ্রুতির দরজার সঙ্গে হামলাকারীর হাত আটকে যায়। শেষ পর্যন্ত ঘর থেকে তাঁকে বের করে দিতে সক্ষম হন শ্রুতি।ঘটনার পরদিন বান্দ্রা থানায় অভিযোগ করেন শ্রুতি। সিসিটিভি ফুটেজ দেখে অভিযুক্ত ব্যক্তিকে শনাক্ত করে পুলিশ। জানা যায়, ৪৫ বছর বয়সী ওই ব্যক্তি অনেক দিন থেকেই পেশায় একজন স্পট বয়। পুলিশের একাধিক দল ৫০ জন স্পট বয়ের সঙ্গে যোগাযোগ করে অভিযুক্ত ব্যক্তিকে গ্রেপ্তার করে। তাঁকে রিমান্ডেও নেয় পুলিশ। তিনি পুলিশের কাছে দাবি করেন, শ্রুতির সঙ্গে দেখা করতে চেয়েছিলেন তিনি। ছোট ভাইয়ের জন্য একটি চাকরি জোগাড় করে দেওয়ার অনুরোধ জানাতে তিনি শ্রুতির ঘরে গিয়েছিলেন। তাঁর কোনো অসত্ উদ্দেশ্য ছিল না। স্রেফ ভুল বোঝাবুঝির কারণে তাঁর বিরুদ্ধে শ্লীলতাহানির অভিযোগে মামলা করেছেন শ্রুতি।
