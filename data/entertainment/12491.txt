
অনেক দিন ধরেই নতুন কোনো সিনেমার খবরে নেই। তারপরও তাঁরা খবরে আসেন। এই যেমন মাহিয়া মাহি। সম্প্রতি সিনেমায় সেভাবে ব্যস্ত না থাকলেও আজ মঙ্গলবার তিনি ঠিকই ব্যস্ত। তাঁর এই ব্যস্ততা সিনেমা নিয়ে নয়, কাল তাঁর বিয়ে, এজন্যই যত ব্যস্ততা তাঁর। অনেকটা ঢাকঢোল ছাড়াই সেরে ফেলছেন বিয়ের কাজ। কাল বুধবার সকালে ঢাকার উত্তরায় নিজের বাড়িতে একেবারে ঘরোয়া পরিবেশে আক্দ সেরে নেবেন মাহি। এতে শুধু দুই পরিবারের ঘনিষ্ঠজনেরাই উপস্থিত থাকবেন।মাহির বরের নাম পারভেজ মাহমুদ। সিলেট শহরে নিজেদের পারিবারিক ব্যবসার সঙ্গে যুক্ত আছেন তিনি। কাল বুধবার সন্ধ্যায় উত্তরায় একটি রেস্তোরাঁয় সাংবাদিকদের ডেকে বিয়ের খবর জানাবেন বলে জানিয়েছেন মাহি। আর সেখানেই বরের সঙ্গে সবাইকে পরিচয় করিয়ে দেবেন তিনি। হঠাৎ বিয়ের সিদ্ধান্ত নেওয়া প্রসঙ্গে মাহি বললেন, ‘পরিবারের পছন্দে আমি বিয়ে করছি। আমার বরকে তাঁরাই পছন্দ করেছেন। আমিও তাঁদের পছন্দকে সম্মান জানিয়েছি। জীবনের খুবই গুরুত্বপূর্ণ একটা অধ্যায়ে প্রবেশ করতে যাচ্ছি। আমি চাই, সবাই আমার বিয়েতে কষ্ট না পেয়ে যেন খুশি হন। সবাই আমার জন্য দোয়া করবেন। নতুন জীবনের শুরুতে সবার কাছে এটাই কামনা করছি।’ জানা গেছে, জুলাই মাসের শেষের দিকে সিলেটের একটি পাঁচ তারকা হোটেলে মাহির বিবাহোত্তর সংবর্ধনা অনুষ্ঠানের আয়োজন করা হবে। বছর তিনেক আগে জাজ মাল্টিমিডিয়ার মাধ্যমে বাংলাদেশি চলচ্চিত্রে অভিষেক ঘটে মাহিয়া মাহির। প্রথম ছবি ‘ভালোবাসার রং’ দিয়ে আলোচনায় আসেন তিনি। এরপর থেকে সমানতালে কাজ করে গেছেন তিনি। তাঁর অভিনীত উল্লেখযোগ্য ছবির মধ্যে আছে ‘অন্য রকম ভালোবাসা’, ‘পোড়ামন’, ‘ভালোবাসা আজকাল’, ‘তবুও ভালবাসা’, ‘অগ্নি’, ‘দেশা-দ্য লিডার’, ‘অনেক সাধের ময়না’, ‘অনেক দামে কেনা’, ‘কৃষ্ণপক্ষ’, ‘রোমিও ভার্সেস জুলিয়েট’। সামনে ঢাকা অ্যাটাক নামে তাঁর আরও একটি ছবি মুক্তির অপেক্ষায় আছে। সামনে কাজ শুরু করবেন ‘হারজিত’ সিনেমার। এতে মাহি অভিনয় করবেন সজলের বিপরীতে।
