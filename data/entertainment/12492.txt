
‘“বাদশা” এক নতুন ফারিয়াকে জন্ম দিয়েছে’—বলছিলেন এ সময়ের আলোচিত নায়িকা নুসরাত ফারিয়া। যখন টেলিফোনে কথাগুলো বলছিলেন, তখন তিনি বান্দরবানে জাকির হোসেন রাজুর ‘প্রেমী ও প্রেমী’ ছবির শুটিংয়ে।একটু আগেই মধ্যাহ্নবিরতিতে ফিরেছেন হোটেল রুমে। জানা গেল, অনেক দিন ধরেই এ ছবির শুটিং চলছে বান্দরবানের বিভিন্ন স্থানে। ছবিতে তাঁর বিপরীতে আছেন আরিফিন শুভ। ফারিয়া বললেন, ‘গত দুই দিন একটুও শুটিং হয়নি। ছবির কাজে বাধা হয়ে দাঁড়িয়েছে প্রকৃতি। বৃষ্টির কারণে শুটিং এগোচ্ছে না। আজও (মঙ্গলবার) সকালে শুরু হলো, আধা বেলা কাজ হতে না হতেই আবার বৃষ্টি।’ ফারিয়া জানালেন, বান্দরবানে শুভর সঙ্গে ছবির বিভিন্ন সিকোয়েন্সের কাজ চলছে। ছবির গানের শুটিংও এখানেই হবে।‘বাদশা’ ছবির প্রসঙ্গ উঠতেই ভীষণ উচ্ছ্বসিত ফারিয়া। বললেন, ‘ছবিটি মুক্তি পাওয়ার আগ পর্যন্ত ভীষণ টেনশনে ছিলাম। এখন টেনশনমুক্ত। ঢাকা ও কলকাতার দর্শক জিতের সঙ্গে আমাকে বেশ ভালোভাবেই গ্রহণ করেছেন। যেখানেই গেছি, সেখানেই সবাই বেশ “বাহবা” দিচ্ছে। আমি বলব, “বাদশা” আমার ক্যারিয়ারের টার্নিং পয়েন্ট।’গত ঈদে মুক্তি পাওয়া চারটি ছবির একটি ছিল ‘বাদশা’। বাবা যাদব ও আবদুল আজিজ পরিচালিত এ ছবি দুই বাংলায় মুক্তি পায়। এটি ছিল নুসরাত ফারিয়া অভিনীত তৃতীয় ছবি। এর আগে তাঁর ‘আশিকি’ ও ‘হিরো ৪২০’ ছবি দুটি মুক্তি পায়।ফারিয়া জানালেন, ‘প্রেমী ও প্রেমী’ ছবির কাজ শেষ হলে আপাতত আর কোনো নতুন ছবি হাতে নেবেন না। পড়াশোনার জন্য অভিনয় থেকে কিছুদিনের বিরতি নিচ্ছেন তিনি। বর্তমানে তিনি এআইইউবিতে বিবিএ পড়ছেন।
