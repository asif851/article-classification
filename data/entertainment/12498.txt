
হঠাৎ করেই বিয়ের কাজটি সেরে নিলেন সংগীতশিল্পী কারিশমা শানু সভ্যতা। আজ বৃহস্পতিবার রাতে একেবারে ঘরোয়া পরিবেশে তাঁর বিয়ে হয়। সভ্যতার বর সামিউল ওয়াহিদ শোভন ব্ল্যাক ব্যান্ডের ড্রামার। পাশাপাশি মেটাল মেজ নামের আরেকটি ব্যান্ডের সঙ্গেও যুক্ত আছেন তিনি।
সভ্যতার বিয়ের খবরটি প্রথমে জানা যায় তাঁর ভাই সন্ধির দেওয়া একটি ফেসবুক পোস্ট থেকে। সেখানে তিনি লেখেন, ‘বাসায় আজ বিয়ে। সভ্যতার বিয়ে!’ এরপর রাতে তাঁর বোন অভিনয়শিল্পী স্বাগতার সঙ্গে কথা হলে তিনি প্রথম আলোকে বললেন, ‘আজ আমাদের বাসায় বিয়ে হচ্ছে। একেবারে হুট করেই পুরো ব্যাপারটা ঘটেছে। ১০ বছরের প্রেমের সম্পর্কের পর তারা বিয়ে করেছে।’
স্বাগতা আরও জানান, একেবারেই ঘরোয়া পরিবেশে বিয়েটা হচ্ছে। দুই পরিবারের ঘনিষ্ঠজনেরা উপস্থিত আছেন। বড় কোনো অনুষ্ঠান হোক, এটা সভ্যতা নিজেই চাননি। শুক্রবার সভ্যতা আর শোভনের বিবাহোত্তর সংবর্ধনা অনুষ্ঠান হবে। অনুষ্ঠানটি হবে একেবারেই ছোট আকারে। শুধু কাছের আত্মীয়স্বজন আর বন্ধুরাই এতে উপস্থিত থাকবে।
