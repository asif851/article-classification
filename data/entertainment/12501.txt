
সংস্কৃতিমন্ত্রী আসাদুজ্জামান নূর বলেছেন, পাবনায় সুচিত্রা সেনের পৈতৃক বাড়ি উদ্ধারে সরকার দৃঢ়প্রতিজ্ঞ। সরকারিভাবে যথাযথ পদক্ষেপ গ্রহণের মাধ্যমে বাড়িটি উদ্ধার করা হবে।গতকাল শুক্রবার বিকেলে বাংলাদেশ শিল্পকলা একাডেমীর জাতীয় সংগীত ও নৃত্যকলা মিলনায়তনে কিংবদন্তি অভিনেত্রী সুচিত্রা সেন স্মরণসভায় তিনি এ কথা বলেন। শিল্পকলা একাডেমী এই অনুষ্ঠানের আয়োজন করে।আসাদুজ্জামান নূর আরও বলেন, দুই বাংলার মানুষের প্রিয় নায়িকা সুচিত্রা সেন। তাঁর বাংলাদেশের বাড়িতে ‘সুচিত্রা সেন সংগ্রহশালা’ গঠন করা হবে। সেখানে মহানায়িকার ব্যবহূত দ্রব্যাদি আনা হবে ভারত থেকে।স্মরণসভায় পাবনার সুচিত্রা সেন স্মৃতি সংরক্ষণ পরিষদের সাধারণ সম্পাদক রামদুলাল ভৌমিক বলেন, বর্তমানে বাড়িটি ইমাম গাযযালী ইনস্টিটিউটের দখলে। পাবনাবাসীর অনেক দিনের চাওয়া এই বাড়িতে সুচিত্রা সেন সংগ্রহশালা করা হোক। অনুষ্ঠানে আরও বক্তব্য দেন সংস্কৃতিসচিব রণজিৎ কুমার বিশ্বাস।সভাপতির বক্তব্যে একাডেমীর মহাপরিচালক লিয়াকত আলী লাকী জানান, সুচিত্রা সেনকে নিয়ে একাডেমীর পরবর্তী কার্যক্রমে থাকবে পাবনায় তাঁর বাড়ি উদ্ধার, তাঁর জীবন ও কর্মের আলোকচিত্র প্রদর্শনীর আয়োজন, স্মারকগ্রন্থ রচনা এবং ৬৪ জেলায় ‘সুচিত্রা সেন চলচ্চিত্র উৎসব’ আয়োজন।গতকাল শুক্রবার ছুটির দিনে সন্ধ্যায় একাডেমীর সংগীত ও নৃত্যকলা কেন্দ্র মিলনায়তনে এই অনুষ্ঠানে ছিল উপচে পড়া ভিড়। আলোচনার পর দেখানো হয় মহানায়িকার অভিনীত ছবি উত্তর ফাল্গুনী। আজ শনিবার উৎসবের শেষ দিনে বিকেল চারটা ও সন্ধ্যা ছয়টায় দেখানো হবে সুচিত্রা সেন অভিনীত হিন্দি ছবি দেবদাস ।
