

• এম নাসেরের সঙ্গে চমৎকার সম্পর্ক তৈরি হয়েছে বাবুর। • বাবুর অভিনয় দেখে মুগ্ধ নাসের ও রাইমা। • সিতারা ছবির নাম-ভূমিকায় রাইমা অভিনয় করেছেন। • ছবিতে বাবু সিতারার স্বামী।

ভারতের কোচবিহারের মেখলিগঞ্জের পাশে তিস্তা নদীর চর এলাকায় টানা ১০ দিন শুটিং করেছেন ফজলুর রহমান বাবু। তাঁর সঙ্গে ছিলেন ভারতের রেকর্ড সৃষ্টিকারী ছবি বাহুবলীর অভিনয়শিল্পী এম নাসের। তিনি বাহুবলীতে ‘বিজ্জলাদেবা’ চরিত্রে অভিনয় করেছিলেন। বাবুর অভিনয় দেখে মুগ্ধ তিনি। মুগ্ধ আরেক অভিনয়শিল্পী রাইমা সেনও।
শুটিং শেষ হলে গতকাল মঙ্গলবার ফজলুর রহমান বাবু চ্যাংড়াবান্দা স্থলবন্দর দিয়ে বাংলাদেশে আসেন। সে সময় তাঁকে বিদায় জানাতে আসেন ভারতের এই অভিনেতা। লালমনিরহাটের বুড়িমারী স্থলবন্দর দিয়ে বাংলাদেশে প্রবেশের পর প্রথম আলোকে বাবু বলেন, বাংলাদেশের চলচ্চিত্রে অভিনয়ের ব্যাপারে আগ্রহ প্রকাশ করেছেন ভারতের দক্ষিণের এই শক্তিমান অভিনেতা। বিদায় নেওয়ার আগে এখানে সবাই মিলে চা খেয়েছেন।
বাবু আরও বলেন, এই ছবিতে অভিনয় করতে গিয়ে এম নাসেরের সঙ্গে চমৎকার সম্পর্ক তৈরি হয়েছে। শুটিং শেষে বাবুর বিদায় উপলক্ষে গত রোববার রাতে এম নাসের এক পার্টির আয়োজন করেন। সেখানে সবার জন্য তিনি নিজেই কয়েকটি পদ রান্না করেছেন। সবাই মিলে অনেক রাত পর্যন্ত আড্ডাও দিয়েছেন। বাবুর অভিনয়ে মুগ্ধ হয়েছেন এই অভিনেতা। ছবির নাম সিতারা। ধ্রুপদি লেখক আবুল বাশারের গল্প ‘ভোরের প্রসূতি’ অবলম্বনে তৈরি হচ্ছে ছবিটি। পরিচালক আশীষ রায়। বাবু ছাড়াও এম নাসেরের সঙ্গে এবার অভিনয় করেছেন বাংলাদেশের জাহিদ হাসান ও শাহেদ আলী।
বাবুর অভিনয়ে মুগ্ধ আরেক ভারতীয় অভিনয়শিল্পী রাইমা সেনও। সিতারা ছবির নাম–ভূমিকায় অভিনয় করেছেন তিনি। ছবিতে বাবু সিতারার স্বামী। সীমান্তে চোরাচালানি দলের সদস্য। একসময় স্ত্রীকে মহাজনের কাছে রেখে চলে যান। মহাজনের দ্বারা নানাভাবে নির্যাতিত হন সিতারা। সেখানে মহাজনের চরিত্রে অভিনয় করছেন এম নাসের। আর স্ত্রীর প্রেমিকের চরিত্রে অভিনয় করেছেন জাহিদ হাসান। 
