
• ‘এক নির্ঝরের গান’ এবার বেরিয়েছে টাইমস মিউজিক থেকে। • এবার নতুন ১৬টি গান প্রকাশ করেছেন। • সব কটি গানের কথা ও সুর করেছেন এনামুল করিম নির্ঝর।
‘এক নির্ঝরের গান’ এবার বেরিয়েছে ভারতের টাইমস মিউজিক থেকে। স্থপতি, গীতিকার ও সুরকার এবং চলচ্চিত্রনির্মাতা এনামুল করিম নির্ঝর তাঁর ‘এক নির্ঝরের গান’ প্রকল্পে নতুন ১৬টি গান প্রকাশ করেছেন। এবার আয়োজনের নাম দিয়েছেন ‘এপারের ৮ ওপারের ৮’। গানগুলোতে কণ্ঠ দিয়েছেন কিঞ্জল, অঙ্কন, সুদীপ্ত, জয়, প্রিয়ংবদা, সৌমদত্তা, মুন, লিমন, পিন্টু ঘোষ, ইমন, জয়িতা, রিয়াদ, মেহেদী ও গৌরব। সংগীতায়োজন করেছেন সৌরভ চক্রবর্তী, অর্ক সুমন, অনম বিশ্বাস, রোকন ইমন, লাবিক কামাল গৌরব, রেজাউল করিম লিমন, অটামনাল মুন ও রিয়াদ।
এবার ভালোবাসা দিবসে কলকাতা থেকে প্রকাশিত হয়েছে ‘এপারের ৮ ওপারের ৮’। এ ছাড়া অ্যালবামের গানগুলো শোনা যাচ্ছে জিপি মিউজিক, বাংলালিংক ভাইব এবং গানশালার ইউটিউব চ্যানেলে। এ উপলক্ষে গতকাল বৃহস্পতিবার সন্ধ্যায় এনামুল করিম নির্ঝর রাজধানীর বনানীতে তাঁর গানশালার কার্যালয়ে এক আড্ডার আয়োজন করেন। এখানে তিনি বলেন, বাংলাদেশ ও ভারতের তরুণ ও নতুন সম্ভাবনাময় শিল্পীদের নিয়ে তিনি কাজ করছেন। এটা সবদিক থেকেই বড় চ্যালেঞ্জ। কিন্তু তিনি এই চ্যালেঞ্জ নিয়েছেন। আর এই শিল্পীদের কাছ থেকে বেশ সহযোগিতা পাচ্ছেন।
‘এপারের ৮ ওপারের ৮’ অ্যালবামের সব কটি গানের কথা ও সুর করেছেন এনামুল করিম নির্ঝর। বললেন, ‘গানগুলোতে নিজস্ব ভাবনা ফুটিয়ে তোলার চেষ্টা করেছি। শ্রোতারা শুনলেই সেটা বুঝতে পারবেন।’
‘এক নির্ঝরের গান’ আয়োজনের প্রথম অ্যালবাম বেরিয়েছিল ২০১৫ সালের ১২ জুন। প্রযোজনা করেছে গানশালা। ১০১টি গান আছে এই অ্যালবামে। এনামুল করিম নির্ঝরের লেখা ও সুর করা গানের সংগীতায়োজন করেছেন ১৩ জন তরুণ সংগীতায়োজক। গান গেয়েছেন ৪১ জন শিল্পী। তাঁরা সবাই বাংলাদেশের শিল্পী। এই ১০১টি গানের মধ্য থেকে ৩২টি নির্বাচিত গানের সংকলন কলকাতায় প্রকাশ করছে সারেগামা।
