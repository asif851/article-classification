
এবার ঈদে বাংলাদেশ টেলিভিশনের আলোচিত অনুষ্ঠান ছিল ‘আনন্দমেলা’। এবারের অানন্দমেলা উপস্থাপনায় ছিলেন মেহের অাফরোজ শাওন ও চিত্রনায়ক রিয়াজ। ঈদের দিন রাতে প্রচারিত এ অনুষ্ঠানের দর্শক পর্বের একটি গানের ভিডিও ক্লিপিংস নিজের ফেসবুকে আপলোড করে ক্ষোভ আর বিস্ময় প্রকাশ করেছেন সংগীতশিল্পী সামিনা চৌধুরী। তাতে ক্যাপশন দিয়েছেন, ‘হাউ ফানি, শাওন-রিয়াজ, এটা কী করে তোরা পারলি!’ আজ সোমবার দুপুরে প্রথম আলোর সঙ্গে কথা বলেন তিনি। 
আপনার ক্ষোভ কী নিয়ে?আমার তো নিজের ফেসবুক পেজে ক্ষোভ আর বিস্ময় প্রকাশ করা ছাড়া উপায় নেই। এ অনুষ্ঠানে আমার গাওয়া গান রুনা আপার (রুনা লায়লা) নামে চালিয়ে দেওয়া হলো! এত দুর্বল গবেষণা! এখানে তো রুনা আপাকেও ছোট করা হয়েছে। আমার গাওয়া ‘আমার গরুর গাড়িতে বউ সাজিয়ে’ গানটি কে গেয়েছেন, তা ছোট বাচ্চাও জানে। সেখানে বাংলাদেশ টেলিভিশন কীভাবে এমন কাণ্ডজ্ঞানহীনের মতো আচরণ করে! বাংলাদেশ টেলিভিশন কর্তৃপক্ষের এমন আচরণ স্বপ্নেও ভাবিনি। একবার দুঃখ প্রকাশও করেনি। আমি সিদ্ধান্ত নিয়েছি, বিটিভির ওই অনুষ্ঠানের প্রযোজকের বিরুদ্ধে মামলা করব।
আপনি অনুষ্ঠানটি দেখেছেন?বন্ধুদের কাছ থেকে জেনেছি। তাঁরা আমাকে অনুষ্ঠানের ভিডিও ক্লিপিংস পাঠিয়েছে। তা দেখে আমি তো অবাক!
এটাকে দায়িত্বজ্ঞানহীন আচরণ মনে করছেন আপনি?আমি যখন কোনো প্রতিষ্ঠানের একটি পদে আছি, তখন কিন্তু আমার দায়িত্ব তথ্য যাচাই-বাছাই করা। আজ এটা আমার ক্ষেত্রে ঘটেছে, ভবিষ্যতে অন্যদের বেলায়ও ঘটতে পারে। গতকাল রোববার ‘চ্যানেল আই সেরা কণ্ঠ’ অনুষ্ঠানের শুটিংয়ের সময় বিশ্বজিৎ (কুমার বিশ্বজিৎ) তো বলেই ফেললেন, দু-চার বছর পর কুমার বিশ্বজিতের গান তাঁর নামে থাকবে না। দেখা যাবে সাব্বির, কিশোর এঁদের নাম লিখবে। কারণ, ইউটিউবে এদেরকেই বেশি দেখা যায়। এখন ইউটিউব বললেই অন্যের গান হয়ে গেল এটা!
ইদানীং টেলিভিশনের অনুষ্ঠান দেখে অনেক সংগীত পরিচালক ফেসবুকে নিজেদের ক্ষোভ প্রকাশ করছেন।আমি তো বলব, জোর গলায় সব শিল্পীকে প্রতিবাদ করতে হবে। এসব মীমাংসা হওয়া দরকার। এবার ঈদে বৈশাখী টেলিভিশনে আমার গাওয়া ‘আমার বুকের মধ্যিখানে’ গানটি অন্য শিল্পীর নামে চালিয়ে দেওয়া হয়। এরপর প্রতিষ্ঠানটি নিজেদের ভুল বুঝতে পেরে ফোনে দুঃখ প্রকাশ করেছে, সংশোধন করেছে।
বাংলাদেশ টেলিভিশন থেকে কেউ আপনার সঙ্গে যোগাযোগ করেছে?এখন পর্যন্ত একটি ফোন কেউ করেনি! ওরা এসবের ধার ধারে না। শাওন আর রিয়াজ যে উপস্থাপনা করেছে, তাঁদের জানা উচিত। তাঁরা তো স্ক্রিপ্ট পড়েছে। তাঁদের বিশাল একটা দায়িত্ব। আজ আমার সঙ্গে যে আচরণ করেছে, কাল অন্য শিল্পীদের সঙ্গে একই আচরণ করবে। এটাই নিয়ম হয়ে দাঁড়াবে।
আপনি এবার ‘চ্যানেল আই সেরা কণ্ঠ’ আয়োজনের বিচারক হয়েছেন। আপনাদের নিয়ে অনুষ্ঠানটির ধারণকাজ শুরু হয়েছে?হ্যাঁ, গতকাল রোববার আমাদের সঙ্গে এবারের কয়েকজন প্রতিযোগীর দেখা হলো। ছেলেমেয়েগুলো খুব সিরিয়াস; যা গাইছে, সিরিয়াসলি গাইছে। তার মধ্য থেকেই আমাদের কিছু প্রতিযোগীকে বাদ দিতে হচ্ছে। আমার বিশ্বাস, এবার অনুষ্ঠান খুবই ভালো হবে।
নতুন গানের খবর বলুন।২৮ আগস্ট ছিল আমার জন্মদিন। এবার জন্মদিনে আমার প্রিয় বাপ্পা (বাপ্পা মজুমদার) একটা গান উপহার দিয়েছে। গানটা শিগগিরই রেকর্ড করব। জন্মদিনে বাপ্পা আমাকে লিখেছিল, আপনাকে আর কী-ই বা দিতে পারি এই গানটা ছাড়া? এত সুন্দর করে লিখেছে যে আমার চোখে পানি চলে আসে। আর মীর মাসুমের সুরে ‘মন খারাপের গান’ গানটি ঈদে প্রকাশিত হয়েছে।
