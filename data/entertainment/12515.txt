
কালিদাসের ‘অভিজ্ঞান শকুন্তলম’ অবলম্বনে নৃত্যদল ভাবনা এ বছর নতুন নৃত্যনাট্য ‘শকুন্তলা’ মঞ্চে আনে। উদ্বোধনী প্রদর্শনীর পর এবার দ্বিতীয়বারের মতো মঞ্চস্থ হতে যাচ্ছে এটি। বাংলাদেশ শিল্পকলা একাডেমির জাতীয় নাট্যশালার মূল মিলনায়তনে ৩১ ডিসেম্বর সন্ধ্যা সাড়ে ছয়টায় এটি মঞ্চায়ন হবে।শকুন্তলা নৃত্যনাট্যের গ্রন্থনা করেছেন আলোময় বিশ্বাস। এতে নজরুলসংগীত ব্যবহার করে নতুনত্ব আনা হয়েছে। সংগীত পরিচালনা করেছেন কলকাতার সংগীত পরিচালক সুমন সরকার। ভাবনার নির্দেশক নৃত্যশিল্পী ও কোরিওগ্রাফার সামিনা হোসেন প্রেমা এই নৃত্যনাট্যের মূল কাঠামো দাঁড় করিয়েছেন। নৃত্যনাট্যের মূল চরিত্রে দেখা যাবে সামিনা হোসেন প্রেমা ও সুকোমল ইফতেখারকে। অন্যান্য চরিত্রে আছেন ভাবনার শিল্পীরা। নৃত্যনাট্যে সূত্রধরের ভূমিকায় আছেন জয়ন্ত চট্টোপাধ্যায়। মূল চরিত্রগুলোর নেপথ্যে কণ্ঠ দিয়েছেন শিমুল মুস্তাফা, তামান্না তিথি, দেবাশীষ চক্রবর্তী ও জয়ন্ত দাশ। মূল চরিত্রের সংগীতে কণ্ঠ দিয়েছেন নজরুলসংগীতশিল্পী খায়রুল আনাম শাকিল ও প্রিয়াঙ্কা গোপ। এ ছাড়া শাস্ত্রীয় সংগীতে কণ্ঠ দিয়েছেন শীর্ষ রায় ও সুমন সরকার। নৃত্যনাট্যটি দর্শনীর বিনিময় দেখা যাবে।
