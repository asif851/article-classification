
ছেলের বউকে গাড়ি উপহার দিলেন শ্বশুর। যেনতেন গাড়ি নয়, একেবারে মার্সিডিস বেঞ্জ। দেখতে হবে তো, বউটা কে! জনপ্রিয় অভিনেত্রী ও নৃত্যশিল্পী নাদিয়া আহমেদ। এমন গুণী বউকে যথার্থ উপহারই দিয়েছেন অভিনেতা নাঈমের বাবা আবদুল ওয়াদুদ।—এমনটাই মত আসরে উপস্থিত অতিথিদের। বিয়ে হয় গত বৃহস্পতিবার; শুক্রবার ঢাকার গুলশান ক্লাবে নিকটাত্মীয় ও ঘনিষ্ঠজনদের উপস্থিতিতে আয়োজন করা হয় নাঈম ও নাদিয়ার বিবাহোত্তর সংবর্ধনা।শ্বশুরের কাছ থেকে এমন উপহার পেয়ে দারুণ রোমাঞ্চিত নাদিয়া। উপহারের খবর আগাম জানা ছিল কি না, জানতে চাইলে নাদিয়া বলেন, ‘সত্যিই জানতাম না। এটা আমার জন্য অনেক বড় একটা চমক! সংবর্ধনা অনুষ্ঠান শেষে নাঈম নিজে গুলশান ক্লাব থেকে ড্রাইভ করে আমাকে বাসায় নিয়ে এসেছে। পুরো ব্যাপারটাই অনেক আনন্দের। গাড়িটি এখন আমাদের গ্যারেজে।’নাঈম বলেন, ‘আমাদের দুজনের বোঝাপড়া মাত্র দুই মাসের। এর মধ্যে দুই পরিবারের মুরব্বিরা কথা বলে বিয়ের দিন-তারিখ ঠিক করেন। তাড়াহুড়োর কারণে সবাইকে জানানো সম্ভব হয়নি। সবার কাছে আমাদের নতুন জীবনের জন্য অনেক অনেক দোয়া চাই।’নাঈমের বাবা আবদুল ওয়াদুদের গাড়ি উপহার দেওয়ার বাতিক আছে। আগেও তিনি ছেলেকে কয়েক দফা গাড়ি উপহার দিয়েছেন। সর্বশেষ গত বছরের জুনে ছেলের এক সাফল্যে তাঁকে একটি লাল রঙের গাড়ি উপহার দিয়েছিলেন তিনি।
