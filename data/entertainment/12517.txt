
বলিউডে খুব কম অভিনেত্রীই আছেন যাঁরা সব ‘খান’-এর সঙ্গে অভিনয় করেছেন। কিছুদিন আগে এই খানদের সম্মানে জি সিনে অ্যাওয়ার্ডের মঞ্চে একটি নাচ পরিবেশন করেছিলেন কারিনা কাপুর খান। ছেলে তৈমুরের জন্মের পর এই প্রথম মঞ্চে নাচ করলেন এ অভিনেত্রী। এ পরিবেশনার আগে চার খান—শাহরুখ, সালমান, আমির ও সাইফ আলী খানের কাছ থেকে অনেক প্রশংসাবাণী শুনেছেন তিনি। কারিনার জন্য এটি ছিল এক দারুণ চমক।
সালমান খান বলেছেন, ‘আমি প্রথম কারিনাকে দেখি ওর নয় বছর বয়সে। তখনই বুঝেছিলাম, সে একদিন অনেক বড় তারকা হবে।’ আমির খান বলেছেন, ‘কারিনার সঙ্গে কাজ করাটাই খুব আনন্দের।’ শাহরুখ খান বলেছেন, ‘শুধু একটি শব্দ দিয়েই কারিনার সব সৌন্দর্য ও দুষ্টুমি বর্ণনা করা যায়। সেটি হচ্ছে—“ছাম্মাক ছাল্লো”।’নিজের স্ত্রীকে নিয়ে কারিনার স্বামী ও অভিনেতা সাইফ আলী খান বলেন, ‘আমি ভীষণ গর্বিত। কারিনাকে আবারও মঞ্চে ফেরার জন্য অভিনন্দন। এটা ভেবেও ভালো লাগছে যে জি সিনে অ্যাওয়ার্ড আসরের মধ্য দিয়ে মঞ্চে তাঁর প্রত্যাবর্তন হলো।’ বলিউড বাবল।
