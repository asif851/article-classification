
‘আঁরা চাটগাঁইয়া ফোয়া মাডিত পইরলি লোয়া’—শিল্পী আইয়ুব বাচ্চু কথাটি দর্শকদের উদ্দেশে ছুড়ে দিতেই তুমুল হর্ষধ্বনি আর করতালিতে মুখর চারপাশ। এরপর তিনি ধরলেন ‘এখন অনেক রাত/ খোলা আকাশের নিচে’। তবে গাইলেন না, শুধু গিটারে বাজালেন।গত শনিবার সন্ধ্যায় চট্টগ্রাম নগরের পাঁচ তারকা হোটেল র্যা ডিসন ব্লু বেভিউ চিটাগাংয়ের মোহনা মিলনায়তনে রবি-এয়ারটেল ইয়োন্ডার মিউজিক আয়োজন করে আইয়ুব বাচ্চুর ইনস্ট্রুমেন্টাল শো ‘নাউ অ্যান্ড দেন’। এর আগে ঢাকায় হয়েছিল প্রথম পর্ব ‘সাউন্ড অব সাইলেন্স’।জন্মভূমিতে শো। বাচ্চু নিজেও উচ্ছ্বসিত। অনুষ্ঠানে সঙ্গে নিয়ে আসেন স্ত্রী ও সন্তানদের। পরিবেশন করলেন বেশ কিছু ইনস্ট্রুমেন্টাল। অনুষ্ঠানে অন্য মাত্রা যোগ করে ‘সেই তুমি’ গানটি। নব্বইয়ের দশকে তরুণদের মনে ঝড় তোলা গানটি আইয়ুব বাচ্চু বাজালেন গিটারে, গাইলেন দুই তরুণ মোহাম্মদ রায়িক আহমেদ ও নীলোৎপল দীপ্ত। ফাঁকে চলে আলোচনা ও স্মৃতিচারণা পর্ব। চট্টগ্রামে থাকা অবস্থায় যাঁদের সঙ্গে ব্যান্ডের শুরু করেছিলেন, তাঁরা মঞ্চে আইয়ুব বাচ্চুকে শুভেচ্ছা জানান। গিটারের জাদু মন ভরাল, আইয়ুব বাচ্চুর গলায় গান হলে পূর্ণ হতো ষোলোকলা। দর্শকদের বাসনা টের পেলেন শিল্পী। গেয়ে শোনান ‘ঘুম ভাঙা শহরে’ ও ‘ঘুমন্ত শহরে’।
