
কিছুদিন আগে মার্কিন গায়িকা ও অভিনেত্রী সেলেনা গোমেজের সঙ্গে বিচ্ছেদ হয়ে গেছে কানাডিয়ান ‘টিন সেনসেশন’ জাস্টিন বিবারের। বিচ্ছেদের ক্ষত শুকাতে না শুকাতেই ‘বেবি’ তারকা বিবার যুক্তরাষ্ট্রের আরেক গায়িকা ও অভিনেত্রী মাইলি সাইরাসকে পটানোর চেষ্টা করছেন বলেই খবর চাউর হয়েছে।গত মাসে অস্ট্রেলীয় অভিনেতা লিয়াম হেমসওয়ার্থের সঙ্গে ২০ বছর বয়সী মাইলির বাগদান ভেঙে যাওয়ার খবর চাউর হয়েছিল। এবার বয়সে এক বছরের ছোট বিবারের সঙ্গে মাইলির ঘনিষ্ঠতা চোখে পড়ায় বিষয়টিতে রহস্যের গন্ধ খুঁজে পাচ্ছেন অনেকেই। এক খবরে এমনটিই জানিয়েছে টিএমজি।এ প্রসঙ্গে ঘনিষ্ঠ একটি সূত্র জানিয়েছে, বিবার ও মাইলি অনেক দিন থেকেই একে অপরের ভালো বন্ধু। সম্প্রতি যুক্তরাষ্ট্রের রুজভেল্ট হোটেলে আয়োজিত একটি অনুষ্ঠানে গান পরিবেশন করেন বিবার। সেই অনুষ্ঠানে মাইলিও হাজির ছিলেন। মঞ্চ পরিবেশনা শেষে মাইলি যে আসনে বসেছিলেন তার পাশে গিয়ে হাজির হন বিবার। প্রায় ১৫ মিনিট ধরে খোশগল্পে মেতে ওঠেন তাঁরা। পরে এক সঙ্গেই সেখান থেকে বের হয়ে যান বিবার-মাইলি। বের হওয়ার সময় ক্যামেরাবন্দীও হয়েছেন তাঁরা।
শুধু তা-ই নয়, এ ঘটনার মাত্র কয়েক ঘণ্টা আগেই লস অ্যাঞ্জেলেসে মাইলির বাসার সামনের রাস্তায় দেখা যায় বিবারের বিখ্যাত অডি গাড়িটি। শিগগিরই বিবার ও মাইলি একসঙ্গে গানের অ্যালবামের কাজ শুরু করবেন বলেও গুঞ্জন চলছে।
প্রসঙ্গত, দুই বছর ধরে প্রেম করছিলেন বহুল আলোচিত তারকা যুগল জাস্টিন বিবার ও সেলেনা গোমেজ। এখন পর্যন্ত বেশ কয়েকবার সম্পর্কের ভাঙা-গড়ার খেলায় মেতে খবরের শিরোনাম হয়েছে এ জুটি। সর্বশেষ তাঁদের প্রেম ভেঙেছিল চলতি বছরের জানুয়ারিতে। তবে তিন মাসের মাথায় এপ্রিলে তাঁদের পুনর্মিলন ঘটে। কিন্তু মাত্র দুই মাসের মাথায় সম্প্রতি আবার তাঁদের বিচ্ছেদ হয়ে গেছে বলেই জানিয়েছেন সেলেনার কাছের এক বন্ধু।
