
চলচ্চিত্রশিল্পে গৌরবোজ্জ্বল ও অসাধারণ অবদানের স্বীকৃতি হিসেবে ২৩ জন বিশিষ্ট শিল্পী ও কলাকুশলীকে জাতীয় চলচ্চিত্র পুরস্কার ২০১২ প্রদান করা হয়েছে। রাজধানীর বঙ্গবন্ধু আন্তর্জাতিক সম্মেলন কেন্দ্রে গতকাল শনিবার বিকেল চারটায় এক অনুষ্ঠানে প্রধানমন্ত্রী শেখ হাসিনা এ পুরস্কার বিতরণ করেন। চলচ্চিত্রের ২৪টি ক্যাটাগরিতে এ পুরস্কার দেওয়া হয়। খলিল উল্লাহ খানকে এ বছর আজীবন সম্মাননায় ভূষিত করা হয়। খবর বাসস ও ইউএনবির।পুরস্কার পাওয়া ব্যক্তিরা হলেন: আজীবন সম্মাননা খলিল উল্লাহ খান, শ্রেষ্ঠ চলচ্চিত্র উত্তরের সুর, শ্রেষ্ঠ চলচ্চিত্র প্রযোজক ফরিদুর রেজা সাগর (উত্তরের সুর), শ্রেষ্ঠ চলচ্চিত্র পরিচালক হুমায়ূন আহমেদ (ঘেটুপুত্র কমলা), শ্রেষ্ঠ গল্পকার হুমায়ূন আহমেদ (ঘেটুপুত্র কমলা), শ্রেষ্ঠ সংলাপ রচয়িতা রেদওয়ান রনি (চোরাবালি), শ্রেষ্ঠ চিত্রনাট্যকার হুমায়ূন আহমেদ (ঘেটুপুত্র কমলা), শ্রেষ্ঠ অভিনেতা শাকিব খান (খোদার পরে মা), শ্রেষ্ঠ অভিনেত্রী জয়া আহসান (চোরাবালি), শ্রেষ্ঠ পার্শ্ব অভিনেতা এ টি এম শামসুজ্জামান (চোরাবালি), শ্রেষ্ঠ পার্শ্ব অভিনেত্রী লুসি (উত্তরের সুর), শ্রেষ্ঠ খলনায়ক শহীদুজ্জামান সেলিম (চোরাবালি), শ্রেষ্ঠ সংগীত পরিচালক ইমন সাহা (ঘেটুপুত্র কমলা), শ্রেষ্ঠ সুরকার ইমন সাহা (পিতা), শ্রেষ্ঠ গীতিকার মিল্টন খন্দকার (খোদার পরে মা), শ্রেষ্ঠ গায়ক পলাশ (খোদার পরে মা), শ্রেষ্ঠ গায়িকা রুনা লায়লা (তুমি আসবে বলে), শ্রেষ্ঠ মেকাপম্যান খলিলুর রহমান (ঘেটুপুত্র কমলা), শ্রেষ্ঠ চিত্রগ্রাহক মাহফুজুর রহমান খান (ঘেটুপুত্র কমলা), শ্রেষ্ঠ পোশাক ও সাজসজ্জা এস এম মঈনুদ্দিন ফুয়াদ (ঘেটুপুত্র কমলা), শ্রেষ্ঠ শব্দগ্রাহক রিপন নাগ (চোরাবালি), শ্রেষ্ঠ সম্পাদক ছলিমউল্লাহ ছলি (ঘেটুপুত্র কমলা), শ্রেষ্ঠ শিল্পনির্দেশক কলনতর ও উত্তম গুহ (রাজা সূর্য খাঁ)।তথ্যমন্ত্রী হাসানুল হক ইনুর সভাপতিত্বে অনুষ্ঠানে অন্যদের মধ্যে জাতীয় সংসদের তথ্য মন্ত্রণালয়-সম্পর্কিত সংসদীয় স্থায়ী কমিটির সভাপতি এ কে এম রহমতুল্লাহ উপস্থিত ছিলেন। পুরস্কার প্রদান শেষে মনোজ্ঞ সাংস্কৃতিক অনুষ্ঠান পরিবেশিত হয়। পুরস্কার প্রদান অনুষ্ঠানে প্রধানমন্ত্রী তাঁর ভাষণে মহান মুক্তিযুদ্ধের মহৎ অর্জন ও মানুষের ত্যাগের ইতিহাস তুলে ধরার জন্য চলচ্চিত্র নির্মাতাদের প্রতি আহ্বান জানান।প্রধানমন্ত্রী চলচ্চিত্র নির্মাতাদের দৃষ্টি আকর্ষণ করে বলেন, ‘আমাদের মুক্তিযুদ্ধের অনেক সাফল্য এবং মানুষের ত্যাগের ইতিহাস আছে। তাই আপনাদের কাছে প্রত্যাশা, সেসব সাফল্য ও ত্যাগের ইতিহাস চলচ্চিত্রের মাধ্যমে তুলে ধরুন’। মানবিক গুণাবলির বিকাশ ঘটায় এমন চলচ্চিত্র নির্মাণের আহ্বান জানিয়ে প্রধানমন্ত্রী বলেন, সেই সঙ্গে সমাজ ও মানুষের খারাপ দিকগুলোও তুলে ধরতে হবে। তরুণ সমাজকে বিপথে নিয়ে যায়, এমন চলচ্চিত্র নির্মাণ না করার পরার্মশ দিয়ে তিনি চলচ্চিত্র নির্মাতাদের বলেন, ‘আমাদের চলচ্চিত্র যেন সমাজ, বিশেষ করে তরুণদের বিপথে নিয়ে না যায়, সেদিকে আরও মনোযোগ দিতে হবে।’খলিলের আজীবন চিকিৎসার ভার নিলেন: আমাদের নিজস্ব প্রতিবেদক জানান, বিশিষ্ট অভিনেতা খলিল উল্লাহ খানের আজীবন চিকিৎসার ব্যয়ভার নিলেন প্রধানমন্ত্রী। গতকাল জাতীয় চলচ্চিত্র পুরস্কার ২০১২ প্রদান অনুষ্ঠানে তিনি এ ঘোষণা দেন। শেখ হাসিনা বলেন, ‘চলচ্চিত্রশিল্পীরা আমাদের সারা জীবন আনন্দ দেন। অথচ শেষ বয়সে অনেকে অভাবের কারণে চিকিৎসা নিতে পারেন না। এ জন্য সংস্কৃতি মন্ত্রণালয়ের অধীনে একটি ট্রাস্ট ফান্ড গঠন করা হয়েছে। অবশ্য এ জন্য আরও করণীয় আছে।’
