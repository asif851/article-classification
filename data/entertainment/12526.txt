
মদ খেয়ে মাতাল অবস্থায় গাড়ি চালানোর অভিযোগে ২৩ জানুয়ারি বৃহস্পতিবার সকালে ‘টিন সেনসেশন’ জাস্টিন বিবারকে গ্রেপ্তার করেছিল মায়ামি বিচ পুলিশ। কিন্তু তারকা-প্রভাব কাজে লাগিয়ে একই দিনে জামিনে মুক্তি পেয়েছেন তুমুল জনপ্রিয় কানাডীয় এই পপগায়ক।মাতাল অবস্থায় গাড়ি চালানোর অপরাধে সর্বোচ্চ শাস্তি ছয় মাসের জেল, ২৫০ থেকে ৫০০ ডলার পর্যন্ত জরিমানা এবং ৫০ ঘণ্টার কমিউনিটি সার্ভিস। আর অপরাধীর বয়স ২১ বছরের কম হলে ছয় মাসের জন্য ড্রাইভিং লাইসেন্স বাতিল হয়ে যায়। তবে এসব ঝামেলার কোনোটাই পোহাতে হয়নি বিবারকে। আড়াই হাজার ডলার মুচলেকার বিনিময়ে মুক্তি দেওয়া হয়েছে ১৯ বছর বয়সী এই ‘বেবি’ তারকাকে। সম্প্রতি এক খবরে এ তথ্য জানিয়েছে বিবিসি অনলাইন।প্রসঙ্গত, গত বৃহস্পতিবার মায়ামি বিচের রাস্তায় দুটি গাড়ির মধ্যে পাল্লা দিতে দেখা যায়। এর মধ্যে একটি ছিল লাল রঙের ফেরারি আর বিবারেরটি ছিল হলুদ ল্যাম্বরগিনি। লাল রঙের ফেরারির চালককেও গ্রেপ্তার করে পুলিশ। মায়ামি বিচ পুলিশের অফিশিয়াল টুইটার অ্যাকাউন্ট থেকে বিবারকে গ্রেপ্তারের বিষয়টি নিশ্চিত করা হয়।মায়ামি বিচ পুলিশের মুখপাত্র সার্জেন্ট বরি হার্নান্দেজ জানান, গ্রেপ্তারের পর অ্যালকোহলের মাত্রা পরীক্ষায় উতরাতে পারেননি বিবার।এ ঘটনায় বিবারকে মায়ামি-ডেড কান্ট্রি জেলে নিয়ে যাওয়া হয়। তবে খুব বেশিক্ষণ কারাগারে থাকতে হয়নি তাঁকে। আড়াই হাজার ডলার মুচলেকার বিনিময়ে জামিনে মুক্তি পান তিনি।
