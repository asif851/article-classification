
স্পেন, নিউইয়র্কের পর এবার শ্রীলঙ্কায় অবকাশযাপনের পরিকল্পনা করছেন বলিউডের আলোচিত তারকা জুটি রণবীর কাপুর ও ক্যাটরিনা কাইফ। ক্যাটের কাছের একটি সূত্রের বরাতে সম্প্রতি এক খবরে এমনটিই জানিয়েছে হিন্দুস্তান টাইমস।এ প্রসঙ্গে ক্যাটরিনার কাছের ওই সূত্রটি জানিয়েছে, ‘ব্যাং ব্যাং’ ছবির শুটিং নিয়ে ব্যস্ত আছেন ক্যাটরিনা। আর শ্রীলঙ্কায় ‘বোম্বে ভেলভেট’ ছবির শুটিং করছেন রণবীর। কাজ নিয়ে প্রচণ্ড ব্যস্ততার পরও তাঁরা আপ্রাণ চেষ্টা করছেন একসঙ্গে কিছু সময় কাটানোর।সূত্রটি আরও জানিয়েছে, মার্চ মাসের প্রথম সপ্তাহে ‘ব্যাং ব্যাং’ ছবির শুটিং লোকেশন পরিবর্তন করা হচ্ছে। এ জন্য কাজ থেকে তিন দিনের ছুটি পাচ্ছেন ক্যাটরিনা। তিনি এই ছুটিকে কাজে লাগাতে শ্রীলঙ্কায় যাওয়ার পরিকল্পনা করেছেন। মূলত রণবীরের সঙ্গে অবকাশযাপনের জন্যই শ্রীলঙ্কায় সংক্ষিপ্ত সফরের কথা ভাবছেন ‘আজব প্রেম কি গজব কাহানি’খ্যাত এ তারকা অভিনেত্রী।গত বছরের ডিসেম্বরে সুজান রোশনের সঙ্গে দীর্ঘ ১৩ বছরের দাম্পত্য জীবনের ইতি টানার চূড়ান্ত সিদ্ধান্তের কথা জানিয়েছিলেন হূতিক রোশন। এর পরপরই দীর্ঘদিনের প্রেমিক রণবীর কাপুরের সঙ্গে মনকষাকষি শুরু হয় ক্যাটরিনার। চলতি বছরের শুরুর দিকে রণবীর-ক্যাটরিনার সম্পর্কে টানাপোড়েনের গুঞ্জন ওঠে। তাঁরা বিচ্ছেদের পথে হাঁটতে যাচ্ছেন বলেও খবর চাউর হয়। পরে অবশ্য ক্যাটের কাছের একজন বন্ধু নিশ্চিত করেন, বিরোধ মিটিয়ে ফেলেছেন রণবীর-ক্যাটরিনা।
এদিকে গত ফেব্রুয়ারি মাসের মাঝামাঝিতে হৃতিক রোশনের সঙ্গে ক্যাটরিনার সখ্যের খবর চাউর হয়। প্রকাশিত খবরে দাবি করা হয়, সিমলায় ‘ব্যাং ব্যাং’ ছবির শুটিংয়ের সময় কাজ নিয়ে আলোচনার পাশাপাশি ব্যক্তিগত জীবন নিয়েও দীর্ঘ সময় জুড়ে কথা বলতে দেখা গেছে এ জুটিকে। সেখানে তাঁদের ঘনিষ্ঠতা নজর কাড়ে ছবির দলের সদস্যদের।হৃতিক ও সুজান কেউই তাঁদের বিচ্ছেদের মূল কারণ না জানালেও বলিউডে জোর গুঞ্জন, ক্যাটরিনার সঙ্গে হৃতিকের ঘনিষ্ঠতা আর সুজানের সঙ্গে অর্জুন রামপালের ঘনিষ্ঠতার কারণে ভেঙেছে হৃতিক-সুজানের সংসার। কিন্তু সম্প্রতি জানা গেছে, সুজান রোশনের সঙ্গে হূতিকের ১৩ বছরের সংসার যাতে ভেঙে না যায় সেই চেষ্টা করছেন হৃতিকের বাবা রাকেশ রোশন ও সুজানের বাবা সঞ্জয় খান।
