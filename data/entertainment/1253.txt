
মোস্তফা সরয়ার ফারুকীর নতুন ছবি ‘পিঁপড়াবিদ্যা’ মুক্তি পেতে যাচ্ছে আগামী ২৪ অক্টোবর। ঢাকাসহ সারা দেশের বেশ কটি প্রেক্ষাগৃহে ছবিটি মুক্তি পাচ্ছে বলে জানিয়েছেন পরিচালক মোস্তফা সরয়ার ফারুকী। ‘পিঁপড়াবিদ্যা’ প্রযোজনা করেছে ইমপ্রেস টেলিফিল্মস লিমিটেড।ফারুকী জানিয়েছেন, ২৪ অক্টোবর মুক্তির আগে ‘পিঁপড়াবিদ্যা’ ছবির পুরো দলটি এখন প্রচারণার পরিকল্পনা নিয়ে ব্যস্ত। আগের ছবিগুলোর মতো এবারেরটিতেও প্রচারণায় বেশ কিছু নতুনত্ব থাকবে বলেও জানান তিনি।তিনি বলেন, ছবির অভিনয়শিল্পীদের নিয়ে তৈরি করা বিভিন্ন ভিডিও চ্যানেল আই ও www.facebook.com/chabial পেজে ছাড়া হবে এ মাসেই। থাকবে ছবির গানও।‘পিঁপড়াবিদ্যা’ ছবিতে অভিনয় করেছেন কলকাতার শিনা চৌহান। কলকাতার মেয়ে শিনা চৌহান ঢাকায় অনুষ্ঠিত বিপিএলের কল্যাণে বাংলাদেশের মানুষের কাছেও পরিচিত একটি মুখ। এই ছবিতে কাজ করা প্রসঙ্গে প্রথম আলোকে তিনি জানিয়েছিলেন, ‘“পিঁপড়াবিদ্যা” ছবির গল্পটা এমন যে, আমি নিজেকে ছবিটিতে একজন পরিপূর্ণ অভিনয়শিল্পী হিসেবে উপস্থাপন করতে পেরেছি বলে মনে হয়।’
শিনা চৌহান অভিনয় করলেও এই ছবির প্রধান চরিত্রের অভিনয়শিল্পী নূর ইমরান। এ ছাড়া অন্য অভিনয়শিল্পীরা হলেন মুকিত জাকারিয়া, মৌ দেবনাথ, সাব্বির প্রমুখ।
