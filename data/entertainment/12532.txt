
বলিউডের বরেণ্য অভিনেতা অমিতাভ বচ্চনের বয়স ৭৫ বছর। এটি অবশ্য তাঁর শরীরের বয়স। বর্ষীয়ান এ অভিনেতার মনের বয়স কখনো পঁচিশ, আবার কখনো পনেরো। উমেশ শুক্লার ‘১০২ নট আউট’ ছবিতে ১০২ বছরের এক বৃদ্ধের চরিত্রে অভিনয় করেছেন অমিতাভ। কিন্তু শিশুদের সঙ্গে এই ছবির একটি গানের শুটিং করতে গিয়ে দিব্যি শিশু বনে যান এই তারকা। স্কুলের শিশুদের সঙ্গে ইচ্ছামতো ফুটবল খেলেছেন। এত বড় তারকাকে বন্ধুর মতো কাছে পেয়ে শিশুরাও যারপরনাই খুশি।
ছবির একটি মজার গান ‘বাচ্চে কি জান লোগে ক্যায়া’তে অমিতাভকে শিশু-কিশোরদের সঙ্গে ফুটবল ফেলতে দেখা যাবে। কিন্তু খেলাপাগল ‘বিগ বি’ শুটিংয়ের ফাঁকে কিছুক্ষণ ফুটবলেই মেতে ছিলেন। তাঁর ফুটবল নৈপুণ্য দেখে শিশুরা মুগ্ধ। একঝাঁক শিশু-কিশোরকে সঙ্গে পেয়ে অমিতাভের শিশুসত্তা যেন জেগে ওঠে। শিশুরা এই অভিনেতার কাছে ভালো ফুটবল খেলার কিছু কৌশল শিখতে চান। অমিতাভ তাঁদের নিরাশ করেননি। ঠিকই দেখিয়ে দিয়েছেন সহজে গোল করার কিছু কৌশল।
পরিচালক উমেশ শুক্লা বলেন, ‘শিশুরা অমিতাভ বচ্চনকে ফুটবল খেলতে দেখে খুব মজা পেয়েছে। যদিও ছবিতে তাঁর বয়স দেখানো হয়েছে ১০২ বছর। কিন্তু শিশুদের সঙ্গে ফুটবল খেলে তিনিও খুব আনন্দ পেয়েছেন। বরং তাঁর প্রাণশক্তি শিশুদের মধ্যে সঞ্চারিত হতে দেখেছি।’
অমিতাভের ফুটবলপ্রীতি অবশ্য নতুন নয়। এর আগেও কলকাতায় একটি ছবির শুটিং করতে গিয়ে ফুটবলে মেতেছিলেন তিনি। গত বছর কলকাতার মোহামেডান স্পোর্টিং ক্লাবের মাঠে তাঁকে আপনমনে ফুটবল খেলতে দেখা যায়। ক্রিকেটও অমিতাভ বচ্চনের অন্যতম পছন্দের খেলা। তিনি যে ক্রিকেটের ভালো সমঝদার ও নিয়মিত দর্শক, সেটা তাঁর টুইটার অ্যাকাউন্ট অনুসরণ করলেই টের পাওয়া যায়।
‘১০২ নট আউট’ ছবির মাধ্যমে দীর্ঘ ২৭ বছর পর একসঙ্গে বড় পর্দায় হাজির হচ্ছেন অমিতাভ বচ্চন ও ঋষি কাপুর। ঋষি এখানে অমিতাভের ছেলের চরিত্রে অভিনয় করেছেন। অমিতাভ বচ্চন ও ঋষি কাপুরকে একসঙ্গে দেখা গিয়েছিল ‘অমর আকবর অ্যান্টনি’ ছবিতে। এ ছাড়া তাঁরা ‘কাভি কাভি’ আর ‘নসিব’ নামের দুটি ছবিতে কাজ করেছেন। একসঙ্গে তাঁদের শেষ দেখা যায় ‘আজুবা’ ছবিতে। আর ‘১০২ নট আউট’ ছবিটি মুক্তি পাবে আগামী ৪ মে।
