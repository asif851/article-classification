
সালমান খান ‘না’ শব্দটি শুনতে অভ্যস্ত নন। আবার দীপিকা পাড়ুকোনও তেমন নন যে ‘সালমান’ শুনলেই গলে পড়বেন। বলিউডে কাজ করছেন প্রায় ১০ বছর ধরে। করে ফেলেছেন গোটা ত্রিশেক সিনেমাও। কিন্তু মজার বিষয় হলো, এখনো সালমানের সঙ্গে কাজ করা হয়নি দীপিকার। অবশেষে দুজনের যা একটু রসায়ন গড়ে ওঠার সম্ভাবনার সৃষ্টি হয়েছিল, সেটিও মুকুলে ঝরে গেল সালমানকে আবারও ‘না’ বলে দেওয়ার মধ্য দিয়ে।কবির খানের পরের ছবিতে সালমান ও দীপিকা একসঙ্গে কাজ করবেন—এমনটাই শোনা গিয়েছিল। কথাবার্তাও এগিয়েছিল অনেক দূর। কিন্তু সালমান খানের সঙ্গে কাজ করার বিপদ হলো, ছবির কেন্দ্রজুড়েই থাকেন ‘দাবাং’ খান। আর বাকি সবাই নিতান্তই পার্শ্ব–চরিত্র। দীপিকাও শেষমেশ আবিষ্কার করলেন, তাঁর ক্ষেত্রেও সেই একই ঘটনা ঘটতে চলেছে। স্ক্রিপ্টে তাঁর জন্য জায়গা সামান্য। তিনি যেন শুধু ‘কাহিনির প্রয়োজনে’। আর সে কারণে পরিচালককে দীপিকা কিছু শর্ত দিয়ে দেন। ছবিতে তাঁর চরিত্রটিকে আরও শক্তপোক্ত করতে বলেন। কিন্তু কবির খান শোনেননি। পরে দীপিকাই সরে যান টিউবলাইট নামের সম্ভাব্য ওই ছবি থেকে। ডিএনএ।
