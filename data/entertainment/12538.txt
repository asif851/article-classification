
পথনাটক থেকে অনুপ্রাণিত হয়ে নির্মিত হচ্ছে পূর্ণদৈর্ঘ্য চলচ্চিত্র গন্তব্য। এতে অভিনয় করছেন ফেরদৌস ও আইরিন। মানিকগঞ্জে ইতিমধ্যে শুরু হয়েছে ছবিটির শুটিং।সঞ্জীবন শিকদারের পথনাটক কই বলল থেকে অনুপ্রাণিত হয়ে সিনেমাটি নির্মাণ করছেন অরণ্য পলাশ। জেলেপাড়া ও সেখানকার মানুষের জীবনযাপনই গন্তব্য সিনেমার বিষয়বস্তু। গতকাল সোমবার দুপুরে শুটিং স্পটে কথা হয় ছবির প্রধান দুই চরিত্রের অভিনয়শিল্পী ফেরদৌস ও আইরিনের সঙ্গে। তাঁরা জানান, একটি বিজ্ঞাপনচিত্রে কাজ করলেও এবারই প্রথম একসঙ্গে সিনেমায় জুটি হলেন তাঁরা।ছবিটি নিয়ে ফেরদৌস বলেন, ‘নন–গ্ল্যামারাস একটি চরিত্র। এই ছবিতে আমি একজন জেলে। এ ধরনের চরিত্র আগে করা হয়নি। জেলেপাড়ার পাশাপাশি শহরের একটি গল্পও যোগ করা হয়েছে।’ র্যাম্প মডেলিং থেকে অভিনয়ে এসেছেন আইরিন। এ ধরনের ছবিতে কাজ করা তাঁর জন্য একেবারে নতুন অভিজ্ঞতা। বললেন, ‘আমার পছন্দের অভিনেতাদের একজন ফেরদৌস ভাই। তাঁর মতো একজন অভিনেতার সঙ্গে সিনেমায় কাজ করার আনন্দটাই অন্য রকম। এই ছবির প্লটটা এমন যে নিজেকে ভেঙে কাজ করতে হচ্ছে। আমিও খুব আগ্রহ নিয়ে কাজটি করছি। বৈচিত্র্যপূর্ণ চরিত্রে কাজ করতে পারলে নিজের কাছেও ভালো লাগে।’
