
ভারতে পরিচিত তিনি মি. প্যাশনেট নামে। তাঁর ছবি মুক্তি পেলেই হুড়মুড়িয়ে দর্শক ঢোকে প্রেক্ষাগৃহে। ভেঙে যায় আগের রেকর্ড। তিনি আমির খান। শুধু কি ভারতেই আমিরের ভক্ত আছে? না। তাঁর ভক্তকুল মিলল চীনেও।
বেইজিং ইন্টারন্যাশনাল ফিল্ম ফেস্টিভ্যালে ‘দঙ্গল’ ছবি প্রদর্শন উপলক্ষে সেখানে হাজির হয়েছিলেন আমির খান। সেখানকার ছবি দেখে বোঝা গেল, চীনেও আছে আমিরের প্রচুর ভক্ত। একটি অনুষ্ঠান তিনি উপস্থাপনাও করেন। ছবিগুলোতে আমিরকে তাঁর ভক্তকুলের মাঝে দেখা যায়। কেউ কেউ অটোগ্রাফও নিচ্ছিলেন আমিরের কাছ থেকে। উচ্ছ্বসিত আমির বলেন, ‘এই দেশের সংস্কৃতির সঙ্গে আমাদের সংস্কৃতির বেশ মিল পাওয়া যায়। আমি চীনা মানুষদের সঙ্গে বেশ সহজভাবে মিলতে পেরেছি। পশ্চিমের থেকে চীনা মানুষ অনেক বেশি কাছের। যখন আমি চীনে আসি, তখন আবেগপ্রবণ হয়ে যাই।’ এরপর তাঁর ছবি নিয়ে বলেন, প্রথম দিকে তাঁর ছবিগুলো কিন্তু তেমন জনপ্রিয় হয়নি। বিশেষ করে তরুণ প্রজন্মের কাছে। তবে ‘ধুম থ্রি’ ও ‘পিকে’ ভালো চলেছে।আমির অবশ্য চীনা প্রথম সারির নায়িকা লিউ ইফেইর সঙ্গে দেখা করেন। তাঁর সঙ্গে কাজ করারও আগ্রহ প্রকাশ করেন আমির। লিউ ভবিষ্যতে আমিরের সঙ্গে কাজ করার কথা বলেন। ‘দঙ্গল’ চীনে ‘শুয়াইজিও বাবা’ নামে প্রদর্শিত হচ্ছে। ইন্ডিয়ান এক্সপ্রেস
