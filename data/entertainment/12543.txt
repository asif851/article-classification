
সবচেয়ে বেশি পারিশ্রমিক পাওয়া বলিউডের অভিনেতাদের মধ্যে অন্যতম সালমান খান। বড় ও ছোট পর্দায় কাজ করে কাঁড়ি কাঁড়ি অর্থ উপার্জন করেন তুমুল জনপ্রিয় এ তারকা অভিনেতা। তবে এই বিপুল অঙ্কের আয়ের সামান্যই তিনি নিজের পেছনে খরচ করেন। মাত্র ১০ শতাংশ অর্থ নিজের জন্য রেখে বাকিটা তিনি বিলিয়ে দেন দাতব্যকাজে।মজার বিষয় হলো, সালমান নিজেই জানেন না তাঁর কাছে কী পরিমাণ টাকা-পয়সা আছে। ২৫ বছরেরও বেশি সময় ধরে অভিনয় পেশার সঙ্গে জড়িত থাকলেও সালমান তাঁর ব্যাংক অ্যাকাউন্ট থেকে লেনদেন শুরু করেছেন মাত্র পাঁচ মাস আগে। সম্প্রতি এক খবরে এ তথ্য জানিয়েছে টাইমস অব ইন্ডিয়া।বাবা সেলিম খানের কাছ থেকেই দাতব্যকাজের মতো মহৎ গুণটি পেয়েছেন সালমান। সত্যিকার অর্থে যাঁরা অভাবী তাঁদের প্রতি সাহায্যের হাত বাড়িয়ে দিতে খুবই পছন্দ করেন সেলিম খান। বাবার পরামর্শ ও উত্সাহে অসহায় মানুষের কল্যাণে নিজেকে নিয়োজিত করেছেন সালমান।সালমান পেশাগত কাজ শুরুর পর থেকেই দাতব্যকাজের জন্য দিক-নির্দেশনা পেয়েছেন তাঁর বাবার কাছ থেকে। শুরু থেকেই সালমান যে আয় করতেন তার ১০ শতাংশ তাঁকে খরচ করতে দিতেন সেলিম খান। সালমান তাঁর ইচ্ছেমতো তা খরচ করতেন। বাকি ৯০ শতাংশ আয় সালমান ব্যয় করতেন দাতব্যকাজে। বর্তমানে সালমান তাঁর আয়ের সিংহভাগই খরচ করেন তাঁর বিয়িং হিউম্যান দাতব্য সংস্থার পেছনে।
সালমানের বোন আলভিরা জানিয়েছেন, টাকা-পয়সার ব্যাপারে খুবই উদাসীন সালমান। আর্থিক লেনদেন থেকে সব সময় দূরে থাকার চেষ্টা করেন তিনি। জীবনের ৪৮টি বছর পার করলেও এত দিন পর্যন্ত নিজের ব্যাংক অ্যাকাউন্ট নিয়ে মাথা ঘামাননি খান সাহেব। কখনোই চেক বইয়ে স্বাক্ষর করেননি তিনি।
অবশেষে পাঁচ মাস আগে নিজের ব্যাংক অ্যাকাউন্ট থেকে লেনদেন শুরু করেছেন সালমান। শুরুর দিকে চেক বইয়ে সই দিতে তাঁর ব্যাপক উত্সাহ থাকলেও ইদানীং তা আর নেই। চেক বইয়ে স্বাক্ষর দিতে দিতে এর মধ্যে রীতিমতো তিতিবিরক্ত হয়ে পড়েছেন তিনি। এই হ্যাপা থেকে বাঁচতে তাঁর পক্ষে চেক বইয়ে সই দেওয়ার জন্য পরিবারের সদস্যদের পটানোর চেষ্টা করছেন তিনি। কিন্তু কারও কাছ থেকেই ইতিবাচক সাড়া পাচ্ছেন না বেচারা সালমান।      
