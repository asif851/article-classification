
গত বছর ৯ ডিসেম্বর মুক্তি পেয়েছে আদিত্য চোপড়ার ছবি ‘বেফিকর’। এই ছবিতে অভিনয় করেছেন রণবীর সিং ও বাণী কাপুর। গুঞ্জন শোনা যায়, রণবীরের চরিত্রে নাকি প্রথমে ভাবা হয়েছিল সুশান্ত সিং রাজপুতের নাম। অবশেষে সুশান্ত এই ব্যাপারে মুখ খুললেন। তিনি বলেন, ‘বেফিকর’-এ অভিনয় করার জন্য তাঁর কাছে কখনোই কোনো প্রস্তাব আসেনি। আর প্রস্তাব পেলেও তিনি এমন একটি চরিত্রে কাজ করতে তিনি রাজি হতেন না। সুশান্ত সিং মনে করেন, ‘বেফিকর’ সিনেমায় ভারতের তরুণ সমাজকে ঠিকভাবে উপস্থাপন করা হয়নি। এই প্রসঙ্গে তিনি বলেন, ‘আমি একটি বিষয় পরিষ্কার করতে চাই। আমাকে কখনোই ‘বেফিকর’ ছবিতে অভিনয়ের প্রস্তাব দেওয়া হয়নি। তবে এটাও ঠিক যে প্রস্তাব পেলেও আমি এই ছবিতে অভিনয় করতাম না। অনেকে হয়তো ভাবতে পারেন, প্রস্তাব পাইনি বলে খুব সহজেই এখন এ কথা বলতে পারছি। অথচ একই প্রযোজনা প্রতিষ্ঠানের ‘‘ডিটেকটিভ ব্যোমকেশ বক্সীর’’ মতো ছবিতে কিন্তু আমি ঠিকই অভিনয় করেছি।’ এর আগে ২০১৩ সালে আদিত্য চোপড়া প্রযোজিত ‘শুধ দেশি রোমান্স’ ছবিতেও অভিনয় করেছিলেন সুশান্ত। তবে এই নির্মাতার পরিচালনায় কোনো ছবিতে কাজ করেননি তিনি। যাঁর ছবিতে অভিনয় করার জন্য বলিউডের অনেক বড় বড় তারকারাও মুখিয়ে থাকেন, তাঁর ছবির প্রস্তাব পেয়েও কি না ফিরিয়ে দিতেন সুশান্ত! আসলেই, খুব আত্মবিশ্বাসী অভিনেতা না হলে এমন মন্তব্য করা যায় না। এনডিটিভি।
