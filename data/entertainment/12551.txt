
শেষ হতে চলা বছরে সামাজিক যোগাযোগমাধ্যমে (বিশেষ করে ফেসবুক এবং ইউটিউবে) তুমুল ঝড় তুলেছিলেন হিরো আলম। পেশায় কেব্‌ল অপারেটর ব্যবসায়ী হিরো আলম, ক্রিকেটার, তারকা অভিনেতাদের সঙ্গে সেলফি তোলাসহ নানা কারণে আলোচিত ছিলেন মূলধারার গণমাধ্যমেও! বিজ্ঞাপনে কাজ করা এই ব্যক্তি সম্প্রতি আবার আলোচনায় এসেছেন। কারণ, ইন্টারনেটে খোঁজার ক্ষেত্রে বলিউড তারকা সালমান খানকে পেছনে ফেলেছেন বাংলাদেশের হিরো আলম।আল্টিমেট ইন্ডিয়ার বরাত দিয়ে ইউএনবির খবরে বলা হয়েছে, গুগলে কাকে সবচেয়ে বেশিবার খোঁজা হয়, তার একটি তালিকা করে ইয়াহু ইন্ডিয়া। এ বছরও তারা সেই তালিকা করতে জরিপ চালিয়েছে। জরিপে দেখা গেছে, ‘সুলতান’ তারকা সালমান খানকে পেছনে ফেলেছেন হিরো আলম। এ বছর সালমানের চেয়েও বেশিবার খোঁজা হয়েছে হিরো আলমকে।‘দাবাং’ তারকা সালমান খান ইন্টারনেটে ভারতে সবচেয়ে জনপ্রিয়। দেশটিতে তাঁকে সবচেয়ে বেশি খোঁজা হয়েছে। আল্টিমেট ইন্ডিয়ার খবরে বলা হয়, সামাজিক যোগাযোগমাধ্যমে ব্যাপক জনপ্রিয় বাংলাদেশের হিরো আলম। ইউটিউবে প্রকাশ করা তাঁর নিজস্ব ভিডিওগুলোও অনেক জনপ্রিয়। ভিডিওগুলোর নির্দেশনাও দেন হিরো আলম। ভিডিওগুলোর মূল চরিত্রে অভিনয় করেন তিনি। মানুষ তাঁকে নিয়ে সমালোচনা ও হাসাহাসিও করেন। এই হাসাহাসি বা সমালোচনাই তাঁকে বেশি জনপ্রিয় করে তুলেছে। 
হিরো আলমের আসল নাম আশরাফুল আলম। বাড়ি বগুড়া। ডিশ লাইনে নিজস্ব চ্যানেলে তিনি ভিডিও প্রচার করেন। বিভিন্ন জনপ্রিয় গানের সঙ্গে নায়িকাসহ অভিনয় করেন আলম।  স্থানীয় ইউনিয়ন পরিষদ নির্বাচনও করেছেন তিনি। যদিও ভোটে জিততে পারেননি। সামাজিক যোগাযোগমাধ্যমে ব্যাপক আলোচনার পর বেশ কয়েকটি টিভি চ্যানেলের অনুষ্ঠানে এবং বিজ্ঞাপনেও দেখা গেছে আলমকে।
