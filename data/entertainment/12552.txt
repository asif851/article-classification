
শাবনূর তাঁর বিয়ের খবরটি ঢালাওভাবে প্রচার করতে চাননি। যখনই তাঁর বিয়ে নিয়ে সংবাদমাধ্যমে কোনো কথা হয়েছে, শাবনূরের ছিল সাফ জবাব, ‘সময় হলেই সব জানতে পারবেন।’ না, শাবনূর তাঁর বিয়ের ব্যাপারে সংবাদমাধ্যমের কাছে মুখ খোলেননি। তবে এবার শাবনূরের বিয়ের খবরটি নিশ্চিত করেছেন তাঁর বাবা শাহজাহান চৌধুরী। পাশাপাশি শাবনূরের মা হতে যাওয়ার খবরটিও জানালেন তিনি।গতকাল মঙ্গলবার দুপুরে মুঠোফোনে শাহজাহান চৌধুরী জানান, ২০১১ সালের ৬ ডিসেম্বর শাবনূরের বিয়ে হয়েছে। বর অনিক। একটি ছবিতে তিনি শাবনূরের সঙ্গে অভিনয়ও করেছিলেন। ছবির নাম বধূ তুমি কার।শাহজাহান চৌধুরী আরও জানান, শাবনূর মা হচ্ছেন। শাবনূর এখন আছেন অস্ট্রেলিয়ার সিডনিতে। সিডনির চিকিৎসকদের কথা অনুযায়ী আগামী ২২ অথবা ২৩ ডিসেম্বর তাঁর মা হওয়ার সম্ভাবনা আছে।অস্ট্রেলিয়ার নাগরিক হলেও চলচ্চিত্রের অন্যতম জনপ্রিয় অভিনেত্রী শাবনূর নিয়মিত ঢাকায় আসেন। সম্প্রতি এসে ঢাকায় বেশ কিছুদিন ছিলেন। গত ২ অক্টোবর তিনি সিডনিতে যান।
পাত্র পছন্দ হলে কালই বিয়ে করব: শাবনূর
