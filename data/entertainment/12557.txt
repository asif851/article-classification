
ডুব ছবিটি কথাসাহিত্যিক হ‌ুমায়ূন আহমেদের জীবনী অবলম্বনে তৈরি হয়েছে কি হয়নি, এ নিয়ে যখন বিতর্ক তুঙ্গে, তখনই এর দুই প্রযোজনা প্রতিষ্ঠান ছবিটির প্রথম পোস্টার প্রকাশ করল। পোস্টারে দেখা গেছে শিল্পীর তুলিতে আঁকা ইরফান খানকে।গতকাল বুধবার রাতে ডুব ছবির কলাকুশলী ও শিল্পীরা তাঁদের সামাজিক যোগাযোগমাধ্যমের পেজগুলোয় পোস্টারটি প্রকাশ করে। এর আগে দুপুরেই পোস্টারটি ছবির বাংলাদেশ অংশের প্রযোজনা প্রতিষ্ঠান প্রথম আলোয় পৌঁছে দেয়।ছবিটির সেন্সর ছাড়পত্র পাওয়ার আগেই এর পোস্টার উন্মোচন নিয়ে বাংলাদেশ অংশের প্রযোজনা প্রতিষ্ঠান জাজ মাল্টিমিডিয়ার চেয়ারম্যান আবদুল আজিজ বলেন, ‘আন্তর্জাতিকভাবে পয়লা বৈশাখে ডুব মুক্তি দিচ্ছি। ছবিটি নিয়ে এ দেশের সেন্সর বোর্ডে সমস্যা হয়েছে, তাই বলে তো আন্তর্জাতিকভাবে এটির মুক্তি আটকে থাকবে না। আমরা সেটা মাথায় রেখেই মুক্তির সব প্রস্তুতি নিচ্ছি।’ ছবির পরিচালক মোস্তফা সরয়ার ফারুকী বলেন, ডুব ছবির ট্যাগ লাইন হলো ‘বুকের ভেতর বয়ে চলে পাহাড় নামের নদী। আহারে জীবন, আহা জীবন!’ ডুব ছবিটি ভারত থেকে প্রযোজনা করছে এসকে মুভিজ ও ইরফান খান। ডুব-এ অভিনয় করেছেন বাংলাদেশের রোকেয়া প্রাচী, তিশা এবং ভারতের ইরফান খান ও পার্নো মিত্র।
 
