
বিয়েটা বিদেশে হলেও সবকিছুতেই আছে বাঙালিয়ানা। কদিন আগেই নেওয়া হয়েছে ঢাকাই গয়না। গায়েহলুদের অনুষ্ঠানের পালাও শেষ। এখন মেহেদি হাতে রোমানার অপেক্ষা কবুল বলার। নিউইয়র্ক সময় শুক্রবার সন্ধ্যায় ওয়ার্ল্ড ফেয়ার মেরিনা হলে হবে বিয়ের আসর। রোমানার বর যুক্তরাষ্ট্রপ্রবাসী ব্যবসায়ী এলিন রহমান। মডেল ও অভিনেত্রী রোমানা খানের এই বিয়েতে উপস্থিত থাকছেন পরিবারের সদস্যসহ নিউইয়র্কে বসবাসরত শোবিজের আরও অনেক তারকা।
এরই মধ্যে হয়ে গেছে রোমানার গায়েহলুদের অনুষ্ঠান। হলুদের সাজসজ্জাতেও ছিল ঢাকাই আমেজ। বর-কনের পেছনে ময়ূরকণ্ঠী নীল, ফিরোজা আর লাল-গোলাপি ক্যানভাসে শোলা কাটা বাহারি আলপনা। ওপরে ঝুলছে লণ্ঠন। সামনের টেবিলে ফলাহার ও মিষ্টান্ন। রোমানার গায়েহলুদের অনুষ্ঠানে উপস্থিত ছিলেন টনি ডায়েস, প্রিয়া ডায়েস, মিলা হোসেন, পিয়াল হাসানসহ আরও অনেকে।অভিনেত্রী ও মডেল রোমানা খানের এটি তৃতীয় বিয়ে। গত বছর থেকে যুক্তরাষ্ট্রে স্থায়ীভাবে বসবাস করছেন রোমানা। সেখানে যাওয়ার পর ব্যবসায়ী এলিনের সঙ্গে তাঁর পরিচয়। ধীরে ধীরে তাঁদের মধ্যে প্রেমের সম্পর্ক গড়ে ওঠে। একপর্যায়ে তাঁরা দুজনেই বিয়ে করার সিদ্ধান্ত নেন।রোমানা প্রথম বিয়ে করেন উপস্থাপক ও নির্মাতা আনজাম মাসুদকে। আনজামের সঙ্গে সংসার ভেঙে যাওয়ার পর তিনি বিয়ে করেন সাজ্জাদ নামের ঢাকার এক ব্যবসায়ীকে। কিন্তু ধীরে ধীরে রোমানা-সাজ্জাদের দাম্পত্যজীবনে টানাপোড়েন শুরু হয়। একপর্যায়ে তাঁদের বিচ্ছেদের গুঞ্জন ওঠে। এর পরপরই রোমানা দেশ ছেড়ে যুক্তরাষ্ট্র চলে যান।
