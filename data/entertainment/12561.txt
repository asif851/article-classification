
আগামীকাল মুক্তি পেতে যাওয়া ‘হাউসফুল থ্রি’ ছবিটি বোধ হয় একটু ঝামেলায়ই পড়ে গেল। কেননা, চিত্রনাট্যকার ও সুরকার ফারুক বারেলভি অভিযোগ ঠুকে দিয়েছেন ছবিটির প্রযোজক সাজিদ নাদিদাদওয়ালা, এর পরিচালকদ্বয় সাজিদ-ফরহাদ এবং বলিউড প্রযোজক অশ্বিনী ইয়ার্দি ও নরেন্দ্র খুসওয়ালার বিরুদ্ধে।ফারুক বারেলভি দাবি করছেন, ‘হাউসফুল থ্রি’র চিত্রনাট্য আসলে তাঁর লেখা। ছবিটির নির্মাতারা এমনকি প্রধান নায়ক অক্ষয় কুমার তাঁকে ধোঁকা দিয়েছেন। বারেলভি তাঁর অভিযোগে বলেছেন, তাঁর চিত্রনাট্যটির শিরোনাম ছিল ‘তিগদামবাজ’। ২০০৯ সালে বলিউডের অ্যাসোসিয়েশন অব রাইটার্স-এ চিত্রনাট্যটি নিবন্ধিতও হয়। পরে অক্ষয়, অশ্বিনী ও নরেন্দ্রকে গল্পটি শোনানো হলে তাঁরা চলচ্চিত্র নির্মাণের আগ্রহ দেখান।বারেলভি দাবি করেন, ২০১৪ সালে বুলস এন্টারটেইনমেন্ট, বেজলাইন ফিল্মস ও অর্জুন মোশন পিকচারের সঙ্গে একটি চুক্তি করে চিত্রনাট্যটির নিবন্ধন করতে বলেন অশ্বিনী ইয়ার্দি । কোম্পানিগুলো নরেন্দ্র খুসওয়ালার। এই চুক্তির পর বারেলভিকে প্রাথমিকভাবে মোট ৬১ হাজার রুপি দেওয়াও হয়। চিত্রনাট্যটির ওপর আরও অনেক কাজ হয়। কিন্তু পরে নাকি ছবি বানাতে নির্মাতাদের পক্ষ থেকে আর কোনো চেষ্টা ছিল না। বারেলভি অনেক চেষ্টা করেও তাঁদের সঙ্গে যোগাযোগ করতে পারেননি। ফলে সেই ছবি আর হয়নি।এখন বারেলভি দাবি করছেন, অক্ষয়ের নতুন ছবি ‘হাউসফুল থ্রি’ আসলে তাঁর ‘তিগদামবাজ’ চিত্রনাট্য অবলম্বনেই তৈরি করা হয়েছে। এতে কপিরাইট আইনের লঙ্ঘন হয়েছে।অক্ষয় ছাড়াও ‘হাউসফুল থ্রি’তে আছেন রিতেশ দেশমুখ, অভিষেক বচ্চন, লিসা হেডেন, জ্যাকুলিন ফার্নান্দেজ ও নার্গিস ফাখরি। ফারুক বারেলভির এই অভিযোগের পর দেখা যাক, ছবিটির ভাগ্যে কী আছে। শো হাউজফুল হবে তো? বলিউড হাঙ্গামা।
