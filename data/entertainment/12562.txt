
শাম্মী আক্তারের মৃত্যুসংবাদে আবেগপ্রবণ হয়ে পড়েন রুনা লায়লা। আজ মঙ্গলবার সন্ধ্যায় প্রথম আলোর সঙ্গে আলাপকালে বারবার তাঁর কণ্ঠ ভারী হয়ে আসে। তিনি ফিরে যান গত শতকের সত্তর আর আশির দশকে। বললেন, ‘সত্যদার (সংগীত পরিচালক সত্য সাহা) ছবিতে প্লেব্যাক করার সময় ওর সঙ্গে আমার প্রথম পরিচয়। ছবির নামটা মনে নেই। ওকে প্রথম দেখেই মুগ্ধ হয়েছিলাম। ও খুব ভালো মানুষ ছিল। আর ভালো শিল্পী।’
এর আগে বললেন, ‘কী বলব, বুঝতে পারছি না। মনে হচ্ছে আমার নিজের ছোট বোন চলে গেছে। সবার প্রতি ওর এত ভালোবাসা, এত শ্রদ্ধা। আমরা বিরাট সম্পদ হারিয়েছি।’
গত বছরের ৪ নভেম্বর চামেলিবাগে শাম্মী আক্তারের বাসায় যান বরেণ্য সংগীতশিল্পী রুনা লায়লা ও চিত্রনায়ক আলমগীর। রুনা লায়লা বলেন, ‘আমেরিকা যাওয়ার আগে ওর কথা মনে হলো। ওকে খুব দেখতে ইচ্ছা করছিল। আমরা ওর বাসায় যাই। ও খুব অসুস্থ ছিল। বিছানায় শোয়া ছিল। আমরা প্রায় ঘণ্টা তিনেক ওর পাশে ছিলাম। নানা গল্প করেছি। ও আমাদের কথা শুনছিল আর মাঝে মাঝে হাসছিল।’
আবেগপ্রবণ হয়ে রুনা লায়লা বলেন, ‘আমরা ভালো মানুষকে হারালাম। ও এত আগে চলে গেল কেন? ভীষণ কষ্ট হচ্ছে।’
বরেণ্য সংগীতশিল্পী শাম্মী আক্তার আর নেই। আজ মঙ্গলবার বিকেলে চামেলিবাগের বাসা থেকে হাসপাতালে নিয়ে যাওয়ার পথে তিনি শেষনিশ্বাস ত্যাগ করেন। তাঁর স্বামী সংগীতশিল্পী আকরামুল ইসলাম প্রথম আলোকে বলেন, ‘শাম্মী আক্তার ছয় বছর ধরে ব্রেস্ট ক্যানসারে ভুগছিলেন। শাম্মী আক্তার বাসাতেই ছিলেন। আজ দুপুরে বেশি অসুস্থ হয়ে পড়ায় বারডেম হাসপাতালে নিয়ে যাওয়া হচ্ছিল। তবে হাসপাতালে পৌঁছানোর আগেই বিকেল চারটার দিকে তিনি শেষনিশ্বাস ত্যাগ করেন। এখন তাঁর মরদেহ নিয়ে বাসায় ফিরে এসেছি।’
পারিবারিক সূত্রে জানা গেছে, আগামীকাল বুধবার জোহরের নামাজের পর শান্তিনগর আমিনবাগ জামে মসজিদে শাম্মী আক্তারের জানাজা অনুষ্ঠিত হবে। এরপর তাঁকে শাহজাহানপুর কবরস্থানে দাফন করা হবে।
