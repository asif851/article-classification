
সারা রাত অ্যাকশন দৃশ্যে টানা অভিনয় করে অসুস্থ হয়ে পড়েছেন অমিতাভ বচ্চন। আজ মঙ্গলবার ভোরে অমিতাভ বচ্চন তাঁর ব্লগে লিখেছেন, ‘শরীর ভালো নেই। সকালে চিকিৎসকদের সঙ্গে কথা বলব।’ তখন তিনি হোটেলেই ছিলেন। কিন্তু চিকিৎসকদের সঙ্গে কথা বলার আগেই তাঁর অসুস্থতা বেড়ে যায়। টাইমস নাও নিউজ জানিয়েছে, মুম্বাই থেকে একটি বিশেষ উড়োজাহাজে চিকিৎসক দল এসেছে যোধপুরে। দুপুরে এসেই তাঁরা অমিতাভ বচ্চনকে দ্রুত প্রয়োজনীয় চিকিৎসা দিয়েছেন।
অমিতাভ বচ্চন এখন আছেন রাজস্থানের যোধপুরে। এখানে ‘থাগস অব হিন্দোস্তান’ ছবির শুটিং করছেন। গতকাল সোমবার শুটিং থেকে গভীর রাতে তিনি হোটেলে ফিরেছেন।
আজ সকালে প্রাথমিক চিকিৎসার পর রাজস্থানের চিকিৎসকেরা অমিতাভ বচ্চনকে দ্রুত মুম্বাই ফিরে যাওয়ার পরামর্শ দেন। বিভিন্ন সূত্র থেকে পাওয়া খবর থেকে জানা গেছে, অমিতাভ বচ্চনের শারীরিক অবস্থা আপাতত স্থিতিশীল রয়েছে।  পিটিআই জানিয়েছে, গত ফেব্রুয়ারি মাসে পিঠের ব্যথা নিয়ে মুম্বাইয়ের লীলাবতী হাসপাতালে ভর্তি হয়েছিলেন অমিতাভ বচ্চন। তখন প্রাথমিক চিকিৎসার পর তাঁকে বাসায় যাওয়ার অনুমতি দেওয়া হয়। প্রতি মাসেই রুটিন চেকআপ করতে হয় তাঁকে।
‘থাগস অব হিন্দোস্তান’ ছবিতে আরও অভিনয় করছেন আমির খান, ক্যাটরিনা কাইফ, ফাতিমা সানা শেখ প্রমুখ।
