
বন্যা মির্জাকে সবাই অভিনয়শিল্পী হিসেবেই জানেন। এবারের ঈদে প্রচারিত হবে তাঁর অভিনীত পাঁচ-ছয়টির মতো এক ঘণ্টার নাটক। নাটকের পাশাপাশি ঈদের একটি  অনুষ্ঠানে তাঁকে নৃত্যশিল্পী হিসেবেও দেখা যাবে।বৈশাখী টেলিভিশনের জন্য নির্মিত ওই অনুষ্ঠানের শুটিং এরই মধ্যে শেষ হয়েছে। এ নিয়ে দ্বিতীয়বারের মতো কোনো টিভি অনুষ্ঠানে নাচের অনুষ্ঠানে অংশ নিলেন বন্যা মির্জা।প্রথম আলো ডটকমকে বন্যা মির্জা বলেন, ‘আমি একসময় শ্রদ্ধেয় সোমা মমতাজের কাছে ভরতনাট্যম শিখেছি। থিয়েটারচর্চার কারণে আমাদের নাচ ও গান শিখতে হয়। কিন্তু অভিনয়ের কারণে নাচ ও গানটা সেভাবে নিয়মিত করা হয়নি। সত্যি কথা বলতে, আমি নিজেও চেয়েছি থিয়েটারের চর্চাটাই নিয়মিতভাবে করার। শুরু থেকেই লক্ষ্য ছিল অভিনয়।’বন্যা মির্জা আরও বলেন, ‘টেলিভিশনে আমি প্রথমবার নাচের অনুষ্ঠানে অংশ নিই বাংলাভিশনের নজরুলজয়ন্তীর অনুষ্ঠানে। আমার সহশিল্পী ছিলেন সোহাগ। তা-ও আবার আমার নাচের শিক্ষক সোমা মমতাজের কাছ থেকে অনুমতি নিয়ে। কারণ, দীর্ঘদিন নাচের চর্চাটা না থাকার কারণে খুব একটা সাহস পাচ্ছিলাম না। সবকিছু জানার পর সোমা আপাই আমাকে নাচের অনুষ্ঠানে অংশ নিতে উত্সাহ দেন।’
 
দুটি অনুষ্ঠানে বন্যা মির্জার সহশিল্পী সোহাগ। এ প্রসঙ্গে বন্যা মির্জা বলেন, ‘সোহাগ অসাধারণ একজন নৃত্যশিল্পী। যথেষ্ট সহযোগিতাপরায়ণ। সহশিল্পীকে বোঝার চেষ্টা করেন। এতে করে নাচটা ভালো হওয়ার সম্ভাবনা থাকে বেশি।’
  
নাচের অনুষ্ঠানে অংশ নিয়ে কতটা সন্তুষ্ট, এমন প্রশ্নে বন্যা মির্জা বলেন, ‘আমি কখনোই কোনো কাজে সন্তুষ্ট হতে পারিনি। সব সময় অতৃপ্তি আমাকে তাড়িয়ে বেড়ায়। আমি নিজেকে মাঝারি মানের একজন মানুষ মনে করি। আর মাঝারি মানের মানুষ হওয়ার কারণে অনেক কিছুই শিখতে হয়। এতে করে নিজের সীমাবদ্ধতাটা কতখানি, সেটা বুঝতে পারি।’
 
টেলিভিশনের প্রচারচলতি ধারাবাহিক নাটকগুলোর জন্য ঈদে খুব একটা নাটকের কাজ করতে পারেননি বন্যা মির্জা। তার পরও এবারের ঈদে পাঁচ-ছয়টি টিভি নাটকে তাঁকে দেখা যাওয়ার সম্ভাবনা আছে। বন্যা মির্জা বলেন, ‘আমরা যারা পেশাদার অভিনয়শিল্পী, তাদের বিশেষ কোনো দিবসের কথা মাথায় রেখে কাজ করা হয় না। সারা বছরই আমাদের কাজ করতে হয়। তাই ঈদ কিংবা অন্য কোনো বিশেষ দিবসের নাটকে খুব বেশি অভিনয় করা হয় না।’
 
নাটকের বাইরে সম্প্রতি বন্যা মির্জা শেষ করেছেন একটি চলচ্চিত্রের কাজ। দেলোয়ার জাহান ঝন্টু পরিচালিত ছবিটির নাম ‘হেডমাস্টার’। অনুদানের এই ছবিটি খুব শিগগির প্রেক্ষাগৃহে মুক্তি পাওয়ার সম্ভাবনা রয়েছে বলে জানান বন্যা মির্জা।
