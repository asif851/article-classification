
অভিনয়শিল্পী মাসুদ আলী খান ও দিলারা জামান, পরিচালক সাইদুল আনাম টুটুল এবং নাট্যকার মাসুম রেজা এবার বিচারক হলেন। প্রতিযোগিতার নাম ‘রয়েল টাইগার নাট্যযুদ্ধ’। পৃষ্ঠপোষক গোল্ডমার্ক বিস্কুট। টিভি নাটক নিয়ে এ রিয়েলিটি শো যৌথভাবে আয়োজন করেছে এটিএন বাংলা ও ব্যাকড্রপ লিমিটেড। প্রাথমিক বাছাই ও গ্রুমিং রাউন্ড শেষে এবার শুরু হয়েছে ‘রয়েল টাইগার নাট্যযুদ্ধ’র চূড়ান্ত প্রতিযোগিতা। সাভারে ফাহিম শুটিং স্পটে তৈরি করা হয়েছে সেট। সেখানেই গতকাল বুধবার থেকে শুরু হয়েছে চূড়ান্ত প্রতিযোগিতা।এরই মধ্যে প্রাথমিক বাছাই ও গ্রুমিং রাউন্ড শেষে দেশের ৬৪টি জেলা থেকে ৬৪ জন নাট্যকার, ৬৪ জন পরিচালক ও ৬৪০ জন অভিনয়শিল্পী চূড়ান্ত পর্যায়ে প্রতিযোগিতার জন্য নির্বাচিত হয়েছেন। জানা গেছে, চূড়ান্ত প্রতিযোগিতার স্টুডিও রাউন্ডে ৬৪টি জেলার নাট্যকার, পরিচালক ও অভিনয়শিল্পীদের দিয়ে ৬৪টি নাটক তৈরি করা হবে। প্রতিযোগিতা নিয়ে তৈরি অনুষ্ঠান উপস্থাপনা করবেন রমিজ রাজু ও ফারহানা চৈতী। প্রকল্প পরিচালক তুহিন বড়ুয়া।
