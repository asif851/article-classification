
পাঁচ তরুণ; তাওসিফ মাহবুব, অ্যালেন শুভ্র, ফারহান জোভান, সাঈম সাদাত, আনন্দ খালেদ ও রবিন। বাসার বড়দের ওপর তাদের অনেক অভিমান। তাদের অভিযোগ, মা-বাবা কেন এত শাসন করেন? কেন এত বকা দেন, কেন এত কথা শোনান? পরিবারের সঙ্গে তাদের চ্যালেঞ্জ, এবার তারা বাড়ির বাইরে গিয়ে আলাদাভাবে জীবনযাপন করে দেখিয়ে দেবে। ব্যস, এ চ্যালেঞ্জের পরপরই বাসা ভাড়া নেওয়া। আর এরপরই তারা মুখোমুখি হতে থাকে অদ্ভুত সব বাস্তবতার।
কখনো ফুর্তি আবার কখনো কষ্ট; সব মিলিয়ে শুরু হয় তাদের নতুন এই জীবনযাপন। পরিচালক রেদওয়ান রনির ভাষায়, ‘কয়েকজন তরুণ-তরুণীর জীবনের সুখ-দুঃখ আর হাসি-কান্নার গল্প ‘ঝালমুড়ি’।’ঝালমুড়ি নাটকের মধ্য দিয়ে আবারও ধারাবাহিক নাটক তৈরির পথে হাঁটলেন রেদওয়ান রনি। এ ধারাবাহিকে তাঁর সঙ্গে পরিচালক হিসেবে আরও আছেন নিয়ামুল মুক্তা।কাল শুক্রবার থেকে আরটিভি সম্প্রচার করতে শুরু করবে এই ধারাবাহিক নাটকটি। এ উপলক্ষে বুধবার সন্ধ্যায় বনানীর সাকিব’স অলরাউন্ডার ডাইনিংয়ে নাটকটির উদ্বোধনী প্রদর্শনীর আয়োজন করা হয়েছিল।ঝালমুড়িতে অনেক তরুণ প্রাণের উচ্ছ্বাস থাকলেও বাস্তবের কষ্ট আর বিষণ্নতাও আছে । এ নাটকের অন্যতম অভিনয়শিল্পী ছিলেন সাঈম সাদাত। গত ১০ মে তিনি আকস্মিকভাবে মারা যান। এই অনুষ্ঠানে সাদাতের স্মৃতির প্রতি শ্রদ্ধা জানিয়ে সবাই এক মিনিট নীরবতা পালন করেন। শুরুতেই সাঈম সাদাতের ওপর নির্মিত একটি তথ্যচিত্র দেখানো হয়। রেদওয়ান রনি বলেন, ‘আমরা নাটকটি সাঈম সাদাতকে উৎসর্গ করেছি।’উদ্বোধনী প্রদর্শনীর এই অনুষ্ঠানে আরও উপস্থিত ছিলেন আরটিভির অনুষ্ঠান বিভাগের প্রধান দেওয়ান শামসুর রাকিব, নাটকটির পৃষ্ঠপোষক প্রতিষ্ঠান ডাবর ভাটিকার ব্র্যান্ড ম্যানেজার ফারজানুল হক ও প্রযোজনা প্রতিষ্ঠান টম ক্রিয়েশনসের হেড অব বিজনেস সায়েদুজ্জামান মিঠু এবং নাটকের শিল্পী-কলাকুশলীরা। রেদওয়ান রনি সর্বশেষ পরিচালনা করেছেন ধারাবাহিক নাটক পরিবার করি কল্পনা। গত বছর নাটকটি দেখানো হয় এনটিভিতে। তাঁর অন্য ধারাবাহিকগুলো হলো হাউজফুল, এফএনএফ ও রেডিও চকলেট। ঝালমুড়ি নাটকে আরও অভিনয় করেছেন সুমন পাটওয়ারী, মিশু সাব্বির, মৌটুসী বিশ্বাস, সালমান মুক্তাদির, সৌমিক আহমেদ, শবনম ফারিয়া, মুমতাহিনা টয়া, সাফা কবির, মারিয়া নূর, আইরিন আফরোজ, সিফাত, তাসনুভা তিশা, মাহমুদুল ইসলাম, সাবেরী আলম, মাসুদ রানা, শহিদুল আলম, ওয়াসিম, শেলী আহমেদ, রোকসানা পারভিন, সুজাত শিমুল, কাজী উজ্জল প্রমুখ। আরটিভিতে প্রতি শুক্রবার, শনিবার ও রোববার রাত আটটা ২০ মিনিটে দেখানো হবে ধারাবাহিকটি।
