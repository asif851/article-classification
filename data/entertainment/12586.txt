
মুক্তির আগেই আমির খান অভিনীত ‘ধুম ৩’ বছরের অন্যতম আলোচিত ছবি হিসেবে বিবেচিত হচ্ছিল। গতকাল ২০ ডিসেম্বর মুক্তির পরও তার প্রমাণ মিলেছে। প্রথম দিনেই হইচই ফেলে দিয়েছে জনপ্রিয় ‘ধুম’ সিরিজের তৃতীয় এ ছবিটি। বক্স অফিসে রীতিমতো তোলপাড় তুলেছে অ্যাকশন-থ্রিলার ঘরানার ছবিটি।এখন পর্যন্ত প্রথম দিনে সবচেয়ে বেশি আয়ের রেকর্ড ধরে রেখেছিল শাহরুখ খানের ‘চেন্নাই এক্সপ্রেস’ ছবিটি। ভারতের সাড়ে তিন হাজার প্রেক্ষাগৃহ থেকে প্রথম দিনে ছবিটির হিন্দি, তামিল ও তেলেগু সংস্করণ থেকে আয় হয়েছিল ৩৩ কোটি ১২ লাখ রুপি।অন্যদিকে ভারতজুড়ে সাড়ে চার হাজার প্রেক্ষাগৃহে মুক্তি পেয়েছে ‘ধুম ৩’। এতে করে এর মধ্যেই সবচেয়ে বেশিসংখ্যক প্রেক্ষাগৃহে ছবি মুক্তির রেকর্ড গড়েছে ‘ধুম ৩’। প্রথম দিনে প্রতিটি প্রেক্ষাগৃহে ৯৫ থেকে ১০০ শতাংশ দর্শক উপস্থিতি নিশ্চিত করেছেন হল মালিকেরা। এর ভিত্তিতে চলচ্চিত্র বাজার বিশ্লেষকেরা ধারণা করছেন, ছবিটির হিন্দি, তেলেগু ও তামিল সংস্করণ থেকে প্রথম দিনের আয়ের পরিমাণ ৪০ কোটি রুপি ছাড়িয়ে গেছে। আর সত্যিই এমনটা হলে তা হবে বলিউডের ছবির ইতিহাসে অনন্য এক নজির। এক খবরে এমনটিই জানিয়েছে ওয়ান ইন্ডিয়া।সাপ্তাহিক ছুটির দিন না হওয়া সত্ত্বেও গতকাল শুক্রবার ‘ধুম ৩’ ছবি দেখতে প্রেক্ষাগৃহে হুমড়ি খেয়ে পড়েন দর্শকেরা। বাজার বিশ্লেষকদের ধারণা, এ ধারা অব্যাহত থাকলে মাত্র তিন দিনেই ১০০ কোটি রুপি আয়ের মাইলফলক স্পর্শ করবে ছবিটি।
‘ধুম’ সিরিজের প্রথম ছবি মুক্তি পেয়েছিল ২০০৪ সালে। এতে অভিনয় করেছিলেন জন আব্রাহাম, অভিষেক বচ্চন, উদয় চোপড়া, রিমি সেন, এষা দেওল প্রমুখ। প্রথম ছবির সাফল্যের রেশ ধরে দুই বছর পর মুক্তি পেয়েছিল এ সিরিজের দ্বিতীয় ছবি ‘ধুম ২’। এতে অভিনয় করেন হূতিক রোশন, ঐশ্বরিয়া রাই বচ্চন, অভিষেক বচ্চন, উদয় চোপড়া, বিপাশা বাসু প্রমুখ। সিরিজের দ্বিতীয় ছবিটিও দারুণভাবে ব্যবসাসফল হয়।
এবার ‘ধুম’ সিরিজের তৃতীয় ছবি উপহার দিল যশ রাজ ফিল্মস। সিরিজের প্রথম দুটি ছবি পরিচালনার দায়িত্বে ছিলেন সঞ্জয় গাদভি। ছবিগুলোর সংলাপ ও চিত্রনাট্য লিখেছিলেন বিজয় কৃষ্ণ আচার্য। এবার ‘ধুম ৩’ ছবির কাহিনি, চিত্রনাট্য ও সংলাপ রচনার পাশাপাশি এটি পরিচালনাও করেছেন ‘তাশান’ ছবির নির্মাতা বিজয় কৃষ্ণ। ‘ধুম ৩’ ছবির প্রধান কয়েকটি চরিত্রে রয়েছেন ‘মিস্টার পারফেকশনিস্ট’খ্যাত আমির খান, ক্যাটরিনা কাইফ, অভিষেক বচ্চন ও উদয় চোপড়া।
 

