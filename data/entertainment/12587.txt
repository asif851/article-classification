
২৩ জানুয়ারি শুরু হতে যাচ্ছে আন্তর্জাতিক আলোকচিত্র উৎসব ‘ছবি মেলা ৮’। এটি এশিয়ার সবচেয়ে বড় আলোকচিত্র উৎসব। অষ্টমবারের মতো অনুষ্ঠেয় এ আয়োজনে প্রায় ২২টি দেশের মোট ৩০-এর বেশি শিল্পীর কাজ প্রদর্শিত হবে। এবারের ছবি মেলার থিম ‘অন্তরঙ্গ’ (ইন্টিমেসি)। বাংলাদেশ শিল্পকলা একাডেমীর জাতীয় নাট্যশালায় এ উৎসবের উদ্বোধন হবে। গতকাল বিকেলে ধানমন্ডির দৃক গ্যালারিতে আয়োজিত সংবাদ সম্মেলনে উৎসব পরিচালক শহিদুল আলম এসব তথ্য জানান। তিনি বলেন, ‘আলোকচিত্রের জগতে বাংলাদেশ এখন মধ্যমণি। সময় এসেছে বাংলাদেশের নিজস্বতা নিয়ে গর্ব করার। পুরো পৃথিবীর নজর এখন আমাদের দিকে। তাই জাতিকে এখন সেভাবেই প্রস্তুতি নিতে হবে।’সংবাদ সম্মেলনে জানানো হয়, ছবি মেলায় উপস্থিত থাকবেন বিখ্যাত ম্যাগনাম ফটোগ্রাফার ল্যারি টাওয়েল, নিউইয়র্ক টাইমস লেন্স ব্লকের সম্পাদক জেমস এসট্রিন, বাংলাদেশের আলোকচিত্রী আনোয়ার হোসেন, ওয়ার্ল্ড প্রেস ফটো বিজয়ী ডেনিস ডাইলাক্স এবং স্প্যানিশ আলোকচিত্রী ক্রিস্টিনা নুনেজ।প্রদর্শনী চলবে রাজধানীর ১১টি স্থানের ১৬টি গ্যালারিতে।
