
১১ বছর পর আবারও অস্ট্রেলিয়ায় এসে অনেকটাই আবেগাপ্লুত কণ্ঠশিল্পী রন্টি দাস। স্মৃতিকাতর হয়ে বললেন, ‘প্রথম ২০০৬ সালে সিডনির অপেরা হাউস দেখতে এসে খুব অবাক হয়েছিলাম। এখন সিডনির অনেক কিছুই বদলে গেছে, তবে অপেরা হাউস দেখে সেই প্রথম দেখার অনুভূতি কাজ করেছে। মুগ্ধ হয়েছি অনেক বেশি।’
অস্ট্রেলিয়ার অন্যতম প্রধান শহর সিডনির ব্যাংকসটাউন পল কেটিং পার্কে গত শনিবার অনুষ্ঠিত হলো ‘বাংলাদেশ ফেস্টিভ্যাল’। মূল আয়োজনে আমন্ত্রিত হয়ে এসেছিলেন বাংলাদেশের ক্লোজআপ ওয়ান তারকা রন্টি দাস। অনুষ্ঠানে নিজের গানের পাশাপাশি দর্শকদের পছন্দের গানও গেয়েছেন তিনি। জনপ্রিয় বাংলা গান আর তাঁর মাতোয়া কণ্ঠে মেতে ওঠেন অনুষ্ঠানে উপস্থিত দর্শকেরা। ১১ বছর পর আবারও অস্ট্রেলিয়ায় এসে অনেকটাই আবেগাপ্লুত হয়ে পড়েন তিনি। জানালেন অস্ট্রেলিয়ার প্রবাসী বাংলাদেশিদের আতিথেয়তার কথা। সেই সঙ্গে অস্ট্রেলিয়ার প্রবাসী বাঙালিদের দেশীয় সংস্কৃতির প্রতি ভালোবাসার প্রশংসা করে তিনি বলেন, ‘প্রথম যখন অস্ট্রেলিয়ায় এসেছিলাম, তখন এখানে প্রবাসী বাংলাদেশির সংখ্যা অনেক কম ছিল। তবে তখন বাঙালিদের মধ্যে দেশীয় সংস্কৃতির প্রতি যে অনুরাগ ছিল, তা এখনো কোনো অংশেই কম নয়।’
‘বাংলাদেশ ফেস্টিভ্যাল’ নামে প্রথমবারের মতো এই উৎসবের আয়োজন করে এনটিভি অস্ট্রেলিয়া। অনুষ্ঠানে স্থানীয় প্রবাসী বাঙালি শিল্পীগোষ্ঠীর অনেকেই সংগীত পরিবেশন করেন। সেই সঙ্গে নাচ, ফ্যাশন শো ও আলপনা আঁকার আয়োজন করা হয়। অনুষ্ঠানে দেশীয় পোশাক আর খাবারের বিভিন্ন স্টল বসে। বাংলাদেশি ও স্থানীয় অনেকেই মেলায় অংশগ্রহণ করেন।
