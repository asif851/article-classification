
আইপিএল ক্রিকেটে কলকাতা নাইট রাইডার্স (কেকেআর) শিরোপা জেতায় পশ্চিমবঙ্গ সরকার আজ মঙ্গলবার বিকেলে শাহরুখ খান ও তাঁর দল কেকেআরের জন্য এক সংবর্ধনার আয়োজন করে। কলকাতার ইডেন গার্ডেনস স্টেডিয়ামে আয়োজিত সংবর্ধনা অনুষ্ঠানে যোগ দেন কেকেআর দলের কর্ণধার শাহরুখ খান, বলিউডের অভিনেত্রী জুহি চাওলাসহ দলের খেলোয়াড়েরা।আজ দুপুরে শাহরুখ খানের সংবর্ধনা অনুষ্ঠানে যোগ দেওয়ার কথা থাকলেও তিনি কলকাতায় পৌঁছান স্থানীয় সময় বিকেল ৪টা ১০ মিনিটে। এ জন্য দুপুরের পরিবর্তে সংবর্ধনা অনুষ্ঠান হয় বিকেলে।শাহরুখ খান মাঠে ঢুকে দুহাত জোড় করে দর্শক ও ভক্তদের নমস্কার জানিয়ে অভিবাদন গ্রহণ করেন। এরপর কেকেআর দলের অধিনায়ক গৌতম গম্ভীরসহ দলের খেলোয়াড়দের নিয়ে মাঠ প্রদক্ষিণ করেন তিনি। মাঠ প্রদক্ষিণ শেষে শাহরুখ খান ইডেনের মঞ্চে উঠে কলকাতাবাসীকে ধন্যবাদ জানিয়ে বলেন, ‘কলকাতাবাসীর আশা পূর্ণ করতে পেরে আমি খুশি হয়েছি। সত্যিই আমি গর্বিত। আগামী দিনেও কলকাতাবাসীর এই বিপুল ভালোবাসা আমার পাথেয় হয়ে থাকবে।’সংবর্ধনা অনুষ্ঠানে উপস্থিত ছিলেন পশ্চিমবঙ্গের মুখ্যমন্ত্রী মমতা ব্যানার্জিসহ কলকাতার অনেক বিখ্যাত তারকা ও বিশিষ্ট ব্যক্তিরা।
অনুষ্ঠানে কেকেআর দলের খেলোয়াড়দের গলায় উত্তরীয় পরিয়ে দেওয়া হয়, হাতে তুলে দেওয়া হয় ক্রিকেট ব্যাট-বলের স্মারক। আর ক্রিকেট অ্যাসোসিয়েশন অব বেঙ্গলের (সিএবি) পক্ষ থেকে প্রত্যেককে এক ভরি ওজনের সোনার আংটি উপহার হিসেবে দেওয়া হয়।
এদিকে, আজকের এই সংবর্ধনা অনুষ্ঠানে ঢুকতে না পারার কারণে হাজারো দর্শক উচ্ছৃঙ্খল আচরণ করে। একপর্যায়ে তারা পুলিশি ব্যারিকেড ভেঙে ভেতরে ঢুকতে চাইলে পুলিশ স্টেডিয়ামের বাইরে লাঠিপেটা করে। এতে বেশ কয়েকজন দর্শক আহত হয়।
প্রসঙ্গত, গত রোববার কর্ণাটকের রাজধানী বেঙ্গালুরুর চিন্নাস্বামী স্টেডিয়ামে অনুষ্ঠিত আইপিএলের ফাইনাল খেলায় শাহরুখ খানের কেকেআর দল বলিউডের অভিনেত্রী প্রীতি জিনতার কিংস ইলেভেন পাঞ্জাবকে হারিয়ে শিরোপা জয় করে। ২০১২ সালের আইপিএলেও চ্যাম্পিয়ন হয়েছিল শাহরুখ খানের কেকেআর।
