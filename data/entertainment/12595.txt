
ভারতীয় মডেল ও অভিনেত্রী ফ্রিদা পিন্টো। ২০০৮ সালে মুক্তি পাওয়া ড্যানি বয়েলের ‘স্লামডগ মিলিয়নিয়ার’ ছবির মাধ্যমে চলচ্চিত্রজগতে পা রাখেন। এরপর উডি অ্যালেনের ‘ইউ উইল মিট আ টল ডার্ক স্ট্রেঞ্জার’, জেমস ফ্রাঙ্কোর সঙ্গে ‘রাইজ অব দ্য প্ল্যানেট অব দি অ্যাপস’সহ বেশ কয়েকটি আন্তর্জাতিক ছবিতে অভিনয় করেন। এবার ওয়ার্নার ব্রাদার্সের ব্যানারে নির্মিতব্য ‘জাঙ্গল বুক: অরিজিনস’ ছবিতে অন্তর্ভুক্ত হলেন ফ্রিদা। অ্যাডভেঞ্চার-ফ্যান্টাসিধর্মী হলিউডের এই ছবিতে ক্রিশ্চিয়ান বেল, বেনেডিক্ট কাম্বারব্যাচ, নাওমি হ্যারিসের মতো তারকাদের সঙ্গে অভিনয় করবেন ফ্রিদা।
‘রাইজ অব দ্য প্ল্যানেট অব দি অ্যাপস’ ছবিতে ব্রিটিশ অভিনেতা অ্যান্ডি সারকাসের সঙ্গে অভিনয় করেছিলেন ফ্রিদা। এবার তিনি অ্যান্ডির পরিচালনায় ‘জাঙ্গল বুক: অরিজিনস’ ছবিতে অভিনয় করছেন। ছবিটির মাধ্যমে চলচ্চিত্র পরিচালক হিসেবে আত্মপ্রকাশ করছেন অ্যান্ডি। প্রখ্যাত ব্রিটিশ সাহিত্যিক রুডইয়ার্ড কিপলিংয়ের গল্প অবলম্বনে নির্মিতব্য ছবিটিতে ফ্রিদা কী ধরনের চরিত্রে অভিনয় করবেন তা অবশ্য প্রকাশ করা হয়নি। সম্প্রতি এক খবরে এমনটিই জানিয়েছে ডেডলাইন ডটকম।‘জাঙ্গল বুক: অরিজিনস’ ছবি পরিচালনার পাশাপাশি এটি যৌথভাবে প্রযোজনাও করছেন অ্যান্ডি সারকাস। ছবির অন্য দুই প্রযোজক স্টিভ ক্লোভস এবং জনাথন ক্যাভেনডিশ। ছবির চিত্রনাট্য লিখেছেন ক্যালি ক্লোভস।যুক্তরাষ্ট্রে ছবিটি মুক্তি পাবে ২০১৬ সালের ৬ অক্টোবর।
