
বঙ্গবন্ধু শেখ মুজিবুর রহমান ১৯৫৭ সালের এই দিনে তদানীন্তন পূর্ব পাকিস্তান প্রাদেশিক পরিষদে চলচ্চিত্র উন্নয়ন করপোরেশন (এফডিসি) গঠনের প্রস্তাব উত্থাপন করেন। এই দিনকে স্মরণ করে ২০১২ সালে প্রথমবার জাতীয় চলচ্চিত্র দিবস উদ্যাপন করা হয়। সেই ধারাবাহিকতায় এ বছরও উদ্যাপন করা হবে দিনটি; সেই সঙ্গে উদ্যাপিত হবে বাংলাদেশ চলচ্চিত্র উন্নয়ন করপোরেশনের (বিএফডিসি) প্রতিষ্ঠা দিবসও। এ উপলক্ষে আজ শুক্রবার সরকারি-বেসরকারি বিভিন্ন প্রতিষ্ঠান নানা অনুষ্ঠানের আয়োজন করেছে। জাতীয় চলচ্চিত্র দিবস উপলক্ষে রাষ্ট্রপতি আবদুল হামিদ এবং প্রধানমন্ত্রী শেখ হাসিনা আলাদা বাণী দিয়েছেন।এফডিসি ও শিল্পকলা একাডেমিতে পৃথক অনুষ্ঠানের আয়োজন করা হয়েছে। দিনব্যাপী থাকছে শোভাযাত্রা, চলচ্চিত্র মেলা, স্থিরচিত্র প্রদর্শনী, সেমিনার, চলচ্চিত্র প্রদর্শনী, স্মরণিকা প্রকাশ ও সাংস্কৃতিক অনুষ্ঠান।আজ সকাল ১০টায় এফডিসিতে অনুষ্ঠানের উদ্বোধন করবেন তথ্যমন্ত্রী হাসানুল হক ইনু। এ সময় বিশেষ অতিথি হিসেবে থাকবেন সংস্কৃতিমন্ত্রী আসাদুজ্জামান নূর। এরপর এফডিসি থেকে বর্ণাঢ্য শোভাযাত্রা বের হবে। এতে অংশ নেবেন চলচ্চিত্রশিল্পী ও কলাকুশলীরা। বেলা ১১টায় এফডিসি ও বাংলাদেশ ফিল্ম আর্কাইভের যৌথ আয়োজনে ‘ডিজিটাল চলচ্চিত্র: সমস্যা ও সম্ভাবনা’ শীর্ষক সেমিনার অনুষ্ঠিত হবে। সন্ধ্যায় এফডিসি চত্বরে থাকছে সাংস্কৃতিক অনুষ্ঠান। পাশাপাশি চলবে মেলা। দিবসটি উদ্যাপনে গণযোগাযোগ অধিদপ্তরের আওতাধীন জেলা তথ্য অফিস জেলায় জেলায় শোভাযাত্রা ও বিনা মূল্যে চলচ্চিত্র প্রদর্শন করবে।শিল্পকলা একাডেমির উদ্যোগে আজ বেলা তিনটায় একাডেমির জাতীয় সংগীত ও নৃত্যকলা কেন্দ্র মিলনায়তনে বাংলা চলচ্চিত্রের পোস্টার ও প্রয়াত চলচ্চিত্র ব্যক্তিত্বদের প্রতিকৃতি প্রদর্শনীর আয়োজন করা হয়েছে। একাডেমির নন্দন মঞ্চে সন্ধ্যা সাড়ে ছয়টায় অনুষ্ঠিত হবে আলোচনা সভা ও চলচ্চিত্রের গান।
