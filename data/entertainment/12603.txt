
নরওয়েতে গান করতে ২৫ সেপ্টেম্বর ঢাকা ছাড়ছে ব্যান্ডদল চিরকুট। ছয়টি শহরে এক মাসের এই কনসার্টে বাংলাদেশের চিরকুট ছাড়াও থাকবে নরওয়ের বিখ্যাত ব্যান্ড কাসা মুরিলো। নরওয়ের যে শহরগুলোতে চিরকুট গান করবে সেগুলো হচ্ছে অসলো, বারগেন, মোল্ডে, ট্রনহেইম, লোফোটেন ও বোডো। গত বছরের নভেম্বর মাসে ভারতের কয়েকটি শহরে কনসার্টে গান গেয়েছিল চিরকুট। এরপর এ বছরের ফেব্রুয়ারি মাসে চিরকুট গান গেয়েছে শ্রীলঙ্কায়। এবার ব্যান্ডটি গান গাইতে যাচ্ছে নরওয়েতে। আয়োজন করছে রিকসকনসার্টেন নরওয়ে। আর এই কনসার্ট নিয়ে চিরকুট ব্যান্ডের সব সদস্য দারুণ রোমাঞ্চিত।নরওয়ে সফর নিয়ে কথা হলো চিরকুটের সদস্য সুমীর সঙ্গে। তিনি জানান, ‘২৫ সেপ্টেম্বর আমরা ঢাকা ছাড়ব। এরপর টানা চার দিন মহড়া অনুষ্ঠিত হবে। নরওয়েতে আমাদের কনসার্ট শুরু হবে ৩০ সেপ্টেম্বর। ওই দিন আমরা গান করব অসলোতে। এরপর ৬ অক্টোবর পর্যন্ত বারগেন, মোল্ডে, ট্রনহেইম, লোফোটেন ও বোডো শহরে গান করব। কনসার্টে গান গাওয়ার পাশাপাশি আমরা কর্মশালায় অংশ নেব। বাংলাদেশের ব্যান্ড সংগীতের চর্চা নিয়ে কর্মশালায় কথা বলব। পুরো ব্যাপারটি আমাদের জন্য খুবই আনন্দের।’সুমী আরও জানান, ‘সম্প্রতি কাসা মুরিলো ঢাকা সফরে এসেছিল। তখন কাসা মুরিলোর ‘ইউ অ্যান্ড ইওর ব্রাদার’ গানের সঙ্গে চিরকুট ‘কানামাছি’ গানটির ফিউশন করে। গানটি ইউটিউবে দেওয়ার পর স্পটিফাই থেকে চিরকুটের সঙ্গে যোগাযোগ করা হয়। ইউরোপে চিরকুটের গান বিভিন্ন মাধ্যমে ছড়িয়ে দেওয়ার ব্যাপারে আগ্রহী স্পটিফাই।’
এদিকে এবারের রোজার ঈদে প্রকাশিত হয়েছে চিরকুটের দ্বিতীয় অ্যালবাম ‘যাদুর শহর’। গায়কি এবং চমত্কার কথার জন্য অ্যালবামটির সব কটি গানই বেশ প্রশংসিত হয়েছে।
