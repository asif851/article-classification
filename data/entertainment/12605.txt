
কথা ছিল গত বছরের ডিসেম্বরে যুক্তরাজ্যের বিভিন্ন শহরে মোটকা ছবির শুটিংয়ে অংশ নেবেন মোশাররফ করিম। এই ছবির মাধ্যমে মোশাররফ করিমের সঙ্গে কলকাতার অভিনয়শিল্পী রিয়া সেনের জুটি হওয়ার কথা ছিল। সেভাবে প্রস্তুতিও নিচ্ছিলেন পরিচালক ও অভিনয়শিল্পীরা। প্রযোজক, পরিচালকসহ ছবির দলের কয়েকজন যুক্তরাজ্যেও গিয়েছিলেন। ছিলেন ১৯ দিন। একটানা বৃষ্টির কারণে শেষ পর্যন্ত বাধ্য হয়ে ছবিটির শুটিং পিছিয়ে দিতে বাধ্য হন পরিচালক। ছবির পরবর্তী শুটিংয়ের সময় নির্ধারণ করা হয়েছে এ বছরের আগস্ট-সেপ্টেম্বরে। এখন সেভাবেই প্রস্তুতি নেওয়া হচ্ছে।প্রথম আলোর সঙ্গে আলাপকালে মোটকা ছবির পরিচালক ইফতেখার চৌধুরী বলেন, ‘আমাদের সব ধরনের প্রস্তুতি নেওয়া ছিল। আবহাওয়ার ওপর তো আর কারও হাত নেই। একটানা বৃষ্টির মধ্যে যদি শুটিং করতাম, তাহলে আমাদের আর্থিকভাবে ব্যাপক ক্ষতির আশঙ্কা ছিল। সব বিষয় চিন্তা করেই আমরা শুটিংয়ের সময় পিছিয়ে দিই। ছবির সঙ্গে সংশ্লিষ্ট সবার সঙ্গে কথা বলে ছবির নতুন শুটিংয়ের সময় ঠিক করেছি।’ছবিতে মোশাররফ আর রিয়া সেনের পাশাপাশি অভিনয় করবেন কলকাতার বাংলা ছবির অভিনেতা ইন্দ্রজিৎ চক্রবর্তী। ভারতীয় সংবাদমাধ্যম টাইমস অব ইন্ডিয়ার সঙ্গে আলাপচারিতায় মোশাররফ করিম সম্পর্কে ইন্দ্রজিৎ বলেছেন, ‘মোশাররফ করিমের সঙ্গে অভিনয়ের জন্য মুখিয়ে আছি। শুনেছি, তিনি বাংলাদেশের শক্তিমান অভিনেতা।’মোটকা হবে মোশাররফ করিম অভিনীত সাত নম্বর চলচ্চিত্র। তাঁর অন্য ছবিগুলো হলো জয়যাত্রা, দারুচিনি দ্বীপ, রূপকথার গল্প, প্রজাপতি, থার্ড পারসন সিঙ্গুলার নাম্বার ও টেলিভিশন।মোটকা ছবি প্রসঙ্গে মোশাররফ করিমের ভাষ্য, ‘ছবির গল্প ভালো লেগেছে বলেই কাজ করতে রাজি হলাম। দারুণ কিছু একটা হবে বলে মনে হচ্ছে।’এদিকে মোটকা ছবির শুটিংয়ের আগে পরিচালক ইফতেখার চৌধুরী আরও দুটি ছবির শুটিং শেষ করবেন। ছবি দুটি হচ্ছে অগ্নি ২ ও রক্ষা। সম্প্রতি এই পরিচালকের অ্যাকশন জেসমিন ছবির শুটিং শেষ হয়েছে। ছবিটি এখন মুক্তির অপেক্ষায় আছে।
