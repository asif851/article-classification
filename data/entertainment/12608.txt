
একে একে তিনটি পাণ্ডুলিপি ফিরিয়ে দিয়েছেন তিনি। কিন্তু পরিচালক নাছোড়বান্দা। সামিনা চৌধুরীর ভাষায়, ‘ও আমাকে অভিনয় করিয়েই ছাড়বে, এটা যেন পণ করে নিয়েছে।’ সেই পণটা অক্ষুণ্ন রেখেছেন পরিচালক তারিক মুহাম্মদ হাসান। চতুর্থ পাণ্ডুলিপি মনের মতো হয়েছে সামিনা চৌধুরীর। আর মনমতো হওয়ার ফলে অবশেষে অভিনয়ে নাম লেখাচ্ছেন তিনি। নাটকের নাম মিডনাইট ব্ল্যাক কফি।সবকিছু ঠিক থাকলে এ মাসের মাঝামাঝিতে শুটিং হবে নাটকটির। ঢাকা ও বান্দরবানে শুটিংয়ের পরিকল্পনা করছেন পরিচালক। গল্প প্রসঙ্গে পরিচালক বলেন, ‘থ্রিলার টাইপ গল্প এটি; যেখানে সামিনা চৌধুরী অভিনয় করবেন দুটি চরিত্রে। একটিতে সংগীতশিল্পীর চরিত্র, অন্যটি চমক হিসেবে রাখতে চাইছি।’আলফ্রেড হিচককের গল্পের একটি অংশ থেকে নেওয়া হয়েছে মিডনাইট ব্ল্যাক কফির গল্প। নাটকটি লিখেছেন পরিচালক নিজেই।অভিনয়ের খাতায় নাম লেখানো প্রসঙ্গে সামিনা চৌধুরী বলেন, ‘এটা আমার জন্য নতুন অভিজ্ঞতা। খুব টেনশনে আছি। তারিকের আগ্রহেই মূলত কাজটা করছি। বাকিটা শুটিংয়ের পর বলতে পারব।’পরিচালক জানান, ঈদুল আজহায় প্রচারিত হবে নাটকটি। এখন অন্যান্য কলাকুশলী নির্বাচনের কাজ চলছে।
