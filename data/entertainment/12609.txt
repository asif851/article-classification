



প্রচারণার শুরুটা সাইমনের এলাকা কিশোরগঞ্জ থেকেই শুরু করেছি। 
এরপর যাব ছবির নায়িকা মাহির এলাকায়। 
আগামী মার্চ ও এপ্রিলের মধ্যে সুবিধাজনক সময়ে ছবিটি মুক্তি দেওয়া হবে।


চিত্রনায়ক সাইমন সাদিকের গ্রামের বাড়ি কিশোরগঞ্জের কলাপাড়া এলাকায়। নতুন ছবি ‘আনন্দ অশ্রু’র জন্য লোকেশন দেখতে আজ শুক্রবার সকালে সেখানে যান পরিচালক মোস্তাফিজুর রহমান মানিক। সেখানে আগে থেকেই ছিলেন ছবির নায়ক সাইমন। তাই তো লোকেশন দেখার ফাঁকে তাঁরা দুজন নিজেদের মুক্তি প্রতীক্ষিত ছবি ‘জান্নাত’-এর প্রচারণা করেছেন। প্রথম আলোর সঙ্গে আলাপে এমনটাই জানালেন নায়ক সাইমন সাদিক।
শুটিং শুরুর প্রথম থেকে ‘জান্নাত’ ছবিটি বেশ আলোচিত। ‘পোড়ামন’ ছবি দিয়ে আলোচনায় আসা এই জুটির নতুন ছবিতে চুক্তিবদ্ধ হওয়া ছিল এর প্রধান কারণ। সম্প্রতি ছবির প্রথম পোস্টারে সাইমন ও মাহির উপস্থিতি চমকে দেয়। এবার ছবিটি মুক্তির আগে প্রচারে নেমেছেন নায়ক ও নির্মাতা।
সাইমন জানান, আগামী মার্চ ও এপ্রিলের মধ্যে সুবিধাজনক সময়ে ছবিটি মুক্তি দেওয়া হবে। সেভাবেই প্রস্তুতি নেওয়া হচ্ছে। নিজের জন্মস্থান থেকে ছবির প্রচারণা শুরু হওয়ায় উচ্ছ্বসিত সাইমন। সন্ধ্যায় দেশের চলচ্চিত্রের অন্যতম জনপ্রিয় এই নায়ক বললেন, ‘আমার এলাকা আমার প্রাণশক্তি। ছবির কাজের অবসরে সময়-সুযোগ পেলেই তাই ছুটে আসি। আমি যে ছবিতে কাজ করি, এতে আমার এলাকার সবাই খুব খুশি। আজ যখন সকাল থেকে প্রচারণায় ছিলাম, তারা সবাই সঙ্গে ছিল। ব্যাপক উৎসাহ নিয়ে ওরাও আমার ছবিটি দেখার জন্য সারা কিশোরগঞ্জের সবাইকে বলছে। এতে করে কাজের প্রতি উৎসাহ বেড়ে যায় অনেক। এলাকার সবার কাছে এমন ভালোবাসা পেয়ে আমি খুব খুশি।’
জানা গেছে, ‘আনন্দ অশ্রু’ ছবির লোকেশন দেখার ফাঁকে সকাল ১০টা থেকে বিকেল ৫টা পর্যন্ত ‘জান্নাত’ ছবিটি দেখার জন্য কিশোরগঞ্জের সব বয়সী মানুষের কাছে যান নায়ক সাইমন ও পরিচালক।
‘জান্নাত’ ছবির পরিচালক মানিক বলেন, ‘প্রচারণার শুরুটা সাইমনের এলাকা কিশোরগঞ্জ থেকেই শুরু করেছি। এরপর যাব ছবির নায়িকা মাহির এলাকায়। পর্যায়ক্রমে দেশের অন্য জেলায়ও যাব।’
প্রচারণায় দর্শক প্রতিক্রিয়ার ব্যাপারে মানিক বলেন, ‘আমরা যাচ্ছি সরাসরি তাঁদের কাছে। তাঁরাও আসছেন। সংকট নিয়ে কথা বলছেন। তাঁদের বোঝাচ্ছি, ভালো ছবি দেখুন। হলে এসে ছবি দেখুন। তবেই আমাদের ছবির বাজার ভালো হবে। তবে দর্শকদের মূল আপত্তি গল্প নিয়ে। এটা অনেকের আপত্তির জায়গা। আমরা বলেছি, “জান্নাত” দেখুন, গল্পের স্বাদ পাবেন।’
সুদীপ্ত সাঈদের গল্প নিয়ে ‘জান্নাত’ ছবির চিত্রনাট্য ও সংলাপ করেছেন আসাদ জামান। এই ছবিতে আরও অভিনয় করেছেন আলীরাজ, মিশা সওদাগর, মারুফ প্রমুখ।
