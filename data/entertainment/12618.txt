
ক্রিস্টেন স্টুয়ার্টের সঙ্গে বিচ্ছেদের পর লস অ্যাঞ্জেলেসে বন্ধুদের বাসায় দিন কাটাচ্ছেন ব্রিটিশ অভিনেতা রবার্ট প্যাটিনসন। সম্প্রতি তাঁর বিচ্ছেদের যন্ত্রণা ভোলানোর দায়িত্ব নিয়েছেন ‘টাইটানিক’ তারকা লিওনার্দো ডিক্যাপ্রিও। তিনি মিয়ামিতে তাঁর বাড়ির পাশে প্যাটিনসনকে বাসা ভাড়া নেওয়ার পরামর্শ দিয়েছেন। তাঁকে নতুন প্রেমিকাও জুটিয়ে দিতে চেয়েছেন ডিক্যাপ্রিও।
সম্প্রতি প্যাটিনসনকে ফোন দিয়েছিলেন ডিক্যাপ্রিও। তিনি প্যাটিনসনকে দাড়ি কামিয়ে ও সুন্দর পোশাক পরে ফিটফাট থাকতে বলেছেন। সব সময়ের জন্য না হলেও অন্তত এবারের গ্রীষ্ম মৌসুমটা মিয়ামিতে তাঁর বাড়ির পাশে থাকতে বলেছেন। তাঁর মতে, প্যাটিনসনের বয়স অনেক কম। এজন্য তাঁকে এখনই থিতু না হয়ে জীবনকে উপভোগ করার পরামর্শ দিয়েছেন ডিক্যাপ্রিও। ঘনিষ্ঠ সূত্রের বরাতে এমনটিই জানিয়েছে যুক্তরাজ্যের দ্য সান পত্রিকা।
সূত্রটি আরও জানিয়েছে, লস অ্যাঞ্জেলেসে প্রেমিকা ক্রিস্টেনের সঙ্গে এক বাড়িতেই থাকতেন প্যাটিনসন। তিনি শহরটিতে থাকলে সেখানে প্রেমিকার সঙ্গে কাটানো মধুর সময়গুলোর কথা ভুলতে পারবেন না। মূলত এ কারণেই তাঁকে মিয়ামিতে চলে যাওয়ার পরামর্শ দিয়েছেন ডিক্যাপ্রিও।
বার রাফায়েলি, টনি গার্ন, ইরিন হিদারটনসহ একাধিক তারকা মডেলের সঙ্গে প্রেমের অভিজ্ঞতা রয়েছে ডিক্যাপ্রিওর। তিনি চান, প্যাটিনসনও তাঁর পথ অনুসরণ করে নতুন প্রেমিকা জুটিয়ে অভিসারে মেতে উঠুক। এমনকি ডিক্যাপ্রিও তাঁর পরিচিত মডেলদের মধ্য থেকে প্যাটিনসনের জন্য প্রেমিকা খুঁজে দেওয়ার কথাও ভাবছেন।
গত বছরের জুলাইয়ে নির্মাতা রুপার্ট স্যান্ডার্সের সঙ্গে ক্রিস্টেনের ঘনিষ্ঠতার খবর ও ছবি ফাঁস হওয়ার পর থেকে এখন পর্যন্ত একাধিকবার সম্পর্ক ভাঙা-গড়ার খেলায় মেতেছেন ক্রিস্টেন ও প্যাটিনসন। রুপার্টের সঙ্গে যোগাযোগ পুরোপুরি বন্ধ না করায় সর্বশেষ গত মাসে তাঁদের চূড়ান্ত বিচ্ছেদ ঘটে যায়।
