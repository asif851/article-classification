
ভারতের বিশিষ্ট সরোদবাদক পণ্ডিত বুদ্ধদেব দাশগুপ্ত (৮৫) আর নেই। আজ সোমবার সকাল সাড়ে ছয়টা নাগাদ কালীঘাটের প্রতাপাদিত্য প্লেসের বাসায় মারা যান এই শিল্পী। পারিবারিক সূত্রে জানা গেছে, বেশ কিছুদিন ধরে শ্বাসকষ্টজনিত সমস্যায় ভুগছিলেন তিনি। তাঁর মরদেহ পিস হ্যাভেনে রাখা হয়েছে। পরশু বুধবার তাঁর শেষকৃত্য সম্পন্ন হবে।
পণ্ডিত বুদ্ধদেব দাশগুপ্তর মৃত্যুতে মুখ্যমন্ত্রী মমতা বন্দ্যোপাধ্যায় শোক প্রকাশ করেছেন। তিনি বলেন, ‘পণ্ডিত বুদ্ধদেব দাশগুপ্তের প্রয়াণে আমি গভীর শোক প্রকাশ করছি। আজ তিনি প্রয়াত হয়েছেন। তাঁর মৃত্যুতে শাস্ত্রীয় সংগীতজগতে অপূরণীয় ক্ষতি হয়েছে। আমি প্রয়াত বুদ্ধদেব দাশগুপ্তর আত্মার শান্তি কামনা করছি এবং তাঁর পরিজনদের আন্তরিক সমবেদনা জানাচ্ছি।’
১৯৩৩ সালের ১ ফেব্রুয়ারি বিহারের ভাগলপুরে জন্মগ্রহণ করেন বুদ্ধদেব দাশগুপ্ত। ছোটবেলা থেকেই সংগীতের প্রতি তাঁর আগ্রহ ছিল। ছোট থেকেই সরোদ বাজানো শুরু করেন। সংগীতাচার্য রাধিকামোহন মৈত্রের কাছে সরোদ বাজানো শেখেন তিনি। অল ইন্ডিয়া রেডিওতে ১৭টি জাতীয় স্তরের অনুষ্ঠান করেছেন। ২০১৫ সালে পশ্চিমবঙ্গ রাজ্য সরকার তাঁকে সংগীত মহাসম্মান ও বঙ্গবিভূষণ সম্মানে ভূষিত করে।
এদিকে বিশিষ্ট সরোদবাদক বুদ্ধদেব দাশগুপ্তকে হারিয়ে শোকস্তব্ধ তাঁর সহকর্মী ও ভক্তরা।
