
কাদা ছোড়াছুড়ির চরমে পৌঁছেছিল। অল্প কথায় বললে—বিষয়টা পরিণত হয়েছিল গোপন প্রেম থেকে ভয়ংকর শত্রুতায়। হৃতিক-কঙ্গনা রনৌতের কোন্দলের বিষয়টা যে মাত্রা ছাড়িয়ে গেছে, দেরিতে হলেও সম্ভবত দুজনেই বিষয়টা টের পেয়েছেন। আর তাই দুজনের আইনজীবীই জানিয়েছেন, খুব দ্রুত এর নিষ্পত্তি করবেন তাঁরা।বলিউডে প্রকাশ্যে এমন কাদা ছোড়াছুড়ির ঘটনা আর কোনো তারকার মধ্যে ঘটেনি বললেই চলে। কঙ্গনার আইনজীবী জানিয়েছেন, বিষয়টা খুব নোংরা পর্যায়ে চলে গেছে। হৃতিকের প্রসঙ্গে তিনি বলেছেন, ‘তিনি (হৃতিক) আসল বিষয় ছেড়ে ভিন্ন দিকে সরে গেছেন।’ এদিকে হৃতিকের আইনজীবী বলেছেন, ‘পুলিশকে বিষয়টা দ্রুত নিষ্পত্তি করতে বলেছি।’ কিন্তু যাঁদের নিয়ে এত হইচই। যাঁরা বিষয়টার শুরু করেছিলেন, সেই হৃতিক আর কঙ্গনা কী ভাবছেন? হৃতিক এখন মুম্বাই থেকে অনেক দূরে। একটি বিজ্ঞাপনচিত্রের শুটিংয়ে ব্যস্ত। আর কঙ্গনা ব্যস্ত অরুণাচল প্রদেশে ‘রেঙ্গুন’ ছবির শুটিংয়ে। কিন্তু এই দুই তারকাই শুক্রবার জানিয়েছেন, আসলেই বিষয়টা খুব নোংরা পর্যায়ে চলে গেছে। বিষয়টার ইতি চাইছেন তাঁরা। পিটিআই।
