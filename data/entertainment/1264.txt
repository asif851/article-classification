
ইসরাফিল শাহীন নির্দেশিত নাটক ফেইড্রা যাচ্ছে ‘অষ্টম থিয়েটার অলিম্পিক ২০১৮’তে। ফরাসি নাট্যকার জঁ রাসিনের লেখা নাটকটিতে অভিনয় করেছেন ঢাকা বিশ্ববিদ্যালয়ের থিয়েটার অ্যান্ড পারফরম্যান্স স্টাডিজ বিভাগের স্নাতকোত্তর শিক্ষার্থীরা।
ভারতের সংস্কৃতি মন্ত্রণালয়ের আওতায় দিল্লির ন্যাশনাল স্কুল অব ড্রামার (এনএসডি) আয়োজনে প্রথমবারের মতো ভারতে অনুষ্ঠিত হতে যাচ্ছে থিয়েটারের সবচেয়ে বড় আসর অষ্টম থিয়েটার অলিম্পিক ২০১৮। ১৯৯৩ সালে থিয়েটার অলিম্পিক প্রতিষ্ঠিত হয় গ্রিসে। এরপর ১৯৯৫ সালে প্রথম অলিম্পিক অনুষ্ঠিত হয় সে দেশেই। এরপর জাপান, রাশিয়া, তুরস্ক, দক্ষিণ কোরিয়া, চীন ও পোল্যান্ডে অনুষ্ঠিত হয়। এবারের আয়োজনের মূল ভাবনা ‘ফ্ল্যাগ অব ফ্রেন্ডশিপ’।
আগামী ১৭ ফেব্রুয়ারি থেকে ৮ এপ্রিল পর্যন্ত ভারতের ১৫টি প্রদেশে চলবে বিশ্ব নাটকের এই মহোৎসব। আসবেন থিয়েটারের বিশ্বের প্রথিতযশা সব নাট্যজন। বাংলাদেশ থেকে সেখানে যাচ্ছেন ঢাকা বিশ্ববিদ্যালয়ের থিয়েটার অ্যান্ড পারফরম্যান্স স্টাডিজ বিভাগের অধ্যাপক ইসরাফিল শাহীন তাঁর নির্দেশিত নাটক ফেইড্রা নিয়ে। বিভাগের শিক্ষক শাহমান মৈশান বলেন, নাটকটি ভারতের মুম্বাই, দিল্লি ও কেরালায় মঞ্চস্থ হতে পারে। অসিত কুমারের অনুবাদে নাটকটিতে প্রেম ও রাজনীতিকে বর্তমান বৈশ্বিক এবং জাতীয় পরিস্থিতিতে নতুনভাবে রূপান্তর করা হয়েছে। তিনি আরও বলেন, ফেব্রুয়ারি থেকে এপ্রিলের মধ্যে প্রযোজনাটি ভারতে ভ্রমণ করবে। বাংলাদেশ থেকে এটাই একমাত্র নির্বাচিত নাটক। সংগীতে আছেন বিভাগীয় শিক্ষক সাইদুর রহমান লিপন ও তামান্না হক সিগমা, ডিজাইনে আশিকুর রহমান লিয়ন, পোশাক পরিকল্পনায় ওয়াহিদা  মল্লিক জলি।
