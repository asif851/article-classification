
শুনলে হয়তো অনেকেই বিশ্বাস করতে চাইবেন না, সত্তর পেরিয়েও যে ‘শাহেনশাহ’ অভিনেতা বলিউড শাসন করছেন। পর্দায় এখনো যিনি নিজের মুদ্রায় নেচে মুগ্ধ করেন, শুটিংয়ে কলকাতায় এসে দিব্যি সাইকেলে চেপে ঘুরে বেড়ান— বলিউডের সেই কিংবদন্তি অভিনেতা অমিতাভ বচ্চন বেঁচে আছেন মাত্র ২৫ শতাংশ সক্রিয় যকৃৎ (লিভার) নিয়ে! এই বর্ষীয়ান অভিনেতার যকৃতের ৭৫ শতাংশ অংশই অকার্যকর হয়ে গেছে হেপাটাইটিস বি-র মতো মারাত্মক ভাইরাসের আক্রমণে।গতকাল মঙ্গলবার অমিতাভ বচ্চন নিজেই এ তথ্য জানিয়েছেন ইউনিসেফ আয়োজিত এক অনুষ্ঠানে। তিনি জানিয়েছেন, দীর্ঘদিন তিনি ২৫ শতাংশ যকৃৎ নিয়েই বেঁচে আছেন। ভারতের স্বাস্থ্য মন্ত্রণালয়ের সঙ্গে যৌথভাবে হেপাটাইটিস নিয়ে সচেতনতা বিষয়ক এক অনুষ্ঠানে অমিতাভ জানিয়েছেন, এই রোগ তাঁর শরীরে বাসা বেঁধেছিল আজ থেকে ৩০ বছরেরও বেশি সময় আগে। ‘কুলি’ ছবির শুটিংয়ের সেটে তাঁর এক মারাত্মক একটি দুর্ঘটনা ঘটেছিল। সেই সময় তিনি দীর্ঘদিন হাসপাতালে ভর্তি ছিলেন। প্রায় ২২০ জন রক্তদাতার কাছ থেকে রক্ত নিতে হয়েছিল তাঁকে। সেই সময়ে একজন দাতার রক্তে হেপাটাইটিস বি-র সংক্রমণ ছিল। তাঁর রক্ত নেওয়ার পরই এই ভাইরাসের (রোগের) জীবাণু তাঁর শরীরে ঢুকে যায়, যদিও ওই সময়ে কিছুই বুঝতে পারেনি কেউ।২০০০ সালে অমিতাভকে চিকিৎ​সকেরা জানালে তিনি প্রথমবারের মতো বুঝতে পারেন যে, তাঁর যকৃতের অবস্থা খুব সুবিধার নয়। তাঁর শরীরের যকৃতের ৭৫ শতাংশই নষ্ট হয়ে গেছে। হিন্দুস্তান টাইমস।
