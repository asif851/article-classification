
বিষণ্ন মনে গানটি শুনলে মন ভালো হয়ে যেতেও পারে। মেহের আফরোজ শাওনের গাওয়া বেশ পরিচিত ‘যদি মন কাঁদে/ তুমি চলে এসো, এক বরষায়’ গানটির কথা বলা হচ্ছে। বিশেষ করে হুমায়ূন আহমেদ চলে যাওয়ার পর নতুন করে তাঁর এই গান শ্রোতাদের বিষণ্ন করেছে। এই ঈদে শাওনের গাওয়া পাঁচটি গান নিয়ে বাংলাভিশনে থাকবে একক সংগীতানুষ্ঠান। সেখানে শোনা যাবে হুমায়ূন আহমেদের এই গানটিও।গতকাল রোববার প্রথম আলোর সঙ্গে আলাপে শাওন জানান, কয়েক দিনের মধ্যে গানগুলো রেকর্ড করা হবে। অনুষ্ঠানে গানের ফাঁকে ফাঁকে থাকবে গল্প ও গানগুলো নিয়ে নানা স্মৃতিচারণা।টেলিভিশনের জন্য এটি শাওনের দ্বিতীয় গানের অনুষ্ঠান। চ্যানেল আইতে বছর সাতেক আগে তাঁর পাঁচটি গানের ভিডিও নিয়ে একটি অনুষ্ঠান প্রচারিত হয়েছিল।কয়েক বছর ধরে বিশেষ দিনগুলোতে পরিচালক হিসেবেও দেখা যাচ্ছে শাওনকে। এবারের ঈদে থাকছে শাওন পরিচালিত দুটি নাটক—এসো ও চৌধুরী খালেকুজ্জামানের গুণের সীমা নাই। ২০০০ সালে হুমায়ূন আহমেদ পরিচালিত এসো নাটকটিতে অভিনয় করেছিলেন ফেরদৌস, শাওন ও পীযূষ বন্দ্যোপাধ্যায়। এবার শাওনের পরিচালনায় সেখানে অভিনয় করছেন মম ও প্রাণ রায়। ফেরদৌসের চরিত্রটি কে করবেন, এখনো ঠিক হয়নি।চৌধুরী খালেকুজ্জামানের গুণের সীমা নাই নাটকে একটি বিশেষ চরিত্রে অভিনয় করবেন রিয়াজ। এই নাটকেরও মূল চরিত্রে আছেন প্রাণ রায়।
