
আলো ঝলমলে রঙিন পর্দার মানুষ তাঁরা। শুটিং, ডাবিং আর নানামুখী চাপে ব্যস্ত থাকেন সারাক্ষণ। কিন্তু তাঁদেরও আছে গ্রামের বাড়ি। ফুরসত পেলেই ছুটে যান মাটির কাছে, প্রিয় বাড়িতে। বিনোদন জগতের এমন কিছু তারকার গ্রামের বাড়ি ঘুরে এসে লিখেছেন প্রথম আলোর একদল প্রতিবেদক। ঈদ উপলক্ষে পাঠকের জন্য এবারের আনন্দের বিশেষ আয়োজন।
বাংলাদেশ চলচ্চিত্রের জনপ্রিয় নায়ক আরিফিন শুভর গ্রামের বাড়ি ময়মনসিংহের ভালুকা উপজেলার আংগারগারা গ্রামে। চলচ্চিত্র নিয়ে ব্যস্ত হওয়ার পর তিনি গ্রামে খুব কম যান। হঠাৎ হঠাৎ গ্রামে যাওয়া হলেও কয়েক ঘণ্টার মধ্যে আবার ফিরেও যান। এতে প্রিয় নায়ককে দেখতে না পারার একটা আক্ষেপ রয়েছে মানুষের মধ্যে।
আরিফিন শুভকে নিয়ে গ্রামের মানুষের অপার কৌতূহল। আংগারগারা গ্রামে পৈতৃক নিবাস হলেও তাঁর জন্ম ময়মনসিংহ শহরে। স্কুলে পড়াশোনা ও বেড়ে ওঠাও ময়মনসিংহ শহরেই। বাবা এস এম শামসুল হক ছিলেন সরকারি কর্মকর্তা। চাকরির সুবাদে তিনি দেশের বিভিন্ন জেলায় বদলি হলেও শুভ ময়মনসিংহ শহরেই বড় হয়েছেন।
আরিফিন শুভ, অভিনেতা গ্রাম: আংগারগারা থানা: ভালুকা জেলা: ময়মনসিংহ
গতকাল মঙ্গলবার (২০ জুন) ভালুকা উপজেলা সদর থেকে ১৫ কিলোমিটার দূরে আংগারগারা গ্রামে গিয়ে অনেকের সঙ্গে কথা হয়। গ্রামের মানুষ জানান, শুভ সিনেমার নায়ক হওয়ার পর থেকে বেশি ব্যস্ত হয়ে পড়েছেন। গ্রামে খুব একটা আসা হয় না তাঁর। সর্বশেষ আনুমানিক পাঁচ মাস আগে একবার এসেছিলেন। আংগারগারা বাজারেও কিছু সময় ছিলেন। শুভর আসার কথা ছড়িয়ে পড়লে অল্প সময়ের মধ্যে দূরের গ্রাম থেকে মানুষ একনজর দেখতে ছুটে আসেন। ভক্তরা ছবি তোলার বায়না ধরেন। শুভ দুই ঘণ্টার মতো ছিলেন। ওই সময় তিনি ভক্তদের নিরাশ করেননি।গ্রামে কখনোই স্থায়ীভাবে বসবাস না করায় আরিফিন শুভর গ্রামে তেমন কোনো বন্ধু নেই। চাচাতো ভাইয়েরা তাঁর কাছের বন্ধু। এখনো গ্রামে গেলে প্রায় সমবয়সী চাচাতো ভাইদের সঙ্গেই শিশুসুলভ দুরন্তপনায় মেতে থাকেন। আংগারগারা বাজার থেকে বেশ গাছগাছালিতে ঢাকা একটা রাস্তা দিয়ে যেতে হয় আরিফিন শুভর বাড়ি। গতকাল মঙ্গলবার দুপুরে শুভর বাড়িতে গিয়ে দেখা যায় সুনসান নীরবতা। চাচাতো ভাই সাইম আহমেদ ও পঞ্চম শ্রেণিতে পড়ুয়া চাচাতো ভাই রাইয়ান কবীরের দেখা পাওয়া যায়। তাঁরা জানান, শুভ ভাই সময় পেলে হঠাৎ চলে আসেন গ্রামে। থাকেন খুব কম সময়। যদিও ওই অল্প সময়েই ভক্তরা ঘিরে ধরেন, তবু এর মধ্যে সময় বের করে সমবয়সী নির্ভর, রাকিব, তানভীর, শাওন আলামিন ও নোমাদের সঙ্গে কিছুটা সময়ই কাটিয়ে যান। গ্রামে গেলে শত ব্যস্ততার মধ্যে পঞ্চম শ্রেণিতে পড়ুয়া চাচাতো ভাই রাইয়ান কবীর আবিরের সঙ্গে কিছুটা সময় খুনসুটি করেনই।গ্রামের মানুষেরা জানান, তাঁরা টিভিতে আরিফিন শুভর সিনেমা দেখেন। ছোটবেলায় শুভকে অনেকেই দুই-একবার দেখেছেন। ঈদে বা পারিবারিক কোনো অনুষ্ঠানে কেবল বাড়িতে যেতেন শুভ। এখন তিনি দেশে জনপ্রিয় চলচ্চিত্র নায়ক। তাঁকে দেখার সুযোগ না মিললেও সবাই তাঁর শুভাকাঙ্ক্ষী। শুভকে নিয়ে গর্ব করেন গ্রামের মানুষ। আংগারগারা ইউনাইটেড উচ্চবিদ্যালয়ের প্রধান শিক্ষক আতিক উজ্জামান বলেন, ‘আরিফিন শুভকে আমরা খুব একটা দেখতে পাই না। তিনি ব্যস্ত মানুষ। তবে আমরা তাঁর জন্য গর্ববোধ করি।’
 
