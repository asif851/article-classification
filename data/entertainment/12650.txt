
অপু বিশ্বাসের ফেরার খবরে যখন চলচ্চিত্রপাড়ায় হুলুস্থুল, তখন বুবলীর সঙ্গে অহংকার ছবির শুটিংয়ে পুবাইলে ছিলেন শাকিব খান। অপুর ফেরার বিষয়ে তাঁর প্রতিক্রিয়া জানতে চাইলে শাকিব জানান, এ বিষয়ে কিছুই জানেন না তিনি। অবাক কণ্ঠে মুঠোফোনে বলেন, ‘কই, আমি জানি না তো! কবে ফিরলেন?’ পরে অপুর ফেরার খবর শাকিবকে জানানো হলে তিনি বলেন, ‘ঢালিউডের জনপ্রিয় নায়িকা অপু বিশ্বাস। তাঁর মতো অভিনেত্রী আমাদের চলচ্চিত্রে দরকার। তিনি ফিরছেন, এ জন্য তাঁকে সাধুবাদ জানাই।’শাকিবকে বিয়ের গুঞ্জনের ব্যাপারে অপুকে প্রশ্ন করা হলে জবাবে তিনি বলেছিলেন, ‘শাকিব খান ও আমি যখন একসঙ্গে থাকব, তখন এই প্রশ্ন করবেন। আমি উত্তর দেব।’ শাকিবকে অপুর এই জবাবের ব্যাপারে জানালে তিনি বলেন, ‘তিনি যেহেতু বলেছেন, আমরা (অপু ও শাকিব) দুজন সামনাসামনি থাকলে এই প্রশ্নের উত্তর দেবেন, তাহলে আর কী, আমাদের তো একসঙ্গে কাজ করতে হবেই। তখন প্রশ্ন করবেন। উত্তরে তিনি কী বলেন, তা শুনেই এই প্রশ্নের উত্তর দেব আমি।’
