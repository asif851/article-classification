
আগামী ২০ নভেম্বর থেকে শুরু হচ্ছে বাংলাদেশ প্রিমিয়ার লীগ। দেশের ক্রিকেটের এ উন্মাদনার সঙ্গে যুক্ত হচ্ছেন অনেক শিল্পীই। এবার টুর্নামেন্টের থিম সং গাইলেন সংগীতশিল্পী কুমার বিশ্বজিৎ। তাঁর সঙ্গে আরও তিনজন তরুণ সংগীতশিল্পীর গাওয়ার কথা রয়েছে। ‘এই দেশেতে ১৬ কোটি মানুষই ক্রিকেটমনা, কে জানে না পৃথিবীতে, আমাদের উন্মাদনা’ শিরোনামের গানটি লিখেছেন ইশতিয়াক আহমেদ, সুর ও সংগীত আয়োজন করেছেন আহমেদ সোহাইল ও তাসনুভ নেওয়াল রহমান। গানসহ বেশ কয়েকটি বিষয়ে কথা হলো সংগীতশিল্পী কুমার বিশ্বজিতের সঙ্গে।বিপিএলের থিম সং-এ কণ্ঠ দিলেন শুনলাম?খেলা তো আমাদের রক্তে মিশে আছে। আর ক্রিকেট সারা বিশ্বে আমাদের আলাদা করে পরিচিতি এনে দিয়েছে। তাই আমার কাছে যখন প্রস্তাবটা এল, তখন আর না করতে পারিনি। ১৬ কোটি মানুষকে নিয়ে উন্মাদনা হচ্ছে—এটা ভেবে গানটার সঙ্গে যুক্ত হয়েছি। খেলাধুলাকে বাদ দিয়ে তো কোনো উন্নয়ন সম্ভব নয়। আমার কাছে মনে হয়, আমি দেশের উন্নয়নের সঙ্গে যুক্ত হলাম।আপনি নিজে কখনো ক্রিকেট খেলেছেন?আমি একটা রক্ষণশীল পরিবারে বড় হয়েছি। তা ছাড়া আমি ছোটবেলায় পরিবারের একমাত্র সন্তান ছিলাম। তাই আমার জন্য মাঠে যাওয়া, শরীরে কাদা বা ধুলা লাগানো অসম্ভব ছিল। পরে অবশ্য একটু বড় হয়ে খেলেছি। বাড়ির উঠোনে। কিন্তু সমস্যা হলো, ওই সময় ক্রিকেট খেলার সামগ্রী জোগাড় করা কঠিন ছিল। তবে বাড়ির গাছের জাম্বুরা ও মায়ের পুরোনো শাড়ির আঁচল পায়ে পেঁচিয়ে ফুটবল খেলতাম।ক্রিকেট খেললে নিজেকে কীভাবে তৈরি করতেন—ব্যাটসম্যান নাকি বোলার?আমার কাছে ‘হিটিং’ ব্যাপারটা ভালো লাগে। এ কারণে আমি সম্ভবত ব্যাটসম্যানই হতাম। মারার মধ্যে একটা মজা আছে (হা হা হা)।আপনি তো চিটাগাং ভাইকিংসের থিম সং গেয়েছেন? সমর্থনও নিশ্চয় ওদিকে?গান গেয়েছি। এ ছাড়া চট্টগ্রামে আমার বাড়ি। সব মিলিয়ে ওদিকেই পাল্লাটা বেশি ভারী। তবে বাংলাদেশের উন্নয়নের স্বার্থে আমি কোনো আঞ্চলিকতায় বিশ্বাস করি না। আমি মনে করি, সমগ্র দেশটাই আমার দেশ। সব দলের প্রতি আমার ভালোবাসা আছে।এখন ব্যস্ততা কী নিয়ে?দুটি ছবির সংগীত পরিচালনা করছি। এ ছাড়া ১৮ নভেম্বর কানাডায় যাব গান গাইতে। ফিরে এসে অ্যালবামের কাজ ধরার ইচ্ছা আছে।
