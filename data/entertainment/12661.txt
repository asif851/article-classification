
তানজিন তিশার বহুদিনের ইচ্ছে, সিনেমায় তাঁর অভিষেক যেন খুব ভালোভাবে হয়। গত সেপ্টেম্বরে প্রথম আলোয় প্রকাশিত খবরে তেমন ইচ্ছার কথা বলেছিলেন এই মডেল ও অভিনয়শিল্পী। সেদিন তিনি আরও জানান, স্বপন আহমেদের ‘ভবঘুরে’ সিনেমা তাঁর মনের মতো একটি সিনেমা। শেষ পর্যন্ত তিশার সেই ইচ্ছা পূরণ হলো না। ভিসা না পাওয়ায় ‘ভবঘুরে’ সিনেমার অংশ হতে পারছেন না তিনি।
গল্পের প্রয়োজনে পরিচালক স্বপন আহমেদের ‘ভবঘুরে’ সিনেমার পুরো শুটিং হবে ফ্রান্স ও সুইজারল্যান্ডে। এ কারণে সব শিল্পীর ভিসা নিশ্চিত হওয়া পর্যন্ত পরিচালককে অপেক্ষা করতে হয়। এরই মধ্যে অন্য শিল্পীদের ভিসা হয়ে গেলেও তিশার ভিসা হয়নি। তাই নিজের ভালো লাগার একটি সিনেমায় অভিনয় করা থেকে বঞ্চিত হতে হয়েছে তিশাকে।
পরিচালক স্বপন আহমেদ ফ্রান্স থেকে প্রথম আলোকে বলেন, ‘এ মুহূর্তে এখানে আবহাওয়া অনেক ঠান্ডা। শীত শুরুর আগে সিনেমার কাজ করার ইচ্ছা ছিল। কিন্তু শিল্পীদের ভিসা হতে দেরি হওয়ায় এখন শুটিং করতে হচ্ছে। ১২ নভেম্বর শুটিং শুরুর পরিকল্পনা করছি। দেশের পাশাপাশি ফ্রান্স থেকেও কয়েকজন অভিনয় করবেন এই ছবিতে।’
সিনেমার গল্প প্রসঙ্গে স্বপন আহমেদ জানান, প্যারিসের একটি সত্য ঘটনার ছায়া অবলম্বনে ‘ভবঘুরে’ সিনেমার কাহিনি। সিনেমায় থাকবে পাঁচটি গান। সংগীত পরিচালনা করছেন ইবরার টিপু।
এদিকে তানজিন তিশার ভিসা না হওয়ায় ‘ভবঘুরে’ সিনেমার প্রযোজক ও পরিচালককে বাধ্য হয়ে অন্য শিল্পীর কথা ভাবতে হচ্ছে। তাঁরা পূর্ণিমাকে নিয়ে সিনেমাটি শুরুর ব্যাপারে সিদ্ধান্ত চূড়ান্ত করেছেন। তবে শেষ পর্যন্ত শুটিংয়ে পূর্ণিমা যাচ্ছেন কি না, তা জানতে অপেক্ষা করতে হবে আরও দুদিন। আজ মঙ্গলবার ভিসার জন্য মুখোমুখি হবেন পূর্ণিমা।
