
আজ (১৭ ডিসেম্বর) জন্মদিন উদ্‌যাপন করছেন চলচ্চিত্রের জনপ্রিয় তারকা শাবনূর। চিত্রজগতের সতীর্থদের নিয়ে দিনের প্রথম প্রহরে (রাত ১২.০১ মিনিটে) নিজ বাসায় কেক কাটেন তিনি। তবে ওই কেক কাটার আয়োজন নিয়ে অবাক হয়েছেন শাবনূর। বললেন, ‘আমি এফডিসিতে একটা বিজ্ঞাপনচিত্রের শুটিংয়ে ছিলাম। রাতে বাসায় ফিরে অবাক! দেখি, বড় বড় ফুলের তোড়া আর নানা রঙের বেলুন দিয়ে সাজানো হয়েছে আমার বসার রুমটি। রুমের মাঝে টেবিলে ওপর একটা কেক। এটা আমার জন্য ছিল বড় সারপ্রাইজ।’বাসায় ঢুকেই তিনি বসার ঘরে দেখতে পান অমিত হাসান ও তাঁর স্ত্রী, জায়েদ খান এবং পপিকে। পপি এসে জড়িয়ে ধরেন শাবনূরকে।শাবনূর বলেন, ‘আমি জানতাম না, তাঁরা এভাবে আমাকে শুভেচ্ছা জানাতে আসবেন। তবে তাঁদের কাছে পেয়ে আমিও খুব খুশি হয়েছি। এরপর অনেক রাত পর্যন্ত সবাই মিলে গান করেছি। একজন আরেকজনকে অনুকরণ করে অভিনয় করেছি। খুব মজা হয়েছে।’জন্মদিনে আজ বাসাতেই আছেন শাবনূর। কাছের মানুষজন আসছেন। শুভেচ্ছা জানাচ্ছেন। সবার সঙ্গে আড্ডা দিয়েই দিনটা কাটাচ্ছেন তিনি।
