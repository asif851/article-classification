
কী বলা যেতে পারে এই ব্যতিক্রমী উদ্যাপনকে। রূপকথার মতো করে বর্ষপূর্তি উদ্যাপন? ঢাকার ইন্দিরা গান্ধী সাংস্কৃতিক কেন্দ্র উদ্যাপন করছে তাদের প্রতিষ্ঠার পাঁচ বছর। এ উপলক্ষেই গত শনিবার প্রতিষ্ঠানটি আয়োজন করে নৃত্যনাট্য বাঁদী বান্দার রূপকথার এক বিশেষ প্রদর্শনী। সৃষ্টি কালচারাল সেন্টারের এই প্রযোজনা তৈরি হয়েছে আরব্য রজনীর ‘আলীবাবা ও ৪০ চোর’-এর গল্প অবলম্বনে। বাংলাদেশ শিল্পকলা একাডেমীর জাতীয় নাট্যশালা মিলনায়তনে নৃত্যনাট্যটি পরিবেশিত হয়। ইন্দিরা গান্ধী সাংস্কৃতিক কেন্দ্রের বর্ষপূর্তি উপলক্ষে বক্তব্য দেন সংস্কৃতিমন্ত্রী আসাদুজ্জামান নূর। অনুষ্ঠানে উপস্থিত ছিলেন ভারতীয় হাইকমিশনার পঙ্কজ সরন ও ইন্দিরা গান্ধী সাংস্কৃতিক কেন্দ্রের পরিচালক সিদ্ধার্থ চট্টোপাধ্যায়। ছিলেন রামেন্দু মজুমদার, নাসির উদ্দীন ইউসুফের মতো সাংস্কৃতিক ব্যক্তিত্বরা।২০১০ সালের ১১ মার্চ যাত্রা শুরু করে ইন্দিরা গান্ধী সাংস্কৃতিক কেন্দ্র। এর পর থেকে নিয়মিত এই প্রতিষ্ঠান আয়োজন করে আসছে নানা সাংস্কৃতিক অনুষ্ঠানের।
