



জেমস আইভরির জন্য বুঝি ৯০ সংখ্যাটি সবচেয়ে সৌভাগ্যের। 
এর আগে তিনি অস্কারে তিনবার মনোনয়ন পেয়েছেন। 
এবার অবশ্য জেমস আইভরি হাসিমুখে বাড়ি ফিরবেন।


চিত্রনাট্যকার জেমস আইভরির জন্য বুঝি ৯০ সংখ্যাটি সবচেয়ে সৌভাগ্যের। এর আগে তিনি অস্কারে তিনবার মনোনয়ন পেয়েছেন, কিন্তু পুরস্কার হাতে ঘরে ফিরতে পারেননি কখনো। এবার অবশ্য জেমস আইভরি হাসিমুখে বাড়ি ফিরবেন। অস্কারের ৯০তম আসরে, আইভরির বয়স ৯০ হতে যখন আর মাত্র তিন মাস বাকি, তখনই তাঁর ঝুলিতে উঠল প্রথম অস্কার। জেমস আইভরি অস্কারের ইতিহাসে সবচেয়ে বৃদ্ধ ব্যক্তি, যিনি অ্যাডাপ্টেড স্ক্রিন প্লে বিভাগে পুরস্কার পেয়েছেন। তিনি এই পুরস্কার পেয়েছেন ‘কল মি বাই ইয়োর নেম’ ছবির জন্য। একই নামে ২০০৭ সালে আন্দ্রে আসিমানের একটি উপন্যাস প্রকাশিত হয়।
পুরস্কার পেয়ে জেমস আইভরি বলেন, ‘চিত্রনাট্যকার হিসেবে আমি প্রথম যে নীতি অনুসরণ করি, তা হলো যার উপন্যাস অবলম্বনে আমি চিত্রনাট্যটি তৈরি করেছি, সেই উপন্যাসের লেখককে ধন্যবাদ জানানো।’ এ ছাড়া তিনি ‘কল মি বাই ইয়োর নেম’ ছবির অভিনেতা টিমোতি শ্যালামেকে দুর্দান্ত অভিনয়ের জন্য অভিনন্দন জানান। ৯০তম একাডেমি অ্যাওয়ার্ডে সেরা অভিনেতা বিভাগে মনোনয়ন পেয়েছেন শ্যালামে। যদিও এই বিভাগে পরে শেষ হাসি হেসেছেন গ্যারি ওল্ডম্যান। সেরা অ্যাডাপ্টেড স্ক্রিন প্লে বিভাগে জেমস আইভরি পুরস্কার পাওয়ার পর মিলনায়তনের সবাই তাঁকে দাঁড়িয়ে সম্মান জানান।
যুক্তরাষ্ট্রের লস অ্যাঞ্জেলসের ডলবি থিয়েটারে বাংলাদেশ সময় আজ সোমবার অনুষ্ঠিত হয় ৯০তম একাডেমি অ্যাওয়ার্ড। অনুষ্ঠানটি উপস্থাপনা করেন জিমি কিমেল।
