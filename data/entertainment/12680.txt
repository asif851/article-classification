
বাংলাদেশ জাতীয়তাবাদী দলে (বিএনপি) যোগ দিলেন সংগীতশিল্পী রুমানা মোর্শেদ কনকচাঁপা। গতকাল বৃহস্পতিবার রাতে গুলশানে বিএনপির চেয়ারপারসনের কার্যালয়ে খালেদা জিয়ার উপস্থিতিতে আনুষ্ঠানিকভাবে দলে যোগ দেন তিনি। এ সময় বিএনপির স্থায়ী কমিটির সদস্য, ভাইস চেয়ারম্যান ও জাসাসের নেতারা উপস্থিত ছিলেন।    এ প্রসঙ্গে প্রথম আলো ডটকমকে কনকচাঁপা বলেন, ‘দেশ ও মানুষের উন্নয়নের জন্য বরাবরই আমি কাজ করার আগ্রহ প্রকাশ করেছি। ব্যক্তিগত উদ্যোগে যখন যেটুকু করা দরকার, চেষ্টা করেছি আমি। তবে বড় পরিসরে কিছু করতে হলে একটা বড় প্ল্যাটফর্ম দরকার। একটা রাজনৈতিক ছাতা দরকার। তা না হলে দেশের জন্য, দশের জন্য কিছু বাস্তবায়ন করা কঠিন। সেই ভাবনা থেকেই বিএনপিতে যোগদান করা।’কনকচাঁপা আরও বলেন, ‘কণ্ঠশিল্পী হিসেবে এই দেশ এবং মানুষের কাছ থেকে আমি অনেক পেয়েছি। সেই দায়বদ্ধতা থেকেই আমার বাকি জীবন মানবসেবায় উত্সর্গ করতে চাই। বিশেষ করে আমার নিজের এলাকা সিরাজগঞ্জের কাজীপুর নদীগর্ভে বিলীন হয়ে যাচ্ছে। বাড়িতে গেলে খুব কষ্ট লাগে। ভিটেমাটিশূন্য মানুষের মুখ দেখলে কষ্ট পাই। আমি ওদের জন্য কিছু একটা করতে চাই।’
এদিকে আগামী জাতীয় সংসদ নির্বাচনে অংশ নেবেন কি না—এমন প্রশ্নে কনকচাঁপা বলেন, ‘এটা নির্ভর করে ম্যাডাম খালেদা জিয়ার সিদ্ধান্তের ওপর। আমি আসলে বিএনপির প্ল্যাটফর্ম থেকে দেশের জন্য কাজ করতে চাই। এমপি ইলেকশন না করেও সেই কাজটা করা যায়। আমি আসলে এ মুহূর্তে সবার কাছে দোয়া চাই। আর কিছু চাই না।’
কনক চাঁপা এ-ও বলেন, ‘সমাজের মানুষের জন্য বড় পরিসরে কাজ করার জন্য আমি এর আগে বাংলাদেশ আওয়ামী লীগ থেকেও সাহায্য সহযোগিতা চেয়েছিলাম। কিন্তু তাঁদের কাছ থেকে যে সহযোগিতা আশা করেছিলাম, তার কিছুই পাইনি। ৩০ বছর ধরেই আমি গান দিয়ে মানুষের মন জয় করেছি। সারা দেশে আমার ইতিবাচক একটা পরিচিতি রয়েছে। আর এই ইতিবাচক পরিচয়টাকে কাজে লাগিয়ে রাজনৈতিকভাবে সমাজের মানুষের জন্য কাজ করে যেতে চাই।’
