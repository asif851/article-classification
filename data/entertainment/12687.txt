
শারীরিক অসুস্থতার কারণে শুটিংয়ে একবার একাধিক এনজি শটের কবলে পড়েছিলাম। ১৯৯৭ সালের কথা। কুলি ছবির শুটিংয়ে এ ঘটনা ঘটেছিল। ছবির পরিচালক ছিলেন মনতাজুর রহমান আকবর। হোতাপাড়ার একটি লোকেশনে শুটিং হচ্ছিল। আমার সহশিল্পী ছিলেন ওমর সানী। ওমর সানী আমাকে বিয়ে করবেন, তারপর বাসায় তুলবেন। এসব নিয়েই রোমান্টিক কথাবার্তা হচ্ছে এমন একটি দৃশ্য ধারণ করা হবে। কিন্তু শুটিংয়ের আগে থেকে আমার জ্বর। পরিচালক আমার বিষয়টি গুরুত্বও দিচ্ছিলেন না।     কিন্তু আমি টের পাচ্ছিলাম শারীরিকভাবে অনেকটা দুর্বল ছিলাম আমি।
এ কারণে ঠিকমতো সংলাপও দিতে পারছিলাম না। ফলে যা হওয়ার তাই হলো। পরপর দুবার এনজি হয়ে যায় ওই শটটি। তৃতীয়বার শটটি নেওয়ার জন্য সবাই প্রস্তুত। পরিচালক অ্যাকশন বলতেই আমার সংলাপ দিয়ে দৃশ্যটি শুরু হবে। কিন্তু অ্যাকশন বলার সঙ্গে সঙ্গে আমি পড়ে গেলাম। এরপর আমার আর কোনো কিছু মনে ছিল না। পরে যখন জ্ঞান ফিরে, তখন দেখি আমি বিছানায়! সবার কাছে শুনলাম, সেদিন শুটিং প্যাকআপ করা হয়েছিল। পরের দিন সুস্থ হওয়ার পর শুটিং হয়েছিল সেই দৃশ্যের। সেদিন অবশ্যই প্রথম টেকেই দৃশ্যটি ওকে হয়েছিল।
অনুলিখন: শফিকআল মামুন
