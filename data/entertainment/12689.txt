
দিওয়ালি বা দীপাবলি উৎসবের ক্ষণ যত ঘনিয়ে আসছে বলিউডে দুই খানকে নিয়ে ভক্ত-দর্শকের আগ্রহ ততই বাড়ছে। প্রচার নিয়ে শশব্যস্ত শাহরুখ খানের ‘দিলওয়ালে’ আর সালমানের ‘প্রেম রতন ধন পায়ো’ ছবি সংশ্লিষ্ট সবাই। সম্প্রতি টুইটারে এই দুই খান দুটি ‘ডাবস্ম্যাশ’ ভিডিওচিত্র পোস্ট করেছেন। টুইটারে তাঁদের পোস্ট করা সেলফি ভিডিওচিত্র দুটিতে দুই খানকে নাচতে দেখা যাচ্ছে। নাচার বিষয়টা স্বাভাবিক হলেও ‘দিলওয়ালে’ টিমের শাহরুখ, কাজল, বরুণ, কৃতি শ্যানন নেচেছেন সালমানের ‘প্রেম রতন ধন পায়ো’ র গানের সঙ্গে। আর ‘প্রেম রতন ধন পায়ো’ ছবির দলের সঙ্গে সালমান খান নেচেছেন শাহরুখের ১৯৯৫ সালের সাড়া জাগানো ‘দিলওয়ালে দুলহানিয়া লে যায়েঙ্গে’ ছবির ‘তুঝে দেখা তো ইয়ে যানা সনম’ গানটির সঙ্গে। নাচের ভিডিওচিত্রটির বিশেষত্ব এখানেই।শাহরুখ খান ও সালমান— এই দুই খানের সাম্প্রতিক সখ্য, বন্ধুত্ব আর পরস্পরের ঘনিষ্ঠতার খবর বেশ কিছুদিন ধরেই সংবাদমাধ্যমে প্রকাশিত হচ্ছে। কিন্তু টুইটারে দুজনের পোস্ট করা এই ভিডিওচিত্র দুটি আরও বড় চমক হিসেবেই দেখছেন সবাই। প্রচারের এক ভিন্নতর কৌশল হিসেবেও এই সেলফি ভিডিওচিত্র দুটি (ডাবস্ম্যাশ একটি মোবাইল অ্যাপ, এর সহায়তায় ছোট ছোট সেলফি ভিডিওচিত্র ধারণ করা যায়) সবাইকে আকৃষ্ট করেছে।বলিউডের ছবির চরিত্র করণ-অর্জুনের মতোই শাহরুখ খান আর সালমান খানের মধ্যে এক সময় দারুণ ঘনিষ্ঠ এক সম্পর্কই ছিল। তাঁদের সেই বন্ধুত্বে ফাটল ধরেছিল ২০০৮ সালে। সালমানের এক সময়ের প্রেমিকা ক্যাটরিনা কাইফের জন্মদিনের অনুষ্ঠানে বাগ্‌বিতণ্ডায় জড়িয়েছিলেন দুজন। এরপর থেকেই দুজনের মধ্যে দূরত্ব বাড়ছিল। বছরের পর বছর কথা বলেননি, একে অপরের ছায়াও মাড়াননি তাঁরা। এভাবেই এক সময় বলিউডের দুই চিরশত্রু হয়ে উঠেছিলেন দুজন।২০১৩ সালে এক ইফতারের অনুষ্ঠানে পরস্পরকে আলিঙ্গন করে দীর্ঘ পাঁচ বছরের দ্বন্দ্বের অবসান ঘটান বলিউডের এ দুই যুযুধান খান। আর এরপর থেকেই দুজনে ক্রমশ তাঁদের পুরোনো সেই বন্ধুত্বের পথেই এগিয়ে চলেছেন। সালমানের বোন অর্পিতা খানের বিয়েতে পরস্পরকে জড়িয়ে কেঁদেছিলেন তাঁরা।সর্বশেষ, এ বছর শাহরুখের ৫০তম জন্মদিনে সালমান খান শাহরুখের বাড়ি ‘মান্নাত’-এ গিয়ে বুকে টেনে নিয়েছিলেন প্রিয় বন্ধু শাহরুখ খানকে। এনডিটিভি। টাইমস অব ইন্ডিয়া।
