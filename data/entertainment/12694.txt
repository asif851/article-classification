
ঢাকায় বড় পেশাদার রেকর্ডিং স্টুডিও এখন নেই বললেই চলে। গতকাল বৃহস্পতিবার দুপুরে ব্যান্ড তারকা শাফিন আহমেদ শোনালেন উল্টো খবর। তিনি জানান, ঢাকার বনানীতে অত্যাধুনিক সুযোগ-সুবিধা নিয়ে একটি পেশাদার রেকর্ডিং স্টুডিও চালু করেছেন। ৬০০ বর্গফুট আয়তনের এই স্টুডিওতে তাঁর সঙ্গে আছেন আরও একজন। তিনি শাহরিয়ার শাকিল। এই রেকর্ডিং স্টুডিওর নাম ‘ক্যান্ডি রেকর্ডিং স্টুডিও’।
শাফিন আহমেদ বলেন, ‘এটা ঠিক যে সবাই এখন নিজের ঘরের এক কোনায় স্টুডিও করছে। এতে নিজেদের টুকটাক সব কাজ করা যায়। কিন্তু একটি পেশাদার স্টুডিও থেকে যে ধরনের আউটপুট পাওয়া যায়, তা হোম স্টুডিও থেকে মোটেও সম্ভব হয় না।’
তিনি আরও বললেন, ‘এই ধরুন, ঘরের মধ্যে যেসব স্টুডিও, সেখানে অনেক আপস করতে হয়। বিশেষ করে ভয়েস নেওয়ার সময় সবচেয়ে বেশি সমস্যা হয়। জায়গা ছোট থাকার কারণ একসঙ্গে ১০ জন মিউজিশিয়ান বন্ধুকে নিয়ে কোনো কাজ করা সম্ভব হয় না। আমি নিজে কাজ করতে গিয়ে তা প্রতি মুহূর্তে অনুভব করি। পেশাদার স্টুডিওতে ভয়েস রেকর্ডিংয়ের পরিপূর্ণতা থাকে, যা হোম স্টুডিওর ক্ষেত্রে হেরফের হয়।’
‘ক্যান্ডি রেকর্ডিং স্টুডিও’র শুধু অন্যতম স্বত্বাধিকারীই নন, শাফিন আহমেদ এই স্টুডিওর মিক্স-মাস্টারিংয়ের সার্বিক তত্ত্বাবধানেও থাকবেন। তবে কাজটি বাইরের কেউ করতে চাইলে সে ক্ষেত্রে কোনো সমস্যা নেই। শাফিন জানান, গান রেকর্ডিং ছাড়াও তাঁদের এই স্টুডিওতে নাটক-সিনেমার ডাবিংয়ের ব্যবস্থাও আছে।
