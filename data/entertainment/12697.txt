
গত শুক্রবার মুক্তি পেয়েছে ঢিশুম। প্রথম দিনেই এই বলিউড ছবিটি আয় করেছে সাড়ে ১১ কোটি রুপি। প্রথম দিনে সর্বাধিক আয় করা ছবিগুলোর মধ্যে ষষ্ঠ অবস্থানে আছে এটি। এর আগে উড়তা পাঞ্জাব-এর প্রথম দিনের আয় ছিল সাড়ে ১০ কোটি রুপি।ভারতের তিন হাজার প্রেক্ষাগৃহে মুক্তি পাওয়া ঢিশুম নিয়ে সবাই আশাবাদী। প্রথম সপ্তাহে আয় ২৫ কোটি রুপি ছাড়ানোর প্রত্যাশা। এরই মধ্যে পাকিস্তানে নিষিদ্ধ হয়েছে ছবিটি। ছবির অন্যতম অভিনেতা বরুণ ধাওয়ান টুইট করে বলেছেন, এটা ভুল সিদ্ধান্ত হলো। সবার ধারণা, গল্পের কারণে নিষিদ্ধ হয়েছে ছবিটি। ভারত-পাকিস্তান ম্যাচের আগে ভারতীয় ক্রিকেট দলের সেরা ব্যাটসম্যান অপহৃত হন। ৩৬ ঘণ্টার মধ্যে তাঁকে উদ্ধারে নামেন পুলিশের দুই কর্মকর্তা।হৃতিক রোশন থেকে শহিদ কাপুরের মতো তারকারাও ছবিটিকে নিয়ে ইতিবাচক টুইট করেছেন। ইন্ডিয়ান এক্সপ্রেস জানিয়েছে, বিনোদনমূলক ছবি হওয়ায় এটি দর্শকদের ভালো লেগেছে। ঢিশুম-এ অভিনয় করেছেন জন আব্রাহাম, বরুণ ধাওয়ান ও জ্যাকুলিন ফার্নান্দেজ। এ ছাড়া একটি অতিথি চরিত্রে আছেন অক্ষয় কুমার। পরিচালক রোহিত ধাওয়ানের অভিষেক হলো ঢিশুম দিয়ে। ইন্ডিয়ান এক্সপ্রেস ও ইন্ডিয়া টুডে।
