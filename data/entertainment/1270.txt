
পপতারকা টেলর সুইফট কতবার যে প্রেমে পড়েছেন, আর কতবার যে তাঁর হৃদয় ভেঙেছে, তার কোনো ইয়ত্তা নেই। সর্বশেষ প্রেমে পড়েছিলেন স্কটিশ ডিজে কেলভিন হ্যারিসের। চুটিয়ে প্রেম করেছেন তাঁরা ১৫ মাস। এবার তাঁদের প্রেমের সম্পর্কে ফাটল ধরেছে। সম্প্রতি সুইফটের এক ঘনিষ্ঠ বন্ধু এই খবর নিশ্চিত করেছেন। মাত্র কিছুদিন আগেই নিজেদের প্রেমের এক বছর উদ্‌যাপন করলেন দুজনে। অবকাশে কাটানো তাঁদের অন্তরঙ্গ মুহূর্তের কিছু ছবিও প্রকাশ করেছিলেন সামাজিক যোগাযোগের মাধ্যমে। সব অনুষ্ঠানে একসঙ্গেই হাজির হতেন তাঁরা। হঠাৎ কী এমন হলো যে দুজন আলাদা হয়ে গেলেন? বিচ্ছেদের ব্যাপারে যদিও দুজনের কেউই কোনো মন্তব্য করেননি। তবে তাঁদের একটি ঘনিষ্ঠ সূত্র জানিয়েছে, কেলভিন নাকি ঠিকমতো সময় দিচ্ছিলেন না প্রেমিকা সুইফটকে। প্রেমিকের যখন সবচেয়ে কাছে দরকার, তখনই তিনি থাকছিলেন দূরে দূরে। স্বাভাবিকভাবেই আবেগপ্রবণ সুইফট এমন অবহেলা মেনে নিতে পারেননি। বলা যেতে পারে, অভিমান থেকেই তাঁদের ছাড়াছাড়ি। সূত্র আরও জানায়, কেলভিন ঠকায়নি সুফটকে। ছোটখাটো কারণেই বনিবনা হচ্ছিল না দুজনের মধ্যে। তাই হয়তো মনে মেঘ জমেছে। মান ভাঙলে হয়তো মেঘ কেটে আবারও দেখা দেবে প্রেমের ঝিকিমিকি রোদ্দুর। সূত্র : পিপলস ম্যাগাজিন
