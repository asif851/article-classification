
স্থিরচিত্র ও মিউজিক ভিডিও আর বড়পর্দার আইটেম গানে নিজেকে খোলামেলাভাবে উপস্থাপনের কারণে আলোচিত মডেল-অভিনেত্রী নায়লা নাঈম। ২০১৪ সালে গুগল সার্চে সবচেয়ে বেশিবার খোঁজা হয়েছিল এই বাংলাদেশি মডেল-অভিনেত্রীকে। সম্প্রতি নতুন একটি ছবির গানে আবারও ‘আইটেম গার্ল’ হয়েছেন নায়লা নাঈম।নায়লা নাঈম আলোচনায় আসার পর তাঁকে নিয়ে নাটক এবং সিনেমা পরিচালকেরাও কাজ করতে বেশি আগ্রহী হয়ে ওঠেন। তবে প্রধান চরিত্রে নয়, পরিচালকেরা নায়লা নাঈমকে দিয়ে ‘আইটেম গান’ তৈরিতেই বেশি আগ্রহী। এরই ধারাবাহিকতায় চলতি সপ্তাহে আরেকটি নতুন চলচ্চিত্রে ‘আইটেম গার্ল’ হিসেবে অভিনয় করলেন তিনি। এই ছবির নাম ‘টার্গেট-দেয়ার ইজ নো ক্লু’। এ ছবিতে অভিনয়ের মধ্য দিয়ে ‘আইটেম কন্যা’ হিসেবে হ্যাটট্রিক করলেন তিনি।টানা দুই রাত কক্সবাজারে ‘টার্গেট’ ছবির আইটেম গানের শুটিং শেষে ঢাকায় ফিরেছেন নায়লা নাঈম। ফিরে আসার পর তিনি কথা বলেন প্রথম আলোর সঙ্গে। নায়লা বলেন, ‘মডেলিংয়ে আমার বয়স খুব বেশি সময়ের না। এই সময়ে অনেক পরিচালককেই মনে হয়েছে তাঁরা আমাকে দিয়ে তাঁদের ছবিতে ‘আইটেম গান’ তৈরিতে বেশি আগ্রহী। অল্প সময়ের মধ্যে অনেক ছবিতে আইটেম কন্যা হিসেবে অভিনয়ের অনেক প্রস্তাব পেয়েছি। কিন্তু সব ছবি পছন্দ হয়নি। আর বাজেটও একটা ব্যাপার। তবে, সবকিছু মিলে যাওয়াতে এই ছবির আইটেম গানে অভিনয় করলাম।’ছয় বছর ধরে মডেলিং-জগতের সঙ্গে যুক্ত আছেন দন্তচিকিৎসক নায়লা নাঈম। ২০১৩ সালে গ্রামীণফোনের বিজ্ঞাপনচিত্রে মডেল হয়ে তিনি আলোচনায় আসেন। সামাজিক যোগাযোগ মাধ্যমে, ভার্চ্যুয়াল জগতে বিভিন্ন সময় নিজের ছবি প্রকাশ করে আলোচনার পাশাপাশি সমালোচিতও হয়েছেন তিনি। নায়লা নাঈম দুটি মিউজিক ভিডিওতে কাজ করেছেন। ‘কত ভালোবাসি’ ও ‘ভোট ফর ঠোঁট’ শিরোনামের গানের ভিডিওচিত্রেও বেশ খোলামেলাভাবে ক্যামেরার সামনে দাঁড়িয়েছেন তিনি।
