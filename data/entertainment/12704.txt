
ঢাকায় আসছেন বলিউডের গায়ক অরিজিৎ সিং। অপেক্ষা মাত্র কয়েক দিনের। এরই মধ্যে নিজের ফেসবুক পেজে ঢাকা আসার বার্তা ছড়িয়ে দিয়েছেন এ শিল্পী। কনসার্টে আসার আহ্বান জানিয়েছেন ঢাকার দর্শকদের। সবকিছু ঠিক থাকলে আগামী ৫ ডিসেম্বর যমুনা ফিউচার পার্কে ঢাকার দর্শকদের সঙ্গে দেখা হচ্ছে অরিজিৎ সিংয়ের। এদিন সকালেই তিনি ঢাকা আসবেন। বিকেলে গান করবেন ‘অলিটালিয়া অরিজিৎ সিং লাইভ’ শিরোনামের কনসার্টে। আয়োজক প্রতিষ্ঠান ইমেকার্সের ব্যবস্থাপনা পরিচালক নাঈম আশরাফ জানান, অরিজিৎ সিং মঞ্চে ওঠার আগে বাংলাদেশি শিল্পীদের কিছু পরিবেশনা আছে। এর মধ্যে মডেল শখ, অভিনয়শিল্পী নিরব ও জেবিন নাচ করবেন। আর গান করবে ব্যান্ডদল শিরোনামহীন, গায়ক ইমরান, নির্ঝর, কর্নিয়া ও রেশমি। এরই মধ্যে কনসার্টটির সব প্রস্তুতি সম্পন্ন হয়েছে বলে নিশ্চিত করেছেন আয়োজকেরা। কনসার্টের টিকিট www.ezzeticket.com এবং ফ্যাশন হাউস এক্সটেসির শোরুমে পাওয়া যাবে।আয়োজকেরা জানান, কনসার্টটি বিকেল থেকে শুরু হয়ে মধ্যরাত পর্যন্ত চলবে। কনসার্ট শেষ করে পরের দিন মুম্বাই ফিরে যাওয়ার কথা রয়েছে অরিজিৎ সিংয়ের।
