
দেশ ও দেশের বাইরের মানুষের কাছে গানের শিল্পী হিসেবেই কুমার বিশ্বজিৎ বেশি পরিচিত। অবশ্য মাঝে মধ্যে তাঁকে সংগীত পরিচালনার কাজ করতেও দেখা গেছে। তবে তাঁর দীর্ঘ সংগীতজীবনের তুলনায় তা নগণ্যই বলা চলে। সম্প্রতি নতুন আরেকটি চলচ্চিত্রের সংগীত পরিচালনার কাজ শুরু করেছেন তিনি। ছবির নাম ‘জেদি’। সোহানুর রহমান সোহানের ‘জেদি’ ছবিটির পর আর কোনো নতুন ছবির সংগীত পরিচালনা না করারই সিদ্ধান্ত নিয়ে নিয়েছেন এই শিল্পী।প্রথম আলোর সঙ্গে আলাপে এ প্রসঙ্গে কুমার বিশ্বজিৎ বলেন, ‘আমাকে এখনো অনেক বেশি সময় স্টেজ শো নিয়েই ব্যস্ত থাকতে হয়। স্টেজ শোর ব্যস্ততার কারণে অনেক দিন ধরে নতুন অ্যালবামের কাজও শুরু করা সম্ভব হচ্ছে না। আমি সিদ্ধান্ত নিয়েছি, এরপর আর চলচ্চিত্রের সংগীত পরিচালনার কাজ করব না। গান নিয়েই ব্যস্ত থাকতে চাই।’কুমার বিশ্বজিৎ আরও বলেন, ‘সংগীত পরিচালনার কাজটা সত্যিই অনেক কঠিন। এ কাজের পেছনে অনেক বেশি সময় দিতে হয়। তবে আমি যে কাজটা করি, তা আমার স্টাইলে করার চেষ্টা করি। খুব যত্ন নিয়েই করি। আমি এমনিতেও অনেক খুঁতখুঁতে। আর যখন সংগীত পরিচালনার কাজটি করি, তখন শিল্পী কুমার বিশ্বজিতের দায়-দায়িত্ব অনেক বেড়ে যায়। অনেক চিন্তা-ভাবনা করে কাজ করতে হয়।’কোন কাজটা বেশি উপভোগ করেন জানতে চাইলে বিশ্বজিৎ বলেন, ‘অবশ্যই গান গাওয়াটা। আমার কাছে এ কাজটাই সবচেয়ে সহজ। আমি এটাই শিখেছি। আর এই গানের কারণে আমি কুমার বিশ্বজিৎ। সংগীতপরিচালক পরিচয় অনেক পরে এসেছে।
পি এ কাজল পরিচালিত ‘স্বামী-স্ত্রীর ওয়াদা’ ছবিতে প্রথম সংগীত পরিচালনা করেছিলেন কুমার বিশ্বজিৎ। এ ছবির জন্য তিনি শ্রেষ্ঠ সুরকার, শ্রেষ্ঠ সংগীত পরিচালক এবং শ্রেষ্ঠ শিল্পী হিসেবে জাতীয় চলচ্চিত্র পুরস্কার পান। এরপর প্রসূন রহমানের ‘সুতপার ঠিকানা’ নামের একটি ছবির সবগুলোর গানের কাজও করেছিলেন তিনি। আর এবার শুরু করেছেন ‘জেদি’ ছবির সংগীত পরিচালনার কাজ।‘জেদি’ ছবিতে মোট গান থাকবে ছয়টি। এরই মধ্যে কুমার বিশ্বজিতের উত্তরার বাসার স্টুডিওতে একটি গানের রেকর্ডিং শেষ হয়েছে। কবির বকুলের লেখা গানটিতে কুমার বিশ্বজিতের সঙ্গে কণ্ঠ দিয়েছেন ন্যান্‌সি।‘জেদি’ ছবির আগে কুমার বিশ্বজিৎ নতুন আরেকটি ছবির সংগীত পরিচালনা করার কাজ হাতে নেন। প্রসূন রহমান পরিচালিত এই ছবিটির নাম ‘স্বপ্ন বেড়ি’। এরই মধ্যে কিছু কাজ এগিয়েও গেছে। তবে কোনো গান রেকর্ডিং এখনো পর্যন্ত হয়নি। ‘স্বপ্ন বেড়ি’ ছবিতে কুমার বিশ্বজিতের সংগীত পরিচালনায় প্রথম গানটিতে কণ্ঠ দেওয়ার কথা বারী সিদ্দিকীর।‘জেদি’ ছবিতে অভিনয় করছেন আরিফিন শুভ ও নবাগত অভিনেত্রী ইশারা। খুব শিগগিরই ছবিটির দৃশ্যধারণ শুরু হবে।
