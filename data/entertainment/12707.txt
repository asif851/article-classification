
একজন পুলিশ কর্মকর্তা। একেবারেই খামখেয়ালি। কাজকর্মে তেমন মন নেই। কিন্তু এই ব্যক্তিই একসময় অসম্ভব সাহসী হয়ে ওঠেন। অসাধারণ বুদ্ধিমত্তার পরিচয় দেন। তাঁর বুদ্ধির কাছে হার মানে অন্যরা। এমনই ভাবনা নিয়ে তৈরি হচ্ছে একটি ছবি। নাম কিস্তিমাত। এই পুলিশ কর্মকর্তার ভূমিকায় অভিনয় করবেন আরিফিন শুভ। আর তাঁর সঙ্গে থাকবেন আঁচল।কিস্তিমাত ছবির পরিচালক আশিকুর রহমান। তিনি জানান, তাঁর এবারের ছবিটি রোমান্টিক অ্যাকশন ধাঁচের। পুরোটাই দাবা খেলার মতো। ছবির শুটিং শুরু হবে ১৫ মার্চ। শুরুতেই কাজ হবে এফডিসিতে।কিস্তিমাত আশিকুর রহমানের দ্বিতীয় ছবি। প্রথমটি অপূর্ব আর পিয়াকে নিয়ে গ্যাংস্টার রিটার্নস।শুভ বলেন, ‘আমি এখন মুহাম্মদ মোস্তফা কামাল রাজের তারকাঁটা ছবির শুটিং নিয়ে ব্যস্ত আছি। ৯ মার্চ এই ছবির শুটিং শেষ হওয়ার কথা। এরপর কিস্তিমাত ছবির জন্য প্রস্তুতি নেব। ছবিতে আমি পুলিশ কর্মকর্তার চরিত্রে অভিনয় করব। কিন্তু সচরাচর সবাই পর্দায় পুলিশ কর্মকর্তা বলতে যেমনটা বোঝেন, আমার চরিত্রটি তেমনটা নয়। অন্য রকম।’কিস্তিমাত ছবিতে আরও অভিনয় করবেন মিশা সওদাগর, টাইগার রবি প্রমুখ।
