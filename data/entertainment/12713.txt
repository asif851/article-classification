
এস এস রাজমৌলির ‘বাহুবলী’ ছবির কারণে দক্ষিণ ভারতের অভিনেতা প্রভাস এখন ভারতের অন্যতম বড় তারকা। আর এই তারকার সঙ্গেই এবার জুটি বাঁধতে চলেছেন বলিউড অভিনেত্রী ক্যাটরিনা কাইফ। নতুন ছবি ‘সাহো’তে স্ক্রিনে প্রভাসের সঙ্গে অভিনেত্রীর ভূমিকায় দেখা যাবে ক্যাটরিনাকে।
ভারতীয় গণমাধ্যম হিন্দুস্তান টাইমসের প্রতিবেদনে বলা হয়, তেলেগু পরিচালক ও চিত্রনাট্যকার সুজিতের অ্যাকশন থ্রিলার ছবি ‘সাহো’তে আগেই চুক্তিবদ্ধ ছিলেন প্রভাস। তাঁর সঙ্গে ছবিটিতে প্রধান নারী চরিত্রে অভিনয়ের জন্য ক্যাটরিনাকে নির্বাচন করেছেন পরিচালক।
প্রতিবেদনে বলা হয়, ‘সাহো’র প্রধান নারী চরিত্রটির জন্য প্রাথমিকভাবে বলিউড তারকা দীপিকা পাড়ুকোন, প্রিয়াঙ্কা চোপড়া ও অ্যামি জ্যাকসনের সঙ্গে আলাপও করা হয়েছিল। তবে, শেষমেশ ক্যাটরিনাকে নির্বাচন করেছেন পরিচালক।
প্রতিবেদনে বলা হয়, এই মুহূর্তে অবসর কাটাতে যুক্তরাষ্ট্রে গেছেন বাহুবলী তারকা প্রভাস। সেখান থেকেই ফিরলেই ‘সাহো’র শুটিং শুরু হবে। ১৫০ কোটি রুপি বাজেটের এই ছবিটি একই সঙ্গে তেলেগু, তামিল, মালায়লাম ও হিন্দি এই চার ভাষায় নির্মাণ করা হবে।
প্রতিবেদনে আরও বলা হয়, সাম্প্রতিক সময়ে কবির খানের ‘টাইগার জিন্দা হ্যায়’ ছবিতে সালমান খানের সঙ্গে, ‘জাগ্গা জাসুস’-এ রণবীর কাপুরের সঙ্গে এবং ‘ঠগস অব হিন্দুস্তান’ ছবিতে আমির খান ও অমিতাভ বচ্চনের সঙ্গে অভিনয় করেছেন ক্যাটরিনা। ছবিগুলো মুক্তির অপেক্ষায় আছে।
 
