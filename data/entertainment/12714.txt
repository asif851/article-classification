
সেদিন মাত্র ভ্যানিটি ফেয়ার অস্কার পার্টিতে একসঙ্গে দেখা গেছে মার্কিন সংগীত তারকা কেটি পেরি ও তাঁর প্রেমিক হলিউড অভিনেতা অরল্যান্ডো ব্লুমকে। প্রেমিক বললে ভুল হবে। এখন থেকে বলতে হবে ‘সাবেক প্রেমিক’! হ্যাঁ, বিচ্ছেদ ঘটেছে তাঁদের। তবে বড় কোনো ঝগড়া হয়নি তাঁদের মধ্যে। বরং পরস্পর আলোচনা করে সমঝোতার মাধ্যমে আলাদা হয়েছেন তাঁরা।জানা গেছে, বেশ আগেই ঘটেছে এই বিচ্ছেদ। নিজেদের মধ্যে বন্ধুত্বপূর্ণ সম্পর্কটা বজায় ছিল বলেই অস্কার পার্টিতে একসঙ্গে হাজির হয়েছিলেন। এই সাবেক যুগলের এক বন্ধু জানিয়েছেন, অস্কার পার্টিতে যাওয়ার ৪৮ ঘণ্টা আগেই পেরি ও ব্লুমের পথ আলাদা হয়।তাঁদের ঘনিষ্ঠ সেই বন্ধু আরও জানিয়েছেন, ব্লুম বিয়ে করতে চান না এবং সন্তানের বাবাও হতে চান না। কিন্তু কেটির খুব শখ সংসার করার, মা হওয়ার। আর এ কারণেই প্রেমের ইতি টানলেন ভিন্ন বিশ্বাসের দুজন। অথচ সাবেক স্ত্রী অস্ট্রেলিয়ান মডেল মিরান্ডা কেরের সঙ্গে বিয়ের পর ফ্লিন নামের এক ছেলেসন্তানের বাবা হন ব্লুম। ফ্লিনের বয়স এখন ছয় বছর। মিরর, পিপল।
 
