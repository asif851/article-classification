
প্রযোজনা প্রতিষ্ঠান যশরাজ ফিল্মসের ছবি মানেই বাড়তি কিছু। এবার তাই অন্য রকম কিছু করতেই ছবির অভিনেতা সালমান খানকে একদল নেকড়ের সঙ্গে লড়াই করাবে তারা। অস্ট্রিয়ার তুষারঢাকা কোনো জঙ্গলে সালমান একদল ভয়ানক নেকড়ের সঙ্গে যুদ্ধ করছেন—এই দৃশ্য কল্পনা করেই তো সাল্লু–ভক্তরা শিহরিত হচ্ছেন। ‘টাইগার জিন্দা হ্যায়’ ছবিতে এমন একটি দৃশ্য দেখা যাবে।
‘টাইগার জিন্দা হ্যায়’ ছবিকে আন্তর্জাতিক পর্যায়ে নেওয়ার জন্য চেষ্টার কোনো কমতি রাখছেন না এর প্রযোজক ও পরিচালক। কারণ, এই সিরিজের প্রথম ছবি ‘এক থা টাইগার’-এর সফলতার পর স্বাভাবিকভাবেই এর সিক্যুয়েলের প্রতি দর্শকদের প্রত্যাশা আরও বেড়ে গেছে।
‘টাইগার জিন্দা হ্যায়’ ছবির অ্যাকশন ও স্টান্ট দৃশ্যের জন্য কাজ করবেন হলিউডের অনেক আলোচিত সিনেমার স্টান্ট পারফরমার টম স্ট্রুথার্স। ছবির পরিচালক আলী আব্বাস জাফর ও টম স্ট্রুথার্স মিলে অস্ট্রিয়ায় একটি গানের শুটিং শেষ হলেই এই অ্যাকশন দৃশ্যটির কাজ শুরু করবেন বলে জানা গেছে।
‘টাইগার জিন্দা হ্যায়’ মুক্তি পাবে এই বছরের ২২ ডিসেম্বর। এখানে সালমানের বিপরীতে দেখা যাবে ক্যাটরিনা কাইফকে।
 
