
‘ছবির হাট’ প্রচলিত কোনো সংগঠন নয়। এটি একটি স্বতঃস্ফূর্ত সমন্বিত উদ্যোগ। শাহবাগের চারুকলা অনুষদের সম্মুখে সোহরাওয়ার্দী উদ্যানের প্রবেশপথে বটগাছের নিচে গ্রামীণ সংস্কৃতির আবহে সৃষ্টি হয়েছে ছবির হাট।যেখানে সারা বছর প্রতি শুক্রবার সকাল থেকে রাত অবধি চলে শিল্পকর্ম প্রদর্শনী, নাটক-চলচ্চিত্র, আলোকচিত্র, সংগীতসহ নানা অনুষ্ঠান। ২০০৩ সাল থেকে ছবির হাট নামে পরিচিত হয়েছে এ স্থানটি। আর সে পরিচিতিকে ধরে রাখতে ছবির হাটের ১০ বছর পূর্তি উপলক্ষে মাসব্যাপী নানা উদ্যোগ নেওয়া হয়েছে।গতকাল শনিবার বিকেলে সংবাদ সম্মেলনে এ তথ্য জানানো হয়। সম্মেলনে আরও জানানো হয়, ১ ডিসেম্বর বিকেল চারটায় গানের মিছিল ও যন্ত্রসংগীতের মধ্য দিয়ে শুরু হবে অনুষ্ঠান। এ ছাড়া অনুষ্ঠানে রয়েছে পথনাটক, যাত্রাপালা, বাউল গান, শিশু চিত্রাঙ্কন, আলোকচিত্র প্রদর্শনী ও মুক্তিযুদ্ধভিত্তিক প্রামাণ্যচিত্র। ডিসেম্বর মাসজুড়ে প্রতিদিন বিকেল থেকে অনুষ্ঠান শুরু হবে।সংবাদ সম্মেলনে উপস্থিত ছিলেন আয়োজক চিত্রশিল্পী বিপুল শাহ, রাশেদুল হুদা, আবু জাফর, সালেহ মাহমুদ ও ইশরাত জাহান।
 
