
ঈদে বড় পর্দার পাশাপাশি ছোট পর্দায়ও দেখা যাবে ঢাকার ছবির অন্যতম সেরা নায়ক শাকিব খানকে। আসছে ঈদে আয়োজিত দুটি আড্ডার অনুষ্ঠানে উপস্থিত থাকবেন তিনি। এর মধ্যে একটি প্রচারিত হবে আরটিভিতে। অনুষ্ঠানটির নাম ‘ঈদ আনন্দ আড্ডা’। শাকিব খানের সঙ্গে ওই অনুষ্ঠানে হাজির থাকবেন অভিনেত্রী ববি। দুজন মিলে অনুষ্ঠানে সিনেমার ক্যারিয়ার ও ব্যক্তিজীবনের নানা প্রসঙ্গে কথা বলেছেন। শাকিব খান কথা বলেছেন নিজের বিয়ে প্রসঙ্গেও। অনুষ্ঠানটি উপস্থাপনা করেছেন অভিনেত্রী মাহবুবা ইসলাম সুমী।এ ছাড়া মাছরাঙা টিভিতে প্রচারিত হবে ‘কেমিস্ট্রি’ নামের একটি অনুষ্ঠান। এখানে শাকিব খানের সঙ্গে আছেন অভিনেত্রী জয়া আহসান। অনুষ্ঠানটি উপস্থাপনা করেছেন রুমানা মালিক মুনমুন। ঈদের পরদিন প্রচারিত হবে এটি।তবে এই দুটি ছাড়া আরও কয়েকটি অনুষ্ঠানে অংশ নেওয়ার কথা রয়েছে শাকিব খানের। আসছে ঈদে শাকিব খান অভিনীত দুটি ছবি মুক্তি পাওয়ার কথা রয়েছে।
