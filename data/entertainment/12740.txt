
‘ধুম’ তারকা হৃতিক রোশন আবারও ধুম মাতাবেন। তবে, এবার রুপালি পর্দায় নয়, ঘটনা তিনি ঘটাতে যাচ্ছেন অন্য কোথাও। সম্প্রতি ভারতীয় এক গেম প্রস্তুতকারক সংস্থা হৃতিকের সঙ্গে হাত মিলিয়ে এনেছেন এক অভিনব বাইক রেসিং গেম। গেমটির প্রধান চরিত্রটি হৃতিকের ওপরই নির্মাণ করা হয়েছে। এমনকি গেমটির নাম রাখা হয়েছে ‘হৃতিক বাইক রেসিং গেম’।
এত বলিউড তারকা থাকতে হৃতিক কেন? তার উত্তরে সংস্থার মুখপাত্র জানান, ‘আমাদের কাছে হৃতিক রোশন ছাড়া আর কাউকেই এই গেমের জন্য উপযুক্ত মনে হয়নি। তিনিই ছিলেন আমাদের প্রথম পছন্দ।’ তিনি আরও বলেন, ‘হৃতিক ভারতের সবচেয়ে স্টাইলিশ অভিনেতাদের মধ্যে অন্যতম। ‘ধুম ২’তে বাইক চোরের ভূমিকায় অভিনয় করে ব্যাপক প্রশংসা কুড়িয়েছিলেন।
‘ধুম ২’ ছবিতে হৃতিক অভিনীত আরিয়ান চরিত্রটি এখনো অনেক জনপ্রিয়। এই ছবিতে তাঁর সাজপোশাক, স্টাইল সবার মন জয় করে। বলা যায়, তিনি বলিউডে সূচনা করেন এক নতুন ফ্যাশন স্টেটমেন্ট। দেখা যাক, এবার গেমের দুনিয়ায় কতটা ধুম মাতাতে পারেন হৃতিক।
