
‘নোলক’ সিনেমার শুটিংয়ে এরই মধ্যে ভারতের হায়দরাবাদে গিয়ে পৌঁছে গেছেন চিত্রনায়িকা ববি। আজ বৃহস্পতিবার বিকেলের মধ্যে সেখানে পৌঁছে যাওয়ার কথা রয়েছে নায়ক শাকিব খানের। প্রথম আলোর সঙ্গে আলাপে গতকাল বুধবার রাতে তেমনই জানান এই সিনেমার পরিচালক রাশেদ রাহা।
‘নোলক’ রাশেদ রাহার প্রথম সিনেমা। এর আগে এই পরিচালক কয়েকটি নাটক নির্মাণ করেন। ‘নোলক’ তাঁর স্বপ্নের শুরু। এই সিনেমার প্রযোজকও একজন তরুণ। দুই তরুণের এই মেলবন্ধনকে স্বাগত জানিয়েছেন শাকিব খান। তিনি বলেন, ‘আমার এই সিনেমা আধুনিক ও মানসম্মত বাংলা সিনেমা। যুগের সঙ্গে তাল মিলিয়ে যে ভালো বাংলা সিনেমা নির্মাণ করা যায়, এটি হবে তার উদাহরণ। আর তা তরুণেরাই করে দেখাবে।’
তরুণ এই পরিচালক ও প্রযোজকের ওপর আস্থা রাখছেন শাকিব খান। তিনি বলেন, ‘আমরা যদি বলিউডের দিকে তাকাই, সেখানেও দেখব, সুপারস্টাররা নতুনদের ওপর ভরসা রেখে দারুণ সব সিনেমা দর্শকদের উপহার দিচ্ছেন। আমি বিশ্বাস করি, নতুনেরা সময়ের সঙ্গে তাল মিলিয়ে দর্শকের রুচিকে প্রাধান্য দিতে পারে। নতুন নির্মাতারা ভবিষ্যতে বাংলা সিনেমাকে অনেক দূর নিয়ে যাবে। তাই তো নতুনদের ওপর আমার ভরসা অনেক বেশি।’
রাশেদ রাহা বলেন, ‘ছবির শুটিং শুরু হবে ১ ডিসেম্বর। কাজ হবে ২৫ দিন। এই সিনেমায় শাকিব খানকে একেবারে নতুন রূপে দেখা যাবে। এই সিনেমায় তিনি বাইক রেসিং করবেন। আরও অনেক চমক আছে।’
‘নোলক’ সিনেমায় শাকিবের নায়িকা ববি। তিনি এর আগে শাকিবের সঙ্গে আরও কয়েকটি সিনেমায় কাজ করেছেন। ‘নোলক’ সিনেমায় আরও আছেন মৌসুমী, ওমর সানী প্রমুখ।
