
আর মাত্র দুদিন পরই বসছে জাতীয় চলচ্চিত্র পুরস্কার প্রদানের আসর। এখন চলছে শেষ মুহূর্তের প্রস্তুতি। তারকারাও ব্যস্ত শেষ মুহূর্তের মহড়া নিয়ে। নিজেদের সেরা পারফরম্যান্স দেখানোর এই তো সুযোগ। আর এবারের জাতীয় চলচ্চিত্র পুরস্কার প্রদান অনুষ্ঠানে বাড়তি আকর্ষণ হিসেবে থাকছেন অভিনয়শিল্পী জাহিদ হাসান ও মেহের আফরোজ শাওন। নাটক ও চলচ্চিত্রের এই জনপ্রিয় জুটিই এই পুরস্কার প্রদান আসরের উপস্থাপনা করবেন ।বঙ্গবন্ধু আন্তর্জাতিক সম্মেলন কেন্দ্রের হল অব ফেমে অনুষ্ঠেয় জাতীয় চলচ্চিত্র পুরস্কার প্রদানের এই অনুষ্ঠানেই প্রথম উপস্থাপক হিসেবে দেখা যাবে এই জুটিকে।প্রথম আলোর সঙ্গে আলাপে জাহিদ হাসান অনুষ্ঠান উপস্থাপনার বিষয়টি নিশ্চিত করেছেন। বললেন, ‘দীর্ঘ অভিনয়জীবনে মাত্র তিনটি অনুষ্ঠান উপস্থাপনা করেছি। ২০০৪ সালে যুক্তরাষ্ট্রে একটি পুরস্কার প্রদান অনুষ্ঠানে উপস্থাপনা করি। সেটিই ছিল প্রথম কোনো উপস্থাপনা। এরপর মেরিল-প্রথম আলোর পুরস্কার প্রদান অনুষ্ঠান এবং গত বছর আরটিভির স্টার অ্যাওয়ার্ড অনুষ্ঠানটি উপস্থাপনা করি। অনুষ্ঠানের ভাবনা ভালো লাগায় উপস্থাপনা করেছি। তবে এটা তো আমার কাজ না। আমি ভালোভাবে শুধু অভিনয়টাই করতে শিখেছি। আর এটাও ঠিক যে, অনুষ্ঠান উপস্থাপনার ব্যাপারটি নিয়ে একটু মানসিক চাপে থাকতে হয়।’এদিকে অনুষ্ঠান উপস্থাপনা প্রসঙ্গে শাওন বলেন, ‘রাষ্ট্রীয় অনুষ্ঠান উপস্থাপনার বিষয়টি অনেক বেশি সম্মানের। অনুষ্ঠানের সঙ্গে সংশ্লিষ্টরা যে আমাকে দিয়ে এই অনুষ্ঠান উপস্থাপনার কথা ভেবেছেন তাতে আমি সম্মানিত বোধ করছি। আশা করছি উপস্থিত অতিথি ও দর্শক শ্রোতারা অনুষ্ঠানটি উপভোগ করবেন’
উপস্থাপনার ব্যাপারটি কেমন লাগে জানতে চাইলে শাওন বলেন, ‘আমি তো উপস্থাপক নই। এটা আমার কাজও না। তারপরও বিশেষ বিশেষ দিবসে অনুরোধ রক্ষার্থে কয়েকটি অনুষ্ঠান উপস্থাপনা করতে হয়েছে। আমার কাছে মনে হয়, এটা খুব কঠিন একটা কাজ।’
