
‘১৬ কলা’ শিরোনামে একটি টেলিছবি নির্মাণ করেছেন তরুণ চলচ্চিত্র পরিচালক রিয়াজুল রিজু। টেলিছবির প্রধান দুটি চরিত্রে অভিনয় করেছেন জনপ্রিয় দুই টিভি তারকা সাব্বির আহমেদ ও অহনা। এরই মধ্যে গাজীপুরের পুবাইল ও উলুখোলাতে টেলিছবিটির শুটিং সম্পন্ন হয়েছে।নির্মাতা রিয়াজুল রিজু ব্যস্ত আছেন ‘বাপজানের বায়স্কোপ’ ছবির শেষ পর্যায়ের কাজ নিয়ে। ছবিটির কাজ প্রায় গুছিয়ে আনার পর সম্প্রতি ‘১৬ কলা’ টেলিছবির শুটিং শেষ করেন তিনি। শিগগির টেলিছবিটি প্রচারিত হবে বলেই জানিয়েছেন রিয়াজুল রিজু।‘১৬ কলা’ টেলিছবি সম্পর্কে রিয়াজুল রিজু বলেন, ‘“বাপজানের বায়স্কোপ” চলচ্চিত্রের কাজের ব্যস্ততার জন্য আমি অনেক দিন নাটক কিংবা টেলিফিল্ম নির্মাণ করতে পারিনি। তাই সম্প্রতি “বাপজানের বায়স্কোপ” চলচ্চিত্রের নির্মাণকাজ প্রায় শেষ করে “১৬ কলা” টেলিছবিটি নির্মাণ করলাম। আশা করছি, টেলিছবিটি সবার ভালো লাগবে।’সুলতান মিয়া নামের একজন সহজ-সরল সাধারণ মানুষের গল্প নিয়ে নির্মিত হয়েছে এই টেলিছবি। মূল চরিত্র সুলতান মিয়ার ভূমিকায় দেখা যাবে সাব্বির আহমেদকে। তাঁর বিপরীতে অভিনয় করেছেন অহনা। আরও অভিনয় করেছেন মামুনুর রশীদ, ডলি জহুর, দিলারা জামান প্রমুখ।এদিকে রিয়াজুল রিজুর পরিচালনায় ‘বাপজানের বায়স্কোপ’ ছবিটি মুক্তির অপেক্ষায় রয়েছে। ছবিটি সম্পর্কে রিয়াজুল রিজু বলেন, ‘মাসুম রেজার কাহিনি ও সংলাপে গ্রাম বাংলার পুরোনো ইতিহাস, মুক্তিকামী মানুষের চালচিত্রের প্রকাশ ঘটানো হয়েছে এই ছবিতে। এর কাজ প্রায় শেষ পর্যায়ে। আগামী মার্চ মাসে সেন্সর বোর্ডে ছবিটি জমা দেব। এরপর ছবি মুক্তির প্রক্রিয়া পুরোদমে শুরু করব।’‘বাপজানের বায়স্কোপ’ ছবির বিভিন্ন চরিত্রে অভিনয় করেছেন শহীদুজ্জামান সেলিম, শতাব্দী ওয়াদুদ, মাসুদ মহিউদ্দিন, সানজিদা তন্ময়, মৌটুসি, তারেক বাবু, আমিরুল ইসলাম, আহমেদ হিমু, নাহিনসহ আরও অনেকে।
