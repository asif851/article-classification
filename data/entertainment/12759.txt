
মুন্নাভাই বলতেই চোখের সামনে ভেসে ওঠে সঞ্জয় দত্তের কৌতুক ভরা অভিব্যক্তি। তবে তাঁর ঝুলিতে এ চরিত্রটি যে খুব সহজেই পৌঁছেছিল, তা নয়। প্রথমে মুন্নাভাই হওয়ার কথা ছিল ‘তনু ওয়েডস মনু’ র ‘মনু’-এর, অর্থাৎ আর মাধবনের। তিনি এ প্রস্তাব ফিরিয়ে দেওয়ায় সঞ্জয় দত্তের কাছে এ চরিত্রটি যায়। কথা ছিল, ছোট পর্দার জন্য কমেডি সিরিজ আকারে তৈরি হবে ‘মুন্নাভাই’, সেখানে অভিনয় করবেন মাধবন। পরে এ নিয়ে ছবি তৈরির পরিকল্পনা হলে, এতে যোগ দেন সঞ্জয়। এসব মজার তথ্য এত দিনে এসে ফাঁস করলেন ছবির পরিচালক রাজকুমার হিরানি।সম্প্রতি মাধবনের নতুন ছবি ‘শালা খাড়ু স’-এর ট্রেলার প্রকাশ অনুষ্ঠানে অতিথি হয়ে যান পরিচালক রাজকুমার হিরানি। সেখানে সাংবাদিকেরা মাধবনকে নিয়ে হিরানির কাছে কিছু জানতে চাইলে অনেক গোমর ফাঁস হয়ে যায়। হিরানি বলেন, ‘সে অনেক বছর আগের কথা। তখনো আমি ছবি তৈরির সাহস করে উঠতে পারিনি। মুন্নাভাই চরিত্রটি ধরে বেশ কিছু গল্প লিখেছিলাম সে সময়। ইচ্ছা ছিল একে নিয়ে একটি কমেডি সিরিজ বানাব। সে সময় মাধবন টিভি সিরিজের জনপ্রিয় অভিনেতা। তাই মুন্নাভাই চরিত্রে অভিনয়ের প্রস্তাব প্রথমে তাঁকেই দিই। কিন্তু ব্যস্ত ম্যাডি সে সময় “দারুণ ব্যস্ত আছি” বলে আমাকে তাঁরা ফিরিয়ে দেয়।’হিরানির কথার সঙ্গে তাল মিলিয়ে একটু মজা করেই ম্যাডি ওরফে রঙ্গনাথন মাধবন বলেন, ‘আমি আসলে জানতাম, মুন্নাভাই চরিত্রটি টিভিপর্দা নয়, বড় পর্দার জন্যই উপযুক্ত। আমি তো এটা ভেবে দারুণ খুশি হই, যে আমি সে সময় প্রস্তাব প্রত্যাখান করেছিলাম। ভাগ্যিস, আমি তাঁকে ফিরিয়ে দিয়েছিলাম। তা না হলে কী সর্বনাশটাই না হতো!’এটা তো মাধবন মুখে মুখে বলছেন। সত্যিই কি মাধবনের মনে ‘মুন্নাভাই’ চরিত্রটি হারানোর কষ্ট নেই? মনের কষ্ট হয়তো মুখে আনছেন মাধবন। থাক, মাধবনের পুরনো ক্ষত না ঘেটে বরং তাঁর নতুন ছবি ‘শালা খাড়ু স’-এর অপেক্ষাতেই থাকা যাক। বলিউড লাইফ।
