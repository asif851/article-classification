
বলিউড তারকাদের মধ্যে বর্তমান অর্থবছরে সবচেয়ে বেশি আয়কর দিয়েছেন সালমান খান। তিনি এবার ১৬ কোটি রুপি আয়কর দিয়েছেন। এদিকে গত বছর সবচেয়ে বেশি আয়কর দেওয়া খিলাড়ি তারকা অক্ষয় কুমার এ বছর আছেন দ্বিতীয় অবস্থানে। গত বছর তিনি ১৮ কোটি রুপি আয়কর পরিশোধ করেছিলেন; এবার দিয়েছেন ১১ কোটি রুপি।শীর্ষ আয়কর প্রদানকারী তারকাদের মধ্যে তৃতীয় অবস্থানে আছেন রণবীর কাপুর। তিনি আয়কর দিয়েছেন ৭ কোটি ৮ লাখ রুপি। মিস্টার পারফেকশনিস্ট আমির খান আয়কর দিয়েছেন মাত্র ৩ কোটি ৭ লাখ রুপি। গত বছর এই শিল্পী আয়কর দেন ৪ কোটি ৭ লাখ রুপি।অবাক করা বিষয় হলো, এই অর্থবছরে আমিরের চেয়ে বেশি আয়কর দিয়েছেন ভারতীয় কমেডিয়ান কপিল শর্মা। কমেডি নাইটস উইথ কাপিল–খ্যাত এই তারকা ৬ কোটি রুপির বেশি আয়কর দিয়েছেন।ভারতের আয়কর বিভাগ এখনো ঐশ্বরিয়া রাই বচ্চন, অমিতাভ বচ্চন আর শাহরুখ খানের আয়করের পরিমাণ প্রকাশ করেনি। সম্প্রতি প্রকাশিত প্রতিবেদন অনুযায়ী বলিউডের আয়ে সেরা অভিনেত্রী দীপিকা পাড়ুকোন। তিনি বর্তমান অর্থবছরে কত কোটি রুপি আয়কর পরিশোধ করেছেন, সেটাও এখনো জানা যায়নি। দ্য ইন্ডিয়ান এক্সপ্রেস।
