
বাংলাদেশ চলচ্চিত্র পরিচালক সমিতিসহ চলচ্চিত্রের ১২টি সংগঠন চিত্রনায়ক শাকিব খানের সঙ্গে অনির্দিষ্টকালের জন্য কাজ না করার সিদ্ধান্ত নিয়েছে। গতকাল শনিবার ১২টি সংগঠনের সভাপতি ও সাধারণ সম্পাদকের স্বাক্ষর করা এক প্রেস বিজ্ঞপ্তিতে এ তথ্য জানা যায়।শাকিব চলচ্চিত্র পরিচালকদের উদ্দেশে গণমাধ্যমে অসম্মানজনক বক্তব্য দিয়েছেন—এমন অভিযোগে এ ব্যবস্থা নিল পরিচালক সমিতিসহ ১২টি সংগঠন।এর আগে পরিচালক সমিতি শাকিব খানকে উকিল নোটিশ পাঠিয়েছিল। সেই নোটিশের কোনো জবাব এখনো দেননি তিনি।গতকাল বিকেলে বাংলাদেশ চলচ্চিত্র উন্নয়ন করপোরেশনে (বিএফডিসি) এক সংবাদ সম্মেলনে প্রেস বিজ্ঞপ্তিটি পড়ে শোনান পরিচালক সমিতির মহাসচিব বদিউল আলম খোকন। এই পরিচালক নেতা বলেন, ‘শাকিব খান বেশ কিছুদিন ধরেই বলে বেড়াচ্ছেন আমাদের চলচ্চিত্রের পরিচালক, টেকনিশিয়ানরা নাকি ব্যাকডেটেড। তাঁদের দ্বারা আধুনিক কাজ সম্ভব নয়। শাকিবের বোঝা উচিত, এই শাকিবই একাধিক পরিচালক, টেকনিশিয়ানের হাত ধরেই আজকের অবস্থানে এসেছেন। তিনি এসব অপমানজনক কথা বলতে পারেন না। তাই বাধ্য হয়েই আমরা এই সিদ্ধান্ত নিয়েছি।’সংবাদ সম্মেলনে সমিতির সভাপতি মুশফিকুর রহমান গুলজার বলেন, ‘শাকিব শুধু পরিচালকদের খারাপ কিছু বলছেন, তা নয়। তিনি বহু প্রযোজক ও পরিচালককে পথে বসিয়েছেন। বহু প্রযোজকের কাছ থেকে অগ্রিম টাকা নিয়েও সময়মতো শিডিউল দেননি। এ কারণে কোটি কোটি টাকা লোকসান গুনতে হয়েছে তাঁদের। অনেক দিন ধরেই শাকিব বিপথে চলছেন। বিচারের মধ্য দিয়ে তাঁকে পথে আসতে হবে। তা না হলে আমাদের চলচ্চিত্রকে বাঁচানো যাবে না।’পরিচালক সমিতির সঙ্গে এই সিদ্ধান্তে একাত্মতা জানিয়েছে ফিল্ম এডিটরস গিল্ড, চলচ্চিত্র লেখক সমিতি, চলচ্চিত্র চিত্রগ্রাহক সমিতি, চলচ্চিত্র গ্রাহক সংস্থা, চলচ্চিত্র ফাইট ডাইরেক্টরস অ্যাসোসিয়েশন, চলচ্চিত্র নৃত্য পরিচালক সমিতি, চলচ্চিত্র উৎপাদন ব্যবস্থাপক সমিতি, চলচ্চিত্র রূপসজ্জাকর সমিতি, চলচ্চিত্র ভাই ভাই অ্যাকশন সঞ্চয়ী গোষ্ঠী, চলচ্চিত্র উৎপাদন সহকারী ব্যবস্থাপক সমিতি ও সিনে ডিরেক্টরিয়াল অ্যাসোসিয়েশন অব বাংলাদেশ।এদিকে এক সপ্তাহ ধরে শাকিবকে নিয়ে পাবনার লোকেশনে রংবাজ ছবির শুটিং করছেন পরিচালক শামীম আহমেদ রনি। শাকিবের বিরুদ্ধে উকিল নোটিশের বিষয়টি সুরাহা না হওয়া পর্যন্ত রনিকে রংবাজ ছবির শুটিং বন্ধ রাখার অনুরোধ করেছিল পরিচালক সমিতি। কিন্তু তা না মানায় পরিচালক সমিতির গঠনতন্ত্রের ৫ (ক) ধারা অনুযায়ী রনির সদস্যপদ বাতিল করা হয়েছে। আলাদা প্রেস বিজ্ঞপ্তিতে বলা হয়, এই পত্র প্রাপ্তির সাত দিনের মধ্যে পরিচালক সমিতির পরিচয়পত্র ও বিএফডিসির গেট পাস সমিতির কার্যালয়ে জমা দিতে হবে। তা না হলে তাঁর বিরুদ্ধে আইনগত ব্যবস্থা নেবে পরিচালক সমিতি।
 
