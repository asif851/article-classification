
‘এনএইচ ১০’ ছবির মাধ্যমে ‘স্লামডগ মিলিয়নিয়ার’খ্যাত অভিনেত্রী ফ্রিদা পিন্টোর বলিউডে অভিষেক হওয়ার কথা ছিল। নবদীপ সিংয়ের এ ছবিতে কাজ করবেন বলেও নিশ্চিত করেছিলেন ফ্রিদা। কিন্তু সম্প্রতি এ তারকা অভিনেত্রী জানিয়েছেন, তিনি এই ছবিতে কাজ করবেন না। তাই ফ্রিদার পরিবর্তে সোনম কাপুরকে নিয়ে কাজ করার সিদ্ধান্ত নিয়েছেন ছবির প্রযোজক বিক্রমাদিত্য ও পরিচালক নবদীপ সিং।এমনিতে বলিউডের ছবিতে অভিনয় নিয়ে যথেষ্ট উত্সাহী ছিলেন ফ্রিদা পিন্টো। এমনকি ‘এনএইচ ১০’ ছবির জন্য বিদেশি লগ্নিকারীর ব্যবস্থাও করে দিয়েছিলেন তিনি। গত মার্চে ছবির কাজ শুরু হওয়ার কথা ছিল। কিন্তু ছবিটির যৌথ প্রযোজনা সংস্থা ইরোস ইন্টারন্যাশনাল শেষ মুহূর্তে পিঠটান দেওয়ায় এর কাজ পিছিয়ে যায়। জুনে ছবিটির শুটিং শুরুর সিদ্ধান্ত হয়।কিন্তু সম্প্রতি শুটিং শুরুর সময় আবার পিছিয়ে অক্টোবরে নিয়ে যাওয়া হয়। এসব কারণে বিরক্ত হয়ে ওই ছবিতে অভিনয় না করার সিদ্ধান্ত নেন ফ্রিদা। এক খবরে এ তথ্য জানিয়েছে ‘হিন্দুস্তান টাইমস’।
এ প্রসঙ্গে ছবির প্রযোজক বিক্রমাদিত্য জানান, ‘একরকম বাধ্য হয়েই ছবির শুটিং শিডিউল পেছাতে হয়েছে আমাদের। কিন্তু নতুন শিডিউল অনুযায়ী সময় দিতে পারবেন না ফ্রিদা। বিষয়টি খুবই অপ্রত্যাশিত।’
