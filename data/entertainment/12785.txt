
কিছুকাল আগেও আমরা স্থিত ছিলাম। প্রেরণা ও প্রশান্তি আমাদের ঘিরে রেখেছিল। মানুষ এখন ক্ষুব্ধ সময় পার করছে। ধীরে ধীরে নৈতিকতা, প্রজ্ঞা আর মানবতা যেন হারিয়ে যাচ্ছে। অতীত, বর্তমান ও ভবিষ্যতের মধ্যে সেতু গড়ে শিল্পী এ আর রুমী আঁকলেন একগুচ্ছ ছবি। সেসব নিয়ে ঢাকায় শুরু হয়েছে প্রদর্শনী।
আজ মঙ্গলবার সন্ধ্যায় অলিয়ঁস ফ্রঁসেজ দো ঢাকার লা গ্যালারিতে শুরু হয়েছে চিত্রশিল্পী এ আর রুমীর চতুর্থ একক চিত্র প্রদর্শনী ‘পৌরাণিক মন’। অলিয়ঁস ফ্রঁসেজ দো ঢাকার ক্যাফে-লা-ভেরান্দায় প্রদর্শনীর উদ্বোধনী অনুষ্ঠানে ছিলেন তথ্য ও যোগাযোগ প্রতিমন্ত্রী জুনায়েদ আহমেদ পলক, অগ্রণী ব্যাংকের চেয়ারম্যান জাইদ বখত, গবেষক আরভি আহমেদ ও ফেডারেশন অব বাংলাদেশ চেম্বার অব কমার্স অ্যান্ড ইন্ডাস্ট্রির পরিচালক শামীম আহসান।শিল্পী রুমী ভাঙছেন সীমানা, নতুন করে গড়ছেনও। চিত্রকলার মধ্য দিয়ে তিনি নির্মাণ করছেন একটি আনন্দভূবন, যার মধ্যে চিত্র রসিকেরা পূর্ণতা ও মুক্তির স্বাদ পাবেন। তাঁর পৌরাণিক মন সত্য সন্ধানী। সেখানে যেমন সৌন্দর্য, সংঘর্ষ ও রহস্যময়তা আছে, তেমনি আছে যাচাই করে দেখার প্রবণতা। ‘পৌরাণিক মন’-এর চিত্রকর্মগুলোর মাধ্যমে দর্শকের সংক্ষুব্ধ মনকে ঐক্যবদ্ধ করে ভাবনার দরজাগুলো খুলে দিতে চান শিল্পী।রুমী ১৯৭৯ সালে নাটোরে জন্মগ্রহণ করেন। রাজশাহী বিশ্ববিদ্যালয় থেকে বিএফএ ও ইউনিভাসির্টি অব ডেভেলপমেন্ট আলটারনেটিভ (ইউডা) থেকে করেছেন এমএফএ। সহকারী অধ্যাপক হিসেবে কর্মরত আছেন ইউডায়। জাপানের টোকিওতে তাঁর প্রথম একক প্রদর্শনী হয় ২০০৬ সালে।প্রদর্শনীতে রয়েছে জলরঙের ২৭টি ও জল ও কলমে আঁকা আরো তিনটি ছবি। রুমীর একক এ প্রদর্শনীটি চলবে ২ সেপ্টেম্বর পর্যন্ত। সোম থেকে বৃহস্পতিবার বিকেল ৩টা থেকে রাত ৯টা, শুক্র ও শনিবার সকাল ৯টা থেকে দুপুর ১২টা এবং বিকেল ৫টা থেকে রাত ৮টা পর্যন্ত গ্যালারি খোলা থাকবে।
