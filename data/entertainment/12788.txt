
চলছে আইসিসি চ্যাম্পিয়নস ট্রফি। বার্মিংহামের এজবাস্টনে এখন চলছে ভারত-পাকিস্তানের ম্যাচ। ভারত-পাকিস্তানের ক্রিকেট ম্যাচ মানেই টানটান উত্তেজনা। এই দুই দলের সমর্থকেরাও পারতপক্ষে ম্যাচ মিস করতে চান না। আর এই দলে আছেন বলিউড তারকারাও। তাঁরা কে কীভাবে ম্যাচ দেখবেন, সেটা আগেই ঠিক করে ফেলেছেন। কেউ কেউ আবার শুটিংয়ের কারণে লাইভ খেলা দেখতে পারবেন না বলে আফসোসে মরছেন। আর অভিনেতা সিদ্ধার্থ মালহোত্রা তো এই ম্যাচ দেখার জন্য কাজ থেকেও রীতিমতো ছুটি নিয়ে বসে আছেন।
সিদ্ধার্থ বলেন, ‘আমি আমার আজকের সব কাজ বাদ দিয়ে বাড়িতে বসে আছি। টিভিতে ভারত-পাকিস্তানের ম্যাচ দেখব বলে অন্য কোনো কাজ রাখিনি। কারণ, এই দুই দলের ক্রিকেট ম্যাচ দেখার থেকে আনন্দদায়ক ও উত্তেজনাপূর্ণ আর কিছু হতেই পারে না। আর তাও যদি হয় চ্যাম্পিয়নস ট্রফির কোনো ম্যাচ।’এদিকে সিদ্ধার্থের কথিত প্রেমিকা অভিনেত্রী আলিয়া ভাট নিজেকে বলছেন ‘চিয়ার লিডার’। কারণ ব্যাটিং-বোলিং সম্পর্কে জ্ঞান তাঁর খুব বেশি নেই। কিন্তু সবাই মিলে ভারতের খেলা দেখাই তাঁর কাছে ভীষণ উপভোগ্য। দলের ক্রিকেটাররা চার-ছক্কা হাঁকালে হইহল্লা করেন বলেই মজা করে নিজেকে চিয়ার লিডার বলেছেন এই তারকা। আজও বন্ধু ও পরিবারের সঙ্গে টিভি সেটের সামনে বসে ভারত-পাকিস্তান ম্যাচের খেলা দেখার ইচ্ছা আছে তাঁর।আর রণবীর সিং যেহেতু এখন যুক্তরাজ্যে আছেন, তাই মাঠে বসে এমন একটি ম্যাচ দেখার সুযোগ হাতছাড়া করতে চাইছেন না তিনি। এই অভিনেতা আগেভাগেই আজকের ম্যাচের টিকিট জোগাড় করে রেখেছিলেন। বলিউড লাইফ।
