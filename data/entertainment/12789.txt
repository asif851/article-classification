
কোনাল সংগীতশিল্পী। মাঝেমধ্যে উপস্থাপনা করেন। অভিনয় করেছেন একটি চলচ্চিত্রে (লালটিপ, অতিথি শিল্পী)। এবার ঈদের একটি অনুষ্ঠানে কোনাল নাচে অংশ নিয়েছেন। এটিএন বাংলার জন্য নির্মিত অনুষ্ঠানটির নাম ‘আনন্দ হিল্লোল’। গত সোমবার রাতে বসুন্ধরা সিটিতে এটিএন বাংলার স্টুডিওতে ‘আনন্দ হিল্লোল’ অনুষ্ঠানের শুটিং হয়েছে। এখানে রুনা লায়লার গাওয়া ‘আইলো দারুণ ফাগুন রে’ গানের সঙ্গে নৃত্যে অংশ নিয়েছেন কোনাল। নাচের নির্দেশনা দিয়েছেন সোহেল রহমান। কোনাল বলেন, ‘ছোটবেলা থেকে আমি গানের ব্যাপারে যতটা না সিরিয়াস ছিলাম, তার চেয়ে অনেক বেশি ছিলাম নাচ নিয়ে। আমি তো অনেক বছর কুয়েতে ছিলাম। সেখানেও নাচ শিখেছি। বিভিন্ন অনুষ্ঠানে নাচ করেছি। পরে কুয়েতে আমার আব্বু-আম্মুর গড়া সংগঠন ঋতুরঙা আয়োজিত বিভিন্ন অনুষ্ঠানের সময় ছোটদের নাচ শেখাতাম। তবে টিভির কোনো অনুষ্ঠানে এবারই প্রথম নাচ করছি।’ কোনাল ছাড়াও ‘আনন্দ হিল্লোল’ অনুষ্ঠানে অংশ নিয়েছেন মুনমুন, নিসা এবং একটি দ্বৈত নৃত্যে সোহেল রহমান ও শখ।
