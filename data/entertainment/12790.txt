
প্রথমবারের মতো নজরুলের গানের অ্যালবাম করছেন শিল্পী সুবীর নন্দী। ইতিমধ্যেই অ্যালবামের কাজ শেষ হয়েছে। কাজী নজরুল ইসলামের গান নিয়ে সাজানো এই অ্যালবামে সুবীর নন্দীর সঙ্গে গেয়েছেন শিল্পী ছন্দা চক্রবর্তী। বদরুল আলমের সংগীতায়োজনে ‘মোরা ছিনু একেলা’ শিরোনামের এই অ্যালবামটি ঈদের পরেই বাজারে আসবে গীতাঞ্জলির ব্যানারে।নজরুলের গান গাওয়ার প্রসঙ্গ ধরেই সুবীর নন্দী বলেন, ‘আসলে আমি ছিলাম নজরুলসংগীতের শিল্পী। ১৯৬২ সালে তৎকালীন পূর্ব পাকিস্তান সংগীত সম্মেলনে নজরুলসংগীত গেয়ে প্রথম হয়েছিলেন রেবেকা সুলতানা। আর আমি দ্বিতীয় হয়েছিলাম। বাংলাদেশ বেতারেও ১৯৭৪ সাল থেকে আমি নজরুল ও আধুনিক গানের তালিকাভুক্ত শিল্পী। পরে আধুনিক গানে নিয়মিত হলেও নজরুলের গানের প্রতি একটা দায়বদ্ধতা ছিল।’ তিনি বলেন, ‘এই অ্যালবামটি করার বিষয়ে একজনের কথা না বললেই নয়; তিনি সুধীন দাশ। সব সময় দেখা হলেই তিনি আমাকে বলতেন, “সুবীর, নজরুলের গানটা গাও। তোমার গলায় নজরুলের গানটা ভালো যাবে।” সব ধরনের গান তো গাইলাম, তাই মনে হলো, আমি যেহেতু নজরুলের গান গাইতাম, তা–ই করা উচিত।’সুবীর নন্দী আরও বলেন, ‘অ্যালবামটি করার আগে প্রস্তুতিটাও সেভাবেই নিয়েছি। পুরো অ্যালবামের গানগুলো নির্বাচন, সুর, গায়কি—এসবই সুধীন দাশের তত্ত্বাবধানে হয়েছে।’অ্যালবামে দুটি দ্বৈত ও দুই শিল্পীর চারটি করে আটটি একক গান রয়েছে। গানগুলো হলো ‘মোরা আর জনমের হংসমিথুন ছিলাম’, ‘মোরা ছিনু একেলা হইনু দুজন’, ‘সন্ধ্যা গোধূলি লগন’, ‘আনারকলি’, ‘সেদিন ছিল কি গোধূলি লগন’, তোমারে আমি চাহিয়াছি প্রিয়’, ‘নিশি পবন’, ‘কে তুমি দূরের সাথী, ‘চোখের নেশার ভালোবাসা’, ‘বলেছিলে তুমি তীর্থে আসিবে’।
