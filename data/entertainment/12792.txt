
ভায়োলেট। পেশাদার খুনি। টাকার বিনিময়ে একের পর এক হত্যাকাণ্ড চালায় সে। মেয়েটি অনেক কিছু জানে। এই যেমন কুংফু, কারাতে, ধনুক চালানো, আরও অনেক কিছু। দ্রুতবেগে মোটরসাইকেল চালিয়ে আসছে। অংশ নেবে আরেকটি হত্যাকাণ্ডে। এবার তার লক্ষ্য সূর্য, অপরাধজগতের ডন। মুখোমুখি তারা দুজন। বাস্তব জীবনের কোনো ঘটনা নয়, এটি একটি ছবির গল্প। ছবির নাম বসগিরি। ছবিতে অভিনয় করছেন শাকিব খান আর অপু বিশ্বাস। অপু বললেন, ‘চলচ্চিত্রে আমরা দুজন রোমান্টিক সব চরিত্রে অভিনয় করেছি। এবার কিন্তু আমরা মুখোমুখি। একজন আরেকজনকে শেষ করতে চাই।’ এই ছবির জন্য নিজেকে প্রস্তুত করছেন অপু। কীভাবে? শুনুন অপুর কাছ থেকেই। ১১ এপ্রিল সন্ধ্যায় গুলশানের পিৎজা হাটে তাঁর সঙ্গে কথা হলো কিছুক্ষণ। এখানে আরও ছিলেন প্রশিক্ষক মাসুম পারভেজ রুবেল। পরদিন সকাল থেকেই শুরু হবে প্রশিক্ষণ। প্রশিক্ষণের জন্য সপ্তাহে চার দিন হাতে কোনো কাজ রাখেননি অপু। কারণ কুংফু, কারাতে কিংবা ধনুক চালানো, কিছুই জানেন না তিনি। পর্দায় যাতে তা একেবারেই বোঝা না যায়, তাই এই প্রশিক্ষণের ব্যবস্থা করেছেন ছবির পরিচালক শামীম আহমেদ রনি। সেদিন সন্ধ্যায় চলচ্চিত্রের একসময়ের অন্যতম জনপ্রিয় নায়ক রুবেলের সঙ্গে প্রশিক্ষণের সময় চূড়ান্ত করেন অপু। এই প্রশিক্ষণ হবে দেড় মাস। ছবির শুটিং শুরু হবে ৪ জুন। অপু জানালেন, এই প্রশিক্ষণের মধ্যেই তিনি যাবেন ভারতের শিলিগুড়ি। সেখানে আছে তাঁর বোনের বাসা। অপু এবার অভিনয় করবেন ভারতের বাংলা ও হিন্দি ছবির নায়ক ইন্দ্রনীলের সঙ্গে। ছবির নাম সম্রাট। পরিচালক মুহাম্মদ মোস্তফা কামাল রাজ। এই ছবিতে আরও থাকবেন শাকিব খান। অপু বললেন, ‘আমার প্রায় সব ছবিই শাকিব খানের সঙ্গে। সর্বশেষ কাজ করেছিলাম মান্না ভাইয়ের সঙ্গে। ছবির নাম পিতা মাতার আমানত। মান্না ভাইয়ের মৃত্যুর পর ছবিটি মুক্তি পায়। এরপর আর কারও সঙ্গে কাজ করা হয়নি। এবার ইন্দ্রনীলের সঙ্গে কাজ করব। খুব ভালো লাগছে, কারণ একই ছবিতে শাকিব আর ইন্দ্রনীল দুজনই আছেন।’ সম্রাট ছবির কাজ শুরু হবে মে মাসের শেষ দিকে। অপু জানালেন, কাছাকাছি সময়ে কয়েকটি নতুন ছবির কাজ শুরু করেছেন তিনি। ছবিগুলো হলো মনতাজুর রহমান আকবরের মাই ডার্লিং, উত্তম আকাশের রাজা ফোর টোয়েন্টি, শাহিন সুমনের লাভ ম্যারেজ এবং জি সরকারের লাভ ২০১৪। সব কটি ছবিতেই অপুর বিপরীতে আছেন শাকিব খান। : সব ছবিতে অপুর বিপরীতে শাকিব খানকেই কেন থাকতে হবে? : শাকিবের সঙ্গে আমার অভিনয়ের রসায়নটা ভালো। এ ছাড়া দর্শক আমাদের জুটিকে পছন্দ করেন। ছবিগুলোও ব্যবসাসফল হয়। ফলে প্রযোজকেরা আমাদের দুজনকে নিয়েই ছবি তৈরির ব্যাপারে বেশি আগ্রহী। : আপনারা একসঙ্গে কয়টি ছবিতে অভিনয় করেছেন? : (একটু হিসাব কষে) ৫৯টি ছবিতে অভিনয় করেছি। একই জুটির এতগুলো ছবিতে অভিনয়, হলিউড কিংবা বলিউডের ইতিহাসে আছে কি না, আমি জানি না। ভারত-বাংলাদেশের যৌথ প্রযোজনার ছবিতে অভিনয় করবেন অপু বিশ্বাস, আর ওই ছবিতে তাঁর বিপরীতে অভিনয় করবেন জিৎ অথবা দেব। সম্প্রতি খবরটি বিভিন্ন সংবাদপত্রে প্রকাশিত হয়। : ওই ছবির খবর কী? : সবকিছু তো ঠিকঠাকভাবেই চলছিল, হঠাৎ ভারতের সঙ্গে ছবি আমদানি-রপ্তানি নিয়ে জটিলতা তৈরি হয়। ফলে কাজটি পিছিয়ে গেছে। আর ছবির অনেক কিছুই এখনো চূড়ান্ত হয়নি। আশা করছি, শিগগিরই সব সমস্যা মিটে যাবে। অপুকে বাসায় যেতে হবে। ১২ এপ্রিল প্রশিক্ষণ শুরু হবে সকাল সাতটায়। তার জন্য প্রস্তুতি নিতে হবে। এরই মধ্যে থাইল্যান্ড থেকে আনা হয়েছে ক্রস বো। সংগ্রহ করা হয়েছে প্রশিক্ষণের জন্য আলাদা পোশাক। এবার অপুর কাছে শেষ প্রশ্ন, শাকিব খান তো চলচ্চিত্র প্রযোজনা করছেন, আপনি কবে প্রযোজক হচ্ছেন? অপু বললেন, ‘ছবি প্রযোজনা করব—এমন পরিকল্পনা তো অনেক দিন থেকেই করছি, কিন্তু এখনই না, আরও কিছুদিন পর। ছবি প্রযোজনা করতে গেলে প্রচুর সময় দিতে হয়। এখন আমার হাতে সেই সময় নেই। কাজের অনেক চাপ, আগে চাপ কমুক, তারপর।’
