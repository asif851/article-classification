
• নতুন ছবিতে চুক্তিবদ্ধ হলেন বড় পর্দার দুই তারকা অপু বিশ্বাস ও বাপ্পী। • ‘শ্বশুরবাড়ি জিন্দাবাদ ২’ ছবিতে অভিনয় করবেন তাঁরা। • ছবিটি প্রযোজনা করছে আরটিভি।
মাস দুই আগে রবিন খানের ‘কানাগলি’ ছবিতে চুক্তিবদ্ধ হয়েছিলেন অপু বিশ্বাস ও বাপ্পী চৌধুরী। সেই ছবির শুটিং শুরু হয়নি এখনো। এরই মধ্যে নতুন আরেকটি ছবিতে চুক্তিবদ্ধ হলেন বড় পর্দার এই দুই তারকা। দেবাশীষ বিশ্বাসের ‘শ্বশুরবাড়ি জিন্দাবাদ’-এর দ্বিতীয় কিস্তি ‘শ্বশুরবাড়ি জিন্দাবাদ ২’-তে অভিনয় করবেন অপু ও বাপ্পী।
ছবিটি প্রযোজনা করছে বেসরকারি টেলিভিশন চ্যানেল আরটিভি। গত ৮ ফেব্রুয়ারি ঢাকায় আরটিভি কার্যালয়ে ছবিটিতে চুক্তিবদ হয়েছেন অপু ও বাপ্পী। চুক্তির বিষয়টি নিশ্চিত করে অপু বিশ্বাস বলেন, ‘আরটিভি কার্যালয়ে গিয়ে আমরা দুজনই ছবিটিতে চুক্তিবদ্ধ হয়েছি। এর বেশি আর কিছু বলা বারণ।’
এদিকে পরপর দুই ছবিতে অপু বিশ্বাসের সঙ্গে চুক্তিবদ্ধ হলেন বাপ্পী। ভালো কিছু কাজের প্রত্যাশা করছেন এই নায়ক। বললেন, ‘অপু দিদির অনেক ছবিই আমি দেখেছি। তিনি ঢালিউড কুইন। শুরুতেই পরপর দুটি ছবির কাজ হতে যাচ্ছে তাঁর সঙ্গে। আশা করছি, ভালো কাজ হবে।’
শুটিং শুরু কবে? বাপ্পী বলেন, ‘এখনো চূড়ান্ত হয়নি। তবে এপ্রিল মাসে শুরু হতে পারে।’ এদিকে রবিন খান জানিয়েছেন, কানাগলির শুটিংও শুরু হতে পারে এপ্রিলে।
