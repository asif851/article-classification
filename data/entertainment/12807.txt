
ভারতের মহাতারকা রাজেশ খান্নার মেয়ে টুইংকেল খান্না। মা ডিম্পল কাপাডিয়াও একসময়ের জনপ্রিয় অভিনেত্রী। তারকা সন্তান হওয়া সত্ত্বেও বলিউডে সুবিধা করতে পারেননি এই অভিনেত্রী। পারবেন কী করে? তাঁর যে কখনোই মন ছিল না অভিনয়ে। তাই তো একসময় মন দিয়েছেন লেখায়। লেখক হিসেবে এখন বেশ নাম করছেন টুইংকেল। তাঁর লেখা বই উঠে এসেছে বেস্ট সেলারের তালিকায়।তবে লেখালেখির প্রতি যে টান বেশ পরে এসে উপলব্ধি করেছেন টুইংকেল, সেটা নাকি টুইংকেলের ছেলেবেলাতেই তাঁর বাবা টের পেয়েছিলেন। রাজেশ খান্না নাকি জানতেন, তাঁর মেয়ে একদিন লেখিকা হবেন। গতকাল সোমবার টুইটারে টুইংকেল প্রয়াত বাবা রাজেশ খান্নাকে নিয়ে লিখেছেন, ‘বাবা সব সময় আমাকে লিখতে উৎসাহ দিতেন। ছোটবেলায় আমার কাঁচা হাতের কবিতা পড়েও তিনি গর্ববোধ করতেন।’ টুইটের সঙ্গে একটি সাদাকালো ছবিও প্রকাশ করেছেন তিনি। ছবিতে দেখা যাচ্ছে, বাবা রাজেশ খান্নার সঙ্গে একটি সংবাদপত্র ধরে আছেন ছোট্ট টুইংকেল। নির্মাতা করণ জোহরের অনুষ্ঠান ‘কফি উইথ করণ’-এ এসে টুইংকেল বলেন, তিনি ঠিক করেছিলেন তাঁর অভিনীত মেলা ছবিটি যদি ফ্লপ হয়, তাহলেই অক্ষয়কে বিয়ে করতে রাজি হবেন। মেলায় এই নায়িকা অভিনয় করেছিলেন আমির খানের বিপরীতে। অক্ষয়ের ভাগ্য ভালো, কারণ সেই ছবিটি ফ্লপ হয়েছিল। তাই টুইংকেলও অক্ষয়ের সঙ্গে সাত পাকে বাঁধা পড়েন। মিসেস ফানি বোনস ও লিজেন্ড অব লক্ষ্মীপ্রসাদ নামের দুটি বই লিখেছেন এই অভিনেত্রী। পরের বইটি যে ব্যক্তির জীবন নিয়ে লেখা, তাঁকে নিয়ে এবার প্যাডম্যান নামের একটি পূর্ণদৈর্ঘ্য ছবিও তৈরি হচ্ছে। এটি প্রযোজনা করেছেন টুইংকেল নিজে। আর মূল চরিত্রের অভিনেতা তাঁর স্বামী অক্ষয় কুমার। সূত্র: ইন্ডিয়ান এক্সপ্রেস।
