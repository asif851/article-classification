
প্রায় দেড় মাস আড়ালে থাকার পর সামনে এলেন অপু বিশ্বাস। লম্বা সময় ধরে তাঁর সঙ্গে যোগাযোগ সম্ভব হচ্ছিল না। অবশেষে অপু দিলেন নতুন খবর। জানালেন, বসগিরি ছবিতে অভিনয় করছেন না তিনি। এই ছবিতে চরিত্রের প্রয়োজনে যে নতুনরূপে আসতে চেয়েছিলেন, অল্প সময়ের মধ্যে নিজেকে সেভাবে প্রস্তুত করতে পারেননি তিনি। তাই ছবি থেকে নিজেকে সরিয়ে নিলেন এই অভিনেত্রী।আগামী ৫ মে থেকে শামীম আহমেদ রনির বসগিরি ছবির শুটিং শুরুর কথা। ছবিতে শাকিব খানের বিপরীতে অভিনয় করবেন অপু—এমন কথাই ছিল। হঠাৎ করেই গতকাল মঙ্গলবার অপু নীরবতা ভেঙে মুঠোফোনে প্রথম আলোকে বললেন, ‘সত্যিকার অর্থে আমি দর্শকদের ধোঁকা দিতে চাইনি। চরিত্রটির জন্য শরীরের ওজন আরও কমাতে হবে। সব দিক দিয়ে নিজেকে প্রস্তুত করতে আরও দু-তিন মাস সময় লাগবে। ছবির শুটিংয়ের সবকিছু এখন প্রস্তুত। শুধু আমার জন্য এত দীর্ঘ সময় শুটিং পিছিয়ে যাক, আমি তা চাইনি। তাই নিজ থেকেই সরে দাঁড়াচ্ছি।’এ ব্যাপারে রনি বলেন, ‘অপুর এ ধরনের সিদ্ধান্তকে স্বাগত জানাই। আমাদের চলচ্চিত্রে এ ধরনের চর্চা নেই।’ নতুন নায়িকার ব্যাপারে জানতে চাইলে পরিচালক বলেন, শিগগিরই নায়িকার নাম ঘোষণা করা হবে।
