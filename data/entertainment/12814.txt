
‘অগ্নি’ সিরিজের নতুন ছবি নির্মাণের প্রস্তুতি শুরু হয়েছে। প্রযোজনা প্রতিষ্ঠান থেকে জানানো হয়েছে, ‘অগ্নি ৩’-এর কুশলীদের নাম চূড়ান্ত করা হয়েছে এরই মধ্যে। তবে শিল্পীদের নাম এখনই প্রকাশ করা হচ্ছে না। ঘোষণা দেওয়া হয়েছে, আগামী বছরের প্রথম দিকে শুরু হবে ‘অগ্নি ৩’-এর শুটিং।
‘অগ্নি’ সিরিজের নতুন ছবিটি পরিচালনা করবেন কলকাতার পরিচালক বাবা যাদব। ছবির নৃত্য পরিচালনাও করবেন তিনি। বাংলাদেশের জাজ মাল্টিমিডিয়ার সঙ্গে যৌথভাবে ‘অগ্নি ৩’ প্রযোজনা করবে ভারতের এসকে মুভিজ।গত রোববার দুপুরে বাংলাদেশের প্রযোজনা প্রতিষ্ঠানের পক্ষ থেকে প্রথম আলোকে জানানো হয় এ তথ্যগুলো। তারা আরও জানিয়েছে, বাংলাদেশের আবুদল্লাহ জহির ও কলকাতার পেলে নতুন ছবিটির গল্প লেখা শুরু করেছেন। জানা গেছে, ‘অগ্নি ৩’ ছবির শুটিং হবে থাইল্যান্ডে। অ্যাকশন ডিরেক্টর হিসেবে এ ছবিতে কাজ করবেন থাইল্যান্ডের জাইকা।ছবির অভিনয়শিল্পীদের ব্যাপারে জানতে চাইলে ‘অগ্নি ৩’-এর বাংলাদেশ অংশের প্রযোজক আবদুল আজিজ বলেন, ‘ছবিটির নায়ক ও নায়িকা ঘিরে চমক থাকছে। কিছু দিনের মধ্যে সবাই তা জানতে পারবেন।’‘অগ্নি ৩’ ছবিটি পরিচালনার ব্যাপারে কলকতা থেকে মুঠোফোনে বাবা যাদব বলেন, ‘হ্যাঁ, কাজ করব। প্রযোজনা প্রতিষ্ঠান দুটির সঙ্গে কথাবার্তা চুড়ান্ত হয়েছে।’
