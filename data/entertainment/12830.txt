
পদোন্নতি পেয়েছেন সঞ্জয় দত্ত। আগে জেলে তাঁর কাজটি ছিল অনেকটাই কেরানিগিরির। এখন সঞ্জয়কে দেওয়া হচ্ছে সেই কাজ, যেটা করতে তিনি সবচেয়ে ভালোবাসেন। এ যেন ডাঙায় হাঁসফাঁস করতে থাকা মাছকে আবার জলে ছেড়ে দেওয়া। সঞ্জয় অংশ নেবেন কারাগারের একটি সাংস্কৃতিক অনুষ্ঠানে!‘গণপতি উৎসব’ মহারাষ্ট্রের খুবই গুরুত্বপূর্ণ একটি উৎসব। এ উপলক্ষে পুনের ইয়েরাওয়াড়া জেলে নেওয়া হয়েছে বিশেষ আয়োজনের উদ্যোগ। এতে সঞ্জুবাবা ঠিক কী করবেন, তা এখনো পরিষ্কার নয়। তবে তাঁর নাচ-গানে অংশ নেওয়ার সম্ভাবনাই বেশি। মঞ্চে পারফর্ম করার অভিজ্ঞতা তাঁর জন্য নতুন নয়। তবে সহশিল্পী হিসেবে প্রতিবেশী কয়েদিদের সঙ্গেই মঞ্চে নাচার অভিজ্ঞতাটা নিশ্চয়ই আনকোরাই হবে মুন্নাভাইয়ের জন্য। অবৈধ অস্ত্র রাখার অপরাধে সঞ্জয় এখন কারাভোগ করছেন। টিএনএন।
