
সাবধান দুষ্টু ভিলেনকুল! শহরে এসে গেছেন নতুন পুলিশ সুপার। নাম তার আভা মাথুর। তার রূপের আভায় গলে যাবেন না। তিনি যে হাজির পবিত্র গঙ্গাজল নিয়ে!গঙ্গাজল ছবিটার কথা নিশ্চয়ই অনেকের মনে আছে। ১২ বছর আগের এই ছবি দিয়েই বলিউডে ‘খাকি পোশাকে’র জয়যাত্রা শুরু হয়। একে একে হাজির হন চুলবুল পান্ডে, সিংহামরা। বিহারের তেজপুর জেলার স্থানীয় রাজনীতির বিপরীতে আইনের ছকে থাকা পুলিশ বাহিনী কত অসহায়, সেই গল্প উঠে এসেছিল সেই ছবিতে। সেটার সিক্যুয়েল মুক্তি পাচ্ছে এবার। প্রকাশ ঝা পরিচালিত এবারের ছবির নাম জয় গঙ্গাজল। সেখানেই পুলিশ সুপার আভার ভূমিকায় অভিনয় করেছেন প্রিয়াঙ্কা।কতটা চ্যালেঞ্জিং ছিল এই চরিত্র? প্রিয়াঙ্কা বলেছেন, ‘আমার কাছে সবচেয়ে গুরুত্বপূর্ণ মনে হয়, পুলিশের মতো পুরুষনির্ভর ধরনের চরিত্রে অভিনয় করার সময়ও নারীর সত্তাটাকে হারিয়ে না ফেলা। প্রচুর কর্তৃত্ব নিয়েও আপনি আপনার নারীসত্তায় অটল থাকছেন, সেটাই আসল। দারুণ উপভোগ করেছি এই চরিত্র। আমার জন্য একেবারে নতুন অভিজ্ঞতা ছিল।’ছবিটির ট্রেলার মুক্তি পেল মাত্র। ছবি মুক্তি পেতে পেতে সেই মার্চ। পিটিআই।
