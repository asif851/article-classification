
‘বসগিরি’ ছবির অ্যাকশন দৃশ্য ধারণ করতে গিয়ে আহত হয়েছেন শাকিব খান। আহত হওয়ার পর প্রাথমিক চিকিৎসা শেষে আবারও ওই দৃশ্যটি ধারণ করা হয়। বসুন্ধরা আবাসিক এলাকায় তিন শ ফুট রাস্তার পাশে আলমপুরে জিয়া তালুকদার গ্রুপ ও বস গ্রুপের লড়াই চলছিল। এ দৃশ্য ধারণ করতে গিয়েই গতকাল বুধবার আহত হন নায়ক শাকিব খান। ‘বসগিরি’ ছবির একটি দৃশ্যে ক্রেনে ঝুলন্ত অবস্থায় শূন্য থেকে লাফিয়ে আরেকজনের কাঁধের ওপর দাঁড়াতে হবে শাকিবকে। এই দৃশ্যে সাধারণত সবাই ডামি ব্যবহার করেন। শাকিব ডামি নেননি। ক্রেন থেকে লাফ দেওয়ার সময় ক্রেনের ধাতব রশিতে বাড়ি খেয়ে কানের নিচের অংশ কেটে রক্ত বের হয়। জখম হওয়ার পর সেখানেই তাঁর প্রাথমিক চিকিৎসার ব্যবস্থা করা হয়। প্রাথমিক চিকিৎসা নেওয়ার প্রায় ঘণ্টা খানেক পর আবারও ওই দৃশ্যটি ধারণ করা হয়। আবারও নিজেই অংশ নেন শাকিব। ডামির বদলে নিজেই ঝুঁকিপূর্ণ এ শট দিলেন কেন, জানতে চাইলে শাকিব বলেন, ‘পারফেকশনের জন্য। ডামি থেকে নিজে করলেই শটটা পারফেক্ট হয়।’ শামীম আহমেদ রনি পরিচালিত এ ছবিতে শাকিবের নায়িকা এখনো ঠিক হয়নি। শিগগির সংবাদ সম্মেলন করে নায়িকার নাম জানানো হবে।
