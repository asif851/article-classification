
ক্যাটরিনার সঙ্গে প্রেমটা ভেঙে যাওয়ার পর কাপুর পরিবার যেন রণবীরের ওপর থেকে ভরসাটাই হারিয়ে ফেলেছে। ‘নাহ্, ছেলের ওপর তাঁর বিয়ের দায়িত্ব ছাড়লে নাতি-নাতনির মুখ এ জন্মে আর দেখা যাবে না!’—এমন ভাবনাই এখন ঋষি কাপুর ও নিতু কাপুরের। তাই তো এখন পুরোদমে ছেলে রণবীর কাপুরের জন্য পাত্রী খুঁজছেন তাঁরা। 
কাপুর পরিবারের এক ঘনিষ্টজন সম্প্রতি জানিয়েছেন, ইদানীং একেবারে লোকচক্ষুর আড়ালে চলে গেছেন রণবীর কাপুর। নিজের ব্যক্তিজীবনের কোনো ঘটনা দিয়ে আর খবরের শিরোনাম হতে চান না তিনি। তাই পরবর্তী ছবি মুক্তির দিন ঘনিয়ে আসা না পর্যন্ত সব ধরনের আলোচনা থেকে একটু দূরে থাকতে চান বলিউডের এই ‘ক্যাসিনোভা’ নায়ক। রণবীর আলোচনা থেকে দূরে থাকতে চাইলে কী হবে, আলোচনা তো আর রণবীরের থেকে দূরে থাকতে পারে না। তাই তাঁর বরাত দিয়ে না হলেও তাঁর মা-বাবার কর্মকাণ্ডের মধ্য দিয়ে তিনি এ দফায় খবরে শিরোনাম হয়ে গেলেন। জানা গেছে, রণবীরের মা-বাবা নিতু ও ঋষি কাপুর তাঁদের ছেলের জন্য বলিউডের বাইরের জগৎ​ থেকে পাত্রীর খোঁজ করছেন। এমনকি তাঁরা মুম্বাইয়ের কোনো মেয়েকেই পাত্তা দিচ্ছেন না। তাঁরা পাত্রী হিসেবে অগ্রাধিকার দিচ্ছেন মুম্বাইয়ের বাইরের মেয়েদের। রণবীরের বোন ঋদিমা কাপুরের শ্বশুরবাড়ি নয়াদিল্লিতে। কাপুর পরিবারের সেই ঘনিষ্টজন জানিয়েছেন, পাত্রী খোঁজার মূল দায়িত্ব নাকি নিতু ও ঋষি মেয়ে ঋদিমাকে দিয়েছেন। দিল্লির মেয়েরাই কাপুরবাড়ির বউ হওয়ার দৌড়ে এখন পর্যন্ত এগিয়ে আছেন। হিন্দুস্তান টাইমস।
