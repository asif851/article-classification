



কান চলচ্চিত্র উৎসবের লালগালিচায় সেলফি নিষিদ্ধ।
উৎসব শুরু হবে আগামী ৭ মে।
এর আগে এই উৎসবের লালগালিচায় হিল জুতা বাধ্যতামূলক করায় অনেক সমালোচনা হয়েছিল।


কান চলচ্চিত্র উৎসব প্রধান থিয়েরি ফারমুর কাছে সেলফি বরাবরই অপছন্দের। সেলফিকে তিনি মনে করেন ‘অদ্ভুত আর ভীতিকর’। এ জন্য এবার ৭১তম কান চলচ্চিত্র উৎসবের লালগালিচায় তিনি সেলফি নিষিদ্ধ করেছেন। গতকাল শুক্রবার ফরাসি একটি সাময়িকীকে দেওয়া সাক্ষাৎকারে তিনি এই ঘোষণা দেন। অবশ্য এর আগে ২০১৫ সালে সম্মানজনক এই চলচ্চিত্র উৎসবের লালগালিচায় সেলফি তোলার ওপর নিষেধাজ্ঞা আরোপ করেছিলেন থিয়েরি।
থিয়েরি মনে করেন, সেলফি একটি ব্যাধি। আর কান চলচ্চিত্র উৎসবের মতো বিশ্বের একটি সম্মানজনক চলচ্চিত্র উৎসবের লালগালিচায় সেলফির মতো তুচ্ছ জিনিস উৎসবের মান ম্লান করে দেয়। অবশ্য ২০১৫ সালে ৬৮তম কান চলচ্চিত্র উৎসব শুরুর আগে তিনি বলেছিলেন, সেলফি তুলতে বাধা নেই। আমরা কেবল সেলফি তোলার প্রক্রিয়া হালকা করতে চাই। তিনি আরও বলেন, সেলফিতে মানুষকে দেখতে যতটা বিদ্‌ঘুটে দেখায়, তেমনটা আর কখনোই লাগে না। তবে এই নিষেধাজ্ঞা কেবল দর্শনার্থীদের জন্য, নাকি তারকারাও এর অন্তর্ভুক্ত, তা অবশ্য কান কর্তৃপক্ষ পরিষ্কার করেননি।
লালগালিচায় কেউ সেলফি তুলতে চাইলে তাঁদের কীভাবে বাধা দেওয়া হবে, তাও বলতে পারেননি থিয়েরি ফারমু। ২০১৫ সালে যেমন নিষেধাজ্ঞার কোনো তোয়াক্কা না করে ‘ক্যারল’ ছবির উদ্বোধনী প্রদর্শনীতে পা রেখেই সেলফি তোলেন বলিউড তারকা ঐশ্বরিয়া রাই বচ্চন। এই সময় তাঁর সেলফি সঙ্গী হয়েছিলেন মার্কিন অভিনেত্রী এভা লংগোরিয়া।
কান চলচ্চিত্র উৎসব কর্তৃপক্ষ এর আগে এমন বহু বিতর্কিত ‘নিয়ম’ আরোপ করে সমালোচিত হয়। একবার লালগালিচায় নারী তারকাদের ক্ষেত্রে হিল জুতা বাধ্যতামূলক করে কর্তৃপক্ষ। এমনকি পঞ্চাশোর্ধ্ব দুজন অভিনেত্রী ফ্ল্যাট জুতা পরায় তাঁদের ছবির প্রদর্শনীতে ঢুকতে দেওয়া হয়নি। এই কাণ্ডের প্রতিবাদ করে ৬৯তম কান চলচ্চিত্র উৎসবে হলিউড অভিনেত্রী জুলিয়া রবার্ট খালি পায়ে লালগালিচায় হাজির হন।
উল্লেখ্য, এবার ফ্রান্সে কান চলচ্চিত্র উৎসবের পর্দা উঠছে আগামী ৮ মে। উৎসব চলবে ১৯ মে পর্যন্ত। ই-অনলাইন
