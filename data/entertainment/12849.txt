
সালমান খান ২৫ দিন ধরে চুপিসারে নিজেকে প্রস্তুত করছেন। কিসের জন্য এই প্রস্তুতি? এবার বলিউডের সুলতানকে কুস্তির আখড়া নয়, নাচের মঞ্চ কাঁপাতে দেখা যাবে। তাই এখন নিজেকে নৃত্যশিল্পী হিসেবে প্রস্তুত করতে ব্যস্ত তিনি।
রেমো ডি’সুজার ‘এবিসিডি’ ফ্র্যাঞ্চাইজির তৃতীয় ছবিতে বলিউডের এই সুপারস্টারকে অন্যতম প্রধান চরিত্রে দেখা যাবে। নাচভিত্তিক এই ছবিতে সালমান রীতিমতো পেশাদার নাচিয়েদের মতো নাচ করবেন। রেমোর এই ড্যান্স-ড্রামাতে যখন সাল্লু ভাইয়ের অভিনয় করার কথা প্রকাশ্যে আসে, তখন অনেকেই ভ্রু কুঁচকেছেন। ভালো নাচিয়ে হিসেবে তাঁর বলিউডে খুব একটা সুনাম নেই যে তাই। আজ পর্যন্ত ছবিতে বা মঞ্চে শুধু নিজের কারিশমা দিয়েই বাজিমাত করে এসেছেন ‘বজরঙ্গি ভাইজান’ তারকা। কিন্তু ‘এবিসিডি’র সিক্যুয়েলে শুধু নাচের অ, আ, ক, খ জানলেই হবে না। রীতিমতো নাচের ব্যাকরণ জানতে হবে।
এর আগে ‘এবিসিডি’ সিরিজে বরুণ, শ্রদ্ধাসহ আরও অভিনেতাদের পেশাদার নাচিয়েদের মতো নাচতে দেখা যায়। ‘এবিসিডি’র চ্যালেঞ্জই হলো ‘এনিবডি ক্যান ডান্স’, মানে যে কেউ নাচতে পারে। এবার এই চ্যালেঞ্জ রেমো নিয়েছেন সালমানকে নিয়ে। তাই ২৫ দিন ধরে সাল্লু মিয়া ব্যস্ত হিপহপ শিখতে। সালমানকে হিপহপ শেখাতে রেমো নিযুক্ত করেছেন একঝাঁক পেশাদার নৃত্যশিল্পী। রেমো জানিয়েছেন, ‘দঙ্গল’ যেমন ক্রীড়াভিত্তিক ছবি, এই ছবিও শুধুই নাচের। রেমো এর আগে ‘ইয়ে জওয়ানি হ্যায় দিওয়ানি’, ‘বাজিরাও মস্তানি’-এর মতো সিনেমার কোরিওগ্রাফি করেছেন। বাবা-মেয়ের সম্পর্ক ঘিরে রেমোর আগামী ছবির গল্পটি বোনা হয়েছে। সালমানকে বাবার চরিত্রে দেখা যাবে। সাল্লুর বিপরীতে অভিনয় করবেন জ্যাকলিন। অনেকের ধারণা, ‘এবিসিডি’র সিক্যুয়েলের নাম ‘ড্যান্সিং ড্যাড’ও হতে পারে। আগামী অক্টোবর থেকে ছবির শুটিং শুরু হওয়ার কথা।
