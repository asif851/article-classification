
সালাহউদ্দিন লাভলুর প্রথম চলচ্চিত্র মোল্লাবাড়ির বউ। এরপর পেরিয়ে গেছে আট বছর। আবার ছবি পরিচালনা করবেন তিনি। তাঁর এবারের ছবি কোর্ট ম্যারেজ। লাভলুর ভাষায়, ‘দুর্ধর্ষ কমেডি ধাঁচের একটি গল্প নিয়ে কাজ করছি। ছেলেটিকে হঠাৎ করেই বিয়ে করতে হয়। বিয়ের খবর সে কাউকে জানাতে পারেনি। এমনকি বাবা-মাকেও না। ফলে নতুন বউকে নিয়ে তাকে নানা বিব্রতকর পরিস্থিতির মুখোমুখি হতে হয়।’লাভলু জানান, তাঁর এবারের ছবিতে অভিনয় করবেন বাপ্পি, মাহি, মীর সাব্বির ও আবুল হায়াত। ছবির শুটিং শুরু হবে আগামী ১০ জুন। শুটিং হবে ঢাকার পাশেই, শহরতলির কোনো এলাকায়। ছবির কাহিনি ও চিত্রনাট্য লিখেছেন জহির বাবু। যৌথভাবে প্রযোজনা করছেন মতিউর রহমান পানু ও অজিত নন্দি। গানের সুর ও সংগীত পরিচালনা করবেন ইমন সাহা। ছবির মহরত হবে আগামী মার্চ মাসের মাঝামাঝি।লাভলু বলেন, ‘মোল্লাবাড়ির বউ ছবির দারুণ ব্যবসায়িক সাফল্যের পর আমার দ্বিতীয় ছবির ব্যাপারে অনেকেরই আগ্রহ তৈরি হয়। আমি নিজের মধ্যেও একটা চাপ অনুভব করি। মানে এমন একটি ছবি তৈরি করতে হবে, যাতে দর্শক আরও বিনোদন পান। এ পর্যন্ত ১০টি গল্প শুনেছি। এর মধ্যে কোর্ট ম্যারেজ ছবির গল্পটা খুব পছন্দ হয়েছে।’
