
লোকে বলে, প্রতিটি সফল পুরুষের সাফল্যের পেছনেই নাকি থাকেন একজন নারী। তবে বলিউড বাদশা শাহরুখ মনে করেন, তাঁর সাফল্যের পেছনে একজন–দুজন নন, ২৪ জন নারীর অবদান আছে। এ বছর পেশাজীবনের দুই যুগ পার করছেন এই অভিনেতা। আর ২৪ বছরের ক্যরিয়ারের দারুণ সাফল্যের জন্য তিনি টুইটারে ধন্যবাদ জানিয়েছেন সেই ২৪ জন নারীকে।মজার বিষয় হলো, এই নারীদের কারোরই বাস্তবে কোনো অস্তিত্ব নেই। সবাই বাস করেন শাহরুখের কল্পনায়। মনে আছে শাহরুখ অভিনীত ‘দিল তো পাগল হ্যায়’ সিনেমার কথা? সেখানে রাহুল মায়া নামের এক কাল্পনিক কন্যার প্রেমে পড়ে গিয়েছিলেন। এবার কি শাহরুখের সত্যি সত্যিই সেই দশা হলো?
না, আসলে এই বলিউড অভিনেতা তাঁর জীবনে যে নীতিগুলো সব সময় মেনে চলেন, সেগুলোকেই প্রতীকী রূপে একেকজন নারীর চরিত্রে দেখাতে চেয়েছেন। কারণ, তিনি বিশ্বাস করেন, এগুলোই তাঁর সফল হওয়ার পেছনের মূলমন্ত্র।এই ২৪টি মূলমন্ত্রের কয়েকটি এ রকম: ‘কোনো কিছুই অস্বাভাবিক নয়’, ‘অকারণে নেতিবাচক হয়ো না’, ‘পরিচালকই সবকিছুর ওপরে’, ‘শিল্পটাই মূল, শিল্পী নয়’ ইত্যাদি। বলিউড হাঙ্গামা।
