
‘আবে আগে ট্রেলার দ্যাখ। পুরা ফিলিম তো দেখবি সিনেমা হলে। আইতাছি এই ঈদে, কাঁপাইতে।’ সিনেমার নয়, এই সংলাপগুলো শাকিব খানকে বলতে শোনা যাবে ‘বসগিরি’ ছবির ট্রেলারে। এক মিনিট ৪৩ সেকেন্ডের এই ট্রেলারে দেখলেই বোঝা যাবে, পুরো ছবিতে অ্যাকশনের ছড়াছড়ি। ট্রেলারের জন্য আলাদা সংলাপগুলো বলেছেন শাকিব। ঈদুল আজহায় মুক্তি পাচ্ছে শাকিব খান অভিনীত ‘বসগিরি’ ছবিটি। গতকাল শুক্রবার রাতে ইউটিউবে অবমুক্ত করা হয় এর ট্রেলার। পরিচালক শামীম আহমেদ জানান, সংলাপগুলো বেশ পছন্দ করেছে দর্শক ও শাকিব ভক্তেরা। ইতিমধ্যে সামাজিক যোগাযোগ মাধ্যমে ভাইরাল হয়েছে সংলাপগুলো। তিনি বলেন, ‘রাত থেকে ট্রেলার দেখে অনেকেই প্রশংসা করেছেন, করছেন দারুণ সব মন্তব্য। আশা করছি ট্রেলারের থেকেও বেশি সাড়া পাব ছবিতে।’ তিনি জানান, ছবি মুক্তির আগে আরও একটি ট্রেলার অবমুক্ত করা হবে।ছবির ট্রেলার নিয়ে নবাগত নায়িকা শবনম বুবলী বলেন, ‘ট্রেলার দেখতে ভালো লেগেছে। কিন্তু রুদ্ধশ্বাসে অপেক্ষা করছি ছবির জন্য। ছবিটি মুক্তি পাওয়ার পর দর্শকেরা কীভাবে সেটা গ্রহণ করেন সেটাই দেখার বিষয়।’ খান ফিল্মসের ব্যানারে নির্মিত ‘বসগিরি’ ছবিতে আরও অভিনয় করেছেন কলকাতার রজতাভ দত্ত এবং বাংলাদেশের অমিত হাসান, মিজু আহমেদ, মাজনুন মিজান প্রমুখ।
