
একের পর এক রেকর্ড ভেঙে নতুন ইতিহাস গড়ে যাচ্ছে হলিউড ছবি ‘ব্ল্যাক প্যান্থার’। প্রচারণা থেকে শুরু করে গানের অ্যালবাম আর হলভরা দর্শক প্রমাণ করে দিয়েছে এই বছর ‘ব্ল্যাক প্যান্থার’কে পেছনে ফেলা অন্য ছবির জন্য কঠিন হবে। কারণ, এরই মধ্য ১০০ কোটি মার্কিন ডলারের বেশি আয় করেছে এই ছবি, যা হলিউডের যেকোনো ছবির জন্য একটি বড় মাইলফলক।
যুক্তরাষ্ট্রে ‘ব্ল্যাক প্যান্থার’ ছবি মুক্তি পায় গত ১৬ ফেব্রুয়ারি। শুরু থেকেই এ ছবি বিভিন্ন মহলের দর্শক ও বোদ্ধার প্রশংসা কুড়িয়ে আসছে। আর মুক্তির এক মাসের মধ্যে ব্ল্যাক প্যান্থার-এর ১০০ কোটি ডলার আয় ছবিটিকে সাফল্যের চূড়ায় পৌঁছে দিল। হলিউডের আলোচিত নারী পরিচালক প্যাটি জেনকিনস থেকে শুরু করে যুক্তরাষ্ট্রের সাবেক ফার্স্ট লেডি মিশেল ওবামা পর্যন্ত এই ছবির প্রশংসা করেছেন।
মিশেল ওবামা এক টুইটে লিখেছেন, ‘পুরো ব্ল্যাক প্যান্থার দলকে অভিনন্দন! আপনাদের জন্য তরুণেরা জানতে পারবে পর্দায় সত্যিকারের সুপারহিরো দেখতে তাদের মতোই হয়। এই ছবিটা আমার খুব ভালো লেগেছে। আর আমি জানি, এটা সব ধরনের মানুষের গভীরে যেতে এবং নায়ক হতে সাহস খোঁজার স্পৃহা জোগাবে।’ ‘ওয়ান্ডার উইমেন’-এর পরিচালক প্যাটি জেনকিনস ‘ব্ল্যাক প্যান্থার’কে বলছেন ‘আশ্চর্যজনক অর্থবহ সফলতা’। তিনিও অভিনন্দন জানান ব্ল্যাক প্যান্থার-এর পরিচালক রায়ান কুগলার ও তাঁর দলকে। বিবিসি
