
তারকা দম্পতি আলমগীর ও রুনা লায়লার বাসায় দারুণ এক আড্ডা হয়ে গেল দেশের সিনেমার একসময়ের জনপ্রিয় নায়িকা শাবানা ও তাঁর প্রযোজক স্বামী ওয়াহিদ সাদিকের। দীর্ঘদিনের সহকর্মী আলমগীর ও রুনা লায়লার দেওয়া দাওয়াতে তাঁরা সেখানে যান। মেতে ওঠেন প্রাণবন্ত আড্ডায়।
গতকাল বৃহস্পতিবার সন্ধ্যায় রুনা লায়লার মোহাম্মদপুরের আসাদ অ্যাভিনিউয়ের বাসায় এই আড্ডায় আরও ছিলেন নাশিদ কামাল, আঁখি আলমগীর ও রুনা লায়লার পরিবারের সদস্যরা।
মাস তিনেক হলো দেশের সিনেমার একসময়ের জনপ্রিয় নায়িকা শাবানা ঢাকায় এসেছেন। পারিবারিক কাজ ছাড়া সাধারণত কোথাও বের হন না তিনি। এর মধ্যে একবার গিয়েছিলেন প্রধানমন্ত্রী শেখ হাসিনার সঙ্গে দেখা করতে। এর বাইরে চলচ্চিত্রসংশ্লিষ্ট আর কোনো আড্ডা কিংবা অন্য কোথাও দেখা যায় না এই অভিনেত্রীকে।
তিন যুগের অভিনয়জীবনে শাবানা অভিনীত সিনেমার সংখ্যা ২৯৯টি। এর মধ্যে ১৩০টিতে শাবানার বিপরীতে নায়ক ছিলেন আলমগীর। আর রুনা লায়লার গাওয়া বহু গানে সিনেমার পর্দায় ঠোঁট মিলিয়েছেন শাবানা।
শাবানার স্বামী ওয়াহিদ সাদিক প্রথম আলোকে বলেন, ‘আলমগীরের সঙ্গে আমাদের দারুণ সম্পর্ক। বলা চলে, তিনি আমাদের পরিবারেরই সদস্য। আমাদের প্রযোজনা প্রতিষ্ঠানের বেশির ভাগ সিনেমায় তিনি অভিনয় করতেন। আলমগীর ও রুনার পক্ষ থেকে আমাদের দাওয়াত দেওয়া হয়। এমনিতেই তো আমাদের খুব একটা কোথাও যাওয়া হয় না। কিন্তু গতকাল সন্ধ্যার আড্ডাটা ছিল এক কথায় চমৎকার। পুরোনো দিনের অনেক বিষয় নিয়ে আমাদের মধ্যে আলাপ হয়েছে। এই আড্ডার কথা মনে থাকবে।’
