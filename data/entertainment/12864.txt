

১২টি ভাষায় গাওয়া হলো ‘আমার ভাইয়ের রক্তে রাঙানো একুশে ফেব্রুয়ারি’ গানটি। বাংলাসহ বাকি ১১টি ভাষা হলো মালয় (মালয়েশিয়া), আরবি (লেবানন), জার্মান (জার্মানি), নেপালি (নেপাল), হিন্দি (ভারত), ফরাসি (ফ্রান্স), স্পেনীয় (ভেনেজুয়েলা), রুশ (রাশিয়া), ইংরেজি (যুক্তরাষ্ট্র), চীনা (হংকং) ও ইতালীয় (ইতালি)। গেয়েছেন ওই ভাষাভাষী দেশের শিল্পীরা। এই কাজটি যাঁর উদ্যোগে হয়েছে, তিনি ২২ বছরের বাংলাদেশি তরুণ নাবিদ সালেহীন। বেসরকারি বিশ্ববিদ্যালয়-পড়ুয়া এই তরুণ জানালেন, গত বছরের মাঝামাঝি সময়ে তিনি ১৬টি দেশের সংগীতশিল্পীদের সঙ্গে যোগাযোগ করেন। অনুরোধ করেন ‘আমার ভাইয়ের রক্তে রাঙানো একুশে ফেব্রুয়ারি’ গানটি তাঁদের ভাষায় গাওয়ার। সেখান থেকে ১২ জন তাঁর ডাকে সাড়া দেন। পরে তিনি বাংলা ছাড়া গানটির ১১টি ভাষার অনুবাদ ও মিউজিক পাঠিয়ে দেন শিল্পীদের কাছে। শিল্পীরা গানটি গেয়ে ভিডিওসহ পাঠিয়ে দেন সালেহীনের কাছে। এভাবেই তৈরি হয়ে যায় ১২টি ভাষায় ‘আমার ভাইয়ের রক্তে রাঙানো’ গানটি।গানটি গাওয়া প্রসঙ্গে নাবিদ সালেহীন বলেন, ‘আমরা চেয়েছিলাম আন্তর্জাতিক মাতৃভাষা দিবস উপলক্ষে ভাষাশহীদদের অন্য রকমভাবে শ্রদ্ধা জানাতে। এটা তারই অংশ।’গানটি তৈরিতে সহযোগিতা করেছে আজব রেকর্ডস। গানটি নাবিদ সালেহীনের ফেসবুক পেজ ও ইউটিউব চ্যানেলে দেখা যাবে।



