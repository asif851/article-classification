
পল্লিকবি জসীমউদ্‌দীনের বিখ্যাত ‘কবর’ কবিতা অবলম্বনে স্বল্পদৈর্ঘ্য চলচ্চিত্র তৈরি হলো। চলচ্চিত্রটির নামও ‘কবর’। গতকাল ১ জানুয়ারি ছিল পল্লিকবি জসীমউদ্‌দীনের ১১০তম জন্মবার্ষিকী। এ উপলক্ষে ইউটিউবে অবমুক্ত করা হয়েছে ১৫ মিনিট ৫৮ সেকেন্ডের চলচ্চিত্রটি। এখানে দাদার চরিত্রে অভিনয় করেছেন তারিক আনাম খান আর নাতি মাহিবী জাহান। আরও অভিনয় করেছেন চম্পা, নওশাবা, শিমুল খান, সাদিয়া রায়হান প্রমুখ।
স্বল্পদৈর্ঘ্য চলচ্চিত্র ‘কবর’ পরিচালনা করেছেন রাশিদ পলাশ। ছবিটি তৈরির সময় তিনি বলেছিলেন, ‘কবিতাটি অনেকেই পড়েছেন। যাঁরা পড়েছেন, তাঁদের প্রত্যেকেই কবিতাটির দৃশ্য কল্পনা করেছেন। কবিতাটি কবির খুব ইমোশনাল একটি সৃষ্টি। এবার কবিতাটি নিয়ে আমি চলচ্চিত্র তৈরি করছি।’
গত বছর ৭ থেকে ৯ আগস্ট মানিকগঞ্জ ও পুবাইলে স্বল্পদৈর্ঘ্য চলচ্চিত্রটির শুটিং হয়। চলচ্চিত্রটি প্রযোজনা করেছে পুণ্য ফিল্মস। ছবিতে ‘কবর’ কবিতাটি আবৃত্তি করেছেন দীপক সুমন। পাণ্ডুলিপি তৈরি করেছেন ফেরারি ফরহাদ।
