
প্রয়াত খোদাবক্স সানুর কাছে গান শিখেছে অসংখ্য ছেলেমেয়ে। তাদের মধ্যে কয়েকজন আবার আজ প্রতিষ্ঠিত শিল্পী। তাঁর সন্তান স্বাগতা, সন্ধি আর সভ্যতার কাছে তাঁদের বাবা ছিলেন গানপাগল একজন মানুষ। বাংলাদেশ শিশু একাডেমীতে প্রায় তিন দশক সংগীতশিক্ষকের দায়িত্বে ছিলেন। শিক্ষাগুরু খোদাবক্স সানুর সংগীতজীবনের অন্যতম উল্লেখযোগ্য দিক হলো, তিনি গীতকার ও সুরকার। লিখেছেন অসংখ্য ছড়াগান। এবার তাঁর লেখা ও সুর করা কিছু গান নিয়ে স্বাগতা, সন্ধি আর সভ্যতা তৈরি করছেন একটি অ্যালবাম। নাম দ্য সানুজ। সব কটি গানের সংগীতায়োজনও করছেন তাঁরা।স্বাগতা জানালেন, বছর দশেক আগে জন্মদিনে বাবাকে একটি গান উপহার দিয়েছিলেন তাঁরা। সেই গানটিও থাকছে অ্যালবামে। অন্যগুলো দেশাত্মবোধক আর রোমান্টিক মেজাজের গান।সন্ধি বললেন, ‘এই অ্যালবামে বাবার ছড়াগানগুলো থাকবে না। বাবা প্রেমের গান খুব কমই করেছেন। সেখান থেকে কয়েকটি থাকছে দ্য সানুজ–এ। এ মুহূর্তে সভ্যতার অ্যালবামের কাজ চলছে। অ্যালবামটি শেষ হলেই দ্য সানুজ-এর কাজে হাত দেব।’শুধু অ্যালবাম নয়, বাবার গানগুলো নিয়ে স্বরলিপিসহ একটি বই প্রকাশের পরিকল্পনা রয়েছে তাঁদের। স্বাগতা বললেন, ‘বাবার তো অনেক গান। সব গান ছড়িয়ে-ছিটিয়ে আছে। তিনি কত গান তৈরি করেছেন, তা আমরা নিজেরাও জানি না। সেসব গান ও স্বরলিপি সংগ্রহ করার চেষ্টা করছি।’স্বাগতা জানান, আনন্দ কম্পিউটার্সের প্রধান নির্বাহী মোস্তাফা জব্বারের সঙ্গে একটি প্রকল্পে কাজ করছিলেন খোদাবক্স সানু। প্রথম থেকে পঞ্চম শ্রেণি পর্যন্ত পাঠ্যপুস্তকে থাকা কবিতায় সুর বসানোর কাজ করেছিলেন তিনি। বাবার মৃত্যুর পর সেই অসমাপ্ত কাজ শেষ করেন সন্ধি।গত ১৭ অক্টোবর বাংলাদেশ শিশু একাডেমীতে ক্লাস নেওয়ার সময় মারা যান খোদাবক্স সানু।
