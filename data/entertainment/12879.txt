
‘বাহুবলী’ জ্বর এখনো শেষ হয়নি। তার আগেই ‘বাহুবলী’ আস্তানায় হানা দিয়েছেন ‘ক্রিকেট বাহুবলী’ শচীন টেন্ডুলকার। নিজের জীবনীভিত্তিক ছবি ‘শচীন: আ বিলিয়ন ড্রিমস’ প্রথম দিনই শুরু করল ৮ কোটি ৪০ লাখ রুপি দিয়ে।
ক্রিকেটের জীবন্ত এ কিংবদন্তিকে নিয়ে ছবিটি বক্স অফিসে ঝড় তুলবে, এ অনুমান আগেই ছিল। কারণ, একদিকে শচীন টেন্ডুলকারের জীবনীভিত্তিক ছবি, অন্যদিকে নিজেই নিজের ছবিতে অভিনয় করেছেন। এ দুটোই ছবিটির প্রথম দিনে ঝড় তোলার অন্যতম কারণ হিসেবে দেখছেন অনেকে। এ ছাড়া মাঠে শচীনের খেলা যাঁরা দেখেছেন, তাঁদের কিছু নস্টালজিক হওয়ারও সুযোগও বটে। ভারতে শচীন টেন্ডুলকারই প্রথম, যিনি নিজের জীবনীভিত্তিক সিনেমায় অভিনয় করেছেন।ভারতজুড়ে ২ হাজার ৪০০ সিনেমা হলে এবং ভারতের বাইরে ৪০০ সিনেমা হলে শুক্রবার মুক্তি পেয়েছে ছবিটি। বক্স অফিস বিশ্লেষকদের মতে শুক্রবার কর্মব্যস্ত দিনেও বেশ ভালো শুরু করেছে। সিনেমাটি পরিচালনা করেছেন জেমস এরসকিন। ইন্ডিয়ান এক্সপ্রেস।
 
