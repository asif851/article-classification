
গতকাল সোমবার ছিল অভিনেতা চঞ্চল চৌধুরীর একমাত্র ছেলে শৈশব রোদ্দুর শুদ্ধর জন্মদিন। যথারীতি জন্মদিনের আগে ছেলের কাছে জানতে চেয়েছিলেন, বাবার কাছে সে কী চায়?
ছেলে শুদ্ধ তখন ব্যস্ত অভিনেতা বাবাকে বলল, জন্মদিনে তাকে স্কুলে নিয়ে যেতে ও বাড়িতে নিয়ে আসতে হবে। আর সারা দিন তার সঙ্গে সময় কাটাতে হবে। ছেলের চাওয়া পূরণ করতে গতকাল দিনের সব ব্যস্ততাকে ছুটি দিয়েছিলেন চঞ্চল চৌধুরী। সকাল থেকেই ব্যস্ত ছিলেন ছেলের ইচ্ছা পূরণ করায়। চঞ্চল বলেন, ‘আসলে কাজের চাপে ওকে কম সময় দেওয়া হয়। তাই জন্মদিনে ওর চাওয়াটা পূরণ করেছি। ওর ভালো লাগাটাই আসলে আমাদের ভালো লাগা।’
চঞ্চল চৌধুরী জানালেন, শুদ্ধ ৮ পেরিয়ে ৯ বছরে পা দিল। পড়াশোনা করছে একটি ইংরেজি মাধ্যম স্কুলে।
ছেলের জন্মদিনের পরদিন অর্থাৎ আজ মঙ্গলবার থেকে আবার যথারীতি কাজে ফেরার কথা রয়েছে চঞ্চল চৌধুরীর। অভিনয় শুরু করবেন টেলিভিশনের জন্য নির্মিতব্য নতুন একটি ধারাবাহিকে।
 
