
‘ছোটবেলায় টিভি দেখে মিডিয়ায় কাজ করার স্বপ্ন দেখি। এসএসসি পাসের পর লাক্স-চ্যানেল আই সুপারস্টার প্রতিযোগিতায় অংশ নিই। শুরুতেই হোঁচট খেতে হয়। ১৮ বছর না হওয়ায় বাদ পড়ে যাই। জেদ চাপে। এইচএসসি পাসের পর ভিট-চ্যানেল আই টপ মডেল প্রতিযোগিতায় অংশ নিই। এই প্রতিযোগিতা আমাকে বদলে দিয়েছে।’ বললেন মডেল ও অভিনয়শিল্পী তানিয়া বৃষ্টি। ভিট-চ্যানেল আই টপ মডেল প্রতিযোগিতার দ্বিতীয় আসরের তিনি দ্বিতীয় রানারআপ হয়েছেন। সপ্তাহ দুয়েক আগে কথা হয় তাঁর সঙ্গে। শোনালেন তাঁর স্বপ্নের পথে চলার গল্প।ভিট-চ্যানেল আই টপ মডেল প্রতিযোগিতার পর ছোট পর্দায় প্রথম তিনি কাজ করেছেন বিজ্ঞাপনচিত্রে। আর প্রথমটিই মুঠোফোন সেবাদাতা প্রতিষ্ঠান গ্রামীণফোনের। তবে তিনি আলোচিত হন শাকিব খানের সঙ্গে আবাসন প্রকল্পের একটি বিজ্ঞাপনচিত্রের মডেল হয়ে।শাকিব খানের সঙ্গে কাজ করার ব্যাপারটি তানিয়ার কাছে ছিল স্বপ্নের মতো। বললেন, ‘শাকিব খানের সঙ্গে কাজ করব, শুরুতে তা একেবারেই বিশ্বাস হয়নি। শুটিংয়ের তারিখ যতই এগিয়ে আসছে, আমার স্নায়ুর চাপ ততই বাড়ছে। কিন্তু শুটিংয়ের দিন শাকিব খান পুরো ব্যাপারটি এমনভাবে বুঝিয়ে দিলেন, আমার ভয়ভীতি কোথায় যে চলে গেল!’
অল্প সময়ের মধ্যে তানিয়া আরও কয়েকটি বিজ্ঞাপনচিত্রে কাজ করেছেন। এ মাসেই কলকাতায় যাচ্ছেন একটি বিজ্ঞাপনচিত্রের কাজ করতে।
নৃত্যশিল্পী হওয়ার শখ ছিল তানিয়ার। কিন্তু তা হলো না। তিনি এখন নিজেকে অভিনয়শিল্পী হিসেবে প্রতিষ্ঠিত করার চেষ্টা করছেন। পাশাপাশি কাজ করছেন বড় পর্দায়।
তানিয়ার প্রথম টিভি নাটক ঝুঁকির মধ্যে আছি (২০১৩)। এরপর এক বছরে কয়েকটি নাটকে কাজ করেছেন তিনি। এখন অভিনয় করছেন অফস্ক্রিন নামের একটি ধারাবাহিকে।
তানিয়া বলেন, ‘নাটকে কাজ করার ব্যাপারটি বড় পর্দার জন্য মহড়া বলতে পারেন।’
এরই মধ্যে বড় পর্দায় কাজ করার সুযোগ পেয়ে গেছেন তানিয়া। ছবির নাম ঘাসফুল। ইমপ্রেস টেলিফিল্মস প্রযোজিত ছবির পরিচালক হিমু আকরাম। সব কাজ শেষ। তানিয়া জানালেন, এই ছবিতে তাঁকে তিন রূপে দেখা যাবে।
 ঘাসফুল ছাড়া তানিয়া আরও দুটি চলচ্চিত্রে কাজ করেছেন। এগুলো হলো লাভার নাম্বার ওয়ান ও দরজার ওপাশে।
সিদ্ধেশ্বরী কলেজে মার্কেটিং বিষয়ে স্নাতক দ্বিতীয় বর্ষে পড়ছেন তানিয়া। দুই বোনের মধ্যে তানিয়া ছোট। বড় বোন সোনিয়া আক্তার জ্যোতি জাতীয় পর্যায়ের টেনিস খেলোয়াড়। তানিয়ার সব স্বপ্ন বড় পর্দাকে ঘিরে। এর মধ্য দিয়ে নিজেকে নিয়ে যেতে চান অনেক দূরে। এখন শুধু ভালো সুযোগের জন্য অপেক্ষা করছেন তিনি।
