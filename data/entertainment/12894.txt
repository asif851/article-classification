
২০১৫ সালের ৭ জুলাই পারিবারিকভাবে বিয়ে করেন বলিউড অভিনেতা শহিদ কাপুর ও মিরা রাজপুত। বছর ঘুরতেই তাঁদের কোলে আসে মেয়ে মিশা কাপুর। এই আগস্টে মিশার এক বছর পূর্ণ হবে। করণ জোহরের টেলিভিশন অনুষ্ঠান ‘কফি উইথ করণ’-এ এসে শহিদ মজা করে বলেছিলেন স্ত্রী মিরার সঙ্গে এই সন্তানটি তাঁদের প্রথম ‘প্রজেক্ট’। আর মিরা তো অনেকবার অনেক সাক্ষাৎকারেই জানিয়েছেন, অন্তঃসত্ত্বা হওয়ার পরেই তাঁরা দুজন আরও বেশি কাছে এসেছেন। মিরার বয়স মাত্র ২৩। কিন্তু বয়সের তুলনায় খুব পরিপক্ব বলে শহিদ-পত্নীর বেশ সুনাম আছে। এখন তিনি আরেক সন্তানের মা হওয়ার পরিকল্পনা করছেন বলে জানা গেছে। 
মিরা সম্প্রতি এক সাক্ষাৎকারে বলেন, ‘মাতৃত্ব বিষয়টির সঙ্গে প্রথমে অভ্যস্ত হতে আমার একটু সময় লেগেছিল। কিন্তু এখন আমি সন্তান লালনপালনের সঙ্গে বেশ অভ্যস্ত। আসলে মানুষ অভ্যাসের দাস। আর এ বিষয়ে সবার কাছ থেকে আমি অনেক বেশি উৎসাহ ও প্রশংসা পেয়েছি।’ মাস খানেক আগে এক সেমিনারে সন্তান লালনপালন প্রসঙ্গে মিরা বলেছিলেন, ‘আমার মেয়ে তো পোষা কুকুর ছানা নয়। তাই আমি চাইলেই ওকে বাড়িতে রেখে বাইরে কাজ করে বেড়াতে পারব না। ওর এখন মাকে প্রয়োজন।’মিরার এ মন্তব্যে তখন অনেক কর্মজীবী মা বেশ বিরূপ প্রতিক্রিয়া দেখিয়েছিলেন। কথাটি ভালোভাবে নিতে পারেননি তাঁর স্বামীর সাবেক প্রেমিকা কারিনা কাপুর খানও। কারণ, কারিনা তাঁর ছেলের জন্মের কয়েক দিন পর থেকেই গণমাধ্যমের সামনে হাজির হচ্ছেন। আগামী মাস থেকে সিনেমার শুটিংও শুরু করবেন এ অভিনেত্রী।আর মিরার কাছে কাজের কথা জানতে চাইলে তিনি জবাব দেন, একেবারে কিছু না করে জীবন কাটিয়ে দেওয়ার কোনো পরিকল্পনা তাঁর নেই। কিন্তু সামনে আরেকটি সন্তান নেওয়ার পরিকল্পনা করছেন বলে এখনই নতুন কোনো কাজে হাত দিতে চাইছেন না তিনি। তার মানে শহিদ কাপুরের পরিবার শিগগিরই আরও একজন নতুন অতিথি পেতে যাচ্ছে। সূত্র: ইন্ডিয়া টুডে
