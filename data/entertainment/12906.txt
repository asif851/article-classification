
বিষয় চলচ্চিত্র নির্মাণ। শুটিংও হচ্ছে এফডিসিতেই। কিন্তু আদতে আসলে এটা নাটক। তীরন্দাজ নামের নতুন এ ধারাবাহিকটি নির্মাণ করছেন অঞ্জন আইচ। কয়েক দিন ধরে চলছে এর শুটিং।ধারাবাহিকটির গল্প নিয়ে পরিচালক বললেন, চলচ্চিত্র নির্মাণ নিয়ে এগিয়েছে এ ধারাবাহিক। একটি চলচ্চিত্র নির্মাণের সঙ্গে যে কতজনের ঘাম ও শ্রম থাকে, তা-ই দেখানো হবে নাটকে। বলতে পারেন ছবি নিয়ে নাটক। এ ছাড়া চলচ্চিত্রের শিল্পীদের জীবনের নানা ঘটনাও দেখানো হবে এতে।অঞ্জন আইচের নির্মাণের তালিকায় তীরন্দাজ-এর স্থান নবম। অবশ্য আরও আগেই গল্পটা ভেবে রেখেছিলেন তিনি। সে হিেসবে এটি হতে পারত তাঁর তৃতীয় বা চতুর্থ নির্মাণ। অর্থাৎ বেশ কয়েক বছর আগেই এ নাটকের গল্প নিয়ে ভাবতে শুরু করেন এর নির্মাতা। তীরন্দাজ-এ অভিনয় করেছেন তারিক আনাম খান, তৌকীর আহমেদ, মৌ, ফারুক আহমেদ, মিশু সাব্বির প্রমুখ।নাটকে নিজের চরিত্র নিয়ে ফারুক আহমেদ বললেন, ‘আমি ১৯ বছর ধরে সহকারী পরিচালক হিসেবে কাজ করি। আমার কাছে পূর্ণ পরিচালক হওয়ার সুযোগ এলেও কখনোই সে সুযোগ গ্রহণ করি না আমি।’মিশু সাব্বির জানালেন, এ নাটকের মধ্য দিয়ে একটা চলচ্চিত্র নির্মাণের পেছনের অনেক গল্পই দর্শক জানতে পারবেন।সবকিছু ঠিক থাকলে শিগগিরই এটিএন বাংলায় প্রচার শুরু হবে এই ধারাবাহিকটি। এমনটাই জানালেন পরিচালক।
