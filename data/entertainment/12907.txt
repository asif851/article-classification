
ডিজে রাহাত ফিচারিংয়ে এর আগে ফাহমিদা নবী, হাসান, কানিজ সুবর্ণা, রমা, কণা, আনিকা, রেশমীসহ আরও অনেকেই গান গেয়েছেন। এবার সেই তালিকায় যুক্ত হলো নবাগত লাবনীর নাম। ‘জানিয়ে দিলাম তোমায়’ শিরোনামের এ গানটির কথা লিখেছেন রবিউল ইসলাম জীবন আর সুর করেছেন মীর মাসুম। সম্প্রতি মীর মাসুমের স্টুডিওতে গানটির রেকর্ডিং হয়েছে।
গানটি প্রসঙ্গে ডিজে রাহাত বলেছেন, ‘লাবনী এ সময়ের সম্ভাবনাময় একজন গায়িকা। এ সময়ের শ্রোতাদের কথা মাথায় রেখেই তাঁর জন্য গানটি বানিয়েছি। রিদমের সঙ্গে মেলোডির সমন্বয় করে গানটি করা হয়েছে। আশা করি সবার ভালো লাগবে।’নাহার লাবনী বলেছেন, ‘ডিজে রাহত, মীর মাসুম ও জীবন ভাইয়ার করা কয়েকটি গান শুনেছি। সবগুলোই ভালো লেগেছে। সেই ভাবনা থেকেই তাঁদের সঙ্গে কাজটি করা। গানটি নিয়ে আমার অনেক প্রত্যাশা।’লাবনী আরও বলেন, ‘কিছুদিনের মধ্যেই গানটির মিউজিক ভিডিওর কাজ শুরু হবে। কাজ শেষ হলে এটি সিঙ্গল আকারে প্রকাশ করা হবে।’এ বছর এমন আরও দু-তিনটি একক গান প্রকাশ করবেন লাবনী। এরপর একসঙ্গে কয়েকটি গানের সংকলন দিয়ে পূর্ণাঙ্গ অ্যালবাম প্রকাশ করার ইচ্ছে তাঁর।
