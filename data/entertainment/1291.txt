
সৌরভ গাঙ্গুলী ব্যক্তিগত জীবনে কখনো ‘হিচকি’র মুখোমুখি হয়েছেন? রানী মুখার্জির এমন প্রশ্নে তিনি কী বলবেন? কিংবা ‘হিচকি’ নিয়ে রানীর কাছে সৌরভ গাঙ্গুলী কী জানতে চান? এই দুই তারকাকে এবার দেখা যাবে জি বাংলার ‘দাদাগিরি’ অনুষ্ঠানে। সৌরভ গাঙ্গুলীর মুখোমুখি হচ্ছেন রানী। অনুষ্ঠানটি দর্শক দেখতে পাবেন শিগগিরই।
মা হওয়ার পর আবার পর্দায় ফিরছেন রানী মুখার্জি। আগামী ২৩ ফেব্রুয়ারি প্রেক্ষাগৃহে মুক্তি পাচ্ছে তাঁর নতুন ছবি ‘হিচকি’। যশরাজ ফিল্মসের ব্যানারে তৈরি ছবিটি নিয়ে বলিউডের এই তারকা খুবই আশাবাদী। ছবির প্রচারণার জন্য তিনি ছুটছেন ভারতের ছোট পর্দার জনপ্রিয় সব অনুষ্ঠান আর সিরিয়ালে। সম্প্রতি সালমান খানের ‘বিগ বস ১১’ অনুষ্ঠানে দেখা যায় তাঁকে।
ডিএনএ সূত্রে জানা গেছে, শিগগিরই ‘হিচকি’ ছবির প্রচারণার জন্য কলকাতায় যাবেন তিনি। তখন এই অনুষ্ঠানে অংশ নেবেন। ‘দাদাগিরি’তে সৌরভের সঙ্গে রানী মুখার্জির পর্বটি ‘ভীষণ স্পেশাল’ হতে যাচ্ছে। পুরো পর্বটি দারুণ আকর্ষণীয় আর উপভোগ্য করার জন্য যা যা প্রয়োজন, সবই করা হচ্ছে। এর আগে আরও একবার দাদা সৌরভ গাঙ্গুলীর মুখোমুখি হয়েছিলেন রানী মুখার্জি। সেই কুইজ অনুষ্ঠানটি ছিল ‘কে হবে বাংলার কোটিপতি’।
এর মধ্যেই মুক্তি পেয়েছে ‘হিচকি’ ছবির ট্রেলার। সেখানে দুস্থ শিশুদের পড়াশোনার জন্য ইতিবাচক বার্তা দেওয়া হয়েছে। আর রানীর অভিনয় যে অসাধারণ, তা আর বলার অপেক্ষা রাখে না।
