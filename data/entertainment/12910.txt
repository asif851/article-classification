
ঢাকার বিভিন্ন ট্রাফিক পয়েন্টে অবস্থান নিয়েছেন ঢাকা অ্যাটাক টিমের সদস্যরা। আগামী শুক্রবার ছবিটি মুক্তির আগে ট্রাফিক আইন মেনে চলাচল করা নগরবাসীকে বিনা মূল্যে ছবিটির টিকিট দেবেন তাঁরা। এ ছাড়া এই দলটির সঙ্গে ট্রাফিক আইন মেনে চলার নানা টিপসও দেবেন পুলিশের ট্রাফিক বিভাগের সদস্যরা।
সম্প্রতি সেন্সর ছাড়পত্র পেয়েছে অ্যাকশন থ্রিলার চলচ্চিত্র ঢাকা অ্যাটাক। আসছে শুক্রবার দেশের প্রেক্ষাগৃহগুলোতে দেখা যাবে ছবিটি। ছবির প্রচারণার অংশ হিসেবে ঢাকা ও ঢাকার বাইরের বিভিন্ন শিক্ষাপ্রতিষ্ঠানে যাচ্ছেন ছবিটির নায়ক আরিফিন শুভ ও ঢাকা অ্যাটাক টিমের সদস্যরা।
সেখানে ছবির ট্রেলার প্রদর্শন, আত্মরক্ষার কৌশল শেখানো, গেম শো পরিচালনায় সহযোগিতা করছেন ঢাকা মেট্রোপলিটন পুলিশের বোম ডিসপোজাল ইউনিটের সদস্যরা। সংশ্লিষ্ট ব্যক্তিরা জানিয়েছেন, আগামী মঙ্গলবার ঢাকা বিশ্ববিদ্যালয়ে তাঁরা এই কর্মকাণ্ড পরিচালনা করবেন।
ঢাকা অ্যাটাক ছবির কাহিনিকার ও উপ–পুলিশ কমিশনার (কাউন্টার টেররিজম ইউনিট) সানি সানোয়ার জানান, এটি শুধু একটি চলচ্চিত্রই নয়; বিনোদনের পাশাপাশি মানুষের সচেতনতা সৃষ্টিতে ভূমিকা রাখবে এই ছবিটি। ছবিতে আরিফিন শুভ ছাড়াও অভিনয় করেছেন মাহিয়া মাহি, এ বি এম সুমন, কাজী নওশাবা আহমেদ, আফজাল হোসেন, আলমগীর, সৈয়দ হাসান ইমাম প্রমুখ। ছবিটি পরিচালনা করেছেন দীপংকর দীপন।
