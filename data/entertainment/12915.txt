
নজরুলসংগীতশিল্পী ফিরোজা বেগমের গাওয়া পুরোনো কিছু গান নিয়ে ‘পথহারা পাখি’ নামে নতুন একটি সিডি বের করল কলকাতার পেরেনিয়াল রেকর্ডস। শিল্পীর মৃত্যুর পর সিডি বের করার এই উদ্যোগ নেওয়া হয়। পুরোনো রেকর্ডের সংগীতায়োজন করেছিলেন দিলীপ রায়। এখন শব্দ পরিমার্জনা করেছেন স্টুডিও হংসধ্বনির রবি মাঝি। ‘তুমি সুন্দর তাই চেয়ে থাকি প্রিয়’, ‘স্বপ্নে দেখি একটি নতুন ঘর’, ‘ভীরু এ মনের কলি’, ‘পথহারা পাখি’, ‘প্রভাতবীণা তব বাজে’, ‘সই ভালো করে বিনোদবেণী’, ‘মোর ঘুমঘোরে এলে মনোহর’সহ মোট ১৫টি নজরুলসংগীত রয়েছে এই সিডিতে। সিডিটি পাওয়া যাচ্ছে বড় মগবাজারের গ্র্যান্ড শপিং মলের ইউনিভার্সাল মিউজিকে।
