
আগামী বছর ভালোবাসা দিবস উপলক্ষে মুক্তি পাবে জনপ্রিয় চিত্রনায়ক আরিফিন শুভর নতুন ছবি ‘ভালো থেকো’। গতকাল শুক্রবার রাতে সামাজিক যোগাযোগমাধ্যম ফেসবুকের লাইভে তেমনটাই জানালেন ছবির প্রযোজক জাহিদ হাসান। এ সময় তাঁর সঙ্গে আরও ছিলেন ছবির নায়িকা তানহা তাসনিয়া।
অভি কথাচিত্র থেকে ১ ডিসেম্বর মুক্তি পেয়েছে তৌকীর আহমেদ পরিচালিত ছবি ‘হালদা’। এ মাসে আরও কয়েকটি চলচ্চিত্র মুক্তি পাচ্ছে। তা ছাড়া ডিসেম্বরের শীতে ব্যবসা হঠাৎ কমে যাওয়ার আশঙ্কা রয়েছে। তাই সবকিছু মিলিয়ে বড় ক্যানভাসের ছবি ‘ভালো থেকো’ এখন মুক্তি না দেওয়ার সিদ্ধান্ত নিয়েছেন প্রযোজক।
ফেসবুক লাইভে জাহিদ হাসান জানান, ফেব্রুয়ারি মাসে ভালোবাসা দিবস উপলক্ষে দেশে এবং দেশের বাইরে একযোগে মুক্তি পাবে ‘ভালো থেকো’। এরই মধ্যে ছবির প্রচারণার কাজ শুরু হয়েছে। শুরুতে কোনো টিজার নয়, এ মাসের শেষ দিকে মুক্তি পাবে ‘ভালো থেকো’ ছবির বিয়ের গান। সামনে নানা ধরনের প্রচারণার পরিকল্পনা করা হচ্ছে।
