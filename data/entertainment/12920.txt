
বেশ কিছুদিন দুঃসময় পার করে আবারও সুসময়ে ফিরতে পেরেছেন বলে জানালেন গায়িকা ন্যান্সি। ব্যক্তিগত জীবন আর ক্যারিয়ার, দুই ক্ষেত্রেই এখন সুদিন ফিরেছে তাঁর।ন্যান্সি বলেন, ‘নতুন বছরের শুরু থেকেই বেশ ভালো আছি। বছরের শুরুটা হয়েছে বেশ জমকালো একটি স্টেজ প্রোগ্রামের মধ্য দিয়ে। এরপর একটানা আরও বেশ কয়েকটা শো করেছি। নতুনভাবে অনুপ্রেরণা পেয়েছি। দর্শক-শ্রোতারাও আমাকে ভালোভাবে গ্রহণ করেছেন। নতুন বছরের শুরুতে ইউটিউবে মুক্তি পেয়েছে জিরো ডিগ্রি এবং ওয়ার্নিং ছবির গান। এই ছবি দুটির গানও ভক্তদের ভালো লেগেছে।’ন্যান্সি আরও বলেন, ‘সামনে মুক্তি পেতে যাচ্ছে হাবিব ওয়াহিদের সুর ও সংগীতে মন জানে না মনের ঠিকানা ও সুইটহার্ট নামের আরও দুটি নতুন ছবির গান। এই ছবি দুটির গান নিয়েও আমি আশাবাদী। হাবিব ভাইয়ের সঙ্গে আমার প্রায় সব গানই শ্রোতাদের কাছে ভালো লেগেছে। নতুন গান দুটি সবার ভালো লাগবে। নতুন বছরের শুরুতে হাবিব ওয়াহিদের সুর ও সংগীতে একটি বিজ্ঞাপনের জিঙ্গেলেও কাজ করেছি। কিছুদিন আগে প্রকাশিত হয়েছে নতুন একক গানের অ্যালবাম। “দুষ্টু ছেলে” নামের এ অ্যালবামটি বাজারে এনেছে সংগীতা। এটি আমার তৃতীয় একক গানের অ্যালবাম। এই অ্যালবামে আমি নিজেকে একেবারে নতুনভাবে উপস্থাপন করেছি। দ্রুতলয়ের গান করেছি। শ্রোতারাও আমার এই গানগুলো বেশ ভালোভাবেই গ্রহণ করেছেন। আমি তাঁদের ভালোবাসায় মুগ্ধ।’নিজের সুসময় সম্পর্কে ন্যান্সি জানান, ‘মেয়ে রোদেলা নতুন ক্লাসে উঠেছে। ওর পরীক্ষার আগে দারুণ চিন্তার মধ্যে ছিলাম। মেয়ের পরীক্ষার কথা ভেবে বাধ্য হয়ে অনেকগুলো অনুষ্ঠান বাদ দিয়ে দিই। মেয়ের পড়াশোনার দেখভাল করি। যার ফলাফল নতুন বছরের শুরুতে পেলাম। সন্তানের কাছ থেকে এত ভালো ফলাফল আমার কষ্ট সার্থক করেছে এবং মা হিসেবে গর্বিত মনে করছি নিজেকে।’নতুন বছরের স্বপ্ন সম্পর্কে ন্যান্সি বললেন, ‘ব্রহ্মপুত্রের পারে বাড়ি তৈরি করছি। নতুন এই বাড়িটি নিয়ে অনেক স্বপ্ন। নদীর কাছের এই জায়গাটা অনেক পছন্দের। বাড়ির কাজ শেষ হলে একটি নৌকাও কিনব। মনের আনন্দে নৌকা নিয়ে ব্রহ্মপুত্র নদে ঘুরব।’ন্যান্সি বললেন, ‘জীবনের অসাধারণ কিছু সময় পার করছি। গান করছি, মনের আনন্দে ঘুরছি। বন্ধুবান্ধবদের সঙ্গে আড্ডা দিচ্ছি। মুভি দেখছি। আর এই সময়গুলোতে সঙ্গী হয়ে পাশে পাচ্ছি স্বামীকে। আমার সব কাজের ক্ষেত্রে নানাভাবে স্বামী অনুপ্রেরণা দিয়ে যাচ্ছে। সবদিক মিলিয়ে জীবনের অসাধারণ সময় পার করছি।’
ঘুমের ওষুধ খেয়ে ন্যান্সি হাসপাতালে
খালেদার প্রশংসা, হাসিনার সমালোচনায় ন্যান্সি
