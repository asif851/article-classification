
নবাববাড়িতে নতুন অতিথি আসছে—এ খবর ছড়ানোর পর থেকেই হবু মা কারিনা কাপুর খানকে নিয়ে আলোচনার শেষ নেই। তাঁর অভিনয় চালিয়ে যাওয়া নিয়ে নানাজনের নানা কথা শুনে তো কারিনা একবার বলেই ফেললেন, ‘আমি অন্তঃসত্ত্বা, কোনো গত হওয়া মানুষ নই।’ এবার এ বিষয়েই আরেক মন্তব্য করলেন তিনি। তাঁকে নাকি এখন সবাই ভয় পাচ্ছে। আর এই ভয়ের কোনো কারণই খুঁজে পাচ্ছেন না এই পতৌদি বেগম। তিনি বললেন, ‘আমাকে ভয় পাওয়ার কী আছে? উল্টো আমারই তো ভয়ে ভয়ে থাকা উচিত!’ সম্প্রতি নির্মাতা রোহিত শেঠি ভারতীয় সাংবাদিকদের বলেন, তিনি গোলমাল ফোর ছবির জন্য কারিনার কাছে প্রস্তাব নিয়ে যেতে পারছেন না। এই অভিনেত্রী অন্তঃসত্ত্বা হওয়ায় তাঁকে কাজের প্রস্তাব দিতে বিব্রতবোধ করছিলেন রোহিত। কিন্তু রোহিত এই ভয় পাওয়া আর বিব্রত হওয়ায় দারুণ বিরক্ত কারিনা। তিনি সম্প্রতি এক অনুষ্ঠানে সাংবাদিকদের বলেন, ‘আমাকে যারা ছবিতে নিতে চায়, তারা সরাসরি আমার কাছে এসে প্রস্তাব দিলেই পারে। আমি সন্তানসম্ভবা—এটা ভেবে তারা কেন ভয় পাচ্ছে? কাজের প্রস্তাব নিয়ে আসায় আমি কোনো সমস্যা দেখি না।’ গোলমাল ফোর ছবিতে একটি বিশেষ চরিত্র ও গানের জন্য কারিনাকে প্রস্তাব দেওয়ার ইচ্ছা ছিল রোহিত শেঠির। কিন্তু এই নির্মাতার ওপর এখন কারিনা এতটাই বিরক্ত যে সাংবাদিকদের কাছ থেকে রোহিতের ইচ্ছার কথা শুনেই তা প্রত্যাখ্যান করেছেন মিসেস খান। তিনি বলেছেন, ‘এটা সম্ভব নয়। আমি এই প্রস্তাব গ্রহণের ব্যাপারে ভাবছিও না।’ ইন্ডিয়ান এক্সপ্রেস।
