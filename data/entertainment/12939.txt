
মুক্তি পেয়েছে ‘বেয়াইন সাব’ নামে মিউজিক ভিডিওটি। গত শুক্রবার রাতে দেশীয় ‘বায়োস্কোপ লাইভ ডটকম’ নামে ভিডিও দেখার সাইটে প্রকাশ পায় এটি। গেল মাসের শেষে এই মিউজিক ভিডিওতে অংশ নিয়েছিলেন তারকা-অভিনেতা জাহিদ হাসান, ধারাভাষ্যকার জাফরউল্লাহ শরাফত, রন্ধনশিল্পী কেকা ফেরদৌসী, অভিনেতা সিয়াম আহমেদ, অভিনেত্রী শায়লা সাবি ও মডেল শারলিনা। শুধু তা–ই নয়, গানটির মিউজিক ভিডিওতে দেখা মিলেছে গানটির সুর ও সংগীতায়োজক প্রীতম হাসান ও শিল্পী প্রতীক হাসানের। এই দুই ভাই (প্রতীক ও প্রীতম) মিলে গানটি বিয়ের উৎসবের জন্য তৈরি করেছেন। আর বিয়ের মৌসুমে গানটি প্রকাশে সাড়াও পেয়েছেন বেশ। গতকাল পর্যন্ত সেটি ৫০ হাজার বার দেখা হয়েছে। গানটি নিয়ে সুরকার প্রীতম হাসান বলেন, ‘আমাদের দেশে বিয়ের সময় সাধারণত হিন্দি গান বাজানো হয়। এটা থেকে সবাই যেন বেরিয়ে আসে, এ কারণেই গানটি করার উদ্যোগ নিয়েছি। আর পুরো টিমই দুর্দান্ত কাজ করেছে।’প্রীতম হাসান জানান, মিউজিক ভিডিওতে পুরোপুরি বিয়ে বাড়ির আবহ আনা হয়েছে। প্রত্যেক মডেলও অংশ নিয়েছেন বিয়ে বাড়ির পোশাকে। গানটিতে প্রতীক হাসানের সঙ্গে কণ্ঠ দিয়েছেন নাউমি। আর মিউজিক ভিডিওটি নির্মাণ করেছেন তানিম রহমান।
