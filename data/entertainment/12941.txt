
ঈদের সপ্তাহ দুয়েক আগেও ঢালিউডে নতুন তেমন কোনো ছবি মুক্তি পায়নি। প্রেক্ষাগৃহগুলো ছিল ঝিমিয়ে পড়া। গতকাল মঙ্গলবার ঈদের দিন থেকে আবার চাঙা হয়ে উঠেছে হলগুলো। ঈদের দিন দেশের প্রেক্ষাগৃহগুলোয় মুক্তি পেয়েছে তিনটি নতুন ছবি। শামীম আহমেদ রনির ‘বসগিরি’, ওয়াজেদ আলী সুমনের ‘রক্ত’ ও রাজু চৌধুরীর ‘শুটার’ ছবিগুলো এখন দেখা যাচ্ছে হলে।ছবি তিনটির প্রযোজনা প্রতিষ্ঠান থেকে পাওয়া সবশেষ তথ্যে জানা গেছে, তিন শতাধিক প্রেক্ষাগৃহে এই তিনটি ছবি চলছে। ‘শুটার’ ছবির প্রযোজক এম ডি ইকবাল জানিয়েছেন, ছোট-বড় মিলে ১৩৯টি হলে চলছে তাঁদের ছবি।খান ফিল্মস ও জাজ মাল্টিমিডিয়া সূত্রে জানা গেছে, ‘বসগিরি’ চলছে ৯৩টি হলে। ‘রক্ত’ চলছে ৬৩টি হলে। স্টার সিনেপ্লেক্স, ব্লকবাস্টার সিনেমাস-মাল্টিপ্লেক্সের একটি করে হল, বলাকা, শ্যামলী, চন্দ্রিমার মতো দর্শকনন্দিত হলে চলছে ‘রক্ত’।
স্টার সিনেপ্লেক্স, ব্লকবাস্টার সিনেমাস-মাল্টিপ্লেক্সের একটি করে হল, বিজিবি, সৈনিক ক্লাব, সাভার সেনানিবাস, অভিসার, চম্পাকলি, যশোরের মনিহারসহ বড় হলগুলোতে চলছে ‘বসগিরি’। ‘বসগিরি’ ছবির প্রযোজক টপি খান জানান, ইচ্ছা করলে আরও বেশি হলে ছবিটি মুক্তি দেওয়া যেত। কিন্তু শুধু ঈদ উপলক্ষে যে হলগুলো খোলা হয়েছে, সে হলগুলোয় তাঁরা তাঁদের ছবি দেননি। ভালো হলগুলো বেছে নিয়েছেন। পরবর্তী সপ্তাহ থেকে ছোট হলগুলোতেও ‘বসগিরি’ চলবে বলে জানান তিনি।একাধিক হল কর্তৃপক্ষের সঙ্গে কথা বলে জানা গেছে, কোরবানির কারণে তাঁরা গতকাল সকালের শো বাদ রেখেছিলেন। দুপুরের শো দিয়ে ছবি প্রদর্শন শুরু করেছেন তাঁরা। প্রথম দিন প্রথমবেলায় খুব একটা সাড়া ছিল না দর্শকের। হলমালিকেরা এই বলে আশাবাদী যে আজ থেকে হলে মানুষ আসতে শুরু করবে।
