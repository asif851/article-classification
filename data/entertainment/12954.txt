
অভিনয় করতে গিয়ে কত কিছুই না করতে হয় শিল্পীদের। কখনো মেদ ঝরিয়ে ছিপছিপে হওয়া আবার কখনো ওজন বাড়ানো। চোখ ধাঁধানো পোশাকে নাচতে-গাইতে দেখা গেলেও কখনো কখনো দফা-রফা হয়ে যায় তাঁদের। সম্প্রতি সেরকম এক দশা হয়েছিল বলিউড অভিনেত্রী আনুশকা শর্মার। একটি গানের জন্য তাঁকে পরতে হয়েছিল ১৭ কেজি ওজনের একটি লেহেঙ্গা।‘অ্যায় দিল হ্যায় মুশকিল’ ছবির ‘চান্না মেরেয়া’ গানের জন্য যে লেহেঙ্গাটি তিনি পরেছিলেন, সেটির ওজন ছিল ১৭ কেজি, সঙ্গে গয়না। প্রায় ২০ কেজি ওজন শরীরে বেঁধে বারবার ভাঙতে হচ্ছিল একটি সিড়ি। কাজটা যথেষ্ট সহজ ছিল না তাঁর জন্য। আনুশকা বলেন, ‘২০ কেজি ওজন শরীরে নিয়ে পুরো গানটি করতে হয়েছে। এই রকম ভারী পোশাক পরে অভিনয় করা ভীষণ কষ্টের কাজ। তা ছাড়া লেহেঙ্গাটির কারণে খুব গরমও লাগছিল।’ তাঁর এই কষ্টের জন্য সবাই অবশ্য তাঁকে অনেক সমবেদনা জানিয়েছেন।‘অ্যায় দিল হ্যায় মুশকিল’ ছবিতে আনুশকার চরিত্রটির নাম এলিজা। তাঁর বিয়ের অনুষ্ঠানের গান ‘চান্না মেরেয়া’। গানটিতে কণ্ঠ দিয়েছেন অরিজিৎ সিং, সংগীত পরিচালনা করছেন প্রিতম। আর গানের শক্তিশালী কথাগুলো লিখেছেন অমিতাভ ভট্টাচার্য। সবকিছু ঠিকঠাক থাকলে আসছে ২৭ তারিখ মুক্তি পাবে ‘অ্যায় দিল হ্যায় মুশকিল’ ছবিটি। আনুশকা শর্মা ছাড়াও এতে অভিনয় করেছেন রণবীর কাপুর ও ঐশ্বরিয়া রাই বচ্চন। এনডিটিভি।
