
গত আগস্ট মাসে সেন্সর ছাড়পত্র পাওয়ার দিনই প্রযোজনা প্রতিষ্ঠান থেকে বলা হয়েছিল, আগামী ৩ নভেম্বর বাংলাদেশ, ভারতসহ পৃথিবীর বিভিন্ন দেশে ডুব মুক্তি পাবে। কিন্তু হঠাৎ করেই ছবির সেই মুক্তির দিন-তারিখ পরিবর্তন হয়ে গেল। নভেম্বর নয়, এখন ২৭ অক্টোবর মুক্তি পাবে ডুব। মুক্তির এই নতুন দিন সম্পর্কে প্রথম আলোকে জানালেন ছবির অন্যতম প্রযোজনা প্রতিষ্ঠান বাংলাদেশের জাজ মাল্টিমিডিয়ার প্রধান আবদুল আজিজ।
এই প্রযোজক বলেন, নতুন তারিখেই একযোগে বাংলাদেশ, ভারত, মধ্যপ্রাচ্য, অস্ট্রেলিয়া, কানাডা, মালয়েশিয়া, সিঙ্গাপুরসহ পৃথিবীর বিভিন্ন দেশে ডুব মুক্তি পাবে।
হঠাৎ করেই মুক্তির সময় এগিয়ে আনার কারণ কী? আবদুল আজিজ বলেন, মুক্তির দু-এক দিন আগে বাংলাদেশে ছবির প্রিমিয়ার শো হওয়ার কথা আছে। ছবির অভিনেতা ও সহ-প্রযোজক ইরফান খান প্রিমিয়ারে অংশ নিতে এখানে আসবেন। তাঁর আসার শিডিউলের সঙ্গে সময়টা মিলিয়েই ছবি মুক্তির নতুন দিন চূড়ান্ত করা হয়েছে।
এদিকে মোস্তফা সরয়ার ফারুকী পরিচালিত ডুব ছবিটি এরই মধ্যে রাশিয়ার ৩৯তম মস্কো আন্তর্জাতিক চলচ্চিত্র উৎসবে প্রধান প্রতিযোগিতা বিভাগে প্রশংসিত হয়েছে।
বাংলাদেশের জাজ মাল্টিমিডিয়ার সঙ্গে ডুব প্রযোজনা করছে ভারতের এসকে মুভিজ ও ইরফান খানের আইকে কোম্পানি।
ডুব-এ অভিনয় করেছেন বাংলাদেশ থেকে নুসরাত ইমরোজ তিশা, রোকেয়া প্রাচী, নাদের খান এবং ভারত থেকে ইরফান খান, পার্নো মিত্র।
