
সদ্য সমাপ্ত ৮৭তম অস্কার আসরের লালগালিচায় হলিউডের অভিনেত্রী স্কারলেট জোহানসনের গালে চুমু এঁকে দিয়ে হইচই ফেলে দিয়েছেন ‘পাল্প ফিকশন’ তারকা জন ট্রাভোল্টা। বিভিন্ন গণমাধ্যমে ট্রাভোল্টার চুমুর ছবি ছেপে বলা হয়েছে, বিষয়টি স্কারলেটের জন্য বিব্রতকর। কিন্তু সম্প্রতি ট্রাভোল্টার পক্ষ নিয়ে স্কারলেট জানিয়েছেন, বিষয়টি তাঁর জন্য মোটেও বিব্রতকর ছিল না।এ প্রসঙ্গে এক বিবৃতিতে স্কারলেট লিখেছেন, ‘গত কয়েক বছর জনের সঙ্গে আমার দেখা হয়নি। বরাবরই তিনি আমার সঙ্গে দেখা হলে যেভাবে সৌজন্য বিনিময় করেন, তা আমার অনেক ভালো লাগে। আমাকে চুমু দেওয়ার যে ছবি প্রকাশিত হয়েছে, তা দেখে গা ছমছমে মনে হতে পারে। কিন্তু বিষয়টি মোটেও তেমন নয়। বরাবরের মতো এবারও তাঁর সৌজন্য বিনিময় আমার ভালো লেগেছে এবং বিষয়টিকে আমি স্বাগত জানাই।’ সম্প্রতি এক খবরে এমনটিই জানিয়েছে যুক্তরাজ্যের ফিমেলফার্স্ট ডটকম।স্কারলেট লিখেছেন, ‘প্রকাশিত ছবিতে আসল ঘটনার প্রতিফলন ঘটেনি। ওই মুহূর্তের ভিডিও দেখলেই তা সবার কাছে স্পষ্ট হয়ে যাবে। জন ট্রাভোল্টা অদ্ভুত, বিব্রতকর কিংবা অশালীন কোনো আচরণ করেননি।’ট্রাভোল্টার অস্কার চুমুর ভিডিও দেখতে ক্লিক করুন
