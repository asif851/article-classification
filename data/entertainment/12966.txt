
দেশ ও দেশের বাইরের বিনোদনপ্রেমীদের জন্য ১২ হাজার ঘণ্টার বিনোদনের পসরা সাজিয়েছে মোবাইল সেবাদাতা প্রতিষ্ঠান রবি। আজ রোববার ঢাকার গুলশানের একটি পাঁচতারকা হোটেলে বিনোদনের এই সেবার আনুষ্ঠানিক যাত্রা শুরু হয়। ভিডিও স্ট্রিমিং নেটওয়ার্ক নেটফ্লিক্সের আদলে তৈরি এই সার্ভিসের নাম দেওয়া হয়েছে ‘আইফ্লিক্স’। ২৪ ঘণ্টার বিনোদন সেবার এই সার্ভিসের এশিয়া অঞ্চলের প্রধান জোনাস ইংওয়াল নতুন এই ভিডিও স্ট্রিমিংয়ের ঘোষণা দেন। যাত্রা শুরুর এ ঘটনাকে মাইলফলক বলে মনে করছেন তিনি।
বিশ্বের বিভিন্ন দেশে বিনোদন সেবা প্রদান করছে আইফ্লিক্স। গ্রাহকদের অসংখ্য টিভি শো, সিনেমা এবং অসংখ্য বিনোদনমূলক কনটেন্ট রাখা হয় এই প্ল্যাটফর্মে। গ্রাহকেরা ডাউনলোড করে সহজেই যখন খুশি, যেখানে খুশি সাশ্রয়ী মূল্যে মোবাইল ফোন, ল্যাপটপ, ট্যাব বা টিভিতে সেই কনটেন্টগুলো উপভোগ করতে পারেন।
বাংলাদেশে যাত্রা শুরুর আগে ‘আইফ্লিক্স’ মালয়েশিয়া, ইন্দোনেশিয়া, ফিলিপাইন, থাইল্যান্ড, ব্রুনেই, শ্রীলঙ্কা, পাকিস্তান, মিয়ানমার, ভিয়েতনাম, মালদ্বীপ, কুয়েত, বাহরাইন, সৌদি আরব, জর্ডান, ইরাক, লেবানন, মিসর, সুদান, কম্বোডিয়া, নাইজেরিয়া, কেনিয়া, ঘানা ও নেপালে তাদের কার্যক্রম পরিচালনা করেছে।
বিশ্বের ২২০টি স্টুডিও ও পরিবেশকের সঙ্গে চুক্তি রয়েছে আইফ্লিক্সের। এদের কাছ থেকে গ্রাহকদের জন্য আন্তর্জাতিক ও স্থানীয় সব প্রশংসিত টিভি সিরিজ ও জনপ্রিয় সিনেমা দেখানোর ব্যবস্থা করে আইফ্লিক্স।
ভিডিও স্ট্রিমিং সার্ভিস আইফ্লিক্স বাংলাদেশের আবাসিক প্রতিনিধি ইমরুল করিম বলেন, ‘বিনোদনের এখন মাধ্যম বদলে গেছে। দেশে ও দেশের বাইরে মুঠোফোন ব্যবহারকারীরা তাঁদের হাতে থাকা ডিভাইসটিকে বিনোদনের অন্যতম একটা অনুষঙ্গ বানিয়ে নিয়েছে। বিনোদনপ্রেমীদের কথা ভেবে আমরা এই সেবা চালু করেছি। দেশের বাইরে জনপ্রিয় বিভিন্ন কনটেন্টের পাশাপাশি বাংলাদেশের জনপ্রিয় নাটক, সিনেমা এবং গান থাকবে এখানে। শুধু তা-ই নয়, আমরা এই প্ল্যাটফর্মের মাধ্যমে বাংলাদেশের সমৃদ্ধ সংস্কৃতিকে বিশ্বের মানুষের কাছে তুলে ধরতে পারব।’
ইমরুল করিম আরও বলেন, ‘আমরা শুধু তৈরি করা কনটেন্ট নয়, নিজেদের উদ্যোগে মেধাবী নির্মাতা আর শিল্পীদের নিয়ে বৈচিত্র্যপূর্ণ নাটক, সিনেমা ও শিশুতোষ অনুষ্ঠান বানাব।’
শুরুর দিকে গ্রাহকেরা www.iflix.com এই ওয়েবসাইট থেকে মোবাইল ও ট্যাবের মাধ্যমে গুগল প্লে-স্টোর বা অ্যাপল অ্যাপ স্টোর থেকে অ্যাপটি ডাউনলোড করে এক মাস বিনা খরচে উপভোগ করতে পারবেন। প্রত্যেক গ্রাহক মোবাইল ফোন, ট্যাব, ল্যাপটপ, ডেস্কটপ, টিভি, অন্যান্য ডিভাইসসহ পাঁচটি ডিভাইসের মাধ্যমে আইফ্লিক্স ব্যবহার করতে পারবেন। একই সময়ে দুটি ভিন্ন ডিভাইসেও শো উপভোগ করতে পারবেন গ্রাহকেরা।
