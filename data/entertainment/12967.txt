
আজ শুক্রবার শিল্পকলা একাডেমির পরীক্ষণ থিয়েটার হলে সন্ধ্যা সাতটায় মঞ্চায়িত হবে রবীন্দ্রনাথ ঠাকুরের নাটক শেষরক্ষা। নাটকের দল নাট্যজন প্রযোজিত হাসির নাটকটির এদিন ২৯তম মঞ্চায়ন হবে।১৮৯২ সালে জ্যোতিরিন্দ্রনাথ ঠাকুর প্রতিষ্ঠিত ‘সংগীত সমাজ’-এ অভিনয়ের জন্য রবীন্দ্রনাথ ঠাকুর রচনা করেন গোড়ায় গলদ নাটকটি। এরপর এর সংক্ষিপ্ত ও পরিমার্জিত রূপে প্রকাশ হয় শেষরক্ষা নামে। মহসিনা আক্তারের নির্দেশনায় নাটকটিতে অভিনয় করেছেন তবিবুল ইসলাম, কোহিনুর, আইনুন পুতুল, মীরা, শামিম, সোহান, বিজন, অভি প্রমুখ। মঞ্চ পরিকল্পনা ও সহনির্দেশনা দিয়েছেন শাহীন শিবলী।নাট্যজনের দল প্রধান তবিবুল ইসলাম বলেন, ২০১৩ সালের প্রথম দিকে নাটকটি মঞ্চে আসে। ইতিমধ্যে নাটকটি বেশ দর্শকপ্রিয়তা পেয়েছে।
