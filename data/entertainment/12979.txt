
গত ২৭ ডিসেম্বর ৫২ পূর্ণ হলো বলিউডের ‘সুলতান’ সালমান খানের। কিন্তু এখন শোনা যাচ্ছে, এই বলিউড তারকা নাকি ১৮ বছরের তারুণ্যে ভরা যৌবনে ফিরছেন। আর এই অসম্ভবকে সম্ভব করছেন পরিচালক আলী আব্বাস জাফর। এর আগে এই পরিচালক ‘সুলতান’ ছবিতে সালমানকে নানাভাবে উপস্থাপন করেছেন। এবার তিনি বলিউডের ভাইজানকে ফিরিয়ে নিয়ে যাবেন সেই আঠারো বছরে। সালমানপ্রেমীরা আবার তাঁদের প্রিয় নায়ককে দেখতে পাবেন ‘ম্যায়নে প্যায়ার কিয়া’র সেই ‘প্রেম’ রূপে!
আলী আব্বাসের ‘টাইগার জিন্দা হ্যায়’ ছবির দাপট এখনো অব্যাহত। এর আগে তাঁর ‘সুলতান’ ছবিটি বক্স অফিসে ধামাকা ফেলেছিল। এবার আলী তৈরি করছেন নতুন ছবি, নাম ‘ভারত’। বাবা-ছেলের কাহিনি নিয়ে ছবির গল্প। এর আগে আলী এক সাক্ষাৎকারে প্রথম আলোকে বলেন, ‘বলিউডে বাবা-মেয়ের সম্পর্ক নিয়ে অনেক সিনেমা হয়েছে। কিন্তু বাবা-ছেলের সম্পর্ক নিয়ে তেমন সিনেমা হয়নি। তাই এই সম্পর্ক নিয়ে আমি “ভারত” ছবিটি করব।’
‘ভারত’ ছবিতে সালমানকে দেখা যাবে ১৮ বছর বয়সের এক তরুণের চরিত্রে। আলী বলেন, ‘সালমানকে এই ছবিতে “ম্যায়নে প্যায়ার কিয়া” ছবির প্রেমের মতো লাগবে। আর তার জন্য সালমানকে বিশেষ ট্রিটমেন্টের সাহায্য নিতে হবে।’
তবে এখানেই শেষ নয়, ‘ভারত’ ছবিতে সালমান খানকে আবার ৭০ বছরের বৃদ্ধ হিসেবেও দেখা যাবে। এই ছবিতে ১৮ বছর থেকে জীবনযুদ্ধের নানা অধ্যায় অতিক্রম করে সালমান ৭০-এ পৌঁছাবেন। তাই সব মিলিয়ে বোঝা যাচ্ছে, আলী আব্বাস আবার নতুন কিছু উপহার দিতে চলেছেন। ‘ভারত’ ছবিটি প্রযোজনা করছেন অতুল অগ্নিহোত্রী।
