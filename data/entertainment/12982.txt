
বাংলাদেশ উদীচী শিল্পীগোষ্ঠী ঢাকা মহানগর সংসদের চলচ্চিত্র ও চারুকলা বিভাগের আয়োজনে শুরু হয়েছে তিন দিনব্যাপী চলচ্চিত্র নির্মাণবিষয়ক কর্মশালা ‘সিনেমায় হাতেখড়ি’। বৃহস্পতিবার বিকেলে উদীচীর কেন্দ্রীয় কার্যালয়ে কর্মশালার উদ্বোধনী পর্বে প্রশিক্ষণার্থীদের স্বাগত জানান সাংস্কৃতিক ব্যক্তিত্ব ও উদীচীর সাবেক সভাপতি সৈয়দ হাসান ইমাম। এ সময় উদীচী কেন্দ্রীয় সংসদের সহসভাপতি শংকর সাহা, সহসাধারণ সম্পাদক সঙ্গীতা ইমাম, কেন্দ্রীয় সংসদের চলচ্চিত্র ও চারুকলা বিভাগের সম্পাদক প্রদীপ ঘোষ, উদীচী ঢাকা মহানগর সংসদের সাধারণ সম্পাদক ইকবালুল হক খান উপস্থিত ছিলেন। কর্মশালার আয়োজকেরা জানিয়েছেন, এবারের প্রশিক্ষণের বিষয়বস্তুর মধ্যে রয়েছে ক্যামেরার সামনে চেনাজানা, চলচ্চিত্র ও তার শ্রেণিচেতনা, চলচ্চিত্রের কাঠামো পরিচয়, ইমেজের মালাগাঁথা, প্রজেকশন ও চলচ্চিত্রের স্বরূপ সন্ধান প্রভৃতি। তিন দিনব্যাপী এ কর্মশালায় প্রশিক্ষক হিসেবে উপস্থিত থাকবেন বিপ্লব সরকার, সাজ্জাদ জহির, মুহাম্মদ সাজ্জাদ হোসেন, প্রদীপ ঘোষ প্রমুখ। উদীচী ঢাকা মহানগর সংসদের অন্তর্ভুক্ত বিভিন্ন শাখা এবং এর বাইরেও বিভিন্ন স্থান থেকে আসা ৩০ জন অংশগ্রহণকারী নিয়ে শুরু হওয়া এ কর্মশালা চলবে ১৮ জুন পর্যন্ত।
