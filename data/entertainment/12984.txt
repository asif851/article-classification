
প্রায় বছর পাঁচেক পর বড়পর্দায় ফিরেছেন সাবেক বিশ্বসুন্দরী ও অভিনেত্রী ঐশ্বরিয়া রাই বচ্চন। ‘জজবা’ ছবির মাধ্যমে ঐশ্বরিয়ার এই প্রত্যাবর্তনকে স্বাগত জানিয়েছেন তাঁর অসংখ্য ভক্তেরা। এ ছবিতে অভিনেতা ইরফান খানের বিপরীতে অভিনয় করছেন তিনি। প্রিয় অভিনেত্রীর জন্যই ‘জজবা’ ছবিটি দেখতে প্রেক্ষাগৃহে ফিরেছেন তাঁরা। আর এ কারণেই চলতি সপ্তাহের একমাত্র হিন্দি ছবি হিসেবে প্রথম দিনে ‘জজবা’ আয় করেছে ৪ কোটি ২৩ লাখ রুপি।‘জজবা’ ছবির নির্মাতা ও প্রযোজকের ধারণা সপ্তাহ শেষে ছবির আয়ের এ অঙ্কটি আরও বড় হবে। তবে ছবির বাজার বিশেষজ্ঞেরা বলছেন, এ ছবির আয়ের বাস্তব পরিস্থিতি বোঝা যাবে রোববারের দর্শক দেখে। এদিকে, বলিউডের ছবির বাজার বিশ্লেষক তরণ আদর্শ মনে করছেন, প্রথম দিনের আয় দেখে তাঁর ধারণা হয়েছে তৃতীয় দিনে এ ছবির আয় ১৫ কোটি রুপি ছাড়িয়ে যাবে।‘জজবা’ ছবিটি নির্মাণে ব্যয় হয়েছে প্রায় ৩০ কোটি রুপি। বলিউডের ছবির বাজার বিশেষজ্ঞ আমোদ মেহরা মনে করছেন, প্রথম দিনের মতো সারা সপ্তাহ যদি দর্শকেরা হলে যান, তাহলে ধরে নেওয়া যায় এর নির্মাতারা বিনিয়োগের জায়গা থেকে হিসাব কষে মুনাফার নিরাপদ একটা জায়গায় পৌঁছাতে পারবেন।এদিকে, আশানুরূপ ব্যবসা করতে পারেনি গেল সপ্তাহের ছবি ‘সিং ইজ ব্লিং’ এবং ‘তালভার’। দুই সপ্তাহ প্রেক্ষাগৃহে চলার পর ‘সিং ইজ ব্লিং’ থেকে আয় হয়েছে ৬৬ কোটি ৪১ লাখ রুপি এবং ‘তালভার’ থেকে ২২ কোটি ৫৫ লাখ রুপি। মিডডে।
