
২০০২ সালে মুম্বাইয়ে গাড়িচাপা দিয়ে মানুষ হত্যার অভিযোগে মামলা হয়েছিল সালমান খানের বিরুদ্ধে। আজ ২৪ জুন এ তারকা অভিনেতার আপিল খারিজ করে দিয়ে মুম্বাই সেশন কোর্টের বিচারক ইউবি হেজিব জানিয়েছেন, ইন্ডিয়ান পেনাল কোডের ৩০৪(২) ধারায় সালমানের বিচার কার্যক্রম চলবে।সালমানের বিরুদ্ধে অভিযোগ সত্য প্রমাণিত হলে এই অপরাধের শাস্তি হিসেবে ১০ বছরের কারাদণ্ড দেওয়া হতে পারে তাঁকে। এক খবরে এ তথ্য জানিয়েছে জিনিউজ।বলিউডে তুমুল জনপ্রিয়তার পাশাপাশি অসংযত জীবনযাপনের জন্য কুখ্যাতি আছে সালমানের। এ জন্য তিনি ‘ব্যাড-বয়’ তকমাও পেয়েছেন। ২০০২ সালে মুম্বাইয়ে গাড়িচাপা দিয়ে মানুষ হত্যার অভিযোগে মামলা হয় তাঁর বিরুদ্ধে। ওই দুর্ঘটনায় আহত হয়েছিলেন ফুটপাতে ঘুমিয়ে থাকা আরও চার ব্যক্তি।
বরাবরই সালমানের পক্ষ থেকে দাবি করা হয়েছে, ওই দুর্ঘটনার সময় তিনি নিজে গাড়ি চালাচ্ছিলেন না। ২০০৫ সালে সালমানের বিচার কার্যক্রম শুরু হয়। কোনো এক অজানা কারণে তাঁর প্রতি নমনীয় আচরণ করেন আদালত। বেপরোয়া ও অসতর্কভাবে গাড়ি চালানোর কারণে মৃত্যুর ঘটনা ঘটেছে বলে রায় দেওয়া হয়। এ ধরনের অপরাধের সর্বোচ্চ সাজা মাত্র দুই বছরের কারাদণ্ড।পরবর্তী সময়ে ২০১১ সালে সালমানকে কঠোর সাজা দেওয়ার দাবি তোলা হয় মুম্বাই পুলিশের পক্ষ থেকে। পরে মামলার বিচার কার্যক্রম আবার শুরু হয়। যথেষ্ট সাক্ষ্য-প্রমাণ পাওয়ার পর গত জানুয়ারি মাসে ইন্ডিয়ান পেনাল কোডের ৩০৪(২) ধারায় সালমানের সাজা হওয়ার সম্ভাবনার কথা জানানো হয় আদালতের পক্ষ থেকে। গুরুতর এ অপরাধের সর্বোচ্চ শাস্তি ১০ বছরের কারাদণ্ড।
বিষয়টি জানার পরপরই আপিল করেন সালমান। কিন্তু আজ তাঁর সেই আপিল খারিজ করে দিয়েছেন আদালত। সালমানকে আদালতে হাজির হওয়ার জন্য এক মাসের সময়সীমাও বেঁধে দেওয়া হয়েছে।
