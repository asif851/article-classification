
ভিসা জটিলতায় যুক্তরাজ্যের একটি সাংস্কৃতিক অনুষ্ঠানে যাওয়া হচ্ছে না ন্যান্‌সির। লন্ডনের বার্মিংহামে লার্ক ইভেন্টস নামের একটি প্রতিষ্ঠানের ওই অনুষ্ঠানে যাওয়ার সব প্রস্তুতি নিয়ে ফেলেছিলেন তিনি। শেষ মুহূর্তে যাওয়াটা ভন্ডুল হওয়ায় মন বেশ খারাপ এই সংগীত তারকার। ২৬ আগস্ট অনুষ্ঠেয় ওই অনুষ্ঠানটির জন্য বেশ আগ্রহ নিয়েই অপেক্ষায় ছিলেন তিনি। প্রবাসী বাঙালি শ্রোতাদের কনসার্টের আমন্ত্রণ জানিয়ে ন্যান্‌সি পাঠিয়েছিলেন একটি ভিডিওবার্তাও। বাংলা বিটস প্রমোশন কনসার্ট শিরোনামের এই অনুষ্ঠানটি হওয়ার কথা বার্মিংহামের বার্কলেকার্ড অ্যারেনায়। সেখানে ফেরদৌস ওয়াহিদ, হাবিব ওয়াহিদ, লিজাসহ অনেকে আমন্ত্রিত। ভিসা না পাওয়ায় ন্যান্‌সির সেখানে যাওয়া হচ্ছে না। প্রথম আলোকে ন্যান্‌সি বলেন, ‘বেশ কিছুদিন ধরে কনসার্টটি নিয়ে আয়োজকদের সঙ্গে আলাপ চলছিল। ঈদের কিছুদিন আগে প্রয়োজনীয় সব কাগজপত্র জমাও দিই। দিন দশেক আগে কর্তৃপক্ষ আমাকে ভিসা দিতে তাদের অপারগতার কথা জানায়।’ ভিসা না দেওয়ার কারণ জানতে চাইলে ন্যান্‌সি বলেন, ‘ঢাকার যুক্তরাজ্য হাইকমিশনে জমা দেওয়া কাগজপত্রে আমার মাসিক আয় যা দেখানো হয়েছে, কর্তৃপক্ষ আমার সেই এই আয়ের খাতটা জানতে চেয়েছে। যা দেখানো মুশকিলই বলতে পারেন। কারণ, আমাদের দেশে যেসব শো হয়, সেগুলোতে টাকা-পয়সার লেনদেন সাধারণত ব্যক্তি পর্যায়ে হয়। তাই আয়ের খাতের কোনো দালিলিক প্রমাণপত্র হাইকমিশনে জমা দেওয়া সম্ভব হয়নি।’ ন্যান্‌সি বলেন, ‘আমি বার্মিংহামের শ্রোতাদের কাছে আন্তরিকভাবে দুঃখিত। খুব ইচ্ছে ছিল, প্রবাসী বাঙালিদের এই কনসার্টে গান করার। কিন্তু শেষ পর্যন্ত হলো না। আশা করছি, অন্য কোনো অনুষ্ঠানে হয়তো যুক্তরাজ্যের প্রবাসী বাংলাদেশি মানুষের সঙ্গে গানে গানে কথা হবেই।’
