
শেষ পর্যন্ত সম্পর্কটা আর টিকলোই না। অফিসিয়ালি ছাড়াছাড়ি হয়ে গেল বলিউড তারকা কারিশমা কাপুর এবং সঞ্জয় কাপুরের। আজ সোমবার ভারতের মুম্বাইয়ের পারিবারিক আদালতে বিষয়টির নিষ্পত্তি হয়। আদালত এই জুটির বিবাহবিচ্ছেদ মঞ্জুর করেন।
বিচ্ছেদ প্রসঙ্গে ‘মিড-ডে’কে দেওয়া এক সাক্ষাৎকারে সঞ্জয়ের আইনজীবী আমান হিঙ্গোরানি বলেন, ‘পারিবারিক আদালতকে আমরা জানিয়েছি, সুপ্রিম কোর্টে আন্তরিকভাবে বিষয়টির নিষ্পত্তি হয়েছে এবং শর্তগুলো কী হবে সেটাও নির্ধারিত হয়েছে। তখন আদালত এই জুটির বিচ্ছেদ মঞ্জুর করেন’। এর আগে কারিশমা কাপুরের আইনজীবী মহেশ জেঠমালানি বলেছিলেন, ‘উভয় পক্ষই আন্তরিকভাবে সুপ্রিম কোর্টে বিষয়টি সুরাহা করেছেন এবং শর্তগুলোও ঠিক হয়েছে’।
তিনি জানান, তাঁদের সন্তান সামাইরা এবং কিয়ান থাকবে কারিশমার দায়িত্বে। ছুটির সময় দুই সপ্তাহের জন্য তারা সঞ্জয়ের কাছে থাকতে পারবে। তবে আর্থিক সমঝোতার বিষয়ে মুখ খোলেননি মহেশ। এই মামলার সঙ্গে যুক্ত আরেকজন আইনজীবী জানিয়েছেন, সঞ্জয়ের বাবার বাড়িটি পাবে কারিশমা। অপরদিকে, সন্তানদের জন্য ১৪ কোটি রূপী সমমূল্যের বন্ড কিনতে হবে সঞ্জয়কে’।
সঞ্জয় এবং কারিশমা কাপুর বিবাহবন্ধনে আবদ্ধ হয়েছিলেন ২০০৩ সালে। আর দুজনের সম্মতিতে বিচ্ছেদের প্রক্রিয়া শুরু হয় ২০১৪ সালে। সঞ্জয় আদালতে অভিযোগ করেছিলেন, একজন স্ত্রী, মা এবং পুত্রবধু হিসেবে কারিশমা একেবারেই ব্যর্থ এবং শুধু টাকার জন্যই নাকি তিনি তাকে বিয়ে করেছিলেন! এরপর সঞ্জয় এবং তাঁর মায়ের বিরুদ্ধে নির্যাতনের অভিযোগ এনেছিলেন কারিশমা।সূত্র: মিড-ডে।
