
হলিউডেও নারী–পুরুষের মধ্যে বৈষম্য! আর এ বৈষম্য দেখা যায় অভিনেত্রীদের পারিশ্রমিকের ক্ষেত্রে। একই রকম কষ্ট করে অভিনেতারা পান বেশি পারিশ্রমিক। সম্প্রতি এ নিয়ে কথা বলেছেন মার্কিন অভিনেত্রী এমা স্টোন।ভোগ ম্যাগাজিনের নভেম্বর সংখ্যার এক সাক্ষাৎকারে এই তারকা বলেন, ‘সব অভিনয়শিল্পীকে সমানভাবে মূল্যায়ন করা উচিত। সবাইকে তাঁর ন্যায্য পারিশ্রমিক দেওয়া উচিত।’অবশ্য এই অভিনেত্রী এ–ও স্বীকার করেন যে পারিশ্রমিক নিয়ে তিনি বৈষম্যের শিকার হননি। তবে তাঁর অনেক নারী সহশিল্পীকেই এ পরিস্থিতির মধ্য দিয়ে যেতে হচ্ছে। বিষয়টি নিয়ে তিনি অসন্তুষ্ট।এমা বলেন, ‘আমি যথেষ্ট ভাগ্যবতী। কারণ, আমি পুরুষ সহশিল্পীদের সমান পারিশ্রমিক পাই। এ জন্য অবশ্য নিজেকে ভাগ্যবতী বলা ঠিক হবে না। শেষ কয়টি ছবিতে আমার পুরুষ সহকর্মীদের সমান পারিশ্রমিক পেয়েছি। কিন্তু হলিউডে সব সময় এমনটি হয় না। বক্স অফিসে কার চাহিদা কত বেশি, সে অনুযায়ী পারিশ্রমিক ঠিক করা হয়।’এর আগে আরেক হলিউড তারকা জেনিফার লরেন্সও অভিনেত্রীদের কম পারিশ্রমিক নিয়ে কথা বলেছিলেন। সিএনএন।
