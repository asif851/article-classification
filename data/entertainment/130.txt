
সুবর্ণা মুস্তফাসুবর্ণা মুস্তাফা দীর্ঘ সময় ধরেই বাংলাদেশের সাংস্কৃতিক জগতের বিভিন্ন ক্ষেত্রে তাঁর সক্রিয় উপস্থিতির প্রমাণ রেখে চলেছেন। অভিনয়ের বাইরে ‘চিরসবুজ’ এই অভিনেত্রীকে ইদানীং নিয়মিত ক্রিকেটের ধারাভাষ্যকার হিসেবেই দেখা যাচ্ছে। ‘রেডিও ভূমি’র ক্রিকেটবিষয়ক কর্মকাণ্ডের সঙ্গে যুক্ত হয়েছেন তিনি। ২২ নভেম্বর থেকে শুরু হতে যাওয়া বাংলাদেশ প্রিমিয়ার লীগেও (বিপিএল) ক্রিকেটের খুঁটিনাটি বিষয় নিয়ে ভক্ত-শ্রোতাদের সামনে হাজির হবেন তিনি। আর কাজটি দারুণভাবে উপভোগ করছেন বাংলাদেশের গুণী এই অভিনয়শিল্পী।আজ রোববার সকালে ক্রিকেটের ধারাভাষ্য প্রসঙ্গে প্রথম আলোর সঙ্গে কথা হয় সুবর্ণা মুস্তাফার। ধারাভাষ্যকারের কাজটা কেমন উপভোগ করছেন জানতে চাইলে তিনি বলেন, ‘আমার ভালো না লাগলে কোনো কাজ করি না। ধারাভাষ্য দেওয়ার কাজটি আমার কাছে খুব মজার মনে হচ্ছে।’সুবর্ণা মুস্তাফা বলেন, ‘ক্রিকেট আমি খুবই পছন্দ করি। ফুটবলের প্রতিও ভালো লাগাটা কোনো অংশে কম নয়। ক্রিকেট ধারাভাষ্যের ক্ষেত্রে আমি কখনো বল টু বল ধারাভাষ্য দিই না। কিন্তু আমি অবশ্যই খেলাটা বিশ্লেষণ করার চেষ্টা করি। এর মধ্যে থাকে খেলার অবস্থা, বলটা কি রকম হলো, ফিল্ডিং পজিশন কেন এমন?-এভাবেই কথা বলে যাই। বল টু বল কথা বলে যাওয়াটা একদমই স্পেশালাইজড জব বলে মনে হয়।’ছাত্রজীবন থেকেই ক্রিকেট ভালোবাসেন অভিনয়শিল্পী সুবর্ণা মুস্তাফা। সে সময় যাঁরা ক্রিকেট খেলতেন তাঁদের সঙ্গে একটা ভালো সম্পর্ক ছিল উল্লেখ করে সুবর্ণ বলেন, ‘যখন লেখাপড়া করতাম, তখন যাঁরা ক্রিকেট খেলতেন তাঁদের সঙ্গে আমার একটা ভালো সম্পর্ক ছিল; এখনো আছে। আর এখন যাঁরা খেলছেন তাঁদের সঙ্গেও আমার সুসম্পর্ক।’সুবর্ণা মুস্তফা বলেন, ‘আমি খেলাটাকে অনুসরণ করি। আমি উপভোগ করছি আরেকটা কারণে, আমাকে ‘হাবিজাবি’ নাটকের কাজ করতে হচ্ছে না।’
