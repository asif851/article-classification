
সংগীতশিল্পী শাকিলার জীবনসঙ্গী হলেন রবি শর্মা। ঘরোয়াভাবে তাঁরা বিয়ে করেছেন বেশ আগে। তবে আনুষ্ঠানিকভাবে এই প্রথম গণমাধ্যমে খবরটি জানালেন শাকিলা। আড়াই বছর আগে দুজনার পরিচয়। তবে পরিণয় ঘটে এ বছরই। সদা হাস্যোজ্জ্বল রবি তড়িৎ প্রকৌশলী হলেও তিনি এখন করপোরেট জগতের মানুষ। তবে তাঁর বড় পরিচয়, তিনি একজন কবি। নিয়মিত কবিতা লেখেন। কিছুদিন আগে ভারতের প্রযোজনা প্রতিষ্ঠান টাইমস মিউজিক থেকে মুনলাইট হুইসপার নামে তাঁর লেখা গানের একটি অ্যালবাম বেরিয়েছে। মুম্বাইয়ে অনুষ্ঠিত এই অ্যালবামটির প্রকাশনা উত্সবে উপস্থিত ছিলেন শাকিলা।অ্যালবাম প্রসঙ্গে প্রথমে জানতে চাওয়া হয় রবির কাছে। তিনি বলেন, ‘আসলে কবিতা লিখছি দীর্ঘদিন। তবে আমি একজন সংগীতপ্রেমী মানুষ। অনেক শুভানুধ্যায়ী প্রায় বলতেন আমার কিছু কবিতা থেকে গান করার জন্য। তাই মুনলাইট হুইসপার তৈরি হলো। বিবেক প্রকাশের সুর ও সংগীতায়োজনে এই অ্যালবামে আমার লেখা গানগুলো গেয়েছেন উদিত নারায়ণ, রেখা ভরদ্বাজ, জাবেদ আলী, মহালক্ষ্মী আইয়ার ও বিবেক প্রকাশ।’ আর শাকিলা প্রসঙ্গে রবি বলেন, ‘ওর সঙ্গে যখন পরিচয় হয়, তখনো আমি জানতাম না যে ও একজন শিল্পী। পরে জানতে পারি। ধীরে ধীরে ওকে আমার ভালো লেগে যায়। একসময় ওকে আমি বিয়ের প্রস্তাব দিই। শাকিলাও সাড়া দেয়।’রবি সম্পর্কে শাকিলার কাছে জানতে চাইলে তিনি বলেন, ‘অনেক দিন ধরেই রবিকে আমি চিনেছি, জেনেছি। ও আগাগোড়াই একজন ভালো মানুষ। একজন ভালো কবিও। আমাদের বোঝাপড়াটা ভালো। আমিও একা ছিলাম। পারস্পরিক সমঝোতায় বিয়ে করার সিদ্ধান্ত নিই। আমার পরিবারের সবাই রবিকে খুবই পছন্দ করেছেন।’
