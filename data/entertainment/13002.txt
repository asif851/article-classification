
কবরীর প্রথম ছবি সুতরাং। মুক্তি পেয়েছিল ১৯৬৪ সালে। এরপর পেরিয়ে গেছে ৫০ বছর। এই সময়ের মধ্যে দেড় শতাধিক ছবিতে অভিনয় করেছেন কবরী। প্রযোজনার পাশাপাশি পরিচালনাও করেছেন। চলচ্চিত্রে কবরীর বর্ণাঢ্য জীবন নিয়ে চ্যানেল আই একটি অনুষ্ঠান তৈরি করেছে। সাক্ষাৎকারভিত্তিক এই অনুষ্ঠানের নাম ‘অভিনেত্রী কবরীর ৫০ বছর’।এক ঘণ্টার এই অনুষ্ঠানের গ্রন্থনা ও পরিচালনা করেছেন আবদুর রহমান। তিনি জানান, কবরীর অভিনয়জীবনের নানা দিক তুলে ধরা হয়েছে এখানে। জাফর ইকবাল, উজ্জ্বল, ফারুক, আলমগীর আর সোহেল রানার প্রথম নায়িকা ছিলেন কবরী। এই অনুষ্ঠানে রয়েছে সেসব কথাও। সেই দিনগুলোর স্মৃতিচারণা করেছেন কয়েকজন। কবরীকে নিয়ে আরও কথা বলেছেন রাজ্জাক। সঙ্গে ছিল কবরী অভিনীত বিভিন্ন ছবির দৃশ্য ও গান।গতকাল মঙ্গলবার দুপুরে কবরী বললেন, ‘কোথা দিয়ে যেন ৫০টি বছর চলে গেল। মনে হয়, এই তো সেদিনের কথা। এবার চ্যানেল আই আমাকে নিয়ে একটি অনুষ্ঠান তৈরি করেছে, এর জন্য আমি এই চ্যানেলের কর্তৃপক্ষকে ধন্যবাদ জানাচ্ছি।’কবরীর সাক্ষাৎকার নিয়েছেন চিত্রনায়িকা মৌসুমী। তিনি বলেন, ‘আমি অনুষ্ঠান উপস্থাপনা করি না। এটা আমার কাজ নয়। কিন্তু কবরী ম্যাডামের সঙ্গে কথা বলব, এটা শোনার পর না করতে পারিনি।’অনুষ্ঠানটি সামনে চ্যানেল আইয়ে প্রচার করা হবে।
