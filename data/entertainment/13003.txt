
 
আদালতের নিষেধাজ্ঞা সত্ত্বেও চলচ্চিত্র শিল্পী সমিতির সদস্যদের শপথ গ্রহণের ব্যাপারটি মোটেও ঠিক হয়নি, এ মন্তব্য করেছেন এ নির্বাচনে আপিল বোর্ডের চেয়ারম্যান নাসিরউদ্দিন দিলু। আজ রোববার দুপুরে প্রথম আলোর সঙ্গে আলাপকালে এ মন্তব্য করেন তিনি।
শিল্পী সমিতির এবারের নির্বাচনে আপিল বোর্ডের চেয়ারম্যান হিসেবে দায়িত্ব পালন করেছেন নাসিরউদ্দিন দিলু। নির্বাচনে আপিল বোর্ডের সদস্য ছিলেন খোরশেদ আলম খসরু ও শামসুল আলম। শপথ গ্রহণ অনুষ্ঠানে দুই সদস্য উপস্থিত থাকলেও চেয়ারম্যান নাসিরউদ্দিন দিলু ছিলেন না।দৃষ্টি আকর্ষণ করা হলে নাসিরউদ্দিন দিলু বলেন, ‘এই নির্বাচনের ভোট গণনা নিয়ে প্রশ্ন উঠেছে। এর রেশ না কাটতেই বিজ্ঞ আদালত থেকে ক্ষমতা হস্তান্তরে নিষেধাজ্ঞাও এসেছে। এ অবস্থায় আমি প্রধান নির্বাচন কমিশনারের দায়িত্ব পালনকারী মনতাজুর রহমান আকবরকে শপথ গ্রহণ অনুষ্ঠান করতে নিষেধ করি। এরপর আকবর আরও দু-চারজনের সঙ্গে কথা বলে বৃহস্পতিবার রাতেই আমাকে জানান, শপথ গ্রহণ অনুষ্ঠান আপাতত হবে না। পরদিন বিকেল সাড়ে চারটার দিকে হঠাৎ শুনলাম শপথ গ্রহণ অনুষ্ঠান হচ্ছে।’তখন আপনি কী করলেন, জানতে চাইলে নাসিরউদ্দিন দিলু বলেন, ‘বিকেলে জানার সঙ্গে সঙ্গে আমি আকবরকে ফোন করলাম। জিজ্ঞেস করলাম, শপথ গ্রহণ অনুষ্ঠান নাকি হচ্ছে! আপিল বোর্ড চেয়ারম্যান হিসেবে আমাকে জানালেন না যে! তখন তিনি বললেন, আসলে আপনাকে জানাতাম। এরপর পাল্টা তাকে বললাম, পাঁচটায় শপথ গ্রহণ আর এখন বাজে সাড়ে চারটা তাহলে কখন জানাতেন? আর আমি আসতামই বা কখন!’আপনি না থাকা সত্ত্বেও শপথ গ্রহণ অনুষ্ঠান হওয়াকে কীভাবে দেখছেন, এমন প্রশ্নে নাসিরউদ্দিন দিলু বলেন, ‘এক কথায় বলব, মোটেও ঠিক হয়নি। ভোট গণনা নিয়ে কথাবার্তার মধ্যে আবার তাড়াহুড়ো করে শপথ গ্রহণ অনুষ্ঠান এই নির্বাচনকে আরও প্রশ্নবিদ্ধ করবে। সবাই ভাববে, আমরা পক্ষপাতিত্ব করছি। এত তাড়াহুড়ো করার দরকার ছিল না। সব জটিলতা কাটিয়ে শপথ গ্রহণ করানো উচিত ছিল।’নাসিরউদ্দিন দিলুর বক্তব্যের বিষয়ে প্রধান নির্বাচন কমিশনার মনতাজুর রহমান আকবরকে জিজ্ঞাসা করা হলে তিনি বলেন, ‘এ বিষয়ে আপাতত খুব বেশি কিছু বলতে চাই না। তবে দিলু সাহেব সত্য বলছেন না। তিনি এখন মত পাল্টেছেন, তাই এমন কথা বলছেন। শিগগিরই এ মামলার নিষ্পত্তি হয়ে যাবে। এরপর সব সমাধান হবে।’৫ মে অনুষ্ঠিত শিল্পী সমিতির এবারের নির্বাচনে সভাপতি প্রার্থী হিসেবে জয় পেয়েছেন মিশা সওদাগর আর সাধারণ সম্পাদক পদে জায়েদ খান। এবারের কমিটিতে নির্বাচিত সদস্যদের মধ্যে রয়েছেন রোজিনা, পপি, ফেরদৌস, পূর্ণিমা, ইমন, সাইমন, সুব্রত।শিল্পী সমিতির নির্বাচন নিয়ে গত বৃহস্পতিবার নিষেধাজ্ঞা জারি করেন আদালত। ঢাকার দ্বিতীয় সহকারী জজ আদালতের বিচারক তথ্য-উপাত্ত যাচাই করে নির্বাচনের বিষয়ে পরবর্তী নির্দেশ না দেওয়া পর্যন্ত ১ থেকে ৪ নম্বর বিবাদীদের ৫ থেকে ২৫ নম্বর বিবাদীদের প্রতি ক্ষমতা হস্তান্তর না করার জন্য অন্তর্বর্তীকালীন অস্থায়ী নিষেধাজ্ঞা জারি করেন। ১ থেকে ৪ নম্বর বিবাদীদের মধ্যে আছেন নির্বাচন কমিশনার মনতাজুর রহমান আকবর, এফডিসির ব্যবস্থাপনা পরিচালক তপন কুমার ঘোষ, আপিল বোর্ডের চেয়ারম্যান নাসিরউদ্দিন দিলু ও চলচ্চিত্র শিল্পী সমিতির সভাপতি শাকিব খান। আর ৫ থেকে ২৫ নম্বর বিবাদীদের মধ্যে আছেন মিশা সওদাগর, জায়েদ খানসহ এবারের নির্বাচনে বিজয়ী অন্য সদস্যরা।
