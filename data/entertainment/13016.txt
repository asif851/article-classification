
উপমহাদেশের বরেণ্য সংগীতশিল্পী ভূপেন হাজারিকার ৯০তম জন্মজয়ন্তী উপলক্ষে ৭ সেপ্টেম্বর শিল্পকলায় শুরু হচ্ছে দুই দিনের অনুষ্ঠানমালা। ওই দিন বিকেলে জাতীয় নাট্যশালার মূল মিলনায়তনে এই আয়োজনের উদ্বোধন করবেন সংস্কৃতিমন্ত্রী আসাদুজ্জামান নূর। ‘বাংলাদেশ শিল্পকলা একাডেমি’ ও ‘ফ্রেন্ডস অব বাংলাদেশ’–এর যৌথ আয়োজনের এই অনুষ্ঠানমালার সহযোগিতায় রয়েছে ভূপেন হাজারিকা কালচারাল ট্রাস্ট। উদ্বোধনী দিনে সন্ধ্যা ছয়টায় বাংলাদেশ শিল্পকলা একাডেমির মহাপরিচালক লিয়াকত আলীর সভাপতিত্বে মুখ্য আলোচক হিসেবে থাকবেন গৌহাটি বিশ্ববিদ্যালয়ের সাবেক উপাচার্য অমর জ্যোতি চৌধুরী, স্বাগত বক্তব্য প্রদান করবেন ফ্রেন্ডস অব বাংলাদেশের সমন্বয়ক এ এস এম সামছুল আরেফিন। বক্তব্য প্রদান করবেন ভূপেন হাজারিকা কালচারাল ট্রাস্টের উপদেষ্টা অনুরাধা শর্মা পূজারি, ধন্যবাদ জানাবেন ফ্রেন্ডস অব বাংলাদেশ আসাম শাখার সাধারণ সম্পাদক সৌমেন ভারতীয়া। ‘ত্রাস ভুলে দানবেরে নাশ করি আয়’ স্লোগান নিয়ে আয়োজিত অনুষ্ঠানের আলোচনা শেষে উদ্বোধনী দিনে গান শোনাবেন ভারতের শিল্পী রূপম ভূঁইয়া ও সুরঙ্গম নৃত্যদল। এ ছাড়া বাংলাদেশের শিল্পীরা সংগীত পরিবেশন করবেন। দ্বিতীয় দিন সন্ধ্যায় ফ্রেন্ডস অব বাংলাদেশের সমন্বয়ক এ এস এম সামছুল আরেফিনের সভাপতিত্বে স্বাগত বক্তব্য প্রদান করবেন সাংবাদিক মনজুরুল আহসান বুলবুল, আলোচনা করবেন সংগীতশিল্পী কালিকা প্রসাদ। অতিথি হিসেবে থাকবেন সাংসদ পঙ্কজ নাথ ও সম্মিলিত সাংস্কৃতিক জোটের সভাপতি গোলাম কুদ্দুছ। সমাপনী আয়োজনে ভারতের লোকগানের দল দোহারের শিল্পীরা সংগীত পরিবেশন করবেন। 
এ ছাড়া ভূপেন হাজারিকার গান, তাঁর গানের দর্শন–বিষয়ক সেমিনার ও ওয়ার্কশপ থাকবে দুই দিনের এই অনুষ্ঠানমালায়। অনুষ্ঠানটির পৃষ্ঠপোষকতা করছে সংস্কৃতি–বিষয়ক মন্ত্রণালয়।
