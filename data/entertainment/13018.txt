
সিলভার স্ক্রিন অ্যাওয়ার্ডের জন্য মনোনীত হয়েছে মোস্তফা সরয়ার ফারুকী পরিচালিত ইমপ্রেস টেলিফিল্মের ছবি পিঁপড়াবিদ্যা। সিঙ্গাপুর আন্তর্জাতিক চলচ্চিত্র উৎসবে প্রতিবছর এশিয়ার সেরা ১০ বা ১১টি সিনেমাকে সিলভার স্ক্রিন অ্যাওয়ার্ডের জন্য মনোনীত করা হয়। সেখান থেকে জুরিদের বিবেচনায় সেরা চলচ্চিত্র, সেরা পরিচালক, সেরা অভিনয় শিল্পী ও সেরা চিত্রগ্রাহক ক্যাটাগরিতে পুরস্কার দেওয়া হয় উৎসবের সমাপনী দিনে। এবার উৎসবের সমাপনী আসর বসছে ১৩ ডিসেম্বর।এর আগে সিলভার স্ক্রিন বিজয়ীদের মধ্যে রয়েছেন এ বছরের কান চলচ্চিত্র উৎসব বিজয়ী তুরস্কের খ্যাতিমান পরিচালক নুরি বিলগে সিলান, থাই লিজেন্ড আপিচাতপং ভিরাসেথাকুল, ফিলিপিনো মাস্টার ফিল্মমেকার লাভ দিয়াজ (এ বছরের লোকার্নো উৎসবের গোল্ডেন লিওপার্ড বিজয়ী), তাইওয়ানিজ কাল্ট পরিচালক সাই-মিং লিয়াং (গত বছরের ভেনিস বিজয়ী)।এ বছর সিলভার স্ক্রিন অ্যাওয়ার্ডের জন্য মনোনীত ১১টি ছবির মধ্যে কোরিয়া, জাপান, ভারত, তাইওয়ান, ফিলিপাইন, রাশিয়া, মালয়েশিয়া, থাইল্যান্ড, ইন্দোনেশিয়া এবং বাংলাদেশের একটি করে ছবি রয়েছে। ইরান ও চীন থেকে কোনো মনোনয়ন নেই।মনোনীত ছবিগুলোর মধ্যে পিঁপড়াবিদ্যা ছাড়াও উল্লেখযোগ্য হচ্ছে চৈতন্য তামহানে পরিচালিত ভারতীয় ছবি কোর্ট, জোসে পেপে পরিচালিত ফিলিপাইনের ছবি অ্যাবাভ দ্য ক্লাউড, রাশিয়ান ছবি দ্য ওনার্স, মালয়েশিয়ান ছবি ম্যান হু সেভ দ্য ওয়ার্ল্ড।সিলভার স্ক্রিন অ্যাওয়ার্ড নাইটে অংশ নিতে মোস্তফা সরয়ার ফারুকী, নূর ইমরান মিঠু ও প্রযোজক ফরিদুর রেজা সাগর ডিসেম্বরের ১১ তারিখে সিঙ্গাপুর যাবেন।
