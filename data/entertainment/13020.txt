
অনেক দিন ধরে চলচ্চিত্র থেকে দূরে সরে আছেন রিয়াজ। তবে পর্দায় তাঁকে ঠিকই দেখা যাচ্ছে। আজ শুরু হচ্ছে রিয়াজ অভিনীত নাটক উজান গাঙের নাইয়া। বিবিসি মিডিয়া অ্যাকশন প্রযোজিত এই নাটকের গুরুত্বপূর্ণ একটি চরিত্রে অভিনয় করেছেন তিনি। কথা হলো তাঁর সঙ্গে‘উজান গাঙের নাইয়া’ নাটকে কাজের পরিবেশটা কেমন ছিল?এককথায় চমৎকার। পুরোপুরি একটি পেশাদার পরিবেশে আমরা কাজ করেছি। এ রকম পেশাদারি মনোভাব নিয়ে আমরা যদি সব কাজ করতে পারতাম, তাহলে সব কাজই অনেক ভালো হতো।যেমন?কক্সবাজারে আমরা শুটিং করেছি। প্রতিদিন নিয়ম মেনে ঘুম থেকে উঠেছি, নিয়ম মেনে শুটিং করেছি এবং নিয়ম মেনেই খেয়েছি। প্রোডাকশন বয়ও জানে কখন, কাকে, কীভাবে আপ্যায়ন করতে হবে। সব মিলিয়ে এটা ছিল খুবই পরিকল্পনামাফিক একটা কাজ। এই নাটকের শুটিং চলাকালে সব অভিনয়শিল্পীর জন্য বিমা করা ছিল।এই নাটকে আপনার সঙ্গে কাজ করেছেন স্পর্শিয়া। তাঁর সঙ্গে কাজের অভিজ্ঞতা কেমন?স্পর্শিয়ার কিছু করার আগ্রহ আছে। সে মোটামুটি ভালো অভিনয়ও করেছে।এখন অনেক নতুন অভিনেতা-অভিনেত্রী কাজ করছেন। তাঁদের মধ্যে এমন কেউ কি আছেন, যাঁর কাজে আপনি মুগ্ধ হয়েছেন?আমি এখনো সেভাবে কারও কাজে মুগ্ধ হয়েছি, তা বলতে পারব না। কিন্তু মুগ্ধ হতে চাই। আমার কাছে মনে হয়, এখন যাঁরা কাজ করছেন, তাঁদের বেশির ভাগের সঠিক স্কুলিং নেই। আমাদের এখানে অভিনয়ের যেহেতু কোনো প্রতিষ্ঠান নেই, তাই আমাদের দেখে দেখে এবং জিজ্ঞেস করে শিখতে হয়। নতুনদের অনেকেই অনেক ক্ষেত্রে কিন্তু আমাদের চেয়ে এগিয়ে আছে, কিন্তু অনেকের মধ্যেই শেখার আগ্রহটা নেই। নাটকের সেটে প্রায়ই অভিনয়শিল্পীকে দেখেছি, তাঁরা সেলফি তুলে ফেসবুকে নিজেদের প্রমোট করতেই ব্যস্ত! সেলফি দিয়ে প্রতি মুহূর্তের আপডেট দিচ্ছেন, অথচ যে কাজটা তাঁরা করছেন, সেটার প্রতি যতটা ভালোবাসা বা দায়িত্ব থাকা দরকার, সেটা তাঁরা পালন করছেন না! সেলফি তো সেলফি, একটা ভালো কাজ কিন্তু অসংখ্য সেলফির চেয়ে বেশি মানুষের মনে দাগ কাটতে পারে।
