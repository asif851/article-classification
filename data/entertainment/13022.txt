
দশভুজা নন আলিয়া। তবু গান, নাচ, অভিনয়—কোনটাতে নেই তিনি? এখন প্রায় প্রতিটি ছবিতেই আলিয়ার গান থাকে। আলিয়ার সাফল্যের ঝুড়িটাও বেশ ভরা। হাইওয়ে, টু স্টেটস, উড়তা পাঞ্জাব, ডিয়ার জিন্দেগি—একেকটি ছবির অভিনয় যেন আরেকটিকে ছাপিয়ে যায়।
আলিয়া তাই সাফল্যে উড়তেই পারেন। আলিয়া কিন্তু একেবারেই মুখচোরা শামুক। নিজের সাফল্যে একেবারেই বদলে যাননি তিনি। আলিয়ার ভাবনা, ‘আমি তো সেই আলিয়াই আছি। আগে যেমন ছিলাম, এখনো তেমনটি। আমার মনে হয় না যে আমি অনেক কিছুই করে ফেলেছি।’
আলিয়া মনে করেন, তিনি কাজ করছেন এবং সাফল্য যা আসছে, তা আপনাআপনি আসছে। ২৪ বছর বয়সী এই অভিনেত্রী নিজের ও তাঁর ক্যারিয়ারের ওপর অন্য কারও কথায় একদমই চাপ নিতে নারাজ। বললেন, ‘আমি আমার নিজেকে চ্যালেঞ্জ জানাতে চাই। আমি যেমন সিরিয়াস কাজ করতে চাই, তেমনি কমেডিও করতে চাই।’ ভক্তদের উদ্দেশে এই তারকার কথা, ‘তাঁরাই আমাকে প্রেরণা দেন সেরা কাজটি করতে।’ ভক্তদের জন্যই এই সফলতার চূড়ায় পৌঁছাতে পেরেছেন তিনি। ভক্তরা আলিয়াকে নিয়েছেন বলেই আজ তাঁদের কাছে পৌঁছাতে পেরেছেন।
সর্বশেষ আলিয়াকে দেখা গেছে বদ্রিনাথ কি দুলহানিয়া ছবিতে। শোনা যাচ্ছে, সামনে তাঁকে মেঘনা গুলজার পরিচালিত রাজি সিনেমায় দেখা যেতে পারে। সূত্র: মুম্বাই মিরর।
 
