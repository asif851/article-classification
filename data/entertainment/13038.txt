
অনেক দিন পর খবরের শিরোনাম হলেন ‘পরদেশ’খ্যাত বলিউডের অভিনেত্রী মহিমা চৌধুরী। তবে বলিউডে প্রত্যাবর্তন কিংবা অন্য কোনো ভালো কাজের জন্য নয়। সুইস ব্যাংকে কালো টাকা রাখার অভিযোগ উঠেছে তাঁর বিরুদ্ধে। অবশ্য সুইস ব্যাংকে কোনো অ্যাকাউন্ট নেই বলেই দাবি করেছেন ৪১ বছর বয়সী মহিমা।সম্প্রতি ভারতের কেন্দ্রীয় সরকার দেশের বাইরের ব্যাংক অ্যাকাউন্টে থাকা কালো টাকা উদ্ধারের জন্য বিশেষ একটি তদন্ত দল নিয়োগ দেয়। তদন্ত শেষে বলা হয়, বিশাল অঙ্কের কালো টাকা লুকিয়ে রাখার জন্য ৬২৮টি অ্যাকাউন্টের মধ্যে ৪২৭টির বিরুদ্ধে ব্যবস্থা নেওয়া যেতে পারে। বিশেষ তদন্ত দলের দেওয়া তালিকায় ভারতের বড় বড় কয়েকটি কোম্পানির পাশাপাশি মহিমা চৌধুরীর ব্যাংক অ্যাকাউন্টের নাম উঠে আসে।রুপালি পর্দায় মহিমা চৌধুরী নামে পরিচিত হলেও, তাঁর আসল নাম রিতু চৌধুরী। সুইস ব্যাংকে রিতু চৌধুরী নামেই তাঁর ব্যাংক অ্যাকাউন্ট রয়েছে বলে জানানো হয়েছে। ব্যাংক অ্যাকাউন্টের বিস্তারিত তথ্যে নিজেকে টপ মডেল ও অভিনেত্রী হিসেবে পরিচয় দিয়েছেন মহিমা। সম্প্রতি এক খবরে এমনটিই জানিয়েছে বলিউডলাইফ ডটকম।এদিকে সুইস ব্যাংকে মহিমার কালো টাকা থাকার খবর ফাঁস হওয়ার পর টুইটারে কৌতুকপূর্ণ নানা বার্তা ছাড়ার ধুম পড়েছে। মহিমা-সুইস জোকস নামে এসব বার্তা ছাড়া হচ্ছে।সুরেশ নামের একজন টুইটার ব্যবহারকারী মজা করে লিখেছেন, ‘মহিমা চৌধুরীর সুইস ব্যাংকে অ্যাকাউন্ট আছে! আমার মনে হচ্ছে, ঐশ্বরিয়া রাইয়ের হয়তো আস্ত সুইস ব্যাংকই আছে।’ অক্ষর নামের আরেকজন লিখেছেন, ‘মহিমা চৌধুরীর সুইস ব্যাংকে অ্যাকাউন্ট আছে? তিনি সেখানে কী রেখেছেন? ‘‘পরদেশ’’ ছবির আসল শিমারু ডিভিডি? #সুইসলিকস।’ নরেন্দ্র মিশরা লিখেছেন, ‘#সুইসলিকস #এইচএসবিসি...‘‘পরদেশ’’ ছবির মাধ্যমে বলিউডে অভিষেক হয়েছিল মহিমার। পরদেশে তাঁর টাকাও আছে। কী অদ্ভুত কাকতালীয় ব্যাপার!’
