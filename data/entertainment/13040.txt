
‘পূর্ণিমা তোমার তো সব মুখস্থ হয়ে গেছে। সারা রাত ঘুমাও নাই, তাই না? আমি তো সব ভুলে যাচ্ছি।’ কথাগুলো বলছিলেন নায়ক ফেরদৌস। ২১ এপ্রিল ‘মেরিল-প্রথম আলো পুরস্কার ২০১৬’ অনুষ্ঠান শুরুর আগে বঙ্গবন্ধু আন্তর্জাতিক সম্মেলন কেন্দ্রের সাজঘরে হুড়োহুড়ি করে সাজতে সাজতে তাঁদের কথোপকথন ছিল এমন। দেশের বিনোদনজগতের এত বড় পুরস্কার অনুষ্ঠানে এত এত তারকার সামনে কথা বলা এক বিরাট ব্যাপার। মঞ্চে অনুষ্ঠান সঞ্চালনার সময় যেন কোনো ভুল না হয়, সে জন্যই দুই উপস্থাপক নিচ্ছিলেন ব্যাপক প্রস্তুতি।এ বছর ‘মেরিল-প্রথম আলোর পুরস্কার’ অনুষ্ঠান উপস্থাপনা করেছেন অভিনেতা ফেরদৌস ও চিত্রনায়িকা পূর্ণিমা। সাজঘরের মেকআপের পাশাপাশি শেষবারের মতো নিজেদের ঝালাই করে নিচ্ছিলেন। চিত্রনাট্য পড়ে বারকয়েক মহড়াও করে নেন তাঁরা। শুধু অনুষ্ঠান শুরুর আগেই নয়, মঞ্চে নাচ-গান চলার ফাঁকেও মঞ্চের পেছনে দুজন কথা বলে নিচ্ছিলেন। দুজনের চেষ্টায় নিজেদের সেরাটাই তাঁরা দিয়েছেন এই অনুষ্ঠানে।সাজঘরের বিভিন্ন কক্ষে নাচের দলগুলোর শেষ মুহূর্তের প্রস্তুতি ছিল দেখার মতো। শিবলী মহম্মদ ও শামীম আরা নিপা তৈরি হচ্ছিলেন। ছবি তুলব বলতেই অনবদ্য নৃত্যশিল্পী শিবলী মহম্মদ প্রথম আলোকে জানালেন, ‘রূপসজ্জাকর যখন দাড়ি লাগাবে তখন ছবি তুলবেন।’ তাঁদের কথামতো, দাড়ি লাগানোর পরই ছবি তোলা হলো। একুশে পদকপ্রাপ্ত শিল্পী শামীম আরা নীপা কানের দুল ঠিক করতে ব্যস্ত। সেই ফাঁকেই চোখ তুলে বললেন, ‘ছবিটি এখনই তুলুন।’ সে সময় তাঁর দলের অন্য নৃত্যশিল্পীরাও ছিলেন ভীষণ ব্যস্ত।মঞ্চের পেছনের একটি ঘরে ছিল খুদে তবলাবাদকেরা। সাজঘরে বসে সাজগোজ নিয়ে কোনো মাথাব্যথা ছিল না তাদের। তাদের যত ব্যস্ততা তবলার তাল-বোল ঠিক করা নিয়ে।‘মীরাক্কেল’ খ্যাত কৌতুকাভিনেতা সজল, জামিল ও শাওন একটি সাজঘরে প্রস্তুতি নিচ্ছিলেন তাঁদের পরিবেশনার। প্রস্তুতির ফাঁকে ফাঁকে নিজেরা নিজেরাই মেতে ছিলেন নানান রকম খুনসুটিতে।
