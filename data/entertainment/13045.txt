
ষোড়শ শতাব্দীর ঘটনা। গল্পটা মৈমনসিংহ গীতিকার। চরিত্রের নাম চন্দ্রাবতী। এই চরিত্রেই অভিনয় করবেন এ সময়ের মডেল ও অভিনেত্রী দোয়েল, যাঁর পুরো নাম দিলরুবা হোসেন দোয়েল। এন রাশেদ চৌধুরীর নতুন চলচ্চিত্র ‘চন্দ্রাবতী কথা’র জন্য এরই মধ্যে চুক্তিবদ্ধ হয়েছেন তিনি। সরকারি অনুদানে নির্মীয়মাণ এ চলচ্চিত্রটির জন্য প্রস্তুতি নিতে শুরু করেছেন পরিচালকসহ সংশ্লিষ্ট সবাই।
মডেলিং থেকে অভিনয়ের দোরগোড়ায় পা রাখা দোয়েল অবশ্য এরই মধ্যে বেশ কয়েকটি বিজ্ঞাপনচিত্র এবং নাসিরউদ্দীন ইউসুফের নতুন চলচ্চিত্র ‘আলফা’য় অভিনয় করেছেন।দ্বিতীয় চলচ্চিত্রেই একেবারে নাম ভূমিকায় দোয়েল! এ প্রশ্ন ছিল ‘চন্দ্রাবতী কথা’র পরিচালক এন রাশেদ চৌধুরীর কাছে। বললেন, ‘শুরু থেকেই পরিকল্পনা ছিল কম পরিচিতি পাওয়া কাউকে এই চরিত্রের জন্য নেব। সে অনুযায়ী প্রায় দুই মাস ধরে আমরা বেশ কয়েকজনের স্ক্রিন টেস্ট, অভিনয়দক্ষতা, সংলাপ মুখস্থ করানোসহ বেশ কয়েকটি ধাপ অতিক্রম করেছি। সবার মধ্যে দোয়েলকেই উপযুক্ত মনে হয়েছে।’পরিচালক জানালেন, নাম ‘চন্দ্রাবতী কথা’ হলেও শুধু চন্দ্রবতীকে ঘিরেই গল্প, এমন নয়। অনেককে ঘিরে এগিয়ে যাবে চন্দ্রাবতীর গল্প। তাই, এ ছবির আরও একটি গুরুত্বপূর্ণ চরিত্রে অভিনয় করবেন অভিনেত্রী নওশাবা। মুঠোফোনে নওশাবা বললেন, ‘আমার চরিত্রের নাম সোনাই। এই মুহূর্তে আসলে ওই চরিত্রের মধ্যেই ডুবে আছি।’দু-একদিনের মধ্যেই শুরু হবে চূড়ান্ত মহড়া। আর শুটিং শুরু হবে আগামী মাসের ১৫ তারিখ নাগাদ। পরিচালক জানালেন, কিশোরগঞ্জের বাজিতপুর, এগারোসিন্ধুর ও নিকলি এলাকায় চলবে শুটিং। ৪০ দিনের শুটিংয়ের টানা ৩০ দিন শুটিংয়ের হবে এই শীতে। আর আসছে বর্ষায় হবে বাকি ১০ দিনের কাজ।সরকারি অনুদানে নির্মীয়মাণ এ ছবির সঙ্গে প্রযোজক হিসেবে যোগ দিয়েছে বেঙ্গল ক্রিয়েশন্স। পরিচালক আশা করছেন, সব কাজ শেষ করে আগামী বছরের শেষ দিকেই মুক্তি দিতে পারবেন ছবিটি।
