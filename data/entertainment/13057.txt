
ভারতের প্রধানমন্ত্রী নরেন্দ্র মোদির ৬৭তম জন্মদিন ছিল গতকাল রোববার। তারকাদের মধ্যে অনেকেই সামাজিক যোগাযোগমাধ্যমে মোদিকে শুভেচ্ছা জানিয়েছেন। আনুশকা শর্মাও আছেন এই দলে। এদিকে জন্মদিনের আগেই আনুশকাকে আমন্ত্রণ জানিয়ে বসে আছেন মোদি। না, জন্মদিনের অনুষ্ঠানের আমন্ত্রণ নয়। এই তারকাকে নরেন্দ্র মোদি তাঁর পরিচ্ছন্নতা অভিযান ‘সোয়াচ্ছতা হি সেবা’ ক্যাম্পেইনে অংশ নেওয়ার আহ্বান জানিয়েছেন। স্বয়ং প্রধানমন্ত্রীর কাছ থেকে এত বড় এক ক্যাম্পেইনের আমন্ত্রণ পেয়ে আনুশকাও গর্বিত।
টুইটারে মোদিকে শুভেচ্ছা জানিয়ে আনুশকা লিখেন, ‘আমাদের প্রধানমন্ত্রী নরেন্দ্র মোদিকে জন্মদিনের শুভেচ্ছা। ধন্যবাদ স্যার, আমাকে “সোয়াচ্ছতা হি সেবা” অভিযানের সঙ্গে যুক্ত হওয়ার আমন্ত্রণ জানানোর জন্য।’
সেখানে মোদির কাছ থেকে পাওয়া চিঠির ছবিও প্রকাশ করেছেন ‘যব হ্যারি মেট সেজাল’ সিনেমার এই তারকা। আনুশকা বলেন, ‘সোয়াচ ভারত অভিযানের অংশ হতে পেরে আমি ভীষণ গর্বিত। এখন “সোয়াচ্ছতা হি সেবা”-এর মতো মহৎ উদ্যোগেও আমার সেরাটা দেওয়ার চেষ্টা করব।’  ‘সোয়াচ ভারত’ মোদি সরকারের একটি পরিচ্ছন্নতা ক্যাম্পেইন। এ উদ্যোগেরই নতুন অভিযান ‘সোয়াচ্ছতা হি সেবা’। এ অভিযানে মালায়ালাম সুপারস্টার মোহনলালকেও আমন্ত্রণ জানিয়েছেন মোদি। ডেকান ক্রনিকল।
