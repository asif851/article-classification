
ফরিদপুরের কিশোর নাট্যকর্মী কনিকা দের গলা কাঁপছিল। আজ প্রথমবার জাতীয় নাট্যশালার পরীক্ষণ থিয়েটার মঞ্চে উঠবে ও। এখানে খেয়া সাংস্কৃতিক সংস্থার রূপবানের বয়স ১২ বছর নাটকের মূল চরিত্রে অভিনয় করবে মেয়েটি। তাই সে খুব আনন্দিত। বৃহস্পতিবার বিকেলে প্রশ্নের উত্তর দেওয়ার সময় জড়িয়ে যাচ্ছিল তার কণ্ঠ, ‘এত বড় জায়গায় এবারই প্রথম অভিনয় করব। ভাবতেই কেমন যেন লাগছে!’বুধবার মহড়া চলছিল। কেউ বিশ্ববিদ্যালয়ের ছাত্র, কেউ পাকিস্তানি সেনা। কিন্তু কারও বয়স ১৪ পেরোয়নি। অথচ সংলাপ শুনে কিংবা শরীরের ভাষায় বয়স বোঝার উপায় নেই। সাবলীল অভিনয়। ক্ষুদিরাম চরিত্রে আলালের সংলাপটি মনে ধরে, ‘আমি ক্ষুদিরাম, এক মুঠি খুদ দিয়ে কেনা তোর ক্ষুদিরাম। ১৯০৮ থেকে ১৯৭১, আমি একাত্তরের ক্ষুদিরাম। গান ধর দিদি, তুই গান ধর, আমিও গাইব তোর সাথে!’ মহড়ায় ব্যস্ত ছিল উত্তরার স্কলাস্টিকা স্কুলের পঞ্চম থেকে অষ্টম শ্রেণির শিক্ষার্থীদের কয়েকজন। মান্নান হীরার লেখা ও তৌফিকুল ইসলামের নির্দেশিত একাত্তরের ক্ষুদিরাম নাটকটি মঞ্চস্থ করবে ওরা।
আজ জাতীয় নাট্যশালার মূল মঞ্চে দেখা যাবে নাটকটি। ‘বিকশিত শিশু, আলোকিত আগামী’—স্লোগান নিয়ে আজ শুরু হচ্ছে জাতীয় শিশু-কিশোর নাট্যোৎসব। পিপলস থিয়েটার অ্যাসোসিয়েশনের আয়োজনে এবং সংস্কৃতিবিষয়ক মন্ত্রণালয়ের সহযোগিতায় ১২ মে পর্যন্ত জাতীয় নাট্যশালা, পরীক্ষণ থিয়েটার হল, স্টুডিও থিয়েটার হল এবং জাতীয় সংগীত ও নৃত্যকলা কেন্দ্র মিলনায়তনে সাত দিন চলবে এই উৎসব।আজ বিকেল পাঁচটায় জাতীয় নাট্যশালায় উৎসবের উদ্বোধন করবেন সংস্কৃতিমন্ত্রী আসাদুজ্জামান নূর। উদ্বোধনী দিনে থাকছে নয়টি নাটক।
