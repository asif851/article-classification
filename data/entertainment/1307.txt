
অবশেষে বাজারে এল সংগীতশিল্পী এলিটার প্রথম একক গানের অ্যালবাম। নিজের নামের সঙ্গে মিলিয়ে অ্যালবামের নামও তিনি রেখেছেন এলিটা।
অ্যালবামটির প্রকাশ উপলক্ষে আজ রোববার রাজধানীর ফার্মগেটের ডেইলি স্টার সেন্টারে এক অনুষ্ঠানের আয়োজন করা হয়। এতে উপস্থিত ছিলেন সংগীতশিল্পী বাপ্পা মজুমদার, ডেইলি স্টার প্রকাশক ও সম্পাদক মাহফুজ আনাম, অ্যালবামটির প্রযোজনা প্রতিষ্ঠান জিরোনা বাংলাদেশের পক্ষে শুভজিৎ রায় এবং মাল্টিসোর্সিং লিমিটেডের ব্যবস্থাপনা পরিচালক তাফসির এম আউয়াল।
অ্যালবাম ‘এলিটা’ ও শিল্পী এলিটাকে নিয়ে মাহফুজ আনাম বলেন, ‘এলিটাকে আমি একজন সাংবাদিক হিসেবে, একজন সংগীতশিল্পী হিসেবে এবং সবচেয়ে বড় বিষয় হলো, তাঁকে আমি একজন সুন্দর মানুষ হিসেবে বড় হতে দেখেছি।’
পাঁচ বছরেরও বেশি সময় ধরে অ্যালবামের কাজ করছিলেন এলিটা। অবশেষে তাঁর প্রথম একক অ্যালবাম সিডি আকারে ও ডিজিটালি প্রকাশিত হলো। তাই প্রথম একক অ্যালবাম নিয়ে উচ্ছ্বসিত এলিটা বললেন, ‘শ্রোতাদের হাতে প্রথম একক অ্যালবামটি তুলে দিতে পেরে খুব ভালো লাগছে। বেশির ভাগ গানই মেলোডি ধাঁচের।’
অ্যালবামের গান সম্পর্কে জানতে চাইলে এলিটা বলেন, ‘আমি সাধারণত যে ধরনের গান গাই এই অ্যালবামে তেমনটাই রয়েছে। আমার স্টাইলটাকে প্রাধান্য দিয়েছি। অ্যাকুস্টিকের প্রতিও বেশি জোর দিয়েছি।’
এলিটা অ্যালবামটি বাজারে আনছে জিরোনা এন্টারটেইনমেন্ট ও মাল্টিসোর্সিং লিমিটেড। এলিটা অ্যালবামের আনুষ্ঠানিক মোড়ক উন্মোচন শেষে একটি গানের ভিডিও উপস্থিত সবাইকে দেখানো হয়।
এক যুগেরও বেশি সময় ধরে গানের জগতে বিচরণ এলিটার। ২০০৩ সালে ব্ল্যাক ব্যান্ডের ‘আমার পৃথিবী’ অ্যালবামের ‘মিথ্যা’ গানটিতে কণ্ঠ দেওয়ার মধ্য দিয়ে সংগীতজগতে আবির্ভাব ঘটে এলিটার। এরপর ব্যান্ড রাগা নিয়ে ব্যস্ত হয়ে পড়েন। ২০০৫ সালে প্রকাশিত হয় রাগা ব্যান্ডের অ্যালবাম। শুরুতে নিজের একক ক্যারিয়ার নিয়ে খুব একটা ভাবেননি এলিটা। ব্যান্ডের গান আর বিভিন্ন শিল্পীর সঙ্গে বেশ কিছু মিশ্র অ্যালবামে কণ্ঠ দেন তিনি।
