
মাস দুই আগে ভারতের অরিন্দম চ্যাটার্জির সুর ও সংগীতে ‘গল্প  হবি আয়’ গানটি গেয়েছিলেন বুশরা শাহরিয়ার। এবার গানটির ভিডিও নির্মিত হলো। কলকাতার ভেঙ্কটেশ প্রযোজনা প্রতিষ্ঠানের ব্যানারে সম্প্রতি ভারতের মুসৌরি, দেরাদুন ও ঋষিকেশের পাহাড়ি লোকেশনে এর ভিডিও ধারণ শেষ হয়েছে।
ইন্ডিয়ান ইনস্টিটিউট অব টেকনোলজিতে (আইআইটি) স্নাতকোত্তরে পড়তে বর্তমানে ভারতে অবস্থান করছেন বুশরা। সেখান থেকে মুঠোফোনে ভিডিওটির শুটিংয়ের অভিজ্ঞতা প্রসঙ্গে এই সংগীতশিল্পী বলেন, ‘১৮ হাজার ফুট উঁচু পাহাড়ের লোকেশনে শুটিং হয়েছে গানটির। শুটিংয়ের সময় অক্সিজেনের অভাবে অনেকটাই দম বন্ধ হয়ে যাচ্ছিল আমার।’ তিনি আরও বলেন, ‘গানটির কথার সঙ্গে লোকেশন মিলে গেছে। লোকেশন দেখে যে কারোরই মন ভালো হয়ে যাবে বলে আমার বিশ্বাস।’
গানটির কথা লিখেছেন কলকাতার প্রসেন। ভিডিওতে বুশরার সঙ্গে মডেল হয়েছেন কলকাতার ছেলে ঋদ্ধিশ চৌধুরী। ভিডিও নির্মাতা ঋক বসু জানান, ৭ সেপ্টেম্বর একসঙ্গে গানটির অডিও ও ভিডিওর টিজার মুক্তি পাবে। এর কয়েক দিন পর গানের পূর্ণাঙ্গ ভিডিও ইউটিউবে উঠবে।
 
