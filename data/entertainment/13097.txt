
একুশে ফেব্রুয়ারির মাত্র এক দিন আগেই মৃত্যুবরণ করেন শক্তিমান আবৃত্তি ও অভিনয়শিল্পী গোলাম মুস্তাফা। ২০০৩ সালে তাঁর মৃত্যুর পর থেকে প্রতিবছর দিনটিতে বাংলাদেশ আবৃত্তি সমন্বয় পরিষদ আয়োজন করে গোলাম মুস্তাফা স্মরণ ও একুশের প্রথম প্রহর উদ্যাপন অনুষ্ঠান।গতকাল শনিবার বিকেলে মুক্তিযুদ্ধ জাদুঘরে এই আয়োজনে এসেছিলেন গোলাম মুস্তাফার মেয়ে অভিনয়শিল্পী সুবর্ণা মুস্তাফা। গোলাম মুস্তাফার ভেতরেই তিনি দেখেছিলেন বাঙালিত্বের অবয়ব, দেখেছিলেন পুরো বাংলাদেশ। বললেন, ‘একুশে ফেব্রুয়ারি আমার কাছে কোনো শোকের দিন নয়। দিনটি বিজয়ের। তেমনি বাবার অন্তর্ধান দিবসে শোকের চেয়ে তাঁর মহৎ জীবনটিকে উদ্যাপন করতে চাই।’বাবাকে স্মরণের পর সুবর্ণা আবৃত্তি করেন সুভাষ মুখোপাধ্যায়ের ‘ফুল ফুটুক না ফুটুক’ কবিতাটি।এরপর মঞ্চে আসেন স্বাধীন বাংলা বেতার কেন্দ্রের শিল্পী আশরাফুল আলম ও আবৃত্তিশিল্পী ভাস্বর বন্দ্যোপাধ্যায়। গোলাম মুস্তাফাকে নিয়ে দুজনেরই অনেক স্মৃতি। স্মৃতিচারণার পর দুজনেই কবিতা আবৃত্তি করলেন।এই সময় অনুষ্ঠানে এলেন প্রধান অতিথি সংস্কৃতিমন্ত্রী আসাদুজ্জামান নূর। দেরি হবে বলে আগেই আয়োজকদের অনুষ্ঠান শুরু করতে বলেছিলেন তিনি।আসাদুজ্জামান নূর বলেন, খুবই সাধারণ বাঙালি জীবনযাপন করতেন গোলাম মুস্তাফা। খুব নিম্নমানের চলচ্চিত্রও ‘মুস্তাফা ভাইয়ের’ অভিনয়ের কারণে উতরে যেত। এমন শক্তিমান অভিনেতা মঞ্চে, টিভি নাটক ও চলচ্চিত্রে খুব কমই এসেছে। রক্তকরবীতে তিনি যে অভিনয় করেছিলেন, সেটি আজ পর্যন্ত কেউ অতিক্রম করতে পারেনি।এরপর কবিতা আবৃত্তি করে স্বরশ্রুতি, স্বরচিত্র, স্বরব্যঞ্জন, স্বরকল্পন আবৃত্তি চক্র, কথা, কণ্ঠশীলন, মুক্তধারা সংস্কৃতি চর্চা কেন্দ্র, মুক্তধারা আবৃত্তি চর্চা কেন্দ্র, সংবৃতা ও স্রোত আবৃত্তি সংসদ।
