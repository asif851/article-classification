
বাপ্পি-মাহি জুটির নতুন ছবি অনেক সাধের ময়না মুক্তি পেয়েছে ৭ নভেম্বর। রাজ্জাক-কবরী জুটির ময়নামতি ছবির ছায়া অবলম্বনে নির্মিত হয়েছে ছবিটি। গতকাল রোববার অনেক সাধের ময়না ছবির বিশেষ প্রদর্শনী অনুষ্ঠিত হয়েছে রাজধানীর যমুনা ব্লকবাস্টার সিনেমায়। আরও অনেকের সঙ্গে সেখানে হাজির ছিলেন ঢাকাই ছবির সত্যিকারের ময়না-মতিখ্যাত চিরসবুজ জুটি রাজ্জাক-কবরী।
অনেক সাধের ময়না ছবি প্রসঙ্গে রাজ্জাক বলেন, ‘ছবিটিকে আমি ঠিক রিমেক ছবি বলব না। তবে ছবিটি “ময়নামতি”র ছায়া অবলম্বনে তৈরি করা হয়েছে। এদিক থেকে বিবেচনা করলে ছবিটি প্রশংসার দাবিদার। বাপ্পি-মাহিও বেশ ভালো করেছে। দোয়া করি, তারা তাদের সুঅভিনয় দিয়ে বাংলা চলচ্চিত্রে নিজেদের মতো একটি শক্ত অবস্থান তৈরি করে নিক।’কবরী বলেন, ‘আমাদের “ময়নামতি” সিনেমার আবহ বুকে ধারণ করে সিনেমাটি তৈরি করাতে আমার ভেতর অন্য রকম একটি ভালো লাগা কাজ করছে। আমি চাই, এমনিভাবে যুগে যুগে যেন চলচ্চিত্রের হারানো ঐতিহ্য নতুন প্রজন্মের কাছে বারবার ফিরে আসে।’বিশেষ প্রদর্শনীতে আরও উপস্থিত ছিলেন তথ্যমন্ত্রী হাসানুল হক ইনু, চ্যানেল আইয়ের ব্যবস্থাপনা পরিচালক ফরিদুর রেজা সাগর, পরিচালক জাকির হোসেন রাজু, বাপ্পি-মাহি, আনিসুর রহমান মিলন, কাজী জহিরের ছেলে সাগর জহিরসহ জাজ মাল্টিমিডিয়ার কর্ণধার আবদুল আজিজ এবং চলচ্চিত্র–সংশ্লিষ্ট অনেকেই।
