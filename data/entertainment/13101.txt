
নিয়মিত অভিনয় করেন নাটকে, মডেলিং করেন বিজ্ঞাপনে। কিন্তু পড়ালেখার চাপের কারণে নতুন করে আর কোনো ধারাবাহিক নাটকে অভিনয় না করারই সিদ্ধান্ত নিয়েছিলেন সাবিলা নূর। এর মধ্যে বেশ কিছু প্রস্তাব ফিরিয়েও দিয়েছিলেন তিনি। কিন্তু শেষমেশ মত পাল্টেছেন ছোটপর্দার এই অভিনেত্রী। সাবিলা নূর জানিয়েছেন, নতুন দুটি ধারাবাহিক নাটকে কাজ করার জন্য কথাবার্তা চূড়ান্ত করে ফেলেছেন। এর একটি নাটক পরিচালনা করছেন নাজনীন চুমকি, অন্য নাটকটি পরিচালনা করবেন রেদওয়ান রনি। তবে নাটক দুটির নাম এখনো ঠিক করা হয়নি।সাবিলা জানিয়েছেন, ৮ জানুয়ারি থেকে নাজনীন চুমকি পরিচালিত নাটকটির শুটিং শুরু হবে। আর ফেব্রুয়ারি থেকে রেদওয়ান রনির নাটকের কাজটি শুরু হওয়ার কথা আছে।নাটক প্রসঙ্গে সাবিলা বলেছেন, ‘আমি এখন নর্থসাউথ বিশ্ববিদ্যালয়ে বিবিএ তৃতীয় সেমিস্টারে পড়ছি। পড়ালেখা, চলতি ধারাবাহিকগুলোর শুটিং— সব মিলিয়ে হাতে একদমই সময় ছিল না।’তবে নাটক নিয়ে তাঁর নতুন সিদ্ধান্তের বিষয়ে সাবিলা নূর বলেন, ‘নতুন করে আমার ক্লাসের রুটিনটা সাজিয়ে নিয়েছি। এখন সপ্তাহে দুদিন ক্লাস করতে হবে। বাকি দিনগুলোতে নাটকের জন্য সময় দেওয়া যাবে।’সাবিলা নূর জানিয়েছেন, বর্তমান তাঁর অভিনীত চারটি ধারাবাহিক নাটকের প্রচার চলছে। ধারাবাহিক নাটক চারটি হলো— ইমরাউল রাফাতের ‘কলিংবেল’, মাবরুর রশিদ বান্নার ‘হাউজ নম্বর-৪৪’, হাসান মোরশেদের ‘আদর্শ লিপি’ ও হিমেল আশরাফের ‘একদিন ছুটি হবে’।
