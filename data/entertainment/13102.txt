
নিচে বস্তি, সেই বস্তির উচ্চতা ছাপিয়ে দাঁড়িয়ে আছে উঁচু উঁচু দালানগুলো। পুব আকাশের সূর্য ধীরে ধীরে আলো ছড়াতে শুরু করেছে। এমনি এক ভোরের ছবি গতকাল বৃহস্পতিবার সকালে ইনস্টাগ্রামে প্রকাশ করেছেন হলিউড তারকা হ্যালি বেরি। ছবির ক্যাপশনে লিখেছেন, ‘আজ সকালে মুম্বাইয়ের সূর্যোদয় দেখলাম।’ হ্যালি বেরি এখন মুম্বাইয়ে? প্রশ্নের উত্তর হ্যালি নিজেই দিয়েছেন। তবে, একটু অন্যভাবে। মানুষের সন্দেহ দূর করার জন্য এই মার্কিন নায়িকা আজ দুপুরে মুম্বাইয়ের রাস্তায় তোলা নিজের একটি ছবিও প্রকাশ করেছেন। বুঝতে আর বাকি থাকে না, হ্যালি বেরি এখন ভারত ভ্রমণে।
মজার বিষয় হলো মুম্বাইয়ের পথে অস্কারজয়ী এই নায়িকা দিব্যি হেঁটে চলেছেন। সাধারণ মানুষের মতো তিনি ঘুরে ফিরেছেন, কিন্তু রাস্তায় তাঁকে কেউ চিনতেই পারেনি। খ্যাতির বিড়ম্বনায় নিজের দেশে শান্তিমতো কোথাও ঘুরতেও পারেন না। সব জায়গায় পিছু নেয় পাপারাজ্জি। মুম্বাইয়ে এসে তাই হ্যালি হয়েছেন ‘কোথাও আমার হারিয়ে যেতে নেই মানা’ ধরনের পর্যটক। তাঁর আজ হারিয়ে যেতে মন চেয়েছে। ইনস্টাগ্রামে হারিয়ে যাওয়ার ঘোষণাও দিয়েছেন। তবে, এই হারিয়ে যাওয়ার মানে কিন্তু ভিন্ন। সম্ভবত কাজ, ক্লান্তি আর রোজকার চাপ থেকে ক্ষণিকের ছুটিকেই হ্যালি বেরি হারিয়ে যাওয়া বুঝিয়েছেন। ইনস্টাগ্রামে এই ‘এক্স ম্যান’ তারকার প্রকাশ করা দ্বিতীয় ছবিতে দেখা যাচ্ছে, মুম্বাইয়ের খুব পরিচিত বাঁধাই করা রাস্তা দিয়ে তিনি হেঁটে যাচ্ছেন। পেছন থেকে অন্য কেউ তাঁর ছবির আলোকচিত্রী। ছবিটির ক্যাপশন হ্যালি দিয়েছেন, ‘আজ হারিয়ে যাওয়ার সময় নিলাম।’  তবে, হ্যালি কবে ভারতে এসেছেন বা কী কারণে এসেছেন, তা এখনো জানা যায়নি। যদিও ভারতীয় সংস্কৃতির সঙ্গে তাঁর পরিচয় ২০১১ সাল থেকে। ‘ক্লাউড অ্যাটলাস’ ছবির জন্য তিনি প্রথমবার শাড়ি পরেছিলেন। সিনেমার জন্য মেহেদিরাঙা হাতে তখন চুড়িও পরেছিলেন হ্যালি। সে সময় ভারতীয় পত্রিকা ‘হিন্দুস্তান টাইমস’কে দেওয়া একটি সাক্ষাৎকারে এই জনপ্রিয় অভিনেত্রী বলেছিলেন, ‘বিশ্বের অন্যতম প্রাচীন সভ্যতা ও হিন্দু পৌরাণিক কাহিনি সম্পর্কে আমি আরও বেশি জানতে চাই।’ তবে কী ভারতীয় সংস্কৃতিকে আরও কাছ থেকে দেখার জন্যই সে দেশে পা রেখেছেন হ্যালি বেরি?
