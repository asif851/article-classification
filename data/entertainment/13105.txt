

পয়লা বৈশাখে ইউটিউবে মুক্তি পেয়েছে ইমরান ও কনার দ্বৈতকণ্ঠে গাওয়া ‘কথা দাও’ গানের ভিডিও। মাবরুর রশীদের পরিচালনায় এই গানের অন্যতম মডেল ছিলেন মেহ্জাবীন। এক ঘণ্টার অনেক নাটক নিয়ে ভীষণ ব্যস্ত সময় কাটছে তাঁর। গতকাল বৃহস্পতিবার সন্ধ্যায় কথা হলো তাঁর সঙ্গে।

মিউজিক ভিডিওটি থেকে কেমন সাড়া পাচ্ছেন?অনেক। গানটি অনেক সুন্দর। গানের কথাগুলোর সঙ্গে ভিডিওর ধারণটা ভালো মিলেছে। সবাই খুব প্রশংসা করছেন। যদিও আমি নিয়মিত গানের ভিডিওতে মডেল হই না। গত বছর ভালোবাসা দিবসের একটি গানে মডেল হয়েছিলাম।গানের মডেল হতে চান না কেন?সব গান তো আর ভালো হয় না। দেখে, শুনে, বুঝে কাজ করতে চাই। বছরের বিশেষ দিনগুলোতে দু–একটি গানে কাজ করি। ভালো গান, ভালো পরিচালক ও ভালো বাজেট হলেই করি। ভাবছি বছরখানেক গানের ভিডিওতে আর কাজ করব না। বিজ্ঞাপন ও নাটক নিয়েই থাকব।ঈদের কাজ শুরু হয়েছে?হ্যাঁ। এরই মধ্যে খাইরুল ইসলামের ভণ্ড বয়ফ্রেন্ড, আসিফ ইকবালের বন্ধুর বালিকা নামে দুটি ঈদের কাজ শেষ করলাম। আরও অনেক কাজ করতে হবে। সামনে ইমরাউল রাফাতের এক ঘণ্টার নাটক পেস মেকার ও আশফাক নিপুণের একটি টেলিছবিতে কাজের কথা হয়েছে।ধারাবাহিক নাটকে কাজ করবেন না?আমার মনে হয়েছে, ধারাবাহিক শুরুর সময় চরিত্রের গুরুত্ব থাকে। সেটি দীর্ঘ হলে অনেক সময় চরিত্রের গুরুত্ব কমে যায়। তা ছাড়া হঠাৎ করে কিছু ভালো কাজের প্রস্তাব এলেও ধারাবাহিকের শিডিউল থাকায় ওই প্রস্তাবগুলো ফিরিয়ে দিতে হয়। এক ঘণ্টার নাটকেই আমার আগ্রহ বেশি। এতে একাধিক ভিন্ন ভিন্ন চরিত্রে কাজের সুযোগ হয়।চলচ্চিত্রে কবে কাজ করবেন?চলচ্চিত্রে কাজ করব না, তা নয়। কিন্তু এই মুহূর্তে বাণিজ্যিক ছবিতে কাজ করতে চাই না। যেসব প্রস্তাব পাচ্ছি, এর বেশির ভাগই বাণিজ্যিক ছবির। বাণিজ্যিক ছবির বাইরে ভালো গল্প, চরিত্র ও ভালো পরিচালকের ছবিতে কাজ করার ইচ্ছা আছে। এসব মিলে গেলে এখনই চলচ্চিত্রে কাজ করব।সাক্ষাৎকার: শফিক আল মামুন
