
চিত্রনায়িকা মাহিয়া মাহির সঙ্গে ক্যামেরার সখ্যটা অনেক দিনের। কিন্তু তাঁর স্বামী অপুর অভিজ্ঞতা নতুন। তাই যখন টিভি চ্যানেল থেকে আমন্ত্রণ এল তাঁদের কাছে, তখন অপু একটু বেশিই উদ্বিগ্ন ছিলেন এ নিয়ে। আর মাহি ছিলেন রোমাঞ্চিত। কারণ, বিয়ের পর এবারই তাঁদের প্রথম ঈদ আর প্রথম টিভি অনুষ্ঠানে যোগ দেওয়া।সম্প্রতি মাছরাঙা টেলিভিশনের জন্য নির্মিত ‘কেমিস্ট্রি’ নামের একটি অনুষ্ঠানের দৃশ্য ধারণ হলো। এতেই অতিথি হিসেবে যোগ দিয়েছিলেন মাহি ও তাঁর বর অপু। রুমানা মালিক মুনমুনের উপস্থাপনায় অনুষ্ঠানটি ঈদের পঞ্চম দিন দেখানো হবে। তবে এটাই শেষ নয়। যমুনা টেলিভিশনের ঈদের বিশেষ ‘শোবিজ টুনাইট’ অনুষ্ঠানেও এই নবদম্পতির যোগ দেওয়ার কথা রয়েছে। আপাতত এ দুটি অনুষ্ঠানের খবরই দিলেন মাহিয়া মাহি।বরকে নিয়ে টিভি অনুষ্ঠানে যোগ দেওয়ার মজার অভিজ্ঞতার কথা জানালেন এ অগ্নি অভিনেত্রী। তিনি বলেন, ‘অনুষ্ঠানের জন্য চারটা পাঞ্জাবি কিনেছিল অপু। পরে অবশ্য আমার উপহার দেওয়া পাঞ্জাবিটাই পরেছিল। কিন্তু তার সে কী প্রস্তুতি! পারলারে গিয়ে ফেসিয়ালও করেছিল!’টেলিভিশন অনুষ্ঠানে অংশ নেওয়ার অভিজ্ঞতার কথা জানাতে গিয়ে অপু একটু ঠাট্টা করেই বলেন, ‘ক্যামেরার সামনে মাহির চেয়ে কিন্তু আমাকে বেশি সুন্দর লাগছিল! উপস্থাপকের সঙ্গে কথাও মাহির চেয়ে আমিই বেশি বলেছি।’
