
হলিউডের শুটিং সেরে গত মাসে দেশে ফিরেছেন দীপিকা পাড়ুকোন। ফিরেই নাকি রণবীর কাপুরের সঙ্গে দেখা করতে গিয়েছিলেন তাঁর বাড়িতে। এ নিয়ে বলিউডে তৈরি হয়েছে মিশ্র প্রতিক্রিয়া। তাহলে কি পুরোনো প্রেমিক রণবীর কাপুরের কাছেই ফিরছেন তিনি?বলিউডের সবার আগ্রহ এখন দীপিকাকে নিয়ে। শেষ পর্যন্ত কার সঙ্গে জড়াবেন এই বলিউড তারকা? তালিকায় আছে দুই রণবীর। শেষ সময়গুলোতে দুজনের সঙ্গেই সমান্তরাল সম্পর্ক বজায় রাখতে দেখা গেছে তাঁকে। রণবীর সিংয়ের সঙ্গেই ছিল বলিউডে তাঁর সাম্প্রতিকতম ছবি ‘বাজিরাও মস্তানি’। এ ছবির মাস কয়েক আগে মুক্তি পেয়েছিল রণবীর কাপুরের সঙ্গে ছবি ‘তামাশা’। আর এই ছবির শুটিং সেট থেকেই রণবীরের সঙ্গে সম্পর্ক জোড়া লাগতে শুরু করে দীপিকার।বছর খানেক ধরে রণবীর সিং ও দীপিকাকে নিয়ে বলিউডে চলছিল নানা জল্পনা-কল্পনা। রণবীর সিংও দীপিকাকে নিয়ে নানা রোমান্টিক মন্তব্য করেছেন। এমনকি একটি অ্যাওয়ার্ড অনুষ্ঠানে দীপিকার হয়ে ট্রফিও নিয়েছেন তিনি। কিন্তু হলিউড থেকে ফিরে রণবীর কাপুরের বাড়িতে দীপিকার যাওয়া সব অঙ্ক এলোমেলো করে দিয়েছে।জানা গেছে, দুই রণবীরের মধ্যে কার সঙ্গে কাজ করবেন—এ নিয়ে সিদ্ধান্তহীনতায় ভুগছেন দীপিকা। ইতিমধ্যে দুটি ছবির প্রস্তাব পেয়েছেন এই অভিনেত্রী। এর একটির নায়ক কাপুর, অন্যটির সিং। কোনটিতে আগে চুক্তিবদ্ধ হবেন, আর কোনটিই বা ফিরিয়ে দেবেন! এ ছাড়া কবির খানের পরিচালনায় সালমান খানের বিপরীতে অভিনয়ের একটি প্রস্তাব তো আগেই ঝুলিয়ে রেখেছিলেন।
সম্প্রতি হলিউডে ‘এক্সএক্সএক্স : দ্য রিটার্ন অব জ্যান্ডার কেজ’ ছবির শুটিং শেষ করে দেশে ফিরেছেন দীপিকা। এরই মধ্যে শ্রীলঙ্কায় এক বন্ধুর বিয়েতে যোগ দিতে যাওয়ার কথা ছিল তাঁর। টাইমস অব ইন্ডিয়া
