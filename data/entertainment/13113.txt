
হলিউড আর বলিউড এখন ‘কাস্টিং কাউচ’ বিতর্কে সরগরম। কিছুদিন আগে ভারতীয় অভিনেত্রী স্বরা ভাস্কর জানিয়েছিলেন, নির্মাতার অন্যায় আবদারে রাজি না হওয়ায় ইন্ডাস্ট্রিতে কতটা সংগ্রাম করতে হয়েছে তাঁকে। খুঁজে দেখলে প্রায় সব নায়িকার ঝুলি থেকেই এমন সংগ্রামের খবর বেরোবে। সম্প্রতি প্রিয়াঙ্কা চোপড়ার ক্যারিয়ার শুরুর দিকের কিছু ঘটনা সামনে এনেছেন তাঁর মা মধু চোপড়া।  
প্রিয়াঙ্কার মা মধু চোপড়া জানান, নির্মাতাদের অন্যায় চাহিদা পূরণ করেননি বলে তাঁর মেয়ের প্রায় ১০টি ছবি হাতছাড়া হয়ে যায়। আর প্রতিটি ছবিই ছিল বেশ বড় বাজেটের। মধু চোপড়া বলেন, ‘প্রিয়াঙ্কা মাত্র ১৭ বছর বয়সে ক্যারিয়ার শুরু করে। তিন বছর আগেও ও যেখানে যেত, আমি সব সময় সঙ্গে থাকতাম। একবার এক নির্মাতা আমার মেয়েকে ছবির কাহিনি শোনানোর সময় আমাকে বাইরে যেতে বলেন। তখন বয়স কম হলেও প্রিয়াঙ্কা ঠিকই বুঝতে পেরেছিল, লোকটির কোনো খারাপ উদ্দেশ্য আছে। এ জন্য সে বুদ্ধি করে উত্তর দেয়, “যে ছবির কাহিনি আমার মা শুনতে পারবে না, সেই ছবিতে আমার কাজ করাই উচিত না।” এরপর বেশ জনপ্রিয় এক নির্মাতা প্রিয়াঙ্কাকে তাঁর ছবিতে নিতে চাইছিলেন শুধু একটি কারণে। ছবির ফ্যাশন ডিজাইনারকে তিনি বলে দিয়েছিলেন, প্রিয়াঙ্কাকে যেন খুব খাটো ও খোলামেলা পোশাক পরানো হয়। পরিচালকের কথা, সিনেমায় যদি নায়িকার শরীরই দেখাতে না পারলাম, তাহলে বিশ্বসুন্দরীকে নায়িকা হিসেবে নিয়ে কী লাভ? যথারীতি এই সিনেমার প্রস্তাবও ফিরিয়ে দিয়েছিল প্রিয়াঙ্কা।’
প্রিয়াঙ্কার মা-ই তাঁকে সব সময় অন্যায়ের প্রতিবাদ করতে উৎসাহ দিয়েছেন। মেয়েকে তিনি শিখিয়েছেন নিজের সম্মানের মূল্য অনেক বেশি। এ জন্য প্রিয়াঙ্কা নির্মাতাদের অনৈতিক প্রস্তাবে রাজি না হয়ে ভালো ছবির প্রস্তাব হারালেও মন খারাপ করেন না। অল্প সময়ে তারকাখ্যাতি অর্জনের চেয়ে নিজের আত্মমর্যাদাকে বেশি প্রাধান্য দিয়েছেন এই শিল্পী। বলিউড বাবল।
