
‘বলিউড বাদশা’ শাহরুখ খানের নাড়ি-নক্ষত্র সম্পর্কে যাঁরা সম্যক জ্ঞান রাখেন, তাঁদের কারও কি শাহরুখের যমজ ভাইয়ের কথা জানা আছে? অথবা ছোটবেলায় এই তারকার কোনো ভাই মেলায় হারিয়ে গিয়েছিল বলে শুনেছেন কখনো?এমন খবর শোনার কথা নয়। কারণ, শাহরুখের নিজের কোনো ভাই নেই। কোনোকালে ছিলও না। কিন্তু অবিকল এই অভিনেতার মতো দেখতে একজনকে সম্প্রতি পাওয়া গেছে। ফেসবুকে এই ব্যক্তির আইডি হায়দার মকবুল নামে। তাঁকে দেখে যে-কেউ শাহরুখ ভেবে ভুল করতে পারেন।হায়দার মকবুল জম্মু ও কাশ্মীরের শ্রীনগরের বাসিন্দা। তাঁর ফেসবুক প্রোফাইল ঘাঁটলেই বোঝা যায়, শাহরুখের অন্ধ ভক্ত তিনি। তাঁর বয়স বা পেশা সম্পর্কে জানা যায়নি। মকবুল তাঁর চুলের ভঙ্গি আর পোশাকও শাহরুখের মতো। এ জন্য হয়তো তাঁর সঙ্গে জনপ্রিয় এই অভিনেতার আরও বেশি মিল পাওয়া যায়।কিছুদিন আগে সালমান খানের মতো দেখতে একজন আবিষ্কৃত হয়েছেন। হুবহু সালমানের মতো দেখতে এই ব্যক্তির নাম পারভেজ কাজী। সাল্লু মিয়ার এই ‘ফটোকপি’ বলিউড অঙ্গনের অনেকের কাছেই পরিচিত। কারণ, সালমান খানের ‘টিউবলাইট’ ও ‘প্রেম রতন ধন পায়ো’ ছবিতেও তাঁর ‘বডি ডাবল’-এর কাজ করেছিলেন পারভেজ। পারভেজ ছাড়াও নাজিম খান নামে আরেক ব্যক্তির চেহারা ও শরীরের গঠন অনেকটাই মিলে যায় সালমানের সঙ্গে। নাজিমই একসময় ছিলেন বলিউড ‘ভাইজান’-এর সবচেয়ে জনপ্রিয় বডি ডাবল। কিন্তু ‘টাইগার জিন্দা হ্যায়’ টিম এবার ছবির ঝুঁকিপূর্ণ অ্যাকশন দৃশ্যে নাজিমকে না নিয়ে পারভেজকে নেওয়ার কথা ভেবেছেন। বলিউডের চলচ্চিত্র নির্মাতারা এবার হায়দার মকবুলকেও শাহরুখের বডি ডাবল হিসেবে কাজে লাগাতে পারেন। সূত্র: হিন্দুস্তান টাইমস
