
বলিউড অভিনেতা করণ সিং গ্রোভারের সঙ্গে প্রেম নিয়ে এখনো মুখ খোলেননি বিপাশা বসু। এখন চারদিকে তাঁদের বিয়ের গুঞ্জন। এখনো চুপ করে আছেন এই জুটি। তবে তাঁদের কাছের লোকেরা কিন্তু চুপ করে বসে নেই। তাঁরা ঠিকই ‘বিশ্বস্ত সূত্র’ হয়ে বিয়ের খবরটি ছড়িয়ে দিচ্ছেন সবখানে। বিপাশা-করণের বিয়ের সবশেষ খবরটি হলো, আগামী ২৯ এপ্রিল এই জুটি বিয়ে করছেন একেবারে বাঙালি রীতিতে।বিপাশা বসুর মুম্বাইয়ের জুহু এলাকার বাড়িতে হবে বিয়ের আয়োজন। এর আগের দিন অর্থাৎ ২৮ এপ্রিল জুহু এলাকারই একটি মিলনায়তনে হবে বিপাশা ও করণের মেহেদি অনুষ্ঠান। বিয়ের দিন রাতেই এক জমকালো বিবাহোত্তর সংবর্ধনারও আয়োজন করা হবে। বিপাশা বসুর কাছের এক বন্ধু জানিয়েছেন, এরই মধ্যে বিপাশা ও করণ ওয়েডিং প্ল্যানারের সঙ্গে পরামর্শ করে বিয়ের প্রস্তুতি নেওয়া শুরু করে দিয়েছেন। টাইমস অব ইন্ডিয়া
