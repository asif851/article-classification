
অভিনেত্রী ও পরিচালক রোকেয়া প্রাচীর অভিযোগের পরিপ্রেক্ষিতে এক বছরের জন্য নিষিদ্ধ হয়েছেন অভিনেত্রী প্রসূন আজাদ। ডিরেক্টরস গিল্ড, টেলিভিশন প্রোগ্রাম প্রোডিউসার অ্যাসোসিয়েশন, অভিনয়শিল্পী সংঘ মিলেই এমন সিদ্ধান্ত নিয়েছে। আজ দুপুরে কথা হলো প্রসূনের সঙ্গে। কী ভাবছেন এমন সিদ্ধান্তে? তিনি হাসিমুখেই বললেন, ‘আমার এসব ভাবনায় নেই। আমাকে যে প্রচুর কাজ করতে হবে, এমন নয়। আমিও তো অনেক পরিচালকের কাছে টাকা পাওনা ছিলাম। তখন কোথায় ছিল ডিরেক্টরস গিল্ড? আমার পাশে তখন কেউ দাঁড়ায়নি। আমি চাই, মিডিয়াতে আমার মতো আরও প্রসূন আছে। তাদের দিকে খেয়াল রাখুন। আমাকে নিয়ে অত ভাবতে হবে না।’ শুটিং নেই, ব্যস্ততা কম। এখন কীভাবে সময় কাটছে জানতে চাইলে প্রসূন বলেন, ‘আমার লেখালেখি করার অভ্যাস আছে। সেটা করছি। পাশাপাশি দেশি-বিদেশি চলচ্চিত্র দেখছি। আমি অনেক ভালো আছি।’ তবে এত কথা বলার সূত্রপাত হলো, আগামীকাল প্রসূন অভিনীত ‘ভালোবাসার ঘ্রাণ’ নামে একটি নাটক প্রচারিত হবে চ্যানেল আইতে।  আপেল মাহমুদের রচনা ও পিকলু চৌধুরী পরিচালিত এই নাটকটির শুটিং প্রসঙ্গে প্রসূন বললেন, ‘দুই তিন বছর আগে নাটকটির শুটিং করেছিলাম। ভালোই হয়েছে। মজার ব্যাপার হলো, এই সুযোগে শুটিং করে রাখা নাটকগুলো প্রচার হবে মনে হয়।’ নাটকটিতে প্রসূনের বিপরীতে অভিনয় করেছেন শ্যামল মাওলা। এটি প্রচারিত হবে আগামীকাল রাত ৭টা ৫০ মিনিটে।
