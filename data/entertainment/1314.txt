
‘মাদার’ ছবির তারকা জেনিফার লরেন্সকে তাঁর পরিচিতজনেরা মিষ্টি মেয়ে হিসেবেই জানেন। কিন্তু এই নায়িকা আবার ভক্তদের সামনে গেলে অন্য মানুষ হয়ে যান। অস্কারজয়ী এই অভিনেত্রী ভক্তদের ভিড় থেকে নিজেকে সব সময় বাঁচিয়ে রাখতে চান। আর জনবহুল কোনো জায়গায় গেলে তিনি চোখ-মুখ কুঁচকে এমন করে থাকেন, যেন কোনো মানুষ ভয়ে তাঁর কাছে আসার সাহস না পান। আর এ কাজ তিনি করেন আত্মরক্ষার জন্য। সম্প্রতি তা জানিয়েছেন এক সাক্ষাৎকারে।
‘কোনো জনবহুল জায়গায় প্রবেশ করার সঙ্গে সঙ্গে আমি আমার ভোল পালটে ফেলি। আমি তখন অসম্ভব রুক্ষ আচরণ করতে থাকি। এমনকি প্রচণ্ড রাগ দেখাই। ভিড় থেকে নিজেকে রক্ষা করার এটাই আমার একমাত্র কৌশল।’ বলেন জেনিফার লরেন্স।
গোল্ডেন গ্লোব পুরস্কার পাওয়া এই নায়িকা জানান, নিজের পোষা কুকুরকে নিয়ে প্রতিদিন পার্কে হাঁটতে যান তিনি। আগে পার্কে গেলে জেনিফারকে ঘিরে চারদিকে শোরগোল পড়ে যেতে। ভক্তদের উৎপাতে নিজের মতো একটু সময় কাটানোর সুযোগ পেতেন না। এরপর ভক্তদের এড়ানোর এমন কৌশল বের করেন জেনিফার।
জেনিফার লরেন্সের সর্বশেষ মুক্তিপ্রাপ্ত ছবি ‘মাদার’ বক্স অফিসে তেমন ভালো ব্যবসা করতে পারেনি। এই ছবির ব্যর্থতা প্রভাব ফেলেছে নায়িকার ব্যক্তিগত জীবনেও। পরিচালক ড্যারন অ্যারনোফস্কির সঙ্গে তাঁর সম্পর্ক নাকি ছবিটি ফ্লপ হওয়ার কারণেই ভেঙে গেছে। হিন্দুস্তান টাইমস।
