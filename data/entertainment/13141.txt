
বেশ কয়েক বছর ধরেই ফেসবুকে বাংলাদেশের তারকারা সক্রিয় হয়ে উঠেছেন। তাঁদের মধ্যে অনেকে আবার ফেসবুকে এতটাই সক্রিয় যে দিনরাত ২৪ ঘণ্টাই তাঁদের ফেসবুক অ্যাকাউন্টটি সক্রিয় দেখায়। দেশের তারকারা যেখানে ইদানীং ফেসবুকে ব্যস্ত সময় কাটান, নিজেদের কাজের আপডেট তথ্য জানান—সেখানে যেন উল্টোপথেই হাঁটছেন দেশের চলচ্চিত্রের একসময়ের সাড়াজাগানো অভিনেত্রী শাবনূর।সামাজিক যোগাযোগের মাধ্যম ফেসবুকের প্রতি নাকি তিনি মোটেও আগ্রহী নন। আর তাই এখনো পর্যন্ত ফেসবুকে কোনো অ্যাকাউন্ট খোলেননি তিনি। ফেসবুক থেকে দূরে থাকায় বেশ আনন্দে আছেন বলেও জানিয়েছেন এই অভিনেত্রী।অবশ্য বাস্তবতা হচ্ছে, শাবনূরের নিজের কোনো ফেসবুক অ্যাকাউন্ট না থাকলেও ফেসবুকে তাঁর নামে রয়েছে একাধিক অ্যাকাউন্ট। এসব অ্যাকাউন্ট থেকে বিভিন্ন সময়ে শাবনূরের নামে বিভিন্ন পোস্ট আপলোড করা হয়। আর এ বিষয়টি নিয়ে বেশ বিরক্ত তিনি।এ প্রসঙ্গে শাবনূর বলেছেন, ‘ফেসবুকে যুক্ত না হয়ে আমি বেশ শান্তিতেই আছি। অনেককে বলতে শুনি, ফেসবুকের মাধ্যমে নাকি সবার সঙ্গে যোগাযোগের বাড়তি সুবিধা থাকে। সত্যি কথা বলতে, আমি কিন্তু ফেসবুক ব্যবহারের সুবিধা খুব একটা দেখতে পাই না। আমার মনে হয়, উপকারের চেয়ে মানুষের অপকারই করে বেশি। সবচেয়ে বড় ক্ষতি করে সময়ের।’শাবনূর বলেন, ‘দেখা যায়, পরিবারের সদস্যরা একই ঘরে থেকেও সবাই যার যার মতো মোবাইলে ফেসবুক নিয়ে ব্যস্ত থাকে। তাদের মধ্যে কথাবার্তা, ভাববিনিময় খুব একটা হয় না।’ তিনি এ-ও বলেন, ‘আমি এমনও দেখেছি যে একই বাসায় আছে, অথচ এক রুম থেকে আরেক রুমে ফেসবুকে মেসেজ দিয়ে ডাকাডাকি করে! ক্ষেত্রবিশেষে দূরের মানুষ কাছে আসে ঠিকই, কিন্তু কাছের সব মানুষেরা ক্রমেই দূর থেকে দূরে সরে যায়; যা সত্যিই খুবই দুঃখজনক।’
বাংলাদেশি চলচ্চিত্রের এক সময়ের জনপ্রিয় অভিনেত্রী শাবনূরের খুব শিগগিরই বড়পর্দায় কাজ শুরুর কথা রয়েছে। সম্প্রতি তিনি একটি বিজ্ঞাপনচিত্রের মডেল হয়েছেন।
