
শাহিন খান ধারাবাহিক নাটকে শেষ অভিনয় করেছিলেন ১৯৯৪ সালে। বাংলাদেশ টেলিভিশনে (বিটিভি) প্রচারিত ওই ধারাবাহিক নাটকের নাম মাটির মায়া। দুই বছর পর তিনি চলে যান যুক্তরাষ্ট্রে। ফিরে আসেন ২০০৯ সালে। এরপর চাকরি আর নিজের ব্যস্ততায় মঞ্চনাটক বা টিভির কোনো ধারাবাহিকেই কাজ করা হয়নি। তবু কিছু সময় বের করে অভিনয় করেছেন চারটি এক ঘণ্টার নাটকে।২১ বছর পর আবার ধারাবাহিক নাটকে অভিনয় করছেন গুণী অভিনেতা খালেদ খানের ভাই শাহিন খান। নাটকের নাম সাতটি তারার তিমির। এই ধারাবাহিকের ১৮৬তম পর্ব থেকে দেখা যাবে তাঁকে। এতে তিনি অপর্ণার (জয়িতা মহলানবীশ) স্বামী। এটিএন বাংলায় নিয়মিত দেখানো হচ্ছে ধারাবাহিকটি।গত রোববার শাহিন খান বলেন, ‘এই ধারাবাহিকটি তৈরি করছেন আফসানা মিমি। তাঁর সঙ্গে আমার বন্ধুত্ব প্রায় ২৫ বছরের। ধারাবাহিকটিতে কাজ করার জন্য মিমি আমাকে অনুরোধ করেছেন। বন্ধুর অনুরোধেই করছি। গত সপ্তাহে শুক্র ও শনিবার শুটিং করেছি। এখন তো মনে হচ্ছে, কাজটা আমাকে অনেক দিন ধরেই করতে হবে।’
