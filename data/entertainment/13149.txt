
এই বছরে প্রিয়াঙ্কার যেন জয়জয়কার। অর্জনের তালিকায় যুক্ত হচ্ছে একের পর এক পালক। সাবেক এই বিশ্বসুন্দরী সুঅভিনেত্রী হিসেবে অনেক আগেই দর্শক সমালোচকদের নজর কেড়েছেন। দিনে দিনে তিনি নিজেকেও ছাড়িয়ে যাচ্ছেন। টাইম ম্যাগাজিনের বিচারে প্রিয়াঙ্কা ২০১৫ সালের সবচেয়ে আকাঙ্ক্ষিত নারী। ভারতের ২১ কোটি ৩৫ লাখ মানুষ এই জরিপে অংশ নেন। তাঁদের মধ্যে সর্বাধিক লোক প্রিয়াঙ্কাকে সবচেয়ে বেশি কাঙ্ক্ষিত মনে করেছেন।
কোন গুণ তাঁকে অন্যের চোখে সবচেয়ে কাঙ্ক্ষিত করে তুলেছে? এমন প্রশ্নের জবাবে প্রিয়াঙ্কা বলেন, ‘আমি জানি না কী কারণে আমাকে কাঙ্ক্ষিত বিবেচনা করা হয়েছে। তবে আমি খুব উচ্ছ্বসিত। আমি একদম সাধারণ মেয়ে। শুধু আমার কাজটা মন দিয়ে করে যাই।’কয়েক দিন আগে টাইম ম্যাগাজিন অনুসারে ২০১৫ সালে বিশ্বের ১০০ জন প্রভাবশালী ব্যক্তির মধ্যেও এসেছিল বলিউড অভিনেত্রী প্রিয়াঙ্কার নাম। ‘বেওয়াচ’–এর মাধ্যমে হলিউডেও যাত্রা শুরু করেছেন সম্প্রতি। আমেরিকান টিভি সিরিয়াল ‘কোয়ান্টিকো’-তে অভিনয়ের জন্য পেয়েছেন পিপলস চয়েজ অ্যাওয়ার্ড। এবারের অস্কার আসরের লালগালিচায় হেঁটেছেন। মার্কিন প্রেসিডেন্ট বারাক ওবামার নৈশভোজের আমন্ত্রণ পেয়ে হাজির হয়েছিলেন হোয়াইট হাউসে। আর কয়েক দিন আগেই ভারতের রাষ্ট্রপতি প্রণব মুখার্জির হাত থেকে নিয়েছেন পদ্মশ্রী পুরস্কার। বছরের অর্ধেকও পেরোয়নি। এরই মধ্যে প্রিয়াঙ্কার ঝুলিতে এত এত অর্জন। সামনের সময়গুলো নিশ্চয়ই তাঁর জন্য আরও সাফল্য অপেক্ষা করছে।সূত্র : টাইমস অব ইন্ডিয়া।
