
একটি পরিবারের সদস্যদের নিয়ে আবর্তিত হয়েছে ‘একটি বাবুই পাখির বাসা’ ধারাবাহিকের গল্প। যে পরিবারে প্রধান হিসেবে রয়েছেন মা শর্মিলা আহমেদ। তিন ছেলে শহীদুজ্জামান সেলিম, মীর সাব্বির ও শ্যামল মওলা, একমাত্র মেয়ে আইরিন আফরোজ এবং বড় পুত্রবধূ রিচিকে নিয়ে তাঁর সংসার। মীর সাব্বির এখনো বিয়ে না করলেও পরিবারের সম্মতিতেই নাদিয়ার সঙ্গে প্রেম করে যাচ্ছে। প্রেম করে বিয়ে করবে বলেই নাদিয়া সবাইকে জানিয়ে প্রেম করছে। এ জন্য হবু শ্বশুর বাড়িতে তার অবাধ যাতায়াত। অন্যদিকে ছোট ছেলে শ্যামল মওলার সঙ্গে অর্ষার প্রেমের সম্পর্ক না থাকলেও দুজনা’র মধ্যে সুসম্পর্ক রয়েছে।এটিএন বাংলায় আগামীকাল ৩ আগস্ট থেকে সম্প্রচার শুরু হচ্ছে নতুন ধারাবাহিক নাটক ‘একটি বাবুই পাখির বাসা’। প্রতি বুধ ও বৃহস্পতিবার রাত ৮টা ৪০ মিনিটে প্রচারিত হবে ধারাবাহিকটি।কাজী শাহীদুল ইসলামের রচনায় ধারাবাহিকটি পরিচালনা করেছেন সকাল আহমেদ। অভিনয় করেছেন রিচি, শহীদুজ্জামান সেলিম, মীর সাব্বির, নাদিয়া, শ্যামল মওলা, অর্ষা, শর্মিলী আহমেদ, অলিউল হক রুমী, আইরিন আফরোজ প্রমূখ।নাটকে দেখা যাবে, চার সন্তানকে নিয়ে এক সময় পুরোনো ঢাকার একটি টিন সেড বাড়িতে থাকতেন শর্মিলী আহমেদ। অনেক কষ্টে তিনি ছেলে-মেয়েদের মানুষ করেছেন। বড় ছেলে সেলিম ভালো চাকরি করেন। বড় ফ্ল্যাটে থাকে, গাড়িতে চড়ে। পরিবারে স্বাচ্ছন্দ্য আসলেও সবার মাঝে এখন আর আগের সেই আন্তরিকতা নেই। পরিবারের বর্তমান সময়কার এই টানাপোড়েনের কথা টিভিতে গান গাইতে গিয়ে অকপটে বলে ফেলে শ্যামল। এই নিয়ে শুরু হয় নতুন দ্বন্দ্ব, নিয়েই কাহিনি মোড় নেয় অন্য দিকে।
