
‘ওরা’ আসছে। বার বার সতর্ক করা হচ্ছে। ‘ওরা’ হচ্ছে ভিনগ্রহবাসী। বিজ্ঞানী স্টিফেন হকিন্স তো বার বার বলছেন, নিজেদের সর্বনাশ ডেকে এনো না, ঘাটিয়ো না ওদের। সেই ভিনগ্রহবাসী যদি এসেই পড়ে, কী হবে আমাদের এই গ্রহের! তারই নমুনা দেখা যাবে ‘ইনডিপেনডেন্স ডে: রিসারজেন্স’ ছবিতে।কেবলই অবমুক্ত করা হয়েছে ছবিটির ট্রেলার। আর সেই ট্রেলারটাই হিট! গত ১৩ ডিসেম্বর অফিসিয়ালি ইউটিউবে আপলোড করা হয়েছে হলিউডের নতুন ছবি ‘ইনডিপেনডেন্স ডে: রিসারজেন্স’-এর ট্রেলার। মঙ্গলবার বিকেল পর্যন্ত ইউটিউবে এটি দেখা হয়েছে ১ কোটি ২১ লাখ ১৫ হাজার ১শ বার।‘ইনডিপেনডেন্স ডে: রিসারজেন্স’ ছবিটি মুক্তি পাবে আগামী বছরের ২৪ জুন। এতে অভিনয় করেছেন লিয়াম হেমসওর্থ, জেফ গোল্ডব্লাম, বিল পুলম্যান, জাড হির্চ, ভিভিকা এ. ফক্স, ব্রিন্ট স্পিনার, শার্লটি গেইন্সবার্গ, জেসি উশার, মাইকা মনরে, সেলা ওয়ার্ড। ছবিটি পরিচালনা করেছেন রোল্যান্ড এমারিস।ইনডিপেনডেন্স ডে সিরিজের এই ছবিটিতে এই পৃথিবীকে রক্ষা করার যুদ্ধে নামবে গ্রহটির যোদ্ধারা। সেখানে ভিনগ্রহবাসীর শক্তির কাছে বারবার তাঁদের পরাজিত হতে দেখা যাবে। ভিনগ্রহবাসীর বিরুদ্ধে যুদ্ধ করতে দেখা যাবে কতিপয় সাহসী নারী ও পুরুষ যোদ্ধাকে।
