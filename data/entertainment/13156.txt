
‘বিগ বস’ সিরিজের নতুন সিজন সঞ্চালনা করবেন বলিউড তারকা সালমান খান। আগামী ১ অক্টোবর ভারতের কালারস চ্যানেলে শুরু হচ্ছে ‘বিগ বস’ সিরিজের একাদশ সিজন। এবার এই রিয়েলিটি শোর প্রতি পর্ব সঞ্চালনা করার জন্য সালমান খান পারিশ্রমিক বাবদ কত নিচ্ছেন জানেন? ১১ কোটি রুপি! কোনো ভুল খবর নয়, একদম পাকা খবর। কারণ অনুষ্ঠানের সঙ্গে সংশ্লিষ্টদের কাছ থেকে এমনটাই জেনেছে ভারতীয় সংবাদমাধ্যম।
এমন বিশাল পারিশ্রমিকের কথা শুনে যে কেউ আঁতকে উঠবেন, এমনটাই স্বাভাবিক। আগেই জানা গেছে, গত বছর এই রিয়েলিটি শোর প্রতি পর্ব সঞ্চালনা করার জন্য সালমান খান পারিশ্রমিক বাবদ পেয়েছিলেন আট কোটি রুপি। এবার কেন পারিশ্রমিকের পরিমাণ তিনি এতটা বাড়ালেন? সংশ্লিষ্টদের মতে, এই রিয়েলিটি শোর বিপুল জনপ্রিয়তা এর অন্যতম কারণ। আর সালমান খান থাকলে যে এই জনপ্রিয়তা আরও কয়েক গুণ বেড়ে যাবে, তাতে কোনো সন্দেহ নেই।
এবার এই রিয়েলিটি শোতে কে কে অংশ নিচ্ছেন? এই তারকাদের নাম এখনো জানতে পারেনি সংবাদমাধ্যম। ধারণা করা হচ্ছে, ‘বিগ বস’ আয়োজনে যাঁরাই অংশ নেবেন, খেলার জন্য তাঁদের প্রত্যেকেই পাবেন বিপুল অঙ্কের অর্থ। ইন্ডিয়া টুডে
