
কয়েক মাস ধরে খোঁজ নেই বাংলাদেশি সিনেমার জনপ্রিয় নায়িকা অপু বিশ্বাসের। তাঁর ব্যবহৃত সব মোবাইলের সংযোগই বন্ধ। বাধ্য হয়ে অপু বিশ্বাসের মামা স্বপন কুমার বিশ্বাসের সঙ্গেও যোগাযোগ করে তাঁর কোনো খোঁজ মেলেনি। অর্ধসমাপ্ত হয়ে থাকা ছবির পরিচালকেরাও জানেন না অপু এখন কোথায় আছেন? তাঁকে নিয়ে চলছে নানা ধরনের কানাঘুষা। অপুর উধাও হওয়া নিয়ে আমরা কথা বলেছি তাঁর বেশির ভাগ ছবির নায়ক ও শিল্পী সমিতির সভাপতি শাকিব খানের সঙ্গে। পাঠকদের জন্য তা তুলে ধরেছেন মনজুর কাদের‍–আপনার বেশির ভাগ ছবির নায়িকা অপু বিশ্বাস। অনেক দিন ধরে কেউ তাঁর খোঁজ পাচ্ছেন না। সহশিল্পী এবং শিল্পী সমিতির সভাপতি হিসেবে কখনো কি জানতে চাননি অপু এখন কোথায়?
এটা একান্তই তাঁর ব্যক্তিগত ব্যাপার। কোনো শিল্পী যদি আড়াল থাকতে চান, তাহলে তাঁর সেই স্বাধীনতা অবশ্যই আছে। তাঁর ব্যাপারে আমার কথা বলার কোনো অধিকার নেই। আমি অনেকের সঙ্গে কাজ করেছি। তাঁদের অনেকেই এখন আর কাজ করছেন না। তাই বলে আমাকে কি তাঁদের খোঁজ নিতে হবে? এখন আমি নতুন অনেকের সঙ্গে কাজ করছি। সামনে হয়তো আরও নতুন নায়িকার সঙ্গে কাজ করব। আমার পক্ষে তো আর সবার খোঁজখবর রাখা সম্ভব নয়। যত দূর মনে পড়ে, শাবনূরও দীর্ঘদিন ধরে কারও সঙ্গে কোনো ধরনের যোগাযোগ রক্ষা করেননি। এরপর নিজে থেকে আবার যোগাযোগ শুরু করেছেন। একদিন হয়তো অপুর বেলায়ও তেমনটা ঘটবে অপু, তাঁর মতো করে ভালো আছে।অপুর আড়ালে থাকাকে আপনি সমর্থন করছেন?আমি তা বলছি না। সে হয়তো তাঁর সময়মতো সবার সামনে আসবেন। আমরা তাঁর জন্য অপেক্ষা করতে পারি। এর আগেও কিন্তু এক বছর তিনি সবকিছু থেকে দূরে সরে ছিলেন।কিন্তু তিনি তো আমাদের বলেছিলেন, নিজেকে নতুন একটা লুকে দেখতে চান বলে কয়েক মাস আড়ালে ছিলেন। এবার অপু পুরোপুরি উধাও। চলচ্চিত্র–সংশ্লিষ্ট ব্যক্তিদের অনেকের কাছে তাঁর এমন চুপচাপ থাকাটা রহস্যময়?এটা ঠিক যে হুট করে একটি ছবির কাজ ছেড়ে দেওয়ায় অপুকে নিয়ে এমন কথাবার্তা হচ্ছে। কয়েকজন পরিচালকের ছবির শুটিংও বাকি আছে। এসবের শুটিং শুরু হলে সব প্রশ্নের উত্তর হয়তো পাওয়া যাবে।আপনার সঙ্গে অপু বিশ্বাসের শেষ কবে যোগাযোগ হয়েছে?মাস তিনেক আগে তাঁর সঙ্গে আমার যোগাযোগ হয়েছে। এরপর আমি নিজেও তাঁর কোনো খোঁজ রাখার প্রয়োজন মনে করিনি। আমি আমার মতো করে কাজ নিয়ে ব্যস্ত আছি।
