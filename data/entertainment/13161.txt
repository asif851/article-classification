
মোস্তফা সরয়ার ফারুকীর নতুন ছবি ‘ডুব’ সেন্সর বোর্ডে বাধার মুখে পড়ল। বাংলাদেশ-ভারতের যৌথ প্রযোজনায় নির্মিত এ ছবিতে অভিনয় করেছেন ইরফান খান, তিশা, রোকেয়া প্রাচী ও পার্ণো মিত্র। জানা গেছে, ১৫ ফেব্রুয়ারি যৌথ প্রযোজনার প্রিভিউ কমিটি ছবিটি দেখে অনাপত্তিপত্র দিলেও ১৬ ফেব্রুয়ারি তথ্য মন্ত্রণালয়ের আদেশক্রমে সেই অনাপত্তিপত্র স্থগিত করা হয়। আজ রাতে ছবির পরিচালক ফারুকী ফেসবুক স্ট্যাটাসের মাধ্যমে এ তথ্য জানান। উল্লেখ্য, ১৩ ফেব্রুয়ারি অভিনেত্রী মেহের আফরোজ শাওন সেন্সর বোর্ড বরাবর একটি চিঠি লেখেন। তাতে তিনি শঙ্কা প্রকাশ করেন, ‘ডুব’ ছবিটি তাঁর প্রয়াত স্বামী কথাসাহিত্যিক হ‌ুমায়ূন আহমেদের জীবনীনির্ভর কি না, তা বিবেচনায় রাখার জন্য। কারণ, গত বছর ভারত ও বাংলাদেশের কিছু সংবাদমাধ্যমকে এ ছবিরই কয়েকজন শিল্পী এমন তথ্য দিয়েছিলেন। সেই চিঠির ভিত্তিতেই এই অনাপত্তিপত্রে স্থগিতাদেশ এল কি না, তা অস্পষ্ট। কারণ, ফারুকী তাঁর স্ট্যাটাসে উল্লেখ করেছেন, স্থগিতাদেশে কোনো নির্দিষ্ট কারণ ব্যাখ্যা করা হয়নি।
