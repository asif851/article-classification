
কথা ছিল জাকির হোসেন রাজুর ‘মনের মতো মানুষ পাইলাম না’ ছবির মাধ্যমে বিরতির পর অভিনয়ে ফিরবেন ঢাকাই চলচ্চিত্রের একসময়ের ব্যস্ত নায়িকা অপু বিশ্বাস। কিন্তু শেষ পর্যন্ত ওয়াকিল আহমেদ পরিচালিত ‘শোধ’ ছবিতে অভিনয়ের মাধ্যমে ফিরলেন অপু। এরই মধ্যে পুবাইলে ছবিটির শুটিংয়ে অংশ নিয়েছেন অপু। ছবিতে অপু অভিনয় করছেন শাকিব খানের বিপরীতে।বিরতির কারণ হিসেবে অপু বলেছেন, ‘আমি খুব অল্প বয়সে ছবিতে অভিনয় শুরু করেছিলাম। ছবির কাজের ব্যস্ততার কারণেই আত্মীয়স্বজন, বন্ধুদের কাছ থেকে অনেক দূরে সরে গিয়েছিলাম। হঠাত্ মনে হলো, তাদেরও তো সময় দেওয়া দরকার। আর তা ছাড়া, আমি নিজে অনেকটা মুটিয়েও গিয়েছিলাম। ওজন কমিয়ে আগের অবস্থায় ফিরে আসা আর পরিবার-পরিজনকে সময় দেওয়ার জন্যই এ বিরতি নিয়েছিলাম।’বিরতির পর ছবিতে কাজ করা প্রসঙ্গে অপু বলেন, ‘এখন আর আগের মতো একসঙ্গে অনেকগুলো ছবির কাজ করব না। যে ছবিটি করব, সেটা খুব ভালোভাবে করার চেষ্টা করব। নিজের পছন্দ ও দর্শকদের ভালো লাগার কথা মাথায় রেখেই ছবি হাতে নেব।’প্রসঙ্গত, অপু বিশ্বাস অভিনীত সর্বশেষ মুক্তি পাওয়া ছবিটি হলো ‘মাই নেম ইজ খান’। বদিউল আলম খোকন পরিচালিত ছবিটি গত রোজার ঈদে মুক্তি পায়। ছবিটি ব্যবসায়িক সফলতাও পেয়েছে। আর বিরতির আগে অপু বিশ্বাসের শুটিং করা ছবির নাম হলো ‘মনের ঠিকানা’। এর পরিচালক নজরুল ইসলাম। এখনো এ ছবির গানের শুটিং বাকি।
