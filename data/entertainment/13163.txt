
নিজের সব কটি গানকে একটি অ্যাপে নিয়ে এসেছেন সংগীতশিল্পী আসিফ আকবর। এ অ্যাপটি তৈরি করেছে রিভারবনেশন নামের একটি প্রতিষ্ঠান। তাদের ওয়েবসাইটে এ অ্যাপটি রয়েছে। অ্যান্ড্রয়েড ফোন ব্যবহারকারীরা সেখান থেকে অ্যাপটি ডাউনলোড করে নিতে পারবেন। আর শুনতে পারবেন আসিফের সব গান।এ প্রসঙ্গে আসিফ বলেন, ‘শিল্পীদের গান নিয়ে সবাই যার যার মতো করে ব্যবসা করে যাচ্ছে। অথচ শিল্পীরাই এটির আর্থিক সুবিধা থেকে বঞ্চিত হচ্ছেন। নানা ধরনের অবৈধ ওয়েবসাইটের হাত থেকে শ্রোতাদের নিস্তার দিতে আমার এ প্রচেষ্টা।’আসিফ এও বলেন, ‘গান নিয়ে শ্রোতাদের কাছে দ্রুত পৌঁছে যাওয়ার লক্ষ্যে মুঠোফোনে অ্যাপ্লিকেশন (অ্যাপ) তৈরি করেছি। এখন আর ভক্ত-শ্রোতাদের কষ্ট করে ইন্টারনেট ঘেঁটে আমার গান খুঁজতে হবে না। ভক্তরা তাঁদের অ্যান্ড্রয়েড ফোনে ‘আসিফ মিউজিক’ নামে অ্যাপ ডাউনলোড করে খুব সহজেই আমার গানগুলো শুনতে পাবেন। সেখানে আমার অসংখ্য গান আছে। ভক্তরা চাইলেই গানগুলো শোনার পাশাপাশি ডাউনলোড করে নিজের সংরক্ষণেও রাখতে পারবেন।’গতকাল বৃহস্পতিবার গান গাইতে ব্রুনাইয়ের উদ্দেশে ঢাকা ছেড়েছেন আসিফ। এ দলে আরও আছেন সংগীতশিল্পী পুতুল, লিজাসহ পাঁচজনের একটি বাদ্যযন্ত্রী দল। ১৮ অক্টোবর সেখানে তাঁরা গান গাইবেন। আসিফ বললেন, ‘বিশ্বের অনেক দেশে গান গাইতে গিয়েছি। কিন্তু ব্রুনাই যাওয়া হয়নি। সেখানেও যে বাংলা গানের শ্রোতা আছে, তা জেনে ভালো লাগছে।’
