
ব্রাজিলে আজ শুরু হচ্ছে ‘বিশ্বকাপ ফুটবল ২০১৪’। বাংলাদেশের দর্শকেরা উদ্বোধনী অনুষ্ঠানসহ বিশ্বকাপ ফুটবলের সব কটি খেলা সরাসরি দেখতে পাবেন বিটিভি, মাছরাঙা টিভি ও গাজী টিভিতে। সম্প্রতি এই তিনটি টিভি চ্যানেলের সঙ্গে টোটাল স্পোর্টস মার্কেটিংয়ের (টিএসএম) চুক্তি স্বাক্ষর হয়।এদিকে খেলা সম্প্রচার নিয়ে গাজী টিভি, মাছরাঙা ও টিএসএমের সঙ্গে সনি এমএসএমের নিয়োগ দেওয়া এজেন্ট সেভেন থ্রি স্পোর্টসের মধ্যে ভুল-বোঝাবুঝির সৃষ্টি হয়। বিষয়টি আদালত পর্যন্ত গড়ায়। এরপর বাফুফের (বাংলাদেশ ফুটবল ফেডারেশন) সভাপতি কাজী সালাউদ্দিনের মধ্যস্থতায় ত্রিপক্ষীয় আলোচনায় সমঝোতা হয়। এর পরিপ্রেক্ষিতে টিএসএম আদালত থেকে মামলাটি প্রত্যাহার করে।এ প্রসঙ্গে মঙ্গলবার কাজী সালাউদ্দিন বলেন, এই সৌহার্দ্যপূর্ণ মীমাংসা বাংলাদেশের ফুটবলপাগল দর্শকদের মাঝে স্বস্তি এনে দেবে। ফিফা বিশ্বকাপ ফুটবল ২০১৪ বাংলাদেশে সম্প্রচার নিয়ে যে অনিশ্চয়তা দেখা দিয়েছিল, সেটাও কেটে গেছে।
