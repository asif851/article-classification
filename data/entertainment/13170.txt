
সমস্যা যেন কিছুতেই অ্যাঞ্জেলিনা জোলির পিছু ছাড়ছে না। সংসার ভাঙার ধকল না কাটতেই এখন নতুন এক জটিলতার মুখে পড়েছেন তিনি। তাঁর প্রথম সন্তান ম্যাডক্সের দত্তক নেওয়ার দলিলটি জাল বলে খবর বেরিয়েছে। যে এজেন্টের মাধ্যমে জোলি কম্বোডিয়া থেকে দত্তক নিয়েছিলেন ম্যাডক্সকে, সেই এজেন্ট এখন জেলহাজতে।২০০৩ সালে ম্যাডক্সকে কম্বোডিয়ার একটি দাতব্য সংস্থা থেকে দত্তক নিয়েছিলেন অ্যাঞ্জেলিনা জোলি। কাগজে-কলমে সেই সংস্থার প্রধান মউন সারাথকে ম্যাডক্সের বাবা হিসেবে দেখানো হয়েছিল। পুরো দত্তক-প্রক্রিয়ায় আইনি বিষয়গুলো দেখেছেন লরিন গালিন্ডো নামের এজেন্ট। কিন্তু সম্প্রতি দত্তকের জাল দলিল তৈরির অভিযোগে এই এজেন্টকে গ্রেপ্তার করে পুলিশ। ১৮ মাস ধরে তিনি যুক্তরাষ্ট্রে হাজতবাস করছেন।লরিনের বিরুদ্ধে একাধিক জালিয়াতির অভিযোগ এসেছে। তাই এখন প্রশ্ন উঠেছে ম্যাডক্সের দত্তক-প্রক্রিয়া নিয়েও। তার ওপর কিছুদিন আগে কাগজে-কলমে উল্লিখিত ম্যাডক্সের পিতা মউন বলেছেন, দ্রুত দত্তক-প্রক্রিয়া সম্পন্ন করতে মউন নিজের নামটি বসিয়ে দিয়েছিলেন কাগজপত্রে। সেখানে ব্যবহার করেছিলেন নিজের বাড়ির ঠিকানা। তাহলে ম্যাডক্সের আসল মা-বাবা কে, সেই প্রশ্নের জবাব দেননি মউন। দ্য সান।
