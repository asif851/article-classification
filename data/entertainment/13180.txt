
অক্ষয় কুমারের ‘টয়লেট: এক প্রেম কথা’ সিনেমা মুক্তি পেয়েছে গত ১১ আগস্ট। শ্রী নারায়ণ সিং পরিচালিত ছবিটি এ কদিনে আয় করেছে ৫১ কোটি ৪৫ লাখ রুপি। সিনেমাটি হিট হওয়ার পথে। আর এ যে কারণে কিছুটা হলেও হাঁফ ছেড়ে বেঁচেছে বলিউড। চলতি বছর ‘বাহুবলী ২’ ধুন্ধুমার ব্যবসা করলেও আর কোনো ছবি যে সেভাবে ব্যবসা করতে পারেনি। বলিউডে ব্যবসার দিক দিয়ে টানা এমন ব্যর্থতা এল অনেক দিন পর।
বলিউডে বক্স অফিস কাঁপানো কম সিনেমা আসেনি। গত বছর আমির খানের ‘দঙ্গল’ মুক্তির প্রথম তিন দিনেই টপকে গিয়েছিল শতকোটি রুপি আয়ের মাইলফলক। পঞ্চম দিনে তা ছুঁয়েছে ১৫০ কোটি রুপির ঘর, অষ্টম দিনে ২০০ কোটি রুপি। এ ছাড়া মুক্তির চার দিনের মধ্যে ১৪২.৬ কোটি রুপি আয় করেছিল সালমান খানের ‘সুলতান’। কিন্তু চলতি বছর শোচনীয় সময় পার করছে বলিউডের ব্যবসাপাতি। ‘ফ্লপ’ সিনেমার মরুভূমিতে সুপারডুপার হিট বলতে ‘বাহুবলী ২’-ই সবেধন নীলমণি মরূদ্যান। সিনেমা হলের আয় কমে যাওয়ায় দুশ্চিন্তায় পড়েছেন ছবির প্রদর্শক থেকে পরিবেশক মহল। ভীষণ উচ্চাভিলাষী পরিচালকেরাই শুধু ‘বাহুবলী ২’-এর সঙ্গে পাল্লা দেওয়ার অঙ্ক কষছেন। কিন্তু বক্স অফিস কাঁপানোর দিক থেকে এস এস রাজমৌলির ‘বাহুবলী ২’র ধারেকাছেও নেই আর কোনো ছবি। গত ২৮ এপ্রিল তেলেগু সিনেমা ‘বাহুবলী ২’ মুক্তি পাওয়ার পর এই কয়েক দিনে ছবিটির আয় ছাপিয়ে গেছে ১ হাজার ৫০০ কোটি রুপির মাইলফলক। তা-ও বাহুবলী ঠিক বলিউডের ছবিও নয়। মূল ছবি তেলেগু, সেটি করন জোহরের প্রযোজনা সংস্থা হিন্দি ভাষায় মুক্তি দেয়। ‘বাহুবলী ২’-এর নিকটতম প্রতিদ্বন্দ্বী ‘রইস’, যার মোট আয় ৩০০ কোটি রুপিই ছোঁয়নি। এ থেকেই অনুমান করে নিতে পারেন, কী দুর্দশা চলছে বলিউডে! গড়পড়তা হিট ছবিরও শূন্যতা চলছে বলিউডে। গত মার্চে মুক্তিপ্রাপ্ত ‘বদ্রিনাথ কি দুলহানিয়া’ সিনেমা প্রসঙ্গে ‘হাফিংটন পোস্ট’-এর ভারতীয় সংস্করণের ফিচার সম্পাদক পিয়াশ্রী দাসগুপ্তের মন্তব্য, ‘“বদ্রিনাথ কি দুলহানিয়া”কে ভালোবাসার গল্প বলা হলে, আমি নিশ্চিন্তে নিজেকে নিল আর্মস্ট্রং দাবি করতে পারি। আপনারাও নিজেদের বারাক ওবামা, কিংবা এসি বক্সের যে ঘড়ঘড় শব্দ, তাকে ফাল্গুনি পাঠক দাবি করতে পারেন।’বলিউডের বক্স অফিসকে বহুদিন ধরে পর্যবেক্ষণ করছেন ভারতীয় সিনেমার বিশিষ্ট সমালোচক, বলিউডের ধারা বিশেষজ্ঞ তারান আদর্শ। তাঁর মতে, ‘চলতি সময়ে হিট ছবির জন্য মরিয়া বলিউড।’ আশ্চর্যের ব্যাপার হলো তারকাসমৃদ্ধ ছবিও মুখ থুবড়ে পড়ছে। অমিতাভ বচ্চনের ‘সরকার থ্রি’, সালমান খানের ‘টিউবলাইট’, রণবীর কাপুরের ‘জগ্গা জাসুস’ এমনকি শাহরুখ খানের ‘যাব হ্যারি মেট সজল’ও সেভাবে ব্যবসা করতে পারেনি। তারান আদর্শের যুক্তি, ‘এখন তারকা জৌলুশও যথেষ্ট নয়।’শাহরুখের ‘জাব হ্যারি মেট সজল’ মুক্তির প্রথম চার দিনে আয় করেছে ৫২.৯০ কোটি রুপি। শাহরুখের তুলনায় আয়ের অঙ্কটা সে রকম নয়। গত ২৬ জুন মুক্তিপ্রাপ্ত সালমানের ‘টিউবলাইট’ বক্স অফিসে শতকোটি রুপির বেশি আয় করলেও তা ‘সুলতান’-এর ধারেকাছেও নেই। সবকিছু মিলিয়ে বক্স অফিসে ‘টিউবলাইট’-এর আলো জ্বলেনি। আরেকটি বড় বাজেটের ছবি ‘জগ্গা জাসুস’ ৫০ কোটি রুপি আয়ের ঘরে এসে মুখ থুবড়ে পড়েছে। বলিউডের এমন দুর্দশা ভাবাচ্ছে তারান আদর্শকে, ‘“টিউবলাইট”, “জগ্গা জাসুস”, “মুন্না মাইকেল”, “যাব হ্যারি মেট সজল”...বলিউড সবচেয়ে বাজে সময়ের মধ্যে দিয়ে যাচ্ছে। হিটের জন্য মরিয়া। বিশ্রী ব্যাপার হলো, বড় তারকারা প্রত্যাশামতো সাফল্য পাচ্ছেন না। দয়া করে দর্শকদের দোষ দেবেন না। সমস্যাটা অন্যখানে। ডাকসাইটে তারকাদের একটা ভালো গল্প দরকার এবং তার দৃষ্টিনন্দন চিত্রায়ণ। শুধু তারকা ইমেজ এখন আর যথেষ্ট নয়।’ সূত্র: এনডিটিভি, হাফিংটন পোস্ট ইন্ডিয়া।এ বছর সর্বোচ্চ আয় করা ছয় সিনেমা:




সিনেমা


আয়




বাহুবলী ২


১৬৮৯ কোটি ১৪ লাখ রুপি




রইস


২৮৯ কোটি ৬৭ লাখ রুপি




টিউবলাইট


২০৯ কোটি ৯৩ লাখ রুপি




কাবিল


২০৯ কোটি ৩৩ লাখ রুপি




জলি এলএলবি ২


২০০ কোটি ৪৮ লাখ রুপি




বদ্রিনাথ কি দুলহানিয়া


২০০ কোটি ৪৫ লাখ রুপি




