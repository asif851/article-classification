
সম্প্রতি ভারতের মুম্বাইয়ে আন্তর্জাতিক সংগঠন দ্য আমেরিকান ফাউন্ডেশন ফর এইডস রিসার্চ আয়োজিত তহবিল গঠন অনুষ্ঠানে অংশ নিয়েছেন প্রখ্যাত মার্কিন অভিনেত্রী শ্যারন স্টোন। সেখানে সংবাদকর্মীদের সঙ্গে আলাপচারিতার সময় হিন্দি ছবিতে কাজের আগ্রহ প্রকাশ করেছেন ‘বেসিক ইনস্টিংকট’খ্যাত ৫৫ বছর বয়সী এ তারকা অভিনেত্রী।হিন্দি ছবি প্রসঙ্গে কথা বলতে গিয়ে শ্যারন জানিয়েছেন, ‘আমি অনেক হিন্দি ছবি দেখেছি। ভাষাটা ভিন্ন হলেও, হিন্দি ছবি আমি খুব পছন্দ করি। অন্তত একটি হিন্দি ছবিতে অভিনয় করতে পারলেও আমার অনেক ভালো লাগবে।’হিন্দি ভাষা শিখেছেন কি না জানতে চাইলে জবাবে শ্যারন স্টোন বলেন, ‘আমি ‘‘নমস্তে” বলতে শিখেছি।’ শ্যারন আরও বলেন, ‘ভারতীয় খাবার আমার অনেক পছন্দের। বিশেষ করে এই অঞ্চলের মশলাদার সুস্বাদু খাবারের কোনো তুলনা হয় না।’ সম্প্রতি এক খবরে এমনটিই জানিয়েছে ইন্দো-এশিয়ান নিউজ।একটি মন্দিরে গিয়ে দারুণ অনুভূতি হয়েছে বলেও জানিয়েছেন শ্যারন। এ প্রসঙ্গে তাঁর ভাষ্য, ‘ভোর চারটায় ঘুম থেকে উঠে আমি হাঁটতে বের হয়েছিলাম। হাঁটতে হাঁটতে একটি মন্দিরেও গিয়েছিলাম। সেখানে যাওয়ার পর সম্পূর্ণ অন্য ধরনের একটি অনুভূতি কাজ করেছে আমার ভেতর। সব মিলিয়ে ভারত সফরে এসে অসাধারণ কিছু মুহূর্তের সাক্ষী হওয়ার সুযোগ হচ্ছে আমার।’ আবার ভারত সফরের ইচ্ছে আছে কি না জানতে চাইলে শ্যারন বলেন, ‘আপনারা চাইলে অবশ্যই আবার আমরা ভারতে ফিরে আসব।’
