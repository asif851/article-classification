
‘এই তো প্রেম’ ছবির ‘আমি তোমার মনের ভেতর একবার ঘুরে আসতে চাই’ গানটি দারুণ জনপ্রিয়তা পেয়েছিল ২০০৯ সালে। গানটির জনপ্রিয়তার কারণে এক সময় ছবিটি নিয়ে দর্শকদের আগ্রহের মাত্রাটাও বেড়েছিল অনেক গুণ। কিন্তু গান মুক্তি পেলেও ছবিটির শুটিং যেন আর শেষ হতে চায় না। অবশেষে সাড়ে চার বছর পার করে সম্প্রতি ছবিটির শুটিং শেষ করেছেন নির্মাতা সোহেল আরমান।শুটিং শেষ হলেও ‘এই তো প্রেম’ ছবির মুক্তি নিয়ে একরকম দোটানায় পড়ে যান সোহেল আরমান। ৩৫ মি.মি. নাকি ডিজিটাল ফরম্যাট? শেষ পর্যন্ত ডিজিটাল ফরম্যাটে শাকিব খান ও বিন্দু অভিনীত ‘এই তো প্রেম’ ছবি মুক্তি দেওয়ার সিদ্ধান্ত চূড়ান্ত হয়েছে।এ প্রসঙ্গে প্রথম আলোকে সোহেল আরমান বলেন, ‘শুটিং শেষ হওয়ার পর আমরা সবাই মিলে সিদ্ধান্ত নিই ছবিটি ডিজিটাল ফরম্যাটে মুক্তি দেওয়ার। এখন ছবিটিকে ডিজিটাল ফরম্যাটে রূপান্তর করার প্রক্রিয়া চলছে। ইচ্ছে আছে, শতাধিক প্রেক্ষাগৃহে ছবিটি মুক্তি দেওয়ার। এরই মধ্যে অনেক হল মালিক ছবিটি নিয়ে যে পরিমাণ আগ্রহ দেখিয়েছেন, তা আমাকে মুগ্ধ করেছে।’
কবে নাগাদ ‘এই তো প্রেম’ ছবিটি মুক্তি পাচ্ছে—জানতে চাইলে সোহেল আরমান বলেন, ‘আগামী ঈদ মৌসুমে ছবিটি মুক্তি দেওয়ার কথা ভাবছি।’দীর্ঘ সময় নিয়ে শুটিং করার কারণ প্রসঙ্গে সোহেল আরমান বলেন, ‘ছবির গল্পের প্রয়োজনে শীতকাল ছাড়া শুটিং করা সম্ভব ছিল না। আমরা শুরুতেই ধরে নিয়েছিলাম ছবির শুটিং শেষ হতে দেড়-দুই বছরের মতো সময় লাগবে। কিন্তু বাড়তি কিছু জটিলতার কারণে শুটিং শেষ করতে সময়টা আরও বেশি লেগে যায়।’
