
বিশ্বকাপ ফুটবলের সোনালি ট্রফি এসেছে বাংলাদেশে। এ উপলক্ষে তৈরি করা হয়েছে একটি নতুন গান। গানটির প্রথম দুটি লাইন হলো: ‘এসো শূন্যের মাঝে/ সুরে তালে মেতে উঠি সবাই...’। গানটি যৌথভাবে লিখেছেন মাহবুব মোর্শেদ ও মাইকেল (শুন্য)। সুর ও সংগীত পরিচালনা করেছেন ফুয়াদ আল মুক্তাদির। কণ্ঠ দিয়েছে ব্যান্ড শুন্য, নেমেসিস ও অর্থহীনের রাফা। জানা গেছে, আজ গানটি গাওয়া হবে রাজধানীর একটি পাঁচতারকা হোটেলে আর কাল বৃহস্পতিবার বঙ্গবন্ধু স্টেডিয়ামে।এ পর্যন্ত অসংখ্য গানের সুর ও সংগীত পরিচালনা করেছেন ফুয়াদ। কিন্তু এবারের কাজটি তাঁর কাছে অন্য রকম মনে হয়েছে। ফুয়াদ বলেন, ‘এ কাজটি আমার জন্য অনেক বেশি সম্মানের। তাই সেভাবেই কিছু একটা করার চেষ্টা করেছি। আশা করছি, গানটি সবার কাছে ভালো লাগবে।’বাংলাদেশে বিশ্বকাপ ট্রফি আসা উপলক্ষে আয়োজন করা হচ্ছে নানা অনুষ্ঠানের। জানা গেছে, ১৫ হাজার দর্শক এই ট্রফি কাছ থেকে দেখার সুযোগ পাবে।বিশ্বকাপ ট্রফি বিশ্বভ্রমণ শুরু হয়েছে গত ১২ সেপ্টেম্বর বিশ্বকাপ ফুটবলের আয়োজক ব্রাজিলের রিও ডি জেনিরো শহর থেকে। এটি ২৬৭ দিন ঘুরবে বিশ্বের ৮৯টি দেশে।
