
দুঃখ প্রকাশ করে ইউটিউব থেকে সরিয়ে নেওয়া হলো বস ২ ছবির আলোচিত-সমালোচিত গান ‘আল্লাহ মেহেরবান’। ছবি মুক্তির আগের প্রচারণা হিসেবে ছবির এই গানটি অনলাইনে প্রকাশ করার পর শুরু হয় তুমুল সমালোচনা। পরে উকিল নোটিশ পেয়ে দুঃখ প্রকাশ করে গানটি সরিয়ে নিয়েছেন ছবির প্রযোজকেরা।২৬ মে প্রযোজনা সংস্থা জাজ মাল্টিমিডিয়ার অফিশিয়াল ইউটিউব চ্যানেলে আপলোড করা হয় ‘আল্লাহ মেহেরবান’ গানটি। সঙ্গে সঙ্গে ভিডিওটি নিয়ে সামাজিক যোগাযোগমাধ্যমে শুরু হয় সমালোচনা। এক দিন পরেই গানটি অনলাইন থেকে সরিয়ে ফেলতে স্বতঃপ্রণোদিত হয়ে প্রযোজক প্রতিষ্ঠানের পরিচালক বরাবর উকিল নোটিশ পাঠান সুপ্রিম কোর্টের একজন আইনজীবী। তাতে বলা হয়, তিন দিনের মধ্যে গানটি ইউটিউব ও অন্যান্য মিডিয়া থেকে সরিয়ে না ফেললে আইনি ব্যবস্থা নেবেন তিনি।উকিল নোটিশ পাওয়ার পর গতকাল মঙ্গলবার অনলাইন থেকে ‘আল্লাহ মেহেরবান’ গানটি সরিয়ে ফেলা হয়। দুপুরে বস ২ ছবির বাংলাদেশ অংশের প্রযোজনা প্রতিষ্ঠান জাজ মাল্টিমিডিয়ার চেয়ারম্যান আবদুল আজিজ বিষয়টি নিশ্চিত করেছেন। জার্মানিতে অবস্থানরত এই প্রযোজক ফোনে বলেন, ‘আমরা জনগণের মতামতকে মূল্য দিই। সে জন্য আজ (মঙ্গলবার) সকালেই ইউটিউব থেকে গানটি সরিয়ে নিয়েছি।’ আবদুল আজিজ আরও বলেন, গানটির কথা বদলে ভিডিওটি নতুন করে সম্পাদনা করে সেটি আবারও প্রকাশ করা হবে।বিষয়টি নিয়ে কথা বলতে যোগাযোগ করা হলে বস ২ ছবির নায়িকা নুসরাত ফারিয়া খুদে বার্তায় বলেন, ‘পারিবারিক কাজে বাসার বাইরে আছি। এখন কথা বলতে পারছি না।’ছবির আরেক প্রযোজনা প্রতিষ্ঠান ভারতের এসকে মুভিজের অফিশিয়াল ইউটিউব চ্যানেল থেকেও একই সময়ে গানটি প্রত্যাহার করা হয়েছে।
 
