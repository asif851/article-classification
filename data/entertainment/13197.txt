
জেনিফার লোপেজ-ক্যাসপার স্মার্টের প্রেমের বয়স দেড় বছর পেরিয়েছে। এবার বিয়ে করে থিতু হওয়ার পরিকল্পনা করছেন তাঁরা। তবে জীবনের চতুর্থ বিয়েতে একটু ব্যতিক্রম কিছু চান লোপেজ। বিয়ে যদি নাও টেকে, সে ক্ষেত্রে স্মার্টকে দেনা-পাওনার কোনো ঝামেলায় পড়তে দিতে নারাজ ‘ড্যান্স অ্যাগেইন’ তারকা লোপেজ। এরই মধ্যে ল্যাটিন এ সুন্দরী তাঁর আইনজীবীদের সাফ জানিয়ে দিয়েছেন, বিয়ের আগে দেনা-পাওনাবিষয়ক কোনো চুক্তি তিনি করবেন না। এ প্রসঙ্গে ঘনিষ্ঠ একটি সূত্রের ভাষ্য, ‘লোপেজের এমন সিদ্ধান্ত অদ্ভুতই বটে! কিন্তু নিজের মনের সন্তুষ্টির জন্যই তাঁর এ সিদ্ধান্ত। ক্যাসপার স্মার্টকে তিনি প্রচণ্ড ভালোবাসেন। প্রকৃত ভালোবাসায় অর্থের কোনো ঠাঁই নেই, এটি প্রমাণের জন্যই বিয়ের আগে দেনা-পাওনাবিষয়ক কোনো চুক্তিতে তিনি সই করবেন না।’
ক্যাসপার স্মার্টকে সন্তানও উপহার দিতে চান ৪৩ বছর বয়সী এ গায়িকা ও অভিনেত্রী। বয়স বেড়ে যাওয়ায় গর্ভধারণে যাতে কোনো সমস্যা না হয়, সে জন্য শিগগির চিকিত্সকের দ্বারস্থ হওয়ার পরিকল্পনা করেছেন দুই সন্তানের মা লোপেজ।
এর আগে ওজানি নোয়া, ক্রিস জুড ও মার্ক অ্যান্থনির সঙ্গে ঘর বেঁধেছিলেন লোপেজ। কিন্তু একটি বিয়েও টেকাতে পারেননি তিনি। ২০১২ সালে মার্কিন গায়ক ও অভিনেতা মার্ক অ্যান্থনির সঙ্গে সাত বছরের দাম্পত্য জীবনের ইতি টানার পর ২৫ বছর বয়সী ক্যাসপার স্মার্টের সঙ্গে প্রণয়ে জড়ান লোপেজ।
লোপেজ জানিয়েছিলেন, ক্যাসপারের বয়স কম হলেও তাঁকেই জীবনের সবচেয়ে নিরাপদ মানুষ বলে মনে হয় তাঁর কাছে। তাঁর মতো নির্ভরযোগ্য কাউকে আগে কখনো খুঁজে পাননি বলেও জানিয়েছিলেন লোপেজ। 
এদিকে লোপেজ-অ্যান্থনির যমজ দুই সন্তনি ম্যাক্স ও এমির সঙ্গে দারুণ সুসম্পর্ক গড়ে তুলেছেন ক্যাসপার। ম্যাক্স ও এমি তাঁকে শুধু পছন্দই করে না, বাবা হিসেবেও তিনি গ্রহণযোগ্য বলেই মনে করে তারা। এ প্রসঙ্গে লোপেজের ভাষ্য, ‘ক্যাসপার বাবা হিসেবে মার্ক অ্যান্থনির চেয়ে ঢের ভালো। সে ম্যাক্স ও এমিকে অনেক সময় দেয়। তাদের সঙ্গে শিশুসুলভ নানা খেলায় মেতে থাকে। ম্যাক্স ও এমিকে অনেক উপহারও কিনে দেয় সে, যা নিজের বাবার কাছ থেকেও তারা পায় না।’
