
দোতারা বাদনের চমৎকার একটি আয়োজন হয়ে গেল গতকাল শনিবার। ‘দোতারার তারে তারে’ আয়োজনটি হয় রাজধানীর সেগুনবাগিচায়, বাংলাদেশ শিল্পকলা একাডেমির সংগীত ও নৃত্যকলা কেন্দ্র মিলনায়তনে। স্বরূপ দোতারা সাংস্কৃতিক শিল্পীগোষ্ঠীর আয়োজনের সহযোগিতায় করছে বাংলাদেশ শিল্পকলা একাডেমি। এই আয়োজনে দোতারা শোনান ঢাকা ও পার্শ্ববতী বিভিন্ন অঞ্চলের দোতারা শিল্পীরা। অনুষ্ঠানে প্রধান অতিথি ছিলেন অর্থমন্ত্রী আবুল মাল আবদুল মুহিত। বিশেষ অতিথি ছিলেন বস্ত্র ও পাট প্রতিমন্ত্রী মির্জা আজম ও সংস্কৃতি সচিব আক্‌তারী মমতাজ। অনুষ্ঠানে সভাপতিত্ব করেন অনুষ্ঠান উদ্‌যাপন কমিটির আহ্বায়ক মোহাম্মদ নাছির উদ্দিন। স্বাগত বক্তব্য দেন স্বরূপ দোতারা সাংস্কৃতিক শিল্পীগোষ্ঠীর সভাপতি নির্মল কুমার দাস। আবুল মাল আবদুল মুহিত বলেন, ‘আমাদের দেশ নদীমাতৃক। আমার জন্ম ও বড় হওয়া শহরে। ছোটবেলায় নৌকায় নানার বাড়ি যেতাম। নদীপথে বিনোদন ছিল একতারা-দোতারা। এখানে এসে এই স্মৃতি খুব মনে পড়ছে। দোতারা নিয়ে এ ধরনের আয়োজন শুধু ঐতিহ্য রক্ষাই নয়, ঐতিহ্য সমৃদ্ধ করারও ব্যাপার। শহুরে সমাজে দোতারাকে নিয়ে আসার এই উদ্যোগে আমি আনন্দিত।’মির্জা আজম বলেন, ‘কালের বিবর্তনে দোতারা হারিয়ে যাচ্ছে। এ ধরনের আয়োজনের মাধ্যমে নতুন প্রজন্মের কাছে আমাদের ইতিহাস-ঐতিহ্যকে তুলে ধরতে হবে।’অনুষ্ঠানের শুরুতেই ছিল স্বরূপ দোতারা সাংস্কৃতিক শিল্পীগোষ্ঠীর পরিবেশনায় জাতীয় সংগীত। আলোচনা পর্বের পর দোতারায় ‘গ্রামছাড়া ওই রাঙামাটির পথ’ গানটির সুর, লোকসংগীতের বিভিন্ন সুর ও সেমি ক্ল্যাসিক্যাল সুর তোলেন শিল্পী নির্মল কুমার দাস, নাসির উদ্দিন, নিজাম শিকদার, আশুতোষ শীল, রতন কুমার রায়, শেখ জালাল, অনুপম বিশ্বাস, মোকাদ্দেস আলী, সোলেমান, অরূপ কুমার শীল, আব্দুর রউফ, হবি মিয়া, হাবিবুর রহমান, দেলোয়ার হোসেন, তানভীর আহমেদ সামদানী, দিলীপ কুমার শীল, সুমন শীল, রনজিৎ কুমার বৈরাগী। তবলায় সহযোগিতা করবেন স্বপন কুমার নাগ, একরাম হোসেন, পল্লব স্যানাল, চন্দন দত্ত ও লিটন দাস। এ ছাড়া ছিল দোতারারা সুরের সঙ্গে আইরীন পারভীনের পরিচালনায় সমবেত নৃত্য।
