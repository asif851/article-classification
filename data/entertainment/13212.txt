
আজ থেকে শুরু হচ্ছে বাংলাদেশ উদীচী শিল্পীগোষ্ঠী আয়োজিত ‘সত্যেন সেন গণসংগীত উৎসব ও জাতীয় গণসংগীত প্রতিযোগিতা’। উদীচীর প্রতিষ্ঠাতা সভাপতি সত্যেন সেনের জন্মদিন উপলক্ষে প্রতিবছর এই উৎসবের আয়োজন করে বাংলাদেশ উদীচী শিল্পীগোষ্ঠী। এবারের উৎসবের স্লোগান হলো ‘অসুর বিনাশী সুরের আগুন ছড়িয়ে দাও সবখানে’।এ উপলক্ষে গতকাল উদীচী কেন্দ্রীয় কার্যালয়ে সংবাদ সম্মেলনের আয়োজন করা হয়। আজ বিকেল চারটায় শিল্পকলা একাডেমীর উন্মুক্ত প্রাঙ্গণে উৎসবের উদ্বোধন করবেন গণসংগীতশিল্পী কামরুদ্দীন আবসার। তিন দিনব্যাপী উৎসবে প্রতিদিন বিকেলে একক ও দলীয় সংগীত পরিবেশিত হবে।‘সত্যেন সেন স্মৃতি পদক’: সত্যেন সেন শিল্পীগোষ্ঠীর উদ্যোগে আজ শুক্রবার সন্ধ্যা ছয়টায় শাহবাগের শওকত ওসমান স্মৃতি মিলনায়তনে ‘সত্যেন সেন স্মৃতি পদক’ প্রদান ও সপ্তম প্রতিষ্ঠা-বার্ষিকী উদ্যাপন উপলক্ষে আলোচনা ও সাংস্কৃতিক অনুষ্ঠানের আয়োজন করা হয়েছে। এবার পদক পাবেন বাংলাদেশ উদীচী শিল্পীগোষ্ঠীর সাবেক সভাপতি গোলাম মোহাম্মদ ইদু।
