
কণ্ঠশিল্পী রুমানা মোর্শেদ কনকচাঁপার ফেসবুক আইডি হ্যাক হয়েছে। কয়েক দিন ধরেই ফেসবুক ব্যবহারের সময় তাঁর কাছে কিছু বিষয় খটকা লাগছিল। গতকাল রোববার নিজের আইডিতে ঢুকতে না পেরে তিনি নিশ্চিত হয়েছেন, তাঁর ফেসবুক আইডি হ্যাক হয়েছে। হ্যাকার এই সংগীত তারকার অ্যাকাউন্ট থেকে কিছু আপত্তিকর বার্তা নানাজনকে পাঠাচ্ছে। বিষয়টি জানার পর কনকচাঁপা বিব্রতকর পরিস্থিতিতে আছেন। আজ সোমবার পল্টন থানায় তিনি এ বিষয়ে একটি জিডি করেছেন।
কনকচাঁপা জানান, আনুমানিক ১০ দিন ধরে কেউ তাঁর ফেসবুক অ্যাকাউন্ট হ্যাক করার চেষ্টা করছে। তাঁর বরাত দিয়ে কিছু আপত্তিকর শব্দ সংযোজন করে ফেসবুকে বিভিন্নজনকে বার্তা প্রেরণ করছে হ্যাকার বা হ্যাকার দল। বিষয়টি নিয়ে কনকচাঁপা ভীষণ মর্মাহত। এই অন্যায়ের প্রতিবাদ করে তিনি আজ পল্টন থানায় একটি সাধারণ ডায়েরি (জিডি) করেছেন। সেখানে তিনি উল্লেখ করেন, আজ থেকে তাঁর হ্যাক হওয়া পুরোনো অ্যাকাউন্টটি বন্ধ ঘোষণা করছেন।
ধারণা করা হচ্ছে, শিল্পীর ভাবমূর্তি ক্ষুণ্ন করার জন্য কেউ তাঁর ফেসবুক আইডি হ্যাক করে থাকতে পারে। কনকচাঁপা সবাইকে জানাতে চান, তাঁর আগের ফেসবুক অ্যাকাউন্টটি এখন থেকে আর ব্যবহার করছেন না। সেখান থেকে আপত্তিকর বার্তা তাঁর পক্ষ থেকে দেওয়া হয়নি। এ বিষয়ে সবাইকে তিনি বিভ্রান্ত না হওয়ার জন্য অনুরোধ করেছেন।
