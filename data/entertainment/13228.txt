
২০১২ সালের জাতীয় চলচ্চিত্র পুরস্কার পাওয়াদের নাম ঘোষণা করেছে সরকার। এবার ঘেটুপুত্র কমলা ছবির জন্য সেরা পরিচালকের পুরস্কার পাচ্ছেন প্রয়াত কথাসাহিত্যিক হুমায়ূন আহমেদ। শ্রেষ্ঠ চিত্রনাট্যকারের পুরস্কারও পাচ্ছেন হুমায়ূন আহমেদ। খোদার পরে মা ছবির জন্য প্রধান চরিত্রে সেরা অভিনেতা শাকিব এবং চোরাবালি ছবির জন্য প্রধান চরিত্রে সেরা অভিনেত্রী জয়া আহসান পুরস্কারের জন্য নির্বাচিত হয়েছেন। সেরা চলচ্চিত্র নির্বাচিত হয়েছে ফরিদুর রেজা সাগর প্রযোজিত ছবি উত্তরের সুর।আজ বৃহস্পতিবার এক প্রজ্ঞাপনে এ তথ্য জানিয়েছে তথ্য মন্ত্রণালয়। এবারে আজীবন সম্মাননা পুরস্কার পাচ্ছেন খলিল উল্লাহ খান।এ ছাড়াও জাতীয় চলচ্চিত্র পুরস্কারের জন্য অন্য যাঁরা নির্বাচিত হয়েছেন তাঁরা হলেন—পার্শ্ব চরিত্রে সেরা অভিনেতা এ টি এম শামসুজ্জামান (চোরাবালি), পার্শ্ব চরিত্রে সেরা অভিনেত্রী লুসি তৃপ্তি গোমেজ (উত্তরের সুর), শ্রেষ্ঠ শিশুশিল্পী মামুন (ঘেটুপুত্র কমলা), শিশুশিল্পী ক্যাটাগরিতে বিশেষ পুরস্কার মেঘলা (উত্তরের সুর), শ্রেষ্ঠ কাহিনিকার শাহনেওয়াজ কাকলী (উত্তরের সুর), শ্রেষ্ঠ সংলাপ রচয়িতা রেদওয়ান রনি (চোরাবালি), শ্রেষ্ঠ সংগীত পরিচালক ইমন সাহা (ঘেটুপুত্র কমলা), শ্রেষ্ঠ সুরকার ইমন সাহা (পিতা), শ্রেষ্ঠ গীতিকার মিল্টন খন্দকার (খোদার পরে মা), শ্রেষ্ঠ গায়ক পলাশ (খোদার পরে মা), শ্রেষ্ঠ গায়িকা রুনা লায়লা (তুমি আসবে বলে), শ্রেষ্ঠ চিত্রগ্রাহক মাহফুজুর রহমান খান (ঘেটুপুত্র কমলা), শ্রেষ্ঠ শব্দগ্রাহক রিপন নাথ (চোরাবালি), শ্রেষ্ঠ সম্পাদক ছলিম উল্লাহ ছলি (ঘেটুপুত্র কমলা), শ্রেষ্ঠ শিল্পনির্দেশক কলমতর ও উত্তম গুহ (রাজা সূর্য খাঁ), শ্রেষ্ঠ মেকাপম্যান খলিলুর রহমান (ঘেটুপুত্র কমলা) এবং শ্রেষ্ঠ পোশাক ও সাজসজ্জা মাঈনুদ্দিন ফুয়াদ (ঘেটুপুত্র কমলা)।
