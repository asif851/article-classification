
 
চীনে চক্কর মেরে এসে সিলেটে গেলেন দেশের সিনেমার আলোচিত নায়িকা পরীমনি। নতুন একটি বিজ্ঞাপনচিত্রের কাজ করতেই তাঁর সিলেট যাওয়া। গতকাল সোমবার দুপুরে প্রথম আলোকে তেমনটাই বলেন পরীমনি।
পরীমনি বলেন, ‘কয়েক দিন তো ঘোরাঘুরি হলো। এবার কাজে মন দেওয়া। কদিন ধরে খুব গরম পড়ছে। এর মধ্যেই কাজও করতে হচ্ছে। কাজ শেষ করে ২৫ মে ঢাকায় ফিরব।’বিজ্ঞাপনচিত্রের কাজ করতে ভালো লাগে উল্লেখ করে পরী বলেন, সময় কম, কিন্তু শুটিং করতে হয় অনেক বেশি। তবে বেশ গোছানো। অল্প সময়ের মধ্যে একটি গল্প বলার চেষ্টার করা হয়। তাই বিজ্ঞাপনচিত্রে কাজ করতে ভালো লাগে তাঁর।ঢাকায় ফেরার পর আগামী ১ জুন থেকে পরীমনি কাজ শুরু করবেন ‘বাহাদুরী’ সিনেমার। সফিক হাসান পরিচালিত এই সিনেমায় পরীমনি ছাড়াও অভিনয় করবেন জায়েদ খান, সাইমন, মৌ ও মিশা সওদাগর।পরীমনি অভিনীত একাধিক সিনেমা মুক্তির অপেক্ষায় রয়েছে। এর মধ্যে গিয়াসউদ্দিন সেলিমের ‘স্বপ্নজাল’, মালেক আফসারীর ‘অন্তর জ্বালা’ ও শওকাতের ‘নদীর বুকে চাঁদ’ উল্লেখযোগ্য।
