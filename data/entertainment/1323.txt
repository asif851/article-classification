

সাবেক প্রেমিকা ক্যাটরিনার ছোট বোন ইসাবেল কাইফ অভিনীত ‘ড. ক্যাবি’ ছবির প্রচারণার কাজে কানাডায় ব্যস্ত সময় পার করছেন সালমান খান। এ সময়ই সেই মধুর আমন্ত্রণ। আরেক সাবেক প্রেমিকা সোমি আলী তাঁর মায়ামি বিচের বাড়িতে ‘বিগহার্ট লাভার বয়’ সালমানকে ডাকলেন। জানা গেছে, সোমির ডাকে সাড়া দিয়ে তাঁর বাড়িতে যাওয়ার প্রস্তুতি নিচ্ছেন খান সাহেব। অবশ্য এর আগে লস অ্যাঞ্জেলেসে নিয়মিত স্বাস্থ্যপরীক্ষা করাবেন ৪৮ বছর বয়সী এ তারকা অভিনেতা।‘কিক’ ছবির শুটিং, মুক্তি ও প্রচারণা নিয়ে প্রচণ্ড ব্যস্ত সময় কাটানোর পর ছুটি কাটানোর সিদ্ধান্ত নেন সালমান। পাশাপাশি নিয়মিত স্বাস্থ্যপরীক্ষা করার জন্য ভারত ছাড়েন তিনি। এরই ফাঁকে সাবেক প্রেমিকা সোমি আলীর আমন্ত্রণ পেয়ে তাঁর সঙ্গে চমত্কার কিছু সময় কাটানোর পরিকল্পনা করেছেন সালমান।সোমি তাঁর পরিবারের সদস্যদের সঙ্গে মায়ামি বিচের একটি বাড়িতে থাকেন। সেখানেই সালমানকে যাওয়ার জন্য আমন্ত্রণ জানিয়েছেন তিনি। সালমানও বিশ্রাম নেওয়ার জন্য সোমির বাড়িতে যাওয়ার সিদ্ধান্ত নিয়েছেন। সম্প্রতি এক খবরে এমনটিই জানিয়েছে ওয়ান ইন্ডিয়া।মায়ামিতে সোমি একটি দাতব্যপ্রতিষ্ঠান চালান। ‘নো মোর টিয়ারস’ নামের প্রতিষ্ঠানটি মানব পাচার ও গৃহসন্ত্রাসের শিকার মানুষদের সাহায্য দিয়ে থাকে। সালমানেরও একটি দাতব্যপ্রতিষ্ঠান আছে। নাম বিয়িং হিউম্যান ফাউন্ডেশন। এর আগেও বেশ কয়েকবার সোমির সঙ্গে দেখা করে বিয়িং হিউম্যান ফাউন্ডেশন নিয়ে আলাপ-আলোচনা করেছেন সালমান।একবার এক সাক্ষাত্কারে সোমি বলেছিলেন, ‘সালমান আমার প্রথম প্রেমিক। কৈশোরে তাঁর প্রেমে হাবুডুবু খেয়েছি আমি। সেই অন্ধ প্রেমের টানে ফ্লোরিডা ছেড়ে ভারতে গিয়ে চলচ্চিত্র জগতের সঙ্গে নিজেকে জড়াই। এত কিছু করার পেছনে আমার একটাই উদ্দেশ্য ছিল। আর তা হলো সালমানকে বিয়ে করা। ১৫ বছর বয়সে বোকামি করার বৈধতা নিশ্চয় সবারই থাকে।’
