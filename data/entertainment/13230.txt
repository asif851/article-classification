
মার্শাল আর্টের কৌশলে সন্ত্রাসীদের ধরাশায়ী করার মিশনে নামছেন জায়েদ খান ও মৌসুমী হামিদ। হ্যাঁ, মিশন-৬ নামের নতুন ছবিতে মার্শাল আর্ট পারদর্শী হিসেবে এই দুজনকে দেখা যাবে।জায়েদ খান বলেন, ‘ছোটবেলা থেকেই রুবেল ভাইয়ের মার্শাল আর্টের ছবি দেখে আসছি। এখন নিজেই তাঁর হাত ধরে এ ধরনের ছবিতে কাজ করতে যাচ্ছি। ভালো লাগছে।’জায়েদ খান জানান, দেড় মাস ধরে মার্শাল আর্টের ওপর প্রশিক্ষণ নিচ্ছেন তিনি।মৌসুমী হামিদ এরই মধ্যে বেশ কয়েকটি অ্যাকশন ধাঁচের ছবিতে অভিনয় করেছেন। তবে মার্শাল আর্টের ব্যাপারে অভিজ্ঞতা জায়েদ খানের মতোই। মৌসুমী হামিদ বলেন, ‘ছবিটিতে কাজের জন্য নিজেকে প্রস্তুত করছি। এখানে একটা আলাদা অভিজ্ঞতা হবে।’ছবিটির পরিচালক মাসুম পারভেজ রুবেল জানান, ২০ জানুয়ারি থেকে ছবির শুটিং শুরু হবে। ছবিটিতে আরও অভিনয় করছেন পরীমনি, আলেকজান্ডার বো, শাহনূর প্রমুখ।
