
মূসক দিবসের দুই যুগ পূর্তি হচ্ছে ১০ জুলাই। এ উপলক্ষে জাতীয় রাজস্ব বোর্ড উদ্যোগে একটি থিম সং বানানো হয়েছে। এতে কণ্ঠ দিয়েছেন এন্ড্রু কিশোর ও কোনাল।‘আঁধার ঘুচিয়ে হাসছে স্বদেশ, সমৃদ্ধিতে ভাসছে এ দেশ/উন্নয়নের ধারাবাহিকতা, আমরা রেখেছি ধরে’-এমন কথার গানটি লিখেছেন মারুফুল ইসলাম। আর সুর ও সংগীত পরিচালনা করেছেন ফরিদ আহমেদ। গতকাল সোমবার মগবাজারে রেশ স্টুডিওতে গানটিতে কণ্ঠ দেন শিল্পীরা।প্রথম আলোকে এন্ড্রু কিশোর বলেন, ‘গানের কথাগুলো খুব সুন্দর। সুরটাও মনে ধরেছে। তাই গানটিতে কণ্ঠ দিলাম। বাকিটা শ্রোতারা শোনার পরই বুঝতে পারবেন, কেমন গেয়েছি। তবে সব মিলিয়ে আমার কিন্তু ভালোই লেগেছে।’কোনাল বলেন, ‘একজন শিল্পী হিসেবে আমি সমাজের কাছে দায়বদ্ধ। তাই তো সামাজিক সচেতনতাধর্মী যেকোনো কাজে নিজেকে যুক্ত রাখতে চাই। এ ধরনের কাজ আমার আনন্দ বাড়িয়ে দেয়। তা ছাড়া এন্ড্রু কিশোরের মতো একজন গুণী শিল্পীর সঙ্গে সহশিল্পী হিসেবে গাইতে পারাটা অনেক সম্মানের।’মূসক দিবস উপলক্ষে জাতীয় রাজস্ব বোর্ড উদ্যোগে আগামী ১০ জুলাই সকালে একটি র‍্যালি বের করা হবে। র‍্যালি কমিটির আহ্বায়ক ও কাস্টমস এক্সাইজ অ্যান্ড ভ্যাট কমিশনার মতিউর রহমান প্রথম আলোকে বলেন, ‘দেশের উন্নয়ন, সমৃদ্ধিতে মূসকের অনেক বড় একটা ভূমিকা রাখছে। অথচ এই প্রতিষ্ঠানের একটি থিম সং নাই। মূসকের ব্যাপারটি সবার কাছে আরও ছড়িয়ে দিতে গানটি তৈরি করেছি।’
আগামী ২ জুলাই গানটির জন্য একটি ভিডিও শুটিং হবে। এতে অংশ নেবেন এন্ড্রু ও কোনাল। সম্পাদনার পর গানটি বিভিন্ন টেলিভিশন ও রেডিওতে ফিলার হিসেবে প্রচার করা হবে।
