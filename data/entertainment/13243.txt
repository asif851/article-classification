
বলিউডের চলচ্চিত্র অঙ্গনে ১৩ বছর পার করলেন কারিনা কাপুর খান। অনবদ্য অভিনয়শৈলী দিয়ে এর মধ্যেই তিনি জিতে নিয়েছেন অগণিত ভক্তের হূদয়। নিজেকে পরিণত করেছেন বলিউডের অন্যতম সফল ও জনপ্রিয় তারকায়। সম্প্রতি চলচ্চিত্র জগতে যাত্রা শুরু করতে পারার পুরো কৃতিত্বই তিনি দিয়েছেন বোন কারিশমা কাপুরকে।এ প্রসঙ্গে কারিনার ভাষ্য, ‘কাপুর পরিবারের মেয়েদের মধ্যে প্রথম অভিনয়কে পেশা হিসেবে বেছে নিয়েছিল আমার বোন কারিশমা। এর মধ্য দিয়ে চলচ্চিত্রশিল্পে আমার আসার পথ খুলে দিয়েছিল সে।’ সম্প্রতি এক খবরে এমনটিই জানিয়েছে ইন্দো-এশিয়ান নিউজ।
কারিনা আরও বলেন, ‘আমার শৈশবে কারিশমা কোনো ছবির শুটিং করতে গেলে আমিও তার সঙ্গে যেতাম। আমার শৈশবের একটা বড় অংশ কেটেছে বিভিন্ন ছবির সেটে। আমি নিজের চোখে আমাদের চলচ্চিত্রশিল্পকে বেড়ে উঠতে দেখেছি। এই শিল্পের প্রতি বিনম্র শ্রদ্ধা ছাড়া আর কিছুই নেই আমার ভেতর।’
১৩ বছরের অভিনয়জীবনে ৪৫টিরও বেশি ছবিতে অভিনয় করেছেন ৩২ বছর বয়সী কারিনা। তাঁর অভিনীত উল্লেখযোগ্য কয়েকটি চলচ্চিত্র হলো: ‘তালাশ’, ‘হিরোইন’, ‘রা ওয়ান’, ‘বডিগার্ড’, ‘ওমকারা’, ‘থ্রি ইডিয়টস’, ‘যব উই মেট’, ‘চামেলি’ এবং ‘অশোকা’। কাজের স্বীকৃতি হিসেবে ফিল্মফেয়ার, আইফা, স্ক্রিন, জি সিনে, স্টারডাস্টসহ অসংখ্য পুরস্কার ঝুলিতে ভরেছেন মেধাবী এই অভিনেত্রী।
সুদীর্ঘ ৮৫ বছর ধরে চলচ্চিত্র জগতে বিচরণ করছেন কাপুর পরিবারের একাধিক সদস্য। ১৯২৮ সালে পৃথ্বীরাজ কাপুরের হাত ধরে চলচ্চিত্র জগতে যাত্রা শুরু হয় এই পরিবারের। পরে এই জগতে আসেন তাঁর তিন ছেলে রাজ কাপুর, শাম্মী কাপুর ও শশী কাপুর।
শশী কাপুরকে বিয়ে করেছিলেন ব্রিটিশ অভিনেত্রী জেনিফার কেন্দাল। ইংরেজি ও হিন্দি ছবির পাশাপাশি সত্যজিত্ রায়ের ‘ঘরে বাইরে’ এবং অপর্ণা সেনের ‘৩৬ চৌরঙ্গী লেন’ ছবিতেও অভিনয় করেছিলেন জেনিফার। পরবর্তী সময়ে চলচ্চিত্র জগতের সঙ্গে জড়িয়েছেন রাজ কাপুরের তিন ছেলে রণধীর কাপুর, ঋষি কাপুর ও রাজীব কাপুর।
রাজ কাপুরের বড় ছেলে রণধীর কাপুর বিয়ে করেছিলেন বলিউডের অভিনেত্রী ববিতা কাপুরকে। এই তারকা দম্পতির দুই মেয়ে কারিশমা ও কারিনা। অন্যদিকে ঋষি কাপুর বিয়ে করেছিলেন বলিউডের আরেক অভিনেত্রী নিতু সিং কাপুরকে। এই দম্পতির ছেলে রণবীর কাপুর। বর্তমানে বলিউডের অন্যতম প্রভাবশালী কাপুর পরিবারের ঝাণ্ডা সামনে এগিয়ে নেওয়ার দায়িত্ব পালন করছেন পরিবারটির পঞ্চম প্রজন্মের সদস্য কারিশমা, কারিনা ও রণবীর।
