
সংঘাত ও বিচারহীনতা পুরো দক্ষিণ এশিয়ার দুঃখে পরিণত হয়েছে। তেমন চাঞ্চল্যকর কিছু ঘটনা প্রতিবেশী দেশগুলোকে জানানোর আয়োজন করেছেন দক্ষিণ এশীয় পাঁচ দেশের চিত্রপরিচালক। ‘দ্য জাস্টিস প্রজেক্ট’ নামের একটি প্রকল্পের আওতায় শ্রীলঙ্কা, নেপাল, পাকিস্তান, ভারত ও বাংলাদেশের পাঁচ নির্মাতা নিজ নিজ দেশের বিচার ও সংঘাত নিয়ে নির্মাণ করেছেন পাঁচটি চলচ্চিত্র।বাংলাদেশ প্রামাণ্যচিত্র পর্ষদ ও বাংলাদেশ ফিল্ম ইনস্টিটিউটের আয়োজনে গতকাল বিকেলে শিল্পকলা একাডেমীর চিত্রশালা মিলনায়তনে এর প্রথম দুটি প্রামাণ্যচিত্র দেখানো হয়। শুরুতে শ্রীলঙ্কার ছবি সাইলেন্স ইন দ্য কোর্টস এবং পরে ভারতীয় ছবি দ্য ফ্যাক্টরি প্রদর্শিত হয়।বাংলাদেশ প্রামাণ্যচিত্র পর্ষদের সভাপতি আনোয়ার চৌধুরী জানান, বাংলাদেশের ছবিটি পরেরবার দেখানো হবে।আজ বিকেলে দেখানো হবে এই প্রকল্পের তৃতীয় ও চতুর্থ প্রামাণ্যচিত্র দুটি। বিকেল পাঁচটায় দেখানো হবে পাকিস্তানের আ ওয়ালনাট ট্রি এবং সন্ধ্যা সাতটায় নেপালের ক্যাস্ট অ্যাওয়ে ম্যান।
