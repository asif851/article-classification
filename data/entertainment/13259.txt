
‘দাবাং’ তারকা সালমান খান আঁকিয়ে হিসেবে বলিউডে সুপরিচিত। সম্প্রতি প্রথমবারের মতো নিজের অভিনীত ‘জয় হো’ ছবির পোস্টার এঁকেছেন বলিউডের প্রভাবশালী এ তারকা অভিনেতা।‘জয় হো’ ছবিটির প্রযোজক ও পরিচালক সালমানের ভাই সোহেল খান। দীর্ঘ সময় পর এক ছবিতে কাজ করছেন দুই ভাই। ছবিটির প্রথম পোস্টারে বিশেষত্ব আনার চেষ্টা ছিল তাঁদের দুজনেরই। পরিকল্পনা অনুযায়ী ‘জয় হো’ ছবির পোস্টার আঁকার দায়িত্ব নিজ কাঁধে তুলে নেন সালমান।ছবির ট্যাগ লাইন ‘পিপল’স ম্যান’-এর সঙ্গে মিল রেখে ছবির পোস্টার আঁকেন সালমান। পোস্টারে ক্ষুদ্রাকৃতির অসংখ্য মানুষের অবয়ব মিলিয়ে নিজের মুখের প্রতিচ্ছবি ফুটিয়ে তুলেছেন তিনি। পোস্টারে ব্যবহূত ‘জয় হো’ লেখাটিও নিজ হাতে লিখেছেন সালমান। সম্প্রতি এক খবরে এ তথ্য জানিয়েছে টাইমস অব ইন্ডিয়া। পোস্টার মুক্তির ক্ষেত্রেও অভিনব এক পথ বেছে নেওয়া হয়। প্রথা অনুযায়ী জমকালো পোস্টার উদ্বোধনী অনুষ্ঠানের আয়োজন না করে ‘জয় হো’ ছবির পোস্টার মুক্তি দেওয়া হয়েছে অনলাইনে। সালমানের টুইটার অনুসারীর সংখ্যা ৫০ লাখ, আর ফেসবুক অনুসারীর সংখ্যা এক কোটি ১০ লাখ। গত বৃহস্পতিবার এক টুইটার বার্তায় সালমান লেখেন, ‘কাল ভারতের স্থানীয় সময় সকাল ১০টায় একটি লিংক পাওয়া যাবে। ক্লিক কর আর আমার সঙ্গে “জয় হো” ছবির প্রথম পোস্টার বানাও।’শুক্রবার সকাল ১০টায় সালমান একটি লিংক পোস্ট করেন। প্রচুর মানুষ ওই লিংকে ক্লিক করে ‘জয় হো’ ছবির পোস্টার দেখার সুযোগ পান। ১৫ মিনিটের মধ্যে এত বেশি মানুষ ওই লিংকে ঢোকেন যে সার্ভার বিকল হয়ে যাওয়ার সম্ভাবনা দেখা দেয়।এ প্রসঙ্গে এক টুইটার বার্তায় সালমান লেখেন, ‘এমন অভূতপূর্ব সাড়া দেওয়ার জন্য সবাইকে ধন্যবাদ। মনে হচ্ছে, সার্ভার বিকল হয়ে গেছে। তবে শিগগির ঠিক হয়ে যাবে।’২০০৬ সালে মুক্তি পাওয়া চিরঞ্জীবি অভিনীত সাড়া জাগানো তেলেগু ছবি ‘স্ট্যালিন’-এর রিমেক ‘জয় হো’। প্রথমে ছবিটির শিরোনাম নির্ধারণ করা হয়েছিল ‘মেন্টাল’। পরে নাম পাল্টে রাখা হয় ‘জয় হো’। ছবির কেন্দ্রীয় চরিত্র মেজর জয় অগ্নিহোত্রীর নামের সঙ্গে মিলিয়ে ছবির নতুন এ শিরোনাম ঠিক করা হয়। ছবিটির কেন্দ্রীয় চরিত্রে অভিনয় করেছেন সালমান। অন্যান্য চরিত্রে রয়েছেন ডেইজি শাহ, সানা খান, টাবু প্রমুখ।‘জয় হো’ ছবির শুটিং করা হয়েছে মুম্বাই, দুবাই ও রোমানিয়ায়। ২০ ডিসেম্বর ছবিটির ট্রেইলর মুক্তি দেওয়ার পরিকল্পনা করেছেন সালমান। প্রেক্ষাগৃহে ছবিটি মুক্তি পাবে ২০১৪ সালের ২৪ জানুয়ারি।
