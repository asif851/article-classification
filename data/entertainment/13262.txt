
ছোট পর্দার দুই চেনা মুখ শখ ও নিলয়ের সম্পর্ক ও এর পরবর্তী সম্পর্কের ভাঙনের খবর অনেকবারই উঠে এসেছে আলোচনায়। ২০১২ সালের শেষ দিকে প্রেমের সম্পর্কের ভাঙনের পর থেকে তাঁরা একে অন্যের ছায়াও মাড়াতেন না। তবে বেশ কিছুদিন ধরে এই দুজনকে আবারও একসঙ্গে কাজ করতে দেখা যাচ্ছে। তাঁরা আবারও জুটি বেঁধে অভিনয় শুরু করেছেন।দীর্ঘ বিরতির পর শখ ও নিলয় অভিনয় করছেন একটি নাটকে। কৌশিক শংকর দাশের রচনা ও পরিচালনায় নাটকটির নাম ওয়ান ফাইন ডে। প্রথম আলোর সঙ্গে আলাপে শখ বলেন, ‘সহশিল্পী হিসেবে বন্ধু নিলয়কে পেয়ে ভালো লেগেছে। মাঝে আমাদের দুজনের মধ্যে ভুল-বোঝাবুঝি হয়। এখন আমাদের সেই ভুল ভেঙে গেছে। আমরা দুজন খুব ভালো বন্ধু। এই বন্ধুত্ব অটুট থাকবে বলে আমার বিশ্বাস।’শখের সঙ্গে একমত নিলয়ও। তিনি বললেন, ‘ভুলত্রুটি নিয়েই মানুষ। আমরাও এসবের ঊর্ধ্বে নই। সবচেয়ে বড় কথা হচ্ছে, আমরা দুজনেই নিজেদের ভুল বুঝতে পেরেছি। বন্ধুত্বের সম্পর্কটাকে আমরা সামনের দিকে এগিয়ে নিয়ে যেতে চাই।’কৌশিক শংকর দাশের এই নাটকটি ছাড়াও শখ ও নিলয় বর্তমানে ঈদের জন্য আরও দুটি নাটকে কাজ করছেন। কিছুদিন আগে এই জুটি একটি বিজ্ঞাপনচিত্রেও অভিনয় করেন।
