
তারে জামিন পার সিনেমার সেই ছোট্ট ‘ইশান’-এর কথা মনে আছে নিশ্চয়ই? স্কুলে যেতে যাঁর একদম ভালো লাগত না, ভালো লাগত না পড়াশোনা করতেও। কিন্তু তাঁর কল্পনার জগৎটা ছিল অনেক বড়। সিনেমার সেই ইশানের আসল নাম দারশিল সাফারি। তারে জামিন পার ও বাম বাম বোলে ছবিতে দুর্দান্ত অভিনয় করে অল্প বয়সেই তাক লাগিয়ে দিয়েছিলেন সবাইকে। বেশ কয়েক বছর ধরে দারশিলের আর কোনো খোঁজখবর ছিল না। অবশ্য রুপালি পর্দায় ধরা না দিলেও দারশিল কিন্তু অভিনয়ের মধ্যেই আছেন।দারশিলের বয়স এখন ১৯। মুম্বাইয়ের একটি নাটকের দলে অভিনয় করছেন। হিন্দুস্থান টাইমসকে দেওয়া সাম্প্রতিক এক সাক্ষাৎকারে এই অভিনেতা জানিয়েছেন, ২০১৩ সাল থেকেই মঞ্চ নাটকের সঙ্গে যুক্ত আছেন তিনি। তবে মিলনায়তনভর্তি দর্শকের সামনে তাঁর প্রথম শো ছিল গত রোববার। এ কারণে তিনি এখন আবারও উঠে এসেছেন আলোচনায়।দারশিলের মতে, মঞ্চ নাটক শিল্পের একটি সম্মানজনক মাধ্যম। এখানে কাজ করে নিজের অভিনয়ের প্রতিভাকে আরও ঝালিয়ে নিতে চান তিনি। চলচ্চিত্র দিয়ে শুরু হলেও এখন মঞ্চে কাজ করতে বেশ ভালোই লাগছে তাঁর। তবে ভালো প্রস্তাব পেলে আবারও চলচ্চিত্রে ফিরবেন। বলিউডের একসময়ের এই শিশুশিল্পী অবশ্য সিনেমার নায়ক হওয়ার জন্য মুখিয়ে নেই। কারণ, চিত্রনাট্য পছন্দ হয়নি বলে বলিউডের বেশ কয়েকটি প্রস্তাব তিনি ফিরিয়ে দিয়েছেন এর আগেও। হিন্দুস্থান টাইমস।
 
