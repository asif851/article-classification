
সংগীতশিল্পী তাহসান ভালো রাঁধতে পারেন কি না, সেটা এখানে মুখ্য নয়। তবে রান্নার বাইরে কেমন করে সামলাতে হয় হেঁশেলঘর—তা কি জানা আছে তাঁর? কারণ এখন সেই অভিজ্ঞতাই কাজে আসবে তাহসানের। তাঁকে দেখা যাবে ‘সবাই যখন রাঁধুনি’ নামের একটি রান্নাবিষয়ক অনুষ্ঠানের উপস্থাপনা করতে। তাই রান্না নয়, তাহসানকে এখন হেঁশেলঘর আর সেখানে উপস্থিত রাঁধুনিদের সামাল দিতে হবে।‘বাসায় মাঝেমধ্যে যদি কখনো রান্না করি, তাহলে সেটা কেউ খেতে পারে না। কিন্তু আমার বাবা খুবই ভালো রান্না করেন। রান্নার অনুষ্ঠান উপস্থাপনায় তিনি আমার অনুপ্রেরণা। আর রান্না শেখার আগ্রহ তো আছেই।’ এভাবেই নিজের রান্নার অনুষ্ঠান উপস্থাপনার কথা বলছিলেন তাহসান।শুধু তাহসানের উপস্থাপনাই নয়; এ অনুষ্ঠানে থাকছে নানা চমক। অনুষ্ঠানে অতিথি রাঁধুনি হয়ে রাঁধতে দেখা যাবে অনেক তারকাকে। তাঁরা সবাই ছেলে। ১৫ মিনিটের এই অনুষ্ঠানের প্রতিটি পর্বে অতিথি তারকা ও তাহসানের সঙ্গে রান্নাঘরে দেখা যাবে আরও দুজন রন্ধনশিল্পীকে।অনুষ্ঠানটি পরিচালনা করছেন উপস্থাপক ফারহানা নিশো। তিনি বললেন, ‘সারা বিশ্বের রন্ধনশিল্পী হিসেবে পুরুষেরা পরিচিত। আমাদের দেশে সেভাবে নয়। তাই এই ব্যাপারটি উপস্থাপন করতেই এই ভিন্নধর্মী আয়োজন।’অনুষ্ঠানটি প্রচার করা হবে পবিত্র রমজানের প্রথম দিন থেকে। ইফতারের আগে পাঁচটি চ্যানেলে দেখা যাবে ‘সবাই যখন রাঁধুনি’ অনুষ্ঠানটি। এদিকে কয়েক দিন আগে সংগীতশিল্পী তাহসান শুভেচ্ছাদূত হিসেবে চুক্তিবদ্ধ হয়েছেন গ্রামীণ ইউনিক্লো নামে একটি ফ্যাশন হাউসের সঙ্গে। এ প্রসঙ্গে তিনি বলেন, ‘জাপানের একটি সেরা ব্র্যান্ড ইউনিক্লো। সামাজিক উদ্যোগ হিসেবে গ্রামীণের সঙ্গে মিলেমিশে তারা এ দেশে ব্যবসা শুরু করেছে এবং লভ্যাংশের পুরো অর্থ এ দেশের সামাজিক কাজে ব্যয় করবে। তাদের এই উদ্যোগের সঙ্গে একমত হতেই শুভেচ্ছাদূত হয়েছি।’
