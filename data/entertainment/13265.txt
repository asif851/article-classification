
লোকে বিশ্বাস করুক আর নাইবা করুক, প্রথম প্রেম নিয়ে বলার মতো আমার জীবনে কেউ নেই। হতাশ হলেন? ছেলেদের বহু পাগলামি আমি দেখেছি। যার সবই প্রেম নিবেদনের জন্য। তবে প্রথম প্রেম বলতে যা বোঝায়, তা কিন্তু আমার জীবনে নেই। যাঁরা হতাশ বা খুশি হয়েছেন, তাঁদের জন্য অন্য গল্প করা যেতে পারে। আমার ভালো লাগা বা প্রথম ক্রাশের কথা। আমি বড় হয়েছি কুয়েতে। সেখানে ইন্ডিয়ান ইউনাইটেড স্কুলে পড়তাম। আমার মতো অন্য অনেক দেশের ছেলেমেয়েরা কুয়েতে বসবাস সূত্রে ওই স্কুলে পড়ত। আমার মতোই এমন একজন ছেলে সেখানে ছিল। নাম রেজি টমাস। ভারতীয় বংশোদ্ভূত এ ছেলের বাড়ি হলো কেরালাতে। ভীষণ স্মার্ট। যে কেউ তার প্রতি আগ্রহ নিয়ে তাকাবে। আমারও ভালো লাগত। স্কুলজুড়ে ছিল তার নাম। বলা যায়, খেলাধুলার রাজকুমার। আমিও কিন্তু সেরা ছিলাম। সে ছিল খেলাধুলার জন্য বিখ্যাত। আর সবাই আমাকে চিনত সাংস্কৃতিক কাজে অংশগ্রহণের জন্য। গান, কবিতা—সবই করতাম আমি। তাই সে আমার ক্লাসের চেয়ে এক বছর বড় হলেও পরিচয় হতে বেশি দেরি হয়নি। বন্ধুত্ব, ভালো লাগা থাকলেও সে আমার প্রতিযোগী ছিল। সব সময় আমাকে জ্বালানোর চেষ্টা করত। বলত, তোকে দিয়ে হবে না। আমার মতো হতে পারবি না। আমিও পুরস্কার এনে পাল্টা জবাব দিতাম। আসলে বয়সটা তো অনেক কম, তাই আমাদের বিষয়টি ভালো লাগা ও বন্ধুত্ব পর্যন্তই ছিল। আমি তখন ষষ্ঠ শ্রেণিতে পড়তাম, আর সে সপ্তম। এর কয়েক ক্লাস পর যে যার দেশে চলে এসেছি। তবে যোগাযোগটা এখনো আছে। সে এখন থাকে দুবাইতে। কদিন আগে আমি কুয়েতে গিয়েছিলাম। তখন বন্ধুরা মিলে তাকে ফোন দিয়েছিলাম।অনুলিখন: আলম বিশ্বাস
