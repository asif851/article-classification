
কালে কালে কম হয়নি। সেই নব্বইয়ের দশকে ভারতীয় পপ গান দিয়ে দুনিয়ায় সাড়া জাগিয়েছিলেন বাবা সায়গল। এ প্রজন্মের শ্রোতারা তাঁকে সেভাবে চিনবে না। কিন্তু একসময় তিনি ভারতসহ অনেক দেশ মাতিয়েছেন। টেলিভিশনের পর্দায় তখন হামেশাই দেখা যেত ‘দিল ধড়কে’র ভিডিও। ‘ঠান্ডা ঠান্ডা পানি’ অ্যালবামের সেই গানে বাবা সায়গলের র‍্যাপের সঙ্গে পূজা বেদীর দ্বৈত পরিবেশনা তখন সুপার-ডুপার হিট। দীর্ঘদিন পর সেই বাবা সায়গল ফিরলেন নতুন চমক নিয়ে।যেনতেন চমক নয়, এবার মার্কিন মুলুকে সাড়া ফেলছেন বাবা। সেখানে প্রেসিডেন্ট প্রার্থী ডোনাল্ড ট্রাম্পকে নিয়ে র‍্যাপ সংগীত করেছেন তিনি। রিপাবলিকান প্রেসিডেন্ট পদপ্রার্থী ট্রাম্পের গুণগানে র‍্যাপ গলা ছেড়েছেন বাবা। আর ইউটিউবে সেই ‘ট্রাম্প কা ম্যানিয়া’র ভিডিও পোস্টের পর থেকেই তা ভাইরাল।ভিডিওতে ট্রাম্পের জনসভার ফুটেজের সামনে দাঁড়িয়ে চোখ ধাঁধানো লাল রঙের ট্র্যাকস্যুটে ক্যাচি টিউনে বাবা গাইছেন, ‘ট্রাম্প কা ম্যানিয়া/ফ্রম মুম্বাই টু কেনিয়া/ভাষণ সুননে চলে উস্কা সারা ক্যালিফোর্নিয়া।’এবার হয়তো আপনার মনে প্রশ্ন আসতে পারে, ভারত পেরিয়ে হঠাৎ ট্রাম্পকে নিয়ে পড়লেন কেন বাবা সায়গল? ইউটিউবে সে ব্যাখ্যাও দিয়েছেন তিনি। বলছেন, ‘ট্রাম্পকে নিয়ে গান বাঁধার লোভ সামলাতে পারলাম না। এই ভদ্রলোকের মধ্যে একটা ব্যাপার রয়েছে।’শুধু গান করেই থেমে থাকেননি। ডোনাল্ড ট্রাম্পকে টুইটে গানের লিঙ্কটি পাঠিয়ে লিখেছেন, স্যার, গানটা আপনার জন্যই। ভারত থেকে ভালোবাসা।’সূত্র : ইন্ডিয়ান এক্সপ্রেস
