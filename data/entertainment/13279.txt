
সামিয়া আফরিন উপস্থাপক। নিয়মিত উপস্থাপনা করছেন টিভিতে কিংবা মঞ্চের কোনো অনুষ্ঠানে। মাঝে মাঝে অভিনয় করেন, তবে একেবারেই শখের বশে। তবে যে কটি নাটকে অভিনয় করেছেন, সেগুলো একেবারেই আলাদা। এই যেমন ইমরাউল রাফাতের পাপপূণ্য, মাসুদ হাসান উজ্জ্বলের ধুলোর মানুষ, মানুষের ঘ্রাণ, রাজিবুল ইসলামের ব্লাফমাস্টার ।আজ আবার তিনি অভিনয় করছেন। তাঁর এবারের নাটকটির পরিচালক চয়নিকা চৌধুরী। নাটকের নাম আবার যদি জন্ম হয় । আজ সোমবার তিনি এই নাটকের শুটিং করছেন উত্তরায়।শুটিংয়ের ফাঁকে মুঠোফোনে সামিয়া বললেন, ‘আবার যদি জন্ম হয় নাটকে অপূর্বর সঙ্গে অভিনয় করছি। বছর ছয়েক আগে আমরা একসঙ্গে একুশে ফেব্রুয়ারির একটি নাটকে কাজ করেছিলাম, নাম অপুর পাঠশালা । দেখানো হয়েছিল চ্যানেল আইয়ে।’অভিনয়ের অনুভূতি জানাতে গিয়ে বললেন, ‘উপস্থাপনার কাজটা আমার কাছে খুব সহজ মনে হয়। অভিনয় করতে ভয় লাগে।’
