
এবার ঈদুল আজহায় প্রচারিত হয়েছিল টেলিছবি ‘বড় ছেলে’। মিজানুর রহমান পরিচালিত এই টেলিছবিতে অভিনয় করেছেন অপূর্ব ও মেহ্জাবীন। প্রচার হওয়ার পরই টেলিছবিটি নিয়ে আলোচনা শুরু হয় অনলাইন দুনিয়ায়। দর্শকের পছন্দের তালিকায় চলে যায় টেলিছবিটি। ‘বড় ছেলে’র অভিনয়শিল্পীদের নিয়েও শুরু হয় মাতামাতি।
এ-ই যখন অবস্থা, তখন ‘বড় ছেলে’র অভিনয়শিল্পী মেহ্জাবীন জানালেন নতুন খবর। ‘বড় ছেলে’ তাঁকে আমূল বদলে দিয়েছে। না, টেলিছবিতে বড় ছেলের ভূমিকায় অভিনয় করা অপূর্ব নয়, পুরো নাটক আর প্রচারিত হওয়ার পর সবার আলোচনা বদলে দিয়েছে মেহ্‌জাবীনকে।
প্রথম আলোকে মেহ্‌জাবীন বলেন, ‘বড় ছেলে’ তাঁকে দায়িত্ববোধ বাড়িয়ে দিয়েছে। চাইলেও এখন আর যেনতেন নাটক বা টেলিছবিতে অভিনয় করতে পারছেন না।
কথা প্রসঙ্গে মেহ্জাবীন জানালেন, ক্যারিয়ারের শুরু থেকে এখন পর্যন্ত অনেক নাটকেই অভিনয় করেছেন। প্রশংসাও পেয়েছেন। কিন্তু ‘বড় ছেলে’র মতো এত সাড়া কোনো নাটক বা টেলিছবি থেকে পাননি। ভক্তরা এখনো তাঁদের অনুভূতি জানাচ্ছেন।
সাড়ার কারণেই যেকোনো নাটকে অভিনয় করতে গেলেই শুরুতে চিত্রনাট্য পড়ে নেন। সেটা পছন্দ হলে তবেই নিশ্চিত করেন নাটকটি অভিনয় করছেন তিনি। এসব করতে গিয়ে কয়েকটি নাটকের অফার ফিরিয়ে দিয়েছেন এরই মধ্যে।
 
