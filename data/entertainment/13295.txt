
কয়েক দিন ধরে সামাজিক যোগাযোগমাধ্যমে ফটো এডিটিং অ্যাপ প্রিজমার ব্যবহার বেড়েছে চোখে পড়ার মতো। নতুন এই চলকে অনেকে মজা করে বলছেন ‘প্রিজমা–জ্বর’। আর মজার বিষয় হলো, এই জ্বর পেয়ে বসেছে বলিউড তারকা শাহরুখ-আলিয়াকেও। মঙ্গলবার তাঁরা প্রিজমা এফেক্ট দিয়ে ‘ডিয়ার জিন্দেগি’ সিনেমায় তাঁদের প্রথম লুক প্রকাশ করেছেন।
আলিয়া ভাট গতকাল মঙ্গলবার টুইটারে ‘ডিয়ার জিন্দেগি’ সিনেমার একটি স্থিরচিত্র প্রকাশ করেছেন। ছবিতে দেখা যাচ্ছে, তিনি দাঁড়িয়ে আছেন আর শাহরুখ তাঁর সামনে বসা অবস্থায়। শাহরুখের মুখভর্তি দাঁড়ি আর চোখে রোদচশমা। আলিয়ার পরনে খাটো প্যান্ট আর টপের ওপর ক্যাপ্রি। আলিয়া এই ছবি পোস্ট করে ‘কিং খান’-কে ট্যাগ করে লিখেছেন, ‘প্রিয় জীবন, এটা ঠিক আছে নাকি ঠিক হবে না?’ এর জবাবে শাহরুখ টুইট করেছেন, ‘প্রিয় আলিয়া, দেখো সূর্য উঠেছে। আকাশ নীল। তুমি ঠিকঠাক না থাকলেও তা ঠিকই আছে…যতক্ষণ না তুমি একজন মানুষের যত্ন নিচ্ছ। আর সেই একজন মানুষ তুমি।’ গৌরি সিন্ধে পরিচালিত নতুন ছবি ‘ডিয়ার জিন্দেগি’-তে শাহরুখকে দেখা যাবে আলিয়ার থেরাপিস্টের ভূমিকায়। এটি মুক্তি পাওয়ার কথা এ বছরের শেষের দিকে। ফিল্মফেয়ার।
