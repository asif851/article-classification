
চতুর্থ বর্ষে পা রেখেছে চারুকলা-বিষয়ক ত্রৈমাসিক শিল্পপ্রভা। গত শুক্রবার সন্ধ্যায় গুলশানের একটি হোটেলে পত্রিকাটির চতুর্থ বর্ষপূর্তি উদ্যাপন করা হয়। একই সঙ্গে চালু করা হয় দেশের শিল্প-পৃষ্ঠপোষক সংস্থা ‘সোসাইটি ফর প্রমোশন অব বাংলাদেশ (এসপিবিএ)’-এর ওয়েবসাইট। সন্ধ্যায় কেক কেটে প্রতিষ্ঠাবার্ষিকী ও ওয়েবসাইট উদ্বোধন করেন সংস্কৃতিমন্ত্রী আসাদুজ্জামান নূর। এ সময় উপস্থিত ছিলেন পত্রিকাটির প্রকাশক অঞ্জন চৌধুরী, ‘এসপিবিএর বোর্ড অব গভর্নরসের সদস্য এলদেম বি. কবির, সৈয়দ ফাহিম মুনয়েম, সৈয়দ নাসিম মঞ্জুর, আনিস এ. খান ও আরিফ দৌলা।আসাদুজ্জামান নূর বলেন, ‘একজন সফল শিল্পোদ্যোক্তার চারুশিল্পের প্রতি অনুরাগ, ভালোবাসা আমাকে মুগ্ধ করেছে।’অনুষ্ঠানে এলদেম বি. কবির এসপিবিএর নানা কার্যক্রম তুলে ধরে এসপিবিএ গ্যালারি নিয়ে তাঁর পরিকল্পনার কথা বলেন।
