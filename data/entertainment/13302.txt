
বিশ্বের আনাচকানাচে ছড়িয়ে আছে ‘বলিউড বাদশাহ’ শাহরুখ খানের অগণিত ভক্ত। সাধারণ মানুষ থেকে শুরু করে এই তালিকায় রয়েছে তারকাদের নামও। তেমনই একজন বাংলাদেশি অভিনয়শিল্পী বাঁধন। তিনি নিজেকে শুধুই ভক্ত হিসেবে মানতে নারাজ, স্বপ্ন দেখতেন শাহরুখ খানের বউ হওয়ার। সেই ছোটবেলা থেকে শাহরুখ খানকে নিজের মনের মধ্যে জায়গা দিয়েছেন বাঁধন। তারকাখ্যাতি পাওয়ার পরও শাহরুখের প্রতি বাঁধনের ভালোবাসা একবিন্দুও কমেনি।প্রথম আলোকে বাঁধন বলেন, ‘আমি তখন একেবারেই ছোট। ‘‘ডর’’ ছবিটি দেখার পর শাহরুখ খানকে প্রথম ভালো লাগে। আর ‘‘দিলওয়ালে দুলহানিয়া লে জায়েঙ্গে’’ ছবিটি দেখার পর তো শাহরুখের প্রেমেই পড়ে যাই। সেই থেকে স্বপ্ন দেখার শুরু। তাও আবার যেনতেন স্বপ্ন নয়, সরাসরি বিয়ের স্বপ্ন। কোনোভাবেই শাহরুখ খানকে মন থেকে সরাতে পারতাম না।’বাঁধন মজা করে এও বলেন, ‘শাহরুখ খানের স্ত্রী গৌরিকে আমি কখনোই মেনে নিতে পারিনি। তাঁকে একবিন্দুও সহ্য করতে পারি না। শাহরুখ আমার স্বপ্নের আঙিনায় সারাক্ষণ বিচরণ করেন।’
