
বছর চারেক আগে হঠাৎ করেই ব্যবসায়ী অনিক মাহমুদের সঙ্গে চিত্রনায়িকা শাবনূরের বিয়ের খবর প্রকাশিত হয়। ২০১৩ সালের ২৯ ডিসেম্বর জানা যায়, শাবনূর পুত্রসন্তানের মা হয়েছেন। কিন্তু বিয়ের পর থেকে শাবনূর কখনোই নিজের ইচ্ছায় সংবাদমাধ্যমের সামনে স্বামী ও সন্তানকে নিয়ে আসেননি। তবে এত দিন পর শাবনূর কথা বললেন তাঁর পরিবার নিয়ে। এমনকি তাঁর ছেলে আইজানের সঙ্গে তোলা ছবিটি আগ্রহ নিয়ে দেখালেন।স্বামী ও সন্তানকে গণমাধ্যম থেকে দূরে রাখার কারণ সম্পর্কে শাবনূর বলেন, ‘বলতে পারেন, নায়িকা হওয়ার কারণে আমি স্বাভাবিক জীবনের স্বাদ নিতে পারতাম না। মন চাইলেও নিজের মতো করে বেড়ানো সম্ভব হয়নি কখনো। তাই বিয়ের পর ভেবেছি, আমার স্বামী ও সন্তানকে যদি কেউ না চেনে, তা হলে হয়তো তাদের সঙ্গে নিজে পর্দার আড়ালে থেকে মনের আনন্দে ঘুরে বেড়াতে পারব। সেই ভাবনাতেই আসলে আমি স্বামী ও সন্তানকে সবার সামনে তুলে ধরতে চাইনি। তা ছাড়া আমার স্বামীও টিভি আর পত্রিকায় চেহারা দেখানোর ব্যাপারে অতটা আগ্রহী নন।’উদাহরণ টেনে শাবনূর বলেন, ‘সপ্তাহ দু-এক আগে আমরা সবাই মিলে কক্সবাজারে বেড়াতে গিয়েছিলাম। সমুদ্রসৈকতে নির্বিঘ্নে ঘুরেছি। আমার মুখ ঢাকা ছিল। সাধারণ মানুষের সঙ্গে মিশে আনন্দ করেছি। কেউ আমাকে চিনতে পারেনি।’
