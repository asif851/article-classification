
বলিউড বাদশা শাহরুখ খানকে সিনেমার পর্দায় নানান চরিত্রে দেখা যায়। হকি কোচ, আওয়ারা প্রেমিক, ইতিবাচক নানান চরিত্রে তাঁর পর্দায় উপস্থিতি মানেই ছবি সুপার ডুপার হিট। কিন্তু সেই ‘ফ্যান’ তারকা শাহরুখের একটি ভিডিও আজ ইউটিউবে ছাড়ার পর তা ভাইরাল হয়ে যায়। ভিডিওটি সম্ভবত আশির দশকের শেষের বা নব্বইয়ের দশকের প্রথম দিকের। ভিডিওতে একজন তরুণ একটি গানের অনুষ্ঠানের উপস্থাপনা করছেন। উপস্থাপক আর কেউ নয়, বলিউড বাদশা শাহরুখ খান।
‘দিল তো পাগল হ্যায়’ কিংবা ‘দিলওয়ালে দুলহানিয়া লে জায়েঙ্গে’ তারকা উপস্থাপক হওয়ার ব্যাপারটি দর্শক-ভক্তরা সম্ভবত অবগত নন। ভিডিওটি ভক্তরা সোশ্যাল মিডিয়ায় শেয়ার করা শুরু করেছেন।
ভিডিওতে দূরদর্শনের একটি গানের অনুষ্ঠানের উপস্থাপক হিসেবে দেখা যায় শাহরুখকে। ওই অনুষ্ঠানে শাহরুখ যাঁকে পরিচিত করছেন, তা-ও একটা সারপ্রাইজ। তিনি কুমার শানু। অনুষ্ঠানে অতিথি শিল্পী কুমার সানু তাঁর অপ্রকাশিত গান গাইছেন।
দূরদর্শনের ওই অনুষ্ঠানের দুই উপস্থাপকের মধ্যে একজন শাহরুখ। অন্য উপস্থাপকের পরিচয় জানা যায়নি। অনুষ্ঠানের চিত্রনাট্য অনুযায়ী, শাহরুখ জানতে চাইছেন, কুমার শানু কিশোর কুমারের মতো গান করেন কি না? অবাক করার মতোই বিষয়। ভবিষ্যৎ এই দুজনেই মিলিয়ে দিয়েছিল বলিউডে। শাহরুখের লিপে একের পর এক ব্লকবাস্টার গান গেয়েছেন শানু। ‘তুঝে দেখা তো ইয়ে জানা সানম’, ‘ইয়ে কালি কালি আঁখে’, ‘মেরি মেহেবুবা’, ‘বাজিগর’-এর মতো গান তুমুল জনপ্রিয় হয়েছে।
দূরদর্শন-যুগের শাহরুখ ১৯৮৯-এ ‘ফৌজি’-এর মাধ্যমে টেলিভিশন সিরিজে অভিষেক ঘটে শাহরুখের। যদিও ত্যান্ডনের ‘দিল দরিয়া’তে তিনি প্রথম অভিনয় করেছিলেন। ১৯৮৮ সালে শুটিং শুরু হলেও তা সম্প্রচারের ক্ষেত্রে বিলম্ব হয়। আজিজ মির্জার টেলিভিশন সিরিজ ‘সার্কাস’ এবং ১৯৯১-এ মণি কউলের মিনি সিরিজ ‘ইডিয়ট’-এও অভিনয় করেন তিনি।
১৯৯২-এ ‘দিওয়ানা’ সিনেমার মাধ্যমে বলিউডে অভিষেক হয় শাহরুখ খানের। এরপর বড় পর্দায় দাপিয়ে অভিনয় করছেন ‘চেন্নাই এক্সপ্রেস’ তারকা।
ভিডিও দেখতে এখানে ক্লিক করুন
