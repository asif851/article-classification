
কেটি পেরি-রাসেল ব্র্যান্ডের সংসার টিকেছিল মাত্র ১৪ মাস। এরপর মার্কিন গায়ক জন মেয়ারকে নতুন মনের মানুষ হিসেবে কাছে টেনেছিলেন মার্কিন গায়িকা-অভিনেত্রী কেটি পেরি। সম্প্রতি পেরি ও মেয়ারের বাগদানের খবর প্রকাশিত হয়েছে। এমটিভি ইউরোপিয়ান মিউজিক অ্যাওয়ার্ডসের অনুষ্ঠানে পেরির অনামিকায় হীরার আংটি দেখতে পাওয়ার পর থেকেই এমনটা শোনা যাচ্ছে।ইউরোপিয়ান মিউজিক অ্যাওয়ার্ডসের অনুষ্ঠানে লাল গালিচায় হাঁটার সময় অনামিকায় হীরার আংটি পরা অবস্থায় ক্যামেরাবন্দী হন পেরি। সম্প্রতি এক খবরে এমনটিই জানিয়েছে ইঅনলাইন।বাগদান সম্পর্কে মুখ না খুললেও পেরি বলেন, ‘আমার মনে হয়, আমরা আরও বেশি কাছাকাছি এসেছি। আরেকটি অনুষ্ঠানে অংশ নিতে হবে বলে সে (জন মেয়ার) এখানে আসতে পারেনি।’মেয়ারের সঙ্গে পেরির বাগদানের খবর সত্যি হলে প্রথমবারের মতো বিয়ের পথে হাঁটতে যাচ্ছেন ৩৬ বছর বয়সী মেয়ার। আর দ্বিতীয়বার ‘বেলতলা’য় যাওয়ার প্রস্তুতি নিচ্ছেন ২৯ বছর বয়সী পেরি।২০০৯ সালে রাসেল ব্র্যান্ড অভিনীত ‘গেট হিম টু দ্য গ্রিক’ ছবিতে অতিথি চরিত্রে অভিনয় করেছিলেন পেরি। তখন রাসেল ও পেরির প্রথম সাক্ষাৎ হয়। সে বছরই এমটিভি ভিডিও মিউজিক অ্যাওয়ার্ডস অনুষ্ঠানে আবার দেখা হয় তাঁদের। দ্বিতীয়বার সাক্ষাতের পর থেকেই অভিসার শুরু করে এ তারকা জুটি।রাসেল ও পেরি ২০০৯ সালের ডিসেম্বরে ভারতের রাজস্থানে ছুটি কাটাতে গিয়ে বাগদান সেরে ফেলেন। পরের বছরের অক্টোবরে রাজস্থানেই হিন্দু রীতি অনুযায়ী বিয়ের আনুষ্ঠানিকতা সম্পন্ন করেন তাঁরা। কিন্তু ২০১১ সালের ৩০ ডিসেম্বর বিচ্ছেদের আবেদন করেন রাসেল। বিচ্ছেদের পর মানসিকভাবে বিপর্যস্ত হয়ে পড়েছিলেন পেরি। গত সেপ্টেম্বর মাসে বিলবোর্ড ম্যাগাজিনে দেওয়া এক সাক্ষাত্কারে পেরি জানান, বিচ্ছেদের যন্ত্রণা সইতে না পেরে আত্মহত্যার পরিকল্পনা করেছিলেন তিনি।
