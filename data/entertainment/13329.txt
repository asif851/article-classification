
আজ দিবাগত রাত দুইটায় ক্যামেরুনের মুখোমুখি হচ্ছে ব্রাজিল। রাত জেগে প্রিয় দল ব্রাজিলের খেলা দেখবেন বলে জানালেন বাংলাদেশের রকলিজেন্ডখ্যাত সংগীতশিল্পী আইয়ুব বাচ্চু। খেলায় ক্যামেরুনকে ৩-০ গোলে হারাবে ব্রাজিল, এমনটাই মনে করছেন আইয়ুব বাচ্চু। তিনি বলেন, পেলের সময় থেকেই আমি ব্রাজিলের সমর্থক। ফুটবল খেলায় ব্রাজিল ছাড়া দ্বিতীয় কোনো দলকে ভালো লাগেনি। ফুটবল যে একটা শৈল্পিক খেলা, ব্রাজিল তা বরাবরই প্রমাণ করেছে। দলটির খেলার মধ্যে অসাধারণ ছন্দ ও গতিময়তা আছে। আর ছন্দ ও গতিময়তা ধরে রাখতে পারলে আজ অবশ্যই ক্যামেরুনকে ৩-০ গোলে হারিয়ে দিতে পারবে ব্রাজিল।’ব্রাজিল দলটির পাঁড়ভক্ত আইয়ুব বাচ্চু। কিন্তু প্রিয় দলটিকে নিয়ে এবার কিছুটা চিন্তিত তিনি। চিন্তার কারণ হিসেবে দলে ছন্দময়তার অভাবকে দায়ী করলেন আইয়ুব বাচ্চু। বললেন, ‘ব্রাজিলের খেলা মানে ছোট ছোট দুর্দান্ত কিছু পাস। কিকে কিকে গোলের সম্ভাবনা। কিন্তু চিরচেনা সেই ব্রাজিলকে  এখন পর্যন্ত সেভাবে খুঁজে পাওয়া যাচ্ছে না। ক্রোয়েশিয়া ও মেক্সিকোর সঙ্গে ব্রাজিলের খেলায় তা দারুণভাবে পরিলক্ষিত হয়েছে। বিশ্বকাপের এই দুটি খেলা ব্রাজিল ভক্তদের হতাশই করেছে। তবে আশা রাখছি, প্রথম দুটি ম্যাচের ভুলগুলো শুধরে ব্রাজিল জ্বলে উঠবে। ব্রাজিল তার চিরচেনা ছন্দে ফিরবে।’
এদিকে ব্রাজিলের তারকা খেলোয়াড় নেইমার প্রসঙ্গে আইয়ুব বাচ্চুর মন্তব্য, নেইমার এখনো তরুণ। তবে বেশ প্রতিভাবান এটা ঠিক। তাকে কারো সঙ্গে তুলনা করার সময় এখনো আসেনি। নেইমার খেলে যাক, সময়ই তাকে নিয়ে যাবে।
