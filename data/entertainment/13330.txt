
আগামী ১৯ জুলাই আসছে শিরোনামহীনের নতুন অ্যালবাম শিরোনামহীন। তবে এ খবরে পাইরেসির সঙ্গে জড়িত ব্যক্তিদের খুশিতে ‘বাগ্বাকুম’ হওয়ার কোনো সুযোগ নেই! দেশের অডিওশিল্পকে নতুন এক পদ্ধতির সঙ্গে পরিচয় করিয়ে দেবে এই অ্যালবাম, এমনটাই জানালেন ব্যান্ডের সদস্যরা। শ্রোতারা গানগুলো পেতে পারেন দুটি ভিন্ন উপায়ে। কিনতে পারেন ‘কালেকটরস এডিশন’। কালেকটরস এডিশনে গানগুলো পাবেন সুন্দর কাপড়ের মলাটের ভেতর, সঙ্গে থাকবে বই। জানতে পারবেন গানের লিরিক, লিরিকের পেছনের গল্পসহ আরও অনেক তথ্য। বইটি পাওয়া যাবে ইনকার্শন মিউজিক ও চেইন শপ স্বপ্নতে। এ ছাড়া বিকাশ কিংবা মোবাইল ব্যাংকিংয়ের মাধ্যমে ফরমাশ করলেও কালেকটরস এডিশন পৌঁছে যাবে আপনার বাসায়। থাকবে অগ্রিম ফরমাশ করার সুযোগ। প্রথম ২০০ জন অগ্রিম ফরমাশকারী পাবেন বিশেষ ধরনের পিক, মগ, টি-শার্ট, লিরিকস প্যাডসহ নানা উপহার! এ ছাড়া আইটিউনস, আমাজনের মতো প্রসিদ্ধ ২৩টি ওয়েবসাইট থেকে অত্যন্ত স্বল্পমূল্যে শ্রোতারা গানগুলো কিনে নিতে পারবেন। গানগুলোর কোনোভাবেই ‘পাইরেটেড কপি’ বের হবে না, সে নিশ্চয়তা দেবে যুক্তরাষ্ট্রভিত্তিক প্রতিষ্ঠান কাইনেটিক মিউজিক। শিরোনামহীনের বেজ গিটারিস্ট জিয়া বলেন, ‘দেশের অডিওশিল্পকে বাঁচানোর জন্যই এত কিছু। আড়াই বছর ধরে অ্যালবামটির জন্য প্রস্তুতি নিচ্ছি। আমরা সব সময় বলেছি, শিরোনামহীন একটি স্বনির্ভর ব্যান্ড। এই অ্যালবামের জন্য আমাকে সরোদ বাজানো শিখতে হয়েছে।’
বিস্তারিত জানতে ভিজিট করুন: www.shironamhin.net
