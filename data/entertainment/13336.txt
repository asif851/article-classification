
কাজী নজরুল ইসলামের গল্প ‘অতৃপ্ত কামনা’ নিয়ে তৈরি হচ্ছে চলচ্চিত্র। নাম প্রিয়া তুমি সুখী হও। পরিচালক গীতালি হাসান। ছোট পর্দার এই পরিচালক এবারই প্রথম চলচ্চিত্র তৈরি করছেন। গীতালি জানান, এর আগে একই গল্প নিয়ে তিনি একটি নাটক তৈরি করেছিলেন। প্রথম চলচ্চিত্র তৈরির অনুভূতি জানাতে গিয়ে গীতালি বললেন, ‘খুব ভালো লাগছে। প্রতিদিনই নতুন নতুন অভিজ্ঞতা হচ্ছে।’কাজী নজরুল ইসলামের গল্প নিয়ে আগে দুটি চলচ্চিত্র তৈরি হয়েছে রাক্ষুসী ও মেহের নেগার । এবার হচ্ছে প্রিয়া তুমি সুখী হও। তিনটি চলচ্চিত্রেই অভিনয় করেছেন ফেরদৌস। আর তাই দারুণ খুশি তিনি। ফেরদৌস বললেন, ‘আমরা রবীন্দ্রনাথ ঠাকুর ও কাজী নজরুল ইসলামকে নিজেদের চেতনায় ধারণ করি। কিন্তু চলচ্চিত্রে তাঁদের সেভাবে পাওয়া যায় না। তাঁদের তো বিশাল ভান্ডার রয়েছে। তার মধ্য থেকে অনেক কিছু নিয়েই আমরা চলচ্চিত্র তৈরি করতে পারি। তাতে আমাদের চলচ্চিত্র আরও সমৃদ্ধ হবে।’প্রিয়া তুমি সুখী হও ছবিতে ফেরদৌসের বিপরীতে অভিনয় করেছেন শায়লা সাবি। ফেরদৌস বলেন, ‘আমি বাংলাভিশনের সেরা নাচিয়ে প্রতিযোগিতায় বিচারক ছিলাম। সেখানে সাবিকে প্রথম দেখি। তখনই সাবিকে চলচ্চিত্রে অভিনয়ের জন্য আমন্ত্রণ জানাই।’‘সেরা নাচিয়ে’ প্রতিযোগিতায় সেরা পাঁচে ছিলেন সাবি। তিনি বলেন, ‘স্বপ্ন তো ছিলই, কিন্তু এত তাড়াতাড়ি চলচ্চিত্রে সুযোগ পেয়ে যাব, ভাবিনি।’পরিচালক জানান, ছবির শুটিং শেষ। এখন ডাবিংয়ের কাজ হচ্ছে।ছবিটি প্রযোজনা করছে ইমপ্রেস টেলিফিল্ম।
