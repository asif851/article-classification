
নতুন এফএম চ্যানেল রেডিও নেক্সট ৯৩.২ এফএম নিয়ে আসছে নিটল-নিলয় গ্রুপ। ২৬ জানুয়ারি সোমবার মহাখালীতে নিটল-নিলয় গ্রুপের প্রধান কার্যালয়ে চ্যানেলটির উদ্বোধনী অনুষ্ঠানের আয়োজন করা হয়। অনুষ্ঠানে উপস্থিত ছিলেন নিটল-নিলয় গ্রুপের চেয়ারম্যান আবদুল মাতলুব আহমাদ, ভাইস চেয়ারম্যান আবদুল মারিব আহমাদ, রেডিওনেক্সট-এর সিবিও অরূপ কুমার চাকিসহ নিটল-নিলয় গ্রুপের ঊর্ধ্বতন কর্মকর্তারা।অনুষ্ঠানে আবদুল মাতলুব আহমাদ তাঁর বক্তব্যে আশা প্রকাশ করেন, রেডিওনেক্সট বাংলাদেশের ১২তম এফএম চ্যানেল হলেও, শিগগির এফএম চ্যানেল হিসেবে এটি শ্রোতাদের মন জয় করে নেবে। দেশীয় সংস্কৃতিকে সামনে রেখে শ্রোতাদের বিনোদন দেওয়ার পাশাপাশি সামাজিক দায়বদ্ধতার কথা বিবেচনা করে অনুষ্ঠান সম্প্রচারের নির্দেশনাও দেন তিনি।এ ছাড়া নিটল-নিলয় গ্রুপের ভাইস চেয়ারম্যান আবদুল মারিব আহমাদ রেডিওনেক্সট-এর সব কর্মকর্তা, কর্মচারী ও শ্রোতাদের ধন্যবাদ জানানোর পাশাপাশি ভবিষ্যতে আরও সামনে এগিয়ে যাওয়ার আশাবাদ ব্যক্ত করেন।রেডিওনেক্সট-এর সিবিও অরূপ কুমার চাকি জানিয়েছেন, শ্রোতারা এখন থেকে ৯৩.২০ এফএম টিউন করে রেডিওনেক্সট-এর পরীক্ষামূলক সম্প্রচার শুনতে পারবেন। ঢাকা বিভাগ ও আশপাশের জেলায় রেডিওনেক্সট ৯৩.২ এফএম শোনা যাবে।চ্যানেলটি সম্পর্কে বিস্তারিত জানা যাবে এর ওয়েবসাইটে। ওয়েবসাইটের ঠিকানা (www.radionext.fm)এ ছাড়া (www.facebook.com/radionext93.2)এ লগ অন করেও চ্যানেলটি সম্পর্কে বিস্তারিত জানা যাবে।
