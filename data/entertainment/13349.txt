
রিয়্যালিটি শো খুদে গানরাজ এর এবারের প্রতিযোগীদের নিয়ে শুরু হয়ে গেছে স্টুডিও অংশের কাজ। ঢাকার তেজগাঁওয়ে চ্যানেল আই কার্যালয়ে তৈরি মঞ্চে মূল এখন বিচারকের সামনে পরীক্ষা দিচ্ছে ক্ষুদে প্রতিযোগীরা। প্রধান দুই বিচারক ফেরদৌস আরা ও এস আই টুটুলের সঙ্গে অতিথি বিচারক হয়েছেন সিনেমার আলোচিত নায়িকা মাহি।বুধবার সন্ধ্যায় চ্যানেল আই কার্যালয়ে সরেজমিনে দেখা গেল প্রধান দুই বিচারক ফেরদৌস আরা ও এস আই টুটুলের সঙ্গে বসে আছেন মাহি। মনোযোগী শ্রোতা হয়ে ক্ষুদে প্রতিযোগীদের গান শুনছেন তিনি।অনুষ্ঠানের এক ফাঁকে কথা মাহির সঙ্গে। বললেন, ‘আমি আসলে ওই জায়গার জন্য মোটেও উপযুক্ত নই বলতে পারেন। তার মানে আমি বলতে চাইছি, কারও গুণের বিচার কাজ করার ক্ষমতা রাখি না। এটাকে অবিশ্বাস্য মনে হয়।’গানের অনুষ্ঠানের বিচার কাজের অভিজ্ঞতা মাহির জীবনে এবারই প্রথম হয়েছে। বাচ্চাদের নিয়ে গানের প্রতিযোগিতার এই আয়োজনে বিচারক হতে পেরে দারুণ খুশি তিনি। বললেন, ‘সামনা-সামনি এত বড় আয়োজনে এর আগে আমার কখনো গান শোনার সুযোগ হয়নি। ক্ষুদে বাচ্চাদের গান শুনে মুগ্ধ যেমন হয়েছি তেমনি অবাকও হয়েছি। এত ছোট বাচ্চা, এত চমৎ​কার গান গায়!’চ্যানেল আইয়ের জন্য নির্মিত ক্ষুদে গানরাজ প্রতিযোগিতায় মাহি যে পর্বে বিচারকের আসনে বসেছেন সে পর্ব শিগগিরই দেখানো হবে।
