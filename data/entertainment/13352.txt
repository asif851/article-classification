



 তৌসিফ মাহবুব বিয়ে করেছেন। 
 কনে জান্নাতুল ফেরদৌস জারা। 
 সকালে শেওড়াপাড়ায় জারার বাবার বাসায় আক্দ হয়েছে।


ছোট পর্দার তারকা তৌসিফ মাহবুব বিয়ে করেছেন। কনে জান্নাতুল ফেরদৌস জারা। গতকাল শুক্রবার সন্ধ্যায় রাজধানীর ধানমন্ডির আরাজ পার্টি সেন্টারে বিয়ের আনুষ্ঠানিকতা সম্পন্ন হয়। এর আগে সকালে শেওড়াপাড়ায় জারার বাবার বাসায় তাঁদের আক্‌দ হয়েছে। সন্ধ্যায় বিয়ের অনুষ্ঠানে তারকাদের মধ্যে ছিলেন সজল, টয়া, সাবিলা নূর ও সাফা কবির। এ ছাড়া দুই পরিবারের আত্মীয়স্বজন আর বন্ধুরা উপস্থিত ছিলেন।
এর আগে প্রথম আলোকে ফোন করে তৌসিফ মাহবুব বলেন, ‘আমাদের জন্য দোয়া করবেন।’
তৌসিফ মাহবুব আরও বলেন, ‘হঠাৎ করেই আয়োজন করেছি। সবকিছু আমাকেই করতে হচ্ছে। যতটা পারছি, ফোন করে সবাই আমন্ত্রণ জানিয়েছি। ছোট পর্দায় আমি যাঁদের সঙ্গে কাজ করছি, আশা করছি তাঁরা সবাই বউভাতে আসবেন।’
আগামী সোমবার সন্ধ্যায় তৌসিফ মাহবুব ও জারার বউভাত অনুষ্ঠান হবে।
জারার সঙ্গে তৌসিফের পরিচয় অনেক দিনের। তৌসিফের ভাষায়, ‘তা প্রায় সাড়ে তিন বছর তো হবেই। তবে আমাদের বিয়ে হচ্ছে পারিবারিকভাবেই।’ জারা বাংলাদেশ ইউনিভার্সিটি অব বিজনেস অ্যান্ড টেকনোলজিতে (বিইউবিটি) বিবিএ পড়ছেন।
তৌসিফ বললেন, ‘নাটকের কাজ নিয়ে খুব ব্যস্ত। তার মাঝে বিয়ের জন্য এতটুকু সময় বের করেছি। এখনো অনেক দাওয়াত বাকি। ফোনে ফোনে সবাইকে আমন্ত্রণ জানাচ্ছি। বিয়ে-বউভাত শেষ করেই আবার শুরু হবে কাজ।’
