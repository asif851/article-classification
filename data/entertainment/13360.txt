
টেলিভিশন দুনিয়ার জনপ্রিয় রিয়্যালিটি শো ‘বিগ বস ১১’-র মঞ্চে এবার বলিউডের ‘ভাইজান’ সালমানের বদলে বলিউডের ‘খিলাড়ি’ অক্ষয় কুমারকে দেখার সম্ভাবনা প্রবল। প্রতিবছর সালমান খানের অগণিত ভক্ত অপেক্ষা করে থাকে তাঁকে ছোট পর্দায় দেখবে বলে। কিন্তু এবার হয়তো তাদের নিরাশ হতে হবে। কালারস টিভির এই শোতে সাল্লু ভাইয়ের জায়গা দখল করতে চলেছেন অক্ষয়।
কিছুদিন আগেই জানা যায়, সালমানের ‘দশ কা দম’ অনুষ্ঠানটি এবার সঞ্চালনার দায়িত্বে থাকবেন অক্ষয়। সূত্রের খবর অনুযায়ী, এবার বলিউড সুলতানের সাম্রাজ্যে অর্থাৎ ‘বিগ বস’ হাউসেরও দখল নিতে চলেছেন আক্কি তথা অক্ষয়। এই অনুষ্ঠানের নির্মাতাদের সালমানের পরিবর্তে অক্ষয় সব সময় প্রথম পছন্দ ছিল। আর সালমানের সঙ্গে তাঁর সম্পর্কও ভালো, তাই এই সিদ্ধান্তে কোনো ঝামেলা হওয়ার কথা নয়।
বিশ্বস্ত সূত্রে জানা যায়, বলিউডের ভাইজান কয়েক বছর ধরেই ‘বিগ বস’ অনুষ্ঠানটি থেকে সরে দাঁড়াতে চাইছেন। সময়ের অভাবেই সালমান আর এই অনুষ্ঠানের সঙ্গে যুক্ত হতে চাইছিলেন না। পরে রাজি হতেন, তবে প্রচুর অর্থের বিনিময়ে। তবে এবার নাকি সাল্লু মিয়া স্পষ্টতই ‘বিগ বস’-এ আর থাকতে চান না। তাঁর পরিবর্তে অক্ষয়ই একদম ফিট বলে মনে করা হচ্ছে। বলিউডের আক্কির জনসংযোগও যথেষ্ট ভালো।
এখন শুধু অপেক্ষা করার পালা। যদিও বা অক্ষয় রাজি হন সালমানের জায়গা দখল করতে, তিনি কি আদৌ পারবেন দর্শকের মন জয় করতে?
