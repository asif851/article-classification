
‘সাইলেন্স অব দ্য ল্যাম্বস’ ছবির পরিচালক জনাথন ডেম আর নেই। ৭৩ বছর বয়সে তিনি যুক্তরাষ্ট্রের নিউইয়র্কে মারা যান। মৃত্যুকালে তাঁর পরিবারের সদস্যরা ছিলেন তাঁর পাশে। গত বুধবার এ কথা জানান তাঁর কাছের মানুষ (পাবলিসিস্ট) এনালি পাওলো।
ডেমের ‘ফিলাডেলফিয়া’ ছবিটিও অস্কার জিতেছিল। তিনি ভুগছিলেন ক্যানসারে।পাওলো জানিয়েছেন, জনাথন যখন তাঁর ম্যানহাটনের অ্যাপার্টমেন্টে মারা যান, তখন তাঁর পাশে ছিলেন স্ত্রী জোয়ান হাওয়ার্ড এবং তাঁর তিন সন্তান।ডেম ২০১৫ সালে ‘রিকি অ্যান্ড দ্য ফ্ল্যাশ’ নামে তাঁর শেষ ছবিটি করেছেন। এটা একটি কমেডি। এ ছবিতে মেরিল স্ট্রিপ একজন বর্ষীয়ান রকারের ভূমিকায় অভিনয় করেছিলেন।নিউইয়র্কেই জন্ম ডেমের। ১৯৯১ সালে তাঁর অসাধারণ ছবি ‘দ্য সাইলেন্স অব দ্য ল্যাম্ব’-এ জন্য তিনি অস্কারে সেরা পরিচালকের পুরস্কার পান। শুধু পরিচালক হিসেবেই নন, অস্কারে এই ছবিটি সেরা ছবির পুরস্কার ছিনিয়ে নেয় এবং এ ছবির দুই অভিনয়শিল্পী অ্যান্থনি হপকিন্স ও জুডি ফস্টারের হাতেও অস্কার উঠেছিল।এ কথা অনেকেই জানেন, ১৯৯৩ সালে তিনি ‘ফিলাডেলফিয়া’ ছবিটি করেছিলেন। এইডসকে বিষয় করে এটাই ছিল হলিউডের প্রথম ছবি। এ ছবিতে অভিনয় করে টম হ্যাংকস অস্কার জিতেছিলেন। মিড ডে
