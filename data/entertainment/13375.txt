
মঙ্গলবার সন্ধ্যার নীলক্ষেত। বলাকা সিনেমা হলে ঢাকা অ্যাটাক ছবির সাড়ে তিনটার শো শেষ হয়েছে। ছবি দেখে বের হওয়া দর্শক আর ছবি দেখতে প্রেক্ষাগৃহে প্রবেশের অপেক্ষায় থাকা দর্শকের ভিড়। একজনকে বলতে শোনা গেল, ‘নায়িকার অভিনয় বাদে আর সব ঠিকঠাক ছিল।’
ছবি দেখে বের হচ্ছিলেন ঢাকা বিশ্ববিদ্যালয়ের শিক্ষার্থী সায়েম। কথা হয় তাঁর সঙ্গে। তিনি বলেন, ‘ভালো লেগেছে। অনেক দিন পর একটা সিনেমার মতো সিনেমা দেখলাম।’গত শুক্রবার সারা দেশের ১২২টি হলে মুক্তি পেয়েছে দীপংকর দীপন পরিচালিত প্রথম ছবি ঢাকা অ্যাটাক। ঢাকার মধ্যে ১৭টি হলে এ ছবির প্রদর্শনী চলছে। পরিবেশক, বুকিং এজেন্ট ও বিভিন্ন প্রেক্ষাগৃহের ব্যবস্থাপক ও মালিক সূত্রে জানা গেছে, মুক্তির পঞ্চম দিন মঙ্গলবার পর্যন্ত একই গতিতে চলছে ছবিটি।বলাকা হলের ব্যবস্থাপক আক্তার হোসেন বলেন, মুক্তির দিনই ১ লাখ ৮৪ হাজার ৫৯০ টাকার টিকিট বিক্রি করেছেন তাঁরা। মুক্তির ৫ দিন পরও গত মঙ্গলবার এ ছবিতে তাঁদের দিনের আয় ছিল ১ লাখ ৮১ হাজার টাকা। শ্যামলী সিনেপ্লেক্সের ব্যবস্থাপক আহসানউল্লাহ বলেন, মুক্তির প্রথম দিন থেকে এখন পর্যন্ত প্রতিদিনই গড়ে ৮০ থেকে ৮৫ হাজার টাকার টিকিট বিক্রি হচ্ছে।রাজধানীর স্টার সিনেপ্লেক্সের জ্যেষ্ঠ ব্যবস্থাপক মেজবাহউদ্দিন আহমেদ বলেন, প্রথমে তাঁদের বড় হলে ছবিটি মুক্তি পায়। দর্শক চাহিদার কারণে গত রোববার থেকে ছোট একটি হলেও প্রদর্শনী করতে হচ্ছে। তিনি বলেন, আয়নাবাজির পর এই ছবিটিতে দর্শকের আগ্রহ দেখা যাচ্ছে খুব।ঢাকার রাজমণি হলে ভিন্ন দৃশ্য। এই হলে শুক্রবারের তুলনায় ছবির টিকিট বিক্রি খানিকটা পড়ে গেছে। হলের নির্বাহী কর্মকর্তা শহীদুল্লাহ বলেন, ‘প্রথম দিন দুই লাখ টাকার টিকিট বিক্রি হয়েছে। পরদিনই তা অর্ধেকে নেমে আসে। আজ (মঙ্গলবার) টিকিট থেকে ৫০ হাজার টাকা এসেছে। তা–ও ভালো, অন্য ছবিতে তো প্রথম দিনই টিকিট থেকে এত টাকা আসে না।’ মধুমিতা হলে প্রথম দিন হাউসফুল ছিল দিনের শোগুলো। ১ লাখ ১৫ হাজার টাকার টিকিট বিক্রি হয়। এখন প্রতিদিন টিকিট থেকে আসছে গড়ে ৫০ হাজার টাকা করে। এটি সন্তোষজনক বলে জানান হলের ব্যবস্থাপক রেজাউল করিম।ঢাকার বাইরেও আরিফিন শুভ ও মাহি অভিনীত এই ছবি ভালো ব্যবসা করছে বলে জানা গেছে। লক্ষ্মীপুরের হ্যাপি সিনেমা হলের মালিক মাসুম হোসেন বলেন, ‘অন্য সময় নতুন ছবি উঠলে প্রথম দিন ২০ হাজার টাকার টিকিট বিক্রি হয়। এই ছবি থেকে প্রথম দিনই আয় হয়েছে ৪০ হাজার টাকা। এখনো প্রতিদিন গড়ে আমরা ২০ হাজার টাকার টিকিট বিক্রি করছি।’বুকিং এজেন্ট সমিতির সভাপতি সারোয়ার দিপু বলেন, ‘ঢাকার বাইরের চারটি হলে ঢাকা অ্যাটাক ছবির বুকিং দিয়েছি। সব জায়গার খবর ভালো। ঢাকার বাইরে ঈদের সময় বড় বাজেটের ভালো ছবির মতোই এ ছবির টিকিট বিক্রি হচ্ছে।’এখন পর্যন্ত দেশের কোনো প্রেক্ষাগৃহ থেকে মাঝ সপ্তাহে ঢাকা অ্যাটাক নামিয়ে ফেলার খবর পাওয়া যায়নি। ছবির পরিবেশক দ্য অভি কথাচিত্রের কর্ণধার অভি বলেন, আগামী সপ্তাহে আরও ১৫টি হলে নতুন করে ছবিটি উঠবে। এই পরিবেশক আরও বলেন, গত মঙ্গলবার পর্যন্ত সব কটি হল থেকে টিকিট বিক্রি বাবদ প্রায় ৩ কোটি টাকার হিসাব পাওয়া গেছে।
আসছে সিক্যুয়েল ‘ঢাকা অ্যাটাক ২’ঢাকা অ্যাটাক ছবির দ্বিতীয় কিস্তি ঢাকা অ্যাটাক ২ নির্মাণ করবেন বলে জানিয়েছেন পরিচালক দীপংকর দীপন। তিনি বলেন, ‘ঢাকা অ্যাটাক-এর সাফল্য আমাদের প্রত্যাশা বাড়িয়ে দিয়েছে। তাই দ্বিতীয় কিস্তি নির্মাণ করার সাহস পাচ্ছি।’ তিনি আরও বলেন, ঢাকা অ্যাটাক ২ আরও বড় পরিসরে হবে। এর চিত্রনাট্য করবে যথারীতি সানি সানোয়ার ও তাঁর দল।
৫ দেশের ১৭ প্রেক্ষাগৃহে মুক্তি৫টি দেশের ১৭টি হলে মুক্তি দেওয়া হচ্ছে ঢাকা অ্যাটাক। দেশগুলো হলো ওমান, কানাডা, অস্ট্রেলিয়া, দুবাই ও যুক্তরাষ্ট্র। ছবির পরিচালক দীপংকর দীপন বলেন, ‘প্রবাসী বাঙালিদের আগ্রহেই ৫টি দেশে ঢাকা অ্যাটাক মুক্তি দিচ্ছি।’
