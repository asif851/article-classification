
বিপাশা বসু ও অভিনেতা করণ সিং গ্রোভারের দেখা হয়েছিল ‘অ্যালোন’ ছবির সেটে। সেই দেখা থেকে বন্ধুত্ব, বন্ধুত্ব থেকে প্রেম। সেই প্রেম এবার পূর্ণতা পেল বিয়েতে।
গতকাল শনিবার করণের সঙ্গে সাত পাকে বাঁধা পড়লেন বাঙালি মেয়ে বিপাশা বসু। মুম্বাইয়ে প্যালাডিয়াম হোটেলের সেন্ট রেগিসের আটতলার ইমপিরিয়াল হলে বসেছিল তাঁদের বিয়ের আসর। সন্ধে সাতটা ২০ মিনিটে গোধূলি লগ্নে শুরু হয় বিয়ে। শুভদৃষ্টি থেকে শুরু করে অন্য সব আনুষ্ঠানিকতা সেরে সাত পাক, সিঁদুর দান, বরের মাথায় টোপর থেকে পানপাতায় কনের মুখ ঢাকা—একে একে এই সব পর্ব পেরিয়ে রাত আটটা ৪৫ মিনিটে সম্পন্ন হয় বিয়ের অনুষ্ঠান। বিপাশাদের পরিবারের চেনা পুরোহিত সমীর মুখোপাধ্যায় তাঁদের বিয়ে করান।নকশাকার সব্যসাচী মুখোপাধ্যায়ের তৈরি লাল রঙের লেহেঙ্গায় বাঙালি সাজে সেজে উঠেছিলেন বিপাশা। সাদা কুর্তা ও ধুতিতে করণও নজর কাড়লেন বিয়েতে উপস্থিত অতিথিদের।ছেলে, ছেলের বউ নিয়ে অমিতাভ বচ্চন, রণবীর কাপুর থেকে শাহরুখ খান, সালমন খানও শামিল হয়েছিলেন এই বিয়ের আসরে।
সূত্র: টাইমস অব ইন্ডিয়া, ইন্ডিয়ান এক্সপ্রেস
