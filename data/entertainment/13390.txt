
উৎসব যেমন আনন্দ সৃষ্টি করে, তেমনি আনন্দ ভাগাভাগির সুযোগও করে দেয়। তারকারা উৎসবকে রাঙানোর নানা উপলক্ষ তৈরি করেন। ভক্তদের জন্য কিংবা সামাজিক দায়বদ্ধতার কারণে উৎসবের সময় দাতব্য কাজ করেন অনেক তারকা। সে রকম কয়েকজন তারকার কথা জানুন আজ
আমিরের সামাজিক উৎসবদাতব্য কাজে বলিউডের আরেক খান আমিরকে প্রকাশ্যে তেমন দেখা যায় না। যা করেন তা কিছুটা গোপনই রাখেন। ঈদ বা পূজার সময় অন্য সব তারকাদের সঙ্গে আমির খানকে ফুটবল বা ক্রিকেট খেলার মাঠে দেখা যায়। তবে সামাজিক উৎসবকে কেন্দ্র করে আমির খান লুকিয়ে লুকিয়ে দাতব্য কাজের জন্য অর্থ সংগ্রহ করেন। ২০১৩ সালে পূজার সময় উত্তরখণ্ডের বন্যাকবলিত বিভিন্ন স্থানে এই তারকা ২৫ লাখ রুপি অনুদান দিয়েছিলেন। ২০১৪ সালে নতুন বছরের শুরুতে গ্রামের মানুষের পানি সংগ্রহের জন্য ১১ লাখ রুপি চুপি চুপি দান করেছিলেন এই তারকা।
পরীমনির ঈদ উপহারগত বছর ঈদুল আজহার দিন ঢাকার বিএফডিসিতেই কাটিয়েছিলেন অভিনেত্রী পরীমনি। তবে শুটিংয়ের জন্য নয়। বাংলাদেশি সিনেমার সহকারী শিল্পীদের জন্য গরু কোরবানি দিয়েছিলেন এই নায়িকা। তাঁর এই উদ্যোগের প্রশংসা করেছিলেন অনেকেই। প্রথম আলোর একটি খবরের সূত্র ধরেই পরীমনি জানতে পারেন বিএফডিসির সহকারী শিল্পীদের মানবেতর জীবনযাপনের কথা। এরপর তিনি তাঁর নানার বাড়িতে ঈদ পালনের সিদ্ধান্ত বাতিল করে ঢাকাতেই থেকে যান। আর খুশির ঈদ পালন করেন পরিচিত অঙ্গনের চেনা-অচেনা মানুষের সঙ্গে।
মানুষের জন্য শাবানাবলিউডের গুণী অভিনয়শিল্পী শাবানা আজমি। তাঁর বাবা কাইফি আজমির গ্রামের বাড়ির মানুষদের আর্থসামাজিক উন্নয়নের জন্য প্রতিষ্ঠা করেছেন মিজবান ওয়েলফেয়ার সোসাইটি। গাঁয়ের মানুষদের সংস্কৃতি শহুরে মানুষের কাছে পৌঁছাতে কাজ করে এ প্রতিষ্ঠান। প্রতিবছর ঈদের সময় ছাড়াও নতুন বছর উপলক্ষে গ্রামের মানুষের তৈরি পোশাক-আশাক নিয়ে ফ্যাশন শোর আয়োজনও করেন শাবানা আজমি।
সালমানের উৎসব শিশুদের জন্যবিং হিউম্যান নামে দাতব্য প্রতিষ্ঠান পরিচালনা করেন বলিউড তারকা সালমান খান। প্রতি ঈদেই এই প্রতিষ্ঠান থেকে দাতব্য কাজ করেন তিনি। ২০১৪ সালের ঈদে হৃৎপিণ্ডে সমস্যা আছে এমন ১০০ শিশুকে চিকিৎসার ব্যবস্থা করে দিয়েছিলেন তিনি। প্রতি ঈদেই সালমান খানের সিনেমা মুক্তি পায়, সেই উপলক্ষে দাতব্য কাজের মাধ্যমে জনসচেতনতা তৈরির চেষ্টা থাকে তাঁর।
বিয়োন্সের উৎসবে শিশুরাই সবঅন্য তারকারা যেখানে বিলাসবহুল নৌকায় চড়ে হ্যাশট্যাগওয়ালা ছবি প্রকাশ করেন, সেখানে গায়িকা বিয়োন্সে খানিকটা আলাদাই। নারী অধিকারের জন্য প্রতিবছরের শুরুতেই তাঁকে বিভিন্ন দাতব্য কনসার্ট আর অনুষ্ঠানে দেখা যায়। নিজের দাতব্য প্রতিষ্ঠান বিগুড থেকে শিশুশিক্ষার জন্য কাজ করছেন এই তারকা। ইস্টার সানডেতে তাঁর স্কুলের শিশুদের সঙ্গে সময় কাটান এই তারকা। বিয়োন্সে গত বছর গৃহহীনদের জন্য ৭০ লাখ ডলার দান করেছিলেন।
শিশুদের জন্য সুইফটপাপারাজ্জিদের তথ্যমতে, অবসরের প্রায় পুরো সময়ই নাকি তারকা টেইলর সুইফট নিজের চারপাশের মানুষদের সঙ্গে ঘুরে বেড়াতে পছন্দ করেন। ঘুরতে পছন্দ করেন বলেই ইউনিসেফের বিভিন্ন স্কুলে নিয়মিত দেখা যায় তাঁকে। গত বছর বড়দিন উপলক্ষে ৫০ হাজার ডলার অনুদান দিয়েছেন তিনি। শিশুদের অধিকার ও মানসিক বিকাশ নিয়ে দাতব্য কাজ করেন এই তারকা।
মেরিল স্ট্রিপের বিশ্ব আনন্দঅভিনেত্রী মেরিল স্ট্রিপ শুধু নিজ দেশের জন্যই নয়, অন্য দেশের মানুষদের জন্যও উৎসবের রং ছড়ান। ২০১৬ সালে ইস্টার সানডের সময় তিনি ও তাঁর স্বামী ডোনাল্ড গুমার অক্সফাম আমেরিকা ও আফ্রিকার কয়েকটি প্রতিষ্ঠানের জন্য ২১ লাখ মার্কিন ডলার অনুদান দেন। তৃতীয় বিশ্বের দেশগুলোর মানুষদের স্বাস্থ্যসেবার জন্য দাতব্য কাজে আগ্রহী এই হলিউড তারকা।
মানবসেবায় সান্দ্রা২০১০ সালের জানুয়ারির কথা। বড়দিন আর নববর্ষের রেশ তখনো কাটেনি, এমন সময় হাইতির মানুষেরা ভয়ানক এক ভূমিকম্পের মুখোমুখি হয়। ৭ মাত্রার এই ভূমিকম্পে তিন লাখের বেশি মানুষ নিহত ও নিখোঁজ হয়। এই ভূমিকম্পের কারণে ক্ষতিগ্রস্ত মানুষদের সহায়তার জন্য অভিনেত্রী সান্দ্রা বুলক ১০ লাখ ডলার অনুদান দিয়েছিলেন সেবার। ডক্টরস উইদাউট বর্ডারসের মাধ্যমে তিনি এই অর্থ হাইতির মানুষদের জন্য ব্যয় করেন।
সূত্র: টাইম ম্যাগাজিন, হাফিংটন পোস্ট ও টাইমস অব ইন্ডিয়া অবলম্বনে
 
