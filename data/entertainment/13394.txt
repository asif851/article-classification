
• রাইসুল ইসলাম আসাদের নাটকের নাম ‘একটি বিবৃতির খসড়া’। • লিখেছেন রেজানুর রহমান ও প্রযোজনা করেছেন মাহফুজা আক্তার। • বিটিভিতে নাটকটি প্রচারিত হবে আজ রাত নয়টায়।
বাংলাদেশ টেলিভিশনের নিজস্ব প্রযোজনায় শেষ নাটক করেছিলেন কবে? সঠিক সময়টা মনে করতে পারলেন না অভিনেতা রাইসুল ইসলাম আসাদ। শুধু অনুমান করে বললেন, তা বছর বিশেক আগের কথা। এই লম্বা সময়ের বিরতি শেষে সম্প্রতি রাইসুল ইসলাম আসাদ আবার ফিরলেন বিটিভির নিজস্ব প্রযোজনায়।
অভিনেতা রাইসুল ইসলাম আসাদ তাঁর অভিনীত বিটিভির সর্বশেষ নাটকটি নিয়ে বললেন, ‘যত দূর মনে পড়ে, ১৯৯৪-৯৫ সালের দিকের কথা। শেষ সেই নাটকটির নাম ছিল কবেজ লেঠেল। নাটকটি রচনা করেছিলেন কথাসাহিত্যিক মঈনুল আহসান সাবের। তারপর আর বিটিভির নিজস্ব প্রযোজনায় কোনো কাজ করা হয়নি।’ নাটকটির প্রযোজকের নাম মনে করতে পারলেন না এই অভিনেতা ও লেখক।
এত বছর পর বিটিভির নতুন যে নাটকে অভিনয় করলেন রাইসুল ইসলাম আসাদ, তার নাম ‘একটি বিবৃতির খসড়া’। এটি রচনা করেছেন রেজানুর রহমান ও প্রযোজনা করেছেন মাহফুজা আক্তার। আসাদ ছাড়াও এই নাটকে অভিনয় করেছেন ডলি জহুর, আল মামুন, অর্ষা, আলিফ চৌধুরী, হাফিজুর রহমান, মাহবুবা রেজানুর, মিন্টু সরদার, হিমেল ইসহাক প্রমুখ। নাটকের গল্প প্রসঙ্গে রেজানুর রহমান জানান, নাটকটি প্রচারিত হবে আজ রাত নয়টায়।
