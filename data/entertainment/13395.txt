
‘শিরোনামহীন’ ব্যান্ডের শুরুটা হয়েছিল ১৯৯৬ সালে। এরপর পেরিয়ে গেছে ১৮ বছর। এবারই প্রথম দেশের বাইরে কনসার্টে অংশ নিতে যাচ্ছে শিরোনামহীন। দলটি গান করবে শ্রীলঙ্কায়। আগামী ১১ মার্চ শুরু হবে আট দিনের এই সংগীতসফর।শিরোনামহীন ব্যান্ডের প্রধান জিয়া জানান, শ্রীলঙ্কার কলম্বোয় তাঁরা দুটি আর গলে তিনটি কনসার্টে গান করবেন। এই সফরের আয়োজন করেছে বাংলাদেশের লাইভ স্কয়ার।জিয়া বলেন, ‘আমরা দেশে বিভিন্ন কনসার্টে যেভাবে অংশ নিই, শ্রীলঙ্কার এই সফরে তা থেকে একটু আলাদা হবে। এই যেমন, আমি বেস গিটার বাজাই। কিন্তু শ্রীলঙ্কায় বেস গিটারের পাশাপাশি সরোদ আর চেলো বাজাব। শাফিন ড্রামসের দায়িত্বে। পাশাপাশি তিনি সেখানে সরোদ আর বাঁশি বাজাবেন। এমনি কিছু নতুনত্ব থাকবে। পরে দেশেও আমরা এভাবে গান করার পরিকল্পনা করছি।’শ্রীলঙ্কায় আট দিনের সংগীতসফরে নিজেদের জনপ্রিয় গানের পাশাপাশি শিরোনামহীন রবীন্দ্রসংগীতও পরিবেশন করবে। আর এই সফরে অংশ নিচ্ছেন দলটির সব সদস্য।
