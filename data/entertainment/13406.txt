
আজ সকালে ‘হ্যাপি আয়নাবাজি ডে’ লিখে ফেসবুকে স্ট্যাটাস দিয়েছেন উপস্থাপিকা থেকে নায়িকা বনে যাওয়া নাবিলা। তাঁর মতো করে অনেকেই স্ট্যাটাস, হ্যাশট্যাগ ও চেক ইন দিয়ে জানিয়ে দিচ্ছেন ‘আয়নাবাজি’ নিয়ে সর্বশেষ আপডেট। রাজধানীসহ দেশের মোট ২১টি প্রেক্ষাগৃহে চলছে ‘আয়নাবাজি’। এর মধ্যে রাজধানীর সিনেপ্লেক্স, ব্লকবাস্টার, বলাকা, শ্যামলীসহ বেশ কিছু সিনেমা হলে চলছে ছবিটি। বলাকায় সকাল সাড়ে ১০টায় ছিল প্রথম শো। ১০টায় প্রেক্ষাগৃহের সামনে গিয়ে দেখা গেল, অসংখ্য দর্শকের ভিড়। এর মধ্যে অনেকেই টিকিট খুঁজছেন। কিন্তু ততক্ষণে টিকিট কাউন্টার বন্ধ হয়ে গেছে। প্রথম শোর টিকিট শেষ। দর্শকেরা লাইন ধরেছেন ভেতরে ঢুকতে।বলাকা প্রেক্ষাগৃহের ব্যবস্থাপক আকতার বললেন, ‘বেশির ভাগ টিকিট গতকালই শেষ হয়েছে। অল্প কিছু টিকিট আজ বিক্রি করছি।’ ‘আয়নাবাজি’ দেখার সময় দর্শকের মধ্যে উচ্ছ্বাস ছিল লক্ষণীয়। অমিতাভ রেজা পরিচালিত এই ছবিতে অভিনয় করেছেন চঞ্চল চৌধুরী, নাবিলা, আরিফিন শুভ, পার্থ বড়ুয়াসহ অনেকে।
