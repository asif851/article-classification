
‘ব্ল্যাক’ ছবির সেই শিক্ষক-ছাত্রীর চরিত্র অথবা ‘বাবুল’ ছবির শ্বশুর-পুত্রবধূ; কোনটাই কি ভোলা যায়? দুটি ছবির যেই চরিত্রগুলোর কথা বলা হচ্ছে সেখানে অভিনয় করেছিলেন অমিতাভ বচ্চন ও রানি মুখার্জি। শুধু পর্দায় নয়, বাস্তবেও এই দুই শিল্পীর সম্পর্ক ছিল চমৎকার। তবে, মাঝে কিছু ব্যক্তিগত কারণে তাঁদের স্বাভাবিক যোগাযোগ ব্যাহত হয়েছিল। অনেক দিন পর গতকাল তাঁদের দুজনের দেখা হলো একটি ছবির সেটে। রানিকে শুভেচ্ছা জানাতে ‘বিগ বি’-ই এগিয়ে এসেছিলেন। সন্তান জন্মের পর চলচ্চিত্রের কাজ থেকে দূরে ছিলেন রানি। ডিসেম্বরে তাঁর মেয়ে আদিরার এক বছর হয়েছে। ‘হিচকি’ নামের একটি ছবি দিয়ে বলিউডে প্রত্যাবর্তন হচ্ছে রানি মুখার্জির। শুটিং করতে গিয়ে রানি পেয়ে গেলেন এক বিশেষ চমক। হঠাৎ দেখেন তাঁর ছবির সেটে অমিতাভ বচ্চন হাজির। এই অভিনেতা তখন কাছেই ‘প্যাডম্যান’ ছবির অতিথি চরিত্রে শুট করতে এসেছিলেন। জানতে পারেন সেখানে রানিও অন্য একটি ছবির কাজ করছেন। নিজের কাজ শেষ করেই কন্যাতুল্য রানিকে আশীর্বাদ করে এসেছেন বিগ-বি। অনেক দিন পর তাঁদের পুনর্মিলনীর ছবি ক্যামেরায় ধরে রাখতে চাইলেন কেউ কেউ। সেই ছবি খুব দ্রুত ইন্টারনেট ও ভারতীয় সংবাদমাধ্যমে ছড়িয়ে পড়তে শুরু করে। কম বেশি সবাই রানির সঙ্গে অমিতাভ বচ্চনের ছেলে অভিষেক বচ্চনের অন্তরঙ্গতার কথা জানেন। স্ত্রী জয়া বচ্চনের আপত্তি না থাকলে হয়তো ঐশ্বরিয়া নয় রানিই হতেন বচ্চন পরিবারের পুত্রবধূ। তবে, নির্মাতা আদিত্য চোপড়ার সংসারেও মেয়েকে নিয়ে খুব সুখে আছেন রানি। আর অভিষেক-ঐশ্বরিয়াও মেয়ে আরাধ্যকে নিয়ে ভালো সময় পার করছেন। ইন্ডিয়ান এক্সপ্রেস।
