
প্রায় ১০ বিঘা জমি। এই জমিসহ আশপাশের সব জমিতেই ফুটে আছে গোলাপ, গাঁদা, রজনীগন্ধা, গ্লাডিওলাস। ফুলের সংখ্যাটা নিশ্চিত করেন পরিচালক হিমেল আশরাফ। ৫২ হাজার। হ্যাঁ, এই ৫২ হাজার ফুলের মধ্যেই কদিন ধরে বিচরণ করছেন আঁচল ও বাপ্পী। যশোরের গদখালীর ফুলের জমিতে চলছে সুলতানা বিবিয়ানার শুটিং। ছবিটি পরিচালনা করছেন হিমেল আশরাফ। এই দুই নায়ক-নায়িকা ছাড়াও আছেন শহীদুজ্জামান সেলিম ও মামুনুর রশীদ। পরিচালক বলেন, ‘ফুলের বাগান ঘিরেই সিনেমার গল্প। দৃশ্যায়নে নতুনত্ব ও গল্পের প্রয়োজনেই এই জায়গা বেছে নিয়েছি।’ছবিতে আদর্শ ফুলচাষি হিসেবে হাজির হয়েছেন মামুনুর রশীদ। হাসতে হাসতে বললেন, ‘পাঁচ দিন ধরে শুটিং করতে গিয়ে অন্তত দুই শতক জমি কুপিয়ে ফেলেছি।’এমন জায়গায় শুটিং প্রসঙ্গে বাপ্পী বলেন, ঢাকার মানুষ ফুল দেখে, কিন্তু ফুলের চাষ দেখে না। এসব বিষয় ছবিতে তুলে ধরা হয়েছে। এর আগে এমন জায়গায় ছবির শুটিং হয়নি বলেই মনে হয়।হিমেল আশরাফ জানান, ছবির ৬০ ভাগ কাজ শেষ হয়েছে। এরই মধ্যে পদ্মার চরে রাজবাড়ীতে শুটিং করা হয়েছে। এখন মূল অংশের কাজ চলছে যশোরের গদখালীতে।
