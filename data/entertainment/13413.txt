
 
বেশ কয়েক বছর ধরে টিভি নাটকে অভিনয় করছেন স্বাগতা। নাটকের পাশাপাশি একটি চলচ্চিত্রেও অভিনয় করেছেন তিনি। সম্প্রতি শেষ করেছেন ‘মহুয়া’ নাটকের শুটিং। স্বাগতার মতে, এ নাটকে একেবারেই ব্যতিক্রমী একটি চরিত্রে অভিনয় করেছেন তিনি।  ‘মহুয়া’ নাটকে নিজের অভিনীত চরিত্র প্রসঙ্গে প্রথম আলো ডটকমকে স্বাগতা বলেন, ‘বিভিন্ন পরিচালকের নাটকে আমি কাজ করেছি। নানা ধরনের চরিত্রে অভিনয়ের সৌভাগ্য হয়েছে আমার। কিন্তু ‘‘মহুয়া’’ নাটকে আমার অভিনীত চরিত্রটি এখন পর্যন্ত সেরা বলে মনে করছি। এই নাটকে আমি একজন পরিচ্ছন্নতাকর্মীর চরিত্রে অভিনয় করেছি।’বরিশালে ‘মহুয়া’ নাটকের শুটিং শেষ করে ঢাকায় ফিরেছেন স্বাগতা। তিনি বলেন, ‘নিজের অভিনীত চরিত্রটি ফুটিয়ে তোলার জন্য অনেক দিন ধরে প্রস্তুতি নিতে হয়েছে। নির্মাতার কাছ থেকে পাণ্ডুলিপি হাতে পাওয়ার পর সত্যজিত্ রায়ের “অরণ্যের দিনরাত্রি” ছবিটি কয়েকবার দেখেছি। “মহুয়া” নাটকে আমার চরিত্রের সঙ্গে “অরণ্যের দিনরাত্রি”র পাহাড়ি মেয়ে সিমির অনেকাংশে মিল রয়েছে। তাই ছবিটি দেখার পর চরিত্রটি ফুটিয়ে তুলতে আমার অনেক সহজ হয়েছে।’ 
 
‘মহুয়া’ নাটকে স্বাগতা অভিনয় করেছেন মোশাররফ করিমের বিপরীতে। স্বাগতা বলেন, ‘এর আগে মোশাররফ ভাইয়ের সঙ্গে অনেক নাটকে অভিনয় করেছি। কিন্তু সেসব নাটকে সরাসরি জুটি হিসেবে ছিলাম না। “মহুয়া” নাটকে আমার জুটি হয়েছেন মোশাররফ করিম।’
 
‘মহুয়া’ নাটকের অন্য অভিনয়শিল্পীরা হলেন রওনক হাসান, রোবেনা রেজা জুঁই প্রমুখ।
