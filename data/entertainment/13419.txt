
আন্তর্জাতিক নৃত্য দিবস উপলক্ষে ‘সন্ত্রাস রুখে দাও নৃত্যের ছন্দে’ শিরোনামে সপ্তাহব্যাপী অনুষ্ঠানমালার গতকাল ছিল চতুর্থ দিন। বেলা তিনটা থেকে শিল্পকলা একাডেমীর জাতীয় চিত্রশালা প্লাজায় শুরু হয় মেলা। বিকেল সাড়ে তিনটায় একাডেমীর জাতীয় সংগীত ও নৃত্যকলাকেন্দ্রের মহড়াকক্ষে ছিল নবচেতনা সাংস্কৃতিক কেন্দ্রের সহযোগিতায় অর্কদেব ভট্টাচার্যের পরিচালনায় ঢাকা এবং ঢাকার বাইরের বিভিন্ন নৃত্য সংগঠনের শিক্ষার্থীদের অংশগ্রহণে ভরতনাট্যমের কর্মশালা।
সন্ধ্যায় চিত্রশালা প্লাজায় অনুষ্ঠিত হয় ঢাকা এবং ঢাকার বাইরের নৃত্যশিল্পীদের অংশগ্রহণে শিশুদের ও বড়দের নৃত্যানুষ্ঠান। গতকালের আয়োজনে সুইট বাংলাদেশ, বাংলাদেশ একাডেমী, ঘাস ফুল নদী, বুলবুল ললিতকলা একাডেমী, ভোরের পাখি, জাগো আর্ট সেন্টার, আজিজ রেজা নৃত্য একাডেমী, নৃত্য নিকেতন, বকুল নৃত্যালয়, কত্থক নৃত্য সম্প্রদায়, শিখর নৃত্য একাডেমী, নৃত্যালোক এবং বাংলাদেশ একাডেমী অব ফাইন আর্টসের শিল্পীরা দলীয় নৃত্য পরিবেশন করে।বাংলাদেশ শিল্পকলা একাডেমী ও বাংলাদেশ নৃত্যশিল্পী সংস্থা এ অনুষ্ঠানমালার আয়োজক।
