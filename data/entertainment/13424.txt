
সোনম কাপুর শিগগিরই বিয়ে করছেন? তেমনটাই শোনা যাচ্ছে। আর তা জোরালো হয়েছে সম্প্রতি ছবি শেয়ারিং সাইট ইনস্টাগ্রামে পোস্ট করা সোনম কাপুর ও আনন্দ আহুজার কিছু ছবি দেখে। এবার দীপাবলিতে অনিল কাপুরের পার্টিতেও আনন্দকে দেখা গেছে। এরপর ভারতের মিডিয়াগুলোতে শিরোনাম হন তাঁরা। এই দুই প্রেমের পাখি এখন সিঙ্গাপুরে। চুটিয়ে শপিং করছেন দুজনে। আর ভক্তরা বলছে, সোনম-আনন্দের বিয়ের বাদ্য এবার বাজল বলে।
দিল্লির ব্যবসায়ী আনন্দ আহুজার সঙ্গে অনেক দিন ধরেই সোনমের মন দেওয়া-নেওয়া পর্ব চলছে। কিন্তু এ বিষয়ে মুখে সব সময় কুলুপ এঁটে ছিলেন সোনম। দিল্লির এক অনুষ্ঠানে তাঁরা প্রথম একসঙ্গে পাপারাজ্জিদের ক্যামেরায় ধরা পড়েন। এরপর থেকে কোনো রাখঢাক না রেখে খুললাম খুল্লা প্রেম শুরু করেছেন দুজন। এ বছর সোনমের জাতীয় চলচ্চিত্র পুরস্কার গ্রহণের সময়ও আনন্দ পাশে ছিলেন। ছুটি পেলে প্রায়ই তাঁরা দেশের বাইরে ঘুরতে যান। যদিও মুখে প্রেমের কথা স্বীকার করেন না, তবে এবার খুব তড়িঘড়ি করেই যেন সিঙ্গাপুরে উড়াল দিলেন এ প্রেমিক জুটি। থাইল্যান্ডে ‘ভিরে দি ওয়েডিং’ ছবির শুটিং শেষ করেই সোজা সিঙ্গাপুরে চলেন গেছেন সোনম। এদিকে আনন্দ তাঁর জন্য আগে থেকেই সেখানে অপেক্ষা করছিলেন। তাঁদের ইনস্টাগ্রামে পোস্ট করা ছবি দেখে বোঝা যাচ্ছে এবার ভ্রমণ নয়, কেনাকাটার উদ্দেশ্যে তাঁরা সেখানে গিয়েছেন। এত আয়োজন করে কেনাকাটা বিয়ে ছাড়া আর কখন করা হয়?
বলিউডের ফ্যাশন আইকন সোনম কাপুরের বিয়ে যে বেশ রাজকীয়ভাবেই হবে, তা বেশ আন্দাজ করা যায়। অনেকে ধারণা করছেন, সোনম তাঁর আসন্ন ছবির কাজ শেষ করেই বিয়ের পিঁড়িতে বসছেন। বাকিটা সময় বলে দেবে। বলিউড বাবল।
