
বাসা থেকে এফডিসির উদ্দেশে ঠিক সময়ে রওনা দিয়েছিলেন মাহি। ইচ্ছে ছিল, শিল্পী সমিতির ইফতারে ঠিক সময়ে পৌঁছে যাবেন। কিন্তু রাস্তায় যানজটের কারণে এফডিসির গেটে যখন এসে পৌঁছুলেন, তখনই আজান দিয়ে দিল।আজানের সময় এফডিসির প্রধান ফটক বন্ধ ছিল। বাধ্য হয়ে গাড়িতে বসে কাটাতে হয় কিছুটা সময়। এরপর গেট খুললে ভেতরে ঢোকেন মাহি। ততক্ষণে সবার ফেরার সময় হয়ে গেছে। প্রযোজক-পরিবেশক সমিতি কার্যালয় থেকে বের হওয়ার পথেই দেখা হয় মাহির সঙ্গে। ইফতার মিস করে বাসার পথে রওনা দিচ্ছিলেন তিনি।
কথা প্রসঙ্গে মাহি বললেন, ‘ইচ্ছে ছিল সবার সঙ্গে ইফতার করব। দেখা হবে, কথা হবে। কিন্তু শেষ পর্যন্ত হলো না। বাসায় ফিরে যাচ্ছি।’মাহির চেহারাটা খুব মলিন দেখাচ্ছিল। মাহি বললেন, ‘কয়েক দিন ধরে আবার টানা শুটিং করছি, তা-ই এমনটা দেখাচ্ছে। কিছুদিন বিশ্রাম নিলে ঠিক হয়ে যাবে।’
