
বছর ১৭ আগে ভারতে সংগীত নিয়ে পড়াশোনা করতে গিয়েছিলেন বাংলাদেশের এক তরুণ শিল্পী। সেখান থেকেই শুরু। পরে পণ্ডিত যশরাজ, পণ্ডিত শিবকুমার শর্মা, পণ্ডিত হরিপ্রসাদ চৌরাসিয়া, ওস্তাদ জাকির হোসেন, জগজিৎ সিং, মান্না দের মতো শিল্পীদের সান্নিধ্য পেয়েছেন, নিজের গানে তাঁদেরও মুগ্ধ করেছেন এই শিল্পী। চট্টগ্রাম থেকে দিল্লিতে গিয়ে নিজেকে প্রতিষ্ঠিত করা এই শিল্পীর নাম সমরজিৎ রায়।সমরজিৎ তালিম নিয়েছেন উচ্চাঙ্গসংগীতে। এরই মধ্যে বাংলা-হিন্দি মিলিয়ে সাতটি অ্যালবাম বেরিয়েছে। এবার তিনি রবীন্দ্রনাথের গান নিয়ে করছেন অষ্টম অ্যালবামটি। নতুন অ্যালবামের নাম জ্যোৎস্না রাতে। শিগগিরই বাংলাঢোল থেকে মুক্তি পাবে এটি।পণ্ডিত মধুপ মুদগাল ও পণ্ডিত অজয় চক্রবর্তীর কাছে সংগীতের তালিম নেওয়া এই শিল্পী জনপ্রিয় হয়েছেন মান্না দের গান গেয়ে। তবে সমরজিতের মৌলিক গানের সংখ্যাও অনেক। মূলত আধুনিক গান করা এই শিল্পী রবীন্দ্রসংগীতে আগ্রহী হলেন কেন? এই প্রশ্নের উত্তরে সমরজিৎ বললেন, ‘রবীন্দ্রনাথ তাঁর সময়ে যে গান লিখে গেছেন, সেটা এখনো যেকোনো আধুনিক গানের চেয়েও আধুনিক। তাঁকে ছাড়া বাংলা গানই তো ভাবা যায় না।’এর আগেও রবীন্দ্রসংগীতের একটি অ্যালবাম করেছিলেন সমরজিৎ। সেটা ২০১১ সাল। ভারতের কলকাতার ভাবনা রেকর্ডসের ব্যানারে রবি রঞ্জনী অ্যালবামের মোড়ক উন্মোচন করেছিলেন অভিনেতা সৌমিত্র চট্টোপাধ্যায়। সেই অ্যালবামে রবীন্দ্রনাথের রাগাশ্রয়ী গানগুলো যে রাগ থেকে নেওয়া হয়েছিল সেগুলো আলাদা করে ছিল অ্যালবামে।সমরজিতের এই অ্যালবামে রবীন্দ্রনাথের গানে এসে মিলেছে শাস্ত্রীয় সংগীত। দুটো মিলে পেয়েছে এক ভিন্ন মাত্রা। সমরজিৎ বলেন, এই প্রজন্মের অনেক শ্রোতার কাছে রবীন্দ্রসংগীত একঘেয়ে মনে হয়। বিশেষ করে তাঁদের কথা মাথায় রেখেই এই প্রয়াস। রবীন্দ্রসংগীতের মূল সুর ঠিক রেখে এই অ্যালবামের গানগুলোকে একটু আধুনিকায়ন করে রাগের আশ্রয় নিয়ে কম্পোজ করা হয়েছে।অ্যালবামের সংগীত পরিকল্পনা করেছেন সমরজিৎ নিজে। সংগীতায়োজন করেছেন জে কে মজলিশ। এই অ্যালবামে আছে রবীন্দ্রনাথের ছয়টি গান—‘ভালোবেসে যদি’, ‘তোমার গোপন কথাটি’, ‘আজ জ্যোৎস্না রাতে’, ‘দাঁড়িয়ে আছ’, ‘আমার সোনার হরিণ চাই’, ‘মোর ভাবনারে’। ‘দাঁড়িয়ে আছ’ গানটিতে সমরজিতের সঙ্গে কণ্ঠ দিয়েছেন শিল্পী তানজিনা করিম স্বরলিপি। তবলায় ছিলেন পল্লব সান্যাল।অ্যালবাম বাজারে আসার আগে একটি গান নিয়ে তৈরি হচ্ছে একটি ভিডিও। নতুন প্রজন্মের কাছে রবীন্দ্রনাথকে পৌঁছে দিতে যথাসাধ্য চেষ্টাই করছেন সমরজিৎ।
