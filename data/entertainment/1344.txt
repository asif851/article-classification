
পলকে পলকে প্রেম, হারজিৎ ছবির শুটিং চলছে। আরেকটি নতুন ছবিতে কাজ শুরু করতে যাচ্ছেন মাহিয়া মাহি, নাম প্রেমের বাঁধন। পরিচালনা করছেন গাজী জাহাঙ্গীর। সম্প্রতি এ ছবিতে চুক্তিবদ্ধ হয়েছেন ঢালিউডের এই নায়িকা। পরিচালক জানিয়েছেন, আগামী মাসের প্রথম সপ্তাহ থেকে নতুন ছবির শুটিং শুরু হবে। প্রেমের বাঁধন ছবিতে কাজের ব্যাপারে মাহি বলেন, ‘প্রেমের গল্পের ছবি এটি। গল্প শুনেই মন ভরে গেছে। তাই ছবিতে চুক্তিবদ্ধ হয়েছি।’ মাহি আরও বলেন, এই পরিচালকের প্রেমের তাজমহল ও জীবন সীমান্তে ছবি দুটি তাঁর পছন্দের।গাজী জাহাঙ্গীর ও গাজী মাহবুব—দুই ভাই মিলে প্রেমের তাজমহল ছবিটি নির্মাণ করেছিলেন। প্রেমের বাঁধন সেই আদলের হবে কি না, জানতে চাইলে পরিচালক গাজী জাহাঙ্গীর বলেন, ‘এটিও প্রেমের ছবি। গল্পের প্রয়োজনে কিছু অ্যাকশন আছে। কিন্তু প্রেমের তাজমহল ছবির সঙ্গে মিল থাকবে না। বিষয়বস্তু, কাহিনি আলাদা।’ তিনি আরও বলেন, নতুন ছবির গল্প ও চিত্রনাট্য তাঁর নিজেরই। প্রায় এক বছর ধরে ছবিটির গল্প ও চিত্রনাট্য লিখেছেন তিনি।ছবিতে মাহির বিপরীতে অভিনয় করবেন বাপ্পী। এ প্রসঙ্গে বাপ্পী বলেন, ‘আমাদের প্রথম ছবি ভালোবাসার রঙ থেকে শুরু করে বেশ কয়েকটি প্রেমের ছবিতে আমাকে ও মাহিকে জুটি হিসেবে দর্শকেরা গ্রহণ করেছেন। এই ছবিতেও তার ব্যতিক্রম হবে না বলে আশা করছি।’প্রেমের বাঁধন ছবিতে আরও অভিনয় করবেন মিশা সওদাগর, আলীরাজ, কাবিলা, রেবেকা প্রমুখ।
