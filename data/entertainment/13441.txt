
মা বাঁধনের জন্মদিন উদ্‌যাপন করেছে মেয়ে সায়রা। আজ ২৮ অক্টোবর বাঁধনের জন্মদিন। সকালে মাকে চমকে দিতে গত দুদিন ধরেই নানা আয়োজন করছে ছোট্ট সায়রা। আর চেষ্টা করছে, কোনোভাবেই যেন মা তা জানতে না পারেন। গতকাল মঙ্গলবার বিকেলে খালাতো বোনের সঙ্গে গিয়ে কেক কিনে এনেছে। আর তা রেখে দিয়েছে ফ্রিজে। আজ সকালে ঘুম থেকে ওঠেই ব্যস্ত হয়ে পড়ে সায়রা। স্কুলে যাওয়ার আগে মাকে চোখ বন্ধ করে রাখতে বলে। এরপর মাকে নিয়ে আসে বাসার ডাইনিং রুমে। তার সামনে এনে রাখে কেক। এরপর খুশিতে চিৎকার করে বলে, ‘সারপ্রাইজ!’
আজ দুপুরে চ্যানেল আইয়ের ‘সিটিসেল তারকাকথন’ অনুষ্ঠানের অতিথি ছিলেন বাঁধন। তাঁর সঙ্গে আরও ছিলেন মৌসুমি বড়ুয়া ও মিশু সাব্বির। আজ তাঁদের তিনজনেরই জন্মদিন। এই অনুষ্ঠান শেষ করে বাঁধন বলেন, ‘সায়রার জন্মদিনে আমি ওর সঙ্গে যা যা করি, ও ঠিক তা-ই করেছে। ওই সময় আমার চোখ ভিজে গিয়েছিল। চমৎকার একটা সকাল ছিল আমার।’
