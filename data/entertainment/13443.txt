
সুজান রোশনের সঙ্গে বিচ্ছেদের খবরকে ভিত্তিহীন দাবি করার পর এবার সুজানকে ২৫ কোটি রুপির ফ্ল্যাট কিনে দিয়ে খবরের শিরোনাম হলেন ‘কৃশ’ তারকা হৃতিক রোশন।সম্প্রতি টাইমস অব ইন্ডিয়ার এক খবরে বলা হয়েছে, মুম্বাইয়ের বান্দ্রা এলাকায় ২৫ কোটি রুপি দিয়ে বিলাসবহুল একটি ফ্ল্যাট কিনেছেন হৃতিক। বিশাল ফ্ল্যাটটির আয়তন সাড়ে চার হাজার বর্গফুট। ফ্ল্যাটটি কেনা হয়েছে সুজান এবং হৃতিকের নামে। তাঁদের দাম্পত্য জীবনের টানাপোড়েন নিয়ে প্রকাশিত বিভিন্ন খবরের জবাবেই হৃতিকের এ উদ্যোগ কি না, তা অবশ্য জানা যায়নি।ফ্ল্যাটটির নির্মাণ কাজ এখনও পুরোপুরি শেষ হয়নি। এরই মধ্যে বেশ কয়েকবার সেখানে একসঙ্গে দেখা গেছে হৃতিক ও সুজানকে।গত সেপ্টেম্বর মাসের শুরুর দিকে হৃতিকের বাবা রাকেশ রোশনের ৬৪তম জন্মদিনের অনুষ্ঠানে সুজান তাঁর মা-বাবা ও ভাইয়ের সঙ্গে অতিথি হিসেবে হাজির হন। শুধু তা-ই নয়, বেশ দেরিতে অনুষ্ঠানে যোগ দিলেও মাত্র আধঘণ্টা পরেই সেখান থেকে চলে যান সুজান। তাঁর এমন সংক্ষিপ্ত উপস্থিতি ও হঠাত্ চলে যাওয়ার বিষয়টি নিয়ে নানা কানাঘুষা হয়।এ ঘটনার পর বলিউড-কেন্দ্রিক কয়েকটি সংবাদমাধ্যমের খবরে দাবি করা হয়, ১৩ বছরের দাম্পত্য জীবনের ইতি টানতে যাচ্ছেন হৃতিক-সুজান। কিন্তু পরে সেসব খবরকে ভিত্তিহীন গুজব বলেই দাবি করেন হৃতিক। সুজানের বোন ফারাহ খান আলীও একই দাবি করেন। 
২০০০ সালে বর্ষীয়ান অভিনেতা ও নির্মাতা সঞ্জয় খানের মেয়ে সুজানকে বিয়ের পর থেকে মা-বাবার সঙ্গে এক বাড়িতেই থাকতেন হৃতিক। স্ত্রী সুজান ও দুই ছেলে রিহান, রিদানকে নিয়ে সুখেই ছিলেন তিনি। কিন্তু বেশ কিছুদিন আগে শ্বশুরবাড়ি ছেড়ে বাবার বাড়ি গিয়ে ওঠেন সুজান। রিহান ও রিদান হৃতিকের সঙ্গে দাদুবাড়িতে থাকছে। মায়ের সঙ্গে দেখা করতে তারা মাঝেমধ্যে নানাবাড়িতে গেলেও, সুজান একদমই শ্বশুরবাড়িতে যান না ছেলেদের দেখার জন্য। নতুন ফ্ল্যাটে উঠে তবে কি যৌথ পরিবার ছেড়ে এবার একক পরিবার গড়তে যাচ্ছেন হৃতিক-সুজান দম্পতি! 
