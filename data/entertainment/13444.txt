
বলতে গেলে একরকম কঠিন পণই করে ফেলেছেন অভিনেত্রী বিদ্যা সিনহা মিম। আগে ছবির চিত্রনাট্য আগাগোড়া পড়বেন। তারপর চরিত্র পুরোপুরি পছন্দ হলে তবেই ছবিটি করতে রাজি হবেন। এর আগে নয়। কেন এই কঠিন পণ মিমের?মিমের জবাব, ‘শুধু গল্প শুনে ছবিতে চুক্তিবদ্ধ হলে শুটিংয়ের সময় চরিত্রের অনেক কিছুই পরিবর্তন হয়ে যায়। এর আগে কাজ করতে গিয়ে নিজের অভিনয়ের জায়গাটা কম পেয়েছি। কয়েকটি ছবিতে কাজ করতে গিয়ে এমন অভিজ্ঞতা হয়েছে আমার।’মিম জানান, এর মধ্যে দুটি ছবির গল্প শুনে পছন্দ না হওয়ায় ছবির প্রস্তাব ফিরিয়ে দিয়েছেন তিনি।মিমের মন্তব্য, ‘আগে ছবির চিত্রনাট্য পড়ে চরিত্র পছন্দ হলে চরিত্রটি পুরোপুরি নিজের মধ্যে ধারণ করেই শুটিংয়ে যেতে চাই। যেহেতু নাটক প্রায় করছি না। চলচ্চিত্র নিয়েই থাকব। তাই কাজ করলে ভালোভাবেই করতে চাই।’মিম এখন শুটিং করছেন তন্ময় তানসেনের পদ্মপাতার জল, ওয়াজেদ আলীর সুইটহার্ট ও তানিয়া আহমেদের গুডমর্নিং লন্ডন ছবির।
