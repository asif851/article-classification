
ভারতের বাংলা ছবি ‘পোস্ত’ দেখে প্রেক্ষাগৃহে অনেক কেঁদেছেন বাংলাদেশের চিত্রনায়িকা মিম। এ সময় প্রেক্ষাগৃহে তাঁর সঙ্গে ছিলেন প্রযোজনা প্রতিষ্ঠান জাজ মাল্টিমিডিয়ার কর্ণধার আবদুল আজিজ। গতকাল শুক্রবার সন্ধ্যায় নিজের ফেসবুক পেজে এই ঘটনার কথা জানিয়েছেন তিনি। আজ শনিবার দুপুরে প্রথম আলোকে মিম বললেন, ‘শুধু আমি না, ওই সময় প্রেক্ষাগৃহে যাঁরা ছিলেন, সবাই কেঁদেছেন। খুব ইমোশনাল একটি গল্প। একদম আশপাশের। দেখে মনে হবে আমাদের পরিচিত কোনো ঘটনা। সেদিন নিজেকে সামলাতে খুব কষ্ট হয়েছিল। হোটেলে ফেরার পরও এর রেশ ছিল আমার মধ্যে।’
১২ মে। নন্দিতা রায় ও শিবপ্রসাদ মুখোপাধ্যায় পরিচালিত ‘পোস্ত’ ছবির উদ্বোধনী প্রদর্শনী হলো কলকাতার প্রিয়া সিনেমায়। এই প্রদর্শনীতে আমন্ত্রণ জানানো হয় আবদুল আজিজকে। ওই সময় কলকাতায় ছিলেন মিম। তিনিও ছিলেন এই প্রদর্শনীতে।
গতকাল শুক্রবার বাংলাদেশের প্রেক্ষাগৃহে মুক্তি পেয়েছে ভারতের বাংলা ছবি ‘পোস্ত’। এ উপলক্ষে আবদুল আজিজ লিখেছেন সেই দিনের ঘটনা, ‘সিনেমা শুরু হলো। আমার পাশের চেয়ারে মিম। দেখি, মিম হাউমাউ করে কাঁদছেন। চোখ মোছার জন্য টিস্যু চাচ্ছেন আমার কাছে।’
গতকাল কলকাতার প্রেক্ষাগৃহে মুক্তি পেয়েছে সৃজিত মুখার্জি পরিচালিত ‘কাকাবাবু’ সিরিজের নতুন ছবি ‘ইয়েতি অভিযান’। ঢাকায় কাজের ব্যস্ততার কারণে এই সময় সেখানে থাকতে পারেননি মিম। বললেন, ‘যেতে পারিনি, কিন্তু খবর রাখছি। ছবির সঙ্গে সংশ্লিষ্টদের কাছ থেকে শুনেছি, ছবিটি দেখে অনেকেই আমার অভিনয়ের প্রশংসা করেছেন। খুব ভালো লাগছে। শুটিংয়ে আমরা সবাই খুব কষ্ট করেছি। এখন দর্শক পছন্দ করলেই আমাদের সার্থকতা।’
মিম জানালেন, এখন তিনি মহড়া করছেন। ‘আমি নেতা হব’ ছবির আইটেম গানে অভিনয় করবেন তিনি। আগামীকাল রোববার থেকে তিন দিন শুটিং হবে এফডিসিতে। গানটিতে কণ্ঠ দিয়েছেন ভারতের একজন শিল্পী। সুর ও সংগীত পরিচালনা করেছেন আকাশ। আইটেম গানটিতে মিম নাচবেন শাকিব খানের সঙ্গে। গল্পে তিনি যাত্রাদলের একটি মেয়ে। এখানেই নায়কের সঙ্গে তাঁর পরিচয় হয়। গানটির কোরিওগ্রাফি করছেন ঈগল ড্যান্স একাডেমির কর্ণধার তানজিল আলম। অনেকটা ধামাকা ধাঁচের গান।মিম বললেন, ‘অনেক নাচতে হবে। তাই মহড়া করছি। আইটেম গান মানেই চ্যালেঞ্জ। নিজেকে একেবারে অন্যভাবে উপস্থাপন।’
এর আগে ‘আমি তোমার হতে চাই’ আর ‘গুডমর্নিং লন্ডন’ ছবি দুটিতে আইটেম গানে অভিনয় করেছিলেন মিম। দুটি কাজই দর্শক পছন্দ করেছে।
এবার পূজার প্রসঙ্গ। প্রায় প্রতিবছরই পূজার সময় থাকেন রাজশাহীর বাঘাতে, মামাবাড়ি। গত দুই বছর যেতে পারেননি। ছবির কাজ ছিল। এবার যাবেন ২৭ সেপ্টেম্বর। মা-বাবা আর বোনকে নিয়ে সেখানে যাবেন হেলিকপ্টারে। থাকবেন ৩ অক্টোবর পর্যন্ত। বললেন, ‘হেলিকপ্টারে যাব, আমি এখন থেকেই রোমাঞ্চিত। সেলফি তুলব। দারুণ হবে, তাই না!’
নিজের নতুন কাজের ব্যাপারে মিম জানান, গত সপ্তাহে তিনি লাক্সের নতুন বিজ্ঞাপনে অংশ নিয়েছেন। এই বিজ্ঞাপনে তাঁর সঙ্গে আরও ছিলেন মম ও মেহজাবীন। পূজা উপলক্ষে কয়েকটি পত্রিকা আর প্রতিষ্ঠানের ফটোশুট করেছেন। পূজার পর ঢাকায় ফিরে এসে আবার ‘আমি নেতা হব’ ছবির শুটিং করবেন।
