
‘দ্য ট্রান্সপোর্টার রিফুয়েলড’ ছবিটি যুক্তরাষ্ট্রে মুক্তি পেয়েছে ৪ সেপ্টেম্বর। এটি ট্রান্সপোর্টার সিরিজের চতুর্থ ছবি। ছবিটি এ পর্যন্ত বিশ্বের ৩১টি দেশে মুক্তি পেয়েছে। আর কাল থেকে ছবিটি দেখতে পাবেন ঢাকার দর্শকেরাও। আগামীকাল ১১ সেপ্টেম্বর রাজধানী ঢাকায় ছবিটি মুক্তি পাচ্ছে বসুন্ধরা সিটির স্টার সিনেপ্লেক্সে আর যমুনা ফিউচার পার্কের ব্লকবাস্টার সিনেমাসে। দুই কোটি ২০ লাখ ডলার মার্কিন ডলার বাজেটের ‘দ্য ট্রান্সপোর্টার রিফুয়েলড’ ছবিটি এরই মধ্যে আয় করেছে এক কোটি ৯৭ লাখ ডলার। ‘দ্য ট্রান্সপোর্টার’ সিরিজের অন্য তিনটি ছবিতে ‘ট্রান্সপোর্টার’ চরিত্রে অভিনয় করেছেন জেসন স্ট্যাথাম। কিন্তু এবারে ট্রান্সপোর্টার সিরিজের নতুন এ ছবিতে ‘ট্রান্সপোর্টার’ চরিত্রে অভিনয় করেছেন এড স্ক্রেইন। এ বছর যেন পরিকল্পনা করেই একের পর এক জনপ্রিয় ছবির সিক্যুয়েল বানাচ্ছেন হলিউডের নির্মাতারা। টেকেন, ফাস্ট অ্যান্ড ফিউরিয়াস, দ্য অ্যাভেঞ্জারস, টার্মিনেটর, মিশন ইম্পসিবলের পরে এ তালিকায় নাম লেখালো ‘দ্য ট্রান্সপোর্টার’।ছবির গল্পে ‘ট্রান্সপোর্টার’ হচ্ছে বিশেষ ‘কুরিয়ার’ বহন করে পৌছে দেওয়ায় দক্ষ একজন গাড়িচালক, মার্শাল আর্টে পটু ফ্রাঙ্ক মার্টিন এ ছবিতে যে চরিত্রে অভিনয় করেছেন। টাকার বিনিময়ে দেশের যেকোনো প্রান্তে কোনো প্রশ্ন ছাড়াই যেকোনো জিনিস পৌঁছে দেওয়াই তাঁর পেশা। নতুন এই ছবিতে ট্রান্সপোর্টারের মিশন হচ্ছে—চার নারীকে সাহায্য করা। রাশিয়ার অন্ধকার জগতের এক সন্ত্রাসীর বিরুদ্ধে প্রতিশোধ নিতে চান এই চারজন নারী। তাঁদেরই সহযোগিতা করেন ফ্রাঙ্ক। ‘দ্য ট্রান্সপোর্টার রিফুয়েলড’ ছবিটি পরিচালনা করেছেন ক্যামিলে ডেলামার। দীর্ঘ আট বছর পর তৈরি হলো ‘ট্রান্সপোর্টার’ সিরিজের চতুর্থ ছবি ‘দ্য ট্রান্সপোর্টার রিফুয়েলড’।
