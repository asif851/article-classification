
দেশের সিনেমার একসময়ের জনপ্রিয় নায়িকা শাবানাকে ফুল ও ক্রেস্ট দিয়ে সম্মাননা জানাল বাংলাদেশ চলচ্চিত্র শিল্পী সমিতি। গতকাল শুক্রবার রাতে শাবানার বারিধারার বাসায় ফুল ও ক্রেস্ট নিয়ে হাজির হন শিল্পী সমিতির নেতৃবৃন্দ।
শাবানার স্বামী ওয়াহিদ সাদিক বলেন, ‘শিল্পী সমিতির পক্ষ থেকে শাবানার সঙ্গে কয়েক দিন ধরে যোগাযোগ করা হচ্ছিল। তাঁরা শাবানাকে সম্মাননা জানানোর ইচ্ছে প্রকাশ করেন। তারই পরিপ্রেক্ষিতে তাঁরা সবাই মিলে একসঙ্গে গতকাল আসেন। অনেকক্ষণ আড্ডা দেন। সিনেমা নিয়ে কথাবার্তা হয়। পুরো আড্ডাটা আমাদের জন্যও বেশ উপভোগ্য হয়।’  শিল্পী সমিতির সভাপতি মিশা সওদাগর বলেন, ‘শাবানা আপার জনপ্রিয়তা নিয়ে নতুন করে বলার কিছু নেই। তিনি বহুদিন দেশের বাইরে থাকায় আমরা তাঁর সঙ্গে যোগাযোগ রাখতে পারিনি। মাঝেমধ্যে দেশে এলে নিজের মতো করে থাকতেন। এবার দেশে আসার পর আমরা চেষ্টা করি তাঁর সঙ্গে দেখা করার। তিনিও সময় দেন। আমরা সবাই দারুণ একটা সন্ধ্যা কাটানোর সুযোগ পেলাম। অনেক কিছু জানলাম।’
শিল্পী সমিতির সাধারণ সম্পাদক জায়েদ খান বলেন, ‘শাবানা ম্যাডাম শিল্পী সমিতির আজীবন সদস্য। নয়বার জাতীয় চলচ্চিত্র পুরস্কার পেয়েছেন। শিল্পী সমিতি থেকে তাঁকে এত দিন কোনো সম্মাননা জানানো হয়নি! আমরা এবার সেই সুযোগটা নিলাম, চেষ্টা করেছি তাঁকে সম্মাননা জানানোর।’
শাবানার বাসায় গতকাল সন্ধ্যায় মিশা সওদাগর, জায়েদ খান ছাড়াও উপস্থিত ছিলেন চলচ্চিত্র পরিচালক আজিজুর রহমান, মতিন রহমান, ছটকু আহমেদ চিত্রনায়িকা রোজিনা, অঞ্জনা, পপি, চিত্রনায়ক সাইমন প্রমুখ।
