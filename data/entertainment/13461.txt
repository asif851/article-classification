
কপাল কাকে বলে! দুই বছরের দুই প্রান্তের দুইটি দিনে দুই নাটকের প্রচার! ছোটপর্দার মডেল, অভিনেত্রীর সাফা কবিরের বেলায় ঘটেছে এমনটিই! সাফা কবির অভিনীত একটি নাটক প্রচারিত হয়েছে গত বছরের শেষ রাতে, আর আরেকটি নাটক প্রচারিত হয়েছে এই নতুন বছরের প্রথম দিনের রাতে।গত বছরের ৩১ ডিসেম্বর এসএ টিভিতে প্রচারিত হয়েছে ইমরাউল রাফাত পরিচালিত ‘কেমিস্ট্রি’ নাটকটি। আবার একই চ্যানেলে ১ জানুয়ারিতে প্রচারিত হয়েছে শুভ পরিচালিত ‘একটা গল্প হলেও পারতো’। দুটি নাটকেই সাফার বিপরীতে অভিনয় করেছেন তৌসিফ।এমনিতেও বিজ্ঞাপনের বাইরে নাটকে তেমন একটা দেখা যায় না সাফা কবিরকে। নাটক করলেও বেছে বেছেই করেন। কিন্তু বছরের শেষ দিন ও নতুন বছরের শুরুর দিনটিতে তাঁর অভিনীত নাটক প্রচারিত হওয়ার বিষয়টাকে কিছুটা ব্যতিক্রমী ঘটনা হিসেবেই দেখছেন ছোটপর্দার এই অভিনেত্রী।সাফা জানালেন, এই বিষয়টি তাঁর জন্য সৌভাগ্যের। তিনি রোমাঞ্চিত।সাফা বলেছেন, ‘বছরের শেষের দিন ও নতুন বছরের শুরুর দিনেই আমার দুটি নাটক প্রচারিত হয়েছে। বিদায়ী বছরের শেষদিন আর নতুন বছরের শুরুর দিনটি খুবই গুরুত্বপূর্ণ। এ জন্য নাটক দুটি নিয়ে ভালো লাগার জায়গাটা বেশি ছিল।’এদিকে, রেদোয়ান রনির ‘ঝালমুড়ি’ ধারাবাহিক নাটকটিতে অভিনয় করছেন সাফা। আরটিভিতে এ নাটকটি প্রচারিত হচ্ছে। সাফা কবিরের আরেকটি নতুন খবর হলো— একই পরিচালকের নতুন আরেকটি ধারাবাহিক নাটকে অভিনয় করবেন তিনি। যদিও এখনো এই ধারাবাহিকটির নাম চূড়ান্ত হয়নি।সাফা কবির জানিয়েছেন, ধারাবাহিক নাটকটিতে তাঁকে একেবারেই ভিন্ন এক চরিত্রে দেখা যাবে। এই জানুয়ারি মাসের শেষের দিক থেকেই ধারাবাহিক নাটকটির শুটিং শুরু হওয়ার কথা আছে।
