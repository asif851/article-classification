
ভারতের কলকাতার ফিল্মফেয়ার পুরস্কারে দ্বিতীয়বারের মতো মনোনয়ন পেলেন বাংলাদেশের অভিনয়শিল্পী জয়া আহসান। গত সোমবার ফিল্মফেয়ারের ওয়েবসাইটে মনোনয়নের তালিকাটি প্রকাশ করা হয়। এতে দেখা যায়, প্রধান চরিত্রে নারী অভিনেত্রী শাখায় মনোনয়ন পেয়েছেন জয়া।অরিন্দম শীল নির্মিত ঈগলের চোখ ছবিতে অভিনয়ের জন্য জয়া এই মনোনয়ন পেলেন। এর আগে ২০১৪ সালে পেয়েছিলেন আবর্ত ছবির জন্য। মজার ব্যাপার হলো, সেই ছবির নির্মাতাও ছিলেন অরিন্দম শীল।এবার জয়াকে সেরা অভিনেত্রীর পুরস্কার পেতে লড়াই করতে হবে ঋতুপর্ণা সেনগুপ্ত (প্রাক্তন), স্বস্তিকা মুখোপাধ্যায় (সাহেব বিবি গোলাম), রাইমা সেন (মনচোরা), পাওলি দাম (ক্ষত) ও গার্গী রায় চৌধুরীর (বেঁচে থাকার গান) সঙ্গে।জিও ফিল্মফেয়ার অ্যাওয়ার্ডস ২০১৭ (পূর্ব)-এ মনোনয়ন পাওয়ার লড়াইয়ে জয়ার সঙ্গে বাংলাদেশের শাকিব খান, আরিফিন শুভ, কুসুম সিকদার ও নুসরাত ফারিয়া ছিলেন। শেষ পর্যন্ত মনোনয়ন পেলেন জয়া আহসান।
 
