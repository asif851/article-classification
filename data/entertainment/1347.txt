
‘১০ বছর আগের কথা। আমি তখন কলেজের দ্বিতীয় বর্ষের ছাত্র। একই কলেজে প্রথম বর্ষে পড়ত ঊর্মি। পরিচয়টা তখনই। কিছুদিন পর থেকেই তার প্রতি অন্য রকম একটা ভালো লাগা অনুভব করতে থাকি। বুঝতে সমস্যা হয়নি, ঊর্মিরও আমাকে ভালো লাগে। তারপর ২০০৫ সালের ২ এপ্রিল ঊর্মিকে ভালো লাগার কথাটা জানিয়ে দিই। তাই দিনটিকে আরও স্মরণীয় করে রাখতে বিয়ের দিন হিসেবে ২ এপ্রিলকেই বেছে নিই।’ এভাবেই নিজের ভালোবাসা আর বিয়ের কথাটা প্রথম আলোকে জানালেন গায়ক ও সংগীত পরিচালক খৈয়াম সানু সন্ধি।রাজধানীর রামপুরা এলাকার বনশ্রীতে ঊর্মির মামার বাসায় সন্ধি ও ঊর্মির বিয়ের আনুষ্ঠানিকতা সম্পন্ন হলো। ঘরোয়াভাবে আয়োজিত এ অনুষ্ঠানে উভয় পরিবারের ঘনিষ্ঠজনেরা উপস্থিত ছিলেন।নতুন জীবন নিয়ে সন্ধি বলেন, ‘ভালোবাসার মানুষকে নিজের মতো করে পাওয়ায় অন্য রকম আনন্দ আছে। নিজেকে অনেক বেশি দায়িত্বশীল মনে হচ্ছে। সবাই আমাদের নতুন জীবনের জন্য দোয়া করবেন।’ঊর্মি নূর বিনতে গিয়াস বর্তমানে ঢাকার একটি বহুজাতিক প্রতিষ্ঠানে কর্মরত আছেন। চাকরির পাশাপাশি তিনি গানও লেখেন। তাঁর লেখা একাধিক গানে সুর করেছেন সন্ধি।
