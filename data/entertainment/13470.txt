
‘বুম’ ছবির মাধ্যমে বলিউডে যাত্রা শুরুর আগে ক্যাটরিনা কাইফের নাম ছিল ক্যাটরিনা টারকোট। কিন্তু ছবির প্রযোজক তাঁর নামের শেষ অংশ পরিবর্তনের সিদ্ধান্ত নেন। প্রথমে তাঁর নাম ঠিক করা হয় ক্যাটরিনা কাজী। তবে শেষ পর্যন্ত তাঁর নাম রাখা হয় ক্যাটরিনা কাইফ। এ বছর মুক্তি পাচ্ছে ইসাবেল অভিনীত কানাডীয় ছবি ‘ডক্টর ক্যাবি’। বোন ক্যাটরিনার পথ অনুসরণ করে ইসাবেলও তাঁর নামের শেষ অংশে কাইফ জুড়ে দিয়েছেন। সদ্য মুক্তি পাওয়া ‘ডক্টর ক্যাবি’ ছবির ট্রেলারে ইসাবেল কাইফ নামটি ব্যবহার করা হয়েছে।বলিউডের অভিনেতা সালমান খানের হাত ধরে বলিউডে সাফল্য পেয়েছেন ক্যাটরিনা। প্রেমের সম্পর্কেও জড়িয়েছিলেন সালমান-ক্যাটরিনা। কিন্তু সাফল্য ধরা দেওয়ার পর সালমানকে ছেড়ে বলিউডের আরেক অভিনেতা রণবীর কাপুরের বাহুডোরে নিজেকে সঁপে দেন ক্যাট। ‘ডক্টর ক্যাবি’ ছবিটির প্রযোজক ক্যাটরিনার সাবেক প্রেমিক সালমান খান।সালমান খান ফিল্মসের ব্যানারে ‘ডক্টর ক্যাবি’ ছবিটি প্রযোজনার মাধ্যমে প্রথমবারের মতো আন্তর্জাতিক অঙ্গনে চলচ্চিত্র প্রযোজক হিসেবে আত্মপ্রকাশ করছেন বলিউডের প্রভাবশালী এ অভিনেতা, প্রযোজক ও টিভি সঞ্চালক। ছবিটির পরিচালকের আসনে রয়েছেন কানাডীয় চলচ্চিত্র নির্মাতা জ্যঁ-ফ্রাসোয়া পলিয়ট। চলতি বছরের সেপ্টেম্বরে টরন্টো চলচ্চিত্র উত্সবে ছবিটি প্রদর্শিত হবে। সম্প্রতি এক খবরে এসব তথ্য জানিয়েছে মিড-ডে ডটকম।এদিকে ঘনিষ্ঠ একটি সূত্র জানিয়েছে, ক্যাটরিনার নামের শেষ অংশ নিজের নামের পাশে যোগ করেছেন ইসাবেল। বড় পর্দায় সাফল্য পাওয়ার কৌশল হিসেবেই তিনি এমনটা করেছেন।২০০৩ সালে ‘বুম’ ছবির মাধ্যমে বলিউডে পা রাখেন ক্যাটরিনা। তিনি ছবিটির কাজ শুরুর আগে মডেল ক্যাটরিনা টারকোট নামেই পরিচিতি পেয়েছিলেন। কাইজাদ গাস্তাদ পরিচালিত ‘বুম’ ছবির প্রযোজক ছিলেন বলিউডের প্রখ্যাত অভিনেতা জ্যাকি শ্রফের স্ত্রী আয়শা শ্রফ।‘বুম’ ছবিতে ক্যাটরিনা টারকোট নামটি ব্যবহার না করার সিদ্ধান্ত নেন আয়শা। তিনি মনে করলেন, ভারতীয় কোনো নাম ক্যাটরিনার নামের শেষে যুক্ত করলে ভারতের দর্শকদের কাছাকাছি যেতে ক্যাটের জন্য সহজ হবে। শুরুতে ক্যাটরিনা কাজী নাম ঠিক করেন আয়শা। কিন্তু পরে ক্যাটরিনা কাইফ নামটি চূড়ান্ত করা হয়। সে সময়ের জনপ্রিয় ক্রিকেটার মোহাম্মদ কাইফের নামের শেষ অংশটি জুড়ে দেওয়া হয় ক্যাটরিনার নামের সঙ্গে। এ ছাড়া ক্যাটরিনার বাবার নামও মোহাম্মদ কাইফ।
মজার বিষয় হল, ‘বুম’ ছবির ব্রোশিয়ারে শুরুর দিকে ক্যাটরিনা কাজী নামটি লেখা হয়েছিল। পরে ছবির নির্মাতাদের পক্ষ থেকে জানানো হয়, ভুলবশত ক্যাটরিনা কাইফের পরিবর্তে ক্যাটরিনা কাজী নামটি লেখা হয়েছে।

