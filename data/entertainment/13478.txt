
বলিউডের ছবিতে অভিনয় করতে যাচ্ছেন নিরব। ছবির নাম বালা। গত ৩০ জুন এই ছবিতে চুক্তিবদ্ধ হয়েছেন তিনি। ছবিটি পরিচালনা করছেন ভারতীয় নির্মাতা ফয়সাল সাইফ।ছবিতে একজন গোয়েন্দা কর্মকর্তার চরিত্রে অভিনয় করবেন নিরব। বিপরীতে নায়িকা হচ্ছেন দক্ষিণ ভারতীয় নায়িকা কবিতা রাঁধেশ্যাম।এর আগে পরিচালক ফয়সাল সাইফ জিজ্ঞাসা, পাঁচ ঘান্টে ম্যায় পাঁচ ক্রোর, ম্যায় হু রজনীকান্ত প্রভৃতি ছবি পরিচালনা করেছেন। পরিচালক বলেন, আগামী ২৮ সেপ্টেম্বর থেকে ব্যাঙ্গালুরুতে শুরু হবে ছবিটির শুটিং। বলিউডে ছবির প্রস্তাব পাওয়া প্রসঙ্গ নিরব বলেন, ‘কুনাল নামে আমার পরিচিত একজন ভারতে থাকেন। তাঁর বন্ধু ফয়সাল। কুনালের মাধ্যমেই ফয়সালের সঙ্গে যোগাযোগ।’নিরব বেশ কয়েক মাস ধরে এ ছবির জন্য তিনি হিন্দি ভাষা শিখছেন। ভারতীয় পরিচালক সাইফের সঙ্গে ছবিটির ব্যাপারে যোগাযোগ করা হলে মুঠোফোনে মুম্বাই থেকে তিনি বলেন, ‘এর আগে পাকিস্তানি অভিনেত্রী মীরা খানকে নিয়ে কাজ করেছি। এবার নিরবকে বেছে নিলাম। তাঁর লুক ভালো। তা ছাড়া ইউটিউবে নিরবের কিছু কাজও দেখেছি।’
