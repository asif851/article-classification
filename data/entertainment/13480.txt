
১ আগস্ট রাতে প্রেমী ও প্রেমী ছবির শুটিং শেষ করে ঢাকায় ফিরেছেন অভিনেতা আরেফিন শুভ। ফিরেই বলেছেন, ‘এই শেষ; ১২ আগস্ট পর্যন্ত অভিনয় করব না আমি। সব কাজ থেকে আপাতত ছুটি। এ ছুটির কারণ তাঁর মুক্তিপ্রতিক্ষীত ছবি নিয়তি। ১২ আগস্ট সারা দেশে মুক্তি পাবে ছবিটি। আর মুক্তির আগ পর্যন্ত এর প্রচারণার কাজেই ব্যস্ত থাকবেন আরেফিন শুভ।২ আগস্ট থেকে নিয়তি ছবির প্রচারণায় নেমে পড়েছেন আরেফিন শুভ। প্রচারাভিযানে তাঁর সঙ্গে আছেন ছবির অভিনেত্রী জলি। শুভর সঙ্গে তাঁর ১১ দিনের অভিনয়বিরতির ব্যাপারে জানতে চাইলে শুভ বলেন, ‘পুরো মনোযোগ নিয়তির দিকে দিতে চাই। বিশাল সমারোহে চলছে প্রচারণা। বিভিন্ন টিভি অনুষ্ঠানে ছবিটি নিয়ে কথা বলছি। পত্রপত্রিকায় প্রচারণার জন্য সাক্ষাৎকার দিচ্ছি। সামনে আরও কিছু কর্মসূচি রয়েছে। আর ফেসবুকে তো বড় পরিসরে ছবিটির প্রচার চলছেই।’ ফেসবুকে নিয়তির প্রচার নিয়ে আরেফিন শুভ বলেন, শিগগিরই প্রযোজনা প্রতিষ্ঠান জাজ মাল্টিমিডিয়ার ফেসবুক পেজ থেকে ভক্তদের সঙ্গে সরাসরি কথা বলবেন তিনি।১২ আগস্ট নিয়তি মুক্তির মধ্য দিয়ে শেষ হবে আরেফিন শুভর অভিনয়বিরতি। সেদিন রাতেই তিনি প্রেমী ও প্রেমী ছবির শুটিংয়ে যোগ দিতে দেশের বাইরে যাবেন।বাংলাদেশ-ভারত যৌথ প্রযোজনার ছবি নিয়তি ভারতের পশ্চিমবঙ্গে মুক্তি পায় গত ১০ জুন। ছবিটি পরিচালনা করেছেন জাকির হোসেন রাজু।
