
শিক্ষকদের নিয়ে প্রথমবারের মতো গান তৈরি করলেন চারবার জাতীয় চলচ্চিত্র পুরস্কারপ্রাপ্ত সংগীত পরিচালক ইমন সাহা। শুধু তা-ই নয়, এবারই প্রথম কোনো গানে কণ্ঠ দিলেন তিনি।গানটি লিখেছেন সুদীপ কুমার দীপ। ‘এ মনে, এ প্রাণে তুমি জ্ঞানের মশাল জ্বেলে দিলে, এঁকে দিলে আগামীর সকাল’ কথার গানটিতে ইমন সাহা ছাড়া আরও কণ্ঠ দিয়েছেন কনা, কোনাল, কিশোর ও পাওয়ার ভয়েস বিজয়ী সজল। গতকাল বৃহস্পতিবার মগবাজারের শ্রুতি স্টুডিওতে গানটির রেকর্ড করা হয়।ইমন সাহা বলেন, ‘সব শিক্ষককে শ্রদ্ধা জানাতেই গানটি তৈরি করা হয়েছে। এটা চিরাচরিত বাংলা গানের মতো নয়। অনেকটা কবিতার আদলে। গানটির কথা অনেক চমত্কার। এ গানটি নিয়ে আমার সুদূরপ্রসারী পরিকল্পনা রয়েছে। গানটির মিক্সিং এবং মাস্টারিং হবে চেন্নাইয়ে এ আর রহমান স্যারের স্টুডিওতে। এরপর গানটির মিউজিক ভিডিও নির্মাণ করা হবে। আমি চাই, সব শিক্ষার্থী গানটি তাঁদের শিক্ষকদের উত্সর্গ করবেন।’ইমন সাহা এও জানান, এই মুহূর্তে তিনি একটি মিশ্র গানের অ্যালবামের কাজ নিয়ে ব্যস্ত আছেন। শিক্ষকদের নিয়ে তৈরি গানটি সেই অ্যালবামে রাখার পরিকল্পনা করেছেন তিনি।উল্লেখ্য, ১১ মার্চ এ আর রহমান ঢাকায় এলে ইমন সাহা তাঁকে গানটি উত্সর্গ করবেন।
