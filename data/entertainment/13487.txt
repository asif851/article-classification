
বলিউডের আরেক নাম যদি দেওয়া হয় গুজবের কারখানা তাহলে বোধহয় ভুল হবে না। কারণ, এখানে প্রতিদিনই নতুন নতুন সব গুজবের জন্ম হয়। এই যেমন কয়েকদিন ধরে বলিউডের বাতাসে ভেসে বেড়াচ্ছে দীপিকা পাড়ুকোনের বাগদানের খবর। কিছুদিন ধরেই ভারতের কয়েকটি গণমাধ্যম গুজব ছড়াচ্ছিল—দীপিকা তাঁর প্রেমিক রণবীর সিংয়ের সঙ্গে লুকিয়ে বাগদানের কাজটি সেরে ফেলেছেন, আর কয়েকদিন বাদে তাঁরা নাকি গাঁটছড়া বাঁধতে যাচ্ছেন। এই খবরের সত্যতা কতোটুকু তা খোলাসা করলেন দীপিকা নিজেই। 
বুধবার ভারতের নয়াদিল্লিতে অনুষ্ঠিত এফডিসিআই, ইন্ডিয়া কালচার উইক ২০১৬-তে মনীষ মালহোত্রার ডিজাইন করা পোশাকে র‍্যাম্পে হাঁটেন এই তারকা। অনুষ্ঠান শেষে সাংবাদিকরা তাঁর কাছে সেই ‘কাল্পনিক বাগদান’ সম্পর্কে জানতে চাইলে এই ‘পিকু’ তারকা বলেন, ‘ আমার মনে হয় এই বিষয়টা পরিষ্কার করার জন্য এটিই মোক্ষম সুযোগ। আমি অন্তঃসত্ত্বা নই, আমি কারও বাগদত্তাও নই। আমি বিয়ে করিনি আর বিয়ে করার কোন চিন্তা ভাবনাও আপাতত করছি না। ’ দীপিকা পাড়ুকোন সেপ্টেম্বর থেকে সঞ্জয়লিলা বনসালির ‘পদ্মাবতী’ সিনেমার শুটিং শুরু করবেন। এনডিটিভি
