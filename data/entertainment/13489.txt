
ভারতের সেন্সর বোর্ড বলেছে, ব্রেট লি ও তন্নিষ্ঠা চ্যা​টার্জির চুমুর দৃশ্যের দৈর্ঘ্য কমাতে হবে। দৃশ্যটি দীর্ঘ হওয়ায় ভারতে আটকে গেছে ক্রিকেট থেকে বিদায় নেওয়া তারকা ব্রেট লির প্রথম ছবি ‘আনইন্ডিয়ান’।সেন্সর বোর্ডের আপত্তি প্রসঙ্গে ছবির পরিচালক অনুপম শর্মা বলেন, যে দৃশ্য নিয়ে তাদের আপত্তি, সেটা মাত্র দুই সেকেন্ড। অথচ তারা বলছে, ৪০ থেকে ৫০ সেকেন্ডের একটি রোমান্টিক দৃশ্য কেটে ফেলতে হবে। সেন্সর বোর্ডের এমন আচরণে ক্ষুব্ধ অনুপম বলেন, ‘অশ্লীলতা বা সহিংসতা না দেখিয়েও আমাদের এমন এক ঝামেলায় পড়তে হলো। আমরা এর বিরুদ্ধে আপিল করব।’ তবে তিনি এ–ও বলেছেন, পরিবেশকেরা ঝামেলায় পড়েন, এমন কোনো কাজ তাঁরা করবেন না। ভারতে সিনেমাটি মুক্তির জন্য বহু টাকা লগ্নি করেছেন সেখানকার পরিবেশকেরা।
ছবির নায়ক ফাস্ট বোলার ব্রেট লির এ নিয়ে কোনো দুশ্চিন্তা নেই। পিটিআইকে তিনি বলেছেন, ‘আমার আর তন্নিষ্ঠার চমৎকার রসায়ন দর্শকদের ভালো লাগবেই।’ছবি মুক্তির জটিলতা প্রসঙ্গে সাবেক এই ক্রিকেটার বলেন, প্রযোজক, পরিচালক, অভিনেত্রীসহ ছবি–সংশ্লিষ্ট প্রায় সবাই ভারতীয়। ফলে ভারতের সেন্সর বোর্ডকে রাজি করানোর দায়িত্বটা তাঁরা যথাযথভাবেই পালন করবেন বলে আশা রাখি।আইপিএলে খেলতে এসে ভারতের প্রেমে পড়ে যান অস্ট্রেলিয়ান ক্রিকেটার ব্রেট লি। খেলেছেন প্রীতি জিনতার কিংস ইলেভেন পাঞ্জাব ও শাহরুখ খানের কলকাতা নাইট রাইডার্সের হয়ে। তখনই মৃদু স্বরে জানিয়েছিলেন বলিউড সিনেমায় অভিনয়ের ইচ্ছের কথা। ২০১২ সালে ক্রিকেট থেকে অবসর নিয়েছেন এই ক্রিকেটার। এবার ইচ্ছে পূরণের পালা। সবকিছু ঠিকঠাক থাকলে ভারতে শিগগিরই মুক্তি পাবে ব্রেট লির প্রথম ছবি ‘আনইন্ডিয়ান’। ইতিমধ্যে ২০১৫ সালে অস্ট্রেলিয়ায় মুক্তি পেয়েছে ছবিটি।
