
কন্যাসন্তানের বাবা হয়েছেন সংগীত পরিচালক ও কণ্ঠশিল্পী ফুয়াদ আল মুক্তাদির। গত বৃহস্পতিবার সকালে যুক্তরাষ্ট্রের নিউইয়র্কের একটি হাসপাতালে জন্মগ্রহণ করেছে বাংলাদেশের আলোচিত এই সংগীত পরিচালকের প্রথম সন্তান। তাঁর পরিবারের পক্ষ থেকে জানানো হয়, মা ও মেয়ে দুজনই সুস্থ আছেন। বিভিন্ন শিল্পীর অডিও অ্যালবাম এবং চলচ্চিত্রের গান নিয়ে ব্যস্ত ফুয়াদ। বাবা হওয়ার মাস খানেক আগেই ঢাকার সব কাজ গুছিয়ে তিনি পাড়ি জমান নিউইয়র্কে স্ত্রী মায়ার কাছে।কানাডার ইউনিভার্সিটি অব ব্রিটিশ কলাম্বিয়া থেকে সমাজকর্ম বিষয়ে স্নাতক শেষ করেন মায়া। ২০০৮ সালের মাঝামাঝি ঢাকায় গানের এক অনুষ্ঠানে মায়ার সঙ্গে ফুয়াদের প্রথম পরিচয়। সেখান থেকেই ভালো লাগা এবং প্রেম। ২০১১ সালের ১৩ ফেব্রুয়ারি বিয়ে করেন ফুয়াদ ও মায়া। ফুয়াদের মা তাঁর নাতনির নাম রেখেছেন আজালিয়া।
