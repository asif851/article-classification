
গত শুক্রবার সন্ধ্যায় ক্লোজআপ বাংলাদেশ-এর ফেসবুক পেজ থেকে লাইভে এসেছিলেন অভিনয়শিল্পী মেহজাবীন ও জোভান। প্রায় সাড়ে চার মিনিটের এই ভিডিও গতকাল সোমবার সন্ধ্যা পর্যন্ত দেখা হয়েছে ২৮ হাজার বারের বেশি। শেয়ার, লাইকও কম নয়। ভিডিওতে এই দুজন কথা বলেছেন ‘ক্লোজআপ: কাছে আসার অফলাইন গল্প’ ক্যাম্পেইনে নির্মিত নাটক কেউ জানে না নিয়ে। রীতিমতো শুটিং সেট থেকে এই দুজনের লাইভে এসে কথা বলা দর্শক বেশ উপভোগ করেছেন। কারণটা পরিষ্কার, দর্শকের কাছ থেকে নেওয়া গল্প থেকে বাছাই করে নির্মিত হচ্ছে নাটকটি। নাটকটি লিখেছেন আতিয়া অনুলী। নির্মাণ করেছেন আর বি প্রীতম।মেহজাবীন ও জোভান এর আগেও ক্লোজআপ: কাছে আসার গল্পে অভিনয় করেছিলেন। তবে এবারই প্রথম দুজন একসঙ্গে এক নাটকে।পরিচালক জানালেন, চার দিন ধরে ঢাকার বিভিন্ন লোকেশনে শুটিং করেছেন নাটকটির। বললেন, ‘আমরা সবাই মিলে চেষ্টা করেছি একটি সুন্দর গল্পের নাটক নির্মাণ করার। যেখানে দেখাব এই সময়ের তরুণ-তরুণীদের গল্প। তথাকথিত প্রেমের গল্প নয়।’কেউ জানে না নিয়ে কথা হলো মেহজাবীনের সঙ্গে। বললেন, ‘গত বছর আমি ক্লোজআপ: কাছে আসার সাহসী গল্প-এর একটি নাটকে অভিনয় করেছিলাম। এবার অফলাইন গল্প। সবারই চেষ্টা থাকে সেরাটা করার। আমাদেরও চেষ্টাটা ছিল। প্রচারের পর দর্শকেরা বলতে পারবেন কতটা ভালো হয়েছে।’ নাটকটি প্রচারিত হবে ১৪ ফেব্রুয়ারি রাত ৮টা ৪৫ মিনিটে বাংলাভিশনে। নাটকের টাইটেল গান ‘কেউ জানে না’র সংগীত পরিচালনা করেছেন আরাফাত মহসিন। তিনি গানটিতে কণ্ঠও দিয়েছেন।
