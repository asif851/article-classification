
আলোচিত টিভি টক শো ‘কফি উইথ করণ’ শেষ হয়ে যাচ্ছে। তবে এই ভেবে দুঃখে ডুবে যাওয়ার দরকার নেই। কারণ, সেই শেষ দিনটি আসতে এখনো আরও এক মাস বাকি। তা ছাড়া একেবারে সারা জীবনের জন্য শেষ হবে না টক শোটি। এই অনুষ্ঠানের বর্তমান মৌসুম আপাতত শেষ হচ্ছে। আবার নির্দিষ্ট সময় পর নতুন রূপে নতুন মৌসুমে শুরু হবে ‘কফি উইথ করণ’।
আগামী ১৯ মার্চ ‘কফি উইথ করণ’-এর বর্তমান মৌসুমের শেষ পর্ব প্রচারিত হবে। সামনের অবশিষ্ট পর্বগুলোয় দেখা যাবে ভারতীয় কমেডিয়ান কপিল শর্মা, পরিচালক ইমতিয়াজ আলী, জোয়া আখতার ও কবির খানকে। তাঁরা আড্ডা দেবেন বলিউডের নির্মাতা ও এই অনুষ্ঠানের সঞ্চালক করণ জোহরের সঙ্গে। তা ছাড়া এ মৌসুমে ইতি টানতে একটি বিশেষ পর্বও তৈরি করা হয়েছে। সেই পর্বে অতিথি হয়ে থাকবেন অভিনেত্রী নেহা ধুপিয়া, মালাইকা অরোরা, পরিচালক আয়ান মুখার্জি ও রোহান জোশিকে। তারা ওই বিশেষ পর্বে পুরো মৌসুমের সেরা বিষয়গুলো নিয়ে শেষ পর্বে আলাপ করবেন। এনডিটিভি।
