
বাংলাদেশের ছায়াছবির অন্যতম জনপ্রিয় নায়ক প্রয়াত সালমান শাহকে নিয়ে ছবি নির্মাণ করতে যাচ্ছেন তাঁর প্রথম ছবির নায়িকা মৌসুমী। মৌসুমী জানিয়েছেন, সালমানের স্মৃতির প্রতি শ্রদ্ধা জানাতেই তাঁর এই ছবি নির্মাণের ভাবনা।বাংলাদেশি চলচ্চিত্রের অন্যতম আলোচিত জুটি সালমান শাহ ও মৌসুমী। ১৯৯৩ সালে মুক্তি পাওয়া এই জুটির প্রথম ছবি কেয়ামত থেকে কেয়ামত ছিল দারুণভাবে ব্যবসাসফল।মৌসুমী বলছিলেন, ‘সালমান আমার অনেক ভালো একজন বন্ধু ছিল। আমাদের বন্ধুত্বের মধ্যে কোনো স্বার্থের দ্বন্দ্ব ছিল না। আমরা একসঙ্গে অনেক বিষয় শেয়ার করতাম। সালমানের যে বর্ণাঢ্য জীবন, তা নিয়ে ছবি নির্মাণের ইচ্ছাটা আমার অনেক দিনের। এবার সিদ্ধান্ত মোটামুটি চূড়ান্ত। ছবিটির জন্য একদম নতুন দুটি মুখ খুঁজছি।’মৌসুমী এখন তাঁর পরিচালনায় নির্মিতব্য নতুন একটি ছবির শুটিং নিয়ে ব্যস্ত। শূন্য হৃদয় নামের এই ছবিতে মৌসুমীর সহশিল্পী ফেরদৌস। এটি মৌসুমী পরিচালিত তৃতীয় ছবি। মৌসুমী পরিচালিত প্রথম ছবি কখনো মেঘ কখনো বৃষ্টি মুক্তি পায় ২০০৩ সালে। এরপর তিনি গুলজারের সঙ্গে যৌথভাবে মেহের নিগার ছবিটি পরিচালনা করেন।
