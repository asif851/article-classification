
অনেক দিন ধরেই শাকিব খান ঢালিউডে রাজত্ব করছেন। গেল বছরটাও তার ব্যতিক্রম হয়নি। তবে ২০১৭ সালটায় আরিফিন শুভকেও পিছিয়ে রাখা যাবে না। পাশাপাশি বছরজুড়ে বাপ্পী চৌধুরী ও সাইমন সাদিকও খানিকটা দর্শক আলোচনায় ছিলেন।
২০১৭ সালে শাকিব খান অভিনীত অহংকার, রাজনীতি, রংবাজ, নবাব ও সত্তা মুক্তি পায়। বছরজুড়ে সব ছবিই দর্শক আলোচনায় ছিল। তবে ঈদুল আজহায় মুক্তিপ্রাপ্ত যৌথ প্রযোজনার ছবি নবাব আলাদাভাবে প্রেক্ষাগৃহে দর্শক আলোড়ন তোলে। কিন্তু আলোচনায় থাকা সত্ত্বেও নানা কারণে শাকিব খানের বাকি চারটি ছবি পুরোপুরিভাবে ব্যবসা করতে পারেনি।
এরই মধ্যে নতুন বছরের জন্যও কাজের সমীকরণ মিলিয়ে নিয়েছেন ঢাকাই ছবির এই নায়ক। এই মুহূর্তে যৌথ প্রযোজনার ছবি মাস্ক, চালবাজ, দেশীয় ছবি চিটাগাইঙ্গা পোয়া নোয়াখাইল্যা মাইয়া, নোলক, আমি নেতা হবোসহ বেশ কয়েকটি ছবি হাতে আছে তাঁর। নতুন বছরে সব ছবিই আলোচনায় থাকবে বলে আশা করছেন শাকিব খান। নতুন ছবিগুলো নিয়ে বললেন, ‘সব ছবির কাজ এখনো শেষ হয়নি। নতুন বছরে অবশ্যই ভালো কিছু হবে।’
আরিফিন শুভ অভিনীত প্রেমী ও প্রেমী, ধ্যাততেরিকি ও ঢাকা অ্যাটাক ছবিতিনটি মুক্তি পায় গত বছর। ভালোবাসা দিবস উপলক্ষে মুক্তি পাওয়া প্রেমী ও প্রেমী ছবিটি খানিকটা আলোচনায় থাকলেও গত অক্টোবর মাসে মুক্তি পাওয়া ঢাকা অ্যাটাক দিয়েই নতুন করে আলোচনায় আসেন আরিফিন শুভ। দেশে ও দেশের বাইরের দর্শকের আলোচনায় উঠে আসে ছবির নায়ক আরিফিন শুভসহ বেশ কয়েকজন নতুন শিল্পী। ব্যবসাসফল এই ছবিটি মুক্তির ১৩ সপ্তাহ পার হয়ে এখনো দেশ ও দেশের বাইরে একাধিক প্রেক্ষাগৃহে চলছে।
 ঢাকা অ্যাটাক–এর সফলতার পরপরই বুঝেশুনে পা ফেলছেন আরিফিন শুভ। তবে নতুন বছরের জন্য প্রত্যাশার জায়গাটা আরও বেড়েছে তাঁর। শুভ বলেন, ‘ভালো থাকব, ভালো রাখব—নতুন বছরে এটাই আমার মন্ত্র। ভালো থেকো ও একটি সিনেমার গল্প ছবি দুটি মুক্তি পাবে নতুন বছরে। পাশাপাশি ফেব্রুয়ারি মাস থেকে দুটি বড় কাজ শুরু হবে। এই দুটি কাজ আমার জন্য আরেকটি মাইলফলক হতে পারে।’
গত বছর বাপ্পী চৌধুরীর আপন মানুষ ও সুলতানা বিবিয়ানা ছবি দুটি মুক্তি পায়। দুটি ছবি থেকেই মোটামুটি আলোচনায় ছিলেন বাপ্পী। ২০১৮-তে তাঁর প্রেমের বাঁধন, পলকে পলকে তোমাকে চাই, আসমানী, পাগলামী, ডেঞ্জারজোন—এই পাঁচটি ছবি মুক্তির কথা আছে। বাপ্পী বলেন, ‘বর্তমান সময়ে ভালো কাজের অভাব। তারপরও নতুন বছরে আমার পাঁচটি ছবি মুক্তি পেতে পারে। সবগুলো ছবির কাজ প্রায় শেষ।’
এদিকে গেল বছরটা সাইমন সাদিকের জন্য খুব একটা সুখকর ছিল না। তাঁর মুক্তিপ্রাপ্ত তুই আমার, খাস জমিন, মায়াবিনী ছবিগুলো থেকে বড় রকমের লোকসান গুনতে হয়েছে প্রযোজকদের। তবে হাল ছাড়ছেন না সাইমন। বিগত বছরের ক্ষতি পুষিয়ে নিতে নতুন বছরে হিসাব করে এগোতে চান এই নায়ক। ২০১৮-তে তাঁর নদীর বুকে চাঁদ, জান্নাত, মাতাল, আমার মা আমার বেহেশত, বাহাদুরী, গোপনসংকেত—এই ছয়টি ছবি মুক্তির তালিকায় আছে। ছবিগুলোর মধ্যে অন্তত তিনটি ছবি নিয়ে দারুণ আশাবাদী সাইমন। তিনি বলেন, ‘জান্নাত, আমার মা আমার বেহেশত, মাতাল—এই তিনটি ছবি নতুন বছরে আমার কাজে নতুন মাত্রা এনে দিতে পারে।’
