
নায়করাজ রাজ্জাকে সম্মানে রাজধানীর ঐতিহ্যবাহী প্রেক্ষাগৃহ মধুমিতা সিনেমা হলে আজ মঙ্গলবারের সকল শো বন্ধ ছিল। তবে শুক্রবার থেকে প্রদর্শিত হবে রাজ্জাক-শাবানা অভিনীত ‘আগুন’ ছবিটি।
মধুমিতার কর্ণধার ইফতেখার উদ্দিন নওশাদ প্রথম আলোকে বলেন, রাজ্জাক সাহেব তো কিংবদন্তি। মধুমিতা মুভিজের ৩৪টা ছবির মধ্যে ৪-৫টা ছবিতে তিনি অভিনয় করেছেন। এর মধ্যে ‘আগুন’ সবচেয়ে বেশি হিট ছবি। তাই তাকে শ্রদ্ধা জানাতে এ ছবিটি আবার চালানো সিদ্ধান্ত নিয়েছি। আর ‘আগুন’ কখনো টেলিভিশনে প্রদর্শিত হয়নি।
মহসীন পরিচালিত ছবিটি মুক্তি পায় ১৯৭৬ সালে।
মধুমিতা মুভিজের ব্যানারে ‘অহংকার’, ‘আয়না’, ‘আগুন’, ‘দিন দুনিয়া’ ছবিগুলোতে অভিনয় করেন নায়করাজ রাজ্জাক। সোমবার সন্ধ্যায় ঢাকার একটি হাসপাতালে মারা যান দেশের এই কিংবদন্তি অভিনয়শিল্পী। মৃত্যুকালে তার বয়স হয়েছিল ৭৫ বছর। তিনি অনেক দিন ধরে বার্ধক্যজনিত অসুস্থতায় ভুগছিলেন।
 
