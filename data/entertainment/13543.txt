

যুক্তরাষ্ট্রের ফ্লোরিডা ওয়েস্ট পাম বিচ মিলনায়তনে জনপ্রিয় হিন্দি গানে উপস্থিত দর্শক-শ্রোতাদের মাতালেন সংগীতশিল্পী পড়শি। দর্শকদের অনুরোধে রোববার স্থানীয় সময় রাত নয়টায় তিনি ‘লুঙ্গি ড্যান্স’ গানটি গান। গানটি গাইবার সময় মিলনায়তনে উপস্থিত দর্শকের কেউ কেউ মঞ্চে উঠে পড়েন। তাঁরা সবাই শিল্পীকে ঘিরে নাচতে শুরু করেন। দর্শক-শ্রোতাদের এমন উল্লাস প্রকাশের ব্যাপারটিতে পড়শি নিজেও বেশ মজা পেয়েছেন।
বলিউডের ‘চেন্নাই এক্সপ্রেস’ ছবিতে হানি সিং এই গানটি গেয়েছিলেন। প্রবাসী বাঙালিদের আয়োজনে সাউথ ফ্লোরিডা ফেয়ারে পড়শির গাওয়া জনপ্রিয় বাংলা গানগুলোর পাশাপাশি হিন্দি গান ‘লুঙ্গি ড্যান্স’-এ মুগ্ধ হয়েছেন অনেকেই। আর সঙ্গে গায়িকা পড়শির নাচ ছিল বাড়তি পাওয়া।যুক্তরাষ্ট্রে কয়েকটি শোতে গান গাইতে মাকে নিয়ে ২৪ মার্চ বাংলাদেশ ছাড়েন পড়শি। ফ্লোরিডার অনুষ্ঠান শেষে এবার পড়শি রওনা দেবেন নিউইয়র্কের উদ্দেশে। সেখানে তিনটি অনুষ্ঠানে গান গাওয়ার কথা রয়েছে বলেই জানিয়েছেন পড়শির ভাই সিয়াত এহসান। অনুষ্ঠানগুলো শেষে ১১ এপ্রিল পড়শির ঢাকায় ফেরার কথা রয়েছে বলেও জানান তিনি।
