
আর দুদিন বাদেই বিবাহোত্তর সংবর্ধনা লাক্স চ্যানেল আই সুপারস্টার নাদিয়া মিমের। এরই মধ্যে অবশ্য সংবাদমাধ্যমের কল্যাণে কমবেশি সবাই জেনে গেছেন পাত্র বেসরকারি প্রতিষ্ঠানের কর্মকর্তা সাফায়াত আলী। ডাকনাম চয়ন। যদিও বিয়ের কাজটা বছর খানেক আগেই সেরেছেন নাদিয়া ও চয়ন। প্রথম আলোকে নাদিয়া মিম জানিয়েছেন, লাক্স চ্যানেল আই প্রতিযোগিতার সময়ই তাঁর সঙ্গে পরিচয় হয়েছে সাফায়াতের। কিন্তু ঘনিষ্ঠতা বা প্রেম হয়েছে প্রতিযোগিতা থেকে বের হওয়ার পর।
এ প্রসঙ্গে নাদিয়া মিম বলেন, ‘লাক্স চ্যানেল আই সুপারস্টার প্রতিযোগিতার পর বিভিন্ন কারণে আয়োজক প্রতিষ্ঠানের অফিসে যাতায়াত করতে হয়েছে। টিভিসিসহ বেশ কিছু কাজও করতে হয়েছে। কাজের সূত্রেই তার সঙ্গে জড়িয়ে যাই। তারপর তো সবকিছু জানেনই।’ কে আগে প্রেমের প্রস্তাব দিয়েছিল? এ প্রশ্নে উত্তরে হাসতে হাসতে নাদিয়া মিম বলেন, ‘আমিই দিয়েছি। কারণ, আমার কাছে মনে হয়েছে এই ছেলেটি আমাকে বোঝে। আমরা একসঙ্গে সারা জীবন কাটাতে পারব। তখনই অফার করেছি।’নাদিয়া মিম আরও বলেন, ‘জানেন, বিয়ের ব্যাপারটি কিন্তু আমারই পরিকল্পনা। এটা বলে আমি কিন্তু ক্রেডিট নিই।’নাদিয়া মিম জানিয়েছেন, বিয়ের পরেও তিনি নিয়মিত অভিনয় করবেন। তিনি জানান, শ্বশুরবাড়ি আর তাঁর পরিবারের সবারই চাওয়া, তিনি যেন অভিনয়ে নিয়মিত থাকেন। এর সঙ্গে আছে মিমের নিজের ইচ্ছেও। সবদিক সামলে অভিনয়ে নিয়মিতই থাকবেন তিনি।৩০ এপ্রিল বিবাহোত্তর সংবর্ধনা নাদিয়া ও চয়নের। এই দুজন তাঁদের নতুন জীবনের জন্য সবার কাছে দোয়া চেয়েছেন।
