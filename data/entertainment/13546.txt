
গত জুলাইয়ে প্রকাশ পেয়েছিল সভ্যতার প্রথম একক অ্যালবাম যদি থাকত ডানা। প্রযোজনা প্রতিষ্ঠানের সহায়তা ছাড়াই নিজের একক ব্যবস্থাপনায় মুক্তি পেয়েছিল অ্যালবামটি। মুক্তির পরে সাড়াও পড়েছিল। এবার এই অ্যালবাম প্রকাশ পাচ্ছে ভারতের কলকাতায়। সেখানেও কোনো লেবেল বা প্রযোজনা প্রতিষ্ঠান থেকে নয়, প্রকাশ পাচ্ছে শিল্পীর নিজস্ব তত্ত্বাবধানেই।
আগামী রোববার দক্ষিণ কলকাতার জোদপুর পার্কের একটি কফি শপে মোড়ক উন্মোচন হবে অ্যালবামটির। স্থানীয় সময় দুপুর ১২টায় আয়োজিত এই অনুষ্ঠানে উপস্থিত থাকবেন কলকাতার বেশ কজন সংগীতশিল্পী। গতকাল বৃহস্পতিবার সভ্যতা বলেন, ‘কলকাতায় আমার গান পছন্দ করেন এমন মানুষ আছেন। তাঁদের জন্যই এই আয়োজন। আর আমি তো নিজের টাকায় অ্যালবাম প্রকাশ করেছি। তাই এটি বিক্রি এবং প্রচার-প্রচারণাও আমি করছি।’
সভ্যতা বলেন, অনুষ্ঠান শেষে যদি থাকত ডানার অ্যালবাম, ব্যাগ, পোস্টার, টি-শার্ট সংগ্রহ করা যাবে। 
