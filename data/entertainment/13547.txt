
প্রযোজক মারুফ খানের দায়ের করা মানহানির মামলায় জামিন পেয়েছেন মডেল ও অভিনেত্রী মৌনতা খান ঈশানা। আজ মঙ্গলবার দুপুরে ঢাকা মহানগর হাকিম মেহের নিগার সূচনার আদালতে ঈশানা আত্মসমর্পণ করে জামিনের আবেদন করেন। এরপর আদালত তাঁর জামিন আবেদন মঞ্জুর করেন। ৩ ফেব্রুয়ারি মানহানির অভিযোগে ঢাকার সিএমএম আদালতে একটি মামলা দায়ের করেন প্রযোজক মারুফ খান। আদালত মামলাটি আমলে নিয়ে ঈশানাকে ২২ মার্চ আদালতে হাজির হওয়ার জন্য সমন জারি করেন। কিন্তু ঈশানা আদালতে হাজির না হওয়ায় তাঁর বিরুদ্ধে গ্রেপ্তারি পরোয়ানা জারি হয়। আদালত থেকে জামিন নিয়ে আবার শুটিংয়ে মনোযোগী হয়েছেন ঈশানা। আজ মঙ্গলবার বিকেলে যখন তাঁর সঙ্গে কথা হচ্ছিল, তখন তিনি ‘তুমি আসবে বলে’ নামের একটি ধারাবাহিকের শুটিং করছিলেন। লুৎফুন নাহার মৌসুমীর পরিচালনায় এই নাটকে তাঁর সহশিল্পী শ্যামল মাওলা, শাহেদ শরীফ খান ও রওনক হাসান। জামিন পাওয়ার পর ঈশানা বলেন, ‘প্রযোজকের দায়ের করা দুটি মামলা থেকে আমি এখন জামিনে মুক্ত। কয়েকটা দিন খুব ঝামেলার মধ্যে ছিলাম। এখন মনে হচ্ছে, হাঁফ ছেড়ে বাঁচলাম।’
আরও পড়ুন: 
অভিনেত্রী ঈশানার বিরুদ্ধে গ্রেপ্তারি পরোয়ানা
