
যখন বাচনা অ্যায় হাসিনো ছবিতে প্রথম পর্দায় এলেন রণবীর কাপুর ও দীপিকা পাড়ুকোন, তখন তাঁদের প্রেমের গুঞ্জনে বলিউডের বাতাস ভারী হয়েছিল। এরপর এলো তাঁদের ইয়ে জাওয়ানি হ্যায় দিওয়ানি ছবিটি। তখন চলছিল তাঁদের বিচ্ছেদের মৌসুম। এবার তবে রইল বাকি কী? প্রেম, বিচ্ছেদ, অতঃপর? এমন প্রশ্নের কোনো জবাব দেননি রণবীর কিংবা দীপিকা কেউই। তাঁরা তো শুধু ‘তামাশা’ই করে গেলেন! হ্যাঁ, তামাশা ছবির ট্রেলার উদ্বোধনের অনুষ্ঠানের আবহ ছিল অনেকটা এ রকমই।সম্প্রতি ভারতের মুম্বাইয়ে বেশ জাঁকালো অনুষ্ঠানের মধ্য দিয়ে মুক্তি দেওয়া হয় তামাশা ছবির ট্রেলার। ছবিতে দেখা যাবে রণবীর-দীপিকা জুটির পুরোনো সেই রসায়ন, তবে নতুন রূপে এমনটাই জানালেন ছবির পরিচালক ইমতিয়াজ আলী। ইমতিয়াজ আলী তো এ-ও বলেছেন যে রণবীর-দীপিকা জুটির সঙ্গে কাজ করে যে আনন্দ তিনি পেয়েছেন, তা এ পর্যন্ত আর কারও সঙ্গে পাননি।ট্রেলার মুক্তির অনুষ্ঠানে রণবীর-দীপিকার ‘তামাশা’র মাত্রা এমন পর্যায়েও পৌঁছে যায় যে পুরোনো প্রেমিক রণবীরকে একসময় ‘ব্রো’ (ভাই) বলেই সম্বোধন করে ফেলেন দীপিকা। তাহলে বুঝুন, এ কেমন ‘তামাশা’? এই ‘তামাশা’র পুরো অংশ দেখতে অপেক্ষা করতে হবে নভেম্বর পর্যন্ত। নভেম্বরের শেষ সপ্তাহে মুক্তি পাচ্ছে বছরের অন্যতম আলোচিত এই বলিউড ছবিটি। হিন্দুস্তান টাইমস।
