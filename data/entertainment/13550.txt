

শুক্রবার নাট্যাচার্য সেলিম আল দীনের ৬৫তম জন্মদিন। এ উপলক্ষে রাজধানীর শিল্পকলা একাডেমিতে শুরু হচ্ছে ছয় দিনের সেলিম আল দীন উৎসব। এবারের উৎসবের মূল প্রতিপাদ্য ‘তোমার সম্মুখে অনন্ত মুক্তির অনিমেষ ছায়াপথ’। ঢাকা থিয়েটার, বাংলাদেশ গ্রাম থিয়েটার, সেলিম আল দীন ফাউন্ডেশন, ভোর হলো এবং শিল্পকলা একাডেমি যৌথভাবে এ উৎসবের আয়োজন করছে। এ উৎসবে নাট্যজন আলী যাকেরকে দেওয়া হবে সেলিম আল দীন পদক।বুধবার শিল্পকলা একাডেমির জাতীয় নাট্যশালার সেমিনার কক্ষে সংবাদ সম্মেলনে এ তথ্য জানান উৎসব উদ্‌যাপন কমিটির আহ্বায়ক নাট্যজন নাসির উদ্দীন ইউসুফ। এ সময় আরও উপস্থিত ছিলেন কমিটির সদস্যসচিব কামাল বায়েজিদ।উৎসবের বিস্তারিত তথ্য জানিয়ে নাসির উদ্দীন ইউসুফ বলেন, উৎসবের উদ্বোধনী দিনে সেলিম আল দীনের ‘শকুন্তলা’ নিয়ে থাকছে সেমিনার। যাতে মূল প্রবন্ধ পাঠ করবেন সলিমুল্লাহ খান। পরদিন শনিবার আনুষ্ঠানিকভাবে এ উৎসবের উদ্বোধন করবেন জাহাঙ্গীরনগর বিশ্ববিদ্যালয়ের উপাচার্য অধ্যাপক ফারজানা ইসলাম। উদ্বোধনী আনুষ্ঠানিকতায় প্রদান করা হবে সেলিম আল দীন পদক, মীর মকসুদ-উস-সালেহীন-বজলুল করিম পদক এবং ফওজিয়া ইয়াসমিন শিবলী পদক। সেই সঙ্গে উত্সব উপলক্ষে আয়োজিত চিত্রাঙ্কন প্রতিযোগিতারও পুরস্কার প্রদান করা হবে।উত্সবে ছয়টি নাটক মঞ্চায়ন করা হবে। এগুলো হলো ঢাকা থিয়েটারের ‘ধাবমান’ ও ‘নিমজ্জন’, কুষ্টিয়ার বোধন থিয়েটারের ‘চন্দ্রাবতী কথা’, বঙ্গলোকের ‘রূপচান সুন্দরীর পালা’, জাহাঙ্গীরনগর বিশ্ববিদ্যালয়ের নাটক ও নাট্যতত্ত্ব বিভাগের ‘স্বপ্ন রমণীগণ’ ও মহাকাল নাট্য সম্প্রদায়ের ‘নীলাখ্যান’। এ ছাড়া সেলিম আল দীনের গান ও রচনা নিয়ে থাকবে আলেখ্য।
