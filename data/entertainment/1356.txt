
প্রায় দুই বছর পর আজ শুক্রবার মুক্তি পাচ্ছে টেইলর সুইফটের অ্যালবাম রেপুটেশন। তার আগেই সাফল্যের খাতায় যুক্ত হলো আরেকটি পালক। তাঁর লেখা দেশের গানের জন্য কান্ট্রি মিউজিক অ্যাওয়ার্ডে ‘সং অব দ্য ইয়ার’ জেতেন তিনি। পপ রাজ্যের রানির মুকুটটি পরেছেন আগেই। তাই বলে শিকড়ের সবকিছু ছেড়ে দিয়েছেন, এমনটি নয়। তাই তো কলমে উঠে এল দেশের গান। এবার আমেরিকান ব্যান্ড লিটল বিগ টাউনকে দেওয়া ‘বেটার ম্যান’ গানটি পেল এই অ্যাওয়ার্ড। ৮ নভেম্বর রাতে এক অনুষ্ঠানে এই সম্মাননা দেওয়া হয়। সেখানে উপস্থিত থাকতে পারেননি সুইফট। তাঁর হয়ে সম্মাননা গ্রহণ করেন ব্যান্ডটির শিল্পীরা। অনুষ্ঠানে ব্যান্ডের সদস্য ক্যারেন ফেয়ারচাইল্ড বলেন, ‘টেইলর তুমি যেখানেই থাক না কেন, এত সুন্দর একটি গান লেখার জন্য ধন্যবাদ।’‘বেটার ম্যান’ গানটি দ্য ব্রেকার অ্যালবামের। গানটি ‘হট কান্ট্রি সংসস’ হিসেবে শীর্ষে চলে যায় খুব তাড়াতাড়ি। যদিও গানটিতে টেইলর সুইফট নিজেই একবার পারফর্ম করেছিলেন। ভক্তরা প্রথমবারের মতো সুইফটের কণ্ঠে দেশের গান শোনেন। সম্মাননা পেয়ে ধন্যবাদও জানান সুইফট। টুইট করে লেখেন, ‘এখন নিউইয়র্ক সিটিতে আছি “স্যাটারডে নাইট লাইভ” মহড়ায়। আমি তোমাকে ভালোবাসি লিটল বিগ টাউন এবং সিএমএ (কান্ট্রি মিউজিক অ্যাওয়ার্ড)।’সূত্র: বিলবোর্ড।
