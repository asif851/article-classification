
চঞ্চল মাহমুদের একটি স্থির বিজ্ঞাপনচিত্রে একসঙ্গে কাজ করেছিলেন নোবেল ও মিলা। এ ছাড়া কয়েক মাস আগে নিউইয়র্কের একটি শপিং মলের বিজ্ঞাপনে মডেল হিসেবে কাজ করেছেন তাঁরা। এবার প্রথমবারের মতো নাটকে জুটি বেঁধে অভিনয় করছেন নোবেল ও মিলা। জিনাত হোসেন যূথীর রচনা ও কৌশিক শংকর দাসের পরিচালনায় নাটকটির নাম ‘শেষ থেকে শুরু’।২৪ আগস্ট নাটকটির শুটিং শুরু হয়েছে। এক দিন শুটিং করার পর আর কাজ এগোতে পারেনি বলে জানান নির্মাতা কৌশিক শংকর দাস। এ প্রসঙ্গে তাঁর ভাষ্য, ‘প্রথম দিনের শুটিংয়ে অল্প কয়েকটি দৃশ্যের কাজ করা সম্ভব হয়েছিল। পরে আর শিডিউল মেলানো সম্ভব না হওয়ায় কাজ করা হয়নি। তবে কাল উত্তরা ও গুলশানে আবার শুটিং শুরু করতে পারব।’মিলার মতে, ‘নোবেল ভাইয়া ভীষণ আন্তরিক। দুজনই কাজটি বেশ উপভোগ করেছি। দর্শকদের ভালো লাগবে।’ উল্লেখ্য, ‘শেষ থেকে শুরু’ নাটকটি আগামী ঈদে বাংলাভিশনে প্রচারের লক্ষ্যে নির্মিত হচ্ছে। এদিকে মিলা ৩০ আগস্ট মাহফুজ আহমেদের নির্দেশনায় আরেকটি নাটকের শুটিংয়ে অংশ নেবেন।মিলা হোসেন ২০০০ সালে ‘লাক্স-আনন্দধারা ফটোজেনিক’ প্রতিযোগিতায় চ্যাম্পিয়ন হয়েছিলেন। লাক্স তারকা হওয়ার পর মিলা প্রয়াত পরিচালক আক্তারুজ্জামানের পরিচালনায় শাহেদের সঙ্গে জুটিবদ্ধ হয়ে টিভি নাটকে প্রথম অভিনয় করেন। এরপর আরও ১০-১৫টি নাটকে তিনি অভিনয় করেন। কাজ করেন বিজ্ঞাপনচিত্রেও। বছর তিনেক পর চলে যান যুক্তরাষ্ট্রে। থাকছেন নিউইয়র্কে। দীর্ঘদিন পর ঢাকায় এসেছেন তিনি। মিলা নিউইয়র্কে এখন ‘আজকাল’ নামের একটি পত্রিকার ব্যবস্থাপনা সম্পাদক হিসেবে কাজ করছেন।
