
‘প্রবলেম সেলিব্রিটি’ লিন্ডসে লোহান টানাপোড়েনের মধ্যে থাকলেও ভেনিস চলচ্চিত্র উৎসবের পর্দা উঠছে তাঁর অভিনীত ‘দ্য ক্যানিয়নস’ ছবির মাধ্যমেই। হলিউডের ‘প্রবলেম সেলিব্রিটি’ তকমাটা নামের আগে বসার পর থেকেই লিন্ডসে লোহান অভিনীত ছবিগুলো সাফল্যের মুখ দেখতে ব্যর্থ হয়েছে। ২০১২ সালে মুক্তি পাওয়া ‘লিজ অ্যান্ড ডিক’ টেলিছবিতে হলিউডের কিংবদন্তি অভিনেত্রী এলিজাবেথ টেলরের ভূমিকায় অভিনয় করেছিলেন লিন্ডসে। ছবিটি নিয়ে তিনি যথেষ্ট আশাবাদীও ছিলেন। কিন্তু শেষ পর্যন্ত আশানুরূপ সাফল্য পেতে ব্যর্থ হয়েছে ‘লিজ অ্যান্ড ডিক’। এবার ‘দ্য ক্যানিয়নস’ ছবি দিয়ে ফিরতে চাইছেন হলিউডের অন্যতম বিতর্কিত এ তারকা। অবশ্য ‘দ্য ক্যানিয়নস’ ছবির মাধ্যমে আদৌ লিন্ডসের সফল প্রত্যাবর্তন ঘটবে কি না, তা নিয়ে যথেষ্ট সন্দেহের অবকাশ রয়েছে। থ্রিলারধর্মী ছবিটির শুটিং শুরু হওয়ার পর থেকেই এর গুণগত মান নিয়ে প্রশ্ন উঠেছে। বেশ কয়েকটি আন্তর্জাতিক চলচ্চিত্র উৎসবে ছবিটির উদ্বোধনী প্রদর্শনীর ব্যবস্থা করতে চেয়েছিলেন নির্মাতারা। কিন্তু ছবির গুণগত মান নিয়ে সন্তুষ্ট না হওয়ায় সেটি প্রদর্শন করতে রাজি হয়নি উত্সব কর্তৃপক্ষ। সম্প্রতি এক খবরে এমনটিই জানিয়েছে কনট্যাক্টমিউজিক। অনেক কাঠখড় পুড়িয়ে শেষ পর্যন্ত ভেনিস চলচ্চিত্র উৎসব কর্তৃপক্ষকে মানাতে পেরেছেন ‘লিজ অ্যান্ড ডিক’ ছবির নির্মাতারা। এ বছর ভেনিস চলচ্চিত্র উৎসবের আসর বসছে ২৮ আগস্ট, চলবে ৭ সেপ্টেম্বর পর্যন্ত। সেখানেই লিন্ডসের ‘দ্য ক্যানিয়নস’ ছবির পর্দা উঠবে। আদালতের নির্দেশে এ মুহূর্তে মাদকাসক্তি পুনর্বাসনকেন্দ্রে অনেকটা বন্দীর মতোই সময় কাটাচ্ছেন লিন্ডসে। তাঁকে তিন মাস সার্বক্ষণিকভাবে সেখানে থাকতে বলেছেন আদালত। আগস্ট মাস পর্যন্ত চলবে লিন্ডসের এ বন্দিদশা।
