
‘বিসর্জন’ ছবিটি দিয়ে ভারতের চলচ্চিত্র সমালোচক আর দর্শকের কাছে দারুণ প্রশংসা পান বাংলাদেশের জয়া আহসান। এই ছবির জন্য অর্জন করেন ভারতের জি-সিনে অ্যাওয়ার্ডস আর জিও ফিল্মফেয়ার অ্যাওয়ার্ডসে সেরা অভিনেত্রীর পুরস্কার। প্রশংসা আর সম্মাননার রেশ কাটতে না কাটতেই জানা গেল আরেকটি খবর। ‘বিসর্জন’ ছবির সিক্যুয়েল ‘বিজয়া’তেও অভিনয়ের জন্য চূড়ান্ত হয়ে গেছে জয়ার নাম। নিজের ফেসবুক পেজে দেওয়া পোস্টে এমনটাই জানালেন জয়া আহসান।
কৌশিক গাঙ্গুলি পরিচালিত ‘বিসর্জন’ ছবির সিক্যুয়েলের নাম রাখা হয়েছে ‘বিজয়া’। গতকাল বুধবার সন্ধ্যায় ভারতের কলকাতার হোটেল হিন্দুস্তান ইন্টারন্যাশনালে ‘বিসর্জন’ ছবির সিক্যুয়েলের নাম ঘোষণা হয়। অনুষ্ঠানে জয়ার পাশাপাশি উপস্থিত ছিলেন ছিলেন ‘বিসর্জন’ ছবির পরিচালক কৌশিক গাঙ্গুলি, অভিনেতা আবির চট্টোপাধ্যায়। আরও অতিথি ছিলেন দুই প্রজন্মের দুই অভিনেতা প্রসেনজিৎ ও পরমব্রত চট্টোপাধ্যায়। ছবিটি প্রযোজনা করছে অপেরা মুভিজ।
জয়া তাঁর ফেসবুক পেজে লিখেছেন, ‘বিসর্জন আমার প্রাণের অত্যন্ত কাছাকাছি একটি চলচ্চিত্র। পদ্মা থেকে শুরু করে নাসির আলী, গণেশ মণ্ডল—প্রতিটি চরিত্র এখনো উজ্জ্বল বাঙালির মননে। কিন্তু কিছু কিছু গল্প হঠাৎ শেষ হয়ে যায় না। তাই পদ্মা, নাসির আলী, গণেশ মণ্ডল আবার ফিরছে বড় পর্দায়।’
জয়া আরও লিখেছেন, ‘আমার বিশ্বাস, “বিসর্জন” ছবির মতো “বিজয়া” আপনাদের সবার মন ছুঁয়ে যাবে।’
জি-সিনে অ্যাওয়ার্ড ও ফিল্মফেয়ার পুরস্কার ছাড়া জয়া অভিনীত ‘বিসর্জন’ ছবিটি তাঁকে এনে দেয় যুক্তরাষ্ট্রের ম্যাসাচুসেটসে অনুষ্ঠিত তৃতীয় ক্যালেডোস্কোপ ইন্ডিয়ান ফিল্ম ফেস্টিভ্যালে সেরা অভিনেত্রী আর ইন্টারন্যাশনাল বেঙ্গলি ফিল্ম অ্যাওয়ার্ডসে (আইবিএফএ) সমালোচক বিভাগে সেরা অভিনেত্রীর পুরস্কার। ভারতের জাতীয় চলচ্চিত্র পুরস্কারে সেরা বাংলা ছবি হয়েছে ‘বিসর্জন’। বাংলাদেশ-ভারত সীমান্তের উত্তপ্ত পরিস্থিতির মধ্যে একটি সমান্তরাল প্রেমের গল্প তুলে ধরা হয়েছে এতে। এই ছবিতে জয়ার চরিত্রের নাম ‘পদ্মা’। ইছামতীর পাড়ে বাংলাদেশের এক গ্রামের এক হিন্দু বিধবা তিনি। তাঁর জীবনের লড়াই নিয়েই গল্পটা। ঘটনাক্রমে তাঁর পরিচয় হয় নাসির আলীর সঙ্গে। তারপর তাঁদের মধ্যে গড়ে ওঠে সুন্দর সম্পর্ক।
এদিকে ভারতের পশ্চিমবঙ্গের কলকাতার নতুন একটি ছবির শুটিং করছেন জয়া আহসান। ‘ক্রিসক্রস’ নামের এই ছবি পরিচালনা করছেন ভারতের বিরসা দাশগুপ্ত। পাঁচ লড়াকু নারীর গল্প নিয়ে এই ছবিতে আরও অভিনয় করছেন কলকাতার মিমি চক্রবর্তী, নুসরাত জাহান, সোহিনী সরকার ও প্রিয়াঙ্কা সরকার।
