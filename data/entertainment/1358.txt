
শুরুটা ফ্রান্সে। তারপর সংগীত দিবস পালনের রেওয়াজ ছড়িয়ে গেছে বিশ্বজুড়ে। আজ বিশ্ব সংগীত দিবস সামনে রেখে আমাদের আয়োজনে থাকছে গানের খবর ও গানের মানুষের কথা
বাংলাদেশ, ভারত, রাশিয়া ও লাটভিয়ার শিল্পী ও কলাকুশলীদের নিয়ে তৈরি হচ্ছে টিভি অনুষ্ঠান ‘উইন্ড অব চেঞ্জ’। গান বাংলা চ্যানেলের জন্য নির্মিতব্য এই অনুষ্ঠানের শুটিংয়ে অংশ নিতে এরই মধ্যে ঢাকায় এসে পৌঁছেছেন ভিনদেশি কলাকুশলীরা। বাংলাদেশের শিল্পী ও কলাকুশলীদের সঙ্গে তাঁরা অংশ নিচ্ছেন অনুষ্ঠানের দৃশ্য ধারণে। গত রোববার ঢাকার তেজগাঁওয়ের একটি স্টুডিওতে উইন্ড অব চেঞ্জ অনুষ্ঠানের দৃশ্য ধারণ শুরু হয়েছে। চলবে সপ্তাহ খানেক।
রোববার রাতে উইন্ড অব চেঞ্জ অনুষ্ঠানের শুটিং–সেটে ঢুঁ মারতেই চোখে পড়ল শিল্পী-কলাকুশলীরা ভীষণ ব্যস্ত। উইন্ড অব চেঞ্জ অনুষ্ঠানে অংশ নেওয়া শিল্পীদের মধ্যে আছেন আইয়ুব বাচ্চু, ফাহমিদা নবী, সামিনা চৌধুরী, সফি মণ্ডল, কুদ্দুস বয়াতি, ফুয়াদ, হাবিব, মিলা, পান্থ কানাই, হৃদয় খান, পুলক, পারভেজ, তওফিক, তন্ময়, তাশকি, লুইপাসহ আরও অনেকে। ভিনদেশি শিল্পীদের মধ্যে আছেন আন্তন দাভিদিয়ান্ত (বেজ গিটার), আনা জেইনালোভা (ভায়োলিন), নেলি বুবুজেঙ্কা ও মোহিনী দে (বেজ গিটার)।গানের দল মাইলস ও চিরকুটও অংশ নেবে এতে। আর অনুষ্ঠানে বেজ গিটার, বেহালা ও ড্রামস বাজাবেন ভিনদেশি চার শিল্পী। তা ছাড়া পুরো অনুষ্ঠানে শব্দ প্রকৌশলী হিসেবে কাজ করবেন ভারতের এমটিভি আনপ্লাগড ও এমটিভি কোক স্টুডিওর কুশলীরা।গান বাংলার প্রধান নির্বাহী ও সংগীতশিল্পী কৌশিক হোসেন তাপস আয়োজনটি নিয়ে বলেন, ‘শুরু থেকেই গান বাংলা চ্যানেল চেষ্টা করছে নতুন সব ভাবনা নিয়ে কাজ করার। সেই ধারাবাহিকতায় আমরা বেশ কিছুদিন ধরেই ভাবছিলাম দেশের শিল্পী ও ভিনদেশি কলাকুশলীদের নিয়ে ভিন্নধর্মী আয়োজন করার। “উইন্ড অব চেঞ্জ” আয়োজনটি বাস্তবে রূপ দিতে আমাদের অনেক সময় লেগেছে। তবে এই অনুষ্ঠানের মাধ্যমে দেশি-বিদেশি শিল্পীদের মধ্যে যে মেলবন্ধন তৈরি হলো, তা আমাদের সংগীতাঙ্গনের জন্য একটি ইতিবাচক দৃষ্টান্ত হবে।’
