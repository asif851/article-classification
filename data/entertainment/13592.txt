
প্রথমবারের মতো ঢাকায় গান করতে আসছেন বলিউডের জনপ্রিয় গায়ক ও সংগীত পরিচালক বিশাল দাদলানি ও শেখর রাভজিয়ানি জুটি। আগামীকাল বৃহস্পতিবার সন্ধ্যা সাতটায় বসুন্ধরা আন্তর্জাতিক কনভেনশন সিটির নবরাত্রি মিলনায়তনে একটি কনসার্টে অংশ নেবেন তাঁরা। এই কনসার্টে আরও গাইবেন ভারতের শিল্পী শ্রুতি পাঠক, ঢাকার হাসান মাহমুদ ও লুইপা।
কনসার্ট ‘বিশাল অ্যান্ড শেখর লাইভ ইন ঢাকা ফিচারিং শ্রুতি পাঠক’-এর আয়োজক টাইম স্কয়ার চায়নিজ রেস্টুরেন্ট ও ইভেন্টস ৩৬০ ডিগ্রি। বিশাল ও শেখর জুটি বলিউডের অসংখ্য ব্যবসাসফল ছবির গায়ক ও পরিচালক। তাঁদের বেশির ভাগ গানই তরুণদের পছন্দের শীর্ষে।টাইম স্কয়ারের প্রধান নির্বাহী হাসান মাহমুদ বলেন, আয়োজনের সব প্রস্তুতি সম্পন্ন। বিশাল ও শেখরের দলের সবাই ইতিমধ্যে ঢাকায় এসে গেছেন। কাল সকালে এসে পৌঁছাবেন তিন শিল্পী। তিনি বলেন, ‘ভবিষ্যতে দেশের শিল্পীদের নিয়ে আরও নানা ধরনের গানের অনুষ্ঠান আয়োজনের পরিকল্পনা আছে আমাদের, যেগুলো হবে একেবারেই ভিন্ন ধাঁচের।’
