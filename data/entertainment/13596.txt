
কাঁধে অস্ত্রোপচারের পর দ্রুত সেরে ওঠার জন্য শাহরুখ খানকে প্রতিদিন অন্তত ১০ ঘণ্টা ঘুমানোর পরামর্শ দিয়েছেন চিকিত্সকেরা। কিন্তু বিষয়টিকে একদমই পাত্তা দিচ্ছেন না বলিউডের অন্যতম জনপ্রিয় ও ব্যস্ত এই তারকা। প্রতিদিন চার ঘণ্টার বেশি ঘুমাচ্ছেন না তিনি। এতে শাহরুখের স্বাস্থ্যের ওপর বিরূপ প্রতিক্রিয়া পড়তে পারে বলেই আশঙ্কা প্রকাশ করেছেন তাঁর চিকিত্সকেরা।
গত মে মাসে তৃতীয় সন্তানের বাবা হয়েছেন শাহরুখ। ছেলের নাম রেখেছেন আবরাম। আগামী ৯ আগস্ট মুক্তি পাচ্ছে শাহরুখ অভিনীত ‘চেন্নাই এক্সপ্রেস’ ছবিটি। নিজের প্রতিটি ছবিকে তিনি সন্তানের মতোই ভালোবাসেন। সেই অর্থে সন্তান আবরাম ও সন্তানতুল্য ‘চেন্নাই এক্সপ্রেস’ ছবি নিয়ে বেশ উত্তেজিত সময় কাটছে শাহরুখের। চিকিত্সকদের কোনো বিধিনিষেধই তিনি কানে তুলছেন না।
এ প্রসঙ্গে ঘনিষ্ঠ সূত্রের বরাতে ‘টাইমস অব ইন্ডিয়া’ জানিয়েছে, সারা দিন নানা ব্যস্ততার পর রাত তিনটা পর্যন্ত ‘চেন্নাই এক্সপ্রেস’ ছবির ডাবিংয়ের কাজ করছেন শাহরুখ। ঘরে ফিরতে ফিরতে ভোর হয়ে যাচ্ছে। ভোর চারটার দিকে ঘুমিয়ে আবার সকাল আটটায় ঘুম থেকে উঠে পড়ছেন তিনি। শুটিংয়ের পাশাপাশি গুরুত্বপূর্ণ বিভিন্ন মিটিং নিয়ে সারা দিন ব্যস্ত সময় পার করছেন। এসব কারণে একদমই ঘুমানোর সময় বের করতে পারছেন না তিনি। 
এদিকে, গত সপ্তাহে পর পর দুদিন টানা ১৮ ঘণ্টা সহ-অভিনেত্রী দীপিকা পাড়ুকোনের সঙ্গে ‘চেন্নাই এক্সপ্রেস’ ছবির একটি গানের শুটিং করেছেন শাহরুখ। এরপর পুরো একটি দিন তিনি বিজ্ঞাপনচিত্রের শুটিংয়েও অংশ নেন।
শাহরুখকে মানুষের ভিড় এড়িয়ে চলার পরামর্শ দিয়েছেন চিকিত্সকেরা। কিন্তু সেদিকে কোনো খেয়ালই নেই তাঁর। প্রতিদিন দুটি শহরে ‘চেন্নাই এক্সপ্রেস’ ছবির প্রচারণা চালানোর পরিকল্পনা করছেন তিনি। এ ছাড়া ছবিটির ওপর ভিত্তি করে শিগগির নতুন একটি ভিডিও গেমস প্রকাশিত হতে যাচ্ছে। ভিডিও গেমসটির প্রকাশনা অনুষ্ঠানে লাইভ স্টান্টে অংশ নেওয়ারও পরিকল্পনা রয়েছে শাহরুখের। নাওয়া-খাওয়া-ঘুম ছেড়ে এমন কাজে ডুবে থাকার বিষয়টি চিন্তিত করে তুলেছে তাঁর চিকিত্সকদের।         
শাহরুখ গত ২৭ মে তৃতীয় সন্তানের বাবা হয়েছেন। তৃতীয় সন্তানের বাবা হতে সারোগেসি পদ্ধতির সাহায্য নিয়েছেন তিনি। এ পদ্ধতিতে বাবা-মায়ের অনাগত সন্তানের ভ্রূণ পরিবারের বাইরের কোনো নারীর গর্ভে বেড়ে ওঠে। শুরুতে আবরামের সারোগেট মায়ের পরিচয় গোপন রাখা হলেও পরে জানা যায়, তাকে পৃথিবীর আলো দেখিয়েছেন শাহরুখ-গৌরীর নিকটাত্মীয় নমিতা শিবার।
 
গর্ভধারণের ৩৪ সপ্তাহ পর গত ২৭ মে আন্ধেরির মাছরানি হাসপাতাল ফর ওমেনে দেড় কেজি ওজনের শিশুটির জন্ম হয়। মাছরানি হাসপাতালের একজন চিকিত্সক জানান, সাধারণত গর্ভধারণের ৩৮তম সপ্তাহে সন্তান ভূমিষ্ঠ হয়। কিন্তু নির্ধারিত সময়ের আগেই শিশুটি ভূমিষ্ঠ হওয়ায় জটিলতা দেখা দিয়েছিল। হূত্স্পন্দন কমে যাওয়ায় ভেন্টাস ডেলিভারি পদ্ধতিতে শিশুটির জন্মের ব্যবস্থা করা হয়।
 
জন্মের পরও জটিলতা থেকে যাওয়ায় প্রথমে আবরামকে জুহুর নানাবতি হাসপাতালে নিয়ে যাওয়া হয়। পরে গত ৪ জুন তাকে ব্রিচ ক্যান্ডি হাসপাতালে স্থানান্তর করা হয়। সেখানকার নিও-ন্যাটাল ইনটেনসিভ কেয়ার ইউনিটে একজন শিশু বিশেষজ্ঞের তত্ত্বাবধানে তাকে ভর্তি করা হয়।
 
এভাবে মাস খানেক হাসপাতালে চিকিত্সাধীন থাকার পর সুস্থ হয়ে উঠলে জুলাই মাসের শুরুর দিকে শাহরুখের বাসায় নিয়ে যাওয়া হয় আবরামকে। পরে মান্নাত বাসভবনে আয়োজিত জমকালো এক অনুষ্ঠানে পরিবারের সদস্য ও কাছের বন্ধুরা মিলে ছেলেকে বরণ করে নেন ‘কিং খান’।
তৃতীয়বার বাবা হতে গিয়ে ভালোই ঝক্কি পোহাতে হয়েছে শাহরুখকে। সন্তান জন্মের আগেই লিঙ্গ নির্ধারণের অভিযোগ ওঠায় তাঁকে ব্যাপক সমালোচনার মুখে পড়তে হয়। কারণ ভারতে এ ধরনের কর্মকাণ্ড নিষিদ্ধ ও বেআইনি। এমনকি শাহরুখের বিরুদ্ধে পিসিপিএনডিটি (প্রি-কনসেপশন অ্যান্ড প্রি-ন্যাটাল ডায়াগনস্টিক টেকনিকস) অ্যাক্ট লঙ্ঘনের অভিযোগ তোলেন সমাজকর্মী বর্ষা দেশপান্ডে। অভিযোগ পাওয়ার পর শাহরুখের বাড়িতে অনুসন্ধানও চালায় মুম্বাই পৌর করপোরেশনের স্বাস্থ্য কর্মকর্তারা।
এসব কারণে বাবা হওয়ার পর দুঃখ ও আনন্দের মিশ্র অনুভূতি হচ্ছে বলেই জানিয়েছিলেন শাহরুখ। ব্যক্তিগত বিষয়টি নিয়ে মিডিয়ার বাড়াবাড়িতে তিনি প্রচণ্ড বিরক্ত ও ক্ষুব্ধ হন। অভিমানে শুরুর দিকে পরিবারের নতুন অতিথি সম্পর্কে কোনো তথ্যই তিনি দেননি। এমনকি তৃতীয় সন্তানটি ছেলে, না মেয়ে—সে বিষয়েও মুখে কুলুপ এঁটে ছিলেন তিনি। পরে অবশ্য আবরাম সম্পর্কে খুঁটিনাটি অনেক বিষয় নিয়ে জনসমক্ষে কথা বলেছেন শাহরুখ।   
দুই সন্তান আরিয়ান (১৫) ও সুহানার (১৩) জন্মের সময় প্রচণ্ড ব্যস্ত থাকায় পিতৃত্ব উপভোগের ফুরসতই মেলেনি শাহরুখের। মূলত এ কারণেই স্ত্রী গৌরী খানের পরামর্শে তৃতীয়বারের মতো বাবা হতে রাজি হন তিনি। আবরামের সঙ্গে সময় কাটিয়ে পিতৃত্বের পরিপূর্ণ স্বাদ নিতে চেয়েছিলেন ৪৭ বছর বয়সী এ তারকা অভিনেতা। কিন্তু বিধি বাম! ব্যস্ততা থেকে কোনোভাবেই ছুটি মিলছে না ‘বলিউড বাদশাহ’ শাহরুখের।
