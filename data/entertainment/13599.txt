
কচি খন্দকার ২০০২ সালে নির্মাণ করেছিলেন প্রেমের নাটক ‘খসরু + ময়না’। সে নাটকে খসরু ও ময়নার চরিত্রে অভিনয় করেছেন মারজুক রাসেল ও তিশা। মফস্বল শহরের এই প্রেমিক জুটির প্রাণবন্ত অভিনয় অসংখ্য দর্শকের মন কেড়েছিল। জনপ্রিয় এ নাটকটির সিক্যুয়েল হিসেবে সম্প্রতি চলচ্চিত্র নির্মাণের পরিকল্পনা করছেন কচি খন্দকার। চলচ্চিত্রটির নাম দিয়েছেন ‘খসরু মাইনাস ময়না’। কচি খন্দকার জানালেন, এরই মধ্যে সকল কাজও বেশ গুছিয়ে এনেছেন। চলছে অভিনয়শিল্পী চূড়ান্তকরণের কাজ।প্রথম আলোকে কচি খন্দকার বলেন, ‘খসরু + ময়না আমার অনেক সাড়া জাগানো নির্মাণ। অনেক প্রশংসা পেয়েছিলাম নাটকটির জন্য। আমারও খুব পছন্দের একটি কাজ। এ কারণেই এটাকে চলচ্চিত্রে রূপ দেওয়ার চিন্তা করছি। তবে দর্শকেরা এটাকে সিক্যুয়েল হিসেবেই দেখবেন।’ জানালেন, খসরু চরিত্রে যথারীতি অভিনয় করবেন মারজুক রাসেল। আর প্রধান দু-তিনটি চরিত্রে সুযোগ দেবেন নতুনদের।পরিচালক জানিয়েছেন, আগামী বছরের জানুয়ারিতেই কাজ শুরুর পরিকল্পনা চূড়ান্ত করেছেন।গল্পের প্লট প্রসঙ্গে কচি খন্দকার বলেন, ‘খসরুর চোখ দিয়ে নতুন এক ময়না ও খসরুকে দেখবেন দর্শক। আশা করছি সবার ভালো লাগবে।’অভিনেতা কচি খন্দকার অভিনয়ের পাশাপাশি নিয়মিত পরিচালনাও করেন। তাঁর পরিচালনায় এরই মধ্যে ‘এফডিসি’, ‘ইয়েস বস নো বস’, ‘নো কোশ্চেন নো অ্যানসার’ ধারাবাহিক নাটক প্রচারিত হয়েছে। এ ছাড়া, বেশ কয়েকটি একক নাটকও নির্মাণ করেছেন কচি খন্দকার।
