
দক্ষিণ কোরিয়ার সাংস্কৃতিক দূত হয়েছেন বাংলাদেশের অভিনয়শিল্পী তিশা। আর এ নিয়ে দারুণ উচ্ছ্বসিত তিনি। আজ সোমবার রাজধানীর বারিধারার দক্ষিণ কোরিয়া দূতাবাস কার্যালয়ে অভিনয়শিল্পী তিশার হাতে আনুষ্ঠানিকভাবে সাংস্কৃতিক দূত-সংক্রান্ত একটি নিয়োগপত্র তুলে দেওয়া হয়। তিশার হাতে সাংস্কৃতিক দূতের এ নিয়োগপত্রটি তুলে দেন বাংলাদেশে নিযুক্ত দক্ষিণ কোরিয়ার রাষ্ট্রদূত লি ইয়ান-ইয়ং। আর এ নিয়োগ দেওয়া হয়েছে দুই বছরের জন্য।তাত্ক্ষণিক প্রতিক্রিয়ায় তিশা প্রথম আলো ডটকমকে বলেন, ‘সাংস্কৃতিক শুভেচ্ছাদূত হওয়ার ব্যাপারটি আমার জন্য অনেক বেশি সম্মানের। এটা আমার জন্য অনেক বড় একটা দায়িত্বও বটে। আমাকে সাংস্কৃতিক শুভেচ্ছাদূত নির্বাচিত করার জন্য এর সঙ্গে সংশ্লিষ্ট সবাইকে অনেক অনেক ধন্যবাদ।’তিশা আরও বলেন, ‘একটু তো ভয় লাগছেই। আবার পুরো ব্যাপারটি আমি ও আমার পরিবার দারুণ উপভোগ করছি। সত্যিই আমি অনেক বেশি উচ্ছ্বসিত।’শুভেচ্ছাদূত হিসেবে তিশার কাজ সম্পর্কে জানতে চাইলে বলেন, ‘যতদূর জানতে পেরেছি দুই দেশের সাংস্কৃতিক বিনিময়ের জন্য আমি কাজ করব। চেষ্টা করব, বাংলাদেশের সংস্কৃতিকে দক্ষিণ কোরিয়ার মানুষের কাছে জনপ্রিয় করার।’
জানা গেছে, বাংলাদেশের সঙ্গে দক্ষিণ কোরিয়ার কূটনৈতিক সম্পর্কের ৪০ বছর পূর্তি হচ্ছে এ বছর। তাই বছরব্যাপী নানা কর্মসূচি নেওয়া হয়েছে। এরই অংশ হিসেবে সাংস্কৃতিক দূত হিসেবে তিশাকে নিয়োগ দেওয়া হয়। সাংস্কৃতিক দূত হিসেবে তিশা বাংলাদেশে দক্ষিণ কোরিয়ার দূতাবাস আয়োজিত বিভিন্ন সাংস্কৃতিক কর্মকাণ্ডে অংশ নেবেন। প্রয়োজনে তাঁকে দক্ষিণ কোরিয়ায়ও যেতে হবে।
এদিকে বাংলাদেশে নিযুক্ত দক্ষিণ কোরিয়ার রাষ্ট্রদূত লি ইয়ান-ইয়ং বলেন, ‘আমি বিশ্বাস করি, দুই দেশের সাংস্কৃতিক বিনিময় এবং পারস্পরিক বোঝাপড়া বৃদ্ধিতে সাংস্কৃতিক দূত হিসেবে তিশা কাজ করবেন।’
 
