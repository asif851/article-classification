
সবচেয়ে বেশিবার চলচ্চিত্র হয়েছে এমন উপন্যাস কোনটি?অন্তত উপমহাদেশীয় চলচ্চিত্রে এর উত্তর শরৎচন্দ্র চট্টোপাধ্যায়ের ‘দেবদাস’। ১৯১৭ সালে উপন্যাসটি প্রকাশের পর ১৯২৭ সালেই নির্মিত হয় প্রথম চলচ্চিত্রটি। বাংলাদেশ, ভারত ও পাকিস্তানে অন্তত ১৬টি ‘দেবদাস’ নির্মিত হয়েছে। অন্তত সাত ভাষায় নির্মিত হয়েছে এ চলচ্চিত্র—বাংলা, হিন্দি, আসামি, তামিল, তেলেগু, মালয়ালম ও উর্দু।দেবদাস চরিত্রে অভিনয় করেছেন, এমন নামগুলোও বেশ বড়—প্রমথেশ বড়ুয়া, কে এল সায়গল, দিলীপ কুমার। যে কথা কেউ জানে না, এ নামগুলোর পাশে থাকতে পারত আরেকটি নামও—ধর্মেন্দ্র! আর এ ছবিতে ধর্মেন্দ্রর ‘পারু’ হতেন হেমা মালিনী।১৯৮০-র দশকে খ্যাতিমান কবি, গীতিকার, নির্মাতা গুলজার ‘দেবদাস’ নির্মাণের উদ্যোগ নিয়েছিলেন। দুই রিল শুটিংও হয়েছিল! কিন্তু কোনো এক অজানা কারণে বন্ধ হয়ে যায় এর নির্মাণ। ভারতের ন্যাশনাল ফিল্ম আর্কাইভসের (এনএফএআই) পরিচালক প্রকাশ মাগদুম গত মঙ্গলবার এ তথ্য জানান।প্রেস ট্রাস্ট অব ইন্ডিয়াকে প্রকাশ মাগদুম বলেন, ‘আমরা বন্ধ হয়ে যাওয়া এ চলচ্চিত্রের দুটি রিল উদ্ধার করার চেষ্টা করছি। আমি মাত্রই গুলজারের সঙ্গে কথা বলেছি। কোথা থেকে আমরা রিল দুটি পেতে পারি, তার একটা ধারণা তিনি আমাদের দিয়েছেন। আশা করছি, আর্কাইভে আমরা সেগুলো রাখতে পারব।’
২০০২ সালে শাহরুখ খান অভিনীত, সঞ্জয় লীলা বানসালি পরিচালিত ‘দেবদাস’ ব্যাপক জনপ্রিয়তা পায়। এরপর অনুরাগ কাশ্যপ ২০০৯ সালে এর একটি আধুনিক রূপ দেন, অভয় দেওলকে নিয়ে তিনি বানান ‘দেব ডি’।দেবদাস চরিত্রে বিভিন্ন সময়ে আরও অভিনয় করেছেন সৌমিত্র চট্টোপাধ্যায়, বুলবুল আহমেদ, প্রসেনজিতেরা। বাংলাদেশে বুলবুল আহমেদ ও শাকিব খান অভিনয় করেছেন এ চরিত্রে।
