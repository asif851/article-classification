
মুরাদ পারভেজ পরিচালিত ‘বৃহন্নলা’ ছবির কস্টিউম ডিজাইনার হিসেবে কাজ করেছেন অভিনয়শিল্পী সোহানা সাবা। তিনি ছবিটির কেন্দ্রীয় চরিত্রে অভিনয়ও করেছেন।ছবির পোশাক ডিজাইন প্রসঙ্গে সাবা বলেন, ‘কস্টিউম ডিজাইনের প্রতি আমার আগ্রহটা অনেক আগের। আমি ফ্যাশন ডিজাইনিংয়ের ওপর গ্রাজুয়েশনও করেছি। নিজের ডিজাইন করা পোশাকেই বিভিন্ন ঘরোয়া এবং টেলিভিশনের অনুষ্ঠানে যাই আমি। নাটকে তো পোশাকের ডিজাইন নিজেদেরই করতে হয়। মুরাদ পারভেজের ‘‘চন্দ্রগ্রহণ’’ ছবির কস্টিউম ডিজাইন করেছিলাম। এবার ‘‘বৃহন্নলা’’ ছবিরও কস্টিউম ডিজাইন করলাম।’টিভি অভিনয়শিল্পী সোহানা সাবা অভিনীত প্রথম চলচ্চিত্র কবরী সারোয়ার পরিচালিত ‘আয়না’। ২০০৪ সালে ছবিটির শুটিং শুরু হলেও এটি প্রেক্ষাগৃহে মুক্তি পায় পায় ২০০৬ সালে। এরপর মোরশেদুল ইসলামের ‘খেলাঘর’ ছবিতে অভিনয় করেন সাবা। মুক্তিযুদ্ধভিত্তিক এ ছবিটিকে নিজের অহংকারের জায়গা হিসেবে দাবি করেন তিনি। একই পরিচালকের ‘প্রিয়তমেষু’ ছবিটিতে সাবা তাঁর জীবনের সেরা অভিনয় করেছেন বলেও বিশ্বাস করেন।অন্যদিকে স্বামী মুরাদ পারভেজ পরিচালিত ‘চন্দ্রগ্রহণ’ তাঁর পছন্দের চলচ্চিত্রের একটি বলে উল্লেখ করেছেন সাবা। আর ‘বৃহন্নলা’ ছবিটি প্রসঙ্গে তিনি বলেন, ‘আমাকে যাঁরা অভিনয়শিল্পী হিসেবে চেনেন তাঁদের জন্য আমার উপহার ‘‘বৃহন্নলা’’। চেষ্টা করেছি অভিনয় করার। আমি নিজেও ছবিটি দেখার জন্য অধীর আগ্রহে অপেক্ষা করছি।’
