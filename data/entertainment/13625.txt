
এবারের বাবা দিবসটা মনে হচ্ছে দারুণ কেটেছে বলিউডের প্রবীণ অভিনেতা অনুপম খেরের। জমিয়ে আড্ডা দিয়েছেন আরেক শক্তিমান অভিনেতা রবার্ট ডি নিরোর সঙ্গে। হলিউডের ‘ট্যাক্সি ড্রাইভার’ তারকা নিরো নিজেই নিমন্ত্রণ জানিয়েছিলেন অনুপম খেরকে।
দুপুরের খাবারে অনুপম খের রবার্ট ডি নিরোর কাছ থেকে নিমন্ত্রণ পেয়ে খুব খুশি। তাই টুইটারে নিরোকে ধন্যবাদ জানাতে ভুলে যাননি। দুজনের একটি ছবি পোস্ট করে অনুপম লিখেছেন, ‘রবার্ট ডি নিরোর মতো অভিনয়গুরু যখন তাঁর বাড়িতে দুপুরের ভোজে ডাকবে, তখন আপনি খেতে পারবেন না। কারণ তখন প্রাণটা থাকবে দুর দুরু।’ আরও একটি ছবি দিয়ে তিনি লিখেছেন, ‘যখন অভিনয়গুরু আপনার সঙ্গে ছবি তোলার সময় আপনার মতো একই ভঙ্গি করবে, তখন তো মূর্ছা যাওয়ার জোগাড়! কত বড় একটা সম্মান!’ আন্তর্জাতিক ছবি ‘দ্য বিগ সিক’-এর উদ্বোধনী প্রদর্শনীতে থাকতে অনুপম খের যুক্তরাষ্ট্রের নিউইয়র্ক শহরে রয়েছেন। এই ছবিতে অভিনয় করেছেন তিনি। হঠাৎ করে নিরোর নিমন্ত্রণ পেয়ে সুযোগটা হারাননি অনুপম। ২০১২ সালে মুক্তি পাওয়া হলিউডি ছবি ‘সিলভার লাইনিংস প্লেবুক’-এ একসঙ্গে অভিনয় করেছেন অনুপম খের ও রবার্ট ডি নিরো। সেই থেকে তাঁদের পরিচয়। হিন্দুস্তান টাইমস
