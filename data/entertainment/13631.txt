
এই প্রথম কোনো বাংলাদেশি শিল্পী ওয়ার্ল্ড মিউজিক ইনস্টিটিউটের আমন্ত্রণে নিউইয়র্কের সিম্ফনি স্পেস মঞ্চে একক সংগীত পরিবেশন করতে যাচ্ছেন। আগামী ২ নভেম্বর সেখানে গান গাইবেন বাংলাদেশের প্রখ্যাত বাউল সংগীতশিল্পী শফি মণ্ডল। বাংলাদেশের মিডিয়া প্রতিষ্ঠান কসমস গ্রুপের আর্থিক সহযোগিতায় অনুষ্ঠানটির আয়োজন করেছে ওয়ার্ল্ড মিউজিক ইনস্টিটিউট।এ প্রসঙ্গে ওয়ার্ল্ড মিউজিক ইনস্টিটিউটের অন্যতম পরিচালক ডেইজি প্যারাডিস জানিয়েছেন, শফি মণ্ডলের গান শুনে মুগ্ধ হয়ে তাঁকে একক অনুষ্ঠানে গান গাওয়ার জন্য আমন্ত্রণ জানানো হয়েছে।১৯৮৫ সালে যাত্রা শুরু করেছিল ওয়ার্ল্ড মিউজিক ইনস্টিটিউট। বিশ্বের বিভিন্ন দেশের সংস্কৃতির সঙ্গে যুক্তরাষ্ট্রের শ্রোতাদের পরিচয় করিয়ে দেওয়ার কাজ করে আসছে সংগঠনটি। এখন পর্যন্ত ভারতীয় উপমহাদেশের খ্যাতনামা অনেক উচ্চাঙ্গ সংগীতশিল্পী সংগঠনটির আমন্ত্রণে গান গেয়েছেন। বছর বিশেক আগে পশ্চিমবঙ্গের প্রখ্যাত বাউল শিল্পী পূর্ণ দাস বাউল সংগঠনটির আমন্ত্রণে গান গাইলেও এবারই প্রথম বাংলাদেশি শিল্পী হিসেবে গান গাইতে যাচ্ছেন শফি মণ্ডল।
ডেইজি প্যারাডিসের মতে, বাংলার ঐতিহ্যবাহী লোকসংগীতের প্রতি মার্কিন শ্রোতাদের যথেষ্ট আগ্রহ রয়েছে। বিশেষ করে লালনের গানের প্রতি মার্কিন শ্রোতাদের বিশেষ দুর্বলতা রয়েছে। ডেইজির প্রত্যাশা, শফি মণ্ডলের একক অনুষ্ঠানের মাধ্যমে লালনের গান ও তাঁর জীবনদর্শন অনেক বেশি পরিচিতি লাভ করবে।আর্থিক সহায়তা দেওয়ায় বাংলাদেশের কসমস গ্রুপকে ধন্যবাদ জানিয়েছে ডেইজি প্যারাডিস। যথাযথ সহযোগিতা পেলে বাংলাদেশের সংস্কৃতি তুলে ধরতে ওয়ার্ল্ড মিউজিক ইনস্টিটিউট ভবিষ্যতে নতুন আরও উদ্যোগ নেবে বলেও আশ্বাস দেন তিনি।লালনের গান গেয়ে বাংলাদেশে নিজের একটি অবস্থান তৈরি করেছেন শফি মণ্ডল। লালনের গানের পাশাপাশি অন্যান্য লোকগানও করেন তিনি। সাধন মুখার্জির কাছে তালিম নিয়েছিলেন তিনি। শফি মণ্ডল বিশ্বের বিভিন্ন দেশে গান গেয়েছেন। ভাবনগর সংগীত আশ্রম নামে তাঁর একটি গানের স্কুলও আছে। এই স্কুলের অনেক শিক্ষার্থীই বাংলাদেশের প্রতিষ্ঠিত সংগীতশিল্পী।
