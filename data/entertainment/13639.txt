
শ্রুতি হাসানকে সবাই ভালো অভিনেত্রী, সুগায়িকা ও প্রযোজক হিসেবে চেনেন। এবার নতুন রূপে আবির্ভূত হতে যাচ্ছেন এই বলিউড সুন্দরী। তিনি খুব শিগগির লেখিকা হিসেবেও নিজের ক্যারিয়ার শুরু করতে চলেছেন।
শ্রুতি বলেন, ‘আমি অনেক সময় নিজের গানের কথা দিয়েছি। এমনকি ভ্রমণের সময় ছোট কবিতা এবং গল্পও লিখেছি। এ বছর আমি নতুনভাবে নিজেকে আবিষ্কার করতে চাই। তাই এ বছর আমি ছবির চিত্রনাট্য লেখা শুরু করব।’ বাবা কমল হাসান শ্রুতির জন্মদিনে মেয়েকে উপহার হিসেবে ‘চিত্রনাট্য লেখার’ সফটওয়্যার দিয়েছেন। তিনিও চান, লেখিকা হিসেবে শ্রুতির সুপ্ত প্রতিভা বিকশিত হোক। বলিউড অভিনেত্রীকে প্রশ্ন করা হয়, ক্যামেরার পেছনে, অর্থাৎ পরিচালক হিসেবে কবে দেখা যাবে তাঁকে। শ্রুতির সাফ জবাব, ‘পরিচালনা করা ভীষণ বড় দায়িত্বের কাজ। বাবাকে খুব কাছ থেকে দেখেছি এই গুরুদায়িত্ব পালন করতে। তাই এখন এত বড় দায়িত্ব কাঁধে নেওয়ার ইচ্ছে নেই। এই মুহূর্তে শুধু লেখালেখির কথাই ভাবছি।’
