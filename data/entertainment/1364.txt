
শ্রীদেবী যখন হৃদ্‌রোগে আক্রান্ত হন, এ সময় রাতের খাবার খেতে যাবেন বলে তৈরি হচ্ছিলেন। জুমেইরাহ ইমিরেটস হোটেলে ছিলেন তাঁরা। পরিবারের সূত্রের বরাত দিয়ে খলিজ টাইমসের খবরে এ তথ্য জানানো হয় বলে এনডিটিভি জানায়।
ননদের ছেলে মোহিত মারওয়ারের বিয়ের দাওয়াতে দুবাই যান শ্রীদেবী। সঙ্গে স্বামী বনি কাপুর ও মেয়ে খুশিও ছিলেন। বিয়ের অনুষ্ঠানে শেষে মেয়ে খুশিকে নিয়ে মুম্বাই ফেরেন বনি। শ্রীদেবী থেকে গিয়ে ছিলেন। স্ত্রীকে চমকে দিতে বনি শনিবার বিকেলে দুবাই ফিরে যান।
প্রতিবেদনে বলা হয়, বিকেল সাড়ে পাঁচটার দিকে বনি সামনে গিয়ে শ্রীদেবীকে চমক দেন। তাঁরা প্রায় ১৫ মিনিট একসঙ্গে কাটান। এ সময় বনি স্ত্রীকে রাতের খাবার খেতে যেতে বলেন। শ্রীদেবী তৈরি হতে প্রসাধনকক্ষে যান। কিন্তু অনেকক্ষণ পরও তিনি বের হননি। বনি গিয়ে দরজায় টোকা দেন। কোনো সাড়া নেই। বনি এবার বলপ্রয়োগে দরজা খোলেন। দেখেন, জলভরা বাথটাবে নিথর পড়ে আছেন শ্রীদেবী।
একটি সূত্রের বরাত দিয়ে প্রতিবেদনে জানানো হয়, শ্রীদেবী জ্ঞান হারিয়েছেন ভেবে তাঁর চেতনা ফেরাতে অনেক চেষ্টা করেন বনি। কিন্তু ব্যর্থ হয়ে তিনি তাঁর এক বন্ধুকে ডাকেন। এরপর রাত নয়টার দিকে পুলিশকে বিষয়টি জানান।
শোকাহত পরিবারটি জানায়, শ্রীদেবী আর ফিরতে পারলেন না। তাঁর কোনো হৃদ্‌রোগ ছিল বলে জানা যায়নি।
