
শৈশবে দেখা ভালোবাসার জিনিসগুলো উদ্ভাসিত হয়েছে চিত্রশিল্পী সামিনা নাফিজের ক্যানভাসে। সব সময় একটা নতুন বর্ণ ও রূপের আবেশ তৈরি করতে চেয়েছেন তিনি। এবার নববর্ষের বর্ণিলতাকে ধারণ করে তিনি তেমনই কিছু ছবি এঁকেছেন। এসব চিত্রকর্ম নিয়ে ধানমন্ডির আলিয়ঁস ফ্রঁসেসের জুম গ্যালারিতে মঙ্গলবার থেকে চলছে শিল্পীর একক প্রদর্শনী। শিরোনাম ‘বৈশাখ এবং দেশজ শিল্পের পুনর্বয়ন’।
প্রদর্শনীতে ঠাঁই পেয়েছে ২৩টি ছবি। ক্যানভাসে উদ্ভাসিত হয়েছে রঙিন পাখা, শোলার বাঘ, পাখি, ফুল, মাটির পুতুল, শখের হাঁড়িসহ বাংলার লোকজ উপাদানের বর্ণিল সব বিষয়। কোলাজ পদ্ধতিরও কিছু ছবি আছে।
শিল্পী প্রথম আলোকে বললেন, সাম্প্রতিক সময়ে আঁকা তাঁর ছবিগুলোর মধ্যে ২১টি ছবি তেলরং-মাধ্যমে এবং দুটি ছবি মিশ্রমাধ্যমে আঁকা হয়েছে। সবগুলো ছবিতে আশ্রয় নিয়েছেন দেশজ শিল্পভাষার। সেই ধারার সঙ্গে ক্যানভাসে ব্যবহার করেছেন উজ্জ্বল সব রং।
প্রদর্শনী শেষ হবে ২৫ এপ্রিল। সোম থেকে বৃহস্পতিবার বেলা তিনটা থেকে রাত নয়টা এবং শুক্র ও শনিবার সকাল নয়টা থেকে দুপুর ১২টা এবং বিকেল পাঁচটা থেকে রাত আটটা পর্যন্ত খোলা থাকবে। রোববার সাপ্তাহিক বন্ধ থাকবে।
শিল্পী সামিনা নাফিজের জন্ম ১৯৬১ সালের ১৩ জুন। তাঁর শিল্প শিক্ষার শুরু চট্টগ্রাম চারুকলা কলেজ থেকে। পরবর্তী সময়ে তিনি চট্টগ্রাম বিশ্ববিদ্যালয় থেকে প্রথম বিভাগে এমএফএ (চিত্রকলা) উত্তীর্ণ হন ১৯৮৬ সালে। তিনি অনেক জাতীয় ও আন্তর্জাতিক প্রদর্শনীতে অংশ নিয়েছেন। তাঁর প্রকাশিত গ্রন্থ ‘চিত্রকলায় স্যুরিয়ালিজম’ ও ‘ছবি আঁকি আর পড়ি’। তিনি শিশুদের জন্য প্রকাশিত বইও অলংকরণ (ইলাস্ট্রেশন) করেছেন।


