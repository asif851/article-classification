
২০১৫ সালে প্রতিষ্ঠা হওয়া দলটির চলছে প্রথম প্রযোজনার কাজ। জে বি প্রিসলির অ্যান ইন্সপেক্টর কলস-এর নাট্যায়নে প্রযোজনাটির বাংলা নাম দেওয়া হয় খোলসকানাডার ক্যালগরি শহর। বহু ভাষাভাষী ও সংস্কৃতির মানুষের বাস সেখানে। শহরের ভাষা ইংরেজি ও ফরাসি হলেও সবাই নিজেদের সংস্কৃতি লালন করার চেষ্টা করছেন। কানাডার জাতীয় অনুষ্ঠানগুলোতে নিজেদের সংস্কৃতি তুলে ধরারও সুযোগ আছে। ক্যালগরি শহরের বাঙালি কমিউনিটির মানুষের মনেও জাগে ভিনদেশে নিজ সংস্কৃতি তুলে ধরার ইচ্ছা। সেই ইচ্ছার বাস্তব প্রতিফলন—নাটকের দল ‘নটনন্দন’। কীভাবে তৈরি হলো দলটি? তা না হয় দলটির প্রতিষ্ঠাতা মাহমুদুল ইসলামের মুখ থেকেই শোনা যাক।‘২০১৩ সালে দেশের পাট চুকিয়ে কানাডার অভিবাসী হই। আলবার্টা প্রভিন্সের ক্যালগরি শহরে বাস করতে শুরু করি। তখন থেকেই স্বপ্ন ছিল কমিউনিটির উত্সাহী মানুষগুলোকে নিয়ে বাংলা থিয়েটার শুরু করব। সবার সঙ্গে কথা বলে, গোছাতে গোছাতে লেগে গেল দুই বছর। এরপর ২০১৫ সালে ক্যালগরিতে প্রতিষ্ঠা করি বাংলা থিয়েটার “নটনন্দন”।’নটনন্দনের কাজ সম্পর্কে তিনি বলেন, ‘বাঙালি সংস্কৃতির হাজার বছরের ঐতিহ্যকে ছড়িয়ে দেওয়া আমাদের মূল উদ্দেশ্য। তা ছাড়া বাংলাদেশে শেক্সপিয়ার থেকে শুরু করে ইবসেন, মলিয়ের, ওনিলসহ বিদেশি নাট্যকারদের নাটক অনুবাদ করে মঞ্চে এনেছি। উদ্দেশ্য ছিল বিশ্ব নাট্যধারার সঙ্গে নিজেদের সম্পৃক্ত করা। এখন বিদেশে বসবাস করে কেন আমাদের সেলিম আল দীন, সৈয়দ শামসুল হক ও মামুনুর রশীদের নাটক ইংরেজিতে অনুবাদ করে তুলে ধরব না? আমাদের সংস্কৃতি ও ঐতিহ্যকে বিদেশের মাটিতে তুলে ধরাই নটনন্দনের কাজ।’২০১৫ সালে প্রতিষ্ঠা হওয়া দলটির চলছে প্রথম প্রযোজনার কাজ। জে বি প্রিসলির অ্যান ইন্সপেক্টর কলস-এর নাট্যায়নে প্রযোজনাটির বাংলা নাম দেওয়া হয় খোলস। নির্দেশনার কাজটি করছেন মাহমুদুল ইসলাম নিজেই। প্রথম প্রযোজনাই অনুবাদ নাটক করা প্রসঙ্গে তিনি জানান, এই নাটকটির সঙ্গে তাঁর একধরনের নস্টালজিয়া জড়িত। নাগরিক নাট্যাঙ্গনের প্রথম প্রযোজনা হিসেবে তিনি এই নাটকে অভিনয় করেছিলেন। তাই নেওয়া হয়েছে। তবে পরের প্রযোজনাটি অবশ্যই তাঁরা বাঙালি কোনো নাট্যকারের নাটক বেছে নেবেন।কানাডার প্রতিটি শহরে বাঙালিরা তাঁদের নিজেদের মধ্যে ছোট ছোট আঙ্গিকে অনুষ্ঠান করেন। কিন্তু নটনন্দনের ভাবনাটা একটু ভিন্ন। নিজেদের মধ্যে অনুষ্ঠান করার পাশাপাশি এখানকার মূল ধারার থিয়েটারের সঙ্গেও কাজ করতে চায় দলটি। প্রথমে একটু সমস্যা হলেও এখন ভীষণভাবে সাড়া মিলছে।কেমন হবে নটনন্দনের কাজ? তার জন্য অপেক্ষা করতে হবে ৬ আগস্ট পর্যন্ত। এই দিন কানাডার অরফিউস থিয়েটারে তাদের প্রথম নাটক খোলস-এর প্রথম মঞ্চায়ন হবে।
