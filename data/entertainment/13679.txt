
রাজধানীর বঙ্গবন্ধু আন্তর্জাতিক সম্মেলন কেন্দ্রে চলছে বিনোদন জগতের তারকাদের কাজের স্বীকৃতি প্রদান অনুষ্ঠান ও জমকালো পরিবেশনা। আজ শুক্রবার সন্ধ্যায় এ অনুষ্ঠানে বিনোদন ও সাংস্কৃতিক অঙ্গনের সেরা কাজের জন্য ‘মেরিল-প্রথম আলো পুরস্কার ২০১৭’ দেওয়া হবে।
বিকেল পাঁচটা থেকেই রাজধানীর শেরেবাংলা নগরের বঙ্গবন্ধু আন্তর্জাতিক সম্মেলন কেন্দ্রের হল অব ফেমে আসতে শুরু করেছেন সাংস্কৃতিক অঙ্গনের মানুষ। ইতিমধ্যে দেশের নবীন, প্রবীণ ও খ্যাতিমান তারকাদের মিলনমেলায় পরিণত হয়েছে অনুষ্ঠানস্থল।
লালগালিচার ওপর দিয়ে হেঁটে তারকারা যোগ দেন হল অব ফেমের মূল অনুষ্ঠানে। এ পর্বে তারকাদের উপস্থিতি অনুষ্ঠানের শুরুতেই যোগ করে ভিন্নমাত্রা।
দেশের সাংস্কৃতিক অঙ্গনে অবদান রাখার জন্য একজন গুণী শিল্পীকে দেওয়া হবে ‘আজীবন সম্মাননা’। তা ছাড়া এ অনুষ্ঠানে পাঠকদের ভোটে চলচ্চিত্র, টেলিভিশন ও সংগীত বিভাগে তারকা জরিপ পুরস্কার এবং বিচারকদের রায়ে দেওয়া হবে সমালোচক পুরস্কার। প্রতিবারের মতো পাঠকের ভোটে নির্বাচিত সেরা নবীন অভিনয়শিল্পীর পুরস্কারও দেওয়া হবে এ আসরে। বিজয়ী তারকারা প্রকাশ করবেন তাঁদের পুরস্কার জয়ের অনুভূতি। পুরস্কার তুলে দেওয়ার ফাঁকে ফাঁকে থাকবে তারকাদের অংশগ্রহণে নাচ, গান ও কৌতুক পরিবেশনা।


