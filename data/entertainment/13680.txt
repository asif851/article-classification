
: কী খবর তোমার?: ভালো।: তোমাকে অনেক খুঁজেছি, পাইনি।: ফোন করতে।: নম্বর তো দাওনি।: ফেসবুকে নক করতে?: তোমার সঙ্গে তো আমি ফেসবুকেও নেই।শিরিন শিলা আর ইরফান সাজ্জাদের কথোপকথন। ২৮ মার্চ বিকেলে প্রথম আলোর কার্যালয়ে দেখা হতেই কিছুক্ষণ এভাবেই কথা চলল দুজনের। স্টুডিওতে ঢোকার ডাক পড়তেই সাময়িক বিরতি নিতে হলো।ছবি তোলার পর জানতে চাইলাম, আপনাদের অনেক দিন পর দেখা হলো? ‘একদম তাই। ছবির শুটিং শেষ হওয়ার পর আর দেখা নেই। হিরোরা একটু বেশি ব্যস্ত থাকে। ভাব নিয়ে থাকে।’ বললেন শিরিন শিলা। ইরফান সাজ্জাদ বললেন, ‘আমাদের ইন্ডাস্ট্রিতে হিরোইনরা নতুন হিরোর সঙ্গে আড্ডা দিতে চায় না। সেলফি তুলতে হলেও বড়দের সঙ্গে। শুটিংয়ের সময় তা বেশ টের পেয়েছি।’কাল ১ এপ্রিল প্রেক্ষাগৃহে মুক্তি পাচ্ছে মুশফিকুর রহমান গুলজারের মন জানে না মনের ঠিকানা ছবিটি। এবার এই ছবিতে কাজের অভিজ্ঞতার কথা জানা যাক। শিলা বললেন, ‘আমরা গাজীপুরে “সোহাগ পল্লী”তে শেষ শুটিং করেছি। ছবির টাইটেল গান। কিছু কমার্শিয়াল দৃশ্যের শট ছিল। ওই দৃশ্যে অভিনয় করা ছাড়া উপায় ছিল না। গানটাও দারুণ ছিল। নৃত্য পরিচালক মাসুম বাবুল ভাই ইরফানকে দেখিয়ে দিচ্ছেন। কিন্তু ইরফান নিজেও শট দিতে চায়নি। তারপর আমি তাঁকে সহজ করে শট দিয়েছি।’ছবির গল্প প্রসঙ্গে ইরফান বলেন, ‘নিজের প্রথম ছবি বলে বলছি না, প্রচুর ছবি দেখার অভিজ্ঞতা থেকে বলছি, যেসব ছবির কথা সব সময় শোনা যায়, এটি তেমনটি নয়। বাংলাদেশের ছবিতে এমন গল্প এর আগে আমার চোখে পড়েনি।’যেমন?‘দুজন যমজ বোনের গল্প। জন্মের সময় তাদের শরীর জোড়া লাগানো ছিল। এই দুই বোন ভালো গান গায়। স্বাধীন জীবনের স্বপ্ন কখনো দেখেনি। এই সুযোগে দুই বোনকে নিয়ে তাদের মামা চক্রান্ত শুরু করে। এই চরিত্রে অভিনয় করে সাচ্চু ভাই (শহীদুল আলম সাচ্চু) ফাটিয়ে দিয়েছেন। ছবিতে সবচেয়ে বেশি কষ্ট করতে হয়েছে যমজ বোনের চরিত্রে অভিনয় করা শিরিন শিলা ও পরীমনিকে।’ বললেন ইরফান।পরীমনির সঙ্গে শিলার চেহারার তো কোনো মিল নেই। শিলা বলেন, ‘বছর দুয়েক আগে, চলচ্চিত্রে আমি তখন একেবারে নতুন। পরীমনি তখন আলোচিত। যমজ বোনের চরিত্রে অভিনয় করায় আমাদের চুলের স্টাইল, মেকআপ, গেটআপ সব একই রকম ছিল। অনেকে তো সেটে এসে আমাকে পরীমনি ভেবে ধোঁকা খেয়েছেন। হয়তো মিল ছিল বলেই এমনটা হয়েছে। এ জন্য অবশ্য রূপসজ্জাশিল্পীকেও ধন্যবাদ দিতে হবে।’শুটিংয়ের অভিজ্ঞতা প্রসঙ্গে শিরিন শিলা বললেন, ‘আমাদের দুজনের কোমর দড়ি দিয়ে বাঁধা থাকত। হাঁটতে পারছি না, বসতে পারছি না। দড়ি দিয়ে বাঁধা থাকায় কোমরে একসময় ব্যথা অনুভব করেছি। এদিকে আমরা ব্যথায় কাতরাছি আর ওদিকে ইউনিটের লোকজন হাসাহাসি করত। খুব মেজাজ খারাপ হতো।’শিরিন শিলার প্রথম ছবি হিটম্যান। এই ছবিতে তাঁর সহশিল্পী ছিলেন শাকিব খান। এরপর মুক্তি পেয়েছে ক্ষণিকের ভালোবাসা ও মিয়া-বিবি রাজি। চুক্তিবদ্ধ হয়েছেন জ্বালা, পরবাসী ডন, বেঁধেছি মনেতে মন, আংটি ও মন নিয়ে লুকোচুরি ছবিতে। শুটিং করছেন রাজু চৌধুরীর এক মিনিট ছবিতে।চ্যানেল আইয়ের রিয়েলিটি শো ‘ফেয়ার অ্যান্ড হ্যান্ডসাম’ প্রতিযোগিতার প্রথম আসরের চ্যাম্পিয়ন ইরফান আরও অভিনয় করেছেন তানিয়া আহমেদ পরিচালিত আকাশে-বাতাসে রটিয়ে দিলাম সিনেমায়। কিছুদিনের মধ্যে একটি ছবির অডিশন দিতে ভারতে যাবেন তিনি। বললেন, ‘অডিশনে টিকে গেলে তো কথাই নেই। তবে এটা ভারতের না, যুক্তরাষ্ট্রের ছবি। জাতিসংঘের তত্ত্বাবধানে ছবিটি তৈরি হবে। আমি প্রাথমিক বাছাইয়ে টিকেছি।’সবশেষে দুজনেই জানালেন স্বপ্নের কথা। ‘সিনেমা নিয়েই এগোতে চাই,’ বললেন শিরিন শিলা। আর ইরফান বললেন, ‘আমি অলরাউন্ডার হতে চাই। অভিনয়কে খুব ভালোবাসি। হোক তা বড় পর্দা কিংবা ছোট পর্দায়। সবাই যেন আমাকে অভিনেতা হিসেবেই চেনেন।’
