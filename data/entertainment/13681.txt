
বলিউডে আকাশছোঁয়া সাফল্য পাওয়ার পাশাপাশি শাহরুখ খানের নামের পাশে বসেছে কিং খান কিংবা বলিউড বাদশাহর মতো তকমা। বয়স পঞ্চাশ ছুঁই ছুঁই করছে। কিন্তু বয়সকে যেন তুড়ি মেরে উড়িয়ে দিয়ে বছরের পর বছর ধরে বলিউডে রাজত্ব করছেন। নিজস্ব ঢংয়ের অসাধারণ অভিনয়শৈলী দিয়ে জয় করে নিয়েছেন অসংখ্য ভক্তের হৃদয়। বুদ্ধিদীপ্ত হাস্যরসের জন্যও সুপরিচিত তিনি। বিভিন্ন সময়ে নানা প্রশ্নের মুখে মজার সব উক্তি করে এর প্রমাণ দিয়েছেন তিনি। এমন উদাহরণ ভূরি ভূরি আছে। শাহরুখের এমন মজার কিছু উক্তির কথা জানিয়েছে ইন্ডিয়া টুডে।এক সাক্ষাৎকারে শাহরুখকে জিজ্ঞেস করা হয়েছিল, একবার মঞ্চে সালমান খানকে নিয়ে আবেগপূর্ণ কথা বলায় সালমান কেঁদে ফেলেছিলেন। এখন আপনাদের সম্পর্ক কেমন যাচ্ছে? জবাবে শাহরুখ বলেন, ‘সম্পর্ক দারুণ যাচ্ছে। আমরা একসঙ্গে সন্তান নেওয়ারও পরিকল্পনা করছি।’ পিতৃত্বের কারণে অভিনয়দক্ষতা ক্ষতিগ্রস্ত হয়েছে কি না জানতে চাইলে স্বভাবসুলভ বুদ্ধিদীপ্ত হাস্যরস মিশিয়ে শাহরুখ জবাব দেন, ‘হ্যাঁ। এখন আমি আমার সব নায়িকাকেই সন্তানের মতো মনে করি। আমি তাঁদের ‘‘বেবি’’ বলে ডাকি।’বাই সেক্সুয়াল কি না—এমন উদ্ভট প্রশ্ন শুনেও খেপে না গিয়ে শান্ত সুরেই জবাব দেন শাহরুখ। বলেন, ‘আমি বাই সেক্সুয়াল নই, ট্রাই-সেক্সুয়াল। আমি সবকিছু ট্রাই করি।’যুক্তরাষ্ট্র ভ্রমণে গিয়ে একাধিকবার বিব্রতকর পরিস্থিতির মধ্যে পড়তে হয়েছে শাহরুখকে। বিমানবন্দরে মার্কিন অভিবাসন কতৃ‌র্পক্ষ তাঁকে আটকে রেখেছে। একবার যুক্তরাষ্ট্রের একটি বিশ্ববিদ্যালয়ে বক্তব্য দেওয়ার আমন্ত্রণ পান কিং খান। কিন্তু বিমানবন্দরে মার্কিন অভিবাসন কর্তৃপক্ষ তাঁকে আটকে দেয়। পরে বিশ্ববিদ্যালয় কর্তৃপক্ষের হস্তক্ষেপে শাহরুখ ছাড়া পান। নির্ধারিত সময়ের দুই ঘণ্টা পর বিশ্ববিদ্যালয়টিতে পৌঁছে শাহরুখ তাঁর বক্তব্যে বলেন, ‘বরাবরের মতো এবারও আমাকে বিমানবন্দরে আটকে দেওয়া হয়েছিল। যেহেতু সব সময় ঘটছে, তাই এটাকে সুন্দর অভিজ্ঞতাই বলতে হবে। যখনই নিজের ভেতর অহংবোধ কাজ করে, তখনই আমি যুক্তরাষ্ট্র সফরে যাই। অভিবাসন কতৃ‌র্পক্ষ আমার তারকাখ্যাতি থেকে তারকাকে লাথি দিয়ে বের করে দেয়।’‘কফি উইথ করণ’ অনুষ্ঠানের একটি পর্বে শাহরুখকে অনুষ্ঠান সঞ্চালক করণ জোহর জিজ্ঞেস করেছিলেন, কোনো একদিন ঘুম থেকে উঠে যদি শাহরুখ দেখেন তিনি আমির খান হয়ে গেছেন, তাহলে কী করবেন। শাহরুখের সোজাসাপ্টা জবাব ছিল, ‘আমি সবাইকে বলব যে, শাহরুখ সবচেয়ে ভালো অভিনেতা।’একবার এক নারী সাংবাদিক শাহরুখকে জিজ্ঞেস করেন, ‘আমরা শুনেছি, কৌন বনেগা ক্রোড়পতি অনুষ্ঠানের জন্য আপনি বিশাল অঙ্কের পারিশ্রমিক পাচ্ছেন। কিন্তু এ বিষয়ে আপনি মুখ খুলছেন না। আপনি কি আমাদের জানাবেন, আপনাকে আসলে কত পারিশ্রমিক দেওয়া হচ্ছে?’ পারিশ্রমিকের অঙ্কটা বলতে চাননি বলে একটু ঘুরিয়ে প্রশ্নের জবাব দেন শাহরুখ। বলেন, ‘ম্যাডাম, আপনি যদি আবার এই প্রশ্ন করেন, তাহলে আমাকে আপনার বয়স কত তা জিজ্ঞেস করতে হবে।’ এ ছাড়া আরেক সাংবাদিক শাহরুখকে ফাঁসাতে গিয়ে প্রশ্ন করে উল্টো নিজেই ফেঁসে যান শাহরুখের জবাব শুনে। ওই সাংবাদিক অভিনেতা ও প্রযোজক শাহরুখকে জিজ্ঞেস করেন, ‘আপনি কখন ভিন্ন ধরনের ও ভালো মানের ছবি বানানো শুরু করবেন?’ স্বভাবতই এমন প্রশ্ন শুনে যেকোনো তারকারই মেজাজ বিগড়ে যাওয়ার কথা। কিন্তু শাহরুখ শান্ত সুরে কথার মারপ্যাঁচে প্রশ্নকারীকে কুপোকাত করেন। তাঁকে উদ্দেশ করে বলেন, ‘যখন আপনি ভিন্ন ধরনের ও ভালো মানের প্রশ্ন করা শুরু করবেন।’
