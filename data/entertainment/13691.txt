
সুপার হিরো ছবির দর্শকদের জন্য কাঙ্ক্ষিত এক ছবি ‘অ্যাভেঞ্জার্স: ইনফিনিটি ওয়ার’ মার্ভেলের কমিক বইয়ের জনপ্রিয় অতিমানবেরা এই ছবিতে এক হতে যাচ্ছে। তাই উত্তেজনা একটু বেশিই। সে জন্যই তো ছবিটি মুক্তির আগে অগ্রিম টিকিট বিক্রির পুরোনো সব রেকর্ড ভেঙে দিল, তাও মাত্র ছয় ঘণ্টায়।
অগ্রিম টিকিট বিক্রির একদম সঠিক পরিমাণ না জানালেও এটা নিশ্চিত যে ‘অ্যাভেঞ্জার্স: ইনফিনিটি ওয়ার’ পুরোনো সব রেকর্ড ভেঙে দিয়েছে। যুক্তরাষ্ট্রের অন্যতম অনলাইনে টিকিট বিক্রির ওয়েবসাইট ফ্যানড্যানগো জানিয়েছে, তারা অনলাইনে ছবির অগ্রিম টিকিট ছাড়ার পর থেকে বেশ চাপে আছে। এতটা ক্রেতার চাপ অন্য কোনো ছবির ক্ষেত্রে দেখা যায়নি। সব শেষে এ বছরের ব্ল্যাক প্যান্থার ছবির অগ্রিম টিকিট বিক্রির সময় এমন চাপ ছিল। তবে অ্যাভেঞ্জার্স: ইনফিনিটি ওয়ার-এর বেলায় পেছনে পড়ে গেছে সেই ছবির রেকর্ডও। ফ্যানড্যানগো জানায়, অনলাইনে ‘অ্যাভেঞ্জার্স: ইনফিনিটি ওয়ার’-এর অগ্রিম টিকিট ছাড়ার ছয় ঘণ্টার মধ্যে তাদের বরাদ্দকৃত সব টিকিট শেষ হয়ে যায়।
আগামী ২৭ এপ্রিল মুক্তি পাবে ‘অ্যাভেঞ্জার্স: ইনফিনিটি ওয়ার’ এতে আয়রনম্যান, ক্যাপ্টেন আমেরিকা, থর, হাল্ক-এর মতো অতিমানবেরা এক হচ্ছেন আরও একবার। এর আগে এই সিরিজের আরও দুটি ছবি মুক্তি পেয়েছিল ২০১২ (দ্য অ্যাভেঞ্জার্স) ও ২০১৫ (অ্যাভেঞ্জার্স: এজ অব আলট্রন) সালে। সেই ছবি দুটি যথাক্রমে ১৫০ কোটি ও ১৪০ কোটি মার্কিন ডলার আয় করেছিল। রবার্ট ডাউনি জুনিয়র, ক্রিস ইভানস, ক্রিস হেমসওর্থ, মার্ক রাফেলো, বেনেডিক্ট কাম্বারব্যাচ, স্কারলেট জোহানসন, টম হিডলস্টোন, ক্রিস প্যাটের মতো একঝাঁক তারকাকে এই হলিউড ছবিতে দেখা যাবে। ভ্যারাইটি
 
