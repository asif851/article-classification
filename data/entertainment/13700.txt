
বলিউডের প্রখ্যাত দুই তারকা অভিনয়শিল্পী অমিতাভ বচ্চন ও শ্রীদেবী অভিনীত ‘খুদা গাওয়া’ ছবিটি মুক্তি পেয়েছিল ১৯৯২ সালে। ভারত ও আফগানিস্তানে ছবিটির দৃশ্য-ধারণ করা হয়েছিল। মুক্তির পর দুটি দেশেই সেসময় দারুণ সাড়া ফেলেছিল ‘খুদা গাওয়া’। এবার ছবিটির সিক্যুয়েল তৈরির কাজ হাতে নিয়েছেন প্রযোজক মনোজ দেশাই। তিনি জানিয়েছেন, ছবিটিতে অমিতাভ ও শ্রীদেবীকে অন্তর্ভুক্ত করার পরিকল্পনা রয়েছে তাঁদের। মুকুল এস আনন্দ পরিচালিত ‘খুদা গাওয়া’ ছবিটি প্রযোজনা করেছিলেন মনোজ দেশাই। একজন আফগান রাজার প্রেম ও প্রতিশোধের কাহিনি নিয়ে নির্মিত ছবিটিতে ‘বাদশাহ খান’ চরিত্রে অভিনয় করেছিলেন অমিতাভ। আর ‘বেনজির’ ও ‘মেহেন্দি’ নামে দ্বৈত চরিত্রে ছিলেন শ্রীদেবী। এবার ছবিটির সিক্যুয়েলে আগের সেই চরিত্রগুলোতেই অমিতাভ ও শ্রীদেবীকে অন্তর্ভুক্ত করার চেষ্টা চলছে। সম্প্রতি এক খবরে এ তথ্য জানিয়েছে পিটিআই।এ প্রসঙ্গে প্রযোজক মনোজ দেশাই জানিয়েছেন, ‘এই মুহূর্তে ছবিটির চিত্রনাট্য লেখার কাজ চলছে। এখনই ছবির কাহিনি সম্পর্কে বিস্তারিত কিছু জানাতে চাচ্ছি না। ছবিটি নিয়ে আমরা বচ্চন সাহেবের সঙ্গে কথা বলেছি। তিনি আমাদের এ উদ্যোগের প্রশংসা করেছেন। চিত্রনাট্য লেখার কাজ শেষ হলে আমরা আবার তাঁর কাছে যাব এবং ছবিটিতে অভিনয়ের জন্য আনুষ্ঠানিক প্রস্তাব দেব।’মনোজ আরও জানিয়েছেন, ‘বচ্চন সাহেব ছবিটিতে অভিনয় করতে রাজি হলে আমরা শ্রীদেবীর সঙ্গে দেখা করে তাঁকে ছবিটিতে অভিনয়ের প্রস্তাব দেব। ছবিটিতে বর্তমান প্রজন্মের তারকাদেরও অন্তর্ভুক্ত করা হবে। সবকিছু ঠিকঠাকমতো এগোলে আগামী বছর ছবিটির কাজ শুরু হবে।’
সর্বশেষ গত বছর মুক্তি পাওয়া ‘ইংলিশ ভিংলিশ’ ছবিতে অমিতাভ ও শ্রীদেবীকে একসঙ্গে পর্দায় দেখা গেছে। ছবিটিতে অতিথি চরিত্রে অভিনয় করেছিলেন অমিতাভ।   
 
