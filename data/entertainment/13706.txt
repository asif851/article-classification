
সাধারণত চলচ্চিত্রে খল চরিত্রেই অভিনয় করেছেন এটিএম শামসুজ্জামান। গত কয়েক বছর ধরে নাটকে কমেডি চরিত্রে অভিনয় করে চলেছেন। পাশাপাশি চলচ্চিত্রেও কমেডি চরিত্রে অভিনয় করছেন। তিনি মনে করছেন, তারই ফলশ্রুতিতে চলচ্চিত্র নির্মাতারা তাঁকে কমেডি চরিত্রে অভিনয়ের জন্য নির্বাচন করছেন। সম্প্রতি এটিএম শামসুজ্জামান চুক্তিবদ্ধ হয়েছেন নতুন একটি চলচ্চিত্রে। নাম দ্য স্টোরি অব সামারা। পরিচালক রিকিয়া মাসুদ। এটিএম শামসুজ্জামান বলেন, ‘কমেডির জয়জয়কার চলছে এখন। নির্মাতারা কমেডি ফিল্ম বানানোর জন্য ঝুঁকছেন। এ কারণেই হয়তো আমাকে এই চরিত্রে ডাকা হয়েছে। আমি আশা করছি কাজটা ঠিকমতোই শেষ হবে।’জানা গেছে, দ্য স্টোরি অব সামারা চলচ্চিত্রে এটিএম শামসুজ্জামানের চরিত্রটির নাম আফজাল। মন-ভোলা টাইপের মানুষ। কিন্তু অনেক মজার। তার কার্যক্রমে আশপাশের মানুষ বেশ মজা পায়। সুন্দরী একটা মেয়ের বাবা তিনি। সেই মেয়ের প্রেমিককে নিয়ে ঘটে নানান মজার ঘটনা।
 
পরিচালক রিকিয়া মাসুদ বলেন, ‘পুরো ছবির গল্প কিন্তু কমেডি নয়। এটা মূলত সায়েন্স ফিকশন। ভিনগ্রহ সামারা থেকে কিছু বুদ্ধিমান প্রাণী আসে পৃথিবীতে। খুঁজতে থাকে বিশেষ ক্ষমতার পাঁচ তরুণ-তরুণীকে। তাদের একজনের বাবা হিসেবে অভিনয় করবেন এটিএম শামসুজ্জামান। তাঁর অভিনয় ক্ষমতার কথা সবাই জানেন, এ নিয়ে কিছু বলার নাই।’
 
রিকিয়া মাসুদ পরিচালিত দ্য স্টোরি অব সামারা ছবিতে এটিএম ছাড়া আরও অভিনয় করছেন র্যাম্পের পিয়া, সিবা, সাঞ্জু, আমান, কাবিলা প্রমুখ।
