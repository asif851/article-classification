
* বিনোদনভিত্তিক চীনের অ্যান্ড্রয়েড অ্যাপস ‘লিঙ্কআস’-এর শুভেচ্ছাদূত হয়েছেন অপু বিশ্বাস, তাহসান আর টিপু। * ২ ফেব্রুয়ারি থেকে অ্যাপসটি যে কেউ ডাউনলোড করতে পারবেন।* এই লিঙ্কআস অ্যাপসে গান, নাটক, সিনেমা, মিউজিক ভিডিও এবং ট্রাফিক আপডেট পাওয়া যাবে। * লিঙ্কআস অ্যাপসের বিজ্ঞাপন আর প্রচারণায় অংশ নেবেন তারকারা।
চিত্রনায়িকা অপু বিশ্বাস, সংগীতশিল্পী ও অভিনয়শিল্পী তাহসান আর ব্যান্ড তারকা টিপু কী করছেন? আজ বৃহস্পতিবার দুপুরে জানা গেল, বিনোদনভিত্তিক চীনের অ্যান্ড্রয়েড অ্যাপস ‘লিঙ্কআস’-এর শুভেচ্ছাদূত হয়েছেন তাঁরা। এ উপলক্ষে আজ দুপুরে রাজধানীর বনানীর এক রেস্তোরাঁয় সংবাদ সম্মেলন আয়োজন করা হয়। এখানে জানানো হয়, এই জনপ্রিয় তারকারা এক বছরের জন্য লিঙ্কআস অ্যাপসের শুভেচ্ছাদূত হয়েছেন। পর্যায়ক্রমে এই অ্যাপসের সঙ্গে আরও কয়েকজন জনপ্রিয় তারকাকে যুক্ত করা হবে। আগামী ২ ফেব্রুয়ারি থেকে অ্যাপসটি যে কেউ ডাউনলোড করতে পারবেন।
আজ সংবাদ সম্মেলনে উপস্থিত ছিলেন তাহসান, অপু বিশ্বাস ও টিপু এবং লিঙ্কআস অ্যাপসের ব্যবস্থাপনা পরিচালক ইয়ে লিয়াং। সংবাদ সম্মেলনে জানানো হয়, তাহসান মিউজিক্যাল দূত, অপু বিশ্বাস চলচ্চিত্রের দূত আর ওয়ারফেজের টিপু ব্যান্ডের দূত হয়েছেন। এই লিঙ্কআস অ্যাপসে গান, নাটক, সিনেমা, মিউজিক ভিডিও পাওয়া যাবে। এ ছাড়া রাজধানীর ট্রাফিক আপডেটও পাওয়া যাবে অ্যাপসটিতে।
অপু বিশ্বাস বলেন, ‘চীনের লিঙ্কআস অ্যাপস বাংলাদেশে যাত্রা শুরু করছে। এই অ্যাপসের মধ্য দিয়ে সবাই সেলিব্রিটিদের সাম্প্রতিক সব তথ্য পাবেন। তাহসান আর আমি এই লিঙ্কআস অ্যাপসের বিজ্ঞাপন আর প্রচারণায় অংশ নেব।’
