
কথা ছিল, পরিচালক আনন্দ এল রাইয়ের পরবর্তী ছবিতে থাকবেন দীপিকা পাড়ুকোন। সেখানে তাঁর বিপরীতে থাকবেন ‘বলিউড কিং’ শাহরুখ খান। কিন্তু শেষ মুহূর্তে দীপিকা বলছেন, তিনি এই ছবি করতে পারছেন না। সরে দাঁড়াতে হচ্ছে তাঁকে।শাহরুখ খান ও দীপিকা পাড়ুকোন জুটি হয়ে প্রথম অভিনয় করেন ওম শান্তি ওম ছবিতে। দীপিকার প্রথম ছবি ছিল সেটি। তারপর তাঁরা করেন চেন্নাই এক্সপ্রেস ও হ্যাপি নিউইয়ার ছবি দুটি। আনন্দ এল রাইয়ের পরবর্তী ছবিতেও তাঁদের অভিনয় করার কথা ছিল। কিন্তু সঞ্জয় লীলা বনসালির পদ্মাবতী ছবির শুটিং পিছিয়ে যাওয়ায় একই সময়ে পড়েছে দুই ছবির কাজ।আর যেহেতু দীপিকা ইতিমধ্যে পদ্মাবতীর কিছু অংশ শুটিং করে ফেলেছেন, তাই রাইয়ের নতুন ছবিকে না করে দিয়েছেন। পদ্মাবতী ছবির শুটিং হিন্দু উগ্রবাদীদের আক্রমণে বেশ কয়েকবার বন্ধ হয়ে যায়। মুম্বাইয়ে আবার ছবিটির শুটিং শুরু হয়েছে। দীপিকা ও রণবীর সিংও কিছুদিনের মধ্যেই শুটিংয়ে অংশ নেবেন।ছবিতে রানি পদ্মাবতীর চরিত্রে অভিনয় করছেন দীপিকা পাড়ুকোন। তাঁর স্বামীর চরিত্রে অভিনয় করছেন শহিদ কাপুর এবং আলাউদ্দীন খিলজির চরিত্রে অভিনয় করছেন রণবীর সিং। বলিউড হাঙ্গামা
