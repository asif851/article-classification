
ব্ল্যাক ব্যান্ডেই ছিলেন তাহসান আর জন। ২০০৫ সালে তাহসান ছেড়ে দেন ব্ল্যাক। এরপর থেকে জন ও তাহসানকে একসঙ্গে দেখা যায়নি আর। ২০০৪ সালে তাঁরা দুজন একসঙ্গে দুটি ধারাবাহিক নাটকে অভিনয় করেছিলেন। কাছের মানুষ ও অফবিট নামের ওই ধারাবাহিক দুটির পরিচালক ছিলেন আফসানা মিমি।আট বছর পর তাহসান আর জন আবার একসঙ্গে, তবে গানের জগতে নয়, অভিনয়ের দুনিয়ায়। ঈদের জন্য নির্মিত একটি খণ্ড নাটকে অভিনয় করলেন তাঁরা দুজন। নাম অ্যাডিকশন। রচনা ও পরিচালনা করছেন শাফায়েত মনসুর। নাটকটিতে জন ও তাহসানের সহশিল্পী তিশা।জন বলেন, ‘অনেকেই ভিন্ন কিছু মনে করলেও আমরা দুজন কিন্তু ভালো বন্ধু। অনেকে এও মনে করেছেন যে আমাদের মধ্যে দেখা-সাক্ষাৎ হতো না। আসলে তেমন কিছুই না। ব্ল্যাক ছেড়ে তাহসান চলে যাওয়ার পরও ওর সঙ্গে দেখা হতো। গান নিয়ে কথা হতো। আমিও পরে ব্ল্যাক ছেড়েছিলাম জীবনেরই তাগিদে। এর মধ্যে অন্য কোনো কিছুই নেই।’আবার একসঙ্গে কাজ করা প্রসঙ্গে জন বলেন, ‘অ্যাডিকশন নাটকে আমাদের দুজনের একসঙ্গে অভিনয় করানোর কৃতিত্ব পরিচালকের। তিনি যখন আমাকে জিজ্ঞেস করলেন, আমাকে ও তাহসানকে নিয়ে একটা নাটক বানাতে চান, তখন আমি খুবই এক্সাসাইটেড ছিলাম। কাজ করতে গিয়ে মনে হলো, তাহসান এখন পুরোদস্তুর পেশাদার অভিনেতা।’তাহসান বলেন, ‘আমরা দুজন পুরোনো বন্ধু। আট বছর পর অভিনয় করলাম। রোববার রাত ১১টা থেকে সোমবার ভোর ছয়টা পর্যন্ত শুটিং করেছি। অভিনয়ের পাশাপাশি গান নিয়ে অনেক আড্ডা হয়েছে। ভালো লাগছে।’
