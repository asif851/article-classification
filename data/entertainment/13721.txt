
বিশ্বকাপের উত্তেজনায় সারা বিশ্বের মানুষের মনেই কাঁপুনি। যাঁদের সামর্থ্য আছে, তাঁরা উড়াল দিয়েছিলেন ব্রাজিলে। বিশ্বকাপ ফাইনালের শেষ উত্তেজনার আনন্দ উপভোগ করার ক্ষেত্রে মোটেই পিছিয়ে নেই বিগ বি। তার টুইটারে ১০ জুলাই তিনি লিখেছেন, ‘রিও ডি জিনেরিওতে ল্যান্ড করলাম বিশ্বকাপ ফাইনাল দেখতে। এই দেশটার মধ্যে এক ধরনের রোমান্টিকতা আছে। এবারেই প্রথমবার এখানে এলাম এবং অবশ্যই এটা শেষবার নয়।’ তাঁর টুইটার টুইট থেকে এটাও বোঝা গেল ব্রাজিল আর নেদারল্যান্ডসের খেলাও তিনি উপভোগ করেছেন। কিন্তু ব্রাজিলের পারফরম্যান্স নিয়ে চিন্তিত বিগ বি টুইট করেছেন, ‘আশা করছি আমি ভুল প্রমাণিত হব। তবে মনে হচ্ছে সামনের বছরগুলোতে ব্রাজিলের ওয়ার্ল্ড কাপ জেতার দিন শেষ। অন্যরা তাদের অনুকরণ করেছে এবং জিতে যাচ্ছে।’ তিনি আরও লিখেছেন, ‘ব্রাজিলের প্রতিটি খেলোয়াড়ই চমৎকার হতে পারে। কিন্তু তাদের একটা টিম হিসেবে সক্রিয় করার জন্য দরকার একজন কোচ, কাউচ না।’
