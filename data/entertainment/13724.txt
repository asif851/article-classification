
কলকাতার নির্মাতা সৃজিত মুখার্জির বাংলা ছবি ‘রাজকাহিনী’র হিন্দি সংস্করণের(রিমেক) সঙ্গে সহলেখক ও শিল্প নির্দেশক হিসেবে যুক্ত থাকবেন বলিউডের ছবির ডাকসাইটে নির্মাতা ও প্রযোজক মহেশ ভাট।সৃজিত মুখার্জির প্রশংসা করে মহেশ ভাট জানিয়েছেন, শাবানা আজমি কিংবা স্মিতা পাতিলের ছবি এমনকি তাঁর মেয়ে আলিয়া ভাটের ‘হাইওয়ে’ ছবিটির মতোই রাজকাহিনীতে ঋতুপর্ণা অভিনীত ‘বেগম জান’ চরিত্রটি তাঁকে আলোড়িত করেছে। তিনি জানান, ‘রাজকাহিনী’ তাঁকে ভীষণভাবে মুগ্ধ করেছে। এ ছবির হিন্দি রিমেকের অভিনেত্রী নির্বাচন প্রসঙ্গে মহেশ ভাট জানিয়েছেন, এ ছবির হিন্দি রিমেকেও ঋতুপর্ণাই যেন অভিনয় করেন এমনটাই তিনি চান। মহেশ ভাট আরও জানিয়েছেন, ঋতুপর্ণার অসাধারণ অভিনয়ের কারণে এ ছবি দেখার সময় তিনি তাঁর চোখের জল আটকে রাখতে পারেননি। সম্ভবত এ ছবি প্রযোজনার দায়িত্বটিও নিতে যাচ্ছে বলিউডের প্রভাবশালী ভাট পরিবার। নইলে মহেশ ভাটই বা কেন এত জোর দিয়ে বলবেন যে, তিনি এ ছবিতে ঋতুপর্ণাকেই চাইছেন। বলিউড হাঙ্গামা।
