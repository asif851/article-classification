
‘সালমান সালমানই, তাঁর কোনো তুলনাই হয় না। তাঁর সঙ্গে কাজ করাটা সব সময়ই রোমাঞ্চকর।’ বলিউডের ‘বজরঙ্গি ভাইজান’ সালমান খানের প্রশংসায় পঞ্চমুখ ‘সুলতান’ ছবির নায়িকা আনুশকা শর্মা সম্প্রতি এমনটাই বলেছেন।
বলিউডে এখন যেন বসন্ত চলছে আনুশকার। এ বছরই মুক্তি পাচ্ছে সালমান-আনুশকা জুটির প্রথম ছবি ‘সুলতান’। আনন্দে উদ্বেলিত আনুশকা ঘোষণা দিয়েছেন, ‘সালমান খানের ‘‘সুলতান’’ ছবির একমাত্র নায়িকা আমি!’ বোঝাই যাচ্ছে, সালমানের বিপরীতে অভিনয়ের সুযোগ পেয়ে কতটা খুশি হয়েছেন আনুশকা শর্মা!অবশ্য আনুশকার খুশি হওয়ার কারণ কিন্তু আরও আছে। বলিউডে অল্প যে কয়জন অভিনেত্রীর তিন খানের (শাহরুখ, আমির ও সালমান) সঙ্গে অভিনয়ের অভিজ্ঞতা রয়েছে, আনুশকা তাঁদেরই একজন।সালমানের সঙ্গে ‘সুলতান’ ছবিতে অভিনয়ের সুযোগ পেয়ে উচ্ছ্বসিত আনুশকা বলেছেন, ‘শেষ জীবনে আমি যখন পেছনে ফিরে তাকাব, তখন গর্বিত হব এই ভেবে যে, আমি তিন খানের সঙ্গেই কাজ করেছি।’ তিনি বলেন, ‘তাঁদের সঙ্গে কাজ করার বিষয়টা সবার জন্যই আলাদা এক অভিজ্ঞতা। এটি জীবন পাল্টে দেওয়ার মতো একটি ঘটনা। শাহরুখ ও আমিরের সঙ্গে কাজ করে আমি আরও বেশি কিছু শিখেছি। বিনম্র চিত্তে আমি সে কথা স্মরণ করি।’‘সুলতান’ ছবিতে অভিনয় সম্পর্কে আনুশকা বলেন, ‘সালমান খানের সঙ্গে অভিনয় করতে পেরে আমি রোমাঞ্চিত। ব্যক্তিত্বের কারণেই তাঁর মতো আর কেউ নেই। সুলতান ছবিতে অভিনয় নিয়ে ভীষণ...ভীষণ উচ্ছ্বসিত আমি। সত্যি বলতে, অধীর আগ্রহে আমি ছবির মুক্তির দিনটির অপেক্ষায় আছি।’বলিউডে আনুশকা শর্মার অভিষেক ঘটেছিল শাহরুখ খানের বিপরীতে ‘রব নে বানা দি জোড়ি’ ছবিতে। বলিউডের আরেক খান আমিরের সঙ্গে তিনি অভিনয় করেছেন ‘পিকে’ ছবিতে। দুটি ছবিই তুমুল জনপ্রিয়তা পেয়েছে। এখন দেখার বিষয়, সালমানের সঙ্গে আনুশকার ‘সুলতান’ কতটা দর্শক গ্রহণযোগ্যতা পায়। ইন্ডিয়ান এক্সপ্রেস।
