
চলচ্চিত্রে মাহিয়া মাহির বয়স মাত্র তিন বছর। ক্যারিয়ারের একেবারে শুরু থেকেই তাঁকে নিয়ে নানা আলোচনা। খুব অল্প সময়েই নিজের নাম জনপ্রিয় তারকাদের তালিকায় লিখিয়ে নিয়েছেন তিনি। বাংলাদেশি চলচ্চিত্রের আলোচিত এই নায়িকা এবার দর্শকের সামনে আসছেন ‘ধামাকা’ ছবি নিয়ে।সবকিছু ঠিকঠাক থাকলে নতুন এই ছবিটির কাজ শুরু হবে ৯ ডিসেম্বর। মালেক আফসারি পরিচালিত এই ছবিতে মাহির বিপরীতে অভিনয় করবেন নবাগত আসিফ।আজ বৃহস্পতিবার দুপুরে প্রথম আলোর সঙ্গে আলাপে মাহি বলেন, ‘শুধু এটুকুই জানাতে চাই, ধামাকা, খুবই ধামাকা টাইপের একটা সিনেমা হবে এটা। দর্শকের জন্য দারুণ একটা ‘ধামাকা’ অপেক্ষা করছে। গল্পটা শুনেছি। দারুণ লেগেছে। কিন্তু পরিচালকের কড়া নির্দেশ, আপাতত ছবির গল্প নিয়ে কারও সঙ্গে কোনো কথা যেন না বলি। তাই মুখে কুলুপ এঁটে আছি।’‘ধামাকা’ ছবিটি প্রযোজনা করছেন ঢাকাই চলচ্চিত্রের এক সময়ের জনপ্রিয় নায়ক আমিন খান। ‘অবুঝ দুটি মন’ ছবির মাধ্যমে চলচ্চিত্রে ‘নায়ক’ হিসেবে পা রেখেছিলেন আমিন খান। মোহাম্মদ হোসেন পরিচালিত এ ছবি মুক্তি পেয়েছিল ১৯৯২ সালে। চলচ্চিত্রের এক সময়ের এই জনপ্রিয় অভিনেতা এবার আসছেন চলচ্চিত্র প্রযোজনায়। ‘আইকন এন্টারটেইনমেন্ট’ নামের একটি প্রতিষ্ঠান থেকে তৈরি হবে ‘ধামাকা’ ছবিটি।এ ছবির প্রযোজনা প্রসঙ্গে আমিন খান বলেন, ‘প্রযোজক বাড়লে ছবির সংখ্যাও বাড়বে। এতে করে অভিনয়শিল্পীদেরও কাজের সুযোগটা অনেক বাড়বে। আমার ছবিতে যাঁরা কাজ করবেন তাঁদের সঙ্গে ছবির কাজ শেষ হলেই সম্পর্ক চুকে যাবে না। ছবির প্রধান নায়ক-নায়িকাকে কীভাবে দেশের মানুষের কাছে পৌঁছে দেওয়া যায় সেই চেষ্টা করব।’
