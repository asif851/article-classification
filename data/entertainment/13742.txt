
অগ্নির পর অগ্নি টু। মাত্র এক বছর পরই আসছে অগ্নি ছবির সিক্যুয়েল। প্রথমটিতে ছিলেন মাহি। এবারও অভিনয় করেছেন তিনি। ছবিটি মুক্তি পাচ্ছে এবার ঈদে।ছবির কাজে কলকাতা গিয়েছিলেন মাহি। দেশে ফেরার পর ২৯ জুন মুঠোফোনে কথা হয় তাঁর সঙ্গে। দুটি ছবি নিয়ে বললেন, ‘দুটি ছবির গল্প কাছাকাছি। তবে অগ্নি টু-তে অ্যাকশনকে বেশি প্রাধান্য দেওয়া হয়েছে। অগ্নি টুর জন্য অনেক লোকেশন ব্যবহার করা হয়েছে।’অগ্নি টু নিয়ে দারুণ আশাবাদী মাহি। বললেন, ‘এই ঈদে অনেকগুলো ছবি মুক্তি পাবে। আশা করছি, অগ্নি টু দেখেও দর্শক আনন্দ পাবেন।’জানালেন, অগ্নি টু ছবির শুটিংয়ের আগে থাইল্যান্ডে গিয়ে দুই সপ্তাহ তিনি বিভিন্ন অ্যাকশন-দৃশ্যের প্রশিক্ষণ নিয়েছেন।অগ্নি টু ছবিতে মাহির বিপরীতে অভিনয় করেছেন কলকাতার ছেলে ওম। এর আগে কলকাতার নায়ক অঙ্কুশের বিপরীতে মাহির অভিনয়ের অভিজ্ঞতা থাকলেও ওমের সঙ্গে এবারই প্রথম কাজ করেছেন তিনি।ওম প্রসঙ্গে মাহি বললেন, ‘ওম টালিউডে নতুন কাজ করছে। কিন্তু কাজের সময় তা মনেই হয়নি। অনেক মজা করে কাজ করেছি। ডাবিংয়ের সময় ওমের অভিনয় দেখে আমি মুগ্ধ হয়েছি।’ইফতেখার চৌধুরী পরিচালিত অগ্নি টু ছবিটি কলকাতায়ও মুক্তি পাবে। মুক্তির আগে আগে ছবির প্রচার নিয়েও কাজ করবেন মাহি। বললেন, ‘বাংলাদেশের আগেই কলকাতায় মুক্তি পাবে ছবিটি। ছবির প্রচারের জন্য আবার আমাকে কলকাতায় যেতে হবে। ওখানে বিভিন্ন পত্রিকা ও টিভি চ্যানেলে ছবিটি নিয়ে প্রচারের কথা রয়েছে।’অগ্নি টুর পর নতুন আর কোনো ছবিতে চুক্তিবদ্ধ হননি মাহি। বললেন, ‘অনেকগুলো ছবির ব্যাপারে কথা হয়েছে। এর মধ্যে যৌথ প্রযোজনার ছবিও আছে। ঈদের পর এ বছরের জন্য একটি শিডিউল করে নতুন ছবির কাজ শুরু করব।’
