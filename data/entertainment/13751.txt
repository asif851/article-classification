
এ বছর নিউইয়র্কে আইফা অ্যাওয়ার্ড অনুষ্ঠানে বলিউড অভিনেত্রী নার্গিস ফাখরি নতুন রূপে ধরা দিলেন। আইফার সবুজ কার্পেটে মেরুন গাউন পরিহিত এই বলিউড সুন্দরী আলোকচিত্রীদের রীতিমতো চমকে দেন। তন্বী নার্গিস নন, ক্যামেরায় ধরা পড়ে স্থূলকায় নার্গিস। তবু এদিন তিনি ছিলেন অনন্যা।সাহসিনী এই বলিউড সুন্দরী হরহামেশাই গণযোগাযোগের সামাজিক মাধ্যমে পোস্ট করেন তাঁর বিকিনি পরা ছবি। বলিউডের সুপার ফিট নায়িকাদের মধ্যে তিনি অন্যতম। তবে এবার আইফায় তাঁর এই শারীরিক পরিবর্তন সবাইকে অবাক করেছে। সামাজিক যোগাযোগের মাধ্যমে নার্গিস আইফার ছবি পোস্ট করার সঙ্গে সঙ্গে তাঁর মুটিয়ে যাওয়া নিয়ে শুরু হয়েছে আলোচনা। নার্গিস অবশ্য নিজেই ওজন বাড়ার ঘটনা সবাইকে বলেছেন। সামাজিক যোগাযোগের মাধ্যমে তিনি লেখেন, ‘আমার ৪০ পাউন্ড (১৮ কেজি) ওজন বেড়েছে।’ নার্গিসের এক অনুরাগী সেই সহজ স্বীকারোক্তির প্রত্যুত্তরে বলেন, ‘তোমার এই নতুন রূপ ভালো লাগছে।’ ‘সাইজ জিরো’র এই সময়ে নার্গিসের বদলে যাওয়াকে ভক্তরা খোলামনে গ্রহণ করেছেন। তবে এই বদলে যাওয়ার পেছনে কি আছে নতুন কোনো ছবির নতুন কোনো চরিত্রের প্রস্তুতির গল্প? এই প্রশ্নের জবাব দেননি নার্গিস।
