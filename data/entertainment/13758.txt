
দোরঘণ্টি চাপ দিতেই দরজার ওপাশ থেকে একখানা মুখ বেরিয়ে এল। চোখমুখে হাসি ঠিকরে পড়ছে। পাশে রাখা ফুলের টব, বড় কারুকাজের ফটক, জানালা গলে আসা চিরকুটে আকাশ-সব ছাপিয়ে চিলতে হাসিটুকুই যেন চোখে লেগে যায়। ফাহমিদা নবী। হাসিখুশি এক সংগীতশিল্পী। কিংবা বলা যায়, হাসিখুশির এক শিল্পী। ১৫ ফেব্রুয়ারি দুপুরে ক্লান্ত রোদে মন ভালো করে দেওয়া এই গায়িকার বাসায় হাজির হওয়া। ঘরে পা রাখতে ভেসে আসে আবৃত্তি। উহু, এখন না গান শুনতে পাওয়ার কথা? নীল ঝিনুকের খাম অ্যালবামের গান। ভালোবাসার গান। ভালোবাসা দিবসের গান। ওই দিনই তো বাজারে এসেছে অ্যালবামটি। বৈঠকঘরে বসে ‘কেমন আছেন?’ জিজ্ঞেস করা কি খুব মন্দ হবে? বোধ হয় না। তিনি উত্তর দিলেন গানে গানে, ‘সত্যি, আমি নেই, ভালো নেই। তুমি কেমন আছ? প্রার্থনা তো রোজই করি, ভালো থেকে বাঁচো।’ হ্যাঁ, সুর বসিয়েই বাক্যগুলো বললেন ফাহমিদা। পরক্ষণেই হাত নাড়িয়ে বললেন, ‘আমি কিন্তু ভালো আছি। এটা আমার নতুন অ্যালবামের গান। গানে গানে জিজ্ঞেস করা।’: এটা সত্যিই অ্যালবামের গান? : হ্যাঁ, সুন্দর না? এই অ্যালবামের কিছু গান জীবনবোধের। ভাবাবে, প্রেমকে চেনাবে। কিছু গান মনে প্রশ্ন তৈরি করবে।: কেমন সেটা?: ফুল, বই, নীল আকাশেই শুধু প্রেম নয়। এ অ্যালবামে জীবনবোধ আর প্রয়োজন প্রবলভাবে এসেছে। ফুল, পাখির সঙ্গে মানুষের সম্পর্ক থাকতেই পারে। কিন্তু প্রথম শর্ত হলো, আমি মানুষ। আমার ভালো লাগা, তোমার ভালো লাগা, তোমার ভুলে যাওয়া, আমার ভুলে থাকা-সব মিলিয়েই মরীচিকাময় একটা অবস্থান। সেখানেই অনেক প্রশ্ন আছে। অ্যালবামে আমার সঙ্গে আরও গেয়েছেন কলকাতার শিল্পী রূপঙ্কর। তিনিও বিষয়গুলো ভালোভাবে কণ্ঠে তুলে ধরেছেন, এটা তাঁর গাওয়া গানে স্পষ্টই বোঝা যায়।কিছুক্ষণ চুপ থেকে বললেন, ‘জীবনের একটা পর্যায়ে গিয়ে কী ভাবছি, এটা এই অ্যালবামের গানের মূল বিষয়। সেই ষোলো বছরের প্রেম নয়। অনেক পরিণত প্রেম-ভাবনার গান আছে এতে। আর একটি গান শোনাই। “প্রয়োজনে তোমার কথাই প্রথম মনে পড়ে। যত কিছুই বল তুমি সবার উপরে। বন্ধু তোমায়, সব সময় মনে রাখি ধরে। প্রয়োজনে তোমার কথাই মনে পড়ে।” প্রেম কি আসলে যায়? যায় না। এটা থেকে যায়।’: শ্রোতা বা শিল্পী হিসেবে অ্যালবামের কোন গানটি আপনার বেশি ভালো লেগেছে?: শিল্পীর আসলে তৃপ্তি থাকে না। তৃপ্ত হলে সে চুপ হয়ে যাবে। এটা হলেই আর সৃষ্টি হয় না। একটা অ্যালবামের কাজ হয়ে গেলে আর দ্বিতীয়বার শুনি না। কারণ তখন প্রচুর ভুল ধরা পড়ে। অ্যালবামে নয়টি গান আলাদাভাবে ১৩ বার গাওয়া হয়েছে। আমি একটি গানের সুরও করেছি। বাকি গানগুলোর সুর রূপঙ্করের। সংগীত পরিচালনা করেছেন কলকাতার ইন্দ্রজিত দে। প্রতিটি গানই ভালো লাগছে। ও, আরেকটি কথা বলতে তো ভুলেই গেছি, সব কটি গানের কথা লিখেছেন জুলফিকার রাসেল।: জুলফিকার রাসেলের লেখা গান তো আপনি আগেও গেয়েছেন।: হ্যাঁ। আসলে তাঁর গানগুলো আমাকে ভাবায়। মনে হয় জুলফিকার রাসেল আমার মতো করেই কথা বলছে। বাসায় ঢোকার সময় মিউজিক সিস্টেমে আবৃত্তি শোনা গিয়েছিল। ফাহমিদা জানালেন, তাঁর প্রযোজনা প্রতিষ্ঠান আনমোল নতুন অ্যালবাম প্রকাশ করেছে। নাম পাহাড় হব। আবৃত্তি করেছেন রহমান। অ্যালবামে থাকছে ফাহমিদার কণ্ঠও।বিদায় নেওয়ার সময় আবার গান শোনালেন ফাহমিদা, ‘আমার কিছু প্রশ্ন ছিল, সময় নিয়ে জবাব দেবে, হঠাৎ আমায় যাও ভুলে যাও, কোন কারণে কাকে ভেবে?’জানালেন, এই গানটিও নীল ঝিনুকের খাম থেকেই গেয়েছেন।
