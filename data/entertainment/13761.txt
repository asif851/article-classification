
মেকআপ ছাড়া তারকাদের কেমন দেখায়? তারকাদের মেকআপবিহীন এ রকম কিছু ছবি প্রায়ই ইন্টারনেটে দেখা যায়। কয়েকজন তারকার মেকআপসহ আর মেকআপ ছাড়া চেহারায় আকাশ-পাতাল ফারাক।  এই তারকাদের পর্দার সামনে সুন্দর করে তুলতে যাঁদের অবদান, তাঁরা কিন্তু থেকে যান অন্তরালে।
তারকাদের আকর্ষণীয় করে তুলতে মেকআপ-সংশ্লিষ্ট ব্যক্তিরা যে পরিশ্রম করেন, তা কড়ায়-গন্ডায় আদায় করে নেন পারিশ্রমিকের মাধ্যমে। একেকজনের পারিশ্রমিক শুনে চক্ষু চড়কগাছ হয়ে যায়।
মিকি কন্ট্রাকটর বলিউডের একজন নামী রূপসজ্জাকর। পুরস্কারজয়ী এই মেকআপ আর্টিস্ট বলিউডের প্রথম সারির সব নায়িকাকে পর্দার সামনে করে তোলেন আরও সুন্দরী। অভিনেত্রী রেখার খুব পছন্দের একজন মেকআপ আর্টিস্ট মিকি। আর সাবেক বিশ্বসুন্দরী ঐশ্বরিয়া রাইয়ের তো তিনি ডান হাত। এ ছাড়া ধর্ম প্রডাকশনের অধিকাংশ ছবির নায়িকাদের সুন্দর দেখানোর পেছনে আছে এই ব্যক্তির হাত। যেকোনো পার্টি বা অ্যাওয়ার্ড অনুষ্ঠানের জন্যও নায়িকাদের সাজিয়ে দেন মিকি। তাঁর কাছ থেকে মেকআপ নিতে হলে প্রতি বসায় নায়িকাদের গুনতে হয় ২৫ হাজার রুপি।
বলিউডে আরেকজন জনপ্রিয় রূপসজ্জাকর নম্রতা সোনি। তিনি শুধু নায়িকাদেরই সাজান না, মেকআপের মাধ্যমে ফুটিয়ে তোলেন নায়কদের চেহারাও। শাহরুখ খান, সালমান খান, রানী মুখার্জি, দীপিকা পাড়ুকোন, সোনম কাপুর, সোনাক্ষী সিনহা নম্রতার মেকআপে খুব সন্তুষ্ট। এই রূপসজ্জাকর প্রতি সিটিংয়ে তারকাদের কাছ থেকে নেন ৪০ হাজার রুপি। সিনেমা, ম্যাগাজিন ও টেলিভিশনের ফটোশুটেও কাজ করেন তিনি।
বলিউড তারকাদের পছন্দের আরেকজন রূপসজ্জাকর অম্বিকা পিল্লাই। তিনি শুধু ভারতেই নন, ভারতের বাইরেও মেকআপ আর্টিস্ট হিসেবে খুব পরিচিত। ভারতজুড়ে রয়েছে তাঁর নিজস্ব মেকওভার স্যালুন। দুই দশকের বেশি সময় ধরে এই শিল্পে কাজ করছেন অম্বিকা। অসাধারণ মেকওভারের জন্য তিনি অসংখ্য পুরস্কার তুলেছেন ঝুলিতে। তারকারা প্রতি সিটিংয়ে ২৫ হাজার রুপি দিয়ে সাজেন তাঁর কাছে। আর বউ সাজাতে অম্বিকা নেন ৪০ হাজার রুপি।
এবার ভারতে ‘ভোগ মেকআপ আর্টিস্ট অব দ্য ইয়ার’ পুরস্কার পেয়েছেন ড্যানিয়েল বাউয়ার। এই জার্মান নাগরিক নিজের শখেই বলিউডে কাজ করতে এসেছেন। বলিউডের ঝকমকে দুনিয়ায় নায়িকাদের আরও সুন্দর করে তোলেন তাঁর মেকআপ প্যালেট আর তুলির ছোঁয়ায়। ড্যানিয়েলের নিয়মিত গ্রাহক ঐশ্বরিয়া রাই বচ্চন, প্রিয়াঙ্কা চোপড়া, ক্যাটরিনা কাইফ, কঙ্গনা রনৌত ও দীপিকা পাড়ুকোন। তাঁদের মতো ধনী শিল্পী ছাড়া আর কে সাজতে পারবেন এই মেকআপ আর্টিস্টের কাছে? কারণ, প্রতি অনুষ্ঠানে সাজানোর জন্য ড্যানিয়েল বাউয়ার নেন ৭৫ হাজার রুপি। আর যদি অনুষ্ঠান মুম্বাইয়ের বাইরে হয়, তাহলে নেবেন এক লাখ রুপি।
শিল্পা শেঠি, কারিনা কাপুর খান, মিরা রাজপুত, বিপাশা বসু, মালাইকা অরোরা, সোনম কাপুর তুলনামূলক কম খরচে সাজতে পারেন মল্লিকা ভাটের কাছে। এই রূপসজ্জাকরের সাজানো খুব সুন্দর। বিশেষ করে ন্যাচারাল মেকআপে এই শিল্পীর হাত বেশ পাকা। পার্টি সাজে কম নিলেও বউ সাজাতে তিনি গুনে গুনে এক লাখ রুপি নেন। নায়ক শহীদ কাপুরের স্ত্রী মিরাকে বউয়ের সাজে তিনিই সাজিয়েছিলেন। এত হালকা সাজের জন্যও মিরাকে এত টাকা খরচ করতে হয়েছে? যাঁদের মনে এই প্রশ্ন ঘুরছে, তাঁরা জেনে রাখুন, রূপসজ্জাবিদদের মতে মেকআপ দিয়ে গ্ল্যামারাস সাজ দেওয়ার চেয়ে ‘নো মেকআপ’ লুক দেওয়াটা বেশি কঠিন। তাই পারিশ্রমিকটাও একটু বেশি। ইন্ডিয়ান এক্সপ্রেস
 
