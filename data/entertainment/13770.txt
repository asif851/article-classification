
বাংলার কবি জীবনানন্দ দাশের জীবনীভিত্তিক ছবি তৈরি হচ্ছে কলকাতায়। এতে জীবনানন্দ হবেন কলকাতার ব্রাত্য বসু। কবির স্ত্রী লাবণ্য দাশের চরিত্রে অভিনয় করবেন ঢাকার জয়া আহসান। পলাতক নামের সেই ছবি বানাবেন সায়ন্তন মুখোপাধ্যায়। গতকাল মুঠোফোনে প্রথম আলোকে খবরটি নিশ্চিত করেছেন তিনি।
পরিচালক বলেন, ব্রাত্য বসুর সঙ্গে জীবনানন্দের চেহারার অনেকটা মিল খুঁজে পেয়েছেন। এ কারণেই কবির ভূমিকায় দেখা যাবে তাঁকে। শুটিং শুরু হবে আগস্টে। বাজেট ও সামগ্রিক বিবেচনায় কলকাতা ছাড়া কবির বাড়ি বরিশালেও হতে পারে শুটিং। বেশ কিছুদিন ধরেই চিত্রনাট্য রচনার কাজ চলছে। এ কাজে ব্যবহার করছেন জীবনানন্দের বই ও তাঁকে নিয়ে লেখা বই। তিনি বলেন, ‘সিনেমায় কবির জীবনের নানা সময়ের গল্প দেখবেন দর্শক। তথাকথিত প্রায়োগিক বলতে যা বোঝায়, তা করব না।’
জীবনানন্দের প্রসঙ্গ এলেই আসে বনলতা বা সুরঞ্জনার কথা। তাঁদের চরিত্র থাকছে কি না, এ নিয়ে পরিচালক এখনই তেমন কিছু বলতে চাইলেন না। শুধু বললেন, ‘লাবণ্য দাশ তাঁর জীবনের সব থেকে গুরুত্বপূর্ণ চরিত্র। দেখুন না, কেমন হয়।’
 
