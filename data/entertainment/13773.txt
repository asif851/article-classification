
মাত্র আর কদিন বাদেই বিয়ে করছেন বলিউডের অভিনেত্রী বিপাশা বসু ও অভিনেতা করন সিং গ্রোভার। ৩০ এপ্রিল তাঁদের বিয়ের অনুষ্ঠান। তবে এখন থেকেই বিয়ের আনন্দ উদযাপনের শুরু হয়ে গেছে।বিপাশার বন্ধু ও তাঁর বিয়ের পোশাকের ডিজাইনার রকি এস বিপাশার সৌজন্যে ভারতের গোয়ায় আয়োজন করেছিলেন ‘ব্রাইডাল শাওয়ার’-এর। সেই অনুষ্ঠানেরই কিছু ছবি বিপাশা তাঁর ইনস্টাগ্রাম আর টুইটার অ্যাকাউন্টে প্রকাশ করেছেন। বিপাশা ও করনের বিয়ের আগে তাঁদের ঘনিষ্ঠ কয়েকজন বন্ধু ও পরিবারের খুব কাছের মানুষদের নিয়েই ছিল এই আয়োজন। খুব ঘরোয়া পরিবেশে বিপাশার ‘ব্রাইডাল শাওয়ার’-এর আয়োজন করা হয়। ছবিতে হবু কনেকে অনেক উচ্ছ্বসিত ও আনন্দিত দেখাচ্ছে।আয়োজন ছোট পরিসরে হলেও সেখানে বিপাশার বন্ধুদের ভালোবাসার কোনো কমতি ছিল না। হাসি, মজা, নাচ, গান আর ফুর্তিতে ভালোই কেটেছে বিপাশার বিয়ের এই ‘ব্যাচেলর পার্টি’। বিপাশা তাঁর প্রিয়জনদের ভালোবাসায় মুগ্ধ। এমন উষ্ণ আয়োজনের জন্য তিনি সবাইকে কৃতজ্ঞতা জানিয়েছেন। দ্য ইন্ডিয়ান এক্সপ্রেস।
