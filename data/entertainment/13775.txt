
ভারতের বাংলা ছবিতে অভিনয় করতে যাচ্ছেন অপু বিশ্বাস। কথা চূড়ান্ত হয়ে গেছে। সব কিছু ঠিক থাকলে শিগগিরই তাঁকে দেখা যাবে কলকাতার পর্দায়।অপু বিশ্বাস আগেই জানিয়েছিলেন, শুক্রবার সন্ধ্যায় তিনি ব্লকবাস্টার সিনেমাসে ছবি দেখবেন। তাঁর নিজের ছবি। নাম হিরো: দ্য সুপারস্টার। এর আগে আরও একবার ছবিটি দেখেছিলেন তিনি। তখন তাঁর সঙ্গে ছিলেন ছবির প্রযোজক ও নায়ক শাকিব খান। এবার তিনি ছবিটি দেখছেন কয়েকজন আমন্ত্রিত অতিথির সঙ্গে। তাঁরা সবাই এসেছেন ভারত থেকে। তাঁদের মধ্যে ছিলেন ভারতের চলচ্চিত্র পরিচালক ও প্রযোজক। ছিলেন বাংলা ও হিন্দি ছবির প্রযোজক আয়ান কে, নির্বাহী প্রযোজক অভিষেক বাগচি, বিন্দাস ছবির পরিচালক রাজীব বিশ্বাস এবং ফড়িং ছবির পরিচালক ইন্দ্রনীল রায় চৌধুরী। ছবি দেখার ফাঁকে আলোচনা হয়েছে তাঁদের মধ্যে। হ্যাঁ, ভারতের বাংলা ছবিতে অভিনয় করতে যাচ্ছেন অপু বিশ্বাস। আলোচনার পর তেমনটাই জানা গেছে। পরিচালনা করবেন রাজীব বিশ্বাস। ছবির নাম এখন পর্যন্ত হসপিটালিটি। পরিবর্তনও হতে পারে। কলকাতায় আরও কয়েকটি ছবিতে অভিনয়ের সম্ভাবনা আছে অপুর।কথা ছিল, ছবিটি দেখে রাতে তিনি আসবেন প্রথম আলো কার্যালয়ে। না, সেদিন তিনি আসতে পারেননি। দুঃখ প্রকাশ করে নিজেই সময় দিলেন পরদিন শনিবার সকালবেলা। ঠিক সময়ে এলেন অপু। শুরুতেই ছবি তোলার পালা। এরপর কথা হলো।হাসতে হাসতে বললেন প্রেক্ষাগৃহে গিয়ে ছবি দেখার একটি মজার ঘটনার কথা। বললেন, ‘বছর চারেক আগে মধুমিতা প্রেক্ষাগৃহে গিয়েছিলাম একটি ছবি দেখতে। নাম তোর কারণে বেঁচে আছি। পরিচালক এম বি মানিক। সঙ্গে ছিলেন আমার মা। আমি গিয়েছিলাম বোরকা পরে। ততক্ষণে রটে যায় ছবি দেখতে আমি হলে এসেছি। পাশ থেকে একজন আমাকে আর মাকে জিজ্ঞেস করলেন, “অপু বিশ্বাসকে দেখেছেন? অপু নাকি ছবি দেখতে এসেছে? কোথায় বসছে?” আমি আর কী বলব! মাথা নাড়িয়ে “না” বললাম।’প্রেক্ষাগৃহে দর্শকদের সঙ্গে বসে ছবি দেখতে দারুণ লাগে অপুর। তাঁদের অনুভূতিগুলো খুব কাছ থেকে বুঝতে পারেন। পাশাপাশি নিজের ভুলগুলোও ধরতে পারেন। চলচ্চিত্রে আসার পর প্রেক্ষাগৃহে গিয়ে দর্শকদের সঙ্গে বসে প্রথম তিনি দেখেছিলেন কোটি টাকার কাবিন ছবিটি। তখন তাঁর সঙ্গে ছিলেন শাকিব খান, সুচরিতাসহ আরও অনেকে। বললেন, ওই অনুভূতির কথা বলে বোঝানো যাবে না।এরই মধ্যে নিজেকে বেশ পাল্টে ফেলেছেন অপু। কমিয়েছেন ওজন। নিয়মিত জিমে যাচ্ছেন। খাবার খাচ্ছেন মেপে মেপে, পুষ্টিবিদের পরামর্শ অনুযায়ী। শরীরে এতটুকু মেদ জমতে দিতে রাজি নন আর।সময় পেলেই ছবি দেখেন। বললেন, ‘বেশির ভাগই আমার পুরোনো ছবি। সেগুলো দেখে ভুল শুধরে নিই। এরপর দেখি বলিউডের এই সময়ের ছবিগুলো। হলিউডের ছবি দেখে স্টাইল বোঝার চেষ্টা করি আর বলিউডের ছবি দেখে অভিনয় শিখি। পরে নিজের ঘরে আয়নার সামনে দাঁড়িয়ে অভিনয়টা চর্চা করি।’অপুর বেশির ভাগ ছবির নায়ক শাকিব খান। অপু জানান, সামনে শাকিবের সঙ্গে তো অভিনয় করছেনই, পাশাপাশি আরিফিন শুভর সঙ্গেও একটি ছবিতে কাজ করবেন।অপু আগেই জানিয়েছিলেন, তাঁর একটি জিম রয়েছে। এবার জানালেন, এ বছরের ডিসেম্বর মাসে তিনি গুলশানে একটি বিউটি সেলুন শুরু করতে যাচ্ছেন। নাম এপিএস বিউটি সেলুন।কিছুদিন পরই দুর্গাপূজা। অপু জানালেন, এবার পূজার সময় তিনি থাকবেন দেশের বাইরে। ওয়াকিল আহমেদের শোধ ও ওয়াজেদ আলীর হিটম্যান ছবির গানের শুটিং করবেন ব্যাংককে আর মনতাজুর রহমান আকবরের সালাম মালয়েশিয়া ছবির শুটিং করবেন মালয়েশিয়ায়। এই তিনটি ছবির নায়ক শাকিব খান।বারিধারায় একটি স্টুডিওতে শোধ ছবির ডাবিং করতে যেতে হবে অপুকে। ছবি তোলার পর কথাও হয়ে গেছে। দ্রুত তিনি ছুটলেন গাড়ির কাছে। বললেন, এখন যে ছবিগুলোয় তিনি কাজ করছেন, সব কটিতেই দর্শক তাঁকে পাবেন নতুন রূপে। সেভাবেই নিজেকে তৈরি করেছেন।
