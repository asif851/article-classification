
বলিউডের আলোচিত তারকা সানি লিওনের ঠোঁটে বাংলা গান! ঠিকই শুনেছেন। তবে বাংলা গানে তিনি কণ্ঠ দেননি। ভারতের বাংলা ছবির একটি আইটেম গানে ঠোঁট মিলিয়েছেন, নেচেছেন। সঙ্গে আরও ছিলেন রিজু আর একদল নৃত্যশিল্পী। ছবির নাম ‘শ্রেষ্ঠ বাঙালি’। পরিচালক স্বপন সাহা। গানের শিরোনাম ‘চাপ নিস না’। গানটিতে কণ্ঠ দিয়েছেন মমতা শর্মা আর দেব নেগি। গানটির সুর ও সংগীতায়োজন করেছেন অঞ্জন ভট্টাচার্য।
গত বৃহস্পতিবার রাতে ইউটিউবে জি মিউজিক বাংলা চ্যানেলে অবমুক্ত করা হয়েছে আইটেম গানটি। ইউটিউবে গানটি এ পর্যন্ত দেখা হয়েছে প্রায় আড়াই লাখবার। মতামত এসেছে ৩৮২টি। ‘শ্রেষ্ঠ বাঙালি’ ছবির প্রযোজক পার্থ সংবাদমাধ্যমকে জানিয়েছেন, এ বছর শেষ দিকে ছবিটি মুক্তি পেতে পারে বলে জানা গেছে।
এদিকে ভারতে ফুটবলের সঙ্গে যুক্ত হয়েছেন সানি লিওন। ভারতীয় প্রিমিয়ার লিগে কেরালা কোবরাস দলের শুভেচ্ছাদূত হয়েছেন তিনি। পাশাপাশি কেরালার ফুটবলের প্রচার আর প্রসারের জন্য কাজ করবেন। ১৫ সেপ্টেম্বর শুরু হচ্ছে ভারতীয় প্রিমিয়ার ফুটবল লিগ।
কেরালা কোবরাসের কর্তৃপক্ষ আশা করছে, সানি লিওন যুক্ত হওয়ায় ভারতীয় প্রিমিয়ার লিগ এবার আরও জনপ্রিয় হবে। ইন্ডিয়ান এক্সপ্রেস।
