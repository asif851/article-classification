
আন্তর্জাতিক জাদুঘর দিবস ছিল গত ১৮ মে। এ দিনটিকে উপলক্ষ করে ‘জাদুঘর কি বিতর্কিত ইতিহাসের অভয়ারণ্য?’ প্রতিপাদ্যে সেখানে চলছে জাতীয় জাদুঘর আয়োজন করেছে সপ্তাহব্যাপী অনুষ্ঠান। বৃহস্পতিবার থেকে শুরু হওয়া এ আয়োজনের আজ শুক্রবার ছিল দ্বিতীয় দিন। এদিন আলোচনা সভা, বিশেষ প্রদর্শনীর উদ্বোধন থাকলেও মূল আকর্ষণ ছিলেন রবীন্দ্রসংগীতশিল্পী রেজওয়ানা চৌধুরী বন্যা। ছুটির সন্ধ্যাটা অন্যরকম এক মাধুর্য্যে ভরে ওঠে বন্যার কণ্ঠে রবীন্দ্র-গানে।শুক্রবার দ্বিতীয় দিনের আয়োজনে বিকেলে জাদুঘরের কবি সুফিয়া কামাল মিলনায়তনে ছিল ‘আচার্য দীনেশ চন্দ্র সেন স্মারক বক্তৃতা’। এতে সভাপতিত্ব করেন বাংলাদেশ পাবলিক সার্ভিস কমিশনের সদস্য সমর চন্দ্র পাল। মূল বক্তা ছিলেন অধ্যাপক সলিমুল্লাহ খান। আলোচক ছিলেন আচার্য দীনেশ চন্দ্র সেন রিসার্চ সোসাইটির মহাসচিব অধ্যাপক দেবকন্যা সেন ও দীনেশ চন্দ্র সেন একাডেমির সভাপতি অধ্যাপক চিন্ময় হালদার।এর পর সন্ধ্যায় জাদুঘরের নলিনীকান্ত ভট্টশালী প্রদর্শনী গ্যালারিতে উদ্বোধন করা হয় বগুড়ার মহাস্থানগড় অঞ্চলে প্রাপ্ত নিদর্শনসমূহ নিয়ে বিশেষ প্রদর্শনী। যার উদ্বোধন করেন অর্থমন্ত্রী আবুল মাল আবদুল মুহিত।এর পর জাতীয় জাদুঘরের প্রধান মিলনায়তনে ছিল রবীন্দ্রসংগীত শিল্পী রেজওয়ানা চৌধুরী বন্যার এই একক সংগীতানুষ্ঠান। অনুষ্ঠানে প্রধান অতিথি ছিলেন অর্থমন্ত্রী। স্বাগত বক্তব্য দেন জাতীয় জাদুঘরের মহাপরিচালক ফয়জুল লতিফ চৌধুরী। অনুষ্ঠানটি উপস্থাপনা করেন অভিনেতা আফজাল হোসেন।বন‍্যা গেয়ে শোনান ১৬ বছর বয়সে রবীন্দ্রনাথের লেখা প্রথম বর্ষার গান ‘গগন কুসুম কুঞ্জ মাঝে’সহ ‘আবার এসেছে আষাঢ় আকাশ ছেয়ে’, ‘আজ আকাশের মনের কথা’, ‘শাওন গগনে ঘোর ঘনঘটা’সহ আরও বেশ কিছু গান। শুধু গানই নয়, কী অনুভূতি থেকে কবি গানগুলো লিখেছেন সেসব নিয়ে টুকরো টুকরো কথাও বলেন নন্দিত এ শিল্পী। এ আসরে একক গান পরিবেশন করেন তাঁর সহশিল্পীরাও।আন্তর্জাতিক জাদুঘর দিবস উপলক্ষে ৭ দিনে ২৩ অনুষ্ঠানের আয়োজন করেছে বাংলাদেশ জাতীয় জাদুঘর।
 
