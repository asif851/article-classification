
অনুষ্ঠানের দিনই আয়োজক প্রতিষ্ঠান ও শিল্পীদের কাছ থেকে প্রতিশ্রুতি পাওয়া গিয়েছিল ৫৪ লাখ টাকার। পরদিন থেকে প্রথম আলোয় সাভার ট্র্যাজেডির শিকার মানুষের জন্য তহবিল গঠনের ঘোষণা ছাপা হয়। এর পর থেকেই বিভিন্ন শ্রেণী-পেশার মানুষ এই তহবিলে অর্থ সাহায্য দিতে এগিয়ে আসেন।এখন পর্যন্ত (২৫ জুন) এই তহবিলে জমা পড়েছে মোট এক কোটি ৯১ লাখ ৫৯ হাজার ৭৮৯ টাকা। এই তহবিল থেকে ইতিমধ্যে খরচ হয়েছে ৩৬ লাখ ৫৮ হাজার ৩৯১ টাকা। এর মধ্যে এনাম মেডিকেল কলেজ হাসপাতালকে দেওয়া হয়েছে ২১ লাখ টাকা। সাভারের সেন্টার ফর দ্য রিহ্যাবিলিটেশন অব দ্য প্যারালাইজডকে (সিআরপি) সাত লাখ ৪০ হাজার টাকা, জাপান-বাংলাদেশ ফ্রেন্ডশিপ হাসপাতালকে ৬০ হাজার টাকা এবং বন্ধুসভার মাধ্যমে উদ্ধারকাজ, প্রাথমিক চিকিৎসা ও প্রাথমিক ত্রাণের জন্য সাত লাখ ৫৮ হাজার ৩৯১ টাকা খরচ করা হয়েছে।
