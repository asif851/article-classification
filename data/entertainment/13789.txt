
বলিউডের তারকা হৃতিক রোশন আর কঙ্গনা রনৌতের প্রণয় ও বিচ্ছেদ আর এরপর তাঁদের বিবাদ নিয়ে তোলপাড় যেন থামছেই না। এর সঙ্গে সম্প্রতি অনলাইনে প্রকাশিত এই দুজনের একটি অন্তরঙ্গ ছবি যেন আগুনে ঘি ঢেলেছে। অনেকে অবশ্য বলছেন, এ ছবি ফটোশপ করা। সম্প্রতি টাইমস অব ইন্ডিয়া হৃতিক, কঙ্গনা, অর্জুন রামপাল ও নন্দিতা মাহতানির আরও একটি ছবি প্রকাশ করেছে। সে ছবি বলছে অন্য কথা।
হৃতিক কঙ্গনার এই ছবি ২০১০ সালের এক অনুষ্ঠানের। বলিউডের আরেক অভিনেতা অর্জুন রামপাল আয়োজিত সেই অনুষ্ঠানে উপস্থিত ছিলেন হৃতিকের সাবেক স্ত্রী সুজানেও।অনুষ্ঠানের অনেক ছবিই তোলা হয়েছিল। অনুষ্ঠানের বেশ কয়েকটি গ্রুপ ছবির মধ্যে যে ছবিতে হৃতিক, কঙ্গনা, অর্জুন রামপাল ও নন্দিতা আছেন, সেই ছবিতে কঙ্গনার পোশাকের রং ও নকশা হুবহু ফাঁস হওয়া ছবির সঙ্গে মিলে যায়। আর এই নতুন ছবিটি প্রকাশিত হওয়ার পর থেকেই আগের ফাঁস হওয়া ছবিটি যে ফটোশপ করা বা বানানো, তা নিয়ে তুমুল বিতর্ক চলছে।অনেকেই বলছেন, এই ফাঁস হওয়া ছবিটি আরেকটি গ্রুপ ছবি থেকে কেটে নেওয়া। আর এরপর বড় করে ফটোশপ করা। ছবির গ্রেন বা রঙের বিন্দুগুলোও স্বাভাবিকের ​চেয়ে অনেক বড়। যাঁরা বলছেন আগের ছবিটি বানানো, তাঁরা এটিকে স্পষ্ট প্রমাণ মানছেন।আর এদিকে প্রকাশিত ছবিগুলো নিয়ে নানা প্রশ্ন সবার মাথায় ঘুরপাক খাচ্ছে। যেসব প্রশ্ন বলিউডের বাতাসে ভাসছে, সে প্রশ্নগুলোর মধ্যে রয়েছে, কঙ্গনা কেন সেই অনুষ্ঠানে গিয়েছিলেন? তিনি আমন্ত্রিত ছিলেন নিশ্চয়ই! হৃতিকের সঙ্গে কঙ্গনার যে গ্রুপ ছবি, তাতে দুজনের দাঁড়ানোর ভঙ্গি অনেক ঘনিষ্ঠ। নিশ্চয়ই এ দুজনের মধ্যে তখন সুসম্পর্ক ছিল। এমনকি হৃতিকের সাবেক স্ত্রী সুজানের সঙ্গেও! অনেকগুলো ছবির মধ্যে হৃতিক কঙ্গনার কোনো আলাদা ছবি কি তোলা হয়েছিল? নাকি এই ছবি গ্রুপ ছবি থেকে নেওয়া!যা হোক, এসব প্রশ্নের উত্তর যাঁরা দিতে পারবেন, তাঁরা এখন পর্যন্ত নিশ্চুপই আছেন। আর যে দুজন এ বিষয়ে সবচেয়ে ভালো জানেন, সেই হৃতিক আর কঙ্গনা এখন যুযুধান, পরস্পরের বৈরী! কাজেই আগুনের ফুলকি আর ধোঁয়ায় এখনো সব প্রশ্নের উত্তর সবার কাছে ধোঁয়াশাতেই রয়ে গেছে। ইন্ডিয়ান এক্সপ্রেস।
