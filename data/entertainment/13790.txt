
বলিউড অভিনেত্রী সুস্মিতা সেনের বাড়িতে নাকি মশার চাষ হচ্ছে। এ জন্যই ভারতের মিউনিসিপাল করপোরেশন অব গ্রেটার মুম্বাই নোটিশ পাঠিয়েছে সাবেক এই বিশ্ব সুন্দরীকে।
মহারাষ্ট্রের মুম্বাইয়ের খার এলাকায় বিলাসবহুল বাড়ি সুস্মিতা সেনের। সম্প্রতি সেখানে বৃহৎ মুম্বাই সিটি করপোরেশন কর্তৃপক্ষ মশা নিধন কার্যক্রমের অংশ হিসেবে পরিদর্শনে যায়। তারা সুস্মিতার বাড়ির কিছু স্থানে মশার প্রজননক্ষেত্র আবিষ্কার করে। এর পরপরই সেই প্রজননক্ষেত্র ধ্বংস ও বাড়ি পরিষ্কার-পরিচ্ছন্ন রাখার নোটিশ পাঠায় অভিনেত্রীর কাছে। নোটিশে উল্লেখ করা হয়, সুস্মিতার বাড়ির ছাদের বেশ কয়েকটি জায়গায় মশার প্রজননক্ষেত্র পাওয়া গেছে। নির্দিষ্ট সময়ের মধ্যে সেই প্রজননক্ষেত্র ধ্বংস করা না হলে সুস্মিতার বিরুদ্ধে মামলা হতে পারে এবং তাঁকে ২০ হাজার রুপি পর্যন্ত জরিমানা গুনতে হতে পারে।উল্লেখ্য গত ১৬ সেপ্টেম্বর একই ধরনের নোটিশ দেওয়া হয়েছিল বলিউড অভিনেতা শহীদ কাপুরকে। তাঁর জুহুর তারা রোডের বাংলোর বেশ কিছু জায়গায় এডিস মশার প্রজননক্ষেত্র পাওয়া যায়। পিটিআই।
