
‘দশ বছর আগের কথা। আমি তখন কলেজের দ্বিতীয় বর্ষে পড়ি। ওই কলেজের প্রথম বর্ষে পড়ত ঊর্মি। পরিচয়ের কিছুদিন পর থেকেই তার প্রতি অন্যরকম একটা ভালো লাগা কাজ করতে থাকে। বুঝতে সমস্যা হয়নি, ঊর্মিরও আমাকে ভালো লাগে। এরপর ২ এপ্রিল ২০০৫-এ কোনো কিছু না ভেবে ঊর্মিকে ভালো লাগার কথা জানাই। সেই থেকে আমরা ভালোবাসার মধ্যেই আছি। আর ভালোবাসার দিনটিকে আরও স্মরণীয় করে রাখতে বিয়ের দিন হিসেবে ২ এপ্রিল বেছে নিই।’এভাবেই নিজের ভালোবাসা আর বিয়ের কথাটা প্রথম আলোকে জানালেন গায়ক ও সংগীতপরিচালক খৈয়াম সানু সন্ধি।রাজধানীর রামপুরা এলাকার বনশ্রীতে মেয়ের মামার বাসায় সন্ধি ও ঊর্মির বিয়ের কাজটি সম্পন্ন হয়। ঘরোয়াভাবে আয়োজিত এই অনুষ্ঠানে উভয় পরিবারের ঘনিষ্ঠজনেরা উপস্থিত ছিলেন।নতুন জীবন প্রসঙ্গে সন্ধি বলেন, ‘পড়াশোনার সুবাদেই ঊর্মির সঙ্গে আমার পরিচয়। সেই থেকে প্রেম-ভালোবাসা এবং পরিণয়। আমি খুবই খুশি। ভালোবাসার মানুষকে নিজের মতো করে পাওয়ার মধ্যে অন্যরকম আনন্দ আছে। নিজেকে অনেক বেশি দায়িত্বশীল মনে হচ্ছে। সবার আমাদের নতুন পরিবারের জন্য দোয়া করবেন।’ঊর্মি নূর বিনতে গিয়াস বর্তমানে ঢাকার একটি বহুজাতিক প্রতিষ্ঠানে কর্মরত। চাকরির পাশাপাশি তিনি গানও লেখেন। তাঁর লেখা একাধিক গান সুরে করেছেন সন্ধি।
