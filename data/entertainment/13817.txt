
বৃহস্পতিবার সকালে নিজের ফেসবুক পেজে আয়নাবাজি ছবির পোস্টার দিয়ে অভিনেতা আরিফিন শুভ লেখেন, ‘ক্যান’ট ওয়েট টু ওয়াচ’ (দেখার জন্য তর সইছে না)। সেই ছবি দেখে অনেকেই ভেবেছিলেন, এটা হয়তো দর্শক হিসেবেই শুভর স্বাভাবিক উচ্ছ্বাস। কিন্তু সকাল হতেই সবার সেই ভ্রম ভেঙে দিলেন শুভ। আয়নাবাজি ছবিতে দেখা গেল শুভর একঝলক। প্রেক্ষাগৃহে গিয়ে আয়নাবাজি দেখা দর্শকদের জন্য এটা যেন বাড়তি পাওয়া।অবশ্য গত বৃহস্পতিবার রাতে প্রথম আলোর সঙ্গে আলাপে শুভ এ খবরটি ফাঁস করেছিলেন। তবে পুরো ব্যাপারটি নিয়ে ছবির পরিচালক-প্রযোজক থেকে শুরু করে ছবি-সংশ্লিষ্ট অন্য কেউই মুখ খোলেননি। শুভর সঙ্গে কথা বলে জানা যায়, প্রেক্ষাগৃহে গিয়ে সবাই আয়নাবাজি সিনেমায় তাঁকে আবিষ্কার করবেন, তেমনটাই চেয়েছিলেন তাঁরা, হচ্ছেও তাই।শুভ জানান, ছবিতে তাঁর উপস্থিতি ও চরিত্রটি সম্পর্কে জানতে সবাইকে অপেক্ষা করতে হবে একেবারে ছবির শেষ দৃশ্য পর্যন্ত। ছবিতে একটি গুরুত্বপূর্ণ চরিত্রে অতিথি হিসেবে হাজির হয়েছেন তিনি।প্রথম আলোকে শুভ বলেন, ‘বাইরের দেশের সিনেমাগুলোয় অনেক বড় তারকারা এ ধরনের অতিথি চরিত্রে বিশেষ চমক নিয়ে হাজির হন। আমাদের দেশে এই চর্চাটা নেই বললেই চলে। আয়নাবাজি টিমের প্রতিটা মানুষই আমার খুব কাছের ও আপন। তাঁদের কাছ থেকে চমৎকার এই প্রস্তাবটি পেয়ে রাজি না হয়ে পারলাম না।’গতকাল শুক্রবার দেশের বিভিন্ন প্রেক্ষাগৃহে মুক্তি পেয়েছে অমিতাভ রেজা পরিচালিত আয়নাবাজি ছবিটি। এর চিত্রনাট্য করেছেন গাউসুল আলম শাওন ও অনম বিশ্বাস। আর ছবিটি প্রযোজনা করছে কনটেন্ট ম্যাটার্স লিমিটেড। এই ছবির প্রধান চরিত্রে অভিনয় করেছেন চঞ্চল চৌধুরী ও নাবিলা। মনস্তাত্ত্বিক থ্রিলার ধাঁচের এই ছবির অন্য অভিনয়শিল্পীরা হলেন পার্থ বড়ুয়া, লুৎফর রহমান জর্জ, বৃন্দাবন দাশ ও গাউসুল আলম শাওন প্রমুখ।
