
দক্ষিণ আমেরিকার দুটি চলচ্চিত্র উৎসবে অংশ নিচ্ছে বাংলাদেশি নির্মাতার ছবি। রুবাইয়াৎ হোসেন পরিচালিত ছবিটির নাম ‘আন্ডার কনস্ট্রাকশন’। ব্রাজিলের সাও পাওলো ইন্টারন্যাশনাল এবং কলম্বিয়ার বোগোটা চলচ্চিত্র উৎসবের মূল বিভাগে জায়গা করে নিয়েছে ছবিটি। সাও পাওলো থেকে প্রথম আলোকে এমনটাই জানালেন রুবাইয়াৎ। ব্রাজিলের সাও পাওলো শহরে ২২ অক্টোবর থেকে শুরু হয়েছে উৎসব। চলবে ৪ নভেম্বর পর্যন্ত। উৎসবের জন্য আমন্ত্রণ জানানো হয়েছে ‘আন্ডার কন্সট্রাকশন’ ছবির পরিচালক রুবাইয়াৎ হোসেনকে। তিনি জানান, উৎসবে ‘আন্ডার কন্সট্রাকশন’ ছবির চারটি প্রদর্শনী হবে। প্রদর্শনী শেষে থাকবে প্রশ্নোত্তর পর্ব। এখানে দর্শকদের মুখোমুখি হবেন পরিচালক। অন্যদিকে কলম্বিয়ার বোগোটা শহরে ২০ অক্টোবর শুরু হয়েছে বোগোটা চলচ্চিত্র উৎসব। চলবে ২৮ অক্টোবর পর্যন্ত। এই উৎসবের মূল বিভাগে অংশ নিচ্ছে ‘আন্ডার কন্সট্রাকশন’ ছবিটি। এদিকে এ বছরের জুন মাসে যুক্তরাষ্ট্রের সিয়াটল আন্তর্জাতিক চলচ্চিত্রে উৎসবে ‘আন্ডার কন্সট্রাকশন’ ছবির বিশ্ব প্রিমিয়ার অনুষ্ঠিত হয়। রুবাইয়াৎ জানান, মন্ট্রিল চলচ্চিত্র উৎসব, ক্যালগেরি চলচ্চিত্র উৎসব এবং হাইফা চলচ্চিত্র উৎসবেও তাঁর ছবিটি প্রদর্শিত হয়েছে। রুবাইয়াৎ জানান, আগামী বছর ২২ জানুয়ারি বাংলাদেশে মুক্তি পাবে ‘আন্ডার কন্সট্রাকশন’ ছবিটি। এর আগে ‘মেহেরজান’ ছবি নির্মাণ করে আলোচনায় আসেন রুবাইয়াত হোসেন। ‘আন্ডার কন্সট্রাকশন’ তাঁর দ্বিতীয় ছবি। ছবির গল্প প্রসঙ্গে রুবাইয়াত বলেন, ‘এ দেশের নারীরা নিজেদের প্রতিনিয়ত নতুনভাবে আবিষ্কার করছেন। মেয়েদের মধ্যে জীবনযাত্রাকে দেখার দৃষ্টিভঙ্গি পাল্টেছে। এটা চলমান প্রক্রিয়া। মধ্যবিত্ত পরিবারের একটা মেয়ের নগরজীবনের চালচিত্র এই ছবির মাধ্যমে দেখানোর চেষ্টা করেছি। আমি মনে করি, এই ছবির মাধ্যমে মধ্যবিত্ত পরিবারের একটা প্রতিচ্ছবি দেখবেন সবাই।’ 
রুবাইয়াত আরও বলেন, ‘শুধু গল্প নয়, ছবির সাউন্ড ডিজাইনসহ অন্যান্য আনুষঙ্গিক বিষয়ের দিকে আমরা অনেক বেশি গুরুত্ব দিয়েছি। ছবিটি দেখার পর তা সবাই বুঝতে পারবেন।’  ‘আন্ডার কন্সট্রাকশন’ ছবিতে রয়া চরিত্রে অভিনয় করেছেন বলিউডের অভিনেত্রী শাহানা গোস্বামী। আর বলিউডের অভিনেতা রাহুল বোসকে দেখা যাবে নাট্যদলের তত্ত্বাবধায়ক চরিত্রে। ছবিতে শাহানার স্বামীর চরিত্রে অভিনয় করছেন বাংলাদেশের অভিনয়শিল্পী শাহাদাত। অন্য অভিনয়শিল্পীরা হলেন মিতা চৌধুরী, তৌফিকুল ইসলাম ইমন, টোকাই নাট্যদলের রিকিতা নন্দিনী শিমু প্রমুখ।  ‘আন্ডার কন্সট্রাকশন’ ছবিতে গান থাকছে তিনটি। এর মধ্যে অর্ণবের সংগীতায়োজনে ‘তোমায় গান শোনাব’ ও ‘পৌষ তোদের’ রবীন্দ্রসংগীত দুটি গেয়েছেন শাহানা বাজপেয়ি। পুরো ছবির আবহসংগীত করছেন অর্ণব।
