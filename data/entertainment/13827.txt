
প্রতিবারই দেশের গুরুত্বপূর্ণ স্থানে ধারণ করা হয় জনপ্রিয় ম্যাগাজিন অনুষ্ঠান ‘ইত্যাদি’। এবারও ব্যতিক্রম হয়নি। সাতক্ষীরার কাছে বিশ্ব-ঐতিহ্যের সর্ববৃহৎ ম্যানগ্রোভ বনভূমি সুন্দরবনের কোলে নির্মিত হলো ইত্যাদির এবারের পর্ব।ইতিহাস, ঐতিহ্য, সভ্যতা, সংস্কৃতি, প্রত্ননিদর্শন, পর্যটন ও অর্থনৈতিক গুরুত্বপূর্ণ স্থানগুলোতে ধারণ করা হয় ইত্যাদি। এরই ধারাবাহিকতায় এবারের পর্ব ধারণ করা হয়েছে আকাশলীনা পর্যটনকেন্দ্রে। নদীর ওপরে তৈরি করা হয়েছে গোলপাতার মঞ্চ, সামনে নানান আকৃতির শত শত নৌকা। কখনো পানিতে ভাসমান, কখনো চরে আটকে থাকা নৌকাগুলোতে ছিলেন হাজার হাজার দর্শক। বিশেষ এই পর্বটি ধারণ করা হয়েছে ১৪ মার্চ। নৌকা ছাড়াও আশপাশের রাস্তা, গাছ, লঞ্চ, ট্রলার বা নদীতীরে হাঁটুপানিতে দাঁড়িয়ে রাত পর্যন্ত অনুষ্ঠানটি উপভোগ করেছেন হাজারো মানুষ।সুন্দরবন, নদী, নৌকা ও আকাশলীনার অপার সৌন্দর্য তুলে ধরতে অনুষ্ঠানটির অংশবিশেষ ধারণ করা হয়েছে দিনের পড়ন্ত আলোয়। ফলে স্থান ও বিষয়বৈচিত্র্যের পাশাপাশি দর্শকেরা দেখতে পাবেন এক ব্যতিক্রম অনুষ্ঠান। পর্বটি বিটিভি ও বিটিভি ওয়ার্ল্ডে দেখা যাবে ৩১ মার্চ রাত ৮টার বাংলা সংবাদের পর। ফাগুন অডিও ভিশনের ব্যানারে অনুষ্ঠানটি রচনা, পরিচালনা ও উপস্থাপনা করেছেন হানিফ সংকেত।
 
