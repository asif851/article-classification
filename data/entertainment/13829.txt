
৮০ দিনে বিশ্ব ভ্রমণ করে এসেছিলেন ফিলিয়াস ফগ। আর পুরো বিশ্বকে জয় করতে ফাস্ট অ্যান্ড ফিউরিয়াস সেভেন-এর লাগল মাত্র ১৭ দিন। তিন সপ্তাহেরও কম সময়ে অ্যাকশন ধাঁচের জনপ্রিয় এই সিরিজ ছবিটি বিলিয়ন বা শতকোটির মাইলফলক পেরিয়ে গেছে। গত রোববার পর্যন্ত ছবিটির আয় ছিল ১১৫ কোটি ৩০ লাখ ডলার। বিস্ময়ের ব্যাপার হলো, মুক্তির এই কদিনের মধ্যেই ফিউরিয়াস সেভেন সর্বকালের সর্বোচ্চ আয় করা ছবির তালিকায় সাতে উঠে এসেছে। এই তালিকার শীর্ষে থাকা অ্যাভাটার, অ্যাভেঞ্জার্স ও হ্যারি পটার অ্যান্ড ডেথলি হ্যালোস-এর মতো ছবিগুলোকে বিলিয়নের ঘরে যেতে সময় লেগেছিল ১৯ দিন। তালিকার ১ নম্বরে থাকা অ্যাভাটার আয় করেছিল ২৭৮ কোটি ৭৯ লাখ ডলার। ডিএনএ ইন্ডিয়া।
