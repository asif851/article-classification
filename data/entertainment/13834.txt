
বলিউড তারকা আনুশকা শর্মা গত ১১ ডিসেম্বর ইতালির ফ্লোরেন্সে ক্রিকেট তারকা বিরাট কোহলিকে বিয়ে করেছেন। সেখানে বাগদান, মেহেদি ও বিয়ের অনুষ্ঠান শেষে নবদম্পতি চলে যান ফিনল্যান্ডে হানিমুনে। সেখান থেকে ভারতে ফিরে দিল্লি আর মুম্বাইয়ে আয়োজন করেন দুটি জমকালো বিবাহোত্তর সংবর্ধনা অনুষ্ঠান। তারপর ভারতের জাতীয় ক্রিকেট দলের সঙ্গে আনুশকা আর বিরাট উড়াল দেন দক্ষিণ আফ্রিকার কেপটাউনে। সব মিলিয়ে আনুশকা বড় ছুটি উপভোগ করেছেন। কিন্তু বিরাট কোহলির ছুটি আগেই ফুরিয়েছে। তিনি এখন দক্ষিণ আফ্রিকার বিপক্ষে টেস্ট খেলছেন। মিসেস কোহলি স্বামীকে উৎসাহ দেওয়ার জন্য প্রথম দিন ভিআইপি গ্যালারিতে বসে ভালোই আওয়াজ তুলেছিলেন। এবার তাঁর ছুটি ফুরিয়েছে। গতকাল রোববার মুম্বাই ফিরেই কাজে নেমে পড়েছেন আনুশকা। আর বিয়ের পর কর্মক্ষেত্রে পা রেখেই এই তারকা পেয়েছেন ফুলেল সংবর্ধনা। 
বিয়ের আগে নিজের প্রযোজনা প্রতিষ্ঠানের ‘পরি’ ছবির কাজ শুরু করেছিলেন আনুশকা শর্মা। এ ছাড়া চলতি বছরের বহুপ্রতীক্ষিত ছবি ‘জিরো’র কাজও অসমাপ্ত রেখে ছুটিতে যান তিনি। আজ সোমবার ‘জিরো’ ছবির শুটিংয়ে ফিরেছেন আনুশকা। মেকআপের জন্য ভ্যানিটি ভ্যানে ঢুকে তিনি তো পুরো অবাক। কারণ, সহকর্মীরা মিলে ভ্যানিটি ভ্যান ফুল দিয়ে ভরে রেখেছেন। স্বামী বিরাট কোহলির সঙ্গে তাঁর অনেকগুলো ছবি বাঁধাই করে রাখা হয়েছে সেখানে। এমন চমক পেয়ে ভীষণ উচ্ছ্বসিত আনুশকা ইনস্টাগ্রামে লিখেছেন, ‘কাজে ফিরে ভালো লাগছে। ফুল দিয়ে আমাকে স্বাগত জানানোর জন্য ধন্যবাদ। তোমাদের খুব ভালোবাসি।’
রেড চিলিজ এন্টারটেইনমেন্টের ছবি ‘জিরো’ পরিচালনা করেছেন আনন্দ এল রাই। শাহরুখ খান, আনুশকা শর্মা ও ক্যাটরিনা কাইফ অভিনীত এই ছবি মুক্তি পাবে আগামী ২১ ডিসেম্বর। ইন্ডিয়ান এক্সপ্রেস।
