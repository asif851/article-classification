
মুক্তির চতুর্থ সপ্তাহ চলছে। এখনো দেশের বেশ কিছু হলে প্রদর্শিত হচ্ছে রয়েল খান পরিচালিত ছবি গেইম রিটার্নস। ছবিটিতে অভিনয় করে খানিকটা আলোচনায়ও চলে এসেছেন ছবির নায়ক ও মডেল নিরব।
এত সময় ধরে ছবিটি দেশের বিভিন্ন প্রেক্ষাগৃহে চলছে। বিষয়টিকে কীভাবে দেখছেন?
এখন বেশির ভাগ ছবিই মুক্তির প্রথম সপ্তাহে হল থেকে নেমে যায়। কিন্তু গেইম রিটার্নস ছবিটি এত দিন ধরে চলছে। এটি ছবির একজন শিল্পী হিসেবে আমার বড় পাওয়া। ছবিতে ভালো গল্প থাকতে হবে, এরপর অভিনয়। এই ছবিতে দর্শকেরা দুটোই পেয়েছেন।
এই ছবির নায়ক হিসেবে কেমন সাড়া পাচ্ছেন? 
এই প্রথম কোনো ছবি থেকে এত ভালো সাড়া পাচ্ছি। এই সময়টার জন্যই অপেক্ষা করছিলাম। দীর্ঘদিন ধরে চলচ্চিত্রে কাজ করছি। মডেলিং, ছোট পর্দায় অভিনয়—সবকিছুই ছেড়েছি শুধুই এই জায়গাটাতে থাকার জন্য, কাজ করার জন্য।
কী ভাবছেন? সিনেমা কি ভালো দিকে যাচ্ছে?
আশা তো করতেই পারি। কেননা, এ সময়ে পরপর বেশ কয়েকটি ছবি দর্শকেরা গ্রহণ করেছেন। মনে হচ্ছে, ইদানীং দর্শকেরাও প্রেক্ষাগৃহে গিয়ে সিনেমা দেখায় অভ্যস্ত হচ্ছেন। সবাই বুঝে গেছেন, ভালো সিনেমাই দর্শকদের প্রেক্ষাগৃহে ফিরিয়ে আনতে পারে। সেই চেষ্টা শুরু হয়ে গেছে। ফলে আমাদের চলচ্চিত্রের ঘুরে দাঁড়ানোর আভাস মিলছে। সবাই মিলে সিনেমাটাকে ভালো জায়গায় নেওয়ার চেষ্টা করছেন।
‘গেইম রিটার্নস’–এর অভিজ্ঞতা থেকে নিজেকে তৈরি করতে বিশেষ কোনো প্রস্তুতি নিচ্ছেন?
চলচ্চিত্রে আমি নিষ্ঠা দিয়েই কাজ করে আসছি। তবে গেইম রিটার্নস-এর পর নিজের কাজের প্রতি আরও বেশি সচেতন হয়েছি। নিজেকে সেভাবেই প্রস্তুত করছি। শরীর ঠিক রাখতে প্রায় দুই মাস ভাত খাওয়া বন্ধ রেখেছি। অভিনয় ও নাচে আরও দক্ষ হতে নতুনভাবে এগোচ্ছি।
সাক্ষাৎকার: শফিক আল মামুন
