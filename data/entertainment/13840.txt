
‘ভালোবাসার রং’ ছবির মাধ্যমে চলচ্চিত্র জগতে যাত্রা শুরু করেছিলেন নবাগত মাহিয়া মাহি। এ বছর ভালোবাসা দিবস উপলক্ষে মুক্তি পাওয়া মাহি অভিনীত ‘অগ্নি’ ছবিটি দারুণ সাড়া ফেলেছে। ছবিটির সাফল্যের পাশাপাশি বেশ আলোচিত হয়েছেন বর্তমান প্রজন্মের জনপ্রিয় এ অভিনয়শিল্পী। এবার আবার খবরের শিরোনাম হতে যাচ্ছেন মাহি। তবে ছবিতে অভিনয়ের জন্য নয়। মাহি এবার গান লিখেছেন। তাও আবার চলচ্চিত্রের।‘আমার একটু তুমি দূরে যেও, একটু থেকো পাশে/ আমায় একটুখানি ভালোবেসো, অনেক ঘৃণার শেষে’—এমন কথার গানটি ‘দেশা-দ্য লিডার’ ছবিতে ব্যবহূত হবে। ছবিটির পরিচালক সৈকত নাসির। এরই মধ্যে গানটির সুরারোপ করার কাজটি সেরে ফেলেছেন শফিক তুহিন। সুরারোপ করার পাশাপাশি তিনি গানটিতে কণ্ঠও দেবেন।মাহি বলেন, ‘আমি এমনিতে মনের মধ্যে যা আসে তাই লিখে রাখি। ‘‘দেশা-দ্য লিডার’’ ছবির গান লেখার কাজটিও অনেকটা সে রকমই।’শফিক তুহিন বলেন, ‘গানটিতে শব্দের গাঁথুনি অনেক চমৎকার। গানটির কথা শুনে মনে হয়েছে মাহির মধ্যে একটা কবি-মন আছে। বেশ ভালো লেগেছে। ছবির দৃশ্যের সঙ্গে দারুণ মানিয়েছে।’প্রসঙ্গত, ২০১২ সালে জাজ মাল্টিমিডিয়ার ‘ভালবাসার রং’ ছবির মাধ্যমে ঢালিউডে যাত্রা শুরু করেন রাজশাহীর মেয়ে মাহিয়া মাহি। প্রথম ছবিতেই নিজের জাত চিনিয়ে দেন এ অভিনয়শিল্পী। ‘ভালবাসার রং’ ছবিতে অনবদ্য অভিনয়ের জন্য বিভিন্ন মহলের প্রশংসা অর্জন করেন মাহি।২০১৩ সালে চারটি চলচ্চিত্রে অভিনয় করেন মাহি। ছবিগুলো হল ‘অন্যরকম ভালোবাসা’, ‘পোড়ামন’, ‘ভালোবাসা আজকাল’ এবং ‘তবুও ভালোবাসা’। এ বছর মুক্তি পায় তাঁর ‘অগ্নি’ ছবিটি। সামনে মুক্তি পেতে যাচ্ছে তাঁর অভিনীত ‘দেশা-দ্য লিডার’ ছবিটি। এ মুহূর্তে ছবিটির শুটিং নিয়ে ব্যস্ত রয়েছেন মাহি। অভিনয়ের পাশাপাশি একটি বেসরকারি বিশ্ববিদ্যালয়ে ফ্যাশন ডিজাইনিংয়ে পড়ছেন ২০ বছর বয়সী এ তারকা অভিনেত্রী।
