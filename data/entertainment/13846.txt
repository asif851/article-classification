
জন্মশহর চট্টগ্রামে এত দিন গান গেয়েই শ্রোতাদের মন ভরিয়েছেন জনপ্রিয় ব্যান্ড তারকা আইয়ুব বাচ্চু। মাঝেমধ্যে বাড়তি বোনাস হিসেবে কিছুক্ষণের জন্য দর্শক-শ্রোতাদের ভাসিয়েছেন গিটার–মূর্ছনায়। এবার শুধুই গিটার–মূর্ছনা নিয়ে জন্মশহর চট্টগ্রামে যাচ্ছেন আইয়ুব বাচ্চু। ২০ মে চট্টগ্রামের রেডিসন ব্লু হোটেলে অনুষ্ঠিত হবে এই গিটার ইন্সট্রুমেন্টাল শো ‘নাও অ্যান্ড দেন’। সংবাদ সম্মেলনের মাধ্যমে এমনটাই জানালেন আইয়ুব বাচ্চু।
মাস দুয়েক আগে ঢাকার কৃষিবিদ ইনস্টিটিউট মিলনায়তনে প্রথম গিটার শো করেন আইয়ুব বাচ্চু। তখনই শিল্পীর কাছ থেকে জানা গিয়েছিল দেশের অন্য শহরেও গিটার শো করার পরিকল্পনার কথা। তারই ধারাবাহিকতায় চট্টগ্রামে অনুষ্ঠিত হতে যাচ্ছে এই গিটার শো।গিটার কনসার্ট সম্পর্কে আইয়ুব বাচ্চু বলেন, ‘এ ধরনের গিটার শো আমাদের দেশে খুব একটা না হলেও বাইরের দেশে কিন্তু নিয়মিতই হয়। “সাউন্ড অব সাইলেন্স” কনসার্টের মাধ্যমে আমি একক গিটার শোয়ের সূচনা করেছিলাম। কথা দিয়েছিলাম দেশের অন্যান্য বিভাগেও তা নিয়ে যাব। সেই প্রতিশ্রুতি এবং ভক্তদের অনুরোধে এবার “নাও অ্যান্ড দেন” নিয়ে যাচ্ছি চট্টগ্রামে। আশা করছি সবাই উপভোগ করবেন।’
রবি-এয়ারটেল ইয়োন্ডার মিউজিক প্রেজেন্টস ‘নাও অ্যান্ড দেন’ গিটার শোয়ের আয়োজন করছে এবি কিচেন, ডিজে প্রো ও উইজার্ড শোবিজ। কনসার্টের মিডিয়া পার্টনার হিসেবে থাকছে চ্যানেল আই, দৈনিক আজাদী, রেডিও টুডে ও সিসিএল।এদিকে গিটার শো উপলক্ষে একটি অনলাইন প্রতিযোগিতার আয়োজন করেছে রবি-এয়ারটেল ইয়োন্ডার মিউজিক। এই প্রতিযোগিতার মাধ্যমে ২০ জন বিজয়ী বিনা মূল্যে গিটার শোর টিকিট এবং তিনজন আইয়ুব বাচ্চুর সঙ্গে ‘চলো বদলে যাই’ গানে অংশ নিতে পারবেন।আইয়ুব বাচ্চুর দ্বিতীয় গিটার ইন্সট্রুমেন্টাল শো ‘নাও অ্যান্ড দেন’ উপলক্ষে আয়োজিত সংবাদ সম্মেলনে আইয়ুব বাচ্চু ছাড়া ছিলেন চ্যানেল আইয়ের ব্যবস্থাপনা পরিচালক ফরিদুর রেজা সাগর, মুঠোফোন সেবাদাতা প্রতিষ্ঠান রবির বিজনেস অপারেশনসের ভাইস প্রেসিডেন্ট মাহবুবুল আলম ভূঁইয়া, ইয়োন্ডার মিউজিক বাংলাদেশের কান্ট্রি ম্যানেজার ইমরুল করিম।
