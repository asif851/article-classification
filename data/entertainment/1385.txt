
শুক্রবার সন্ধ্যা সাতটা। বাঁশির সুর ভেসে আসে অন্ধকার মঞ্চ থেকে। কোনো এক অজ্ঞাত কষ্টের জানান দেয় তা। সাজাহান-জাহানারার কথোপকথন দিয়ে শুরু হয় ‘সাজাহান’ নাটকের শ্রুতিরূপ। একসময় শোনা যায় সাজাহানের এই খেদোক্তি, ‘যদি এই আজ সংসারের অবস্থা, তবে এক মহাব্যাধি তার সর্বস্ব ছেয়েছে...।’ বৃদ্ধ সাজাহান যেন শুধু কালিক নন, মহা কালিক। আঞ্চলিক নন, বৈশ্বিক।
গতকাল শুক্রবার সন্ধ্যা সাতটায় ‘আবৃত্তি একাডেমি’ শিল্পকলা একাডেমির সংগীত, নৃত্যকলা ও আবৃত্তি মিলনায়তনে সংগঠনটির দেড় যুগ পূর্তির অনুষ্ঠানে মঞ্চায়ন করে দ্বিজেন্দ্র লাল রায়ের বিখ্যাত নাটক ‘সাজাহান’। দ্বিজেন্দ্র লাল রায়ের রচনায় নাটকটি নির্দেশনা দিয়েছেন মৃন্ময় মিজান। একাডেমির ১৬ জন আবৃত্তিশিল্পী এতে অংশগ্রহণ করেন। আবৃত্তি একাডেমির ১৯তম প্রযোজনা এই নাটকের এটি দ্বিতীয় মঞ্চায়ন। এতে বিভিন্ন চরিত্রে অভিনয় করেন মৃন্ময় মিজান, কামরুল ইসলাম, হাবিবুর রহমান, মনজুর হোসাইন, তাজুল ইসলাম, অনিক হোসাইন, আব্দুর রহমান, আবু বকর দাউদ তুহিন, মাহবুবুর রহমান, হাসানুল বান্না, মেহেদি হাসান, হিমাদ্রি মোর্শেদ, সোনিয়া পিংকি প্রমুখ।অনুষ্ঠানের প্রথম দিন গতকাল সন্ধ্যা ছয়টায় উদ্বোধন ও শোভাযাত্রার মাধ্যমে অনুষ্ঠান শুরু হয়। উদ্বোধন করেন সম্মিলিত সাংস্কৃতিক জোটের সভাপতি গোলাম কুদ্দুছ। এ সময় অনুষ্ঠানের সমন্বয়ক ও দলের সাধারণ সম্পাদক কামরুল ইসলাম বলেন, ‘আমরা আবৃত্তিকে প্রাতিষ্ঠানিকরূপে দেখতে চাই। শিল্প হিসেবে নাটক, গান ও নৃত্যের যেমন একটা প্রাতিষ্ঠানিক কাঠামো আছে, আবৃত্তির সে রকম নেই। আমরা চাই শিক্ষা কারিকুলামেও আবৃত্তিকে যুক্ত করা হোক।’আনুষ্ঠানিক উদ্বোধন ও আলোচনার পর ঠিক সন্ধ্যা সাতটায় সাজাহান-জাহানারার কথোপকথন দিয়ে শুরু হয় ‘সাজাহান’ নাটকের শ্রুতিরূপ। এরপর একে একে মহম্মদ, আওরঙ্গজেব, যশোবন, জয় সিংহ, মহামায়া ও জহরত ফুটিয়ে তোলেন ভারতবর্ষের ভগ্ন পিতৃহৃদয়ের বৃথা আস্ফালন। কখনো ভেঙে পড়া সাজাহানের সকরুণ আহাজারি, কখনো দিগ্‌বিদিক জ্ঞানশূন্য মাতালের প্রলাপ স্মরণ করিয়ে দিচ্ছিল ‘কিং লিয়ার’-এর কথা। অন্যদিকে জাহানারা–আওরঙ্গজেবের বাদানুবাদ, জয় সিংহের পলায়নপর নীতি আর পিতৃহারা বালিকা জহরতের তীব্র বাক্যবাণ পুরো ‘সাজাহান’ নাটকের প্রতিনিধিত্ব করে।আবৃত্তি একাডেমির সমন্বয়ক কামরুল ইসলাম প্রথম আলোকে জানান, দুই দিনব্যাপী অনুষ্ঠানের দ্বিতীয় দিন আজ শনিবার থাকবে আলোচনা সভা ও সনদ বিতরণ অনুষ্ঠান। আবৃত্তি একাডেমির কর্মশালার ২৬ ও ২৭তম ব্যাচের শিক্ষার্থীদের সনদপত্র দেওয়া হবে।আজ থাকছে প্রযোজনা ‘একদিন খুঁজেছিনু যারে’। কবি জীবনানন্দ দাশের কবিতা নিয়ে তৈরি প্রযোজনাটি নির্দেশনা দিয়েছেন দিলসাদ জাহান। এটি আবৃত্তি একাডেমির ৪৯তম প্রযোজনা।
