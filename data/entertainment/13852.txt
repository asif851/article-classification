
বাংলাদেশ শিল্পকলা একাডেমির এক্সপেরিমেন্টাল হলে আগামীকাল ১৭ মে সন্ধ্যা সাতটায় মঞ্চস্থ হতে যাচ্ছে বাংলাদেশ উদীচী শিল্পীগোষ্ঠীর দর্শকনন্দিত নাটক ‘হাফ আখড়াই’। এটি হতে যাচ্ছে জনপ্রিয় নাটকটির ৫৬ তম প্রযোজনা। বিশিষ্ট শিক্ষাবিদ এবং উদীচীর কেন্দ্রীয় সংসদের সহসভাপতি অধ্যাপক ড. রতন সিদ্দিকীর রচনা ও আজাদ আবুল কালামের পরিচালনায় নাটকটিতে অভিনয় করেছেন উদীচী কেন্দ্রীয় নাটক বিভাগের শিল্পীরা।
আগামীকাল বিকেল ৫টা থেকে এক্সপেরিমেন্টাল হলের টিকিট কাউন্টারে নাটকটির টিকিট পাওয়া যাবে।উনিশ শতকের গোড়ার দিকে বাংলা টপ্পা গানের একটি দলকে ঘিরে ব্রিটিশ বিরোধী আন্দোলন, নারীর প্রতি সে সময়ের সমাজের দৃষ্টিভঙ্গি, ধনী-গরিব বৈষম্য প্রভৃতি বিষয়ই নাটকটির মূল প্রতিপাদ্য। নাট্যকার রতন সিদ্দিকী জানান, ১৮০৪ সালে বাংলা টপ্পা গানের জনক রামনিধি গুপ্ত কলকাতায় প্রতিষ্ঠা করেন আখড়াই। নিজস্ব পদ্ধতিতে সংগীত শিক্ষা প্রচলনের মাধ্যমে দ্রুতই কলকাতার অভিজাত শ্রেণির দৃষ্টি আকর্ষণ করেন তিনি। কিন্তু, বয়সের ভারে শিষ্য মোহন চাঁদের কাছে শিক্ষাগুরুর দায়িত্ব হস্তান্তরের পরই ধীরে ধীরে পাল্টাতে থাকে তাঁর প্রতিষ্ঠিত আখড়াইয়ের চেহারা। গুরু-শিষ্যের দ্বন্দ্বের একপর্যায়ে মোহন চাঁদ গঠন করেন আলাদা দল, যার নাম হয় ‘হাফ আখড়াই’।এ দ্বন্দ্বই অত্যন্ত সুনিপুণভাবে ফুটিয়ে তোলা হয়েছে ‘হাফ আখড়াই’ নাটকে। পরিচালক আজাদ আবুল কালামের মতে, মোহন চাঁদের হাতে দলের দায়িত্ব যাওয়ার পর বাংলা টপ্পা গানের আরেক বাঁক পরিবর্তন দেখা দেয়। এ পরিবর্তন শৈল্পিক না হয়ে ছিল গণমানুষমুখী। তাঁর কথায়, ‘ঐতিহাসিক উপাদান এখানে মূল উপজীব্য নয়, ইতিহাসের ছাইয়ের ভেতরে আত্মার হাহাকারই এই নাট্যক্রিয়ায় উষ্ণীষ।’
