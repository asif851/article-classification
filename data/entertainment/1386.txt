

প্রেমের গান শোনার অনুভূতিটা ভিন্ন রকম। কেউ যদি জিজ্ঞেস করে, আপনার পছন্দের প্রেমের গান কোনটা, উত্তরটা সহজে দিতে পারবেন। যদি জিজ্ঞেস করে, আপনার প্রিয় সংগীত তারকা কে, তা-ও বলে দিতে পারবেন। কিন্তু সংগীত তারকারাও অন্যের গানের ভক্ত হতে পারেন। আপনার মতো তাঁদেরও পছন্দের প্রেমের গান আছে, যেগুলো অন্য শিল্পীর গাওয়া। ভালোবাসা দিবসের আগে আগে প্রিয় শিল্পীদের প্রিয় প্রেমের গানগুলো একটু জেনে নেওয়া যাক।

কেটি পেরি
মার্কিন পপতারকা কেটি পেরির প্রিয় ‘নো টাইপ’ শিরোনামের র‍্যাপ গান। ২০১৫ সালে প্রকাশিত গানটি গেয়েছেন রেই শ্রিমারড ভাই জুটি।
ডিপলো
মার্কিন ডিজে ডিপলোর মতে, ‘আই অনলি হ্যাভ আইজ ফর ইউ’ সর্বকালের সর্বশ্রেষ্ঠ গান। গানের দল দ্য ফ্লেমিংগোজের গান এটি। প্রকাশিত হয় ১৯৭৩ সালে।
ইগি আজালিয়া
অস্ট্রেলীয় র‍্যাপার ইগি আজালিয়ার প্রিয় গান ‘টোয়েন্টি ওয়ান কোশ্চেন’ বের হয় ২০০৩ সালে। দ্বৈতভাবে গেয়েছেন ফিফটি সেন্ট ও নেইট ডগ।
জোয়ি ব্যাডঅ্যাস
মার্কিন র‍্যাপার জোয়ি ব্যাডঅ্যাসের পছন্দ প্রয়াত টুপ্যাক শাকুরের গান ‘ডু ফর লাভ’। জোয়ি বলেন, ‘এই গান আমার কাজের রং বদলে দেয়।’ টুপ্যাকের আগে যদি জোয়ি এই গানের বিট শুনতেন, তাহলে নাকি তিনিই গাইতেন। ১৯৯৭ সালে আর ইউ স্টিল ডাউন অ্যালবামে টুপ্যাকের এই গান প্রকাশ পায়।
টেলর সুইফট
টেলর সুইফট তো নিজের পছন্দের গানের তালিকা তৈরি করে বসে আছেন। সেই তালিকায় একটা একটা করে গান যোগ করেন। সেই তালিকা ঘেঁটে দেখা গেল, ভালোবাসার গানের অভাব নেই। সেখানে আছে ব্লিচারসের ‘লেট’স গেট ম্যারিড’, রায়ান হার্ডের ‘লাভ ইন আ বার’, লানা দেল রের ‘লাভ’, বেটি হুর ‘ব্লু হেভেন মিডনাইট ক্রাশ’, গ্যাব্রিয়েল অ্যাপলিনের ‘মিস ইউ’, জেমস ব্লান্টের ‘লাভ মি বেটার’, ক্যান্ড্রিক ল্যামার ও জাকারির ‘লাভ’, এড শিরানের ‘পারফেক্ট’, মাইলি সাইরাসের ‘মালিবু’।
জন লেজেন্ড
সংগীত তারকা জন লেজেন্ডের প্রিয় প্রেমের গান কী জানেন? সম্ভবত একটা নয়, কয়েকটা। কারণ তিনি বলেছেন, ‘স্টিভ ওয়ান্ডারের “রিবন ইন দ্য স্কাই” গানটা তালিকায় প্রথমে রাখব।’ ১৯৮২ সালে প্রকাশিত হয় এই গান।
সৈয়দা সাদিয়া শাহরীন
বিলবোর্ড ম্যাগাজিন অবলম্বনে
