
দীর্ঘদিন পর মুক্তি পেতে যাচ্ছে ঢাকাই চলচ্চিত্রের জনপ্রিয় অভিনেত্রী অপু বিশ্বাস অভিনীত নতুন ছবি ‘ডেয়ারিং লাভার’। পহেলা বৈশাখকে সামনে রেখে ছবিটি মুক্তি পাচ্ছে ১১ এপ্রিল। ছবিতে অভিনয়ের জন্য চরিত্রের প্রয়োজনে প্রায় ২৫ কেজি ওজন কমিয়েছেন বলেই জানিয়েছেন অপু বিশ্বাস।অপু বিশ্বাস অভিনীত সর্বশেষ ছবি ‘মাই নেম ইজ খান’। বদিউল আলম খোকন পরিচালিত ছবিটি মুক্তি পেয়েছিল গত বছরের ঈদ মৌসুমে। এরপর অপু অভিনীত নতুন কোনো ছবি আর মুক্তি পায়নি।  দীর্ঘদিন অনুপস্থিত থাকার পর অবশেষে ‘ডেয়ারিং লাভার’ ছবির মাধ্যমে নতুন রূপে রুপালি পর্দায় ফিরছেন অপু বিশ্বাস।বদিউল আলম খোকন পরিচালিত ‘ডেয়ারিং লাভার’ ছবিতে অপুর বিপরীতে আছেন শাকিব খান। এসএম ফিল্মস ইন্টারন্যাশনাল প্রযোজিত এ ছবি নিয়ে দারুণ আশাবাদী অপু। এ প্রসঙ্গে তাঁর ভাষ্য, ‘আশা করছি, রোমান্টিক কমেডিনির্ভর এই ছবিতে ভক্ত ও দর্শকরা আমাকে নতুন রূপে দেখার সুযোগ পাবেন। ছবির চরিত্রের প্রয়োজনে আমি প্রায় ২৫ কেজি ওজন কমিয়েছি। আমার বিশ্বাস, শাকিব খানকে নিয়ে আবারও একটি ব্যবসাসফল ছবি উপহার দিতে পারব।’
‘ডেয়ারিং লাভার’ ছবির সংগীত পরিচালনা করেছেন আলী আকরাম শুভ। কাহিনি লিখেছেন কমল সরকার।
