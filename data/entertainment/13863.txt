
ঈদুল আজহায় মুক্তি পেতে যাচ্ছে আরেফিন শুভ ও আইরিন অভিনীত চলচ্চিত্র ‘ভালোবাসা জিন্দাবাদ’। ছবি মুক্তির যাবতীয় প্রস্তুতি নিয়ে ব্যস্ত আছেন বলেই জানিয়েছেন ছবিটির পরিচালক দেবাশীষ বিশ্বাস।এদিকে ছবির প্রধান অভিনয়শিল্পী আরেফিন শুভ বলেন, ‘দেবাশীষ বিশ্বাসের পরিচালনায় ছবিতে অভিনয়ের একটা বড় ইচ্ছে ছিল। “ভালোবাসা জিন্দাবাদ” দিয়ে তা পূরণ হয়েছে। আমার অনেক বেশি ভালো লাগার একটি ছবি। অনেক পরিশ্রম করেছি। ছবিটি সবার পছন্দ হবে।’আইরিন ছবিতে তাঁর চরিত্র সম্পর্কে বলেন, ‘বড়লোকের আদরের মেয়ে আমি। চরিত্রটি অনেক মজার। অভিনয় করার অনেক সুযোগ ছিল। চেষ্টা করেছি চরিত্রটিকে ফুটিয়ে তোলার। দেবাশীষদা এবং শুভ ভাইয়া দুজনই আমাকে সহযোগিতাও করছেন। আশা করছি, সবাই ভালোমানের একটি ছবি পাবেন।’এদিকে ছবির অভিনয়শিল্পীদের সম্পর্কে দেবাশীষ বিশ্বাস বলেন, ‘টেলিভিশনের একটি আড্ডার অনুষ্ঠানে প্রথম আইরিনকে দেখেই আমি তাকে নিয়ে আমার ছবির জন্য ভাবতে থাকি। এরপর আলাপ-আলোচনার মাধ্যমে তাকে রাজি করাই। আইরিনও গল্পটি শুনে বেশ মুগ্ধ। আর আরেফিন শুভর ব্যাপারে আমি বরাবরই খুব আগ্রহী ছিলাম। ওর ভেতরে আলাদা সম্ভাবনা রয়েছে বলেই আমার বিশ্বাস ছিল। এমনকি বাংলাদেশি চলচ্চিত্রে সে নতুন কিছু করে দেখাতে পারবে বলেও আমি মনে করি। আমার বিশ্বাস, সব মিলিয়ে একটি চমত্কার ছবি উপহার দিতে পারব।’
 
উল্লেখ্য, এর আগে ‘শ্বশুরবাড়ি জিন্দাবাদ’ ও ‘শুভবিবাহ’ নামে দুটি ছবি নির্মাণ করেছিলেন দেবাশীষ বিশ্বাস।
 
‘ভালোবাসা জিন্দাবাদ’ ছবির সংগীত পরিচালনা করেছেন শওকত আলী ইমন। আর গানগুলোতে কণ্ঠ দিয়েছেন সায়মন, কনা, কোনাল, পারভেজ, ভারতের শান প্রমুখ।
