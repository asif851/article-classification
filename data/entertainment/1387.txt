
ত্রিকোণ প্রেমের ছবি বাজিরাও মাস্তানি। এই ছবির শুটিংয়ের অনেক আগে থেকেই বলিউডে রণবীর সিং-দীপিকা পাড়ুকোনের প্রেমের গুজব! সেই প্রেম সত্য না মিথ্যা—তা নিয়ে মুখ খোলেননি কেউই। কিন্তু বাজিরাও মাস্তানির ত্রিকোণ প্রেম নিয়ে সম্প্রতি দীপিকার ভাবনার কথা জানা গেল। তাঁকে প্রশ্ন ছোড়া হয়েছিল, ছবির মতো ব্যক্তিগত জীবনেও যদি এমনটা হয়—এক প্রেমিক, দুই প্রেমিকা, কী করবেন তিনি? প্রেমের জন্য লড়বেন নাকি চুপচাপ মেনে নেবেন ত্রিকোণ প্রেমকে?দীপিকা বললেন, ‘পাগলামি করব না। বুঝতে চেষ্টা করব আমার অবস্থান ত্রিকোণের কোন কোণে! ছবিতে যা করেছি, বাস্তবে কি আর সেটা করা যায় নাকি! প্রেমের ব্যাপারে আমি একটু সেকেলে আর রক্ষণশীল।’স্ত্রী কাশিবাঈকে ফেলে মাস্তানির সঙ্গে প্রেমে মত্ত হয়েছেন সঞ্জয়লীলা বানসালির ছবির নায়ক বাজিরাও। সেখানেই দীপিকার প্রতিদ্বন্দ্বী প্রিয়াঙ্কা। অথচ ব্যক্তিজীবনে এই দুজন কিন্তু ভালো বন্ধু। নায়িকারা বন্ধু হতে পারেন না—প্রচলিত এমন ধারণা মিথ্যা প্রমাণ করেছেন দুজন। তবে মিডিয়ার বাইরের বন্ধুদেরই বেশি গুরুত্ব দেন দীপিকা পাড়ুকোন। বলেন, ‘মিডিয়ার বাইরের বন্ধুরাই আসল বন্ধু। অভিনয়ের বাইরের দীপিকা মেয়েটাকে চেনে তারা।’বন্ধুত্ব বা প্রেমের কথা থাকুক। ক্যারিয়ারে সাফল্যের চূড়ায় বসে কাউকে প্রতিদ্বন্দ্বী ভাবছেন কি না—জানতে চাইলে দীপিকা বলেন, ‘নিজের সঙ্গেই আমার যত প্রতিদ্বন্দ্বিতা। প্রতিনিয়ত নিজেকে ছাড়িয়ে যাওয়ার চেষ্টা করে যাচ্ছি। চেষ্টা ছিল পিকুর থেকে তামাশায় ভালো করার; তামাশার থেকে বাজিরাও মাস্তানিতে ভালো করার।’ ইন্ডিয়ান এক্সপ্রেস।
