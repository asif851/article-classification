
গৌতম ঘোষ পরিচালিত শঙ্খচিল ছবিটি দর্শক দেখতে পাবেন পয়লা বৈশাখ থেকে। যৌথ প্রযোজনার এই ছবি বাংলাদেশ ও ভারতের কলকাতায় মুক্তি পাবে আগামী ১৪ এপ্রিল। কিন্তু এর আগেই খবর এল, ভারতের ৬৩তম জাতীয় চলচ্চিত্র পুরস্কার পাচ্ছে শঙ্খচিল। গতকাল সোমবার এ ঘোষণা দেওয়া হয়। ২০১৫ সালে বাংলা ভাষায় নির্মিত সেরা ছবি বিভাগে বিজয়ী হয় ছবিটি।গতকাল সকালে কলকাতা থেকে মুঠোফোনে গৌতম ঘোষ বলেন, ‘আমার যৌথ প্রযোজনার আরেকটি ছবি মনের মানুষ ২০১০ সালের ৪ নভেম্বর মুক্তি পেয়েছিল। এর আগের দিন গোয়া আন্তর্জাতিক উৎসবে ছবিটি “স্বর্ণময়ী” পুরস্কার পায়। এই পুরস্কার পাওয়ায় ওই সময় ছবিটি গণমাধ্যমে দারুণ প্রচার পেয়েছিল। এবার শঙ্খচিল ছবির ক্ষেত্রেও তেমনটি হলো।’ তিনি আরও বলেন, ‘আশা করছি, মুক্তির তিন সপ্তাহ আগে জাতীয় চলচ্চিত্র পুরস্কার পাওয়ার বিষয়টা আমাদের ছবির ওপর ইতিবাচক প্রভাব ফেলবে।’শঙ্খচিল ছবিটি বাংলাদেশ থেকে প্রযোজনা করছে ইমপ্রেস টেলিফিল্ম ও আশীর্বাদ চলচ্চিত্র আর ভারতে প্রসেনজিতের প্রযোজনা প্রতিষ্ঠান এন আইডিয়াস লিমিটেড।মুক্তির আগেই পুরস্কার পাওয়া প্রসঙ্গে আশীর্বাদ চলচ্চিত্রের কর্ণধার হাবিবুর রহমান খান জানান, ভারতে শঙ্খচিল ছবিটি চলচ্চিত্র সেন্সর বোর্ডের ছাড়পত্র পেয়েছে গত বছরের ডিসেম্বর মাসে। ওখানে সেন্সর বোর্ডের ছাড়পত্র পেলেই জাতীয় চলচ্চিত্র পুরস্কারের জুরিবোর্ড ছবি দেখতে পারে।শঙ্খচিল ছবির মূল চরিত্রে অভিনয় করেছেন কলকাতার প্রসেনজিৎ, বাংলাদেশের কুসুম শিকদার, সাঁজবাতি প্রমুখ।
