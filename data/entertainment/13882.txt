
লিন্ডসে লোহানের আরেকটি অঘটন! ব্যক্তিগত জীবনে ‘অঘটন ঘটন পটীয়সী’ লিন্ডসে লোহানের এ অঘটনটি ঘটিয়েছে এক চোর। চীনের একটি বিমানবন্দর থেকে চুরি হয়ে গেছে লিন্ডসের ব্যক্তিগত ল্যাপটপটি। লিন্ডসে তাঁর ল্যাপটপটি অক্ষত ফেরত পেতে এরই মধ্যে পুরস্কারও ঘোষণা করেছেন।লিন্ডসে লোহান দাবি করেছেন, ৭ জানুয়ারি মঙ্গলবার চীনের সাংহাই বিমানবন্দর থেকে তাঁর ল্যাপটপটি খোয়া যায়। এই ল্যাপটপের বিনিময়ে যা চাওয়া হবে, তাই দিতে রাজি ‘মিন গার্লস’খ্যাত ২৭ বছর বয়সী এ তারকা অভিনেত্রী।লোহান বলেন, ‘আমি শুধু ল্যাপটপটি অক্ষত ফেরত চাই। ল্যাপটপটি ফেরত দিলে যথোপযুক্ত পুরস্কার দেওয়া হবে।’ কী আছে লিন্ডসের ওই ল্যাপটপে! তারকা গপিসের ওয়েবসাইট টিএমজি দাবি করেছে, ওই ল্যাপটপে লিন্ডসের ব্যক্তিগত অনেক ছবি আছে।
অবশ্য লিন্ডসে বলছেন, তাঁর ল্যাপটপটিতে লেডি গাগা, উডি অ্যালেনের মতো বিখ্যাত ব্যক্তিদের সঙ্গে যোগাযোগের ব্যক্তিগত অনেক কিছু রয়েছে।
ল্যাপটপ হারানোর আগের দিন চীনে ‘শোহু ফ্যাশন অ্যাচিভমেন্ট অ্যাওয়ার্ড’ অনুষ্ঠানে পুরস্কার নিতে হাজির হয়েছিলেন লিন্ডসে।
একটি টুইটে লিন্ডসে বলেছেন, ‘আতিথেয়তার জন্য চীনের সবাইকে ধন্যবাদ। কিন্তু কেউ একজন বিমানবন্দর থেকে আমার ল্যাপটপটি সরিয়ে নিয়েছে।’
