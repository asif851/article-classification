

এর আগে দেশে ও দেশের বাইরের ভক্তদের সঙ্গে বহু ঘটনাই ঘটেছে অভিনয়শিল্পী মোশাররফ করিমের। প্রথম আলোর মাধ্যমে সেসব ঘটনার কিছু কিছু পাঠকেরা এরই মধ্যে জেনেছেনও। এবার যে ঘটনা ঘটেছে, তা এর আগে কখনোই ঘটেনি। মোশাররফ করিমকে দেখে তাঁর এক ভক্ত আজ রোববার অজ্ঞান হয়ে যান। উত্তরা ৭ নম্বর সেক্টরের ‘স্বপ্নিল ২’ শুটিংবাড়িতে এমন ঘটনা ঘটে। এরপর মোশাররফ করিমের সঙ্গে কথা বললে ঘটনার সত্যতা নিশ্চিত হয়।

বেনাপোলের ছেলে উজ্জ্বল হোসাইন বহুদিন ধরেই মোশাররফ করিমের সঙ্গে দেখা করার চেষ্টায় ছিলেন। গত সাত দিন ধরেই তাঁর এই চেষ্টা আরও তীব্র হয়। প্রিয় অভিনেতাকে সামনে থেকে এক নজর দেখা আর কথা বলার ইচ্ছা থেকে ঢাকার কাছে গাজীপুরে একটি চাকরি নেন। সেখান থেকে নানাভাবে মোশাররফ করিমের অবস্থান জানার চেষ্টা করেন। একপর্যায়ে জানতে পারেন, আজ রোববার মোশাররফ করিম উত্তরায় নাটকের শুটিংয়ে ব্যস্ত আছেন। এরপর বিকেল চারটার দিকে মোশাররফের শুটিংস্থল উত্তরার সেই ‘স্বপ্নিল ২’ বাড়িতে আসেন। সেখানে মোশাররফ করিম বাংলাভিশনের প্রচারিত চলতি ধারাবাহিক ‘মহাগুরু’র শুটিং করছিলেন। কায়সার আহমেদ পরিচালিত নাটকের সেটে এ ঘটনা ঘটে।
মোশাররফ করিম বলেন, ‘ভক্ত নিয়ে টুকটাক এর আগে অনেক ঘটনাই ঘটেছে। এবার যা ঘটেছে তা রীতিমতো ভয়ংকর। আমি বলব, এমনটা না হওয়াই ভালো। ছেলেটার জ্ঞান হারিয়ে ফেলার ঘটনায় আমি হতবাক হয়ে যাই। এরপর সবাই শুটিং বন্ধ করে ছেলেটার পরিচর্যায় ব্যস্ত হয়ে পড়ি। সবাই মিলে তাঁকে স্বাভাবিক করার চেষ্টা করেছি। জ্ঞান ফিরছে না দেখে একপর্যায়ে তো ইউনিটের সবাই ঘাবড়ে যায়। কিছুক্ষণ চেষ্টার পর জ্ঞান ফিরলে সবাই স্বস্তি পাই।’
