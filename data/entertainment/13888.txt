
পরিচালক উডি অ্যালেনের কোনো ছবির পরিকল্পনা জানা ভারি মুশকিলের ব্যাপার! সহজে মুখ খোলেন না তিনি। তাঁর আগামী ছবি মুক্তি দেবে অ্যামাজন স্টুডিওস। এটুকু জানা কথা। কিন্তু ছবির নামধাম কিছুই জানা যায়নি। তবে নতুন চমক হলো, এই ছবিতে অভিনয় করবেন গানের জগতের ব্যস্ত তারকা সেলেনা গোমেজ।
সেলেনার সঙ্গে আরও থাকবেন ম্যালেফিসেন্টছবির অভিনেত্রী অ্যাল ফ্যানিং ও কল মি বাই ইউর নেম ছবির অভিনেতা টিমোথি চ্যালামেট। এক ফ্রেমে দেখা যাবে এই তিন তরুণ অভিনয়শিল্পীকে। মার্কিন গণমাধ্যমগুলো এ খবর নিশ্চিত করেছে।
সংগীত তারকা হলেও সেলেনার অভিনয়ের অভিজ্ঞতা নতুন নয়। ছোট ও বড় পর্দা—দুই জায়গাতেই দেখা গেছে তাঁকে। বেশ কিছু ছবিতে ‘ভয়েস আর্টিস্ট’ হিসেবে কাজ করেছেন। তাঁর উল্লেখযোগ্য ছবির মধ্যে হোটেল ট্রান্সসিলভানিয়া সিরিজ অন্যতম। সূত্র: বিবিসি।
 
