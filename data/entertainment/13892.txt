
কলকাতার এসকে মুভিজ ও বাংলাদেশের জাজ মাল্টিমিডিয়ার প্রযোজনার পরবর্তী ছবি শিকারি। এই ছবিতে অভিনয় করছেন ঢাকাই ছবির জনপ্রিয় নায়ক শাকিব খান ও টালিগঞ্জের নায়িকা শ্রাবন্তী। আজ সোমবার সন্ধ্যায় ঢাকার একটি পাঁচতারকা হোটেলে ছবিটির মহরত অনুষ্ঠিত হবে।মহরতে অংশ নিতে সকালে বিমানে কলকাতা থেকে ঢাকা পৌঁছেছেন শ্রাবন্তী। জাজ মাল্টিমিডিয়ার পক্ষ থেকে তথ্যটি নিশ্চিত করা হয়েছে। ১৪ মার্চ থেকে কলকাতার বিভিন্ন লোকেশনে শুরু হবে ছবিটির শুটিং। ছবির শুটিং হওয়ার কথা আছে বাংলাদেশ ও যুক্তরাজ্যের বিভিন্ন লোকেশনেও।
