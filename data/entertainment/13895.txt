

সম্প্রতি সিএমভি ইউটিউব চ্যানেলে প্রকাশিত হয়েছে ইমরান মাহমুদুলের গাওয়া ‘এমন একটি তুমি চাই’ গানের ভিডিও। পাশাপাশি স্টেজ শো নিয়ে দারুণ ব্যস্ত সময় পার করছেন এই সংগীত তারকা। গতকাল শুক্রবার একটি শোতে যাওয়ার পথে কথা বললেন প্রথম আলোর সঙ্গে।



ইউটিউব চ্যানেলে এসেছে ইমরানের ‘এমন একটি তুমি চাই’ গানের ভিডিও। 
স্টেজ শো নিয়ে দারুণ ব্যস্ত।
ইউটিউবে তিন দিনের মাথায় ভিউ ১৩ লাখ ছাড়িয়ে গেছে।


গানের ভিডিওতে কেমন সাড়া পাচ্ছেন? ব্যাপক সাড়া পাচ্ছি। ইউটিউবে ওঠামাত্র তিন দিনের মাথায় ভিউ ১৩ লাখ ছাড়িয়ে গেছে। আমার মনে হয়, ২০১৮ সালে বাংলাদেশের প্রকাশিত সব গানের ভিডিওকে ছাড়িয়ে গেছে এটি। কারণও আছে। মডেল হিসেবে আমার আর সাফা কবিরের নতুন জুটিসহ আরও চমক আছে ভিডিওতে।কী সেটা? গানের কথা। ‘আমি এমন একটা তুমি চাই, যে তুমিতে আমি ছাড়া কেউ নাই’ গানের কথার মধ্যে একটা মায়া আছে। হঠাৎ করে যে কেউ শুনলে তাঁর অন্য রকমের একটা অনুভূতি হবে। ভিডিওতে আমাকে মানবিক গুণসম্পন্ন রোবট হিসেবে দেখানো হয়েছে। মানুষের মতো চলাফেরা, ভালোবাসার অনুভূতি-সবই আছে তার মধ্যে। ভিডিওটি দেখতে গিয়ে প্রথমে কেউই বুঝতে পারেন না। শেষে গিয়ে বিষয়টি পরিষ্কার হয়। কাছের অনেকেই এখন রোবট বলে ডাকতে শুরু করেছেন আমাকে।কাজের ব্যস্ততা কেমন? ভালোবাসা দিবস ঘিরে অডিও প্রযোজনা প্রতিষ্ঠান লেজারভিশন, সাউন্ডটেক থেকে দুটি অডিও গান বের হওয়ার কথা আছে। প্রতি মাসেই তিন-চারটি ফিল্মের গানে কণ্ঠ দিতে হয়। কোনো কোনো গানে কণ্ঠ দেওয়ার পাশাপাশি সুর ও সংগীতও করি। তা ছাড়া দেশের বিভিন্ন জায়গায় নিয়মিত স্টেজ শো করছি।এত ব্যস্ততা, নিয়মিত রেওয়াজ করার সময় পান? আমি গান গাওয়ার পাশাপাশি একজন সুরকারও। তাই দেশ-বিদেশের প্রচুর গান শুনি। আমার মতে, এটাও একজন শিল্পীর জন্য অনুশীলন। তা ছাড়া প্রতিদিন আধা ঘণ্টা হলেও রেওয়াজ করি আমি। রেওয়াজ ছাড়া একজন শিল্পী কি আর বেশি দিন টিকতে পারেন?ইউটিউবে আপনার প্রচুর গানের ভিডিও। ভালো গান বানানোর চেয়ে গানের ভিডিওর দিকেই কি বেশি মনোযোগ? বিষয়টি ঠিক এমন নয়। কারণ, যেসব প্রযোজনা প্রতিষ্ঠান আমার গান নিচ্ছে, তারা গানগুলোকে প্রোমোট করার জন্যই তাদের খরচেই ভিডিও করছে। আর গান ভালো করছি বলেই কিন্তু প্রতিষ্ঠানগুলো আমার কাছ থেকে গান নিচ্ছে। তবে এখানে গানের ভিডিওকে ছোট করে দেখি না আমি। কারণ, ইউটিউবে আমার প্রতিটি গানের ভিডিওই দর্শক-জনপ্রিয়তা পাচ্ছে।আপনার গানের ভিডিও অনেক ভিউ। অভিযোগ আছে, বুস্ট করে ভিউ বাড়ানো হয়। কী বলবেন? বিষয়টি যে বোঝে না, সে এভাবে বলে। কোনো গানের ভিডিও বুস্ট করে এক কোটি ভিউ করতে হলে অনেক টাকা খরচ করতে হবে। কোনো শিল্পী, কোনো প্রযোজনা প্রতিষ্ঠানের পক্ষে কি তা সম্ভব, বলুন? বুস্ট নয়, ভালো গানের ভিডিও দর্শকেরাই এগিয়ে নেন।আপনার গানের ভিডিও নকলের অভিযোগ শোনা যায়। কারণ কী? আমার ‘ফিরো আসো না’ গানের ভিডিওর শুরুর কিছু অংশের বিরুদ্ধে এমন অভিযোগ উঠেছিল। গানের ভিডিও তো আমি বানাই না। আমার কোনো গানের সুর ও সংগীতে নকলের বিন্দুমাত্র ছাপ নেই। তবে এখন গানের ভিডিও তৈরি করার আগে আমি নির্মাতার সঙ্গে বসে সবকিছু ঠিকঠাক করে নিই। নকলের দায়ভার আমি নেব কেন?সাক্ষাৎকার: শফিক আল মামুন
 
