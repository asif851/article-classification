

* উৎসবে বিশ্বসেরা নির্মাতা ও শিল্পী-কুশলীরা এক হয়েছেন।* এই উৎসবেও বেশি প্রাধান্য পাচ্ছে যৌন হয়রানিবিরোধী কর্মসূচি।* জড়িয়ে গেছে হ্যাশট্যাগ ‘মি টু’ কর্মসূচির রেশ।

জমে উঠেছে বার্লিনালে। বিশ্বের অন্যতম সম্মানজনক এই চলচ্চিত্র উৎসবের ৬৮তম আসরে বিশ্বসেরা নির্মাতা ও শিল্পী-কুশলীরা এক হয়েছেন। তবে এ বছরের বড় বড় পুরস্কার আসরের মতো এই উৎসবেও চলচ্চিত্রের চেয়ে বেশি প্রাধান্য পাচ্ছে যৌন হয়রানিবিরোধী কর্মসূচি। উৎসবের পরতে পরতে জড়িয়ে গেছে হ্যাশট্যাগ ‘মি টু’ কর্মসূচির রেশ।
গত অক্টোবরে হলিউড প্রযোজক হার্ভি ওয়াইনস্টিনের যৌন হয়রানির কাণ্ড ফাঁস হওয়ার পর থেকে চলচ্চিত্র ও সংগীত দুনিয়ায় রীতিমতো ঝড় ওঠে। বিনোদন মাধ্যমের সঙ্গে জড়িত শিল্পী ও কলাকুশলীরা নিজেদের সঙ্গে ঘটে যাওয়া হয়রানির কথা প্রকাশ করতে শুরু করেন। সামাজিক যোগাযোগমাধ্যমে সেই অভিজ্ঞতার কথা প্রকাশ করে তাতে অনেকে জুড়ে দেন হ্যাশট্যাগ ‘মি টু’। সেই ‘মি টু’ হ্যাশট্যাগ এ বছর গোল্ডেন গ্লোব পুরস্কার ও গ্র্যামিতেও আধিপত্য বিস্তার করেছিল। ১৫ ফেব্রুয়ারি শুরু হওয়া ৬৮তম আন্তর্জাতিক বার্লিন চলচ্চিত্র উৎসবেও এর ব্যতিক্রম হয়নি। উৎসবের উদ্বোধনী ছবি আইসেল অব ডগস-এর প্রদর্শনী থেকে শুরু হয়ে প্রতিটি সংবাদ সম্মেলন ও প্রদর্শনীতে ঘুরেফিরে এসেছে কর্মক্ষেত্রে নারীর ওপর যৌন হয়রানির বিষয়টি। সর্বশেষ আলোচনায় এল কোরিয়ান নির্মাতা কিম কি দুকের মন্তব্য। শুরু থেকেই এই নির্মাতার অংশগ্রহণের কারণে বার্লিনাল নিয়ে বিতর্ক উঠেছিল। কিন্তু গত শনিবার কিম কি দুক তাঁর ছবি হিউম্যান, স্পেস, টাইম অ্যান্ড হিউম্যান-এর সংবাদ সম্মেলনে সব বিতর্ক ও প্রশ্নের জবাব দিলেন।
৬৮তম বার্লিনালের প্যানারোমা স্পেশাল বিভাগে দেখানো হয়েছে কোরিয়ান নির্মাতা কিম কি দুকের হিউম্যান, স্পেস, টাইম অ্যান্ড হিউম্যান ছবিটি। এই ছবি নিয়ে যতটা না আলোচনা, তার চেয়ে বেশি সমালোচনা এবার ছবির নির্মাতাকে নিয়ে। কারণ, তাঁর বিরুদ্ধে এক অভিনেত্রী যৌন হয়রানির অভিযোগ এনে হ্যাশট্যাগ ‘মি টু’ দিয়ে লিখেছিলেন অনেক কথা। এমনকি সেই অভিনেত্রীর অভিযোগের জেরে কিমকে যেতে হয়েছে আদালত পর্যন্ত। তাই উৎসব শুরুর আগে যখন ঘোষণা করা হয় প্রদর্শিত ছবির তালিকা, বিতর্ক শুরু হয় তখন থেকেই। যৌন হয়রানির বিরুদ্ধে সোচ্চার হওয়ার বার্তা নিয়ে বার্লিনালে শুরু হলেও তাতে হয়রানির অভিযোগে অভিযুক্ত নির্মাতার সম্পৃক্ততা অনেকের মনে প্রশ্ন তোলে। তবে শনিবার কিম কি দুক সব বিতর্কে ইতি টেনে দেন। তাঁর ছবির সংবাদ সম্মেলনে যখন সবাই তাঁর ছবির চেয়ে বেশি যৌন হয়রানি বিষয়ে প্রশ্ন করছিল, তখন এ বিষয়ে নিজের অবস্থান স্পষ্ট করেন কোরিয়ান এই নির্মাতা। তিনি বলেন, ‘আমি যা বলার তা আদালতে বলেছি। এ জন্য আমাকে জরিমানাও করা হয়েছে। আমি আমার ভুল মেনে নিয়েছি। আমি ওই অভিনেত্রীকে চড় মেরেছিলাম, তা-ও সবার সামনে। আমার বিরুদ্ধে যৌন হয়রানির কোনো অভিযোগ প্রমাণিত হয়নি। তবে হ্যাঁ, যা-ই ঘটেছিল, এ জন্য আমি অনুতপ্ত।’ কিম কি দুক তাঁর আচরণের কারণে ওই অভিনেত্রীর কাছে ক্ষমা চাইবেন কি না, জানতে চাইলে নির্মাতা বলেন, ‘না। ক্ষমা চাওয়ার অবকাশ নেই। আমি আমার আচরণের দায় স্বীকার করেছি এবং আইনানুগভাবে যা করার করেছি।’
শুধু কিম কি দুকের সংবাদ সম্মেলনটিই নয়, বার্লিনালের প্রতিটি আয়োজনেই এখন ‘মি টু’ প্রসঙ্গ জড়িয়ে যাচ্ছে। গত শুক্রবার ড্যামসেল ছবির সংবাদ সম্মেলনে অভিনেতা রবার্ট প্যাটিনসনও ‘মি টু’-বিষয়ক প্রশ্নের মুখে পড়েছিলেন। চলচ্চিত্রজগতের নারী কলাকুশলীদের এই সচেতন হয়ে ওঠাকে একটি ‘অসাধারণ বিপ্লব’ বলে সম্বোধন করেন টোয়ালাইট ছবির এই অভিনেতা।
 
