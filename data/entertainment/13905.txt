
অভিনেত্রী মৌসুমী নন, তিনি গানের মৌসুমী। সেই মৌসুমীর জন্যই গান করলেন সংগীত পরিচালক শফিক তুহিন। গানটির কথা, সুর ও সংগীত করেছেন শফিক তুহিন। এর সংগীতায়োজন করেছেন জিকে।
শফিক তুহিনের সঙ্গে মৌসুমীর কাজের অভিজ্ঞতা নতুন। নতুন এই সংগীতশিল্পী শফিক তুহিনকে নিয়ে বলেন, ‘তুহিন ভাইয়ের করা অনেক গানই শুনেছি আমি। আমার গায়কি মাথায় রেখে তিনি আমার জন্য গানটি করেছেন। শ্রোতাদের শুনতে খারাপ লাগবে না।’ মৌসুমী সম্পর্কে শফিক তুহিনের মন্তব্য, ‘মৌসুমী মঞ্চে খুবই শক্তিশালী শিল্পী। তাঁর গায়কি দিয়ে মঞ্চ মাতিয়ে রাখতে পারেন। সেটা মাথায় রেখেই তাঁর জন্য রক ঘরানার গানটি করেছি।’এই সংগীত পরিচালক জানান, বছর শেষে রাতে গানটির অডিও, ভিডিও—দুটিই অনলাইনে প্রকাশ পাবে। মৌসুমীর জন্য তৈরি নতুন এই গানের নাম রাখা হয়েছে ‘শফিক তুহিন ফিচারিং মৌসুমী’। এ গানের ভিডিও পরিচালনা করেছেন ইলান।
