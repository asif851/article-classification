
ভারতীয় গায়ক ও সুরকার হিমেশ রেশমিয়া কোমলের সঙ্গে গাঁটছড়া বেঁধেছিলেন আজ থেকে ২২ বছর আগে। গত বছর ডিসেম্বরে হঠাৎ করেই আলাদা হওয়ার ঘোষণা দেন এই দম্পতি। আদালতে বিচ্ছেদের আবেদনও করেন। গতকাল সন্ধ্যায় তাঁদের বিচ্ছেদের আবেদন মঞ্জুর করেন মুম্বাই আদালত। গুজব শোনা যায়, টেলিভিশন উপস্থাপিকা সনিয়া কাপুরের সঙ্গে হিমেশের ঘনিষ্ঠতাই এই বিচ্ছেদের কারণ।
যদিও হিমেশের সাবেক স্ত্রী আনুষ্ঠানিকভাবে বিচ্ছেদের পর আদালত থেকে বের হয়ে এসেই সাংবাদিকদের প্রশ্নের জবাবে বলেন, দুজনের বোঝাপড়ার মাধ্যমেই এই সংসারের ইতি টানা হয়েছে। তাঁর ভাষ্য, ‘সনিয়া আমাদের খুব ভালো পারিবারিক বন্ধু। আমাদের বিচ্ছেদের কারণ তিনি নন। আর আলাদা হয়ে গেলেও আমার আর হিমেশের মধ্যে যোগাযোগ থাকবে।’
আর হিমেশ কী বলছেন? তাঁর বক্তব্য হলো, ‘অনেক সময় সম্পর্কের মধ্যে একে অন্যের মতামতকে শ্রদ্ধা করাটা আসলে খুব জরুরি হয়ে পড়ে। আমরা দুজন মিলেই আলাদা হওয়ার সিদ্ধান্ত নিয়েছি। আর কোমলকে এখনো আমি আমার পরিবারের সদস্য বলেই ভাবি আর চিরকালই সে আমার পরিবারের কাছের একজন হয়েই থাকবে।’
এই জুটির একমাত্র সন্তান সায়ম অবশ্য মা-বাবা দুজনের কাছেই থাকবে বলে জানা গেছে। একটি সূত্র জানায়, হিমেশ রেশমিয়া এখন যে বিল্ডিংয়ে থাকছেন, সেখানেই অন্য একটি ফ্ল্যাটে থাকবেন কোমল। টাইমস অব ইন্ডিয়া।
