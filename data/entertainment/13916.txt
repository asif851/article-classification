
টেইলর সুইফট ও জন বন জোভি প্রতিষ্ঠিত সংগীতশিল্পী। সম্প্রতি আন্তর্জাতিক খ্যাতিসম্পন্ন এই দুই তারকার সঙ্গে এক মঞ্চে দেখা গেল ব্রিটিশ রাজ পরিবারের বড় রাজকুমার প্রিন্স উইলিয়ামকে। তিনি শুধু মঞ্চেই ওঠেননি, সুইফট ও জোভির সঙ্গে গানও গেয়েছেন।প্রিন্স উইলিয়ামের সঙ্গে গান গাওয়ার সুযোগ পেয়ে তো মহা খুশি টেইলর সুইফট। এ প্রসঙ্গে তাঁর ভাষ্য, ‘প্রিন্স উইলিয়ামের সাক্ষাত্ পাওয়াটাই ছিল আমার জন্য অনেক আনন্দের একটি বিষয়। আর তাঁর সঙ্গে গান গাওয়ার সুযোগটি ছিল আমার জন্য বাড়তি পাওনা। এজন্য নিজেকে অনেক বেশি ভাগ্যবতী মনে হচ্ছে। সত্যিই তিনি দারুণ মজার একজন মানুষ।’ জানিয়েছে কন্ট্যাক্ট মিউজিক।সুইফট আরও বলেন, ‘কখনও ভাবিনি ব্রিটিশ রাজপ্রাসাদে গান গাওয়ার সুযোগ হবে আমার। আমি খুবই উচ্ছ্বসিত। সবমিলিয়ে সত্যিই চমত্কার এক অভিজ্ঞতা।’সম্প্রতি যুক্তরাজ্যের কেংজিনটন প্যালেসে আয়োজিত বার্ষিক উইন্টার হোয়াইটস গালা অনুষ্ঠানে হাজির ছিলেন প্রিন্স উইলিয়াম। তবে চার মাস বয়সী ছেলে প্রিন্স জর্জের দেখভালে ব্যস্ত থাকায় অনুষ্ঠানে যেতে পারেননি উইলিয়ামপত্নী কেট মিডলটন।অনুষ্ঠানের এক পর্যায়ে মঞ্চে ওঠেন প্রিন্স উইলিয়াম। তিনি কোনো রকম প্রস্তুতি ছাড়াই বন জোভি ও সুইফটের সঙ্গে গলা মেলান।সেন্টারপয়েন্ট দাতব্য সংস্থার জন্য অর্থ তহবিল গঠনের লক্ষ্যে হোয়াইটস গালা অনুষ্ঠানের আয়োজন করা হয়। বর্তমানে প্রতিষ্ঠানটির প্রধান পৃষ্ঠপোষক হিসেবে দায়িত্ব পালন করছেন প্রিন্স উইলিয়াম ও কেট মিডলটন। স্বাস্থ্য, শিক্ষাসহ বিভিন্ন গুরুত্বপূর্ণ খাতে সেবামূলক কাজ করছে সেন্টারপয়েন্ট। ব্রিটেনের ১৬ থেকে ২৫ বছর বয়সী বহু গৃহহীন মানুষের থাকার ব্যবস্থা করে সুনাম কুড়িয়েছে প্রতিষ্ঠানটি।
