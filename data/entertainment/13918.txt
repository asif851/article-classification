
আজ শুরু হচ্ছে এশিয়া কাপ ক্রিকেট আর ১৬ মার্চ থেকে ‘আইসিসি টি-২০ বিশ্বকাপ ক্রিকেট’। এই দুটি বড় আয়োজনেই অংশ নিচ্ছে বাংলাদেশ। এবার বাংলাদেশ ক্রিকেট দলের খেলোয়াড়দের শুভকামনা জানিয়ে দেশের গান করেছেন হাবিব। গানটির শিরোনাম ‘এগিয়ে যাবেই যাবে আমার সোনার বাংলাদেশ’। লিখেছেন কবির বকুল। সুর, সংগীত পরিচালনা আর তাতে কণ্ঠ দিয়েছেন হাবিব।হাবিব বলেন, ‘সম্প্রতি আমি আর কবির বকুল মিলে একটি গান তৈরির পরিকল্পনা করি। আমাদের উদ্দেশ্য ছিল গানটি দিয়ে বাংলাদেশের দর্শকদের চমকে দেওয়া। আইসিসি টি-২০ বিশ্বকাপ ক্রিকেট উপলক্ষে এখন অনেক গানই তৈরি হচ্ছে। কিন্তু আমরা একটি দেশের গান তৈরি করেছি। এই গানের মধ্য দিয়ে আমরা বাংলাদেশ ক্রিকেট দলের প্রতি শুভকামনা জানিয়েছি।’www.facebook.com/habibwahid ঠিকানা থেকে যে কেউ এখন বিনা খরচে গানটি ডাউনলোড করতে পারবেন। হাবিব জানান, এশিয়া কাপ ক্রিকেট আর ‘আইসিসি টি-২০ বিশ্বকাপ ক্রিকেট’ উপলক্ষে এটা আমার আর কবির বকুলের উপহার। কবির বকুল বলেন, ‘গানটি শোনার পর কোনো ব্যক্তি বা প্রতিষ্ঠান যদি স্বেচ্ছায় এর মিউজিক ভিডিও তৈরির ব্যাপারে আগ্রহ প্রকাশ করে, তা আমরা বিবেচনা করব।’
 
