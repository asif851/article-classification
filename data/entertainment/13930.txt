
গানে গানে পুরোনো বছরকে বিদায়ের এক আয়োজনে শোনা যাবে প্রিয়াঙ্কা ভট্টাচার্য ও মনজুরুল ইসলাম খানের গান। কাল বুধবার বিকেল পাঁচটায় চৈত্রসংক্রান্তি ও বর্ষবিদায় উপলক্ষে এ আয়োজনটি করেছে ফরাসি দূতাবাসের সংস্কৃতিকেন্দ্র আলিয়ঁস ফ্রঁসেজ দো ঢাকা।
এ অনুষ্ঠানের শুরুতেই মোহন বীণা বাজাবেন দীপন সরকার। সেতার বাজিয়ে শোনাবেন এবাদুল হক সৈকত। এ ছাড়া আলিয়ঁসের সংগীত বিভাগের শিক্ষার্থীরা সমবেত কণ্ঠে গাইবেন গান, আবৃত্তি করবেন জি এম মোর্শেদ ও মাহমুদা সিদ্দিকা সুমি। আয়োজনের শেষ হবে মনজুরী মধুরিমা নিশুতির কত্থক নৃত্যের মধ্য দিয়ে।এ সাংস্কৃতিক সন্ধ্যার বিশেষ অতিথি থাকবেন বিশিষ্ট সংগীতজ্ঞ ও শিল্পকলা একাডেমির সাবেক মহাপরিচালক আজাদ রহমান। সম্মানিত অতিথি থাকবেন ঢাকা বিশ্ববিদ্যালয়ের সংস্কৃতি বিভাগের শিক্ষক নিরঞ্জন অধিকারী ও সংগীতজ্ঞ শেখ সাদী খান। মনজুরুল ইসলাম খান জানান, তিনি মানবেন্দ্র মুখোপাধ্যায় ও নজরুলের গানসহ মোট পাঁচটি রাগাশ্রয়ী গান শোনাবেন।
