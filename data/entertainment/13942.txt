
কলকাতার চলচ্চিত্রের জনপ্রিয় অভিনেতা দেবের সঙ্গে আরেক অভিনয়শিল্পী শুভশ্রীর প্রেমের সম্পর্ক নিয়ে অনেক কথাই চাউর ছিল। এমনকি তাঁরা খুব শিগগিরই বিয়ে করতে যাচ্ছেন—এমনটাও ভেবেছিলেন অনেকেই। কিন্তু তা আর হচ্ছে না। জানালেন দেব নিজেই। সম্প্রতি ঢাকায় ছবির শুটিং করতে এলে দেবের মুখোমুখি হওয়ার পর শুভশ্রীর সঙ্গে নিজের সম্পর্কের বিষয়টি নিয়ে কথা বলেন তিনি।দেব বলেন, ‘আমার সঙ্গে এখন আর শুভশ্রীর কোনো ধরনের সম্পর্ক নেই। আমরা আর একসঙ্গে থাকছিও না। তাই আমাদের বিয়ে হওয়ারও কোনো সম্ভাবনা নেই। আমরা দুজন খুব ভালো বন্ধু। তা ছাড়া আমি এখন বিয়ে নিয়ে খুব একটা ভাবছিও না। কাজ নিয়ে আছি। কাজ নিয়েই আপাতত ব্যস্ত থাকতে চাই।’সমরেশ মজুমদারের উপন্যাস অবলম্বনে ‘বুনোহাঁস’ ছবির শুটিং শেষে গত শুক্রবার দেব ঢাকা ছাড়েন। জানালেন, কলকাতা গিয়ে রিয়ালিটি শো ড্যান্স বাংলা ড্যান্স প্রতিযোগিতার শুটিং করবেন। টানা তিন দিন শুটিং করে চলে যাবেন হায়দরাবাদে। সেখানে নতুন ছবির কাজ নিয়ে ব্যস্ত হয়ে পড়বেন তিনি।
