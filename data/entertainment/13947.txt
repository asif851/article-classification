
মেরিল-প্রথম আলো তারকা জরিপ পুরস্কার ২০১৬-তে সেরা চলচ্চিত্র অভিনেতা বিভাগে জয়ী হওয়ার পর শাকিব খান বলেছিলেন, ‘এ পুরস্কারটি আমার ছেলে আব্রাম খান জয়ের জন্য।’ গত শুক্রবার মঞ্চে দাঁড়িয়েই পুরস্কারটি ছেলেকে উৎসর্গ করেন তিনি। এরপর অনুষ্ঠান শেষে ছেলের হাতে পদকটি তুলে দিতে ছুটে যান স্ত্রী অপু বিশ্বাসের নিকেতনের বাসায়। ঘণ্টা তিনেক সময় কাটান ছেলের সঙ্গে।
শাকিব খান শিকারি ছবিতে অভিনয়ের জন্য এবারের মেরিল-প্রথম আলো পুরস্কার জিতেছেন।
অনুষ্ঠান শেষে রাত ১১টার দিকে অপুর বাসায় যান শাকিব। সেখানে গিয়েই ছেলে আব্রামকে কোলে তুলে নেন। তারপর ছেলের হাতে তুলে দেন পুরস্কার।
ছেলের হাতে পুরস্কার তুলে দিয়ে কী বলেছিলেন শাকিব? এ প্রশ্নের জবাবে অপু বলেন, ‘ছেলেকে বলেছেন, এই পুরস্কার তোমার জন্য। তুমি জন্মের পর প্রথম আরেকটি স্বীকৃতি পেলাম। আর এখন থেকে যা স্বীকৃতিই পাব, সব তোমার জন্য। আমি শুধু কষ্ট করে বহন করে আনব।’
রংবাজ ছবির শুটিংয়ে শাকিব এখন পাবনায়। সেখান থেকে মুঠোফোনে শাকিবও বললেন একই কথা। তিনি বলেন, সেই রাতে ছেলের সঙ্গে প্রায় তিন ঘণ্টা সময় কাটিয়েছেন, দুষ্টুমি করেছেন, ছেলেকে হাতে তুলে খাইয়ে দিয়েছেন। বাবা-ছেলের একসঙ্গে কাটানো সেই মুহূর্ত নিয়ে অপু বলেন, ‘আমি পাশে দাঁড়িয়ে ওদের দুজনের মাখামাখি দেখছিলাম। বাবুও (আব্রাম) আনন্দ পাচ্ছিল, হাসছিল। এটা দেখে আমারও খুব ভালো লাগছিল।’
