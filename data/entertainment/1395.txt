
না, কোনো টিভি চ্যানেলে নয়, ধারাবাহিক নাটক প্রচারিত হবে অনলাইনে। যখন খুশি তখন নির্দিষ্ট সাইটে গিয়ে দেখা যাবে ধারাবাহিক নাটক সাইন আপ। এ রকম একটি উদ্যোগ নিয়ে চালু হচ্ছে নতুন ওয়েবসাইট www.3rdbell.com। যেকোনো সময় দর্শকেরা ওই ওয়েবসাইটে গিয়ে দেখে নিতে পারবেন আপলোড করা পর্বগুলো। ধারাবাহিকটি রচনা ও পরিচালনা করেছেন রুবায়েত মাহমুদ। তিনি জানান, কেবিন ব্যাগ এন্টারটেইনমেন্টের ব্যানারে নির্মিত হয়েছে নাটকটি। অনলাইনে ধারাবাহিকের প্রচার প্রসঙ্গে কেবিন ব্যাগ এন্টারটেইনমেন্টের স্বত্বাধিকারী অভিনেত্রী নওশীন বলেন, ‘আমরা দিন দিন অনলাইননির্ভর হয়ে যাচ্ছি। বিনোদনের মাধ্যম হিসেবে বেছে নিয়েছি এই মাধ্যমকে। তাই দর্শকদের কথা বিবেচনা করেই অনলাইনে আপলোড করা হবে নাটক। শুধু তা-ই নয়, নানা ধরনের অনুষ্ঠান নির্মাণেরও পরিকল্পনা চলছে।’
নওশীন জানান, সাইন আপ-এর প্রতিটি পর্ব সাত মিনিট করে। আর প্রতিদিন একটি করে পর্ব আপলোড করা হবে সাইটে। দর্শক যেকোনো সময় বসে নতুন ও পুরোনো পর্ব দেখে নিতে পারবেন। সবকিছু ঠিক থাকলে এ বছরের শেষ দিকে চালু হচ্ছে www.3rdbell.com।
