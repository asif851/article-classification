
বাবা বেঁচে থাকলে হয়তো মেয়েকে নিয়ে গর্বই করতেন। মেয়ে বড় হয়েছে, স্বাবলম্বী হতে শিখছে। গর্ব হওয়ারই কথা। হলিউড তারকা পল ওয়াকার মারা যান ২০১৩ সালে। তাঁর মৃত্যুর পর মেয়ে মেডো রেইন ওয়াকার যে কী পরিমাণ শোকাহত ছিলেন, তা সামাজিক যোগাযোগ মাধ্যম ও গণমাধ্যমের বদৌলতে পুরো বিশ্ববাসী জেনেছে। এবার তারকা বাবার পরিচয়ে নয়, নিজের যোগ্যতায় পরিচিত হবেন মেডো।বয়স সবে ১৮ হয়েছে। নিজের ভালো-মন্দের সিদ্ধান্ত নিতে শিখেছেন মেডো। নাম লেখালেন মডেলিং জগতের খাতায়। উইমেন ম্যানেজমেন্ট নামের মডেলিং এজেন্সির সঙ্গে চুক্তি সই করেছেন পল-কন্যা। তারকা খ্যাতি এখনো জোটেনি মেডোর কপালে। কিন্তু ইনস্টাগ্রামে তাঁর অনুসরণকারীর সংখ্যা ১০ লাখ ছাড়িয়েছে। অথচ সেখানে মেডোর ছবি আছে মাত্র পাঁচটি!অল্প বয়সেই মেডো যেন যুদ্ধে নেমেছেন। বাবার নাম ভুলতে দেবেন না বিশ্ববাসীকে। ২০১৫ সালে বাবার ৪২তম জন্মবার্ষিকীতে উদ্বোধন করেছেন পল ওয়াকার ফাউন্ডেশন। ইয়াহু সেলিব্রিটি।
