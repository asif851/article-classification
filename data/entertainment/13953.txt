
বাংলাদেশ ও ভারতের জনপ্রিয় গায়িকা মিতালী মুখার্জির সর্বশেষ একক অ্যালবাম ‘সুরের পিয়াসী’ প্রকাশিত হয়েছে তাও প্রায় বছর দশেক হবে। এরপর আর কোনো একক অ্যালবাম প্রকাশিত হয়নি তাঁর। মিতালী জানিয়েছেন, বিষয়টা তাঁকে এখন দারুণ ভাবাচ্ছে। এ নিয়ে তাঁর আক্ষেপেরও শেষ নেই!
নতুন অ্যালবাম প্রকাশের ক্ষেত্রে নিজের উদাসীনতার বাইরেও প্রযোজনা প্রতিষ্ঠানের অনাগ্রহও নাকি কাজ করেছে। সম্প্রতি প্রথম আলোর সঙ্গে আলাপে এমনটাই জানিয়েছেন মিতালী মুখার্জি।বাংলাদেশের শ্রোতাদের সঙ্গে দীর্ঘদিনের দূরত্ব ঘোচাতে খুব শিগগিরই একক গানের নতুন একটি অ্যালবামের কাজ শুরু করবেন মিতালী। তিনি বলেন, ‘আমার গান কিন্তু এখনো বাংলাদেশের মানুষ গাইছেন। যখন অনুষ্ঠানে কোনো গান গাইতে শুরু করি, দর্শকেরাও সঙ্গে গাইতে থাকেন।’মিতালী বলেন, ‘সম্প্রতি নিউইয়র্কে একটি অনুষ্ঠানে “যেটুকু সময় তুমি থাক পাশে” গানটি গাইছিলাম, পুরো হলজুড়ে দর্শকেরাও আমার সঙ্গে গাইছেন! কী যে অপূর্ব সেই দৃশ্য!’ তিনি বলেন, ‘তবে এটা ঠিক, বাংলাদেশের দর্শকের সঙ্গে আমার একটা দূরত্ব তৈরি হয়েছে। আমার আরও নতুন কিছু গান তৈরি করার দরকার ছিল। আর এই বিষয়টা এখন আমাকে খুব সিরিয়াসলি ভাবাচ্ছে।’ঠিক কবে নাগাদ নতুন অ্যালবামের কাজ শুরু করতে যাচ্ছেন জানতে চাইলে মিতালী বলেন, ‘এখনকার সময়ে সবাই সবকিছু তাৎক্ষণিকভাবে করতে চান। এটাও ঠিক যে, ভালো কিছুর জন্য সবাইকে অপেক্ষা করতে হয়। একটা অ্যালবাম প্রকাশ করতে তো আনুষঙ্গিক আরও অনেক কিছু নিয়ে ভাবতে হয়। শ্রোতাদের ভালো গান উপহার দিতে শিল্পীর অর্থনৈতিক নিশ্চয়তাও দরকার আছে। বাংলাদেশে এখন অনেক বহুজাতিক প্রতিষ্ঠান আছে, রয়েছে অডিও প্রযোজনা প্রতিষ্ঠানও-সবাই যদি উদ্যোগ নেয় প্রয়োজনে আমি বাংলাদেশে এসে গান রেকর্ডিং করব। আমার খুব ইচ্ছে দ্রুত বাংলা গানের একটি অ্যালবাম প্রকাশ করার।’মিতালী মুখার্জি আরও বলেন, ‘অনেকেই হয়তো বলবেন, আমি বাংলাদেশের বাইরে বলে কেউ আমার সঙ্গে যোগাযোগ করতে পারেননি। এটা আমি কোনোভাবেই মানতে রাজি নই। ভারতীয় উপমহাদেশের প্রখ্যাত সুরকার ও সংগীত পরিচালক এ আর রেহমান থাকেন লস অ্যাঞ্জেলেসে। সেখানে বসেই কিন্তু তিনি মুম্বাইয়ের সব শিল্পীদের সঙ্গে কাজ করেন। আরও অনেকেই এভাবেই কাজ করছেন। প্রযুক্তি আমাদের সব ধরনের সুযোগই করে দিচ্ছে। আমাকে দিয়ে কেন নতুন কোনো অ্যালবামের কাজ করানো হলো না, তা আমার বোধগম্য নয়।এদিকে, একক অ্যালবামে গান না গাইলেও বিভিন্ন মিশ্র অ্যালবামে প্রকাশিত হয়েছে মিতালী মুখার্জির গান। এসব গানে তাঁর সহশিল্পী ছিলেন এন্ড্রু কিশোর, তপন চৌধুরী, কুমার বিশ্বজিৎ, শুভ্র দেব, রবি চৌধুরী ও বাদশা বুলবুলের মতো শিল্পীরা।মিতালী মুখার্জি এ প্রসঙ্গে বলেন, ‘জীবনের প্রয়োজনে আমাকে অনেকটা সময় ভারতে থাকতে হয়েছে। কিন্তু আমার কাছে মনেই হয়নি বাংলাদেশের মানুষের মনের আড়াল হয়েছি। তাঁরা আমার গানের সঙ্গেই আছেন। দূরত্ব কী মানুষকে মন থেকে দূরে সরিয়ে নিতে পারে? আউট অব সাইড আউট অব মাইন্ড হয় না।’
