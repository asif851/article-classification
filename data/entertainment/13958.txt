



রাতের আকাশে মিটিমিটি তারার আলো জ্বলছিল।
উত্তরার একটি হোটেলের ছাদে তারকারা যেন আলো ছড়াচ্ছিলেন।
অপূর্ব, মম, সাজু খাদেমের হাসির শব্দ।


একদিকে অপূর্ব, মম, সাজু খাদেমের হাসির শব্দ, অন্যদিকে নাট্যকার মাসুম রেজা, নির্মাতা গিয়াসউদ্দিন সেলিম, শিহাব শাহীন আর অভিনয়শিল্পী লুৎফর রহমান জর্জের আড্ডা। শিল্পী সুষমাও যোগ দিয়েছেন তাঁদের সঙ্গে। খোলা আকাশ। বিকট শব্দে একটা বিমান ছুটে চলেছে মাথার ওপর দিয়ে। রাতের আকাশে মিটিমিটি তারার আলো যেমন জ্বলছিল, তেমনি উত্তরার হোটেল এয়ার ইনের ছাদে তারকারা যেন আলো ছড়াচ্ছিলেন।
বসন্তের এই সন্ধ্যায় অভিনয়শিল্পী আর পরিচালকেরা সবাই এক হয়েছিলেন পরীক্ষামূলক সম্প্রচারে নাগরিক টিভির ধারাবাহিক ‘লিপস্টিক’-এর প্রীতি সম্মিলনে। ঘড়ির কাঁটায় তখন সাড়ে আটটা। ধারাবাহিকটির পরিচালক শিহাব শাহীন সবাইকে ‘লিপস্টিক’ দেখার আমন্ত্রণ জানান। আধা ঘণ্টারও বেশি সময় ধরে ধারাবাহিকটি উপভোগ করেন আমন্ত্রিত অতিথিরা।
ধারাবাহিকটির প্রথম দুই পর্ব দেখা শেষে নাগরিক টিভির অনুষ্ঠান বিভাগের প্রধান কামরুজ্জামান বাবু উপস্থিত সবাইকে শুভেচ্ছা জানান। চ্যানেলটির প্রধান নির্বাহী কর্মকর্তা আব্দুন নূর তুষার বলেন, ‘দেশের একটি ভালো টিভি চ্যানেল হিসেবে আমরা দর্শকদের কাছে আসতে চাই। নাটক চলাকালে শুধু নাটকই দেখবেন। দর্শকদের কথা মাথায় রেখে নাটকে বিরতির পরিমাণও কম রাখা হচ্ছে।’
মাসুম রেজা বলেন, ‘যে নাটকটি দেখলাম, তাতে করে এ কথা বলতে পারি যে “লিপস্টিক” জনপ্রিয়তা পাবে।’
গিয়াউদ্দিন সেলিম বলেন, ‘নাটকটি দেখে ভালো লেগেছে। এমন নাটক যদি নির্মাণ করা যায়, তবে অবশ্যই দর্শকেরা দেশের নাটকই দেখবেন।’
শিহাব শাহীন বলেন, ‘কঠিন বাস্তবতার সঙ্গে লড়াই করে একটি মেয়ের পথচলার গল্প “লিপস্টিক”, যা সময়ের সঙ্গে অনেক দিকে মোড় নেবে।’
লুৎফর রহমান জর্জ বলেন, ‘আমাদের টিভি নাটক প্রতিবেশী দেশগুলোতেও জনপ্রিয়। নাটকে ব্যবহৃত আমাদের ভাষাও ভারতসহ প্রতিবেশী দেশগুলোর দর্শক পছন্দ করেন। সে হিসাবে বলতে পারি, “লিপস্টিক” নাটকটি দর্শক অবশ্যই পছন্দ করবেন।’
মম বলেন, ‘ভালো গল্প, ভালো চরিত্রে কাজ করতে ভালো লাগে। “লিপস্টিক” ঠিক সে ধরনেরই একটি কাজ। আশা করি সবার কাছে ভালো লাগবে।’
আগামী ১ মার্চ থেকে নাগরিক টিভি সম্প্রচার শুরু করবে।
