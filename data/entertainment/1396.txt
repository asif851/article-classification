
* ‘পদ্মাবত’ ছবিতে রাজা মহারাওয়াল রতন সিংয়ের চরিত্রে অভিনয় করেছেন শহীদ কাপুর। * শহীদের স্ত্রীর চরিত্রে দেখা যাবে দীপিকা পাড়ুকোনকে। * ‘পদ্মাবত’ মুক্তি পেয়েছে ২৫ জানুয়ারি।
সঞ্জয় লীলা বানসালির ‘পদ্মাবত’ ছবি নিয়ে যত আলোচনা হওয়ার কথা, তা দীপিকা পাড়ুকোন আর রণবীর সিংকে নিয়েই হয়েছে। এই দুই তারকার দ্যুতিতে হারিয়ে গেছেন মহারাওয়াল রতন সিংয়ের চরিত্রে অভিনয় করা শহীদ কাপুর। ‘পদ্মাবত’ মুক্তির আগে ও পরে রাজপুত করনি সেনার বিক্ষোভ নিয়ে যতটা আলোচনা হয়েছে, শহীদকে নিয়ে সেটুকুও হয়নি। তবে পত্রিকায় ছবির রিভিউ দেখে এখানে শহীদের অভিনয় মন্দ বলেও মনে হয়নি; বরং উপস্থিতি তুলনামূলক কম থাকলেও শহীদ ভালো অভিনয় করেছেন। কিন্তু ছবির সেটে নাকি শহীদের নিজেকে বহিরাগত মনে হতো।
বানসালির ‘গলিয়ো কি রাস লীলা রাম-লীলা’ ও ‘বাজিরাও মাস্তানি’ ছবিতেও ছিলেন দীপিকা আর রণবীর। বানসালির সঙ্গে আগে আরও দুটি ছবিতে কাজ করার ফলে এই দুই তারকা তাঁর কাজের ধরনে অভ্যস্ত হয়ে গেছেন। এদিকে শহীদের সঞ্জয় লীলা বানসালির সঙ্গে কাজ করার অভিজ্ঞতা এবারই প্রথম। তাই সিনেমার সেটে গিয়ে নাকি নিজেকে প্রথম প্রথম বহিরাগত বলে মনে হতো তাঁর।
শহীদ বলেন, ‘এর আগে আমি যত নির্মাতার সঙ্গে কাজ করেছি, সবাই আমাকে খুব পছন্দ করেন। এই প্রথম কোনো ছবির সেটে নিজেকে বাইরের মানুষ বলে মনে হয়েছে। কারণ, আমি বাদে টিমের অন্যরা এর আগেও একসঙ্গে কাজ করেছেন। তাই এমনটা মনে হওয়াই স্বাভাবিক।’
তবে সঞ্জয় লীলা বানসালির পরিচালনায় মুগ্ধ শহীদ। চলচ্চিত্র তৈরিতে এই নির্মাতার মুনশিয়ানা ও নিষ্ঠার অনেক প্রশংসাও করেন তিনি। ‘পদ্মাবত’ ষোড়শ শতকের কবি মালিক মুহম্মদ জয়সির বিখ্যাত কাব্য ‘পদ্মাবত’ থেকে অনুপ্রাণিত। ইন্ডিয়া টুডে
 
