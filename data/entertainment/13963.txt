
২০১২ সালে যশরাজ ফিল্মসের ব্যানারেই বলিউড অভিষেক হয়েছিল অর্জুন কাপুর ও পরিণীতি চোপড়ার। তখনো তাঁরা নিজেদের পরিচয় সেভাবে তৈরি করে নিতে পারেননি। অর্জুনকে মানুষ চিনত নির্মাতা বনি কাপুরের ছেলে আর অভিনেতা অনিল কাপুরের ভাতিজা হিসেবে। আর পরিণীতির গায়ে সে সময় লেগেছিল প্রিয়াঙ্কা চোপড়ার ‘চাচাতো বোন’-এর সিল। কিন্তু এখন তাঁরা দুজনেই বলিউডে নিজের যোগ্যতা প্রমাণ করতে পেরেছেন। পাঁচ বছর পর আবারও অর্জুন-পরিণীতি জুটিকে পর্দায় একসঙ্গে দেখতে পাবেন দর্শক। এবার তাঁরা যে ছবিতে জুটি বাঁধছেন, সেই ছবির প্রযোজকও আদিত্য চোপড়া।
‘সন্দীপ অ্যান্ড পিংকি ফারার’ নামের নতুন এই ছবিটি থ্রিলারধর্মী। পাঠকদের নিশ্চয়ই মনে আছে, অর্জুন-পরিণীতি জুটির প্রথম ছবি ‘ইশকজাদে’ও থ্রিলারধর্মী প্রেমের ছবি ছিল। প্রথম ছবিতেও ঘৃণা থেকে দুজনের প্রেমের শুরু। এই ছবিতেও তাই। এ রকম আরও অনেক মিল আছে ছবিতে। ‘সন্দীপ অ্যান্ড পিংকি ফারার’ ছবির পরিচালক দিবাকর ব্যানার্জি জানান, এই চলচ্চিত্রে সমসাময়িক ভারতের গল্প দেখতে পাবেন দর্শক। নায়ক এক ধরনের ভারতকে প্রতিনিধিত্ব করবে আর নায়িকা করবে সম্পূর্ণ বিপরীত এক ভারতকে। ঘৃণা-অবিশ্বাস আর সন্দেহ নিয়েই দুজনের বসবাস। একজন আরেকজনকে একেবারে সহ্য করতে পারে না, আবার একে অন্যকে ছাড়া চলতেও পারে না।
সন্দীপ আর পিংকি নামের দুটি চরিত্রের এমনই গল্প নিয়ে ছবিটি তৈরি হচ্ছে বলে জানান তিনি।
অর্জুন এখন অনিল কাপুর, আথিয়া শেঠি, এলিনা ডি’ক্রুজের সঙ্গে আনিস বাজমির ‘মুবারাকা’ ছবির শুটিং করছেন। আর পরিণীতি আছেন অজয় দেবগনের বিপরীতে ‘গোলমাল অ্যাগেইন’ ছবির মুক্তির অপেক্ষায়। পরপর দুবার নির্মাতা রোহিত শেঠির জনপ্রিয় ‘গোলমাল’ ফ্র্যাঞ্চাইজির নায়িকা হয়েছিলেন কারিনা কাপুর খান। এবার তাঁর পরিবর্তে অন্য এক নায়িকাকে দেখা যাবে এই সিরিজের ছবিতে। কারিনার পরিবর্তে পরিণীতিকে এই ছবিতে দর্শক কীভাবে নেয়, এটা জানার জন্য অপেক্ষা করতে হবে আগামী অক্টোবর পর্যন্ত। কারণ, সেই মাসেই ছবিটি মুক্তি পাবে। মুক্তির তারিখ এখনো চূড়ান্ত হয়নি।সূত্র: ইন্ডিয়া টুডে 
