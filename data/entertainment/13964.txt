
আগামী বছরের জানুয়ারিতে মুক্তি পাবে অনুরাগ কাশ্যপ পরিচালিত ‘মুক্কাবাজ’ ছবিটি। হিংস্রতা নয়, তাঁর ছবি এবার প্রেমের কথা বলবে। প্রেমের পাশাপাশি বক্সিং এই ছবির অন্যতম আকর্ষণ। প্রযোজনা করেছেন আনন্দ এল রাই। ছবির নায়ক ‘গ্যাংস অব ওয়াসেপুর’-এর অভিনেতা বিনীত কুমার সিং। নায়িকা হিসেবে অনুরাগ কাশ্যপ বেছে নেন লক্ষ্ণৌর মেয়ে জয়া হুসেনকে। ‘মুক্কাবাজ’ ছবির মধ্য দিয়ে বলিউডে পা রাখছেন তিনি। এই ছবির অন্য গুরুত্বপূর্ণ চরিত্রে আছেন জিমি শেরগিল ও রবি কিষাণ।
উত্তর প্রদেশের এক ছোট্ট শহরে ব্রাহ্মণ ঘরের মেয়ের প্রেমে পড়ে বক্সার শ্রাবণ সিং। তাদের ভালোবাসার পথে বাঁধা হয় দাঁড়ায় জাত-পাত। তথাকথিত সমাজব্যবস্থার মুখে ‘মুক্কা’ অর্থাৎ ঘুষি মেরে শ্রাবণ কীভাবে তার ভালোবাসাকে জয় করবে? শুধু তা-ই নয়, অনুরাগ ‘মুক্কাবাজ’ ছবির মধ্য দিয়ে ভারতীয় ক্রীড়াব্যবস্থার অরাজকতার বিরুদ্ধেও সজোরে ঘুষি মেরেছে। তবে এই ছবিতে সবকিছুকে ছাপিয়ে গেছে বিনীতের নিষ্ঠা। চরিত্রের প্রয়োজনে একজন অভিনেতা কত দূর যেতে পারেন, তা তিনি দেখিয়েছেন এই ছবির মধ্য দিয়ে। ‘মুক্কাবাজ’ ছবির প্রচারণার সময় সাংবাদিকদের মুখোমুখি হন পরিচালক ও অভিনেতা অনুরাগ কাশ্যপ। ‘মুক্কাবাজ’ ছবি প্রসঙ্গে অনুরাগ বলেন, ‘বিনীত যখন আমাকে ছবির গল্প শুনিয়েছেন, আমি বলেছিলাম ছবিতে তিনি যদি বক্সার চরিত্রে অভিনয় করতে রাজি হয়, তাহলে আমি “মুক্কাবাজ” পরিচালনা করব। বিনীতের বক্সিংয়ের অআকখ জানেন না। এই ছবিতে কাজ করতে গিয়ে তিনি বক্সিংয়ের প্রশিক্ষণ নিয়েছেন।’
অনুরাগ কাশ্যপ বলেন, ‘ছবির অন্তরালে আছে বিনীত কুমারের এক চরম সংঘর্ষের কথা। পর্দায় নিজেকে প্রকৃত বক্সার হিসেবে নিজেকে প্রতিষ্ঠিত করতে শুধু ঘাম নয়, নিজের দেহ থেকে রক্তও ঝরিয়েছেন এই অভিনেতা। ২০ বার শরীরের বিভিন্ন জায়গায় আঘাত পেয়েছেন বিনীত।’
বিনীতের বক্সার হওয়ার গল্প অনুরাগ কাশ্যপ বললেন এভাবে, ‘তাঁর এই বক্সার হওয়ার পেছনে আছে ৭০০ দিনের অক্লান্ত পরিশ্রম। সাধারণত ৩৫ বছর বয়সে বক্সিং দুনিয়াকে বিদায় জানান বক্সাররা। সেখানে ৩৬ বছর বয়সে এসে বক্সিং শেখা শুরু করেন বিনীত। আর তার জন্য এই অভিনেতা পাড়ি দেন পাঞ্জাবের পাতিয়ালায়। পাতিয়ালার বক্সিং শিবিরে প্রশিক্ষণ নেওয়ার জন্য নিজের সঞ্চিত সবকিছু নিঃশেষ করে দেন এই তরুণ অভিনেতা। সেখানে অভিনেতা হিসেবে নয়, একজন সাধারণ বক্সার হিসেবে প্রশিক্ষণ নেন। দিনরাত এক করে শুধু অনুশীলনের মধ্যে ডুবে থাকতেন বিনীত। ভারতীয় বক্সিং দলের সাবেক কোচ হরপ্রীত সিংয়ের কাছেও বক্সিংয়ের প্রশিক্ষণ নিয়েছেন।’
বক্সিংয়ের ট্রেনিং নিতে গিয়ে পাঁজরের হাড় ভেঙে যায় বিনীতের। অনুরাগ কাশ্যপ বলেন, হাসপাতালে অনেক দিন চিকিৎসাধীন ছিলেন বিনীত। হাসপাতালে ভর্তি থাকাকালীনও তিনি নিজের অনুশীলন চালিয়ে যান।
হরপ্রীত সিং বলেন, ‘বিনীতের একাগ্রতা, নিষ্ঠা সত্যি অবাক করার মতো। প্রথম যখন ও আমার কাছে আসে, তখন বক্সিংয়ের কিছুই জানতেন না। ছয় মাস পর থেকে বিনীত ধীরে ধীরে পেশাদার বক্সার হয়ে ওঠেন। ভোর ৫টা, দুপুর ১২টা, বেলা ৩টা—সব সময় দেখা যেত ও অনুশীলন করছেন। বক্সিং শিবিরে কেউ জানত না যে সে একজন অভিনেতা। প্রশিক্ষণ চলার সময় বিনীত প্রচুর চোট আর আঘাত পেয়েছে। তাও হার মানেনি। পাতিয়ালাতে আমি তার ভাড়া বাসায় গিয়ে দেখি বক্সিংয়ের নানা সরঞ্জাম দিয়ে সাজানো। বাসায়ও অনুশীলন করেছে বিনীত।’
সামাজিক ও রাজনৈতিক প্রেক্ষাপটের ওপর নির্মিত ‘মুক্কাবাজ’ ছবিটি মুক্তি পাবে আগামী ১২ জানুয়ারি।
