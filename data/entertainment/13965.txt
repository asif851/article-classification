
ফকির আলমগীর। গণসংগীতশিল্পী। কাল মে দিবস উপলক্ষে বিভিন্ন টিভি চ্যানেলে গান গাইবেন তিনি। এ ছাড়া ফ্যান্টাসি কিংডম ও ঢাকা বিশ্ববিদ্যালয়ের টিএসসিতে স্রোত আয়োজিত অনুষ্ঠানেও গান গাইবেন তিনি। মে দিবসে ফকির আলমগীরের ব্যস্ততা নিয়ে কথা হলো তাঁর সঙ্গে।  এবারের মে দিবস যেভাবে কাটবে...চ্যানেল আইয়ে সকালে ‘গানে গানে সকাল শুরু’ অনুষ্ঠান দিয়ে আমার মে দিবসের কার্যক্রম শুরু হবে। এরপর এটিএন বাংলায় ‘গানে গল্পে আমন্ত্রণ’, দুপুরে বৈশাখী টিভিতে ‘সময় কাটুক গানে গানে’, সন্ধ্যায় মাছরাঙা টিভিতে ‘বিনোদন সারা দিন’, গাজী টিভিতে ‘এই সন্ধ্যায়’, বিটিভিতে সন্ধ্যায় মে দিবসের বিশেষ অনুষ্ঠান ও রাতে ‘অন্তরে অন্তরে’, মাই টিভিতে রাতে ফোনোলাইভ স্টুডিও কনসার্টে, একাত্তর টিভিতে রাতে ‘আজও সুন্দর’ অনুষ্ঠানে গান করব। এ ছাড়া সকালে ওসমানী স্মৃতি মিলনায়তনে আর সন্ধ্যায় ঢাকা বিশ্ববিদ্যালয়ের টিএসসিতে স্রোত আয়োজিত অনুষ্ঠানে গান গাইব। এ ছাড়া পরদিন শুক্রবার বিকেলে ফ্যান্টাসি কিংডমে মে দিবসের অনুষ্ঠানে গাইব।আপনার কাছে গণসংগীত...আমার কাছে গণসংগীতের মানে হচ্ছে শোষণমুক্তি আর নবজীবনের গান। বায়ান্নর ভাষা আন্দোলন, ঊনসত্তরের গণ-অভ্যুত্থান, ১৯৭১ সালের মুক্তিযুদ্ধ এবং সর্বশেষ স্বৈরাচারবিরোধী আন্দোলনেও গণসংগীত দারুণ ভূমিকা রেখেছে। বাংলাদেশে যখনই বড় সংকট দেখা দিয়েছে, তখনই গণসংগীত নানাভাবে ভূমিকা রেখেছে। 
আপনার শক্তি... 
৪৫ বছরের সংগীতজীবনে আমাকে সব সময় সাহস জুগিয়েছে দেশপ্রেম আর মানবপ্রেম।
যে গান আপনার মনের কথা বলে...
‘মানুষের মাঝে বসবাস করি, মানুষে মিলেছে ঠাঁই। মানুষ আমার সুজন-স্বজন, মানুষের গান গাই।’
আপনার যত গুরু...
ছেলেবেলায় আমার সেভাবে কোনো ওস্তাদ ছিল না। আমি বড় হয়েছি ফরিদপুরে। সেখানকার প্রকৃতি, পরিবেশ, বাউলের আসর—এ সবই আমার গুরু।
বিষয়ভিত্তিক গান...
আমি কখনো সস্তা বিনোদনের জন্য গান করিনি। দেশের সমসাময়িক বিভিন্ন ঘটনা এবং মানবিক বিপর্যয় আমাকে সব সময় ভাবায়। আর তাই দেশের যেকোনো বিপর্যয়, অধিকার আদায়ে আমার কণ্ঠ সোচ্চার হয়েছে। বিষয়ভিত্তিক গান দিয়ে মানুষকে অধিকার-সচেতন করার চেষ্টা করেছি।
ঋষিজ শিল্পীগোষ্ঠী...
আমাদের নিয়মিত কার্যক্রম চলছে। এর বাইরে ঋষিজ শিল্পীগোষ্ঠীর তত্ত্বাবধানে দুনিয়া কাঁপানো মানুষের বীরত্বগাথা নিয়ে একটি অ্যালবাম প্রকাশ করব।
