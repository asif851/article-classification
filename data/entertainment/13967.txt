
তৃতীয় সপ্তাহেও প্রেক্ষাগৃহে সগৌরবে চলছে ‘ঢাকা অ্যাটাক’। প্রেক্ষাগৃহের সংখ্যা কমেছে, কিন্তু সিনেমাটি নিয়ে দর্শকের আগ্রহ কমেনি এতটুকু। দেশের যেসব প্রেক্ষাগৃহে সিনেমাটি চলছে, সেখানে এখনো দর্শকের উপচে পড়া ভিড় লক্ষ করা গেছে। এদিকে গত দুই সপ্তাহে দেশের বিভিন্ন প্রেক্ষাগৃহে দাপটের সঙ্গে চলতে থাকা সিনেমাটি এরই মধ্যে ছয় কোটি টাকার বেশি আয় করেছে। আজ শনিবার সকালে প্রথম আলোর সঙ্গে আলাপে এমনটাই জানালেন ‘ঢাকা অ্যাটাক’ সিনেমার পরিবেশক প্রতিষ্ঠান অভি কথাচিত্রের কর্ণধার জাহিদ হাসান।
৬ অক্টোবর দেশের ১২২টি প্রেক্ষাগৃহে মুক্তি পায় দীপঙ্কর দীপন পরিচালিত ‘ঢাকা অ্যাটাক’। দ্বিতীয় সপ্তাহে সিনেমাটি ১৩০টি প্রেক্ষাগৃহে প্রদর্শিত হয়। আর এ সপ্তাহে চলছে ৫০টি প্রেক্ষাগৃহ।  জাহিদ হাসান বলেন, ‘এ বছরের দ্বিতীয় ব্যবসাসফল সিনেমা “ঢাকা অ্যাটাক”। দেশের প্রেক্ষাগৃহ থেকে আমরা এখন পর্যন্ত যে হিসাব পেয়েছি, তাতে দেখলাম, নেট আয় হয়েছে ছয় কোটি টাকার বেশি। এর মধ্যে ৫০ ভাগ পাবেন প্রযোজক। বাংলাদেশের সিনেমায় এমন ব্যবসায়িক সাফল্য প্রযোজকের জন্য খুবই উৎসাহের।’
‘ঢাকা অ্যাটাক’ সিনেমা দিয়ে নায়ক হিসেবে আলোচনায় এসেছেন আরিফিন শুভ। এই সিনেমায় শুভর বিপরীতে অভিনয় করেছেন মাহিয়া মাহি।
এদিকে দেশের পাশাপাশি প্রবাসেও প্রদর্শিত হচ্ছে ‘ঢাকা অ্যাটাক’ সিনেমা। আগামী ২৭ অক্টোবর থেকে প্রদর্শিত হবে অস্ট্রেলিয়ায়। পরিবেশক প্রতিষ্ঠান থেকে জানা গেছে, নভেম্বরে সিনেমাটি কাতার, ওমান, দুবাই, যুক্তরাজ্য, মালয়েশিয়াসহ আরও কয়েকটি দেশে মুক্তি পাচ্ছে।
সানী সানোয়ারের কাহিনি ও দীপঙ্কর দীপনের পরিচালনায় ‘ঢাকা অ্যাটাক’ চলচ্চিত্রটির মূল চরিত্রে অভিনয় করেছেন আরিফিন শুভ ও মাহিয়া মাহি। এ ছাড়া গুরুত্বপূর্ণ চরিত্রে অভিনয় করেছেন আলমগীর, সৈয়দ হাসান ইমাম, এ বি এম সুমন ও কাজী নওশাবা আহমেদ। খলচরিত্রে অভিনয় করে আলোচনায় এসেছেন তাসকিন রহমান।
জানা গেছে, গত বছর ব্যবসাসফল ও আলোচিত সিনেমার মধ্যে ছিল ‘শিকারী’, ‘আয়নাবাজি’ ও ‘বাদশা’। এই তিনটি সিনেমায় নায়ক ছিলেন বাংলাদেশের শাকিব খান, চঞ্চল চৌধুরী ও ভারতের বাংলা ছবির নায়ক জিৎ।
