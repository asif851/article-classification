
সালমান খানের ছবি ‘টিউবলাইট’ গতকাল শুক্রবার মুক্তি পেয়েছে। বড় পর্দায় মুক্তি পাওয়ার আগেই গত সপ্তাহে নিজের কাছের কয়েকজন মানুষ নিয়ে এই ছবির বিশেষ একটি প্রদর্শনীর আয়োজন করেছিলেন নির্মাতা কবির খান ও অভিনেতা সালমান খান। আর গত বৃহস্পতিবার ছিল এই ছবির উদ্বোধনী প্রদর্শনী। সালমানের নিমন্ত্রণে ঈদের এই ছবি দেখতে বলিউডের অনেক তারকাই সেখানে হাজির হয়েছিলেন।
সালমান খানের বাবা সেলিম খান ও ভাই সোহেল খান ছিলেন এই মিলনমেলায়। ‘টিউবলাইট’ দেখতে গিয়েছিলেন বলিউডের প্রবীণ অভিনেত্রী হেলেন, ওয়াহিদা রেহমান ও আশা পারেখ। ছিলেন অনিল কাপুর ও গোবিন্দের মতো অভিনেতাও। আরও এসেছিলেন ‘বলিউড বাদশা’ শাহরুখ খান, অভিনেত্রী প্রীতি জিনতা, সোনাক্ষী সিনহা, কালকি কোচলিন, আথিয়া শেঠি, হুমা কুরায়শি। সংগীত পরিচালক হিমেশ রেশমিয়া। নির্মাতা সুভাষ ঘাই, ইমতিয়াজ আলী। অভিনেতা রাজকুমার রাও, ডিনো মোরিয়া, আরশাদ ওয়ার্সি। উপস্থিত ছিলেন সালমানের কথিত প্রেমিকা ইউলিয়া ভানতুরও।
১৯৬২ সালের ভারত-চীন যুদ্ধের প্রেক্ষাপটে তৈরি হয়েছে কবির খানের ছবি ‘টিউবলাইট’। সীমান্তবর্তী উত্তর ভারতের জগৎপুর শহরের কুমাও গ্রামের দুই ভাই লক্ষ্মণ কুমার বিশত (সালমান খান) ও তাঁর ভাই ভরত সিং বিশতের (সোহেল খান) বন্ধুত্ব নিয়ে ছবির গল্প এগোয়। সবাই যখন সালমানের অপারগতা দিয়ে হাসি-তামাশা করে, তখন একমাত্র ভাই সোহেলই তাঁকে আশ্বাস দেন, ‘তুমি চাইলেই সব করতে পারবে।’
কিন্তু সেই ভাইও একসময় যুদ্ধে চলে যান। তখন একা হয়ে পড়েন সালমান। এদিকে সোহেল খানের যুদ্ধ থেকে বেঁচে ফেরার আশা যখন ক্ষীণ, তখন সালমানের পরিচয় হয় একজন নারী ও এক শিশুর সঙ্গে। তাঁরা দুজনও যুদ্ধে নিজের আপনজনকে হারিয়েছেন। এই নারীর চরিত্রে অভিনয় করেছেন চীনা অভিনেত্রী চু চু। আর শিশুটির চরিত্রে প্রাণবন্ত ছিল ভারতের অরুণাচল প্রদেশের মাতিন রে টাঙ্গু।
ছবির মুক্তির মাত্র এক দিন পার হয়েছে, তাই বক্স অফিসের মতিগতি বুঝতে আরও কিছু সময় লাগবে। কিন্তু সমালোচকদের কাছ থেকে মিশ্র প্রতিক্রিয়া পেয়েছে এই ছবি। অনেকে যেমন এই ছবি দেখে চোখ মুছেছেন, কেউ কেউ আবার বলছেন যুদ্ধ ঘরানার ছবির নির্মাণশৈলি কবিরের কাছ থেকে তাঁরা আরও ভালো আশা করেছিলেন।
‘টিউবলাইট’ ২০১৫ সালে মুক্তিপ্রাপ্ত মেক্সিকান নির্মাতা আলেহান্দ্রো গোমেজ মন্টেভার্দের যুদ্ধভিত্তিক আমেরিকান ছবি ‘লিটল বয়’ থেকে অনেকখানি অনুপ্রাণিত। সূত্র: হিন্দুস্তান টাইমস।

