
২০ বছর আগে ‘আনন্দ অশ্রু’ নামে একটি ছবি মুক্তি পায়। সেই ছবিতে নায়ক-নায়িকা হিসেবে পর্দায় দেখা গিয়েছিল সালমান শাহ ও শাবনূরকে। এবার জানা গেল, একই নামে আরেকটি ছবি নির্মিত হতে যাচ্ছে। নতুন ‘আনন্দ অশ্রু’তে নায়ক-নায়িকা হিসেবে দেখা যাবে বাংলাদেশি সিনেমার এ সময়ের দুজন আলোচিত সাইমন ও মাহিকে। ছবিটি পরিচালনা করবেন মোস্তাফিজুর রহমান মানিক।
‘আনন্দ অশ্রু’ ছবিটি প্রথম নির্মাণ করেছিলেন শিবলি সাদিক। ছবিটি মুক্তি পেয়েছিল ১৯৯৭ সালের ১ আগস্ট। গান, অভিনয় ও নির্মাণের মুনশিয়ানায় ছবিটি মুক্তির এত বছর পরও অনেকেরই পছন্দের তালিকায় আছে।
ছবির নাম ‘আনন্দ অশ্রু’ রাখা প্রসঙ্গে নির্মাতা মানিক প্রথম আলোকে বলেন, ‘আমার যে গল্প, তার সঙ্গে নামটি সবচেয়ে বেশি মানানসই। আর নামটি আমার খুব প্রিয়।’
একই নামে ছবি নির্মাণে দর্শক কিছুটা দ্বিধাদ্বন্দ্বে পড়বেন? মানিক বলেন, ‘দ্বিধাদ্বন্দ্বে থাকলেও কোনো সমস্যা দেখছি না। আমি মনে করি, দর্শক যদি পুরোনো “আনন্দ অশ্রু” রিমেক মনে করেন, তাহলে তাঁরাও প্রেক্ষাগৃহে ছুটে আসবেন। কারণ তাঁরা দেখতে চাইবেন, নতুন এই “আনন্দ অশ্রু”তে কেমন করেছেন এই সময়ের জনপ্রিয় নায়ক-নায়িকা সাইমন ও মাহি। আর যাঁরা মনে করবেন নতুন, তাঁরা যাবেন নতুন ছবি দেখার জন্য। এ ছাড়া ট্রেলার প্রকাশের পর অভিনয়শিল্পীদের দেখলেই সবাই বুঝে যাবেন, এটা নতুন গল্পের ছবি।’
এই ছবির নায়ক সাইমন বলেন, ‘আমাদের এই ছবির গল্প পুরোপুরি প্রেমের। সম্পূর্ণ নতুন প্রেক্ষাপট নিয়ে ছবিটি নির্মিত হবে। গল্পের সঙ্গে নামটা একেবারে উপযুক্ত। পুরো ছবিতে দুঃখ-কষ্টের আবহ থাকবে।’
নির্মাতা বলেন, আগামী ১ ফেব্রুয়ারি থেকে ঢাকার বাইরে নতুন এই ছবির শুটিং শুরু হবে। এই ছবির কাহিনি তৈরি করছেন সুদীপ্ত সাইদ। সাইমন ও মাহি ছাড়া অভিনয় করবেন আলী রাজ, মিশা সওদাগর প্রমুখ।
