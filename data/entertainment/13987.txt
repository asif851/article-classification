
নাচে পারদর্শিতার জন্য সুপরিচিত বলিউডের অভিনেত্রী মাধুরী দীক্ষিত। মঞ্চ ও পর্দায় মাধুরীর নাচ দেখে বিমোহিত হয়েছেন অগণিত দর্শক। কিন্তু নিজের নাচের প্রশংসা করতে চান না মাধুরী, বরং এ ক্ষেত্রে নিজের সমালোচনা করতেই তিনি বেশি স্বাচ্ছন্দ্যবোধ করেন।বলিউডের কয়েকজন তারকার নাচের প্রশংসা করে মাধুরী বলেন, ‘বরাবরই হূতিক রোশনের নাচ আমি অনেক পছন্দ করি। বলিউডের অভিনেত্রীদের মধ্যে ক্যাটরিনা কাইফ, প্রিয়াংকা চোপড়া ও আনুশকা শর্মার নাচ আমার ভালো লাগে। ‘‘ব্যান্ড বাজা বারাত” ছবিতে আনুশকার নাচ দেখে আমি মুগ্ধ হয়েছিলাম।’নিজের নাচ সম্পর্কে মন্তব্য করতে বলা হলে কোনো প্রশংসাসূচক বাক্য বের হয়নি মাধুরীর মুখ থেকে। তিনি বলেছেন, ‘আমি আমার নাচের সবচেয়ে বড় সমালোচক।’ সম্প্রতি এক খবরে এ তথ্য জানিয়েছে টাইমস অব ইন্ডিয়া।‘ইয়ে জাওয়ানি হ্যায় দিওয়ানি’ ছবির ‘ঘাগড়া’ আইটেম গানে রণবীর কাপুরের সঙ্গে নেচেছেন মাধুরী দীক্ষিত। গানটির মিউজিক ভিডিও প্রকাশিত হওয়ার পর মাধুরীর নাচের ভূয়সী প্রশংসা করেছেন সবাই। কিন্তু মাধুরী এ ক্ষেত্রে মুখ বন্ধ করেই রেখেছেন।এদিকে, নাচবিষয়ক জনপ্রিয় টিভি রিয়েলিটি শো ‘ঝলক দিখলা যা’র ষষ্ঠ মৌসুমের বিচারক হিসেবে আবারও দেখা যাবে মাধুরীকে। তাঁর সঙ্গে বিচারকের আসনে বসবেন করণ জোহর ও রেমো ডি’সুজা।
 
কালারস টিভিতে আগামী ১ জুন শনিবার থেকে ‘ঝলক দিখলা যা’র প্রচার শুরু হতে যাচ্ছে। অনুষ্ঠানটিতে ভারতের প্রখ্যাত নৃত্যগুরু পণ্ডিত বিরজু মহারাজের সঙ্গে নাচবেন মাধুরী। আগে বিরজু মহারাজের নৃত্য পরিচালনায় ‘দিল তো পাগল হ্যায়’ ও ‘দেবদাস’ ছবিতে নাচলেও, এই প্রথম ছোট পর্দার অনুষ্ঠানে তাঁর সঙ্গে পা মেলাবেন মাধুরী। বিষয়টি নিয়ে বেশ দুশ্চিন্তার মধ্যেই আছেন ‘আজা নাচলে’খ্যাত এ তারকা অভিনেত্রী।    
 
 
