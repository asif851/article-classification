
আসন্ন ছবি ‘জাগগা জাসুস’-এর প্রচার অনুষ্ঠানের মাধ্যমে ব্যক্তিগত ও পেশাজীবন নিয়ে একের পর এক নতুন তথ্য ফাঁস করছেন রণবীর কাপুর। এবার উঠে এল নামজাদা কাপুর পরিবারের শিক্ষাগত দিক। হিন্দি চলচ্চিত্রজগতে কাপুর পরিবার প্রভাবশালী হলেও পড়াশোনার দিকে তারা একদমই অষ্টরম্ভা।
সম্প্রতি অনুরাগ বসু পরিচালিত ‘জাগগা জাসুস’ ছবির এক প্রচার অনুষ্ঠানে রণবীর জানালেন তাঁর ও তাঁর পরিবারের শিক্ষার হাল হকিকত। তিনি নিঃসংকোচে বললেন, ‘আমি আমার পরিবারের সবচেয়ে শিক্ষিত সদস্য। দশম শ্রেণিতে আমার নম্বর ছিল শতকরা ৫৬। এত বেশি নম্বর পরিবারের আগে কেউ কখনো একসঙ্গে চোখে দেখেনি, তাও আবার এত উঁচু শ্রেণিতে। আর সেই খুশিতে বাবা-মা বড় করে পার্টির আয়োজন করেন। পরিবারের সবাই ও বন্ধু-বান্ধব সেই খুশিতে শামিল হয়েছিলেন।’ তিনি মজার ছলে বলেন, ‘ছোটবেলা থেকেই আমি পড়াশোনায় ভালো ছিলাম না। মা সব সময় ধমক দিতেন। বলতেন, রেজাল্ট খারাপ হলে বাবাকে জানিয়ে দেবেন। ভাগ্যিস, তখন টুইটার ছিল না। তাহলে বাবা আমার খারাপ নম্বরগুলো টুইট করে সবাইকে জানিয়ে দিতেন। প্রতিবার রেজাল্ট বের হওয়ার পর মা আমাকে দিয়ে প্রতিশ্রুতি করাতেন যে আর কখনো ফেল করব না। ভালো করে পড়াশোনা করব। আমার প্রাপ্ত নম্বরের তলায় লাল কালির দাগ কখনো থাকবে না। নতুবা মা এ ব্যাপারে বাবার কাছে অভিযোগ করবেন। আমি কেঁদেকেটে মায়ের রাগ কমাতাম।’
রণবীর বলেন, ‘কারিনাও আমার মতো ছোটবেলা থেকেই পড়াশোনা করতে চাইত না। কারিশমা মাত্র পঞ্চম শ্রেণি পর্যন্ত পড়েছে। পড়াশোনায় বাবার দৌড় অষ্টম শ্রেণি পর্যন্ত। আর দাদুর দৌড় (রাজ কাপুর) ষষ্ঠ শ্রেণিতে গিয়ে থেমে গিয়েছিল।’
