
‘বজরঙ্গি ভাইজান’ ছবির তারকা জুটি সালমান খান ও কারিনা কাপুর টাইমস সেলেবেক্স জুলাইয়ের তালিকা শীর্ষে স্থান পেয়েছেন। সম্প্রতি টাইমস সেলেবেক্স-এর জুলাই মাসের এ তালিকাটি প্রকাশিত হয়েছে। ২০১২ সালের সেপ্টেম্বর মাসে শুরু হওয়া টাইমস -এর এই মাসভিত্তিক তারকা জরিপ এরই মধ্যে বলিউডের সবচেয়ে গ্রহণযোগ্য জরিপ হিসেবে বিবেচিত হয়েছে।টাইমস সেলেবেক্স-এর তারকা জরিপে বেশ কয়েকভাবেই তথ্য সংগ্রহ করা হয়। এই জরিপে পরিমাপক বিভিন্ন বিষয়ের (প্যারামিটার) মধ্যে যেমন রয়েছে ছবির বক্স অফিস সাফল্য, তেমনি টিভি, অনলাইনে ছবি ও তারকার প্রচার, ব্র্যান্ড পণ্যের দূতিয়ালি, তারকাদের জনপ্রিয়তা, সামাজিক যোগাযোগ মাধ্যমগুলোতে তাঁদের অংশগ্রহণ ও ভক্ত বা অনুসারীর সংখ্যা ইত্যাদি। এমন অনেকগুলো বিষয়ে প্রাপ্ত নম্বরের যোগফলের ওপর ভিত্তি করেই এ জরিপের চূড়ান্ত তালিকা তৈরি হয়।সালমান খান তাঁর ‘বজরঙ্গি ভাইজান’ ছবির ‘বজরঙ্গি’ চরিত্রটির পাশাপাশি, ‘হিরো’ এবং নতুন ছবি ‘প্রেম রতন ধ্যান পায়ো’ ছবির সংবাদ, সামাজিক যোগাযোগ, ও তিনটি পণ্যের দূতিয়ালির সুবাদে এবং কারিনা কাপুর খান ‘বজরঙ্গি ভাইজান’, নতুন ছবি ‘উড়তা পাঞ্জাব’ ও দশটি পণ্যের দূতিয়ালির কারণেই এই শীর্ষ অবস্থানে এসেছেন।প্রসঙ্গত, কবির খান পরিচালিত ‘বজরঙ্গি ভাইজান’ ছবিটি নির্মিত হয়েছে সালমান খান ফিল্মসের ব্যানারে। ছবিটিতে সালমান ছাড়াও অভিনয় করেছেন কারিনা কাপুর খান, নওয়াজউদ্দিন সিদ্দিকি, নাজিম খান প্রমুখ। টাইমস অফ ইন্ডিয়া।
