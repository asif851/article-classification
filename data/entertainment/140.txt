
ভারতে চলমান অসহিষ্ণুতা নিয়ে মন্তব্য করে অভিনেতা আমির খান বেশ বিপাকেই পড়েছেন। আমিরের মন্তব্যের বিপরীতে ক্ষমতাসীন বিজেপির পাল্টা মন্তব্য, আমিরের বিরুদ্ধে সমালোচনার পাশাপাশি বলিউডেও আমিরের পক্ষে বিপক্ষে নানা আলোচনা সমালোচনার ঝড় উঠেছে। এবারে এ অভিনেতার বিরুদ্ধে পুলিশে অভিযোগ দায়ের করেছেন ভোপালের কয়েকজন আইনজীবী। আমিরের বিরুদ্ধে অভিযোগে আইনজীবীরা জানিয়েছেন আমির এমন মন্তব্য করে দেশের ভাবমূর্তি ক্ষুণ্ন করেছেন। অভিযোগে তাঁরা জানিয়েছেন, আমির খান একজন জনপ্রিয় তারকা। তাঁর অনেক ভক্ত যারা এ অভিনেতার কারণে প্রভাবিত হতে পারেন।অভিযোগ প্রসঙ্গে পুলিশের বক্তব্য হচ্ছে, অভিযোগকারী আইনজীবীদের মধ্যে দিব্যরাজ সিং শিশোদিয়া এবং যোগেন্দ্র গোস্বামী এ অভিনেতার বিরুদ্ধে অভিযোগ দায়ের করেছেন। পুলিশ জানিয়েছে, আইনজীবীদের অভিযোগে বলা হয়েছে, আমির খান বিশ্বের কাছে দেশের ভাবমূর্তি ক্ষুণ্ন করেছেন। অভিযোগে আইনজীবীরা আরও জানিয়েছেন, তাঁর বিরুদ্ধে মামলা করা উচিত।বলিউডের অভিনেতা আমির খান সম্প্রতি জানিয়েছিলেন, ভারতের ক্রমবর্ধমান অসহিষ্ণুতায় শঙ্কিত। এবং দেশের চলমান ধর্মীয় অসহিষ্ণুতায় তাঁর স্ত্রী কিরণ রাও সন্তানদের নিরাপত্তা নিয়ে ভীত হয়ে পড়েছেন। আমির বলেছিলেন, তাঁর স্ত্রী কিরণ সন্তানদের নিরাপত্তার প্রয়োজনে তাঁকে দেশ ছাড়তে বলেছেন। অবশ্য পরবর্তীতে নানা বিতর্ক ও দেশজুড়ে আমিরের পক্ষে-বিপক্ষে বিভিন্ন মন্তব্য, পাল্টা মন্তব্য, আলোচনা, সমালোচনার পর আমির জানিয়েছিলেন তিনি দেশ ছাড়বেন না।প্রসঙ্গত, ভারতজুড়ে ক্রমবর্ধমান এই ধর্মীয় অসহিষ্ণুতা বিপরীতে প্রতিবাদ জানাতে দেশটির বিভিন্ন অংশের খ্যাতিমান ও জাতীয় পুরস্কারপ্রাপ্ত লেখক, বিজ্ঞানী, চলচ্চিত্র নির্মাতা, অভিনয়শিল্পীদের পুরস্কার প্রত্যাখ্যানের বিষয়টিকে সমর্থন করছেন আমির খান। তিনি জানিয়েছেন, যত দিন এই প্রতিবাদের বিষয়টি অহিংস প্রতিবাদ থাকবে তত দিন তিনি একে সমর্থন করবেন। টাইমস অব ইন্ডিয়া। এনডিটিভি।
