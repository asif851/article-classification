
‘প্রতিশ্রুতি’ ছিল মাইলসের প্রথম বাংলা অডিও অ্যালবাম। ১৯৯১ সালে এই অ্যালবাম দিয়ে তুমুল জনপ্রিয় হয়ে ওঠা এই ব্যান্ডটি ‘প্র’ যুক্ত নাম দিয়েই তাদের পরের অ্যালবামগুলো ধারাবাহিকভাবে দর্শক শ্রোতার কাছে পৌঁছে দিয়েছিল। ১৯৯৩ সালে ‘প্রত্যাশা’, ১৯৯৬ সালে ‘প্রত্যয়’, ১৯৯৮ সালে ‘প্রয়াস’, ২০০০ সালে ‘প্রবাহ’, সর্বশেষ ২০০৬ সালে ‘প্রতিধ্বনি’। তার পর দীর্ঘ বিরতি। আগামী ৭ জুলাই মাইলস তাদের নতুন অ্যালবাম ‘প্রতিচ্ছবি’ তুলে দিচ্ছে দর্শকদের কাছে। তবে শ্রোতারা গানগুলো পাবেন ডিজিটাল মাধ্যমে।
এ প্রসঙ্গে ব্যান্ডের অন্যতম কণ্ঠ শাফিন আহমেদ বলেন, ডিজিটাল পদ্ধতিতে মুক্তি দেওয়ার অন্যতম কারণ পাইরেসি এবং অডিও অঙ্গনে নিয়ন্ত্রণহীন পরিবেশ। আমাদের দীর্ঘ বিরতিও এ কারণে। সিডি আকারে এই মুহূর্তে অ্যালবাম বের করা মানে নিজেদের সর্বনাশ ডেকে আনা। এখন শ্রোতারা ডাউনলোড করে আমাদের গানগুলো শুনবেন। এই প্রক্রিয়া অনেকটাই নিরাপদ। তবে এই অ্যালবামটিও সিডি আকারে বের হবে। কিন্তু ঠিক এখন নয়।শাফিন আহমেদ আরও জানান, অ্যালবামটি ডিজিটাল আকারে বের করার জন্য মুঠোফোন সেবা প্রতিষ্ঠান ‘গ্রামীণ ফোনের সঙ্গে চুক্তিবদ্ধ হয়েছে মাইলস। তিনি মনে করেন, এ রকম একটি নতুন প্ল্যাটফর্ম আমাদের সবার জন্য দরকার ছিল। এটি সঠিক এবং সার্থকভাবে করতে পারলে সকলেই লাভবান হবেন এবং ধ্বংসের মুখে পড়ে যাওয়া অডিও ইন্ডাস্ট্রিতে আবার একটা পরিবর্তন আসবে।‘প্রতিচ্ছবি’ অ্যালবামটিতে মোট আটটি গান থাকছে। ২০১১ সালে অনলাইনে ছাড়া ৫টি গানের সঙ্গে নতুন তিনটি গান যুক্ত করা হয়েছে এই অ্যালবামে। নতুন তিনটি গান হলো ‘রকস্টার ‘এতো নয় গান’ এবং ‘অচেনা জীবন’। আগের ৫টি গান হলো ‘প্রিয়তমা মেঘ’, ‘চাই না’, ‘জানিয়ে দাও’, ‘এসো না’, এবং ‘অশান্ত মন’।অ্যালবামের গানগুলো লিখেছেন শাফিন আহমেদ, লতিফুল ইসলাম শিবলী, শফিক তুহিন, তপু ও তরুণ মুনশি। সুর করেছেন মানাম আহমেদ, শাফিন আহমেদ, হামিন আহমেদ ও জুয়েল।
