
বসন্ত যাই যাই করছে। চলছে রোদ-বৃষ্টির লুকোচুরি খেলা। ঢাকার নয়, এটা মৌলভীবাজারের আবহাওয়া পরিস্থিতি। প্রকৃতির এই রোদ-বৃষ্টির লুকোচুরিকে সামাল দিয়েই মৌলভীবাজারে টিলার ওপর গাছপালাঘেরা এক অবকাশযাপন কেন্দ্রে চলছে শুটিং। গত বৃহস্পতিবার দুপুরে সেখানে গিয়ে দেখা গেল, ক্যামেরার সামনে দাঁড়িয়ে মাহফুজ আহমেদ ও এজাজুল ইসলাম। বেশ কয়েকটি শট নেওয়ার পর নির্মাতা মাসুদ সেজান যখন ‘কাট’ বললেন, শিল্পীরা তখনই সুযোগ পেলেন কথা বলার। শুটিং–বিরতিতে তাঁরা জানালেন, ঈদের জন্য নির্মিত সাত পর্বের নাটক লাভ অ্যান্ড কোং-এর জন্যই তাঁদের এখানে আসা।লাভ অ্যান্ড কোং নাটকে অভিনয় করছেন পূর্ণিমা ও মাহফুজ আহমেদ। নির্মাতা মাসুদ সেজানই নাটকটি রচনা করেছেন। শুটিংয়ের ফাঁকে কথা বললেন মাহফুজ ও পূর্ণিমা। দুজনই জানালেন, এই জায়গায় প্রথম এসেছেন তাঁরা। নাটকের গল্পের জন্য জায়গাটি উপযুক্ত। সুন্দর, ছিমছাম, নিরিবিলি। কাজ করেও দারুণ আনন্দ। তাঁদের ভাষায়, ঈদে ভিন্ন রকম বিনোদনের স্বাদ দেবে এই নাটকটি। সাত পর্বের নাটকটি নিয়ে মাসুদ সেজান বললেন, ‘১২ বছরের সম্পর্ক ভেঙে যাওয়ার আগে শেষবারের মতো একটি সুন্দর স্থানে বেড়াতে আসেন এক দম্পতি। সেখানেই আবার মধুচন্দ্রিমা যাপনে আসেন এক নতুন দম্পতি। আবিষ্কার হয় নতুন কিছুর। সম্পর্কের টানাপোড়েনে ঘটতে থাকে নানা ধরনের ঘটনা।’ মাহফুজ ও পূর্ণিমা ছাড়াও এই নাটকে অভিনয় করছেন শামীমা নাজনীন, মিশু সাব্বির, সাবিলা নূর, শাহরিয়ার নাজিম জয় প্রমুখ।
