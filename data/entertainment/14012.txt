
গত বৃহস্পতিবার রাত প্রায় ১২টা। আর্মি স্টেডিয়ামে আয়োজিত বেঙ্গল উচ্চাঙ্গসংগীত উৎসবের মঞ্চে তখন ঠুমরি সম্রাজ্ঞী গিরিজা দেবী। দর্শকের সুবিধার্থে স্টেডিয়ামের মূল মঞ্চ বরাবর জায়ান্ট স্ক্রিন বসানো হয়েছে। গ্যালারি তো বটেই, মাঠে বসেই অনেক দর্শক মঞ্চ পেছনে রেখে তাকিয়ে আছেন সেই স্ক্রিনের দিকে। চোখ আটকে গেল মাঠে বসে থাকা এক দম্পতির দিকে। দুজনই খুব মন দিয়ে শুনছেন গিরিজা দেবীর ঠুমরি। মাথাও নাড়ছেন। সামনেই মাঠের মধ্যে শুয়ে আছে তাঁদের সন্তান। অস্থায়ী বিছানায়। গায়ে চাদর জড়ানো। এগিয়ে গিয়ে কথা হলো এই দম্পতির সঙ্গে। তাঁরা ফয়সাল হক ও মেরিনা হক। বাসা নিকেতনে। প্রতিবছরই নিয়মিত আসেন বেঙ্গল উচ্চাঙ্গসংগীত উৎসবে। ফয়সাল হক বলেন, ‘বাচ্চাকে আনার পর ও বেশ মজা করছিল। পরে ঘুমিয়ে পড়েছে। তাই মাঠের মধ্যেই শুইয়ে দিয়েছি। কী করব, অনুষ্ঠানটি আমাদের ভালো লাগছে। অনুষ্ঠান শেষ হলে ওকে নিয়ে বাসায় ফিরব।’মেরিনা হক বলেন, ‘আমরা যেকোনো আয়োজনেই তিনজন একসঙ্গে যাই। কাউকে বাদ দিয়ে কোনো কিছু উপভোগ করতে পারি না।’ উৎসব উপভোগ করতে থাকা এই দম্পতি বলেন, আগামী কয়েকটি দিনই তাঁরা মাঠে আসবেন। 
