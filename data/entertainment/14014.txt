
ছবিতে গান গাওয়া তাঁর নতুন নয়। তবে এবার সালমান খান কণ্ঠ দিচ্ছেন মারাঠি ছবির গানে। এমনটাই শোনা গেল ছবির পরিচালকের কাছ থেকে। এর আগে সালমান গেয়েছিলেন ‘মে হু হিরো তেরা’ ও ‘জাগ ঘুমিয়া’ শিরোনামের দুটি গান। এবার পরিচালক মহেশ মাঞ্জরেকারের মারাঠি ছবি ‘ফু-ফান আনলিমিটেড’-এর জন্য গাইছেন সাল্লু ভাই। পরিচালকের আরেক ছবি ‘রুবিক’স কিউবে’র গান প্রকাশ অনুষ্ঠানে সালমানের গান গাওয়ার বিষয়টি জানান পরিচালক। অনুষ্ঠানে সালমানের কথিত প্রেমিকা ইউলিয়া ভাঁনতুর পারফরম্যান্স করেন। রোমানিয়ান এ গায়িকা ও মডেল ছবির গান ‘দিল লাফাঙ্গে’ গেয়ে শোনান। পরিবেশনার পর সালমান মঞ্চে উঠে পরিচালককে আশিস জানান। এ সময় তাঁকে চারকোলে আঁকা একটি পোটট্রেট উপহার দেওয়া হয়।
সালমান খান গত বছরে ‘সুলতান’ দিয়ে বাজিমাত করেছিলেন। খুব শিগগিরই মুক্তি পেতে যাচ্ছে তাঁর অভিনীত ছবি ‘টিউবলাইট’। বলিউড লাইফ
