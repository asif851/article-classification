
‘ককটেল’ সিনেমায় এক শান্তশিষ্ট, সাধারণ মেয়ের চরিত্রে অভিনয় করেছিলেন ডিয়ানা পেন্টি। ‘মিরা’ নামের সেই চরিত্রে অভিনয় করে অনেক প্রশংসাও কুড়িয়েছিলেন তিনি। কিন্তু ২০১২ সালে প্রথম ছবি মুক্তির পর তাঁকে আর কোনো ছবিতে দেখা যায়নি।চার বছর বিরতির পর ডিয়ানা আবারও বড় পর্দায় ফিরছেন ‘হ্যাপি ভাগ যায়েগি’ ছবির মাধ্যমে। নতুন এই ছবিতে তাঁর চরিত্র আগের ছবির সম্পূর্ণ বিপরীত। সহজ-সরল মিরাকে এবার দেখা যাবে উচ্ছল ও দুষ্ট এক তরুণী হ্যাপির চরিত্রে। যেখানে সব সমস্যার সমাধান তিনি নিজ তরিকায় করে থাকেন। আর সিদ্ধান্ত নেওয়ার ক্ষেত্রে বিবেকের চেয়ে আবেগকেই বেশি কাজে লাগান সেই তরুণী। ডিয়ানা অভিনীত এই ছবিতে আরও অভিনয় করেছেন অভয় দেওল, জিমি শেরগিল ও আলী ফজল। প্রযোজনায় আছেন আনন্দ এল রায়। এটি মুক্তি পাবে আগামী ১৯ আগস্ট।
