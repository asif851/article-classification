
প্রথম বাংলাদেশি হিসেবে এভারেস্ট জয় করে মুসা ইব্রাহিম ইতিহাসে নায়কের খাতায় নাম লিখিয়েছিলেন। এবার তাঁকে দেখা যাবে জনপ্রিয় অভিনয়শিল্পী অপি করিমের নায়ক হিসেবে। আনিসুল হকের চিত্রনাট্যে ‘হঠাৎ প্রিয়তমা’ নামে একটি টেলিভিশন নাটকে দেখা যাবে মুসা ইব্রাহিমকে। এই ঈদে প্রচারের জন্য নির্মিতব্য নাটকটির পরিচালক শামীম শাহেদ।আজ বৃহস্পতিবার গাজীপুরের মাওনায় ‘হঠাৎ প্রিয়তমা’র শুটিং শুরু হয়েছে। চলবে টানা চার দিন। নাটকটিতে মুসা ইব্রাহিম অভিনয় করছেন একজন আলোকচিত্রীর ভূমিকায়। বনে-জঙ্গলে নানা জাতের পাখি খুঁজে বেড়ানো, পাখির ছবি তোলা, সেসবের বিবরণ লিখে রাখাই যার কাজ। ছবি তুলতে গিয়েই মুসার সঙ্গে দেখা হয় অপির। অপির চরিত্রের নাম অর্চি, মুসার চরিত্রের নাম রিমন।মুসা বলেন, ‘নাটকটির পরিচালক শামীম শাহেদ মনে করেছেন, তাঁর নাটকের এই চরিত্রটির জন্য আমি মানানসই। তাঁর অনুরোধেই কাজটি করা।’প্রথম শুটিংয়ের অভিজ্ঞতা প্রসঙ্গে মুসা বলেন, ‘অভিনয় আসলে আমার কাজ না। কোনো দিন করিওনি। নির্মাতা আমাকে যেভাবে বলছেন সেভাবেই কাজ করছি। সহশিল্পী থেকে শুরু করে সবাই বেশ সহযোগিতা করছেন। সবার সহযোগিতায় আমি মুগ্ধ।’আনিসুল হকের রচনা ও শামীম শাহেদের পরিচালনায় ‘হঠাৎ প্রিয়তমা’ নাটকটি ঈদের চতুর্থ দিন রাত নয়টা ৩৫ মিনিটে চ্যানেল আইয়ে প্রচার হবে।
