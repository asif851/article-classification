
দিনাজপুর নাট্য সমিতির শতবর্ষ পূর্তি উপলক্ষে শুরু হওয়া ‘একবিংশ দিনাজপুর নাট্যোত্সব’কে ঘিরে দিনাজপুরের সাংস্কৃতিক অঙ্গন এখন মুখরিত। গত ২৯ অক্টোবর শুরু হওয়া এ উৎসব চলবে ২১ নভেম্বর পর্যন্ত। সেমিনার ও প্রবীণ-নবীন সাংস্কৃতিক কর্মীদের মিলনমেলা ছাড়াও প্রতিদিন সন্ধ্যায় নাট্য সমিতি মঞ্চে মঞ্চস্থ হচ্ছে একটি করে নাটক।উত্সব কমিটির আহ্বায়ক চিত্ত ঘোষ বলেন, বাংলাদেশের বিভিন্ন জেলা থেকে আসা নাট্যদল, ভারতের পাঁচটি ও নেপালের একটিসহ মোট ২২টি দল উত্সবে অংশ নিচ্ছে।২৯ অক্টোবর সন্ধ্যায় উত্সব উদ্বোধন করেন ইন্টারন্যাশনাল থিয়েটার ইনস্টিটিউটের সাম্মানিক সভাপতি নাট্যজন রামেন্দু মজুমদার। অনুষ্ঠানে প্রধান অতিথি ছিলেন পররাষ্ট্রমন্ত্রী আবুল হাসান মাহমুদ আলী।নাট্য সমিতির সভাপতি মির্জা আনোয়ারুল ইসলাম প্রথম আলোকে বলেন, ৮ নভেম্বর পর্যন্ত ১০টি দল তাদের নাটক মঞ্চস্থ করেছে। শুরুতে ৩০ অক্টোবর ভারতের পশ্চিমবঙ্গের কালিয়াগঞ্জের বিচিত্রা নাট্য সংস্থা হরিরাম মুখোপাধ্যায়ের লেখা আহোত্রী, পরদিন সন্ধ্যায় সংগঠনটি একই লেখক রচিত গণেশ থাপা নাটক মঞ্চস্থ করে। এ পর্যন্ত উৎসবে অংশ নিয়েছে দিনাজপুরের পার্বতীপুর থিয়েটার, ঝিনাইদহ জেলার অংকুর নাট্য একাডেমি, দিনাজপুর নাট্য সমিতি, ভারতের পশ্চিমবঙ্গের দক্ষিণ দিনাজপুর জেলার বুনিয়াদপুরের অরণী নাট্য সংস্থা, বগুড়া থিয়েটার, দিনাজপুরের ভৈরবী ও ভারতের কলকাতার প্রেক্ষাপট নাট্য সংগঠন।এবারের নাট্য উৎসবের স্লোগান: ‘ঐতিহ্যের ধারায় মানবতা জাগ্রত হোক নাটকের মঞ্চে’। নাট্য সমিতির সাধারণ সম্পাদক রেজাউর রহমান বলেন, ১৯৬৩ সাল থেকে দুই বছর পরপর নিয়মিত নাট্যোত্সব আয়োজন করে আসছেন তাঁরা।
