
সংবাদ সম্মেলন যিনি পরিচালনা করছিলেন, বলে উঠলেন, ‘আর একটাই প্রশ্ন, শেষ প্রশ্ন।’ পাশ থেকে শাহরুখ খানই তাঁকে নিবৃত্ত করলেন, ‘আরে আরও তিন-চারটা প্রশ্ন হোক না। হাজার হোক, এটা তো দিল্লি!’৩০ বছরের বেশি সময় ধরে শাহরুখ আছেন মুম্বাইয়ে। কিন্তু দিল্লির ছেলে শাহরুখ এই শহরকে প্রেমিকার মতো ভালোবাসেন। নারীর টান আর নাড়ির টান! দিল্লিতেই কেটেছে তাঁর শৈশব। ভারতের এই রাজধানীতে আসার পর শাহরুখ যেন ফিরে পেয়েছিলেন তাঁর শৈশবও।শৈশবের সেসব দুষ্টুমিমাখা গল্পও শাহরুখ শোনালেন, ‘সে সময় দুটি দুষ্টুমি খুব করতাম, জানি না এখনকার বাচ্চারাও এটা করে কি না। তার মানে কিন্তু বলছি না, ওদের করা উচিত। একটা হলো কারও বাসার ডোরবেল চেপেই দৌড়ে পালাতাম। আরেকটা আরও সিরিয়াস ছিল, যেটা করতে গিয়ে একবার তো বেশ ঝামেলাতেই পড়েছিলাম। আমাদের অ্যাপার্টমেন্টে ফ্ল্যাটের সামনে চিঠির বাক্স বসানো থাকত। প্রতিবার দীপাবলির সময় সেগুলোর ভেতরে পটকা-বোমা ঢুকিয়ে উড়িয়ে দিতাম।’ টিওআই।
