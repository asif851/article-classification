
২৪ অক্টোবর মুক্তি পেতে যাচ্ছে মোস্তফা সরয়ার ফারুকী পরিচালিত পিঁপড়াবিদ্যা। এতে অভিনয় করেছেন ভারতের শিনা চৌহান। ছবি মুক্তি উপলক্ষে এবং এর শেষ মুহূর্তের প্রচারে অংশ নিতে ১৮ অক্টোবর ঢাকায় আসছেন তিনি। ভারত থেকে ফেসবুকে শিনা এ তথ্য জানান। ঢাকায় এসে পিঁপড়াবিদ্যা ছবির উদ্বোধনী প্রদর্শনীতে অংশ নিতে পারেন তিনি।এ ছবিতে শিনাকে দেখা যাবে ‘রীমা’ নামের এক তারকা অভিনেত্রীর চরিত্রে। ছবি মুক্তির আগেই পিঁপড়াবিদ্যা এশিয়া প্যাসিফিক অ্যাওয়ার্ডের জন্য নির্বাচিত হয়েছে এবং ঘুরে এসেছে বুসান চলচ্চিত্র উৎসব। বর্তমানে চলছে পিঁপড়াবিদ্যার ‘আন্দাজে ঢিল ছোড়া কনটেস্ট’। এতে অংশ নিয়ে দর্শকেরা জিততে পারবেন ছবির উদ্বোধনী প্রদর্শনীতে অংশ নেওয়ার সুযোগ। সেই সঙ্গে পুরস্কার হিসেবে আরও থাকছে মোস্তফা সরয়ার ফারুকীর পরের ছবিতে অভিনয়, ছবিয়ালে চলচ্চিত্র নির্মাণ শেখা এবং ছবির কলাকুশলীর অটোগ্রাফসহ স্যুভেনির জেতার সুযোগ।উল্লেখ্য, এটি শিনা চৌহান অভিনীত চতুর্থ চলচ্চিত্র। মালয়ালাম ছবি দ্য ট্রেইন দিয়ে চলচ্চিত্রে অভিষেক ঘটে শিনার। এরপর ভারতের পশ্চিমবঙ্গে বুদ্ধদেব দাশগুপ্তের মুক্তি ও পত্রলেখা ছবিতে অভিনয় করেন তিনি।
