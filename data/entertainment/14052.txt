
জন্মদিনে বিদ্যা সিনহা সাহা মিমকে গাড়ি উপহার দিয়েছেন মা ছবি সাহা আর বাবা অধ্যাপক বীরেন্দ্রনাথ সাহা। ছোট ও বড় পর্দার এই তারকার আজ জন্মদিন। প্রথম আলোকে মিম জানান, তাঁর এবারের জন্মদিনে বড় চমক হচ্ছে মা-বাবার কাছ থেকে পাওয়া এই উপহার।
মিম আরও জানান, পার্ল-হোয়াইট রঙের হ্যারিয়ার গাড়ি তিনি হাতে পাবেন আজ শুক্রবার দুপুরে। এরপর সন্ধ্যায় গাড়ি নিয়ে আসবেন প্রথম আলোর প্রতিষ্ঠাবার্ষিকীর অনুষ্ঠানে এবং পরে যাবেন তাঁর জন্মদিন উপলক্ষে আয়োজিত অনুষ্ঠানে।
মিম ২০০৭ সালে ‘লাক্স-চ্যানেল আই সুপারস্টার’ প্রতিযোগিতায় চ্যাম্পিয়ন হন। পুরস্কার হিসেবে তাঁকে একটি নতুন গাড়ি দেওয়া হয়। মিম জানান, এত দিন এই গাড়িটিই তিনি ব্যবহার করেছেন।
