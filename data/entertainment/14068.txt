
সালমান খানের ছায়াসঙ্গী বলতে একটি মুখ ভেসে ওঠে, তিনি শেরা। বলিউডের ভাইজানের ভক্তরা তাঁর দেহরক্ষী শেরাকে ভালোভাবেই চেনেন। শেরা সব সময় ছায়ার মতো অনুসরণ করেন সালমানকে। দীর্ঘ ২০ বছর ধরে শেরা সেনাপতির মতো আগলে রেখেছেন বলিউডের এই ‘সুলতান’কে। বলা যায়, সালমানের সুরক্ষার পুরো দায়িত্ব শেরার ওপর।
ভাইজানকে এই দেহরক্ষী কতটা ভালোবাসেন, তা স্পষ্ট তাঁর কথায়। সালমান খানের প্রসঙ্গে শেরা বলেন, ‘সালমান খানের সঙ্গে আমি আমার জীবনের শেষ নিশ্বাস পর্যন্ত থাকব। যত দিন বেঁচে আছি, ওনার পাশে পাশে থাকব। সালমানের সম্পূর্ণ সুরক্ষার দায়িত্ব আমার। আমি কখনো ভাইজানের পেছনে থাকি না। সব সময় সামনে থাকি। আর ভাইজানকে কোনো সমস্যা যাতে ছুঁতে না পারে, তাই তাঁর সামনে পাহাড়ের মতো দাঁড়িয়ে থাকি। যেকোনো বিপদ ভাইজানের ওপর আছড়ে পড়ার আগে তা রুখে দিই।’
শেরা আরও বলেন, ‘এই পৃথিবীতে আমার কাছে সবচেয়ে মূল্যবান হলো ভাইজানের নিরাপত্তা। আর তাঁর জন্য আমি এতটুকু ঝুঁকি নিই না। তবে শুধু ভাইজানের সঙ্গে নয়, তাঁর পরিবারের সঙ্গে আমার পারিবারিক সম্পর্ক। আর সারা জীবন একই রকম থাকবে।’
শেরা বিদেশে গিয়ে সুরক্ষা-সংক্রান্ত নানা প্রশিক্ষণ নিয়েছেন। সালমান যখন সেই অর্থে তারকা হননি, তখন থেকে শেরা তাঁর পাশে আছেন। সালমানও তাঁর এই প্রিয় দেহরক্ষীকে নিজের পরিবারের একজন মনে করেন। শোনা গেছে, সাল্লু ভাই শিগগিরই নাকি শেরার ছেলেকে বলিউডে নিয়ে আসবেন।
 
