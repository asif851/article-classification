
ক্যামেরার সামনে থাকার নেশা কাটানোর জন্য মা তাঁকে পাঠিয়ে দেন দেশের বাইরে। ভেবেছিলেন বিদেশে পড়তে গিয়ে হয়তো মেয়ের অভিনয়ের ভূত মাথা থেকে নেমে যাবে। কিন্তু না। সোনিয়া হোসেনের অভিনয়ের নেশা কাটেনি। উপস্থাপনা, নাটক, চলচ্চিত্র—নানাভাবেই সোনিয়া থেকেছেন ক্যামেরার সামনে। আজ তাঁকে দেখা যাবে দুটি নাটকে। একটি নতুন ধারাবাহিক সম্রাট। অন্যটি খণ্ড নাটক ক্রেডিট কার্ড। ক্যামেরার সামনে থাকার এই নেশা নিয়ে কথা হলো সোনিয়ার সঙ্গেএকই দিন দুটি নাটক প্রচারিত হচ্ছে আপনার?হ্যাঁ। আজ থেকে এনটিভিতে শুরু হচ্ছে ধারাবাহিক নাটক সম্রাট। রাত ৮টা ১৫ মিনিটে প্রচারিত হবে। অন্যটি খণ্ড নাটক ক্রেডিট কার্ড। এটি সন্ধ্যা ৭টা ৪০ মিনিটে দেখানো হবে আরটিভিতে। অনাকাঙ্ক্ষিত সত্য নামে ধারাবাহিক আয়োজনের প্রতি পর্বে একটি করে নতুন গল্প দেখানো হয়। তারই এবারের পর্বে আমি অভিনয় করছি। নাটকের ব্যস্ততা এটুকুই?সামনে আমার আরও একটি নতুন ধারাবাহিক আসছে। ১২ ডিসেম্বর থেকে হৃদি হক পরিচালিত নাটক শেষ বিকেলের গান প্রচার শুরু হচ্ছে। ওটাও এনটিভিতে যাবে। তা ছাড়া একই চ্যানেলে আরও যাচ্ছে একদিন ছুটি হবে নাটকটি। পাশাপাশি মাছরাঙা টেলিভিশনে দোস্ত দুশমন এবং আরটিভিতে যাচ্ছে রিলেশন ধারাবাহিকটি।নতুন কোনো চলচ্চিত্রে কাজ করছেন?একটি নতুন ছবিতে কাজের ব্যাপারে কথা হচ্ছে। তবে এ নিয়ে বিস্তারিত বলা পরিচালকের বারণ আছে। চলচ্চিত্র নিয়ে একটা আক্ষেপের কথা বলতে চাই, সিনেমায় কাজের আগ্রহ আমার অনেক। কিন্তু যেমন কাজ আমি করতে চাইছি, তেমন খুঁজে পাচ্ছি না। একটু বুঝিয়ে বলবেন?আমার ইউটার্ন ছবিটি মুক্তির পর অনেক ছবির প্রস্তাব পেয়েছি। কিন্তু কোনো ছবিতেই কাজের আগ্রহ পাইনি। আমি চাই না, যে ছবিতে অভিনয় করব, তা নির্দিষ্ট একটি দর্শকশ্রেণিতেই সীমাবদ্ধ থাকুক। আমি চাই, আমার ছবিটি যেমন মাল্টিপ্লেক্সের দর্শকেরা দেখবেন, তেমনই দেখবেন শহরের বাইরের দর্শকেরা। আমি শুধু চাই ভালো গল্প ও স্মার্ট প্রেজেন্টেশন থাকবে এমন ছবিতে কাজ করতে। কিন্তু তেমন ছবিই তো খুঁজে পাচ্ছি না।পেশা বদলে অন্যদিকে গেলে কী বেছে নেবেন?আমি ইংল্যান্ড থেকে এলএলবি ডিগ্রি নিয়ে এসেছি। যদি এ জগতে প্রত্যাশা পূরণ না হয়, তাহলে তো সেই ডিগ্রিটা কাজে লাগাতেই হবে। কিন্তু সত্যি বলতে কি, ক্যামেরার সামনে থাকার নেশাটা কাটেই না। সাক্ষাৎকার: আদর রহমান
