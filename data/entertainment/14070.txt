
গীতিকার শফিক তুহিন। গানেও তাঁর অভিষেক হয়েছে। তিনটি একক অ্যালবাম প্রকাশিত হয়েছে তাঁর। সামনে প্রকাশিত হবে তুহিনের চতুর্থ একক অ্যালবাম। ‘নীল নীল আসমানি’ নামের এ অ্যালবামের কাজ এর মধ্যে শেষও করেছেন তিনি। অ্যালবাম প্রকাশের আগে নিজের চতুর্থ একক অ্যালবামের একটি গানের ভিডিও তৈরি করেছেন। গানটির শিরোনাম বেহায়া মন।
শফিক তুহিন বলেন, ‘কয়েক দিনের মধ্যে গানটির ভিডিও প্রচার শুরু হবে। রাজধানী ঢাকার মধ্যে কিছু চেনা জায়গাতে আমার বেহায়া মন গানটির ভিডিওর কাজ শেষ করেছি। অ্যালবাম মুক্তির মাস খানেক আগে গানটির ভিডিও সমানতালে চলবে।’এদিকে মিউজিক ভিডিওর প্রয়োজনীয়তা প্রসঙ্গে শফিক তুহিন বলেন, ‘গানের ভিডিওটা এখন সময়ের দাবি। একটি গানের ভিডিওর কারণে গানটি খুব দ্রুত শ্রোতাদের কাছে চলে যায়। শ্রোতাদের কাছাকাছি থাকার জন্যই গানের ভিডিও নিয়ে ভাবতে হয়। আশা করছি সবাই চমৎকার একটি গানের ভিডিও দেখতে পাবেন।’ঢাকার বিভিন্ন মনোরম লোকেশনে চিত্রায়িত হওয়া মিউজিক ভিডিওটি নির্মাণ করেছেন চন্দন চৌধুরী। এর আগে চন্দনের নির্মাণে একাধিক গানের মিউজিক ভিডিওই আলোচনায় এসেছে।শফিক তুহিনের এই ‘বেহায়া মন’ গানের মডেল হিসেবে কাজ করেছেন সাঞ্জু জন ও মল্লিকা।অ্যালবাম ও নতুন মিউজিক ভিডিওর বাইরে শফিক তুহিনের সুরে চলচ্চিত্রের একাধিক গান জনপ্রিয়তা পেয়েছে। ডিসেম্বরেই মুক্তি পেতে যাচ্ছে ‘দেশা—দ্য লিডার’। ছবিটিতে তুহিনের সুরে গান গেয়েছেন জেমস। এরই মধ্যে ছবিটির ট্রেলার প্রকাশ করা হবে।
