
বলিউড অভিনেত্রী কঙ্গনা রনৌত অনেক চড়াই-উতরাই পেরিয়ে পৌঁছেছেন আজকের অবস্থানে। এমনকি এখনো নানা বাধাবিপত্তি প্রায়ই তাঁর চলার পথকে কঠিন করে তোলে। এরপরও এগিয়ে যাচ্ছেন তিনি। কারণ তাঁর ভাষায়, তিনি এগিয়ে গেলেই তাঁর গল্প আরও লাখো নারীকে অনুপ্রেরণা দেবে।কঙ্গনা রনৌত ‘ফিট টু ফাইট’ নামে একটি সচেতনতামূলক প্রচারাভিযানে অংশ নেন। সেই অভিযানের অংশ হিসেবে কঙ্গনা তাঁর জীবনের প্রতিকূলতা থেকে পাওয়া বিভিন্ন শিক্ষার কথা জানান। বলেন, ‘বলিউডে নতুন আসা কোনো মেয়ের জন্য এখানে অবস্থান তৈরি করে নেওয়া খুব কঠিন। এগিয়ে যাওয়ার পথে সব সময়ই কেউ না কেউ পেছন থেকে টেনে ধরতে চায়। কিন্তু নিজের শক্তি ও আত্মবিশ্বাসকে তুলে ধরে যুদ্ধ করার জন্য নিজেকে প্রস্তুত করতে পারলে কেউ কাউকে দমাতে পারবে না। নিজের গলা ছেড়ে কথা বলতে হবে দৃঢ় ভাষায়।’ভারতের জাতীয় চলচ্চিত্র পুরস্কারজয়ী কঙ্গনা রনৌত বর্তমানে অভিনয় করছেন মনিকর্নিকা ছবিতে। এর শুটিং এখন চলছে ভারতের জয়পুরে। এ ছবির শুটিংয়ের ফাঁকেই ‘ফিট টু ফাইট’-এর জন্য কথা বললেন কঙ্গনা। এই সচেতনতামূলক কার্যক্রমটি ভারতের নারী নিরাপত্তার নানা বিষয় নিয়ে কাজ করে। সূত্র: হিন্দুস্তান টাইমস
