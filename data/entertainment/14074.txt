
একসঙ্গে অনেকগুলো পরিচয়কে ধারণ করেছিলেন সৈয়দ বদরুদ্দীন হোসাইন। ভাষাসৈনিক, শিক্ষাবিদ, প্রাবন্ধিক ও শিক্ষক পরিচয়ের পাশাপাশি যুক্ত ছিলেন নাট্য আন্দোলনে। ছিলেন-‘পদাতিক’ নাট্য সংসদের আজীবন সভাপতি। প্রয়াত এই বরেণ্য ব্যক্তিত্বের ১১-এপ্রিল ছিল ৯৩ তম জন্মদিন। এ দিনটিকে উপলক্ষে করে ‘পদাতিক নাট্য সংসদ’ গত ৭ এপ্রিল আয়োজন করে ‘সৈয়দ বদরুদ্দীন হোসাইন স্মৃতি নাট্যোৎসব। ১১ এপ্রিল সোমবার রাতে শেষ হয় এ আয়োজন। শেষ দিন সন্ধ্যায় শিল্পকলা একাডেমির জাতীয় নাট্যশালার মূল মিলনায়তনে মঞ্চস্থ হয় ভারতের নাট্যদল ‘অনীক’-এর নাটক ‘পুনরুজ্জীবন’। একই সময়ে একাডেমির জাতীয় নাট্যশালার পরীক্ষণ থিয়েটার মিলনায়তনে আয়োজক সংগঠন ‘পদাতিক নাট্য সংসদ ‘মঞ্চায়ন করে নাটক ‘জনমাংক’। এর আগে এ উৎসবের এ সমাপনী দিনের বিকেলে শিল্পকলা একাডেমির জাতীয় নাট্যশালার মূল হলের বাইরে খোলা প্রাঙ্গণে অনুষ্ঠিত হয় সাংস্কৃতিক অনুষ্ঠান। মুক্তিযুদ্ধের চেতনা, মাতৃভূমি ও মানবতার প্রতি দায়বদ্ধতাকে সঙ্গী করে পথচলা ৩৯ বছরের পদার্পণ করেছে ‘পদাতিক নাট্য সংসদ’। এই পদাতিক নাট্য সংসদ (টিএসসি)-এর আজীবন সভাপতি ছিলেন-প্রয়াত সৈয়দ বদরুদ্দীন হোসাইন। তার পূর্ণ স্মৃতির উদ্দেশ্যেই ২০১০ সাল থেকে সংগঠনটি প্রতিবছর আয়োজন করে আসছে ‘সৈয়দ বদরুদ্দীন হোসাইন স্মৃতি নাট্যোৎসব ও স্মারক সম্মাননা প্রদান’ অনুষ্ঠান। ‘নাটক হোক জীবনযুদ্ধের হাতিয়ার, নাটক হোক জীবনের প্রকাশিত সত্য’-এই প্রতিপাদ্যকে সামনে রেখে এগিয়ে চলা এই নাট্যসংগঠনটির এবারের নাট্যোৎসবটি ৭ম আয়োজন। এই আয়োজনে অংশ করছে-দেশের ও দেশের বাইরের মোট ১০টি দল।
