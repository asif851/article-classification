
একে অপরকে গভীরভাবে ভালোবাসত। একসময় তাদের ছাড়াছাড়ি হয়ে যায়। অনেক দিন মেয়েটির কোনো খোঁজ নেই। ছেলেটি এখনো ভুলতে পারেনি মেয়েটিকে। মনে পড়ে মেয়েটির কথা। হৃদয় খানের ‘আজো একই ...’ গানের ভাবনাটা এমনই। হৃদয় খান এবারে গানটির মিউজিক ভিডিও তৈরি করেছেন। পুরো কাজটিই করেছেন যুক্তরাষ্ট্রের নিউ ইয়র্কে। অভিনয়ের পাশাপাশি মিউজিক ভিডিও​টি পরিচালনাও করেছেন তিনি। আজ বুধবার থেকে ইউটিউবে দেখা যাচ্ছে মিউজিক ভিডিওটি। গত মে মাসে যুক্তরাষ্ট্রে গিয়েছেন হৃদয় খান। সেখানে ছিলেন দুই মাস। জানালেন, তখনই মিউজিক ভিডিওর কাজটি করেছেন তিনি।একটু পেছনে ফিরে যাওয়া যাক, হৃদয় খান আর সুজানা প্রেম করেছেন চার বছর। এরপর বিয়ে করেছেন। কিন্তু বিয়ের মাত্র সাত মাস পর গত ৬ এপ্রিল বিবাহ-বিচ্ছেদ ঘটে তাঁদের।‘আজো একই...’ গানের ভাবনা থেকে তাই একটা প্রশ্ন হতেই পারে, হৃদয় কি এখন সুজানার কথা ভাবছেন? হৃদয় খান বললেন, ‘না না, একদম না। গানটি গেয়েছিলাম ২০০১ সালে। ‘ছোঁয়া’ অ্যালবামে ছিল। তখন তো সুজানার সঙ্গে আমার পরিচয়ই হয়নি। আর আমি ওসব নিয়ে মোটেও ভাবছি না।’ বিয়ে প্রসঙ্গে হৃদয় খান জানান, এখনই আবার বিয়ে নিয়ে তাঁর কোনো পরিকল্পনা নেই। তিনি এখন আছেন গান নিয়ে। যখনই সময় পাচ্ছেন, বেড়াতে চলে যান অন্য কোনো দেশে, বন্ধু কিংবা আত্মীয়দের কাছে।‘ছোঁয়া’ হৃদয় খানের দ্বিতীয় একক অ্যালবাম। তাঁর অন্য দুটি একক অ্যালবাম ‘বলনা’ আর ‘ভাল্লাগে না’। নিজের সুর করা ও বিভিন্ন শিল্পীর গাওয়া গান নিয়ে বের করেছেন তিনটি মিক্সড অ্যালবাম ‘হৃদয় মিক্স’, ‘হৃদয় মিক্স ২’ আর ‘হৃদয় মিক্স ৩’। এ ছাড়া, এর আগে নিজের একক অ্যালবাম থেকে ‘কী জ্বালা’, ‘আড়াল’, ‘ভাল্লাগে না’, ‘ভেবে ভেবে’ গানগুলো নিয়ে তৈরি করেছেন মিউজিক ভিডিও। এখন চলচ্চিত্রের গান নিয়েই বেশি ব্যস্ত হৃদয় খান। কথা প্রসঙ্গে জানালেন, সম্প্রতি এস এ হক অলিকের ‘আরও ভালোবাসব তোমায়’ ছবির জন্য একটি গানের সুর ও সংগীত পরিচালনা করেন তিনি। ‘তুমি আমার’ শিরোনামের গানটি লিখেছেন কবির বকুল, গানটিতে কণ্ঠ দিয়েছেন হৃদয় খান ও পড়শি। এরই মধ্যে গানটি বেশ জনপ্রিয়তা পেয়েছে। এখন আরও কয়েকটি চলচ্চিত্রের জন্য গান তৈরি করছেন হৃদয় খান।
