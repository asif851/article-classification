
অপু বিশ্বাস ঢালিউডের আলোচিত অভিনেত্রী। এখন পর্যন্ত প্রায় ৬৫টি ছবিতে অভিনয় করেছেন জনপ্রিয় এ তারকা অভিনেত্রী। কিন্তু বিস্ময়কর শোনালেও, কোনো ছবিতেই তিনি নিজে কণ্ঠ দেননি। ছবিগুলোতে তাঁর হয়ে ডাবিং করেছেন অন্য কেউ। সম্প্রতি মজার এ তথ্য ফাঁস করেছেন অপু নিজেই।এ প্রসঙ্গে প্রথম আলোকে অপু বলেন, ‘প্রথম দিকে সিনেমা করার সময় আমি বগুড়া থেকে ঢাকায় এসে শুটিং করতাম, কাজ শেষ হলে আবার বগুড়ায় ফিরে যেতাম। তাই সিনেমার ডাবিং করা হতো না। আর প্রথমদিকে ডাবিং বিষয়টাও আমি খুব একটা ভালো বুঝতাম না। আসলে খুব অল্প সময়ে আমার অনেক কাজ করা হয়েছিল। তবে এখন থেকে আমার পরবর্তী সিনেমাগুলোতে আমি নিজেই ডাবিং করব।’পয়লা বৈশাখকে উপলক্ষ করে ১১ এপ্রিল শুক্রবার মুক্তি পেয়েছে অপু অভিনীত ‘ডেয়ারিং লাভার’ ছবিটি। বদিউল আলম খোকন পরিচালিত ছবিটিতে শাকিব খানের সঙ্গে জুটি বেঁধে অভিনয় করেছেন অপু। এ ছাড়া মুক্তির অপেক্ষায় রয়েছে অপু অভিনীত ‘হিরো দ্য সুপারস্টার’, ‘ভালোবাসা এক্সপ্রেস’, ‘হিটম্যান’, ‘রাজা হ্যান্ডসাম’, ‘মনের মতো মানুষ পাইলাম না’ এবং ‘শোধ’ ছবিগুলো।   
