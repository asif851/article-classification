
মহান স্বাধীনতা দিবস ও বিশ্ব নাট্য দিবস উপলক্ষে থিয়েটার ইনস্টিটিউট চট্টগ্রামের (টিআইসি) দুই দিনব্যাপী আয়োজনের প্রথম দিন কেটেছে চলচ্চিত্র প্রদর্শনী ও নাটক মঞ্চায়নের মধ্য দিয়ে।গতকাল বেলা ১১টায় টিআইসির লেকচার থিয়েটার মিলনায়তনে প্রকাশ রায় নির্মিত মুক্তিযুদ্ধের প্রামাণ্যচিত্র বার্থ অব এ ফ্ল্যাগ প্রদর্শিত হয়। সন্ধ্যায় প্রদর্শিত হয় নান্দিকারের নাটক কোর্ট মার্শাল। পশ্চিমবঙ্গের নাট্যকার স্বদেশ দীপক রচিত এই নাটকটি বাংলাদেশের পটভূমিতে রূপান্তর করেছেন এস এম সোলায়মান। নির্দেশনা দিয়েছেন অলক ঘোষ।মুক্তিযুদ্ধের পর এ দেশে স্বাধীনতার পক্ষ-বিপক্ষ শক্তির দ্বন্দ্বই কোর্ট মার্শাল নাটকে প্রতিফলিত হয়েছে। ট্র্যাজিক পরিণতির এই নাটকে দেখা যায় বীরাঙ্গনার সন্তান আকবর দেশকে ভালোবাসেন। কিন্তু তাঁর সহকর্মী এফ কে খান স্বাধীনতাবিরোধী। এফ কে খান সহ্য করতে পারেন না দেশপ্রেমী আকবরকে। তাঁকে নানাভাবে মানসিক নিপীড়ন করেন। এই নিপীড়ন সীমা ছাড়িয়ে যায়। একপর্যায়ে ধৈর্যের বাঁধ ভেঙে গেলে আকবর খুন করতে উদ্যত হয় এফ এ খানকে। হত্যাচেষ্টার দায়ে আকবরের ফাঁসির আদেশ হয়। নাটকের বিভিন্ন চরিত্রে অভিনয় করেছেন অলক ঘোষ, আবদুল হাদি, বদিউল আলম, মৃত্তিকা ঘোষ, মোহাম্মদ সাইফুদ্দিন, শাহেল আলম ও পারভেজ আহমেদ।আজ শুক্রবার আয়োজনের দ্বিতীয় দিনে থাকবে কালচারাল সেন্টার অব দ্য ফিলিপাইন প্রযোজিত এশিয়ার ১০টি দেশের শিল্পীদের অভিনীত নাটক রিয়্যালাইজিং রামা। এরপর ‘বিশ্ব নাট্য দিবসে নাট্য ভাবনা’ শীর্ষক আলোচনা, নাটকের গান, আবৃত্তি, নৃত্যানুষ্ঠান ও মুক্তিযুদ্ধের নাটক বীরাঙ্গনার বয়ান মঞ্চায়ন হবে।
