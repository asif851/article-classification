
জনপ্রিয় টিভি ব্যক্তিত্ব আফজাল হোসেন। বছর দুয়েক পর নতুন একটি ছবির শুটিংয়ে অংশ নিলেন তিনি। গতকাল বুধবার বিকেলে ঢাকার তেজগাঁওয়ের কোক স্টুডিওতে ঢাকা অ্যাটাক নামের ছবির শুটিং শুরু করেন আফজাল হোসেন। দীপঙ্কর দীপন পরিচালিত এই ছবিতে তিনি পুলিশ কমিশনারের চরিত্রে অভিনয় করছেন। শুটিং শুরুর আগ মুহূর্তে প্রথম আলোর সঙ্গে কথা বলেন তিনি।
অভিনয়ে আপনি এখন অনিয়মিত—এ অবস্থায় সিনেমায় অভিনয়ে রাজি হলেন কীভাবে?ঢাকা অ্যাটাক ছবিতে যে চরিত্রের কথা বলা হচ্ছে, এটার জন্য বিভিন্নভাবে বিভিন্ন জায়গা ও দায়িত্বশীল মহল থেকে আমার কাছে অনুরোধ এসেছে। মর্যাদাপূর্ণ চরিত্রকে মর্যাদার জায়গায় দেখার জন্য নির্মাতা-প্রযোজক বা ছবির সঙ্গে সংশ্লিষ্ট ব্যক্তিরা সবাই চাইছেন যেন আমি চরিত্রটা করি। খুব অল্প সময়ের জন্য হলেও মনে হয়েছে, আচ্ছা ঠিক আছে, করি তাহলে।আপনার নিজের ভালো লাগারও তো ব্যাপার আছে, তাই না?নিঃসন্দেহে ভালো লাগার ব্যাপার আছে। আমি একটা সময় শুধু অভিনয় নিয়েই থাকতে চেয়েছিলাম। পরে মনে হয়েছে, আমাদের দেশে সে পরিস্থিতি নেই। তাই অন্য কাজে ব্যস্ততা বাড়িয়েছি। তবে অভিনয় করার দুর্বলতা আছেই। ফরীদির (হুমায়ুন ফরীদি) সঙ্গে একটা ছবিতে অতিথি চরিত্রে অভিনয় করার সময় আমি কিন্তু জানতেই চাইনি, কী ছবি, চরিত্রটি কী, আর কেনই-বা করছি।আপনি তো বছর দুয়েক আগে আরেকটি ছবিতে অভিনয় করেছিলেন?আমি শেষ যে ছবিতে শুটিং করেছি, সেটি আফসানা মিমির রান। অবশ্য ছবিটির কাজ এখন থেমে আছে।অনেকে বলে থাকেন চলচ্চিত্রের অবস্থা খারাপ। আপনার কী মনে হয়?চলচ্চিত্রের অবস্থা একসময় খুব ভালো ছিল বলেই এখন খারাপ বলে। শুধু চলচ্চিত্র কেন, খারাপ তো সবকিছুই। গান-নাটক, সংবাদপত্র এবং মানুষের অবস্থাও খারাপ। সবকিছুরই একটা অধঃপতন হয়েছে। সেখান থেকে উত্থানের চেষ্টা করা হচ্ছে। যাঁদের উদ্যোগ আর তাড়না আছে, তাঁরাই চেষ্টা করছেন। আবার সামগ্রিকভাবে যাঁরা চেষ্টা করছেন, তাঁদের পেছনে যে সবাই দাঁড়ায়, সেটার উদাহরণও আমার কাছে নেই।
শুনলাম, আপনি একটি ধারাবাহিক নাটকে অভিনয় করতে যাচ্ছেন?বাক্সবন্দী নাটকের নির্মাতা নেয়ামূল (নঈম ইমতিয়াজ) আমার সঙ্গে দীর্ঘদিন কাজ করেছে। আমার খুব স্নেহভাজন। এটা ঠিক যে আমি এখন আর অভিনয়ে নিয়মিত নই। কিন্তু কিছু মানুষের অনুরোধ এড়াতে পারি না। ভালোবেসে যেভাবে দাবি করে, তা ফিরিয়ে দেওয়া সম্ভব হয় না। এ জন্য আমি টুকটাক নাটকে কাজ করি। বাক্সবন্দী ধারাবাহিক নাটকের শেষ পর্বে একটা গুরুত্বপূর্ণ চরিত্রে আমি কাজ করছি।সাক্ষাৎকার—মনজুর কাদের
