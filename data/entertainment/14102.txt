
অভিনেতা সঞ্জয় দত্তের বায়োপিকের শুটিং শুরু হয়ে গেছে। তারকার জীবন নিয়ে তৈরি এই ছবিটিও তারকায় ঠাসা। এখানে সঞ্জয়ের চরিত্রে থাকছেন রণবীর কাপুর, তাঁর মা অভিনেত্রী নার্গিসের চরিত্রে মনীষা কৈরালা। দুটি চরিত্রে দেখা যাবে দিয়া মির্জা আর সোনম কাপুরকেও। এবার এই ছবির সঙ্গে যুক্ত হলো আনুশকা শর্মার নাম।
একটি সূত্র সম্প্রতি নিশ্চিত করেছেন আনুশকাও থাকবেন সঞ্জয় দত্তের বায়োপিকে। রাজ কুমার হিরানি পরিচালিত এই ছবিতে আনুশকা শর্মাকে দেখা যাবে অতিথি চরিত্রে। হিরানির ‘পিকে’ ছবিতেও ছিলেন এই অভিনেত্রী। আর মজার বিষয় হলো, একই নির্মাতার ‘থ্রি ইডিয়টস’ ছবির জন্যও স্ক্রিন টেস্ট দিয়েছিলেন মিস শর্মা। আর এই কথাটি আমির খান আর হিরানি প্রথম জানতে পারেন ‘পিকে’ ছবির সেটে। বলিউড হাঙ্গামা।
