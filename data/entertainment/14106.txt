
একটা সময় মুম্বাই শহরে জোর গুঞ্জন ছিল ক্যাটরিনা আর রণবীর কাপুর নাকি মুম্বাইয়ে একই অ্যাপার্টমেন্টে থাকছেন! এরপর খবর এল নববর্ষটা বিলেতে একই সঙ্গে কেটেছে দুজনের! শুধু তা-ই নয়, এই সুযোগে রীতিমতো আংটি বদলও সেরেছেন তাঁরা। কিন্তু হলে হবে কী! আনুষ্ঠানিকভাবে তো এখনো বাগদানের ঘোষণা দেননি বলিউডের বহুল আলোচিত এই জুটি। আবার আংটি বদলের খবর চাউর হওয়ার পরে এ নিয়ে ক্যাটের উষ্মাও ছিল দেখার মতো। কিন্তু ক্যাটরিনার হাতের হীরার আংটির রহস্যটা তাহলে কী? সাম্প্রতিক এক অনুষ্ঠানে ক্যাটের হাতে হীরার আংটিটি দেখা যাওয়ার পর থেকেই এ নিয়ে বলিউডে শুরু হয়েছে নতুন শোরগোল। খবর এনডিটিভির।ক্যাট-রণবীরের সম্পর্ক নিয়ে গুঞ্জনে নতুন করে ঘি ঢেলেছে এই হীরার আংটি। শনিবার মুম্বাই পুলিশের এক বার্ষিক অনুষ্ঠানে ‘চিকনি চামেলি’ গানের সঙ্গে নেচেছেন ক্যাটরিনা। পরিচালক করণ জোহর ক্যাটরিনাকে মঞ্চে নিয়ে আসেন। এ সময় ক্যাটরিনার হাতে জ্বলজ্বল করছিল মণি-মাণিক্যখচিত বিশাল আংটিটি। অনুষ্ঠানের পরপরই গণমাধ্যমে ক্যাটের আংটি রহস্য নিয়ে খবর প্রকাশিত হয়।অনেকেই মন্তব্য করেছেন, এ হয়তো ক্যাটরিনার বাগদানেরই আংটি। কিন্তু এনডিটিভির খবরে জানানো হয়েছে, একই অনুষ্ঠানে রণবীর কাপুর অংশ নিলেও তাঁর হাতে কোনো আংটি দেখা যায়নি।
