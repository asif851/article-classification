
শুরু হয়েছে মম অভিনীত নতুন সিনেমা ‘স্বপ্নবাড়ি’র শুটিং। গত শনিবার থেকে ঢাকার বাংলামোটর এলাকার একটি বাড়িতে এই সিনেমার শুটিং শুরু হয়। নতুন এই ছবিতে মমর বিপরীতে অভিনয় করছেন আনিসুর রহমান মিলন।‘স্বপ্নবাড়ি’ সিনেমার গল্পে দেখা যাবে, এক দম্পতি একটি বাড়ি ভাড়া নেয়। আর এরপর সেই বাড়িতে ঘটতে থাকে নানা ঘটনা। এর পেছনে লুকিয়ে আছে রহস্য। মৃত্যুর মুখোমুখি দাঁড়িয়ে এই দম্পতির কাছ থেকে বেরিয়ে আসে কিছু সত্য। এমনই একটি কাহিনি নিয়ে ‘স্বপ্নবাড়ি’ ছবির গল্পটা এগিয়ে যাবে।মম ও মিলন এর আগেও সিনেমায় জুটি হয়ে অভিনয় করেছেন। ‘প্রেম করব তোমার সাথে’ নামের সেই ছবিটি বছর খানেক আগে মুক্তি পেয়েছে। সেটি ছিল প্রেমের ছবি। আর এটি একটি রহস্যধর্মী গল্প। মম বলেন, ‘আমার নতুন ছবি “স্বপ্নবাড়ি” থ্রিলার ধাঁচের হলেও এতে প্রেম-ভালোবাসা সবই থাকবে। ছবির প্রতিটি দৃশ্যে থাকবে চমক। চিত্রনাট্য দেখে তা–ই বুঝেছি। আশা করছি, দর্শক নতুন কিছু পাবেন।’হাতে গোনা কয়েকটি টিভি নাটকে একসঙ্গে অভিনয় করেছেন আনিসুর রহমান মিলন ও জাকিয়া বারী মম। এ নিয়ে দ্বিতীয়বারের মতো সিনেমায় জুটি হলেন তাঁরা। মম বলেন, ‘প্রথম ছবিতে অভিনয়ের পর চলচ্চিত্র জগৎ​ থেকে আমি সাত বছর দূরে সরে ছিলাম। এই সাত বছর ছিল আমার প্রস্তুতির সময়। বড় ক্যানভাসে কাজ করতে হলে যে ধরনের প্রস্তুতি ও মানসিক শক্তির দরকার, এরই মধ্যে তা আমি অর্জন করতে পেরেছি বলে মনে হয়। প্রথম ছবিতে কাজ করে আমি যে সাফল্য লাভ করেছিলাম, তার ধারাবাহিকতা বজায় রাখতে চাই।’‘স্বপ্নবাড়ি’ পরিচালনা করছেন তানিম রহমান অংশু।
