
বিরল চিকুনগুনিয়া ভাইরাসে আক্রান্ত হয়ে গত সপ্তাহে লন্ডনের কিং এডওয়ার্ড হাসপাতালে ভর্তি হন হলিউডের অভিনেত্রী লিন্ডসে লোহান। সম্প্রতি কিছুটা সুস্থ হয়ে হাসপাতাল ছেড়েছেন ২৮ বছর বয়সী এ তারকা অভিনেত্রী। মশার কামড় থেকে চিকুনগুনিয়া ভাইরাস ছড়ায়। এই ভাইরাসে আক্রান্ত হলে জ্বর, অস্থিসন্ধিতে ব্যথা, ফুসকুড়ি, ক্লান্তিসহ আরও নানা উপসর্গ দেখা দেয়। এ রোগের কোনো প্রতিষেধক নেই এবং এর উপসর্গগুলো এক মাস পর্যন্ত স্থায়ী হতে পারে। লিন্ডসে প্রথম শারীরিকভাবে অসুস্থ হয়ে পড়েন গত ডিসেম্বর মাসের শেষ দিকে। অসুস্থ হওয়ার পর হাঁটাচলা করতে পারছিলেন না তিনি। সম্প্রতি এক খবরে এ তথ্য জানিয়েছে টিএমজি। লিন্ডসে এখন লন্ডনে স্থায়ীভাবে বসবাস করছেন। প্রশান্ত মহাসাগরের বোরা বোরা দ্বীপে অবকাশযাপনে গিয়েছিলেন তিনি। সেখানেই মশার কামড় থেকে তিনি চিকুনগুনিয়া ভাইরাসে আক্রান্ত হন। শুরুর দিকে রোগের উপসর্গ দেখা না দেওয়ায় তিনি বোরা বোরা থেকে লস অ্যাঞ্জেলেসে যান একটি বিজ্ঞাপনচিত্রের শুটিংয়ের কাজে। লস অ্যাঞ্জেলেস থেকে লন্ডনে ফেরার পরপরই তিনি অসুস্থ হয়ে পড়েন।অস্থিসন্ধিতে তীব্র ব্যথা ও প্রচণ্ড জ্বর হওয়ায় গত সপ্তাহে লন্ডনের কিং এডওয়ার্ড হাসপাতালে ভর্তি করা হয় লিন্ডসেকে। প্রয়োজনীয় চিকিৎসা দেওয়ার পর তিনি কিছুটা সুস্থ হয়ে ওঠায় সম্প্রতি হাসপাতাল ত্যাগের অনুমতি পান। হাসপাতাল ছাড়লেও একজন বিশেষজ্ঞ চিকিৎসকের তত্ত্বাবধানে তাঁর চিকিৎসা চালিয়ে যেতে হবে। আর পড়ুন: লন্ডনে স্থায়ী হচ্ছেন লিন্ডসে!লিন্ডসে লোহানের মোবাইল গেম!

