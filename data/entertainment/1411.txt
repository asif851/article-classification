
পরিচালক সঞ্জয় লীলা বানসালির ‘পদ্মাবতী’ ছবি নিয়ে বিতর্ক যেন থামছেই না। গতকাল শনিবার জানা গেছে, ভারতের সেন্সর বোর্ড অব ফিল্ম সার্টিফিকেশন (সিবিএফসি) এই ছবিকে ছাড়পত্র দেওয়ার সিদ্ধান্ত নিয়েছে। তবে কিছু শর্ত মানতে হবে। এসব শর্ত মানলে তবেই ছবিটিকে ছাড়পত্র দেওয়া হবে বলে জানান সিবিএফসির প্রধান প্রসূন যোশি। গত বৃহস্পতিবার রিভিউ কমিটির মিটিংয়ে সিদ্ধান্ত হয়, ‘পদ্মাবতী’ ছবির ২৬টি দৃশ্য কর্তন করতে হবে, আর নাম পাল্টে রাখতে হবে ‘পদ্মাবত’। কিন্তু আজ রোববার শোনা যাচ্ছে অন্য কথা। শুধু কিছু শর্ত পূরণ করলেই সিবিএফসি থেকে ছাড়পত্র পাবেন সঞ্জয় লীলা বানসালি।
কী সেই শর্ত? টাইমস অব ইন্ডিয়াকে সিবিএফসির প্রধান প্রসূন যোশি জানিয়েছেন, ছবিতে পাঁচটি পরিবর্তন করতে হবে। ১. ছবিতে অবশ্যই লিখতে হবে, এই ছবির সঙ্গে ঐতিহাসিক ঘটনার কোনো মিল নেই। ২. ছবির নাম পাল্টে ‘পদ্মাবত’ করতে হবে। কারণ, ছবির চিত্রনাট্যে পরিচালকের শৈল্পিক নিদর্শন রয়েছে। আর ছবিটি তৈরি হয়েছে ‘পদ্মাবত’ নামের একটি কাল্পনিক কবিতাকে অবলম্বন করে। ৩. ‘ঘুমার’ গানের কিছু পরিবর্তন করতে হবে। ৪. ঐতিহাসিক স্থান ও কাল নিয়ে কিছু তথ্য দেখাতে হবে। ৫. ছবিতে অবশ্যই লিখতে হবে, ভারত সতীদাহ প্রথাকে সমর্থন করে না। তাকে কোনোভাবে প্রচার বা গৌরবান্বিত করছে না।
প্রসূন যোশি আরও জানিয়েছেন, ‘পদ্মাবতী’ ছবির প্রযোজক ও পরিচালক সিবিএফসির এই সিদ্ধান্তকে স্বাগত জানিয়েছেন। তিনি আশা করছেন, ছবিটির সঙ্গে সংশ্লিষ্ট ব্যক্তিরা শিগগিরই এ ব্যাপারে প্রয়োজনীয় কর্মপরিকল্পনা করবেন।
এদিকে ‘পদ্মাবতী’ ছবির বিতর্ক অবসানের জন্য সিবিএফসি নতুন একটি প্যানেল তৈরি করেছে। এই প্যানেলে যুক্ত করা হয় ইতিহাসবিদ এবং ভারতের বিভিন্ন রাজপরিবারের সদস্যদের। বৃহস্পতিবার নতুন এই কমিটির বৈঠক অনুষ্ঠিত হয়।
‘পদ্মাবতী’ চলচ্চিত্রে ইতিহাস বিকৃত করা হয়েছে এবং রাজপুতদের সম্মানহানি করা হয়েছে—এই অভিযোগে অনেক দিন ধরে বিক্ষোভ ও প্রতিবাদ চালাচ্ছে রাজপুত সংগঠন করনি সেনাসহ আরও কয়েকটি হিন্দু সংগঠন। সুপ্রিম কোর্ট জানিয়ে দিয়েছেন, ‘পদ্মাবতী’ ছবির মুক্তির ব্যাপারে সিদ্ধান্ত নেবে ভারতের চলচ্চিত্র সেন্সর বোর্ড।
