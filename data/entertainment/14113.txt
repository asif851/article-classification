
বলিউড অভিনেতা দিলীপ কুমারের শারীরিক অবস্থার আরও অবনতি হয়েছে। এ কথা জানিয়েছেন তাঁর চিকিৎসক। গত বুধবার থেকে ৯৪ বছর বয়সী এই অভিনেতা মুম্বাইয়ের লীলাবতী হাসপাতালে ভর্তি আছেন। মারাত্মক পানিশূন্যতা ও কিডনির সমস্যা নিয়ে তিনি হাসপাতালে ভর্তি হন। হাসপাতালে ভর্তির পরদিন তাঁর শারীরিক অবস্থা কিছুটা ভালো হয়েছিল। লীলাবতী হাসপাতালে দিলীপ কুমারের জন্য চিকিৎসকদের একটি বোর্ড গঠন করা হয়েছে। দলের অন্যতম চিকিৎসক জালাল ডি পার্কার জানান, তাঁর ডায়ালাইসিস শুরু করতে হবে।
গুজব শোনা যাচ্ছিল, দিলীপ কুমারকে কৃত্রিম শ্বাসপ্রশ্বাস দেওয়া হচ্ছে। তবে দিলীপ পার্কার জানান, এ কথা সত্য নয়। তিনি আরও বলেন, ‘দিলীপ কুমারের অবস্থা ভালো না। তাঁর ক্রিয়েটিনিন বেড়ে গেছে। রক্তের হিমোগ্লোবিন একদম কমে যাচ্ছে আর পটাশিয়াম বৃদ্ধি পাচ্ছে। তাঁকে ডায়ালাইসিস করাতে হবে। কিন্তু তাঁকে কৃত্রিম শ্বাসপ্রশ্বাস দেওয়া যাচ্ছে না।’
গত বছর থেকে বেশ কয়েকবার স্বাস্থ্যগত সমস্যার জন্য লীলাবতী হাসপাতালে দিলীপ কুমারকে চিকিৎসাধীন থাকতে হয়েছে। এর আগে সর্বশেষ দিলীপ কুমার হাসপাতালে ভর্তি হয়েছিলেন গত বছর ডিসেম্বরে। প্রচণ্ড জ্বর ও পা ফুলে যাওয়ায় চিকিৎসা নিয়েছিলেন তখন। ইন্ডিয়া টুডে
