
অভিনেতা সঞ্জয় দত্তের বহুপ্রতীক্ষিত বায়োপিকের টিজার মুক্তি পেয়েছে গত মঙ্গলবার। প্রথম দর্শনেই বাজিমাত করেছে রাজকুমার হিরানির ‘সঞ্জু’। তবে এই ছবির সম্পর্কে অনেক তথ্য আগে থেকে পাওয়া গেলেও ছবির নামটিই এত দিন ছিল অজানা। প্রথম দিকে শোনা যাচ্ছিল, বায়োপিকের নাম হবে ‘দত্ত’। পরে পরিচালক রাজকুমার হিরানি জানান, এটি চূড়ান্ত নয়। এবার টিজার মুক্তির পর সবাই জানতে পেরেছে এই ছবির নাম ‘সঞ্জু’। নির্মাতারা এই নামকরণের কারণও জানিয়েছেন।
হিরানি ভারতের একটি ট্যাবলয়েটকে বলেন, প্রথমে ছবির নাম ‘দত্ত’ রাখতে চাইলেও পরে সেটি তাঁর নিজের কাছেই কেমন যেন খটমট শোনায়। সঞ্জয়ের ঘটনাবহুল জীবনকে পূর্ণদৈর্ঘ্য ছবিতে চিত্রায়িত করা ছিল চ্যালেঞ্জ। তবে একপর্যায়ে ছবির নাম কী হবে, এই ভাবনা তাঁদের কাছে বড় চ্যালেঞ্জ হয়ে ওঠে। ওই সময় টিমের অনেক অনেক নাম প্রস্তাব করেন। ‘ম্যায় অ্যায়সা হি হু’ রাখার কথাও বলেছিলেন কেউ কেউ। প্রস্তাব এসেছিল ‘সঞ্জু বাবা’ রাখার। কিন্তু প্রযোজক বিধু বিনোদ চোপড়া আর পরিচালক হিরানি চেয়েছিলেন এমন একটি নাম রাখতে, যা সবার কাছে গ্রহণযোগ্য হবে। তাই এই বায়োপিকের নাম ‘সঞ্জু’। সঞ্জয়ের বলিউডের বন্ধুরা তাঁকে এই নামে ডাকেন।
হিরানি আরও বলেন, ‘অন্য বায়োপিকের মতো আমরা এই ছবিটি একপেশে করতে চাইনি। এখানে সঞ্জয়ের ভালো-মন্দ, চড়াই-উতরাইসহ জীবনের সব অধ্যায়ের গল্প আছে।’
আর মজার বিষয় হলো সব ছবির ক্ষেত্রে দেখা যায়, তারকার কাছে গিয়ে ছবির গল্প শোনান পরিচালক। আর ‘সঞ্জু’র ক্ষেত্রে হয়েছে উল্টো। এই বায়োপিক তৈরির জন্য হিরানি গিয়েছিলেন সঞ্জয়ের কাছে, তাঁর জীবনের গল্প শুনতে। আর সঞ্জয়ও তাঁর জীবনের প্রতিটি পাতা মেলে ধরেন পরিচালকের কাছে। সব শেষে এই অভিনেতা বললেন, ‘এই হলো আমার জীবন। এখন এটাকে তোমরা কীভাবে দেখাতে চাও দেখাও।’ নানা কারণে বিতর্কিত হওয়ার পরও একমাত্র সঞ্জয় দত্তই এমন কথা বলার সাহস দেখাতে পারেন।
‘সঞ্জু’ ছবিতে সঞ্জয় দত্তের চরিত্রে অভিনয় করেছেন রণবীর কাপুর। টিজার মুক্তি পাওয়ার পর থেকেই প্রশংসায় ভাসছেন তিনি। এ প্রতিবেদন লেখা পর্যন্ত ইউটিউবে ফক্স স্টার ইন্ডিয়ার অফিশিয়াল পেজে টিজারটি দেখা হয়েছে প্রায় ১ কোটি ৮৬ লাখবার। রণবীর ছাড়াও এই ছবিতে আরও অভিনয় করেছেন পরেশ রাওয়াল, মনীষা কৈরালা, সোনম কাপুর, দিয়া মির্জা, আনুশকা শর্মা ও কারিশমা তান্না। টাইমস অব ইন্ডিয়া
