
বাবা হওয়ার পরও টিভি-চলচ্চিত্রের অভিনেতা সিদ্দিকের আফসোসের শেষ নেই। সন্তান জন্মের সময় তার পাশে না থাকতে পারাটাই সিদ্দিকের এই আফসোসের কারণ।সিদ্দিক বলেন,“দীর্ঘদিনের ইচ্ছে বা স্বপ্ন ছিল প্রথম সন্তানের জন্মের সময় অন্তত তার পাশে থাকব, কিন্তু নাটকের শুটিংয়ের কারণে তা সম্ভব হয়নি। ২৪ জুন দিবাগত রাতে আমার স্ত্রী পুত্রসন্তানের জন্ম দেন। তখন আমি মালয়েশিয়ায়, আগুন আহমেদের পরিচালনায় ‘অসমাপ্ত গল্পের সমাপ্ত’ নাটকের শুটিং করছি। বাবা হওয়ার খবরটি শুনে অবশ্য পরদিন সকালের ফ্লাইটেই ঢাকায় চলে আসি।”অভিনয়শিল্পী সিদ্দিকের স্ত্রী মারিয়া মীম রাজধানীর অ্যাপোলো হাসপাতালে পুত্র সন্তানের জন্ম দেন। ২৫ জুন দিবাগত রাত আড়াইটার দিকে চিকিত্সক মনোয়ারা বেগম ও কামরুজ্জামানের তত্বাবধানে সফল অস্ত্রোপাচারের মাধ্যমে সিদ্দিকের পুত্র সন্তান পৃথিবীর আলো দেখে। মা ও ছেলে দুজনেই সুস্থ আছে। সিদ্দিকের পুত্র সন্তানের নাম রাখা হয়েছে আলিফ।
এদিকে বাবা হওয়ার অনুভূতি প্রকাশ করতে গিয়ে সিদ্দিক বলেন, ‘আমি অসম্ভব খুশি। এ খুশির ব্যাপারটি বলে বোঝাতে পারব না। বাবার কাছে সন্তান যে কী তা তিনিই বুঝেন যিনি বাবা হয়েছেন। সবার কাছে আমার সন্তান এবং আমার স্ত্রীর জন্য দোয়া চাই।’
সিদ্দিক আরেকটি মজার তথ্য দিতে গিয়ে বলেন ‘ আমার জন্ম ২৫ জুন, আমার ছেলেরও জন্ম হলো ২৫ জুন। এর চেয়ে আনন্দের আর কী হতে পারে।’
উল্লেখ্য, ২০১২ সালের ২৪ মে বাংলাদেশি বংশোদ্ভূত স্পেনের নাগরিক মারিয়া মীমকে বিয়ে করেন সিদ্দিক। ম্যাজিক ডে ১২-১২-১২ তে তিনি তার বিয়ের আনুষ্ঠানিকতা সম্পন্ন করেন।
সিদ্দিক এই মুহূর্তে ঈদের নাটকের শুটিং নিয়ে ব্যস্ত সময় পার করছেন। শুটিং শেষে তিনি হাসপাতালে সন্তান ও স্ত্রীকে সময় দিচ্ছেন।
