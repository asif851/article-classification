
আবার প্রচার শুরু হচ্ছে বিদেশি ভাষায় নির্মিত ধারাবাহিক ‘সুলতান সুলেমান’-এর । দীপ্ত টিভির জনপ্রিয় এ ধারাবাহিক এরই মধ্যে তিনটি মৌসুম (সিজন) শেষ হয়েছে। আজ থেকে শুরু হবে এর চতুর্থ মৌসুমের প্রচার। আবারও দীপ্ত টিভির পর্দায় দেখা মিলবে বাদশা সুলেমান, হুররাম সুলতান, ইব্রাহিম পাশা, হেলেনা নামের চরিত্রগুলো। প্রায় ৭০০ বছর ধরে তুরস্কের অটোমান সাম্রাজ্যের রাজত্ব ছিল পৃথিবীজুড়ে। এই সাম্রাজ্যের স্বর্ণযুগ ছিল সুলতান সুলেমানের নেতৃত্বে ষোড়শ থেকে সপ্তদশ শতাব্দী। ক্ষমতার টানাপোড়েনে অটোমান সাম্রাজ্যের ষড়যন্ত্রে গুপ্তহত্যা, ভাই হত্যা, সন্তান হত্যা ও দাসপ্রথার অন্তরালে কাহিনি নিয়ে নির্মিত হয়েছে এই মেগা ধারাবাহিক। এখানে জীবন্ত হয়ে উঠেছে সুলতানকে প্রেমের জালে আবদ্ধ করে এক সাধারণ দাসীর সম্রাজ্ঞী হয়ে ওঠার কাহিনি।২০১৫ সালের নভেম্বর থেকে বাংলায় ডাব করে ধারাবাহিকটি প্রচারিত হচ্ছে দীপ্ত টিভিতে। গত এক বছরে প্রচারিত হয়েছে তিনটি মৌসুম। আগের সময় অনুযায়ী সপ্তাহে ছয় দিন সন্ধ্যা সাড়ে ৭টা ও রাত ১০টায় দেখানো হবে সুলতান সুলেমান।উল্লেখ্য, প্রচারের পর থেকেই ধারাবাহিকটি এ দেশের দর্শকদের কাছে ব্যাপক জনপ্রিয় হয়। দীপ্ত টিভির পথ অনুসরণ করে এ দেশের বেশ কয়েকটি টিভি চ্যানেলেও বিদেশি ধারাবাহিক প্রচারের উদ্যোগ নেওয়া হয়। উল্টো দিকে বিদেশি ধারাবাহিক বন্ধের আন্দোলন শুরু করে এ দেশের নাটকের সঙ্গে জড়িত শিল্পী ও কলাকুশলীদের সংগঠন ফেডারেশন অব টেলিভিশন প্রফেশনালস অর্গানাইজেশন (এফটিপিও)। এমনকি দুটি টিভি চ্যানেলের সামনে অবস্থান কর্মসূচিও পালন করে তারা। আন্দোলনটি আপাতত স্থগিত আছে।
