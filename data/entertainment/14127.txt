
কথা ছিল আগামী মাস কয়েকের মধ্যে আসবে বেস্ট অব বাপ্পা মজুমদার নামে একটি অ্যালবাম। গানগুলো বাপ্পা নিজেই বাছাই করছেন। কিছু গানে আবার নতুন করে কণ্ঠ দিচ্ছেন, নতুন সংগীতায়োজন করছেন। কিন্তু গত শুক্রবার তিনি জানালেন, এর আগেই নিজের নতুন গানের একটি অ্যালবাম তৈরি করছেন। এরই মধ্যে চারটি গান তৈরি হয়ে গেছে। বাপ্পা বলেন, ‘শুরুতে সংকলিত গানের অ্যালবাম প্রকাশের ভাবনা ছিল। কিন্তু পরে ভেবে দেখলাম, তার আগে মৌলিক গানের আরেকটি অ্যালবাম শ্রোতাদের হাতে তুলে দিতে পারলে মন্দ হয় না। আশা করছি, বছরের শেষ দিকে অ্যালবামটি শ্রোতাদের হাতে তুলে দিতে পারব।’অ্যালবামে থাকছে সঞ্জীব চৌধুরী, নিয়াজ আহমেদ অংশু, রাসেল ও’নীল, শাহান কবন্ধ, আবীর আলমগীর ও রানা ও বাপ্পা মজুমদারের লেখা গান।বাপ্পা বলেন, ‘লেখালেখির সঙ্গে আমার খুব একটা যোগাযোগ নেই। মনে হলে হুট করে লিখি। নতুন অ্যালবামের গান লেখা তেমনি ঘটনা। আমার প্রথম লেখা গানের শিরোনাম “চাঁদের কণা”। এরপর বেঁচে থাক সবুজ অ্যালবামের “ঘুম আসে না” গানটিও আমার লেখা।’
