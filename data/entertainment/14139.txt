

বাংলা সাহিত্য ও বিনোদন অঙ্গনের নন্দিত ব্যক্তিত্ব হুমায়ূন আহমেদের পঞ্চম মৃত্যুবার্ষিকী আজ। দেশের গণমাধ্যম ও বিনোদন মাধ্যমগুলোতে আজ নানাভাবে তাঁকে স্মরণ করা হবে। দিবসটিকে স্মরণ করতে টেলিভিশন ও মঞ্চে রয়েছে নানা আয়োজন। থাকবে তাঁর লেখা গান, দেখানো হবে তাঁর গল্প থেকে নির্মিত সিনেমা এবং তাঁকে নিয়ে আলোচনা করবেন তাঁর ঘনিষ্ঠজন ও স্বজনেরা। আমরাও স্মরণ করছি তাঁকে তাঁর প্রয়াণ দিবসে।

মাছরাঙা টেলিভিশন
বেলা ১টায় হুমায়ূন আহমেদ স্মরণে বিশেষ সংগীতানুষ্ঠান ‘ও আমার উড়ালপঙ্খীরে’। উপস্থাপনা করবেন মেহের আফরোজ শাওন এবং গাইবেন সুবীর নন্দী ও এস আই টুটুল। বেলা ২টা ৩০ মিনিটে হুমায়ূন আহমেদ স্মরণে বিশেষ ‘সিনে টিউন’।
এনটিভি
সন্ধ্যা ৬টা ৪৫ মিনিটে সংগীতানুষ্ঠান ‘হুমায়ূন আহমেদের গানে যুগলবন্দী’। অংশ নেবেন শাওন ও এস আই টুটুল।
বাংলাভিশন
রাত ১১টা ২৫ মিনিটে সরাসরি অনুষ্ঠান ‘মিউজিক ক্লাব’–এ হুমায়ূন আহমেদের লেখা গান গাইবেন শিল্পী এস আই টুটুল।
চ্যানেল আই
সকাল সাড়ে ৭টায় ‘গানে গানে সকাল শুরু’ অনুষ্ঠানে হুমায়ূন আহমেদের গান গাইবেন এস আই টুটুল। সকাল ৯টা ৪৫ মিনিটে বিশেষ ‘তৃতীয় মাত্রা’য় হুমায়ূন আহমেদকে নিয়ে আলোচনা। দুপুর সাড়ে ১২টায় হুমায়ূন আহমেদকে নিয়ে সরাসরি অনুষ্ঠান ‘তারকাকথন’। বেলা ২টা ৪০ মিনিটে হুমায়ূন আহমেদের উপন্যাস অবলম্বনে মেহের আফরোজ শাওনের পরিচালনায় চলচ্চিত্র কৃষ্ণপক্ষ। সন্ধ্যা সাড়ে ৬টায় হুমায়ূন আহমেদের পাঁচটি বিখ্যাত চরিত্র নিয়ে বিতর্ক অনুষ্ঠান ‘আমার মাধ্যমেই বেঁচে থাকবেন হুমায়ূন আহমেদ’। সন্ধ্যা ৭টা ৫০ মিনিটে হুমায়ূন আহমেদের গল্পের ছায়া অবলম্বনে রাজু আলীমের টেলিছবি রূপার জন্য ভালোবাসা।
শিল্পকলা একাডেমির মঞ্চ
শুক্রবার সন্ধ্যা সাড়ে ৬টায় শিল্পকলা একাডেমির স্টুডিও থিয়েটারে রয়েছে নাটক নদ্দিউ নতিম। হুমায়ূন আহমেদের কে কথা কয় উপন্যাস অবলম্বনে নাটকটি রচনা ও নির্দেশনা দিয়েছেন আসাদুল ইসলাম। ম্যাড থেটারের বিশেষ এই প্রদর্শনীতে হুমায়ূন আহমেদকে নিয়ে স্মৃতিচারণা করবেন সংস্কৃতিমন্ত্রী আসাদুজ্জামান নূর।
