
ভারতের জনপ্রিয় সংগীতশিল্পী শ্রেয়া ঘোষাল গত বছর হুট করেই বিয়ে করে চমকে দিয়েছিলেন সবাইকে। ২০১৫ সালের ফেব্রুয়ারি মাসে, দীর্ঘদিনের প্রেমিক শিলাদত্য মুখার্জির সঙ্গে একদম ঘরোয়াভাবেই বিয়ের কাজটি সেরেছিলেন শ্রেয়া। আর এর পরদিনই ফেসবুকে ছবি পোস্ট করার পর সবাই তাঁর বিয়ের কথা জানতে পারেন। শ্রেয়ার একটি সূত্র জানিয়েছে, খুব শিগগিরই নাকি পরিবারে নতুন অতিথির মুখ দেখতে যাচ্ছেন এই দম্পতি।গান নিয়ে ব্যস্ততার মধ্যেই দিন কাটছিল এই গায়িকার। এ বছর ফিল্মফেয়ার পুরস্কারসহ আরও বেশ কয়েকটি পুরস্কার জমেছে তাঁর ঝুলিতে। তবে এর চেয়েও বড় সুসংবাদটি হলো, মা হতে যাচ্ছেন এই ৩২ বছর বয়সী সংগীতশিল্পী।নিজের বিয়ের খবর যেমন আগে থেকে গণমাধ্যমে ঢাক ঢোল পিটিয়ে জানান দেননি, এবারও ঠিক তেমনটিই করছেন। তবে সম্প্রতি তাঁকে দেখে অনেকেই আঁচ করতে পেরেছেন যে তিনি অন্তঃসত্ত্বা। এখন কেবল শ্রেয়া নিজে আনুষ্ঠানিকভাবে এ কথা জানালেই বিষয়টা পুরোপুরি নিশ্চিত হওয়া যাবে। টাইমস অব ইন্ডিয়া।
