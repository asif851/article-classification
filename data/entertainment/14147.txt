
শিগগিরই গায়িকা-অভিনেত্রী বিয়ন্স নোলস ও অভিনেতা লিওনার্দো ডিক্যাপ্রিওর সঙ্গে দেখা যাবে বলিউডের অভিনেত্রী কাজলকে। অভিনয়জীবনের দীর্ঘ সময়ে কাজলের অর্জন অনেক। বিয়ন্স নোলস কিংবা ডিক্যাপ্রিওর সঙ্গে কাজ করার বিষয়টা হয়তো তাঁর জন্য খুব বড় কিছু নয়। আর এ খবরটিও হলিউডের কোনো ছবিতে কাজলের নাম লেখানোর খবর নয়। আগামী সপ্তাহে অনুষ্ঠিতব্য জাতিসংঘের সাধারণ অধিবেশনে কাজলের সঙ্গে একই কাতারে দেখা যেতে পারে হলিউডের তারকা অভিনেতা লিওনার্দো ডিক্যাপ্রিও ও সংগীতশিল্পী বিয়ন্সকেও।গত সোমবার এক টুইটে এ খবরটি জানিয়েছেন কাজল। টুইট বার্তায় তিনি বলেন, ‘সামনের সপ্তাহে জাতিসংঘের সাধারণ অধিবেশন ও গ্লোবাল সিটিজেন ফেস্টিভ্যালে অংশ নেওয়ার জন্য অধীর হয়ে আছি। সেখানে আমি পরিচ্ছন্ন পরিবেশ নিশ্চিত করার উদ্যোগকে সমর্থন জানাতে যাচ্ছি।’যুক্তরাষ্ট্রের নিউ ইয়র্কে আগামী সপ্তাহে অনুষ্ঠিত হতে যাচ্ছে জাতিসংঘের সাধারণ অধিবেশন। সেখানে কাজল উপস্থিত হবেন পরিচ্ছন্ন পরিবেশের গুরুত্বকে জোরদার করার প্রত্যয় নিয়ে। এরপর ২৬ সেপ্টেম্বর অনুষ্ঠিত হবে ‘গ্লোবাল সিটিজেন ফেস্টিভ্যাল’। এ উৎসবে গান গাইবেন বিয়ন্স নোলস, পার্ল জ্যাম এবং কোল্ডপ্লে।এ ছাড়া, কাজলের পাশাপাশি এ উৎসবে অতিথি হিসেবে উপস্থিত থাকবেন লিওনার্দো ডিক্যাপ্রিও, ইউটু ব্যান্ডের বোনো, নোবেল বিজয়ী মালালা ইউসুফজাই, বিল গেটস এবং মেলিন্ডা গেটস। তা ছাড়া ভারতীয় তারকাশিল্পী সুনিধি চৌহানও এই উৎসবে অংশ নেবেন।
পরিষ্কার পরিচ্ছন্ন পরিবেশে নিশ্চিত করার জন্য এটাই কাজলের প্রথম উদ্যোগ নয়। বেশ লম্বা সময় ধরেই লাইফবয় সাবানের হয়ে এ বিষয়ে কাজ করে আসছেন কাজল। ‘হেল্প এ চাইল্ড রিচ ফাইভ’ নামের একটি ক্যাম্পেইনের সঙ্গেও যুক্ত আছেন তিনি। গত বছরও কাজল এই একই বিষয় নিয়ে অংশ নিয়েছিলেন জাতিসংঘের সাধারণ অধিবেশনে। আইএএনএস।
