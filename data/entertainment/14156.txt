
বিতর্ক যেন পিছুই ছাড়ছে না জনি ডেপের। গত বছর অস্ট্রেলিয়া সফর করার সময় আইন না মেনে পোষা প্রাণী সঙ্গে রাখার জন্য আইনি প্যাঁচে প্রায় পড়েই যাচ্ছিলেন এই হলিউড অভিনেতা ও তাঁর স্ত্রী অ্যাম্বার হার্ডে। এরপর ক্ষমা চেয়ে সেবার উতরে যান। কিন্তু আবার জড়িয়েছেন নতুন বিতর্কে। স্ত্রীকে শারীরিক নির্যাতন করার অভিযোগ উঠেছে এই ‘পাইরেটস অব দ্য ক্যারেবিয়ান’ অভিনেতার ওপর। সেই অভিযোগের জের ধরেই গতকাল রোববার অ্যাম্বার হার্ডের সঙ্গে বিচ্ছেদ হয়ে গেছে তাঁর। অভিনেত্রী অ্যাম্বারের ভক্তরা জনি ডেপের ওপর ভীষণ চটেছেন। এমনকি টুইটারে এই অভিনেতার নতুন ছবি ‘অ্যালিস থ্রু দ্য লুকিং গ্লাস’ বয়কটের আহ্বান জানিয়েছেন তাঁরা।
প্রিয় তারকার ওপর নির্যাতন করা হলে কোন ভক্তই–বা এই ঘটনা মেনে নেবেন? ডেপের এমন জঘন্য আচরণের প্রতিবাদে অ্যাম্বারের ভক্তরা তাই এই অভিনেতার নতুন ছবি বয়কট করেছেন। বাকিদেরও এই ছবি প্রত্যাখানের আহ্বান জানিয়েছেন সেই ভক্তরা। এদিকে ডেপের ভক্তরাও প্রিয় তারকার কাণ্ডকীর্তিতে হতাশ। জনি ডেপের নতুন ছবি ‘অ্যালিস থ্রু দ্য লুকিং গ্লাস’–এর ওপর যে এর প্রভাব খুব খারাপভাবেই পড়তে যাচ্ছে, তা বলাই বাহুল্য। ছবিটি এই মাসেই মুক্তি পেয়েছে। আইএএনএস
