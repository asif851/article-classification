
সম্প্রতি ‘দ্য হার্ট ওয়ান্টস হোয়াট ইট ওয়ান্টস’ শিরোনামে নতুন একটি মিউজিক ভিডিও প্রকাশ করেছেন মার্কিন গায়িকা ও অভিনেত্রী সেলেনা গোমেজ। নাটকীয় মিউজিক ভিডিওর শুরুতে কান্না-ভেজা কণ্ঠে নিজের জীবনের দুঃখের কিছু কথাও বলেছেন ২২ বছর বয়সী এ গায়িকা। মুক্তির মাত্র তিন দিনের মাথায় সেলেনার হৃদয়-ছোঁয়া মিউজিক ভিডিওটি দেখে ফেলেছেন ৩৫ মিলিয়নেরও বেশি দর্শক।কানাডিয়ান পপগায়ক জাস্টিন বিবারের সঙ্গে সেলেনার প্রেমের সম্পর্ক গড়ে ওঠে ২০১০ সালের ডিসেম্বরে। পরবর্তী সময়ে নানা কারণে সেলেনার মন ভেঙেছেন বিবার। বিবারের জীবন থেকে সেলেনা বারবার চলে গেলেও ভালোবাসার মায়ায় আবার ফিরে এসেছেন। সম্পর্ক ভাঙা-গড়ার কারণে বহুবার খবরের শিরোনামে এসেছে এ জুটির নাম। সর্বশেষ গত অক্টোবর মাসে বিবারের সঙ্গে সম্পর্ক ছিন্ন করেন সেলেনা।মিউজিক ভিডিওর শুরুতে কান্না-ভেজা কণ্ঠে সেলেনা বলেন, ‘আমি তাকে জানতাম, আমি জানতাম আমি তার হৃদয়কে চিনি। আমি এও জানতাম, আমাকে দুঃখ দেওয়ার মতো সে কিছু করবে না।’ সেলেনা আরও বলেন, ‘তুমি আমাকে দিশেহারা করে দাও। তুমি আমাকে ভাবতে শেখাও, সব ভুল আমার। প্রচণ্ড কষ্ট আমাকে গ্রাস করেছিল।’ এক খবরে এমনটিই জানিয়েছে যুক্তরাজ্যের ডেইলিমেইল ডটকম।মিউজিক ভিডিওতে সেলেনার কান্না-ভেজা যে সংলাপ রাখা হয়েছে সেটি রেকর্ডিংয়ের পেছনের গল্প জানাতে গিয়ে সেলেনা বলেন, ‘আমি একটি ঘরে ঢুকে আয়নার সামনে নিজের সঙ্গে কথোপকথন শুরু করলাম। সেই মুহূর্তে আমার মনে যত প্রশ্ন উঁকি দিচ্ছিল তার উত্তর দিয়ে গেছি আমি।’গানটি কাকে নিয়ে গেয়েছেন সেলেনা সে বিষয়ে স্পষ্ট করে কিছু না বললেও ধারণা করা হচ্ছে, সাবেক প্রেমিক জাস্টিন বিবারকে নিয়েই গানটি বেঁধেছেন তিনি। সম্প্রতি একটি সাক্ষাৎকারে বিবার সম্পর্কে সেলেনা বলেন, ‘আমি তাকে সমর্থন করি। আমার ধারণা, চিরদিন আমি তাকে সমর্থন করে যাব। সে যখন বিচলিত হয়, আমিও বিচলিত হই। সে আনন্দে থাকলে আমিও আনন্দে থাকি।’ সেলেনা আরও বলেন, ‘আমি চাই না, কখনোই খারাপ কিছু ঘটুক তার জীবনে। সে আমাকে কষ্ট দেয়। এর চেয়ে বেশি কিছু বলতে চাই না আমি।’‘দ্য হার্ট ওয়ান্টস হোয়াট ইট ওয়ান্টস’ মিউজিক ভিডিও দেখতে ক্লিক করুন
