
গান নিয়ে রিয়্যালিটি শো ‘ফিজআপ-চ্যানেল আই সেরা কণ্ঠ ২০১৭’ নিয়ে মুগ্ধ মিতালী মুখার্জি। প্রতিযোগিতার শেষ পর্যায়ে এসে এই মুগ্ধতা আরও বেড়েছে। আর তাই তো এখন প্রতিযোগীদের রত্ন বলতেও ভুললেন না অন্যতম বিচারক মিতালী মুখার্জি।
বাংলাদেশ ও ভারতের জনপ্রিয় সংগীতশিল্পী মিতালী মুখার্জি এখন স্থায়ীভাবে আছেন মুম্বাইয়ে। মাঝেমধ্যে গান নিয়ে আসেন বাংলাদেশে। এবার একসঙ্গে আছেন অনেক দিন। তিনি ‘ফিজআপ-চ্যানেল আই সেরা কণ্ঠ ২০১৭’ আয়োজনের বিচারকের দায়িত্ব পালন করছেন। ভারতের বিভিন্ন চ্যানেলে গানের অনুষ্ঠানের বিচারক হিসেবে দেখা গেছে তাঁকে। তবে বাংলাদেশে এবারই প্রথম কোনো রিয়্যালিটি শোর বিচারক হয়েছেন।  মিতালী মুখার্জি বলেন, ‘আমি সত্যি খুব খুশি। এ বছর যে কয়জন প্রতিযোগীকে পেয়েছি, প্রত্যেকেই রত্ন। তবু প্রতিযোগিতার নিয়ম অনুসারে বাদ পড়তে পড়তে সবশেষে একজনই হবে সেরা কণ্ঠ। কিন্তু আমি মনে করি, এই প্রতিযোগিতার সবাই সেরা কণ্ঠ। সবাইকে আশীর্বাদ করুন, ভোট করুন, যাতে ওরা সামনের ধাপগুলো জয় করে এগিয়ে যেতে পারে।’
২১ জানুয়ারি ‘ফিজআপ-চ্যানেল আই সেরা কণ্ঠ ২০১৭’ আসরের গ্র্যান্ড ফিনালে অনুষ্ঠিত হবে। সেদিনই চূড়ান্ত হবে, কে হতে যাচ্ছেন এবারের ‘সেরা কণ্ঠ’। সেরা কণ্ঠের ষষ্ঠ আসরের প্রকল্প পরিচালক ইজাজ খান স্বপন। এই আসরের অন্য তিনজন বিচারক রেজওয়ানা চৌধুরী বন্যা, সামিনা চৌধুরী ও কুমার বিশ্বজিৎ।
‘জীবন নামের রেলগাড়িটা’, ‘যেটুকু সময় তুমি থাকো পাশে’, ‘কেন আশা বেঁধে রাখি’, ‘তোমার চন্দনা মরে গেছে’, ‘এই দুনিয়া এখন তো আর সেই দুনিয়া নাই’—এমনি জনপ্রিয় অসংখ্য গানের শিল্পী মিতালী মুখার্জির স্কুলজীবন শেষ করে উচ্চশিক্ষার জন্য বৃত্তি নিয়ে ভারতে যান। সেখানে ভুপিন্দর সিংয়ের সঙ্গে তাঁর বিয়ে হয়।
