
লক্ষ্যে পৌঁছাতে সংগ্রামী এক তরুণের গল্প ‘দ্য আলকেমিস্ট’। ব্রাজিলের ঔপন্যাসিক পাওলো কোয়েলহোর বিখ্যাত এই উপন্যাস এবার মঞ্চে আসছে। এনেছে জাহাঙ্গীরনগর বিশ্ববিদ্যালয়ের নাটক ও নাট্যতত্ত্ব বিভাগ। নাট্যরূপ ও নির্দেশনায় বিভাগীয় শিক্ষক রেজা আরিফ।
প্রথমে এটি ছিল বিভাগের দ্বিতীয় বর্ষের পরীক্ষা প্রযোজনা। এখন একাডেমিক প্রযোজনা হিসেবেই মঞ্চায়িত হবে। উদ্বোধনী প্রদর্শনী হবে কাল শনিবার সন্ধ্যা সাতটায় রাজধানীর সেগুনবাগিচার জাতীয় নাট্যশালার মূল মিলনায়তনে। অভিনয় করেছেন নাটক ও নাট্যতত্ত্ব বিভাগের শিক্ষার্থীরা।
বিখ্যাত উপন্যাসটি নাটক হিসেবে মঞ্চে আনছেন কেন? রেজা আরিফ বলেন, ‘পাঠের এক রকম অভিজ্ঞতা, দেখার আরেক রকম। উপন্যাসটি পাঠক গ্রহণ করেছে, তাই এর দৃশ্যায়ন কী রকম, সেটার একটা নিরীক্ষা করার ইচ্ছা থেকেই মঞ্চে এনেছি। তা ছাড়া এখানে সুফিবাদ, মানবতাবাদ, সর্বপ্রাণবাদের কথা আছে-যা আমার ব্যক্তিগত দর্শনের সঙ্গে দারুণ মেলে।’
