
চলচ্চিত্র পাড়ায় পরিচালক, প্রযোজক ও শিল্পীদের ঘিরে যে অস্থির পরিবেশ তৈরি হয়ে হয়েছে, তা যেন কিছুতেই শান্ত হচ্ছে না। একের পর এক ইস্যুতে গত দেড় মাস ধরে পুরো চলচ্চিত্রজগৎ থেকে থেকে উত্তপ্ত হয়ে উঠেছে।
শুরুটা হয় শাকিব খান-অপু বিশ্বাসের বিতর্ককে ঘিরে। সে সময় তাঁদের বিয়ে ও বাচ্চার বিষয়টি সামনে চলে আসার পর এটিই সিনেপাড়ার আলোচনার কেন্দ্রবিন্দুতে পরিণত হয়। কিছুদিনের মাথায় তার একটা অস্থায়ী সমাধানও হয়। কিন্তু রেশ রয়ে যায়। ওই সময় গণমাধ্যমে দেওয়া শাকিব খানের এক সাক্ষাৎকারের বক্তব্যে ক্ষুব্ধ হন পরিচালকেরা। পরিচালক সমিতির পক্ষ থেকে উকিল নোটিশও দেওয়া হয় শাকিবকে। এরপর শাকিব ক্ষমা চান। এক ধরনের সমাধান হয়।এর কয়েক দিন পরই বিএফডিসিতে বাংলাদেশ শিল্পী সমিতির নির্বাচনের দিন রাতে শাকিবের লাঞ্ছিত হওয়ার অভিযোগে চলচ্চিত্রপাড়া আবারও উত্তপ্ত হয়ে ওঠে। বিষয়টি থানা হয়ে আদালত পর্যন্ত গড়িয়েছে।এরপর আসে শিল্পী সমিতির নির্বাচনের ভোট গণনার ইস্যু। ভোট গণনায় অসংগতি দেখিয়ে পরাজিত সভাপতি প্রার্থী নায়ক ওমর সানীর অভিযোগের পরিপ্রেক্ষিতে পুনরায় ভোট গণনা করা হয়। সেখানে ভোট সংখ্যার হেরফের হলেও ফল অপরিবর্তিত থাকে। কিন্তু পরাজিত আরেক প্রার্থী বিষয়টি নিয়ে আদালতে মামলা করেন। আদালত নতুন কমিটির কাছে ক্ষমতা হস্তান্তর না করতে আদেশ দেন। কিন্তু এই নিষেধাজ্ঞার মধ্যেই নির্বাচন কমিশন বিজয়ীদের শপথবাক্য পাঠ করান। এর মধ্য দিয়ে নতুন আলোচনা-সমালোচনার জন্ম হয়।সেই আলোচনা-সমালোচনার ঝড় থামতে না থামতেই এবার আলোচনায় উঠে এসেছেন নায়ক ও পরিচালক বাপ্পারাজ। পরিচালক সমিতিকে হেয় করে গণমাধ্যমে সাক্ষাৎকার দেওয়ায় গত ১৫ মে বাপ্পারাজকে উকিল নোটিশ পাঠায় সমিতি। তাতে সাত দিনের মধ্যে সুস্পষ্ট জবাব দিতে বলা হয়। তা না হলে পরিচালক সমিতির গঠনতন্ত্রের ৫(ক) ধারায় সদস্যপদ বাতিল হয়ে যাবে বাপ্পারাজের।এদিকে বাপ্পারাজের উকিল নোটিশের উত্তর নিয়েও ধূম্রজাল তৈরি হয়েছে। বাপ্পারাজ বলছেন, ‘পরিচালক সমিতির যে পিয়নটি আমার কাছে উকিল নোটিশ নিয়ে এসেছিলেন, তাঁর কাছেই আমি জবাব দিয়ে দিয়েছি।’তবে নোটিশের কোনো জবাব (গতকাল বৃহস্পতিবার পর্যন্ত) পাননি বলে নিশ্চিত করেছেন পরিচালক সমিতির মহাসচিব বদিউল আলম খোকন। তিনি বলেন, ‘আমরা কোনো নোটিশের জবাব পাইনি। সাত দিন সময় আছে। এর মধ্যে কোনো উপযুক্ত জবাব না পেলে তাঁর সদস্যপদ বাতিল হয়ে যাবে।’বিষয়টি নিয়ে আবারও বাপ্পারাজের যোগাযোগ করা হলে এই নায়ক বলেন, ‘জবাবটা আমি জবাবের মতোই দিয়েছি। হয়তো পরিচালক সমিতি লজ্জায় তা প্রকাশ করছে না।’এদিকে, এই পরিস্থিতিতে চলচ্চিত্রের অনেকেই মনে করছেন বাপ্পারাজ, পরিচালক সমিতি ও পরিচালক নেতাদের নাম ধরে গণমাধ্যমে যেভাবে একের পর এক বক্তব্য দিয়ে যাচ্ছেন, তাতে যেকোনো সময় পরিচালক সমিতির সঙ্গে বাপ্পারাজের সম্পর্ক আরও অবনতির দিকে যেতে পারে। পুরো বিষয়টির নিয়ে কেউ কেউ শঙ্কার কথাও জানিয়েছেন। প্রযোজক সমিতির সাবেক নেতা নাসির উদ্দিন দিলু বলেন, ‘এভাবে তো চলতে পারে না। একে-অপরের বিরুদ্ধে যেভাবে কাদা ছোড়াছুড়ি চলছে, তাতে শঙ্কিত আমি। এভাবে সিনিয়রদের অপমান করে কথা বলা ঠিক হচ্ছে না।’এরই মধ্যে নায়িকা মাহির বিরুদ্ধে নতুন অভিযোগ উঠেছে। ‘মনে রেখ’ ছবির শুটিংয়ের শেষ পর্যায়ে এসে মাহি নাকি পারিশ্রমিকের চেয়ে দুই লাখ টাকা বেশি দাবি করেছেন। ছবির প্রযোজক তাপসী ঠাকুর পরিচালক সমিতিতে লিখিত অভিযোগ করেছেন। একই কারণে গত ১৬ মে মাহিকে প্রযোজনা প্রতিষ্ঠারে পক্ষ থেকে উকিল নোটিশও পাঠানো হয়েছে।এ ব্যাপারে পরিচালক সমিতির মহাসচিব বদিউল আলম খোকন বলেন, ‘অভিযোগ পেয়েছি। মাহি এখন বান্দরবানে শুটিংয়ে আছেন। ফিরলে তাঁর মতামত নেওয়া হবে।’পরিচালক সমিতিতে তাঁর বিরুদ্ধে অভিযোগ ও উকিল নোটিশের ব্যাপারে জানতে চাইলে বান্দরবানের লোকেশন থেকে মুঠোফোনে মাহি বলেন, ‘অভিযোগের খবর শুনেছি। অভিযোগগুলো সব মিথ্যা। এ ব্যাপারে আমার হাতে প্রমাণও আছে। আমি ঢাকা ফিরে সব উত্তর দেব। তখন সব পরিষ্কার হয়ে যাবে। আর উকিল নোটিশ এখনো হাতে পাইনি।’
