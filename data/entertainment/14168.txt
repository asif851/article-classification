
জাস্টিন বিবার যেখানেই যান না কেন, ভক্তরা তাঁর আশপাশে ঘুরঘুর করতে থাকে। এ আর নতুন কী? তবে এই ঘুরঘুর করার তালিকায় ‘দুর্ঘটনা’ও আছে। মার্কিন এই পপতারকার ভক্ত যেন দুর্ঘটনারাও! কিছুতেই পিছু ছাড়ে না। এই তো গত শুক্রবার গাড়ি নিয়ে দুর্ঘটনায় পড়েছিলেন এই গায়ক। লস অ্যাঞ্জেলেস পুলিশের পক্ষ থেকে জানানো হয়েছে, সেদিন সন্ধ্যায় দুটি গাড়ির সংঘর্ষ হয়। তবে কারও কোনো ক্ষতি হয়নি। দুই পক্ষ ঘটনাস্থলেই আপস করে বিদায় হয়েছে। বিবারের পক্ষ থেকে এ ঘটনা নিয়ে কোনো মন্তব্য পাওয়া যায়নি। তবে বিবারের এক ভক্ত সামাজিক যোগাযোগমাধ্যমে দুর্ঘটনা-পরবর্তী একটি ভিডিও পোস্ট করে প্রিয় তারকার সুন্দর স্বাস্থ্য কামনা করেছেন। এই দুর্ঘটনার জন্য আসলে কে দায়ী, এটা প্রকাশ করেনি পুলিশ। কিন্তু এ ধরনের ‘অঘটন’ ঘটাতে বিবার যেন ভীষণ পটু। সেই তালিকাটা নেহাত ছোট নয়।
একবার হয়েছে কি, লস অ্যাঞ্জেলেসের একটি স্থানীয় কমেডি ক্লাব থেকে র‍্যাপার লিল টুইস্টকে নিয়ে বের হয়ে গাড়িতে উঠতে যাচ্ছিলেন জাস্টিন বিবার। বিবারের ফেরারি গাড়ি ঘিরে রেখেছিল অসংখ্য পাপারাজ্জি। এর মধ্য থেকেই একজন বিবারের গাড়ির সঙ্গে ধাক্কা খেয়ে আবার আরেকটি গাড়ির সঙ্গে ধাক্কা খান। তবে তেমন কোনো আঘাত পাননি। এযাত্রা বেঁচে যান বিবারও। ভক্তের কারণে মামলাও খেতে হয়নি। ঘটনাটি ঘটে ২০১৩ সালে। এর আগের বছরের জুলাই মাসে দুর্ঘটনার কারণে মামলায় পড়েছিলেন তিনি। পাপারাজ্জিদের হাত থেকে বাঁচতে দ্রুতগতিতে গাড়ি চালিয়ে বের হচ্ছিলেন। ফলে যা হওয়ার তা-ই। দ্রুতগতিতে গাড়ি চালনার জন্য মামলা খেয়ে বসেন। একই বছরের নভেম্বরে আবার তাঁকে সতর্ক করা হয় অনিরাপদ গাড়ি চালনার জন্য। এরপরও একই ভুল বারবার করেছেন। ২০১৪ সালে খেয়ে বসেন আরেকটি মামলা। মিনিভ্যানের সঙ্গে নিজের গাড়ির সংঘর্ষ হলে দোষ স্বীকার করেন এই ‘সরি’ গায়ক।
আরেকটা ঘটনাকে ‘দুর্ঘটনা’ না বলে ‘অঘটন’ বলা যায়। ২০১৬ সালের নভেম্বর মাসে বার্সেলোনাতে কনসার্ট করতে গিয়েছিলেন জাস্টিন বিবার। এক ভক্ত ছুটে গিয়ে বিবারকে একটু ছোঁয়ার চেষ্টা করেন। বিবার ছিলেন গাড়িতে বসা। গাড়ির ওপর হঠাৎ করে এক ব্যক্তিকে হুড়মুড় করে পড়তে দেখে রাগ সামলাতে পারেননি তিনি। দিয়ে দিলেন জোরসে এক ঘুষি। সঙ্গে সঙ্গে ওই ব্যক্তির নাক গড়িয়ে রক্ত বের হয়ে এল। এই ‘অঘটনের’ জন্য অনেক ভক্ত-সমালোচকের কাছ থেকে দুর্নাম কামিয়েছেন বিবার।
গত বছর বেভারলি হিলসের রাস্তায় এক পাপারাজ্জি বিবারের গাড়ির সামনে পড়ে যান। সামান্য আঘাত পেয়েছিলেন ওই ব্যক্তি। কিন্তু এত মানুষ বিবারের গাড়িকে ঘিরে রাখলে গাড়ি চালানো তো মুশকিল বটে। এ ঘটনার জন্য বিবারের পক্ষ থেকে দুঃখ প্রকাশ করা হয়।
সবচেয়ে অদ্ভুত ও ভয়ানক ঘটনা ঘটে ২০১৩ সালের প্রথম দিনে। জাস্টিন বিবারের ফেরারি গাড়ির ছবি তোলার পর এক ফটোগ্রাফার রাস্তা পার হতে গিয়ে নিহত হন। ঘটনাস্থলে বিবার উপস্থিত ছিলেন না। কোনোভাবে জড়িতও ছিলেন না। অথচ কেমন যেন ‘ভৌতিকভাবে’ জড়িয়ে গেছেন তিনি আর তাঁর প্রিয় ফেরারি!
সৈয়দা সাদিয়া শাহরীন
বিবিসি ও পিপল ম্যাগাজিন অবলম্বনে
