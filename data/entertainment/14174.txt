
বিয়ে আর বিচ্ছেদকে বোধ হয় খেলা হিসেবেই নিয়েছেন মডেল ও অভিনেত্রী পামেলা অ্যান্ডারসন। চলচ্চিত্র প্রযোজক রিক সলোমনকে নিয়ে বারবারই এ খেলা খেলছেন ৪৭ বছর বয়সী এ ‘বেওয়াচ’ তারকা ।এ পর্যন্ত তিনজনকে বিয়ে করেছেন পামেলা অ্যান্ডারসন। সংগীতশিল্পী টমি লি ও কিড রকের সঙ্গে সংসার ভেঙে যাওয়ার পর ২০০৭ সালে চলচ্চিত্র প্রযোজক রিক সলোমনকে বিয়ে করেন পামেলা। কিন্তু মাত্র দুই মাস পরেই তাঁদের বিচ্ছেদ হয়ে যায়।২০১৪ সালের জানুয়ারিতে ফের বিয়ে করেন পামেলা ও রিক। কিন্তু ছয় মাসের মাথায় আদালতে বিচ্ছেদের আবেদন করেন পামেলা। সপ্তাহ না পেরোতেই আবার পুনর্মিলনের পথে হাঁটেন তাঁরা। গত বছরের আগস্টে পামেলা বিচ্ছেদের আবেদন প্রত্যাহার করে নেওয়ার সিদ্ধান্তের কথা আদালতকে জানান। কিন্তু সম্প্রতি আবারও বিচ্ছেদের আবেদন করেছেন তিনি। এক খবরে এ তথ্য জানিয়েছে ইউএস ম্যাগাজিন।গত আগস্টে বিচ্ছেদের আবেদন প্রত্যাহার করার সিদ্ধান্ত নেওয়ার এক মাস পর পামেলা বলেছিলেন, ‘আমরা সত্যি সত্যিই বিয়ে করেছি। আমাদের দাম্পত্য জীবনে হয়তো চড়াই-উতরাই এসেছে। কিন্তু দিন শেষে আমরা বোধ হয় ভালোই আছি।’মাস ছয়েক আগে ভালো আছেন বললেও খুব বেশিদিন ভালো থাকতে পারেননি পামেলা ও রিক। আবার তাঁদের দাম্পত্য জীবনে টানাপোড়েন শুরু হয়েছে এবং বিচ্ছেদের চূড়ান্ত সিদ্ধান্ত নিয়েছেন পামেলা। মত পাল্টে আবার তাঁরা পুনর্মিলনের পথে হাঁটেন কি না, সেটাই এখন দেখার বিষয়।
