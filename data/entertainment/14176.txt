
স্বামী আমির খান নাকি আদেশ করেছিলেন স্ত্রী কিরণ রাওকে। তাঁকে মারাঠি গান গাইতেই হবে। তাই দুরুদুরু বুকে কিরণ দাঁড়ান মাইক্রোফোনের সামনে। তবে শেষ নাগাদ যে গানটি গাইলেন বলিউডের এই নারী নির্মাতা, তা শুনে গানের সুরকার অজয়-অতুল ও স্বামী আমির খান সবাই অবাক।সম্প্রতি বলিউড তারকা আমির খানের ‘সত্যমেভ জয়তে ওয়াটার কাপ’ নামের পানি সংরক্ষণবিষয়ক প্রতিযোগিতার দ্বিতীয় পর্ব শুরু হয়েছে। সেই প্রতিযোগিতায় অংশগ্রহণকারীদের উৎসাহ জোগাতে একটি অনুপ্রেরণাদায়ক গানের প্রয়োজন ছিল। আমির শুরুতেই গানটি গাওয়ার জন্য কিরণের নাম সুপারিশ করেন। কিন্তু ঠাট্টা করে কিরণ বলেন, আমির নাকি রীতিমতো তাঁকে গান গাওয়ার ‘আদেশ’ দিয়েছেন। সত্যমেভ জয়তে ওয়াটার কাপ হলো আমিরের পানি ফাউন্ডেশন নামের দাতব্য সংস্থা আয়োজিত একটি প্রতিযোগিতা। এতে মহারাষ্ট্রের বিভিন্ন গ্রাম অংশ নেয়। কোন গ্রাম পানি সংরক্ষণে কতটা এগিয়ে, প্রতিযোগিতায় তা বিচার করা হয়। এগিয়ে থাকা গ্রামকে নানাভাবে পুরস্কৃত করা হয়। এবারের দ্বিতীয় ধাপের ওয়াটার কাপে অংশ নিচ্ছে ৩০টি গ্রাম। প্রতিযোগিতার চূড়ান্ত দিনের অনুষ্ঠানে অংশ নেবেন আমির খান, কিরণ রাওসহ মারাঠি চলচ্চিত্রাঙ্গনের সব বড় তারকা।কিরণের গাওয়া গানটির একটি মিউজিক ভিডিও তৈরি করা হয়েছে। তাতে কিরণ রাওকে গানটির সঙ্গে ঠোঁট মেলাতে দেখা যাবে। ভিডিওতে থাকবেন আমির খানও। এই ভিডিওটি তৈরি করেছেন সায়রাত ছবি নির্মাণ করে আলোচিত পরিচালক নাগরাজ মানজুলে। ইন্ডিয়ান এক্সপ্রেস
