
‘ঘাসফুল’ ছবির নায়ক আসিফকে কেরানীগঞ্জে ঢাকা কেন্দ্রীয় কারাগারে পাঠানো হয়েছে। আজ সোমবার বেলা ১১টায় তাঁকে আদালতে হাজির করা হয়। আসিফের বিরুদ্ধে তাঁর স্ত্রী শামীমা আক্তার নারী নির্যাতন ও যৌতুকের মামলা করেছেন। আদালত দুই পক্ষের শুনানি শেষে জামিন আবেদন বাতিল করে আসিফকে কেরানীগঞ্জে ঢাকা কেন্দ্রীয় কারাগারে পাঠানোর আদেশ দেন। এর আগে গতকাল রোববার রাত ১২টা নাগাদ হজরত শাহজালাল (রহ.) আন্তর্জাতিক বিমানবন্দরের ইমিগ্রেশন থেকে মডেল ও অভিনয়শিল্পী আসিফকে গ্রেপ্তার করা হয়। এরপর তাঁকে হাজারিবাগ থানা-পুলিশের হাতে তুলে দেওয়া হয়। জানা গেছে, মালয়েশিয়া থেকে নাটকের শুটিং শেষে দেশে ফিরছিলেন আসিফ।
শামীমা আক্তার আজ বিকেলে প্রথম আলোকে বলেন, ‘আমি কানাডাপ্রবাসী। ১৭ বছর যাবৎ কানাডার টরন্টোতে আছি। ২০১৪ সালে ফেসবুকে আসিফের সঙ্গে আমার পরিচয় হয়। এরপর যখন আমরা বিয়ের সিদ্ধান্ত নিই, তখন পরিবারকে জানাই। পারিবারিকভাবে আমাদের বিয়ে হয়েছে। ২০১৫ সালে ৭ আগস্ট আমাদের বিয়ে হয়।’
বিয়ের পর কানাডায় ফিরে যান শামীমা আক্তার। তিনি দাবি করেছেন, বিয়ের পর বিভিন্ন সময় আসিফ তাঁর কাছে টাকা দাবি করেন। মাঝেমধ্যেই স্বামীর দাবি পূরণ করেছেন তিনি। ২০১৬ সালের নভেম্বর মাসে তিনি দেশে ফিরে আসেন। ওই সময় তিনি অন্তঃসত্ত্বা হন। তখন টাকা দাবি করে আসিফ তাঁকে মারধর করেছেন। পরের বছর ৯ জানুয়ারি তিনি আবার কানাডায় ফিরে যান। সেখানে আট মাস আগে তাঁদের প্রথম সন্তান আজওয়া রহমানের জন্ম হয়। এবার গত ৩ জানুয়ারি মেয়েকে নিয়ে দেশে এসেছেন শামীমা আক্তার। তখন বড় অঙ্কের টাকা চাওয়া নিয়ে স্বামী-স্ত্রীর মধ্যে তিক্ততা বাড়তে থাকে। দুই পরিবারের মুরুব্বিদের ব্যাপারটি জানানো হয়। এ সময় স্ত্রীকে আবারও মারধর করেন আসিফ। একপর্যায়ে বাসা ছেড়ে চলে যান। শেষে গত ৬ মার্চ স্বামীর বিরুদ্ধে নারী নির্যাতন ও যৌতুকের মামলা করেন শামীমা আক্তার। তিনি আসিফের বিরুদ্ধে অন্য মেয়ের সঙ্গে সম্পর্ক রাখারও অভিযোগ করেন।
হাজারিবাগ থানায় কর্তব্যরত একজন কর্মকর্তা জানান, আদালত কাজী আসিফ রহমানের বিরুদ্ধে ওয়ারেন্ট ইস্যু করেছেন। মামলায় আসামির যে ঠিকানা দেওয়া হয়েছে, তা হাজারিবাগ থানার আওতাধীন। বিমানবন্দরের ইমিগ্রেশন পুলিশ তাঁকে গ্রেপ্তার করে থানায় যোগাযোগ করে। আসিফকে রাতে হাজারিবাগ থানায় রাখা হয়। আজ তাঁকে আদালতে হাজির করা হয়। তা ছাড়া এই মামলার সঙ্গে হাজারীবাগ থানার কোনো সম্পর্ক নেই।শামীমা আক্তারের অভিযোগের ব্যাপারে আসিফ কিংবা তাঁর আইনজীবীর বক্তব্য জানা সম্ভব হয়নি। ২৫ এপ্রিল আসিফকে আদালতে হাজির করার নির্দেশ দেওয়া হয়েছে। ধারণা করা হচ্ছে, আসিফ সেদিন আবার জামিনের আবেদন করবেন।আসিফ এরই মধ্যে কয়েকটি বিজ্ঞাপনের মডেল হয়েছেন। নিয়মিত ছোট পর্দায় কাজ করছেন। ইমপ্রেস টেলিফিল্মের ছবি ‘ঘাসফুল’ চলচ্চিত্রে অভিনয় করে আলোচিত হন তিনি।
