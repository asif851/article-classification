
সংগীত শিল্পী লাবনীর গানের ভুবনে বসবাস ছোটবেলা থেকেই । প্রথমে ছিল নেহাত শখের বশে। ধীরে ধীরে গানের গলায় যেমন এসেছে নতুন নতুন সুর তেমনি গানকে ঘিরেই জীবনকেও সাজাতে শুরু করেছেন। বাংলাদেশ টেলিভিশনেও গাইছেন এক দশকের বেশি সময় ধরে। উৎসবে-পার্বণে টেলিভিশনের পর্দায় লাবনীকে আধুনিক গান গাইতে শোনা যায়। তবে নিজের একক গানের অ্যালবাম করতে তিনি বেশ সময় নিয়েছেন। শিল্পী বলেন, ‘শুধু অ্যালবাম প্রকাশ করে নয়, বরং কিছু ভালো গানের শিল্পী হতে চাই যা শ্রোতাদের দীর্ঘদিন ভালো লাগবে।’লাবনীর প্রথম অ্যালবাম ‘জানিনা পথ চলতে’। প্রযোজনা প্রতিষ্ঠান লেজার ভিশন থেকে প্রকাশিত হয়েছে এই অ্যালবামটি। অ্যালবামে আছে বেশ কিছু গান। এর মধ্যে উল্লেখযোগ্য ‘সাতটি রঙের বৃষ্টিতে’, ‘জানিনা পথ চলতে’, ‘এ হৃদয় হারিয়ে গেলো’, ‘কার বাঁশরী দিলো না থাকতে ঘরে’, ‘তোমার চোখের অনুরাগে’ ইত্যাদি।  অ্যালবামের গানগুলো লিখেছেন কামরুজ্জামান কাজল, বিজন ও সোহেল রাজ। আর সংগীতায়োজন করেছেন পলাশ ফারুকী। শিল্পী অ্যালবামটি উৎসর্গ করেছে তাঁর মা’কে। প্রযোজনা প্রতিষ্ঠান লেজার ভিশনের ব্যবস্থাপনা পরিচালক মাজহারুল ইসলাম জানিয়েছেন নতুন প্রকাশিত অ্যালবামের মধ্যে ‘জানিনা পথ চলতে’ উল্লেখ্য করার মতো একটি গান। ঢাকা বিশ্ববিদ্যালয়ের গণযোগাযোগ ও সাংবাদিকতা বিভাগের ছাত্রী লাবনী বর্তমানে গানকে জীবনের অবিচ্ছেদ্য অংশ হিসেবে রেখেই পথ চলতে চান।
