
সেই মেয়ের কথা নিশ্চয়ই মনে আছে, দক্ষিণী অভিনয়শিল্পী প্রিয়া প্রকাশ ওয়ারিয়র। সামাজিক যোগাযোগমাধ্যমে এই মেয়ের চোখের ইশারায় ৯ থেকে ৯০—সবাই কুপোকাত হয়েছিল। একটা ভিডিও তাঁকে রাতারাতি তারকা বানিয়ে দেয়। সেই প্রিয়ার বলিউডে আসা নিয়ে নানা গুঞ্জন ছিল। শোনা গিয়েছিল, ‘সিম্বা’ ছবিতে এই দক্ষিণী সুন্দরীকে রণবীর সিংয়ের সঙ্গে জুটি বাঁধতে দেখা যাবে। তবে সদ্য পাওয়া খবর অনুযায়ী প্রিয়া নয়, বলিউডের আরেক নতুন মুখকে দেখা যাবে রণবীরের বিপরীতে। বলিউডের এই নতুন কন্যা সারা আলী খান। সাবেক তারকা দম্পতি সাইফ আলী খান আর অমৃতা সিংয়ের কন্যা সারা ‘সিম্বা’ ছবির প্রধান নায়িকা হচ্ছেন, তা এরই মধ্যে চূড়ান্ত হয়েছে। আর তা ‘সিম্বা’ ছবির প্রযোজনা প্রতিষ্ঠান ধর্ম মুভিজ নিশ্চিত করেছে ইনস্টাগ্রামে।
রোহিত শেঠি ও করণ জোহরের যৌথ প্রযোজিত ছবি ‘সিম্বা’র প্রথম পোস্টার কিছুদিন আগেই প্রকাশিত হয়। বলিউড তারকা রণবীর সিংকে এই ছবিতে নায়কের চরিত্রে দেখা যাবে। আর পোস্টার প্রকাশের সঙ্গে সঙ্গে জল্পনা-কল্পনা শুরু হয়ে যায়, রণবীরের বিপরীতে কাকে দেখা যাবে? একাধিক বলিউড সুন্দরীর নাম উঠে আসে এই ছবির নায়িকা হিসেবে। আর এই ‘সম্ভাব্য তালিকা’য় দক্ষিণী কন্যা প্রিয়ার নামও ছিল। তবে ‘সিম্বা’ ছবিতে প্রিয়াকে অন্য কোনো চরিত্রে দেখা যাবে কি না, সে ব্যাপারে কিছু জানা যায়নি।
রোহিত শেঠি ও করণ জোহর তাঁদের ‘সিম্বা’ ছবির নায়িকা হিসেবে সারাকে এরই মধ্যে স্বাক্ষর করিয়েছেন। তাই রণবীরের নায়িকা নিয়ে জল্পনা-কল্পনার এবার অবসান হয়েছে। রোহিত শেঠি পরিচালিত এই ছবিতে রণবীরকে দেখা যাবে এক কুখ্যাত পুলিশ কর্মকর্তার চরিত্রে। তাঁর অভিনীত চরিত্রের নাম ‘সংগ্রাম ভালেরাও’। তবে এই ছবির মাধ্যমে বলিউড পাচ্ছে এক নতুন জুটি। এমনকি রোহিত ও করণ এবারই প্রথম যৌথ প্রযোজনায় ছবি তৈরি করছেন।
‘সিম্বা’ ছবিটির মুক্তির সম্ভাব্য তারিখ ২৮ ডিসেম্বর। 
