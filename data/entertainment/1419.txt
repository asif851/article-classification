
সালমান খান ও ক্যাটরিনা কাইফের প্রেমের সম্পর্ক চুকেবুকে গেছে অনেক আগেই। সালমানের সঙ্গে দারুণ বন্ধুত্বপূর্ণ সম্পর্ক রয়েছে আমির খানের। তিনি মনেপ্রাণে চান সালমান বিয়ে করে থিতু হোন। সম্প্রতি সালমানের জীবনসঙ্গী হিসেবে ক্যাটরিনাকে দেখতে চান বলেই জানালেন ‘মিস্টার পারফেকশনিস্ট’। শুধু তা-ই নয়, ক্যাটরিনা কখনো সালমানকে বিয়ের অনুরোধ করেছেন কি না, তা জানতে চেয়ে ক্যাটকে রীতিমতো বাকরুদ্ধ করে দিয়েছেন প্রভাবশালী এ তারকা অভিনেতা।‘ধুম ৩’ ছবিতে প্রথমবারের মতো জুটি বেঁধেছেন আমির-ক্যাটরিনা। সম্প্রতি ছবিটির শীর্ষ সংগীত প্রকাশ উপলক্ষে একটি সংবাদ সম্মেলনে হাজির হয়েছিলেন তাঁরা। সেখানেই সালমানের বিয়ে প্রসঙ্গে কথা বলতে গিয়ে ক্যাটরিনাকে রীতিমতো লজ্জায় ফেলে দেন আমির। এক খবরে এ তথ্য জানিয়েছে ইন্দো-এশিয়ান নিউজ।সংবাদ সম্মেলনের একপর্যায়ে আমির বলেন, ‘আমি বহু দিন ধরে সালমানকে বিয়ে করতে বলছি। কিন্তু সে আমার কথা কানেই তুলছে না।’ পাশে থাকা ক্যাটরিনার দিকে তাকিয়ে আমির আরও বলেন, ‘অন্য কেউ যদি অনুরোধ করে, তবে হয়তো বিয়ে করতে রাজিও হয়ে যেতে পারে সালমান। বাস্তব জীবনে ক্যাটরিনা ও সালমানকে একসঙ্গে দেখতে চাই আমি।’
এরপর আমির সরাসরি ক্যাটরিনাকে জিজ্ঞেস করেন, ‘আপনি কি কখনো সালমানকে বিয়ে করতে বলেছেন?’ আমিরের মুখে এই প্রশ্ন শুনে লজ্জায় লাল হয়ে যান ক্যাটরিনা। কিন্তু নাছোড়বান্দা আমির তাঁকে আবারও একই প্রশ্ন করেন। তখন ক্যাটরিনা তাঁর জবাবে বলেন, ‘এই মুহূর্তে আমি বাকরুদ্ধ হয়ে গেছি। এ জন্য খুবই দুঃখিত আমি।’    

