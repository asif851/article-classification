
মুক্তির শুরুর দিকে ফাঁস হয়ে গিয়েছিল আমির খানের ছবি ‘দঙ্গল’। আমির ভক্তদের উৎ​সাহে এতটুকুও ভাটা পড়েনি। এরই মধ্যে বিশ্বজুড়ে ছবিটি আয় করেছে ৪০০ কোটিরও বেশি রুপি। নিজের দেশ ভারতেই প্রথম ১০ দিনে ছবিটির আয় ২৭০ দশমিক ৪৭ কোটি রুপি। দেশের বাইরে থেকে এখন পর্যন্ত আয় হয়েছে ১৪১ দশমিক ৬০ কোটি রুপি।
প্রথম তিন দিনে ১০০ কোটির ক্লাবে ঢুকে পড়া ছিল ‘দঙ্গল’-এর একটি বড় সাফল্য। দ্বিতীয় সপ্তাহে ফের রেকর্ড গড়ল ছবিটি। সপ্তাহ এখনো শেষ হয়নি। প্রথম তিন দিনে ছবিটি ঘরে তুলেছে ৭২ দশমিক ৯৩ কোটি রুপি। গোটা বিশ্বের অঙ্ক ধরলে তা দাঁড়ায় ৪১২ দশমিক শূন্য ৭ কোটি রুপি। বাজার বিশ্লেষকেরা মনে করছেন, ২০১৬ সালের ‘সুলতান’ ছবিটিকে টপকে যাবে ‘দঙ্গল’। সালমান খানের ‘সুলতান’ ছবিটি ভারতে আয় করেছিল ৩০০ দশমিক ৪৫ কোটি রুপি। ‘সুলতান’-কে ধরতে ‘দঙ্গল’-এর এখন দরকার মাত্র ৩০ কোটি রুপি। ‘দঙ্গল’ ছবির শেষ দিনের (রোববার) আয় ছিল ৩১ দশমিক ২৭ কোটি রুপি। আজ মঙ্গলবার হয়তো ইতিমধ্যে ছাড়িয়েও গেছে ‘সুলতান’কে। বক্স অফিসের হিসাব–নিকাশ শেষে জানা যাবে এর খতিয়ান। ইন্ডিয়ান এক্সপ্রেস
