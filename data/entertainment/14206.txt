
হলিউড অভিনেত্রী মিশা বারটন তাঁর সাবেক প্রেমিকের বিরুদ্ধে মামলা করেছিলেন। অভিযোগ ছিল, তাঁর সাবেক প্রেমিক তাঁদের অন্তরঙ্গ ছবি পর্নো কোম্পানিতে বিক্রি করতে চেয়েছিলেন। অভিযোগের শুনানি নিয়ে লস অ্যাঞ্জেলেসের একটি আদালত মিশার পক্ষে আদেশ দিয়েছেন।
গতকাল সোমবার মিশার আইনজীবী লিসা ব্লুম তাঁর টুইটারে বিষয়টি নিশ্চিত করেছেন। তিনি লিখেছেন, আপত্তিকর ছবির বিতরণ নিষিদ্ধ করা হয়েছে। মিশার সাবেক প্রেমিককে তাঁর কাছ থেকে দূরে থাকতে বলা হয়েছে।
এক বিবৃতিতে লিসা বলেন, ‘অন্তরঙ্গ কোনো ছবি বা ভিডিও প্রকাশের ব্যাপারে মিশার সম্মতি নেই। তাই আমরা আদালতে গিয়েছি। মিশার ছবি-ভিডিও পাচারে নিষেধাজ্ঞা দিয়েছেন আদালত।’
লিসা জানান, মিশার আপত্তিকর সব ছবি ও ভিডিও তাঁদের কাছে হস্তান্তর করতে হবে। চিরদিনের জন্য মিশার সাবেক প্রেমিককে ১০০ ক্রোশ দূরে থাকতে হবে। পরবর্তী সময়ে তাঁর (মিশা) প্রয়োজন হলে মামলার বিচারকাজ চলবে।
লিসা বলেন, ‘আমি মিশার বিজয় ঘোষণা করতে পেরে গর্ববোধ করছি। তিনি এটা (মামলা) শুধু নিজের জন্য করেননি, সব নারী-মেয়ের জন্য করেছেন। মিশা চান, সবাই জানুক যে নিজেদের শরীরের ওপর আমাদের অধিকার রয়েছে। নিজেদের খোলামেলা ছবি প্রকাশ করা না-করার সিদ্ধান্ত নেওয়ার অধিকার আছে। কোনো নারী যদি তা করতে চান, তবে ঠিক আছে। আর যদি না চান, তা-ও ভালো। সিদ্ধান্তটা শুধুই তাঁর।’
আগে এক সাক্ষাৎকারে মিশা জানিয়েছিলেন, এ ঘটনাটি তাঁর জন্য একটি পুরোপুরি আবেগীয় ‘ব্ল্যাকমেল’। সাবেক প্রেমিককে অনেক বিশ্বাস করেছিলেন এই ‘হোমকামিং’ তারকা।
সূত্র: পিপল
 
