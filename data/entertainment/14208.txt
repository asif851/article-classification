
বলিউডে সিদ্ধার্থ মালহোত্রাকে ডাকা হয় ‘লাভার বয়’। তাঁর চেহারার মধ্যেই কেমন যেন একটা প্রেমিক প্রেমিক ভাব। রোমান্টিক ছবির জন্য একদম যথার্থ। বাস্তব জীবনেও একজন প্রেমিকা আছে তাঁর। প্রথম ছবির নায়িকা আলিয়া ভাট তাঁর জীবনের সেই সত্যিকারের নায়িকা। কিন্তু এমন প্রেমিকাকে রেখে সিদ্ধার্থ নাকি আজ সারা দিন শুধু কাজ করে কাটাবেন। এ আবার কেমন কথা?সিদ্ধার্থের ভালোবাসা দিবসের পরিকল্পনাই হলো দিনভর কাজ করা। তাঁর নাকি মনেই ছিল না যে আজ ভালোবাসা দিবস। সিদ্ধার্থ যতই ভুলে যাওয়ার ভান করুক, পাপারাজ্জিরা নিশ্চয়ই ওত পেতে বসে আছেন কখন আলিয়া আর সিদ্ধার্থকে কোথাও আজ একসঙ্গে দেখা যাবে। আর অমনি তাঁরা শুরু করে দেবেন ক্লিক ক্লিক ক্লিক!অবশ্য সামনের মাসে আলিয়া ও বরুণ ধাওয়ানের ‘বদরিনাথ কি দুলহানিয়া’ মুক্তি পাবে। ছবির প্রচারে এখন কিছুটা ব্যস্ত সময় পার করতে হচ্ছে এই অভিনেত্রীকে। পর্দায় বরুণ-আলিয়ার রসায়ন দেখতে কেমন লাগে জানতে চাইলে সিদ্ধার্থ বলেন, ‘তাঁদের নতুন ছবির ট্রেলার আমি দেখেছি। আমার কাছে খুব ভালো লেগেছে। গানগুলোও খুব সুন্দর। মনে হচ্ছে ছবিটা বেশ ভালো হবে।’ হিন্দুস্থান টাইমস।
