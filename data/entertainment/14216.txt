
বাংলাদেশের তিশা আর ভারতের ইরফান খানের ‘ডুব’ সিনেমা মুক্তি পেতে এখনো আট দিন বাকি। এর মধ্যে ইউটিউবে ছাড়া হয়েছে ছবির ট্রেলার আর গান। গান আর ট্রেলার দুই মিলিয়ে দর্শক ২৫ লাখের বেশিবার দেখেছেন। ‘ডুব’ সিনেমায় চিরকুট ব্যান্ডের গাওয়া একমাত্র গান ‘আহারে জীবন’ শ্রোতাদের পছন্দের তালিকায় জায়গা করে নিয়েছে।
‘ডুব’ সিনেমার পরিচালক মোস্তফা সরয়ার ফারুকী। ২৭ অক্টোবর বাংলাদেশ ও ভারতে মুক্তি পাবে ‘ডুব’। তার আগে ২৫ অক্টোবর ঢাকায় আসার কথা রয়েছে ছবির অন্যতম অভিনয়শিল্পী বলিউড তারকা ইরফান খানের। অংশ নেবেন ছবির প্রচারণায়। ‘ডুব’ ছবির উদ্বোধনী প্রদর্শনীর পাশাপাশি সংবাদ সম্মেলনেও থাকবেন তিনি। ২৭ অক্টোবর মুম্বাই ফিরে যাবেন ইরফান খান। ছবিটি প্রযোজনা করছে বাংলাদেশে জাজ মাল্টিমিডিয়া আর ভারতের এসকে মুভিজ। অভিনয়ের পাশাপাশি ছবিটির সহপ্রযোজক হিসেবেও আছেন ইরফান খান। ছবির অন্য অভিনয়শিল্পীরা হলেন তিশা, রোকেয়া প্রাচী, পার্ণো মিত্র প্রমুখ।
আজ বুধবার দুপুর পর্যন্ত জাজ মাল্টিমিডিয়ার ইউটিউব প্ল্যাটফর্মে ‘ডুব’ সিনেমার ট্রেলার দেখা হয়েছে ১০ লাখ ৭ হাজার ৪৭৬ বার, আর ‘আহারে জীবন’ গানটি ৬ লাখ ৭৬ হাজার ৮১৪ বার। এসকে মুভিজের প্ল্যাটফর্মে ট্রেলার দেখা হয়েছে ৫ লাখ ৪৫ হাজার ৬৪৭ বার আর গান দেখা হয়েছে ২ লাখ ৯৫ হাজার ১৪৭ বার।
‘ডুব’ সিনেমার মুক্তি উপলক্ষে গত শনিবার থেকে শুরু হয়েছে আনুষ্ঠানিক প্রচারণা। শুরুতেই ‘ডুব’ ছবির সঙ্গে সংশ্লিষ্ট ব্যক্তিরা যান নটর ডেম কলেজে।
