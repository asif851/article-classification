
‘সিলভার লাইনিংস প্লেবুক’ ছবিতে সু-অভিনয়ের কল্যাণে সেরা অভিনেত্রীর অস্কার ঘরে তুলেছিলেন জেনিফার লরেন্স। সম্প্রতি ২৩ বছর বয়সী মার্কিন এ তারকা অভিনেত্রী জানিয়েছেন তিনি অস্কার ট্রফিটি খুঁজে পাচ্ছেন না।প্রখ্যাত মার্কিন সাহিত্যিক ম্যাথিউ কুইক রচিত ‘সিলভার লাইনিংস প্লেবুক’ উপন্যাস অবলম্বনে নির্মিত একই শিরোনামের ছবিতে টিফানি ম্যাক্সওয়েল চরিত্রে অভিনয় করে ব্যাপক প্রশংসিত হন লরেন্স। স্বীকৃতি হিসেবে চলচ্চিত্রের সবচেয়ে মর্যাদাপূর্ণ পুরস্কার অস্কারও পেয়ে যান তিনি। কিন্তু পুরস্কারটি নিজের বাড়িতে সাজিয়ে রাখার পক্ষপাতী ছিলেন না লরেন্স। এজন্য পুরস্কারটি তিনি তাঁর মা-বাবার কাছে রাখতে দেন। পুরস্কারটি নিয়ে কেন্টাকিতে চলে যান লরেন্সের মা-বাবা। সম্প্রতি এক খবরে এমনটিই জানিয়েছে কন্ট্যাক্টমিউজিক।এ প্রসঙ্গে জেনিফার লরেন্স বলেন, ‘অস্কার পুরস্কারটি এখন কোথায় আমি তা ঠিক জানি না। হতে পারে সেটা কেন্টাকিতে আমার বাবার বাড়িতে আছে। আর যদি সেখানে না থাকে, তবে হাওয়া হয়ে গেছে। সত্যিই আমি জানি না, আদৌ সেটা আছে না কি হারিয়ে গেছে।’
