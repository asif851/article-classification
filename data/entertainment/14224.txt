
ভারতের ৪৬তম আন্তর্জাতিক চলচ্চিত্র উৎসবের (আইএফএফআই) প্রতিযোগিতা বিভাগে মনোনীত হয়েছে বাংলাদেশের মেঘমল্লার ছবিটি। ভারতের অন্যতম সম্মানজনক এই উৎসব স্থানীয়ভাবে ‘গোয়া চলচ্চিত্র উৎসব’ নামে পরিচিত। উৎসব শুরু হবে ২০ নভেম্বর। চলবে ৩০ নভেম্বর পর্যন্ত।সরকারি অনুদানে তৈরি মেঘমল্লার ছবিটি পরিচালনা করেছেন জাহিদুর রহিম, প্রযোজনা করেছে বেঙ্গল ক্রিয়েশনস।আখতারুজ্জামান ইলিয়াসের ‘রেইনকোট’ গল্প অবলম্বনে নির্মিত মেঘমল্লার ছবিতে অভিনয় করেছেন শহীদুজ্জামান সেলিম, অপর্ণা ঘোষ, আসিফ মাহমুদ অদিতি, জয়ন্ত চট্টোপাধ্যায় প্রমুখ।মুক্তিযুদ্ধের প্রেক্ষাপট নিয়ে নির্মিত মেঘমল্লার ছবিটি প্রেক্ষাগৃহে মুক্তি পায় ২০১৪ সালের ডিসেম্বরে। ছবিটি এর আগে টরন্টো চলচ্চিত্র উৎসবসহ আরও কয়েকটি উৎসবে প্রদর্শিত হয়েছে।
