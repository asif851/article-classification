
চলচ্চিত্রে অভিনয় করতে গিয়ে কত কিছুই না করতে হয়! কত কিছু শিখতে হয়! এবার ঝাঁসির ‘রানি লক্ষ্মী বাই’ হচ্ছেন বলিউড তারকা কঙ্গনা রনৌত। ছবির নাম ‘মনিকার্ণিকা: দ্য কুইন অব ঝাঁসি’। রানি লক্ষ্মী বাইয়ে জীবনের ওপর ভিত্তি করে তৈরি হচ্ছে ছবিটি। রানি লক্ষ্মী বাই ঘোড়ায় চড়ে চলাফেরা করতেন। যুদ্ধ করেছেন। পর্দায় এই সবই তুলে ধরা হবে। তার আগে যিনি ‘রানি লক্ষ্মী বাই’-এর চরিত্রে অভিনয় করবেন, তাঁকে তো মূল চরিত্রের মতোই হতে হবে। তা না হলে যে দর্শকের কাছে একবারেই গ্রহণযোগ্য হবে না।
কঙ্গনা রনৌত এবার ঘোড়ায় চড়া শিখছেন। প্রতিদিন তাঁকে প্রশিক্ষণ দিচ্ছেন সুরেশ টাপুরিয়া। আর এই প্রশিক্ষণ চলছে মুম্বাইয়ের মহালক্ষ্মী রেসকোর্স ময়দানে। গতকাল মঙ্গলবার সকালে এখানে তাঁদের ক্যামেরাবন্দী করা হয়।
‘মনিকার্ণিকা: দ্য কুইন অব ঝাঁসি’ ছবির পরিচালক কৃষ। ছবিতে অভিনয় করছেন কঙ্গনা রনৌত, সনু সুদ, সুরেশ ওবেরয়, অর্জন বাজওয়া এবং ছোট পর্দার তারকা অঙ্কিতা লোখান্দে। ছবিটি আগামী বছর এপ্রিলে মুক্তি দেওয়ার পরিকল্পনা নির্মাতাদের। টাইমস অব ইন্ডিয়া
