
শিল্পীরা সবাই বয়সে তরুণ। তাঁদের শিল্পকর্মে উঠে এসেছে যাপিত জীবন, চিরন্তন বাংলার নৈসর্গ, শহরের দৃশ্যসহ আরও নানা কিছু। এসব ছবি নিয়ে ঢাকা বিশ্ববিদ্যালয়ের চারুকলা অনুষদের জয়নুল গ্যালারিতে গতকাল শুরু হয়েছে ২১তম বার্জার তরুণ শিল্পী চিত্রকর্ম প্রতিযোগিতার বিজয়ীদের ছবি নিয়ে প্রদর্শনী।গতকাল সোমবার ২১তম বার্জার তরুণ শিল্পী চিত্রকর্ম প্রতিযোগিতার আয়োজক বার্জার পেইন্টসের ব্যবস্থাপনা পরিচালক রূপালী চৌধুরী, জ্যেষ্ঠ মহাব্যবস্থাপক মহসিন হাবিব চৌধুরী ও মহাব্যবস্থাপক এ কে এম সাদেক নওয়াজ এ প্রদর্শনী উদ্বোধন করেন। এ সময় উপস্থিত ছিলেন এ বছর আজীবন সম্মাননাপ্রাপ্ত শিল্পী মনিরুল ইসলাম ও প্রতিযোগিতার প্রধান বিচারক বীরেন সোম।১৬ নভেম্বর রাজধানীর একটি হোটেলে ঘোষণা করা হয় বিজয়ী শিল্পীদের নাম। এবার প্রথম হয়েছেন অয়ন ভট্টাচার্য, দ্বিতীয় মতুরাম চৌধুরী, তৃতীয় আফিয়া আবিদা সুলতানা, চতুর্থ রফিকুল ইসলাম, পঞ্চম তন্বী দাশগুপ্তা এবং ষষ্ঠ হয়েছেন রাশিদা আক্তার। বিজয়ী ছয়জনসহ অংশগ্রহণকারী মোট ৪০ জন শিল্পীর ৪০টি চিত্রকর্ম নিয়ে এ প্রদর্শনী শুরু হয়েছে।অয়ন ভট্টাচার্যের ছবিটির শিরোনাম ‘স্টোন লেডি’। এতে নারী ও নারীর ভেতরকার শক্তিকে তুলে এনেছেন শিল্পী। মতুরাম চৌধুরীর ‘স্মৃতি অমলিন ঐতিহ্য-১’ শিরোনামের ছবিতে উঠে এসেছে চিঠির গল্প। এ চিত্রকর্ম মনে করিয়ে দেয় হাতে লেখা চিঠির কথা। আফিয়া আবিদা সুলতানার ‘এক্সটেন্স’ ছবিতে উঠে এসেছে মানুষের ভেতরে লুকিয়ে থাকা ভালো কাজের বাসনা। প্রদর্শনী চলবে ২৫ নভেম্বর পর্যন্ত।
