
১৪ ফেব্রুয়ারিতে কলকাতা নজরুল মঞ্চে অনুষ্ঠিত হয়ে গেল দুই বাংলার গান ও গায়কির আয়োজন ‘গান পিরিতি’। এ যেন গান আর প্রেমের মিলন! বাংলা গানের প্রতি অসাধারণ পিরিতি বা প্রেম থেকেই ‘গান পিরিতি’র আয়োজন। আয়োজন করেছিল শ্রী ভেঙ্কাটেশ ফিল্মসের সহযোগী প্রতিষ্ঠান এসভিএফ মিউজিক। প্রতিষ্ঠানটির পরিচালক মহেন্দ্র সোনি বলেন, ‘অনেক দিন দুই বাংলার দেখা হয়নি, এই ভাবনা থেকে “গান পিরিতি”র পরিকল্পনা মাথায় আসে!’ সেই পরিকল্পনামতো গানপ্রেমীদের চাহিদা মেটাতেই গান পিরিতির মঞ্চ মাতালেন দুই বাংলার জনপ্রিয় শিল্পীরা। এই দলে ছিলেন বাংলাদেশের জেমস ও ঐশী, কলকাতার অনুপম রায়, সাহানা বাজপেয়ি, ইমন চক্রবর্তী, ব্যান্ড ফসিলস।
শুরুতেই মঞ্চে আসেন দুই বাংলার জনপ্রিয় শিল্পী অনুপম রায়। মঞ্চে ওঠার আগে এবিসি রেডিওকে তিনি বলেন, ‘গানের মধ্যমেই সম্পর্ক তৈরি হয়। দুই বাংলার দারুণ সম্পর্কের জন্য এমন আয়োজন খুব জরুরি।’ অনুপম বলেন, ২০০০-২০০১-এর দিকে তিনি জেমসের ‘তারায় তারায়’ গানটি শোনেন। তারপরই জেমসের ভক্ত বনে যান। অনুপমের পরেই মঞ্চে আসেন সাহানা বাজপেয়ি। শুরু করেন তাঁর জনপ্রিয় গান ‘একটা ছেলে’ দিয়ে। এরপর রবীন্দ্রসংগীত ‘কতবারও ভেবেছিনু’। একে একে গেয়ে শোনান ‘ও যে মানে না মানা’, ‘কালো জলে’, ‘আমার হাত বান্ধাবি’ এবং শেষ করেন জনপ্রিয় লোকগান ‘মায়া লাগাইছে’র মাধ্যমে।
এরপরই ভারতের জাতীয় চলচ্চিত্র পুরস্কারপ্রাপ্ত সংগীতশিল্পী ইমন চক্রবর্তী। তাঁর গাওয়া প্রাক্তন ছবির ‘তুমি যাকে ভালোবাসো’সহ বেশ কিছু গান শোনান এই গায়িকা। ইমনের রেশ কেটে যাওয়ার আগেই মঞ্চে ওঠেন বাংলাদেশের তরুণ সংগীতশিল্পী ঐশী। অনুপম, সাহানা, ইমনের জ্বালানো গানের আগুন যেন আরও এক ধাপ উসকে দেন তিনি। ঐশীর কণ্ঠে পবন দাস বাউলের ‘দিল কি দয়া হয় না’, ‘দিল্লিতে নিজাম উদ্দিন আউলিয়া’ গানের তালে দর্শকের উন্মাদনা ছিল দেখার মতো।
এবার গান পিরিতির মঞ্চে ঘোষণা করা হয় জেমসের নাম। তাঁর নাম শুনেই ভক্তদের উন্মাদনা ছিল দেখার মতো। গুরু গুরু বলে চিৎকার শোনা যায় চারদিকে। বোঝা গেল, অনুষ্ঠানের প্রধান আকর্ষণ বাংলাদেশের জনপ্রিয় এই শিল্পীর অপেক্ষায় ছিল উপস্থিত দর্শক। জেমস মঞ্চে আসতেই পুরো কনসার্টের চেহারা বদলে যায়। অনেক দূরে পেছনে বসে গান শুনতে থাকা দর্শকেরাও এগিয়ে এসে ভিড় জমায় একেবারে মঞ্চের সামনে। বলাই বাহুল্য, জেমস নিরাশ করেননি কাউকে। মঞ্চ এপারে হোক আর ওপারে, দর্শক এপারের হোক আর ওপারের—জেমস মানেই গান পিরিতি, গান পাগলামি, গান উন্মাদনা! গান পিরিতির মঞ্চও এই উন্মাদনার বাইরে ছিল না। একের পর এক কালজয়ী গান গেয়ে মাতালেন কলকাতা, ভালোবাসা দিবস, গান পিরিতির মঞ্চ! ‘লেইস ফিতা লেইস’, ‘মা’, ‘তারায় তারায়’ ছাড়াও প্রিতমের সুরে বলিউডের ব্লকবাস্টার হিট সিনেমার লাইফ ইন এ মেট্রোতে তাঁর গাওয়া ‘ভিগি ভিগি’ গানটি দিয়েও দর্শকদের মুগ্ধ করেন নগর বাউলখ্যাত জেমস।
গান পিরিতি আয়োজনের সর্বশেষ গান উপস্থাপন করে ফসিলস ব্যান্ড। জনপ্রিয় এই ব্যান্ডের ভোকাল রূপম পরিবেশন করেন বেশ কিছু গান।
দুই বাংলার মিলনমেলায় এভাবেই, এপার-ওপারের গানে মেতে ওঠে কলকাতার নজরুল মঞ্চ। এপার বাংলার শিল্পীদের প্রতি ওপার বাংলার দর্শকদের এমন আন্তরিক ভালোবাসার প্রকাশ ছিল আসলেই মধুর। অনুষ্ঠান শেষে আয়োজকদের পক্ষ থেকে জানানো হয়, সবে গান পিরিতির প্রথম মৌসুমের আয়োজন করা হয়েছে। সবকিছু ঠিক থাকলে দ্বিতীয় মৌসুমের আয়োজনটি বাংলাদেশে করার ইচ্ছা আছে।
