
গত বৃহস্পতিবার হঠাৎ করেই আমির খানের টুইট, ‘শেষমেশ আমাদের শেষ ডাকাতকে পেলাম। স্বাগতম, ক্যাট!’ তার মানে থাগস অব হিন্দোস্তান ছবিতে অমিতাভ বচ্চন-আমির খানদের পাশে দেখা যাবে ক্যাটরিনা কাইফকে!ক্যাটরিনা এখন ব্যস্ত টাইগার জিন্দা হ্যায় ছবির শুটিং নিয়ে। ছবির নায়কও ক্যাটের সাবেক প্রেমিক সালমান খান নাকি এ খবর আগে থেকে জানতেন না! তাই তো টুইট করেছেন, ‘আমি আসলেই একটা টিউবলাইট। মাত্রই জানতে পারলাম, বাঘের বাঘিনী এবার দস্যু।’ টিউবলাইট ছবির প্রচার চালাতে গিয়েই নাকি সাল্লু ভাইয়ের এই দশা।থাগস অব হিন্দোস্তান প্রথম আলোচনায় আসে বলিউডের দুই মহাতারকা অমিতাভ ও আমিরের একসঙ্গে অভিনয়ের খবর দিয়ে। এরপর শুরু হয় ছবির নায়িকা নিয়ে গুঞ্জনের ঝড়। একে একে আসে শ্রদ্ধা কাপুর, কৃতি শ্যানন, বাণী কাপুর, আলিয়া ভাট, সারাহ আলী খানসহ অনেকের নাম। কিন্তু সবাইকে চমকে দিয়ে শেষমেশ প্রধান নায়িকা হলেন দঙ্গল ছবির অভিনেত্রী ফাতিমা সানা শেখ! দঙ্গল-এ ফাতিমা আমির খানের মেয়ের চরিত্রে অভিনয় করেছিলেন। গুঞ্জন উঠেছে, আমিরই নাকি ফাতিমাকে নিতে প্রযোজক আদিত্য চোপড়ার কাছে অনুরোধ করেছেন।এরপরই আরেক নায়িকার তালিকায় নাম আসে ক্যাটরিনা কাইফের। আদিত্যর পছন্দের তালিকায় ক্যাটরিনা আছেন সামনের দিকেই। যশ রাজ ফিল্মের এক থা টাইগার, জাব তাক হ্যায় জান ছবিগুলোতে অভিনয় করেছেন তিনি। এখন করছেন টাইগার জিন্দা হ্যায়-এর শুটিং। আর ধুম থ্রিতে তো আমিরেরই নায়িকা ছিলেন ক্যাটরিনা।থাগস অব হিন্দোস্তান ছবিটি পরিচালনা করবেন বিজয় কৃষ্ণ আচার্য। আগামী জুনে শুরু হতে পারে শুটিং। মুক্তি দেওয়া হবে ২০১৮ সালের দিওয়ালিতে। এনডিটিভি মুভিজ
