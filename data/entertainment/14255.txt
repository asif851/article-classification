
বাংলাদেশের প্রখ্যাত রবীন্দ্রসংগীতশিল্পী রেজওয়ানা চৌধুরী বন্যা গতকাল বিকেলে ভারতের কলকাতায় আয়োজিত একটি বিশেষ সম্মাননা প্রদান অনুষ্ঠানে গ্রহণ করলেন পশ্চিমবঙ্গ সরকারের বেসরকারি সম্মাননা বঙ্গভূষণ সম্মাননা। দক্ষিণ কলকাতার নজরুল মঞ্চে আয়োজিত এই সম্মাননা প্রদান অনুষ্ঠানে পশ্চিমবঙ্গের মুখ্যমন্ত্রী মমতা বন্দ্যোপাধ্যায়ের হাত থেকে তিনি গ্রহণ করেন এই সম্মাননা। মমতা রেজওয়ানা চৌধুরীর গলায় উত্তরীয় পরিয়ে দেন এবং সম্মাননা স্মারক হাতে তুলে দেন। এ সময় রেজওয়ানা চৌধুরীকে জড়িয়ে ধরেন মমতা। শুভেচ্ছা ও কুশল বিনিময় করেন। একই অনুষ্ঠানে সাহিত্যিক নীরেন্দ্রনাথ চক্রবর্তী ও অভিনেতা সৌমিত্র চট্টোপাধ্যায়ের হাতে মমতা তুলে দেন বঙ্গবিভূষণ সম্মাননা। বিভিন্ন ক্ষেত্রে বিশেষ অবদান রাখার স্বীকৃতিস্বরূপ ২০১১ সাল থেকে পশ্চিমবঙ্গ সরকার এ সম্মাননা দিয়ে আসছে। এরই মধ্যে এ দুই সম্মাননা পেয়েছেন সংগীতশিল্পী মান্না দে, পূর্ণদাস বাউল, ওস্তাদ আমজাদ আলী খান, পণ্ডিত অজয় চক্রবর্তী, ওস্তাদ রশিদ খান, নৃত্যশিল্পী অমলা শঙ্কর, সাহিত্যিক মহাশ্বেতা দেবী, শীর্ষেন্দু মুখোপাধ্যায়, জয় গোস্বামী, অমিতাভ চৌধুরী, অভিনয়শিল্পী সুচিত্রা সেন, সুপ্রিয়া দেবী, সাবিত্রী চট্টোপাধ্যায়, রণজিৎ মল্লিক, মিঠুন চক্রবর্তী, সন্ধ্যা রায়, নির্মাতা ঋতুপর্ণ ঘোষ, খেলোয়াড় সৌরভ গাঙ্গুলী। শিল্পী রেজওয়ানা চৌধুরী বন্যা শান্তিনিকেতন থেকে রবীন্দ্রসংগীতের তালিম নিয়েছেন। শিক্ষাগুরু হিসেবে পেয়েছিলেন প্রখ্যাত শিল্পী কণিকা বন্দ্যোপাধ্যায়, নীলিমা সেন, শৈলজারঞ্জন মজুমদার, শান্তিদেব ঘোষ, গোরা সর্বাধিকারী, মঞ্জু বন্দ্যোপাধ্যায়, অশেষ বন্দ্যোপাধ্যায়দের।
