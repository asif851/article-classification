
ফারাহ রুমা টেলিভিশনে কাজ করছেন সেই ছোটবেলা থেকে। শুরুতে তিনি ছিলেন নৃত্যশিল্পী। এরপর কাজ করেছেন অনেক বিজ্ঞাপনচিত্রে। বিবি রাসেলের সঙ্গে অনেক দিন র‌্যাম্পে মডেল হিসেবে কাজ করেছেন। নিয়মিত টিভি নাটকে অভিনয় করছেন ২০০৪ সাল থেকে। এবার তিনি অভিনয় করেছেন চলচ্চিত্রে। নাম পুত্র এখন পয়সাওয়ালা। পরিচালক নারগিস আক্তার। ২৭ সেপ্টেম্বর প্রেক্ষাগৃহে মুক্তি পাচ্ছে ছবিটি।ফারাহ রুমা বলেন, ‘পুত্র এখন পয়সাওয়ালা আমার প্রথম ছবি। কাজ করেছি বছর দেড়েক আগে। পুরোপুরি বাণিজ্যিক ধাঁচের ছবি। এখানে আমার সঙ্গে অভিনয় করেছেন ওমর আয়াজ। ছবিতে আমি ধনী বাবার মেয়ে। তাঁর পরিবার একেবারেই আমাদের বিপরীত। ওমর আয়াজের সঙ্গে আমার বিয়ে হয়। একসময় ওমর আয়াজও অনেক টাকার মালিক হয়ে যান।’ পুত্র এখন পয়সাওয়ালা ছবিতে আরও অভিনয় করেছেন ববিতা, ইমন, শায়না, নূতন, আলীরাজ, মিশা সওদাগর প্রমুখ। সংগীতশিল্পী রবি চৌধুরী চলচ্চিত্রে গান করছেন দীর্ঘদিন। এবারই প্রথম তিনি একটি ছবির সব কটি গানের সুর ও সংগীত পরিচালনা করেছেন। গানের কথা লিখেছেন গাজী মাজহারুল ইসলাম। গানগুলোতে কণ্ঠ দিয়েছেন নচিকেতা, এন্ড্রু কিশোর, মনির খান, রিজিয়া পারভীন, রবি চৌধুরী ও মৃদুলা।
