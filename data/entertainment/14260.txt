
কণ্ঠশিল্পী সুবীর নন্দী তাঁর আধুনিক গানের নতুন অ্যালবামের কাজ শুরু করেছেন। গতকাল শনিবার বেইলি রোডের ড্রিম ডেস্ক স্টুডিওতে বেশ কটি গানে কণ্ঠ দেন তিনি।অ্যালবাম সম্পর্কে জানতে চাইলে সুবীর নন্দী বলেন, এই অ্যালবামটির গানগুলো ভিন্ন ধাঁচের, একটু কবিতার ঢংয়ে করা। পুরো অ্যালবামের আটটি গানই লিখেছেন মোয়াজ্জেম হোসেন ফিরোজ। অ্যালবামের সবগুলো গান সুর করেছেন গোলাম সারোয়ার।সুবীর নন্দী আরও বলেন, ‘আমি যে ধরনের গান করি, এ গানগুলো সেইরকম নয়। এখনকার দর্শক শ্রোতার গান শোনার স্বাদ বদলেছে। তাই নিজেকে একটু ভাঙার চেষ্টা করেছি।’অ্যালবামটি কবে শ্রোতারা হাতে পাবেন জানতে চাইলে সুবীর নন্দী বলেন, আপাতত ৫ সেপ্টেম্বর তারিখটি ঠিক করা হয়েছে। নাম চূড়ান্ত না হওয়া এ অ্যালবামটি লেজার ভিশন থেকে বের হওয়ার সম্ভাবনা রয়েছে বলেই জানান তিনি।সংগীতে এখন এক ধরনের বন্ধ্যাত্ব চলছে এমন প্রসঙ্গ আসলে এর কারণ ব্যাখ্যায় সুবীর নন্দী জানান, আসলে এর কারণের শেষ নেই। একদিকে পাইরেসি, রিংটোন, ইন্টারনেট পেনড্রাইভ এগুলো তো আছেই, পাশাপাশি এ ক্ষেত্রে মিডিয়ারও কিছুটা দায়ভার রয়েছে। কে প্রকৃত শিল্পী, কে প্রযুক্তিনির্ভর শিল্পী, কোন গানটি কথা, সুর, গায়কিতে অনন্য-এই বিবেচনাবোধে মিডিয়ার মূল্যায়নটা অনেক ক্ষেত্রে সঠিক হচ্ছে না। আর এ কারণে ইদানীং গুণীশিল্পী এবং ভালো গান আড়ালে পড়ে যাচ্ছে।’ তিনি আরও বলেন, ‘নতুনদের সব সময় স্বাগতম। কিন্তু সেই ক্ষেত্রেও যেন গুণ ও মানের বিচার করেই মূল্যায়নটা হয়। পাশাপাশি যাঁরা এই শিল্পকে বাঁচিয়ে রেখেছেন, তাঁদেরকে ভুলে গেলে চলবে না। প্রচারমাধ্যমগুলো এই দিকটা খেয়াল রাখলেই পাঠক, শ্রোতা সবাই বিভ্রান্ত হবেন না।’
