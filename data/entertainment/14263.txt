
‘মেন্টাল’ ছবিতে সালমান খানের বিপরীতে অভিনয়ের সুযোগ পেয়েছেন বলিউডের উঠতি অভিনেত্রী ডেইজি শাহ। সহ-অভিনেত্রীদের সঙ্গে প্রেমের সম্পর্কে জড়িয়ে বহুবারই খবরের শিরোনাম হয়েছেন সালমান। এবারে তাঁর নতুন প্রেমিকা হিসেবে শোনা যাচ্ছে ডেইজির নাম।সম্প্রতি ডেইজির শরীরের বাড়তি চর্বি কমানোর জন্য তাঁর অস্ত্রোপচারের পেছনে দেড় লাখ রুপি খরচ করেছেন সালমান। মূলত এর পর থেকেই তাঁদের সখ্যের খবর চাউর হয়েছে বলিউডে।বলা যায়, সম্পর্ক ভাঙা-গড়ার খেলায় বলিউডে রীতিমতো ইতিহাস সৃষ্টি করেছেন বলিউডের অন্যতম জনপ্রিয় ও প্রভাবশালী অভিনেতা সালমান খান। এ পর্যন্ত বহুবার প্রণয়ে জড়িয়ে ‘বিগহার্ট লাভারবয়’ তকমাও পেয়েছেন খান সাহেব।সর্বশেষ রোমানীয় টিভি তারকা ইলুলিয়া ভেঞ্চুরের সঙ্গে প্রেমের ইতি টেনেছেন সালমান। গত কয়েক মাস ইলুলিয়ার সঙ্গে ঘনিষ্ঠ সময় কাটালেও, এবারের ঈদে একাকী সময় কাটিয়েছেন সালমান। উত্সবের দিনটিতে কাছের বন্ধু বাবা সিদ্দিকের সঙ্গে একটি রেস্তোরাঁয় সময় কাটান তিনি।এর আগে ‘বডিগার্ড’ ছবিতে ডেইজিকে নেওয়ার চেষ্টা করেছিলেন সালমান। কিন্তু তখন রাজি হননি ডেইজি। তবে ‘মেন্টাল’ ছবিতে তিনি ঠিকই সালমানের বিপরীতে অভিনয় করতে রাজি হয়েছেন। ছবির শুটিং শুরুর পর থেকেই সালমান-ডেইজির সখ্য নজরে এসেছে ছবির দলের সদস্যদের। কিন্তু বিষয়টি নিয়ে কথা বলার সাহস দেখাননি তাঁদের কেউই।
পুনের লাভাসা শহরে ‘মেন্টাল’ ছবির শুটিংয়ের ফাঁকে প্রায়ই সন্ধ্যায় একসঙ্গে হাঁটতে বের হতেন সালমান ও ডেইজি। এ ছাড়া ছোট ছোট নানা কারণে তিনি সালমানের কাছে ছুটে যেতেন। সম্প্রতি এক খবরে এমনটিই জানিয়েছে ওয়ান ইন্ডিয়া।
সম্প্রতি ডেইজির লাইপোসাকশন সার্জারির ব্যবস্থা করেন সালমান। এ প্রসঙ্গে ঘনিষ্ঠ একটি সূত্র জানায়, গত সপ্তাহে হাসপাতালে ভর্তি হন ডেইজি। অস্ত্রোপচারের মাধ্যমে শরীরের বাড়তি মেদ ঝরানোর পর দুই দিন সেখানে থাকতে হয় তাঁকে। সব মিলিয়ে দেড় লাখ রুপি বিল আসে। এর পুরোটাই নিজের পকেট থেকে দিয়েছেন সালমান।
সহ-অভিনেত্রী সংগীতা বিজলানি, ঐশ্বরিয়া রাই বচ্চন, ক্যাটরিনা কাইফের পাশাপাশি একাধিক বিদেশিনীর সঙ্গে প্রেমের অভিজ্ঞতা আছে সালমানের।
সালমানের বিদেশি প্রেমিকাদের মধ্যে ছিলেন মডেল ও অভিনেত্রী ব্রুনা আবদুল্লাহ। ব্রুনার বাবা আরবের এবং মা ব্রাজিলের। আরও ছিলেন সোমি আলী।সোমির মা ইরাকি এবং বাবা পাকিস্তানি। সালমানের প্রেমিকার তালিকায় আরও ছিলেন জার্মান মডেল, অভিনেত্রী ও গায়িকা ক্লদিয়া সিজলা, ব্রিটিশ মডেল হ্যাজেল কিচ প্রমুখ। পরে সেই তালিকায় যুক্ত হয়েছিল ইলুলিয়ার নাম। তবে শেষ পর্যন্ত ইলুলিয়ার নাম তালিকা থেকে বাদ পড়েছে। সালমানের নতুন প্রেমিকা হিসেবে এবার উচ্চারিত হচ্ছে ডেইজি শাহের নাম। ক্যাটরিনার মতো তিনিও কেবল বলিউডে সাফল্য পেতেই সালমানের সঙ্গে সখ্য বাড়িয়েছেন কি না, ভবিষ্যত্ই তা বলে দেবে।
