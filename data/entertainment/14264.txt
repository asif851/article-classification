
চিত্রনায়িকা জয়া আহসান এবার পূজায় কলকাতায় দারুণ ব্যস্ত। পূজামণ্ডপ উদ্বোধন করেছেন পশ্চিমবঙ্গের মুখ্যমন্ত্রী মমতা বন্দ্যোপাধ্যায়ের সঙ্গে। আবার কিছু পূজামণ্ডপ উদ্বোধনের জন্য তাঁকে একা আমন্ত্রণ জানানো হয়েছে। এবার তিনি কলকাতার ‘সেরা পূজামণ্ডপ’ বাছাইয়ের বিচারক হয়েছেন। এরই মধ্যে এই কাজ শেষ করেছেন। আজ বৃহস্পতিবার সকালে কলকাতা থেকে মুঠোফোনে প্রথম আলোকে জানালেন, এই কয়েক দিন নিজের জন্য এতটুকু সময় বের করতে পারেননি। পূজা উপলক্ষে ঢাকা থেকে তাঁর স্বজনেরা কলকাতায় গেছেন। তাঁদেরও এতটুকু সময় দিতে পারছেন না।
নিজের ব্যস্ততার কথা জয়া বললেন এভাবে, ‘কলকাতা থেকে প্রকাশিত বাংলা পত্রিকা সংবাদ প্রতিদিন এবার ‘সেরা পূজামণ্ডপ’ প্রতিযোগিতার বিচারক করেছে আমাকে। ষষ্ঠীর সারা দিন বাংলা ছবির আরও কয়েকজন তারকার সঙ্গে উত্তর কলকাতা আর দক্ষিণ কলকাতার মণ্ডপে মণ্ডপে ঘুরে বেড়িয়েছি। আমরা মোট ১২টি মণ্ডপ দেখেছি। এর মধ্যে সেরা পূজামণ্ডপের পুরস্কার পাচ্ছে দক্ষিণ পঁচানব্বই পল্লি পূজামণ্ডপ। সঙ্গে আরও পাঁচটি পূজামণ্ডপকে বিভিন্ন বিভাগে পুরস্কার দেওয়া হবে। এবার আমার ছোট বোন কান্তা ছিল। ও এবারই প্রথম কোনো পূজামণ্ডপে গেল। কান্তা তো দারুণ উপভোগ করেছে। গতকাল বুধবার সপ্তমীতে ছিল অনেক দাওয়াত। বিভিন্ন প্রযোজক, পরিচালক আর শিল্পীদের বাসায়।’
‘সেরা পূজামণ্ডপ’ প্রতিযোগিতার বিচারক ছিলেন জয়া আহসান, ‘বিসর্জন’ ছবিতে তাঁর সহশিল্পী আবির চট্টোপাধ্যায়, ‘রাজকাহিনি’ ছবির সহশিল্পী সোহিনী সরকার, সরোদশিল্পী পণ্ডিত তেজেন্দ্র নারায়ণ মজুমদার, সংগীতশিল্পী অনিন্দ্য চট্টোপাধ্যায় ও কলকাতার একজন চিত্রশিল্পী।
জানালেন, আজ সন্ধ্যায় ঢাকায় ফিরছেন তিনি। আগামীকাল শুক্রবার বনানী পূজামণ্ডপের অনুষ্ঠানে অংশ নেবেন। এখানে জয়াকে ‘শারদ সম্মাননা’ দেওয়া হবে।
এদিকে ২২ সেপ্টেম্বর বাংলাদেশে মুক্তি পেয়েছে আকরাম খান পরিচালিত চলচ্চিত্র ‘খাঁচা’। কথাশিল্পী হাসান আজিজুল হকের দেশভাগের গল্প নিয়ে তৈরি এই ছবিতে অভিনয় করেছেন জয়া। সরকারি অনুদানে এই ছবির প্রযোজনা প্রতিষ্ঠান ইমপ্রেস টেলিফিল্ম। যৌথভাবে চিত্রনাট্য লিখেছেন অভিনেতা আজাদ আবুল কালাম ও পরিচালক আকরাম খান। ছবিতে আরও অভিনয় করেছেন আজাদ আবুল কালাম, মামুনুর রশীদ, চাঁদনী, শাহেদ আলী প্রমুখ।
