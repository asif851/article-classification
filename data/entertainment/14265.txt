
বহুদিন পর ঈদে মুক্তি পেতে যাচ্ছে অপু ইসলামের নতুন সিনেমা ‘রাজনীতি’। সিনেমাটা দর্শকের আগ্রহের কেন্দ্রবিন্দুতে আনতে সব ধরনের প্রচারণার কৌশল অবলম্বন করছেন পরিচালক বুলবুল বিশ্বাস। আজ বুধবার এই সিনেমার নতুন একটি গানের মুক্তি উপলক্ষে ফেসবুক লাইভে এসেছিলেন জনপ্রিয় নায়িকা অপু। এসেই তিনি ঘোষণা করেন, এবারের ঈদে তাঁর সিনেমা যদি সুপারহিট হয়, তাহলে তিনি ভক্তদের জন্য একটি পার্টি দেবেন। ফেসবুক লাইভে ভক্তদের তিনি ঠিকানা দেবেন, তারপর সেখানে তাঁদের সঙ্গে আড্ডা দেবেন ও খাওয়াদাওয়া করবেন।
ঈদে সিনেমা মুক্তির আগে ভক্তদের সঙ্গে আজই ছিল অপুর শেষ দেখা। এরপর এভাবে আর ফেসবুক লাইভে তিনি আসবেন না বলেও জানান। ভক্তদের উদ্দেশে অপু বলেন, ‘আমার এই সিনেমা হিট করানোর দায়িত্ব আপনাদের (দর্শকের)। ছবিটি যদি হিট হয়, তবে আমি আমার ভক্তদের সঙ্গে দেখা করব। তাঁদের নিয়ে একটি গেট টুগেদারের আয়োজন করব।’ পরিচালক বুলবুল বিশ্বাস জানান, ‘রাজনীতি’ সিনেমার কাজ শেষ করতে সময় লেগেছে দুই মাসের মতো। আর এতে অভিনয় করেছেন দেশের জনপ্রিয় অভিনয়শিল্পীরা। অপু জুটি বেঁধেছেন শাকিব খানের বিপরীতে। ‘রাজনীতি’ সিনেমার অন্য অভিনয়শিল্পীরা হলেন আনিসুর রহমান মিলন, অমিত হাসান, সাদেক বাচ্চু, আলীরাজ, শিবা শানু, কমল পাটেকার, সুব্রত, দেবাশীষ বিশ্বাস, লাবণ্য লিসা, সাবেরী আলম, ডি জে সোহেল, চিকন আলী প্রমুখ। এদিকে ফেসবুক লাইভে অপু আবারও তাঁর চলচ্চিত্রে ফেরার ব্যাপারে অঙ্গীকার করেন। অপু জানান, ‘আমার স্বামী-সন্তান আমার একটা পরিবার এবং চলচ্চিত্র আমার আরেকটা পরিবার। তাই একটি পরিবার ছেড়ে অন্য পরিবার নিয়ে আমি থাকতে পারব না। অবশ্যই আমি চলচ্চিত্রে ফিরব।’মূলত অপু ফেসবুক লাইভে আসেন তাঁর নতুন ছবি ‘রাজনীতি’র প্রচারণায়। এ সময় তাঁর সঙ্গে ছিলেন পরিচালক বুলবুল বিশ্বাস।
