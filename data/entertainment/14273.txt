
শাহনেওয়াজ কাকলী পরিচালিত উত্তরের সুর ছবিটি ২০১২ সালে তিনটি বিভাগে জাতীয় চলচ্চিত্র পুরস্কার পেয়েছে। বিভাগগুলো হলো—সেরা ছবি, পার্শ্ব-অভিনেত্রী (লুসি তৃপ্তি গোমেজ) ও শিশুশিল্পী (মেঘলা)। এবার কাকলী তৈরি করছেন আরেকটি ছবি। নাম নদীজন। শুটিং করেছেন কুষ্টিয়ায়। শুটিং শেষ, এখন চলছে শুটিং-পরবর্তী কাজ।কাকলী বলেন, ‘নদীজন নদীর পাশের মানুষের গল্প নিয়ে। আমরা ছবির কাজ করেছি কুষ্টিয়ায়। গড়াই নদ থেকে পদ্মা নদী পর্যন্ত। ওখানে বড় নৌকা পাওয়া যায়। তেমনই একটি নৌকাকে আমরা আগের দিনের রূপ দিয়েছি। এখন তো আর পালতোলা নৌকা দেখা যায় না। টানা তিন দিন আমরা ওই নৌকায় শুটিং করেছি। কারণ, নৌকার মাঝি নদীজন ছবির অন্যতম একটি চরিত্র।’শেখ জহুরুল হকের গল্প থেকে নদীজন ছবির চিত্রনাট্য লিখেছেন ও পরিচালনা করছেন শাহনেওয়াজ কাকলী। অভিনয় করছেন মামুনুর রশীদ, প্রাণ, শর্মীমালা, তমা মির্জা, শফিক মনা, নিরব, মোমেনা চৌধুরী, রিপন, বিপ্লব প্রসাদ, রিফাত চৌধুরী, টোকাই সাগর প্রমুখ। সংগীত করছেন ইমন সাহা। ডিজিটাল প্রযুক্তির ছবিটি প্রযোজনা করছে ইমপ্রেস টেলিফিল্ম।
