
সংগীতশিল্পী শাফিন আহমেদ শিগগিরই ঈদের কাজে ব্যস্ত হয়ে পড়বেন। তবে এই ব্যস্ততা গান নিয়ে নয়। আপাতত তিনি নিচ্ছেন অভিনয়ের প্রস্তুতি। আগামী ঈদের জন্য তৈরি হওয়া একটি ছয় পর্বের ধারাবাহিক নাটকে অভিনয় করবেন তিনি। নাটকটির নাম রিদম অব লাইফ।সাধারণত অন্য মাধ্যমের তারকারা অভিনয়ে নাম লেখালে অতিথি চরিত্রেই নিজেদের তুলে ধরার চেষ্টা করেন। কিন্তু শাফিন আহমেদের বেলায় বিষয়টি আলাদা। তিনি এই ধারাবাহিকে এক ঝলকের জন্য নন, বরং কেন্দ্রীয় চরিত্রে অভিনয় করবেন। চরিত্রটি হবে একজন জনপ্রিয় গায়কের। তাঁর চরিত্রটি নিয়ে শাফিন আহমেদ বলেন, ‘গায়ক হিসেবে শাফিন আহমেদের পরিচয়টা অনেক বড়। অন্য কোনো পরিচয়ই তাঁকে ছাপিয়ে যেতে পারবে না। অভিনয়ের প্রস্তাব আমার কাছে অনেক দিন থেকেই আসছে। কিন্তু কোনোটাতেই আমি সম্মতি দিতে পারিনি। কারণ গল্প আমার সঙ্গে না গেলে আমার পক্ষে অভিনয় করা সম্ভব না। আমি তো নায়ক নই, গানের মানুষ। নিজের ছাঁচের বাইরে চরিত্র ধারণ করা আমার জন্য কঠিন। এই ধারাবাহিকে আমার চরিত্রটি একজন সংগীতশিল্পীর। গানের মানুষের জীবন কেমন হয়, কতটা সংগ্রামের হয়, সেটাই দেখানো হবে এ নাটকে। তা ছাড়া গল্পের কিছু অংশে আমার নিজের মত প্রকাশেরও জায়গা ছিল। তাই অভিনয় করতে রাজি হয়ে গেলাম।’রিদম অব লাইফ নাটকটি প্রযোজনা করবে আলফা-আই মিডিয়া। এর প্রধান শাহরিয়ার শাকিল বলেন, এ নাটকের দৃশ্য ধারণ হবে ঢাকা ও চট্টগ্রামে। নাটকে গানের দল মাইলসের সদস্য শাফিন আহমেদের একটি নতুন গানও থাকবে। নাটকটি পরিচালনা করবেন ফরহাদ আহমেদ। এর অন্য চরিত্রগুলো খুব তাড়াতাড়ি চূড়ান্ত করা হবে। জুনের প্রথম সপ্তাহ থেকে শুটিং শুরু হবে এ ধারবাহিকটির।
