
জার্মানির কাসেলে গতকাল শুরু হওয়া ডকুমেন্টার ১৪তম আসরে প্রথমবারের মতো বাংলাদেশের দুই প্রজন্মের শিল্পীর কাজ প্রদর্শিত হচ্ছে। বেঙ্গল ফাউন্ডেশনের উদ্যোগে বাংলাদেশের আধুনিক ধারার চারুশিল্পের কিংবদন্তি শিল্পী জয়নুল আবেদিন এবং সমসাময়িক চলচ্চিত্র নির্মাতা ও লেখক নাঈম মোহাইমেনের কাজ বাংলাদেশ ও এই অঞ্চলের সাম্প্রতিক ইতিহাসের বিভিন্ন দৃষ্টিকোণ তুলে ধরে।
বেঙ্গল ফাউন্ডেশনের এক সংবাদ বিজ্ঞপ্তিতে জানানো হয়, এবারের ডকুমেন্টায় বেঙ্গল ফাউন্ডেশনের চেয়ারম্যান আবুল খায়েরের ব্যক্তিগত সংগ্রহের দুর্ভিক্ষ সিরিজের দুটি কালি অঙ্কন প্রথমবারের মতো জনসাধারণের কাছে উপস্থাপন করা হয়েছে। এ প্রসঙ্গে ডকুমেন্টার এ আসরের আর্টিস্টিক ডিরেক্টর অ্যাডাম শিমজিক বলেন, আবেদিন এবং অন্যান্য বঙ্গীয় ঘরানার শিল্পীর যাঁরা দুর্ভিক্ষের ইতিহাসকে তাঁদের কাজের মাধ্যমে তুলে ধরেছেন, তাঁদের শিল্পকর্ম প্রদর্শন শুধু তাঁদের সঙ্গেই পরিচিতি নয়; বরং ইউরোপের ঔপনিবেশিক ইতিহাসের একটি গুরুত্বপূর্ণ অধ্যায়কেও পরিচয় করিয়ে দেওয়া।নাঈম মোহাইমেনের ‘টু মিটিংস অ্যান্ড এ ফিউনারাল’ বাংলাদেশের ঐতিহাসিক দুটি ঘটনার মধ্যবর্তী এক সময়কে কেন্দ্র করে আবর্তিত হয়েছে। যখন বাংলাদেশ ১৯৭৩ সালের আলজেরিয়ায় ন্যাম বৈঠকে এবং তার মতাদর্শিক প্রতিপক্ষ ইসলামিক দেশগুলোর সংগঠন ওআইসির ১৯৭৪ সালের লাহোর বৈঠকে অংশগ্রহণ করে। চলচ্চিত্রটির মূল বিষয়বস্তু হলো এই দুই বৈঠককে কেন্দ্র করে বাংলাদেশের সে সময়ের রাজনৈতিক ও অস্তিত্বের সংকট, বিশেষ করে যখন একই সময়ে সে জাতিসংঘের বৈধতার জন্য লড়াই করছিল। পাশাপাশি চলচ্চিত্রটি তৃতীয় বিশ্বের ধারণাটিকে ক্রম ক্ষয়িষ্ণু হিসেবে বিবেচনা করেছে; বরং এসব অঞ্চলকে ঔপনিবেশিকতার মুক্তি, উদার ধর্মচর্চা এবং সমাজতন্ত্রের বিকাশের একটি সম্ভাব্য স্থান হিসেবে প্রকাশ করেছে।বেঙ্গলের সংবাদ বিজ্ঞপ্তিতে আরও বলা হয়, এই দুই শিল্পীর কাজের একত্রে শিল্পের এই আন্তর্জাতিক মঞ্চে অভূতপূর্ব অংশগ্রহণের মাধ্যমে বেঙ্গল ফাউন্ডেশন দেশটির চারুশিল্পের আধুনিক ধারার ঐতিহ্য এবং সমসাময়িক শিল্পচর্চা উভয়ের প্রতি সমর্থনকে পুনরুজ্জীবিত করতে চায়।ডকুমেন্টা একটি শিল্প প্রদর্শনী, যা প্রতি পাঁচ বছর অন্তর কাসেল, জার্মানিতে অনুষ্ঠিত হয়। পশ্চিমা ইউরোপের আভাগার্দ ও পরীক্ষামূলক শিল্পের গুরুত্ব তুলে ধরার জন্য এটি ১৯৫৫ সালে আরনল্ড বডের দ্বারা প্রতিষ্ঠিত হয়েছিল। এবার এ আয়োজনের ১৪তম আসরে বিশ্বের বিভিন্ন দেশের ১৬০ জনের বেশি শিল্পীর শিল্পকর্ম স্থান পেয়েছে। এই প্রদর্শনী এখন বিশ্বব্যাপী তাৎপর্যপূর্ণ। জুনের ১০ থেকে ১৭ সেপ্টেম্বর পর্যন্ত এটি জনসাধারণের জন্য উন্মুক্ত থাকবে।
 
