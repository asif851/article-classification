
‘ঢাকা অ্যাটাক’ সিনেমার পর সাফল্যের ডানায় চড়ে দেশের বাইরে তিন সপ্তাহ কাটিয়ে এসেছেন চিত্রনায়ক আরিফিন শুভ। মধ্যপ্রাচ্য ও ইউরোপের কয়েকটি দেশে বাংলা সিনেমাপ্রেমীদের সঙ্গে কথা বলেছেন ‘ঢাকা অ্যাটাক’ আর নিজের দেশের সিনেমা নিয়ে। তাঁর নতুন এই সিনেমা মুক্তির পর প্রযোজক, পরিচালক আর প্রদর্শকদের মতে, শুভর জনপ্রিয়তার পারদ যেভাবে ঊর্ধ্বমুখী হয়েছে, এখন একটু সচেতন হয়ে পা ফেললে ভবিষ্যতে দেশের চলচ্চিত্রে রাজত্ব করবেন তিনি।
প্রথম আলোর সঙ্গে আলাপে আজ বুধবার বিকেলে শুভ বলেন, ‘আমি রাজত্ব করতে চাই না। আমি মনে করি, রাজারা বেশির ভাগ সময় মানুষের ভালোবাসা পায় না। তাই আমি রাজা হয়ে রাজত্ব করতে চাই না। আমি সিনেমায় নাম লিখিয়েছি দেশের মানুষের ভালোবাসা পেতে। দর্শকের ভালোবাসা নিতেই আমি এসেছি।’
একসময় র‍্যাম্প মডেলিংয়ে যুক্ত ছিলেন আরিফিন শুভ। রেডিওতে কিছুদিন কথাবন্ধুর কাজ করেছেন। এরপর নাটকে অভিনয় ও সিনেমার চিত্রনায়ক। ২০১০ সালে ‘জাগো’ সিনেমা দিয়ে বড় পর্দায় নাম লেখান শুভ। তাঁর ব্লকবাস্টার হিট সিনেমা ‘ঢাকা অ্যাটাক’। তবে ‘অগ্নি’ ও ‘ছুঁয়ে দিলে মন’ সিনেমার জন্য আলোচিত হন এই নায়ক। শুরু থেকে কিছুটা বাছবিচার না করেই কাজ করা এই নায়ক বলেন, ‘বুঝতে পারছি, বিশ্বাস থেকে যদি কোনো কাজ করা হয়, আর তা যদি স্রোতের বিপরীতেও হয়, সেটাকে প্রাধান্য দেওয়া উচিত। এই প্রাধান্য দেওয়ার কারণে সাফল্য আসবেই। আমার মতে, “ঢাকা অ্যাটাক” স্রোতের বিপরীতে হাঁটা একটি চলচ্চিত্র। অনেকেই এখন এ ধরনের সিনেমা তৈরির ইচ্ছে পোষণ করছেন। মনে হচ্ছে, “ঢাকা অ্যাটাক” পুরো চলচ্চিত্রে ইতিবাচক পরিবর্তন এনেছে। তিন সপ্তাহ দেশের বাইরে থেকে তা উপলব্ধি করেছি।’
ময়মনসিংহের ভালুকা উপজেলার অঙ্গারগাঁও গ্রামের সাধারণ পরিবারের কিশোর ছেলেটি আজকের আরিফিন শুভ। সরকারি চাকরিজীবী বাবা আর গৃহিণী মা, দুই ভাইয়ের মধ্যে তিনি ছোট। ১৩ বছর আগে হুট করে সিদ্ধান্ত নিয়ে ২৭৫ টাকা পুঁজি করে চলে আসেন ঢাকায়। খুঁজতে থাকেন মাথা গোঁজার ঠাঁই। শুরুর দিকে কখনো বন্ধুর মেসে, পাতানো বড় ভাইয়ের বাসায়, বন্ধুর মামা-খালার বাসায় থেকেছেন। সংগ্রাম করে চেষ্টা করেন নিজেকে মেলে ধরার। এখন সেই শুভ নিজের অভিনীত সিনেমা নিয়ে দেশের পাশাপাশি দেশের বাইরে ঘুরে বেড়াচ্ছেন।
পেছন ফিরে তাকালে কী মনে হয়? শুভ বললেন, ‘আমি এখনো সংগ্রাম করছি। পেছন ফিরে তাকানোর সময় পাইনি। নানা ঘাত-প্রতিঘাতের মধ্য দিয়ে প্রতি মুহূর্ত পার করছি। একটা সময় ছিল শুধু থাকা-খাওয়ার লড়াই, এখন মানসিক লড়াই। দ্বিধা, সংঘর্ষ এবং বিভ্রান্তির মধ্য দিয়ে সামলে নিয়ে এগিয়ে যাওয়ার চেষ্টা করছি।’
আগামী ডিসেম্বরে মুক্তি পাচ্ছে আরিফিন শুভ অভিনীত নতুন আরেকটি চলচ্চিত্র ‘ভালো থেকো’। জাকির হোসেন রাজু পরিচালিত এই সিনেমায় শুভর বিপরীতে অভিনয় করেছেন তানহা তাসনিয়া। নতুন বছরের শুরুতে মুক্তি পাবে চিত্রনায়ক আলমগীর পরিচালিত ‘একটি সিনেমার গল্প’। এই সিনেমায় তাঁর সহশিল্পী ভারতের ঋতুপর্ণা সেনগুপ্ত।
