
নতুন একটি ছবিতে সম্প্রতি চুক্তিবদ্ধ হলেন চিত্রনায়িকা পরীমনি। ছবির মহরতের দিন জানালেন, এতে তাঁর চরিত্রটি নাকি দারুণ। একজন সুপার মডেলের! তাই নায়িকা পরীমনি এখন সুপার মডেলের চরিত্র ধারণের জন্য করছেন বেশ পরিশ্রম। কথার ফাঁকে উদাহরণ টেনে বলেছেন, তিনি এ চরিত্রে অভিনয়ের জন্য অনুপ্রেরণা পেয়েছেন বলিউডের অভিনেত্রী প্রিয়াঙ্কা চোপড়ার ফ্যাশন ছবি দেখে। তবে নতুন ছবির গল্পে পরীমনির চরিত্র সম্পূর্ণ আলাদা। যার সঙ্গে ফ্যাশন–এর গল্পের কোনো মিল নেই। আদতে সুপার মডেলকে কেন্দ্র করেই এগিয়ে যাবে নতুন ছবি বুকের মাঝে প্রেমের আগুন–এর গল্প।সম্প্রতি অনুষ্ঠিত হলো নতুন এই ছবির মহরত। এরই মধ্যে রাজধানীর একটি শুটিংবাড়িতে হয়েছে ছবির প্রথম অংশের শুটিং। কিছুদিন বিরতি দিয়ে ডিসেম্বরের শেষ দিকে শুরু হবে ছবির পরের ধাপের কাজ। এসব তথ্য দিলেন ছবির পরিচালক শাহনেওয়াজ শানু। সেই সঙ্গে এ-ও জানিয়ে রাখলেন, তাঁর এই নতুন ছবির নামটি পরিবর্তনও হতে পারে।এ ছবিতে পরীমনির সঙ্গে অভিনয় করছেন বাপ্পী ও মিশা সওদাগর।নতুন চরিত্রে অভিনয় নিয়ে পরীমনি বলেন, ‘এটা আমার জন্য চ্যালেঞ্জ। কারণ চরিত্রটি সত্যিই অন্য রকম। চিত্রনাট্যটি পড়েই চরিত্রটিকে ভালো লেগে গেছে।’পরিচালক জানান, তাঁর এই ছবিটি আগামী এপ্রিলে দেশব্যাপী মুক্তি দেওয়ার কথা ভাবছেন তিনি।পরীমনি ব্যস্ত আছেন বেশ কয়েকটি ছবির কাজ নিয়ে। এর মধ্যে আজ খাগড়াছড়ি যাচ্ছেন নদীর বুকে চাঁদ ছবির শুটিং করতে। টানা ১০ দিন শুটিং শেষে ঢাকায় ফেরার কথা রয়েছে তাঁর।
