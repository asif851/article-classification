

ল্যাকমে ফ্যাশন উইকের তৃতীয় রাত ছিল জমকালো। পাঁচ দিনের এই উৎসবে গত শুক্রবারের শেষ আয়োজনে শ্রদ্ধার উপস্থিতি রাতটাকে করে তুলেছে রঙিন। তিনি এদিন হাঁটেন ডিজাইনার রাহুল মিশ্রর এমব্রয়ডারি করা লেহেঙ্গা পরে। রাহুলের এই পোশাক সংগ্রহের নাম ছিল ‘বার্ড সং’, অর্থাৎ পাখির গান। আচ্ছা, শ্রদ্ধা নিজেকে কোন পাখি মনে করেন?
অনুষ্ঠান শেষে সংবাদ সম্মেলনে তাই ওই প্রশ্নটি করি শ্রদ্ধাকে। প্রশ্ন শুনে দ্বিধায় পড়ে যান শ্রদ্ধা। নিজেকে ঠিক কোন পাখির সঙ্গে মেলাবেন। পরে মাইক্রোফোন তিনি তুলে দেন ডিজাইনার রাহুলের হাতে। শ্রদ্ধার হয়ে প্রশ্নের জবাবে রাহুল বলেন, ‘শ্রদ্ধা হতে পারেন রাজহাঁস।’ পাশে বসা শ্রদ্ধাও মাথা দুলিয়ে সায় দেন রাহুলের কথায়।

সামনেই আসছে শ্রদ্ধা অভিনীত ছবি হাসিনা পার্কার। সংবাদ সম্মেলনে এ বিষয় নিয়ে কিছু বলেননি এই সময়ের জনপ্রিয় এই বলিউড নায়িকা। তিনি শুধু পাখি আর ফ্যাশন ভাবনা নিয়ে আলাপ করেছেন এদিন।
 
