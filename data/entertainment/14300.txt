
শিডিউল মেলাতে হিমশিম খাচ্ছেন অভিনেতা মিশু সাব্বির। ঈদের নাটকে অভিনয়ের জন্য অনবরত ফোন আসছে তাঁর কাছে। গত সপ্তাহে উত্তরায় মাসুদ সেজানের একটি নাটকের শুটিং সেটে কথা হলো তাঁর সঙ্গে। জানালেন, অনবরত পরিচালক ও প্রযোজকেরা ফোন করছেন তাঁকে। মিশু বললেন, ‘যাঁদের সঙ্গে আগে কথা বলা ছিল, তাঁদের তো ফাঁসাতে পারছি না। তাই নতুন করে কাউকে শিডিউল দিতে পারছি না। ঈদ এলেই যেন সবাই ব্যস্ত হয়ে পড়েন।’ হাসতে হাসতে মিশু বলেন, ‘এই সময় যদি মিশু সাব্বিরকে ক্লোন বা কেটে কয়েকটা ভাগ করা যেত তাহলে ভালো হতো।’সব পরিচালকের সঙ্গে সুসম্পর্ক এ অভিনেতার। তাই বিনয়ের সঙ্গে অনেককে ‘না’ বলতে হচ্ছে। কিছুটা অনুযোগের সুরে তিনি বললেন, ‘গত ঈদুল ফিতরের পর টানা ১০ দিন বসে ছিলাম। তখন চাইলে অনেকের কাজই করতে পারতাম। কিন্তু তখন কেউ ফোন করে সিডিউল চায়নি।’
