
বন্যার্তদের সহযোগিতার জন্য পাঁচ দিনের চিত্রাঙ্কন কর্মশালা ‘এসো বানভাসি মানুষের পাশে’ শুরু হয়েছে। আজ রোববার বেলা ১২টায় ঢাকা বিশ্ববিদ্যালয়ের চারুকলা অনুষদের জয়নুল গ্যালারির সামনে শুরু হয় এ কর্মশালা।বাংলাদেশ চারুশিল্পী সংসদের সহসভাপতি মোস্তাফিজুল হক ও সাধারণ সম্পাদক মনিরুজ্জামানের নেতৃত্বে কার্যনির্বাহী পরিষদের সম্পাদক মণ্ডলীর সদস্যরা জলরঙে ছবি এঁকে এ কর্মশালা শুরু করেন। বাংলাদেশ চারুশিল্পী সংসদের তথ্যপ্রযুক্তি সম্পাদক নাজিব তারেক জানান, বন্যাদুর্গতদের সাহায্যার্থে দেশের প্রথিতযশা শিল্পী ও তরুণ শিল্পীরা এ কর্মশালায় ছবি আঁকছেন। কর্মশালায় আঁকা চিত্রকর্মের তাৎক্ষণিক প্রদর্শনী ও বিক্রয়ের ব্যবস্থা ছিল আজ বিকেল ৫টা থেকে।
‘এসো বানভাসি মানুষের পাশে’ কর্মশালা, সেখানে আঁকা ছবির প্রদর্শনী ও বিক্রয় চলবে প্রতিদিন বেলা ১২টা থেকে রাত ৮টা পর্যন্ত।
