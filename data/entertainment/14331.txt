
২০১৫ সালের ৬ ফেব্রুয়ারি মুক্তি পেয়েছিল অনিমেষ আইচ পরিচালিত প্রথম ছবি জিরো ডিগ্রি। ঠিক দুই বছর পর একই সময়ে এই নির্মাতা তাঁর দ্বিতীয় ছবি ভয়ংকর সুন্দর মুক্তির পরিকল্পনা করছেন। আগামী বছরের ফেব্রুয়ারি মাসের প্রথম শুক্রবার ছবিটি মুক্তি দেওয়ার পরিকল্পনা তাঁর। কিন্তু প্রতিবারই ফেব্রুয়ারির প্রথম সপ্তাহেই কেন ছবির মুক্তি? এমন প্রশ্ন করতেই সেই রহস্য ফাঁস করে দিলেন নির্মাতা অনিমেষ আইচ। জানালেন, সপ্তাহটি তাঁর কাছে বিশেষ কিছু।৭ ফেব্রুয়ারি অনিমেষ আইচের জন্মদিন। তাই বছরের এই সময়টা বরাবরই তাঁর কাছে বিশেষ কিছু। দিনটি সামনে রেখেই ২০১৫ সালে ফেব্রুয়ারির প্রথম শুক্রবার অনিমেষ তাঁর প্রথম চলচ্চিত্র জিরো ডিগ্রি প্রেক্ষাগৃহে মুক্তি দিয়েছিলেন। সেই ছবিতে অভিনয় করেছিলেন জয়া আহসান ও মাহফুজ আহমেদ।অনিমেষ তাঁর এবারের ছবিটিও চাইছেন ফেব্রুয়ারির প্রথম সপ্তাহে মুক্তি দিতে। এবারের ছবি ভয়ংকর সুন্দর-এ অভিনয় করেছেন ভারতের পরমব্রত চট্টোপাধ্যায় ও বাংলাদেশের ভাবনা। কিন্তু ছবি মুক্তির তারিখ ঘোষণার আগে তো অনেক আনুষ্ঠানিক ধাপ পেরোতে হবে। সেই ধাপগুলোর ব্যাপারে জানতে চাইলে অনিমেষ বলেন, ছবিটি এখনো সেন্সর বোর্ডে পাঠানো বাকি। সব ঠিকঠাক থাকলে মাস খানেকের মধ্যেই সেন্সরে জমা দেওয়া হবে। সেখান থেকে ছাড় পেলেই কাঙ্ক্ষিত দিনে ছবিটি মুক্তির জন্য সবকিছু পাকাপোক্ত করতে পারবেন। এর আগ পর্যন্ত তাঁর সব পরিকল্পনাই বাঁধা থাকবে ইচ্ছার ফ্রেমে।
