
• ২২ ফেব্রুয়ারি শাকিব খান ও অপু বিশ্বাসের তালাক কার্যকর হচ্ছে। • তাঁদের সম্পর্কে লিখতে হবে ‘সাবেক দম্পতি’। • শাকিব খান বলেন, ‘আমি চাই, এটা শেষ হয়ে যাক।’
২২ ফেব্রুয়ারি থেকে চিত্রনায়িকা অপু বিশ্বাসের সঙ্গে বাংলাদেশের শীর্ষ চলচ্চিত্র-নায়ক শাকিব খানের তালাক কার্যকর হচ্ছে। তাঁদের সম্পর্কে লিখতে হবে ‘সাবেক দম্পতি’। শাকিব খান আজ রোববার প্রথম আলোকে বলেন, ‘আমি চাই, এটা শেষ হয়ে যাক।’ শাকিব খান এখন আছেন অস্ট্রেলিয়ার সিডনিতে। ক্যামেরার সামনে ব্যস্ত সময় পার করছেন। অ্যাকশন-থ্রিলার ধাঁচের গল্প নিয়ে ছবি তৈরি করছেন আশিকুর রহমান। ছবির নাম ‘সুপার হিরো’। এখন সিডনির বিভিন্ন লোকেশনে ছবিটির শুটিং হচ্ছে। ছবিতে শাকিব খানের বিপরীতে অভিনয় করছেন শবনম বুবলী।
১৭ অথবা ১৮ ফেব্রুয়ারি ঢাকায় ফিরবেন শাকিব খান। জানালেন, ফিরেই ভারতে যাবেন, এরপর স্কটল্যান্ডে। ছবির শুটিং করবেন সেখানে। এদিকে শাকিব খান জানান, তিনি আর অপু বিশ্বাসের সঙ্গে বৈবাহিক সম্পর্ক অব্যাহত রাখার ব্যাপারে আগ্রহী নন। অপু বিশ্বাসের সঙ্গে শেষ মুহূর্তে কোনো আলোচনা হওয়ার সম্ভাবনা নাকচ করেন তিনি। বলেন, ‘একটা সম্পর্ক টিকিয়ে রাখার জন্য উভয় পক্ষের মধ্যে শ্রদ্ধা থাকতে হবে। আমি মনে করি, তা এখন আর অবশিষ্ট নেই।’
ছেলে আব্রামের ব্যাপারে শাকিব খান বলেন, ‘আব্রামের ভালোর জন্য আমার সেরাটা দেওয়ার চেষ্টা করব। ওকে ভালো স্কুল-কলেজ-বিশ্ববিদ্যালয়ে পড়াশোনার ব্যবস্থা করা, ওকে ভালো রাখা, ওকে প্রতিষ্ঠিত করার ব্যাপারে সব ধরনের সাপোর্ট দেব।’
জানালেন, তালাক কার্যকর হওয়ার পর অপু বিশ্বাসকে বিয়ের দেনমোহর বাবদ সাত লাখ টাকা পরিশোধ করবেন শাকিব খান। ছেলের খরচ বাবদ এখন প্রতি মাসে অপুকে এক লাখ দিচ্ছেন। এই টাকা নগদে অথবা চেকে দিচ্ছেন তিনি। গত বছর ২২ নভেম্বর অপু বিশ্বাসকে তালাকের নোটিশ পাঠান শাকিব খান।
‘সুপার হিরো’ ছবিতে আরও অভিনয় করছেন তারিক আনাম খান, টাইগার রবিসহ অনেকে। প্রযোজনা করছে হার্টবিট কথাচিত্র। ছবিটি এবার ঈদে মুক্তি দেওয়ার পরিকল্পনা করছেন নির্মাতারা।
সম্প্রতি আবহাওয়া বদল হওয়ায় অসুস্থ হয়ে পড়েন শাকিব খান। জ্বর বেড়ে যাওয়ায় সিডনিতে তাঁকে হাসপাতালে ভর্তি করা হয়। তবে এখন তিনি সম্পূর্ণ সুস্থ। ‘সুপার হিরো’ ছবির কাজ নিয়ে শুটিংয়ের সেটে শাকিব খান বললেন, ‘আন্তর্জাতিক মানের একটি ছবি তৈরি করছেন আশিকুর রহমান। এখানে তিনি আধুনিক প্রযুক্তির ব্যবহার করছেন। ছবিতে অস্ট্রেলিয়ার কলাকুশলীরা কাজ করছেন।’
জানা গেছে, ‘সুপার হিরো’ ছবিতে কিছু চমক থাকবে। তবে তা এখনই প্রকাশ করতে চান না আশিকুর রহমান। বললেন, ‘ছবির গল্পেও নতুনত্ব রয়েছে। সুপার হিরো নাম শোনার পর সবাই যা ভাববেন, তেমনটা নয়। এই গল্পের সুপার হিরো খুব সাধারণ একজন মানুষ, তবুও তিনি সুপার হিরো।’
