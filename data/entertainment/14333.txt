
বাংলাদেশ টেলিভিশনে গত শতকের আশির দশকের জনপ্রিয় ধারাবাহিক নাটক ‘সকাল সন্ধ্যা’ ও ‘শুকতারা’র নাট্যকার ও শিশুসাহিত্যিক বেগম মমতাজ হোসেন আর নেই। গত বৃহস্পতিবার রাত সাড়ে নয়টার দিকে রাজধানীর উত্তরা ক্রিসেন্ট হাসপাতালে শেষনিশ্বাস ত্যাগ করেন তিনি (ইন্না লিল্লাহি ওয়া ইন্না ইলাইহি রাজিউন)। তাঁর বয়স হয়েছিল ৭৭ বছর। পারিবারিক সূত্রে জানা গেছে, গতকাল শুক্রবার বাদ জুমা উত্তরার ৬ নম্বর সেক্টর জামে মসজিদে জানাজা শেষে বনানী কবরস্থানে বেগম মমতাজকে দাফন করা হয়।
বেগম মমতাজ হোসেনের স্বামী সাবেক পুলিশ কর্মকর্তা জাহাঙ্গীর হোসেন ১৯৮১ সালে মারা যান। তিনি প্রয়াত চলচ্চিত্র নির্মাতা আলমগীর কবীরের বোন এবং প্রয়াত চিত্রশিল্পী ও চলচ্চিত্র নির্মাতা খালিদ মাহমুদ মিঠুর মা। তাঁকে রোকেয়া পদকে ভূষিত করা হয়। বেগম মমতাজ হোসেন ঢাকার উদয়ন বিদ্যালয়ের অধ্যক্ষ ছিলেন।
বেগম মমতাজকে স্মরণ করে বাংলাদেশ টেলিভিশনের সাবেক ঊর্ধ্বতন কর্মকর্তা খ ম হারুন সামাজিক যোগাযোগমাধ্যম ফেসবুকে লিখেছেন, ‘অবশেষে বেগম মমতাজ হোসেন আমাদের কাছ থেকে চিরবিদায় নিলেন। বাংলাদেশ টেলিভিশনের জনপ্রিয় ধারাবাহিক “সকাল সন্ধ্যা” ও “শুকতারা”র সফল নাট্যকার। দীর্ঘ সময় ধরে যাঁর সঙ্গে পরিচয়, কাজের সূত্রে। পারিবারিকভাবে তিনি ছিলেন আমার একজন অভিভাবক, তিনি এখন আর নেই। অনেক কষ্ট বুকে ধারণ করে বেঁচে ছিলেন। নিজের একমাত্র ভাই চলচ্চিত্র পরিচালক আলমগীর কবীর এবং একমাত্র সন্তান চিত্রশিল্পী ও চলচ্চিত্র নির্মাতা খালিদ মাহমুদ মিঠুর দুর্ঘটনায় অকালমৃত্যু মেনে নেওয়া তাঁর জন্য ছিল অনেক কষ্টের। মমতাজ আপা, এখন আপনি যেখানেই থাকুন চিরশান্তিতে থাকুন।’
