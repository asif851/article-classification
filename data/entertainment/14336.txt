
বেশ কিছুদিন ধরেই ছোটপর্দার তারকা সারিকা সাবরিনের সংসার ভাঙা নিয়ে গুঞ্জন চলছে মিডিয়াপাড়ায়। বিভিন্ন পত্রিকা, অনলাইন পোর্টালেও সেই গুঞ্জনের খবর বেরিয়েছে। খবরের সত্যতা জানার জন্য প্রথম আলো থেকে ফোন করা হয় সারিকাকে। মুঠোফোনে কথা বলতে চাননি তিনি।গত সোমবার সন্ধ্যার পর দেখা হলো ধানমন্ডির একটি কফিশপে। প্রশ্ন ছিল, প্রায় তিন বছর আগে বিয়ে করে মিডিয়া থেকে বিদায় নিয়েছিলেন, হঠাৎ ফিরে আসার রহস্য কী? তাঁর সোজাসাপটা উত্তর, ‘এখানে কোনো রহস্য নেই। এটা আমার পুরোনো জায়গা। তাই ফিরে এসেছি।’নিজে থেকেই জানালেন, তিনি এখন আর স্বামীর সঙ্গে থাকেন না। দুই মাস ধরে দেড় বছরের মেয়েকে নিয়ে ধানমন্ডি তাঁর বাবার বাসায় থাকছেন।এমন সিদ্ধান্ত নেওয়ার কারণ? খানিক দম নিয়ে সারিকা বললেন, ‘আমি থাকতে পারিনি। একসঙ্গে থাকার জন্য সর্বোচ্চ চেষ্টা করেও ব্যর্থ হয়েছি।’ কথাগুলো বলতে বলতে চোখ দুটো ছলছল করে ওঠে তাঁর।মিডিয়াতে কাজের কারণে কোনো সমস্যা? মানলেন না সারিকা। সংসারের মায়ার কারণে দীর্ঘদিন কোনো কাজ করেননি তিনি। বললেন, ‘মিডিয়াতে কাজের ব্যাপারে আমার শ্বশুরবাড়ি থেকে কোনো নিষেধ ছিল না। বিভিন্ন টেলিভিশনে আমাদের দুজনের সাক্ষাৎকারে মাহিম নিজেও বলেছে মিডিয়াতে কাজের ক্ষেত্রে কোনো বাধা নেই।’তবে? সারিকা আর কিছুই বলতে চাইলেন না। শুধু এতটুকুই বললেন, ‘সব কথা বলে কাউকে ছোট করতে চাচ্ছি না।’২০১৪ সালের ১২ আগস্ট মা-বাবার অমতেই ভালোবেসে ব্যবসায়ী মাহিম করিমকে বিয়ে করেন সারিকা। বিয়ের দেড় বছরের মাথায় তাঁদের ঘরে এক কন্যাসন্তানের জন্ম হয়। সারিকা বলেন, ‘সবার অমতে বিয়ে করেছি, কাউকে কিছু বলার সুযোগ নেই।’এখন কেমন আছেন? জবাবে সারিকা বলেন, ‘মা-বাবার সঙ্গে আছি। ভালো আছি। সন্তানকে লালনপালন করছি। ফাঁকে ফাঁকে মিডিয়াতে কাজ করছি। সুন্দর সময় কেটে যাচ্ছে।’
