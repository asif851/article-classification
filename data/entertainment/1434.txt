
মোস্তফা সরয়ার ফারুকীর নতুন চলচ্চিত্র পিঁপড়াবিদ্যা মুক্তির আগে আরও দুটি সুখবর নিয়ে এল। একটি এশিয়া-প্যাসিফিক স্ক্রিন অ্যাওয়ার্ডের জন্য নির্বাচিত হওয়া, আরেকটি বুসান চলচিত্র উৎসবে অংশ নেওয়া। গত বছর পরিচালক মোস্তফা সরয়ার ফারুকী টেলিভিশন ছবির মাধ্যমে এশিয়া-প্যাসিফিক স্ক্রিন অ্যাওয়ার্ডে গ্র্যান্ড জুরি পুরস্কার জিতেছিলেন।
অন্যদিকে ২ অক্টোবর থেকে শুরু হতে যাওয়া বুসান চল​চ্চিত্রের উইন্ডোস অন এশিয়ান সিনেমা (windows on Asian cinema) বিভাগের জন্য নির্বাচিত হয়েছে পিঁপড়াবিদ্যা। এ বিভাগে এক বছরের মধ্যে নির্মিত গুরুত্বপূর্ণ এশিয়ান ছবিগুলো দেখানো হয়ে থাকে। উৎসবে যোগ দেওয়ার জন্য মোস্তফা সরয়ার ফারুকী ৫ অক্টোবর বুসান যাচ্ছেন। ইমপ্রেস টেলিফিল্ম প্রযোজিত এই ছবিটি মুক্তি পাবে আগামী ২৪ অক্টোবর। এরই মধ্যে ছবিটির মুক্তির বিষয়ে নানা ধরনের ক্যাম্পেইন চলছে। রিলিজ ক্যাম্পেইনের প্রথম ধাপ হিসেবে ছবির নায়ক নূর ইমরান মিঠুর ইনট্রোডাকটোরি ফান ভিডিও অনলাইনে ছাড়া হবে। ‘হিরো হইতে আর কী লাগে’ শিরোনামের এ ভিডিওটির জন্য একটি গান তৈরি করে দিয়েছে চিরকুট। দু-এক দিনের মধ্যে প্রকাশ করা হবে বলে জানা গেছে।ইমপ্রেস টেলিফিল্ম প্রযোজিত পিঁপড়াবিদ্যা ছবিতে অভিনয় করেছেন নূর ইমরান মিঠু, শিনা চৌহান, মুকিত জাকারিয়া প্রমুখ।
