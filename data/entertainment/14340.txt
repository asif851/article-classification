
রাতে রাস্তায় একটি টিভি সিরিজের শুটিং করছিলেন চিত্রগ্রাহক মার্ক মিলসাম। দৃশ্য ধারণের প্রয়োজনে চলন্ত গাড়ির পেছনে ক্যামেরা নিয়ে ছুটছিলেন তিনি। সারা জীবন ক্যামেরার কাজকেই ধ্যানজ্ঞান মনে করেছেন ব্রিটিশ এই গুণী চিত্রগ্রাহক। গতকাল সোমবার তাঁর মৃত্যু হলো সেই ক্যামেরা হাতেই। মার্ক মিলসাম জনপ্রিয় টিভি সিরিজ ‘গেম অব থ্রোনস’ আর ‘শার্লক’-এর চিত্রগ্রাহক ছিলেন। প্রতিভার সাক্ষর রাখেন চলচ্চিত্র ‘সেভিং প্রাইভেট রায়ান’ ও ‘জেমস বন্ড’ সিরিজেও। মার্ক মিলসামের বয়স হয়েছিল ৫৪ বছর।
বিবিসির জন্য ‘দ্য ফরগিভিং আর্থ’ নামের টিভি সিরিজের শুটিং চলছিল তখন। জানা গেছে, একটি স্টান্ট দৃশ্য ধারণ করতে গিয়ে মৃত্যু হয় মার্কের। তবে তিনি সড়ক দুর্ঘটনায় মারা গেছেন, না অন্য কোনো কারণে, তা বিবিসির পোর্টালে উল্লেখ করা হয়নি।
চিত্রগ্রাহক হিসেবে মার্ক ক্যারিয়ার শুরু করেন ১৯৯০ সালে। ক্যামেরার পেছনের এই গুণী ব্যক্তিত্বের অকালমৃত্যুতে তাৎক্ষণিক শোক প্রকাশ করেন হলিউডের প্রথম সারির পরিচালক থেকে শুরু করে অভিনেতা-অভিনেত্রীরাও। অস্কারজয়ী চিত্রগ্রাহক সিমাস ম্যাকগারভি মার্কের মৃত্যুতে দুঃখ প্রকাশ করে টুইটারে লিখেছেন, ‘মার্কের মৃত্যুর খবর শুনে আমি বড় ধাক্কা খেয়েছি। তাঁর জন্য খারাপ লাগছে। তিনি বড়মাপের একজন চিত্রগ্রাহক ছিলেন। শুধু তা-ই নয়, আমার দেখা অন্যতম ভালো মানুষ মার্ক মিলসাম।’
এক লিখিত বিবৃতির মাধ্যমে মার্কের প্রতি শোক প্রকাশ করেছে বিবিসি কর্তৃপক্ষ। শিগগিরই মার্ক মিলসামের মৃত্যুর কারণ খতিয়ে দেখার জন্য তদন্ত শুরু হবে বলে জানায় তারা।
