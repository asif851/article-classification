
একটা চাকরি দরকার ৭০ বছরের এই ভদ্রলোকের। পুরোনো একটা স্কুটারে চেপে মাথায় হেলমেট, চোখে চশমা, সাদামাটা হাফশার্ট গায়ে জড়িয়ে যিনি চাকরি খুঁজতে বেরিয়েছেন। ৩০০ বছরের পুরোনো শহর কলকাতার প্রাণকেন্দ্র ধর্মতলার অনতিদূরে রাইটার্স বিল্ডিংয়ের আশপাশে দেখা মিলছে এ ভদ্রলোকের। কে তিনি? তাঁর নাম অমিতাভ বচ্চন।পরিচালক ঋভু দাশগুপ্তের ‘তিন’ ছবির শুটিংয়ের এই ‘অ্যাংরি ওল্ডম্যান’কে নিয়ে এখন অন্যরকম ব্যস্ত শহর কলকাতা। এর আগে ‘পিকু’ ছবিতে কলকাতার রাস্তায় সাইকেল চালাতে দেখা গিয়েছে তাঁকে। ‘পিকু’ ছবির পর ‘তিন’, সাইকেলের পর স্কুটার।বলিউডের বর্ষীয়ান অভিনেতা অমিতাভ বচ্চনের এবারের এই কলকাতা মিশনে বারবার ঘুরে ঘুরে আসছিল ‘পিকু’ ছবির প্রসঙ্গ। আলোচনায় উঠে আসছিল ২০১৪ সালে বাইসাইকেল চড়ে শহর কলকাতার আনাচকানাচে তাঁর সেই সফর। এমনকি নস্টালজিয়া আক্রান্ত স্বয়ং অমিতাভও। খুদে ব্লগসাইট টুইটারে টুইট বার্তায় ‘তিন’ ছবির প্রশংসায় পঞ্চমুখ হয়েছেন তিনি। নিজের ছবি শেয়ার করেছেন। দৃশ্যটা এমন— সাইকেল ভ্যানের ওপর শুয়ে ঘুমিয়ে পড়েছেন এক বৃদ্ধ। শুটিংয়ের ফাঁকে ক্লান্ত হয়ে ভ্যানের ওপর শুয়ে ঘুমিয়ে পড়েছেন তিনি। নিজের এই ছবি নিজেই টুইট করেছেন বলিউডের এই ‘শাহেনশাহ’ তারকা; এবং ঘুমিয়ে পড়ার জন্য ক্ষমাও চেয়ে নিয়েছেন। তবে পরিষ্কার করে কিছুই বলেননি। বলেননি যে, এ দৃশ্যটি বাস্তব নয়, এটি তিন ছবির শুটিংয়েরই একটি অংশ।‘তিন’ ছবিতে অমিতাভের পাশাপাশি আছেন নওয়াজউদ্দিন সিদ্দিকি, বিদ্যা বালান। অমিতাভের চরিত্রটি এ ছবিতে একজন অবাঙালি কলকাতাবাসীর। আর বিদ্যা বালান হচ্ছেন পুলিশ অফিসার। ‘তিন’ ছবিতে নওয়াজউদ্দিনের চরিত্রটি একজন প্রাক্তন পুলিশ অফিসারের, যাকে এ ছবিতে দেখা যাবে একজন যাজকের ভূমিকায়। একটি খুনের ঘটনাকে ঘিরে রহস্য এবং সেই রহস্যকে কেন্দ্র করেই অমিতাভ বচ্চন, বিদ্যা বালান এবং নওয়াজউদ্দিন সিদ্দিকি হিন্দি থ্রিলার ছবি ‘তিন’ ছবির মুখ্য তিন চরিত্রে অভিনয় করছেন। টাইমস অব ইন্ডিয়া। এনডিটিভি।
