
ভারতের রাষ্ট্রীয় সম্মাননা পদ্মভূষণ পাওয়ায় বিশিষ্ট শিক্ষাবিদ অধ্যাপক আনিসুজ্জামানকে আজ বুধবার সংবর্ধনা দেওয়ার আয়োজন করছে সংগীত সংগঠন সুরের ধারা। বিকেল চারটায় ধানমন্ডির বেঙ্গল ক্যাফেতে এই সংবর্ধনা অনুষ্ঠান শুরু হবে। এ ছাড়া আগামীকাল শুক্রবার বিকেল পাঁচটায় রাজধানীর আয়েশা মেমোরিয়াল হাসপাতালের উদ্যোগে অধ্যাপক আনিসুজ্জামানকে সংবর্ধনা দেওয়া হবে। মহাখালীর ইউনিভার্সেল মেডিকেল কলেজ সম্মেলনকক্ষে এই অনুষ্ঠানে উপস্থিত থাকবেন মুক্তিযুদ্ধের উপপ্রধান সেনাপতি ভাইস মার্শাল (অব.) এ কে খন্দকার, সাবেক তত্ত্বাবধায়ক সরকারের উপদেষ্টা মেজর জেনারেল (অব.) অধ্যাপক এ আর খান, সংবিধান বিশেষজ্ঞ এম আমীর-উল ইসলাম প্রমুখ।
সুচিত্রা স্মরণে ডেইলি স্টারের আয়োজনমহানায়িকা সুচিত্রা সেনের স্মরণে দ্য ডেইলি স্টার আজ বৃহস্পতিবার ‘গানে মোর কোন ইন্দ্রধনু’ নামে বিশেষ অনুষ্ঠানের আয়োজন করেছে। অনুষ্ঠানে বাংলা চলচ্চিত্রে অবিসংবাদিত মহানায়িকার অভিনীত সিনেমা থেকে বাছাই করা গান নিয়ে অনুষ্ঠানটি সাজানো হয়েছে। অনুষ্ঠান শুরু হবে সন্ধ্যা সাড়ে ছয়টায়, শিল্পকলা একাডেমীর চিত্রশালা মিলনায়তনে। দেশের বিশিষ্ট শিল্পীরা সংগীত পরিবেশন করবেন।
আনন্দ আলোর বইমেলা প্রতিদিনশুধু একুশে বইমেলার সংবাদ প্রকাশের জন্য এবার পাক্ষিক আনন্দ আলো প্রতিদিন বর্ণাঢ্য কলেবরে বইমেলার বিশেষ সংখ্যা প্রকাশ করবে। ব্র্যাক ব্যাংকের সৌজন্যে মাসজুড়ে প্রতিদিন ইমপ্রেস টেলিফিল্মের এই পত্রিকাটি প্রকাশ হবে বিকেল তিনটায় মেলা প্রাঙ্গণে। শুক্রবার সাপ্তাহিক ছুটির দিনে পত্রিকাটিতে বাড়তি কিছু আয়োজন থাকবে। একুশে ফেব্রুয়ারি আন্তর্জাতিক মাতৃভাষা দিবসে ‘মাতৃভাষা’ শিরোনামে পত্রিকাটির একটি বিশেষ সংখ্যা প্রকাশিত হবে। এ ছাড়া পত্রিকাটির আয়োজনে যথারীতি থাকছে সিটি ব্যাংক এন এ-এর সৌজন্যে সিটি আনন্দ আলো সাহিত্য পুরস্কার।গতকাল বুধবার তেজগাঁওয়ে চ্যানেল আই ভবনে অনুষ্ঠিত সংবাদ সম্মেলনে এ ব্যাপারে বিস্তারিত তথ্য প্রকাশ করা হয়। বাংলা একাডেমির মহাপরিচালক শামসুজ্জামান খান, ব্র্যাক ব্যাংকের ব্যবস্থাপনা পরিচালক সৈয়দ মাহবুবুর রহমান, চ্যানেল আইয়ের ব্যবস্থাপনা পরিচালক ফরিদুর রেজা সাগর ও আনন্দ আলোর সম্পাদক রেজানুর রহমান সংবাদ সম্মেলনে বক্তব্য দেন।
সৈয়দ শামসুল হকের জন্মবর্ষ উদ্যাপন উপলক্ষেলেখক সৈয়দ শামসুল হকের ৭৯তম জন্মবর্ষ উপলক্ষে বাংলাদেশ শিল্পকলা একাডেমী ও শিল্প-সাহিত্য-সংস্কৃতির সাময়িকী সামান্য কিছুর যৌথ উদ্যোগে একাডেমির জাতীয় নাট্যশালা মিলনায়তনে কাল শুক্রবার বিকেল সাড়ে পাঁচটায় বিশেষ অনুষ্ঠানের আয়োজন করা হয়েছে।আলোচনা করবেন রামেন্দু মজুমদার, সেলিনা হোসেন, আতাউর রহমান ও মুহাম্মদ নূরুল হুদা। অনুষ্ঠানের শেষ পর্বে থাকবে সৈয়দ শামসুল হকের একক কবিতা পাঠ।
৫০ বছর পূর্তিতে ছায়ানটের আয়োজনসংগীত বিদ্যায়তন ছায়ানটের ৫০ বছর পূর্তি উপলক্ষে দুই দিনের অনুষ্ঠান শুরু হচ্ছে কাল শুক্রবার থেকে। বিকেল পাঁচটায় গানের শোভাযাত্রা দিয়ে অনুষ্ঠান শুরু হবে। ছায়ানটের সঙ্গে যুক্ততার সূত্রে দেশের সংস্কৃতি অঙ্গনে অবদান রাখা মানুষদের স্মরণ, অর্ধশতাব্দীর পথচলার স্মৃতি ও সংগীত দিয়ে সাজানো হয়েছে শুক্রবার সন্ধ্যা ছয়টা এবং শনিবার সন্ধ্যা সাতটার দুই অধিবেশন। অনুষ্ঠান সবার জন্য উন্মুক্ত।
