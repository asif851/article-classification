
মহান বিজয় দিবসকে উপলক্ষ করে ৪ ডিসেম্বর বাংলাদেশ বেতারের ঢাকার মিলনায়তনে মুক্তিযুদ্ধবিষয়ক বিশেষ আলোচনা সভা ও সাংস্কৃতিক অনুষ্ঠানের আয়োজন করা হয়েছিল। ‘চেতনায় মুক্তিযুদ্ধ’ শীর্ষক সেই অনুষ্ঠানে মুক্তিযুদ্ধবিষয়ক আলোচনার পর সাংস্কৃতিক অনুষ্ঠানের প্রথম অংশে স্বাধীন বাংলা বেতার কেন্দ্রের গান পরিবেশন করেন শিল্পী তিমির নন্দী ও রফিকুল আলম। এরপর বিশেষভাবে উল্লেখযোগ্য অংশ ছিল বাংলাদেশের মুক্তিযুদ্ধে পরোক্ষভাবে অংশগ্রহণকারী ঐতিহাসিক ‘কনসার্ট ফর বাংলাদেশ’-এর প্রতি শ্রদ্ধা জানিয়ে সংগীত পরিবেশনা, যেখানে অংশ নেন এ দেশের খ্যাতিমান অনেক শিল্পী।
কনসার্ট ফর বাংলাদেশের প্রতি শ্রদ্ধা জানানোর লক্ষ্যে বাংলাদেশ বেতারে কর্মরত শিল্পী আলমগীর হায়াত রুমনের তত্ত্বাবধানে একটি সম্মিলিত গানের দল সেই দিন চারটি গান পরিবেশন করে। সম্মিলিত দলটির মধ্যে ছিলেন ব্লাডোরিয়া নামের নব্বই দশকের শেষ দিকের একটি মেটাল ব্যান্ডের গিটারবাদক ও কণ্ঠশিল্পী রুমন। এ অনুষ্ঠানে তিনি গিটার বাজিয়ে কণ্ঠ দেন। রুমনের সঙ্গে শুরু থেকে তাসফিন খান গিটার বাজাচ্ছিলেন। তাসফিন খান এ দেশের নামকরা রক ব্যান্ড ডিফারেন্ট টাচের গিটারবাদক। তাঁদের সঙ্গে ড্রামসে ছিলেন রুমি রহমান, কি-বোর্ডে আলী আশরাফ, বেস গিটারে শাওয়াল, বেহালায় ছিলেন মুকুল, শাহীন ও আশরাফ, সরোদে ইউসুফ। সমবেত কণ্ঠের জন্য ছিলেন কান্তা, মৌসুমি, লাবনী, প্রিয়াঙ্কা, নিশি, ফাহিম ও সজল।
‘দ্য স্টোরি অব বাংলাদেশ’ শীর্ষক একটি গানেই কণ্ঠ দেন সুপরিচিত কণ্ঠশিল্পী আলিফ আলাউদ্দিন। মূল গানটি ১৯৭১ সালে গেয়েছেন জোয়ান বায়েজ। বব ডিলানের ‘ব্লোয়িং ইন দ্য উইন্ড’ গানটি যখন কাভার করা হয়, তখন তাঁদের সঙ্গে মাউথ অর্গান বাজিয়েছেন বাংলাদেশ বেতারের সহকারী পরিচালক রুবাইয়াৎ শামীম। এ কনসার্টের আগে নাকি কেউ জানতেনই না তিনি এত ভালোভাবে মাউথ অর্গান বাজাতে পারেন।
জর্জ হ্যারিসনের ‘হোয়াইল মাই গিটার জেন্টলি হুইপস’ ও ‘বাংলাদেশ’ গান দুটি গাওয়ার সময় যুক্ত হলেন বাংলাদেশের খ্যাতনামা ব্যান্ডদল রেনেসাঁর গিটারবাদক রেজা রহমান। অসুস্থ থাকার পরও তিনি দমে যাননি। অসুস্থ থেকেও চলে আসেন কনসার্ট ফর বাংলাদেশের প্রতি শ্রদ্ধা নিবেদন করে বাজানোর লক্ষ্যে। তাঁর একুইস্টিক গিটার বাদন শুনে তাঁকে মোটেও অসুস্থ মনে হয়নি। গিটার সলোতে স্লাইড ব্যবহার করে যেন অনুভূতি ব্যক্ত করেন তিনি। এ ছাড়া আরও তিনজন গিটারিস্ট ওই দুই গানে বাজিয়েছেন। তাঁরা হলেন ব্ল্যাক ব্যান্ডের খাদেমুল মুশফিক জাহান, এক্স ইউরেনিয়াম ব্যান্ডের ইফতেখার ইফতি শাওন ও ইমরান আহমেদ ট্রায়োর ইমরান আহমেদ। অনুষ্ঠান শেষ করার আগে রেজা আহমেদ, আলিফ আলাউদ্দিন ও আলমগীর হায়াত রুমনকে বিশেষভাবে বাংলাদেশ বেতারের পক্ষ থেকে ক্রেস্ট প্রদানের মধ্য দিয়ে সম্মাননা জানানো হয়।
উল্লেখ্য, পরবর্তী প্রজন্মের কাছে ‘কনসার্ট ফর বাংলাদেশ’-এর ইতিবৃত্ত তুলে ধরার প্রয়াস নিয়ে আলমগীর হায়াত রুমন এর আগে ট্রিবিউট টু কনসার্ট ফর বাংলাদেশ শীর্ষক একটি গানের অ্যালবামের কাজ করেন। ২০১৫ সালের মাঝামাঝি সময়ে তা জি সিরিজের ব্যানারে বাজারে আসে।
