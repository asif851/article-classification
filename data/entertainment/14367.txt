

ঈদের ছবি হতাশার ছবি? 
ঈদ বিনোদনে আগ্রহের কেন্দ্রে থাকে চলচ্চিত্র। বড় পর্দার দর্শকদের প্রত্যাশা থাকে পর্দায় নতুন ও আনন্দদায়ক কিছু দেখার। কিন্তু চলচ্চিত্রকারদের কি দর্শকদের বিনোদন দেওয়ার প্রচেষ্টা থাকে? এ বছরের ঈদুল ফিতরে মুক্তি পেয়েছিল তিনটি ছবি। ‘ব্যবসাসফল’ তকমাও লেগেছিল ছবিগুলোর গায়ে। সিনেমাপ্রেমীরা তাকিয়ে ছিলেন ঈদুল আজহায় মুক্তি পাওয়া ছবিগুলোর দিকে। এবার মুক্তি পেয়েছে তিন ছবি রংবাজ, অহংকার ও সোনাবন্ধু। কেমন হয়েছে সেগুলো? প্রথম আলোর আহ্বানে প্রেক্ষাগৃহে গিয়ে ছবিগুলো দেখেছেন তিন চলচ্চিত্রবোদ্ধা। সেগুলোর কাহিনি, চিত্রনাট্য, সংলাপ ও কারিগরি দিকগুলোর ব্যবচ্ছেদ করে আনন্দ পাঠকদের জন্য লিখেছেন তাঁরা।
ছবি: রংবাজপরিচালক: আবদুল মান্নানঅভিনয়: শাকিব খান, বুবলী, নূতনসহ অনেকে।প্রযোজনা প্রতিষ্ঠান: রূপরঙ চলচ্চিত্র ও শ্রী ভেঙ্কটেশ ফিল্মস
রংবাজ সিনেমার পরিচয়লিপির পরই দর্শক দেখতে পায় অগ্নিমূর্তি নূরজাহান (নূতন) প্রকাশ্য জনপদে চারজন পুলিশকে অস্ত্র হাতে তাড়া করছে। ধাবমান গতির প্রারম্ভিক শটেই একজন নারীর ‘রংবাজি’ দেখে দর্শক হতবাক হয়ে যায়। সংলাপে দর্শক জানতে পারে তাড়া করা পোশাক পরে ঈদের দিন চাঁদা আদায়কাজে নূরজাহানের এই ধরনের উদ্দীপক প্রতিবাদ।পুরান ঢাকার রংবাজের স্ত্রী নূরজাহানের স্বপ্ন তাঁর পুত্র সাল্লু (শাকিব খান) শুধু রংবাজি করবে। একদিন জাতীয় রংবাজ খেতাব পাবে। রংবাজি খেলায় মাঠে নেমেই সাল্লু বুবলী (বুবলী) নামক নৃত্য শিক্ষিকার দৈহিক মুদ্রাতরঙ্গে মুগ্ধ হয়ে প্রেমবাজ হয়ে যায়। গল্পের গতিপথ বাড়াতে ভিলেনের আগমন, খুনের বদলায় খুন এবং প্রেমরসে সিক্ত সাল্লু বুবলীর হানিমুন সাংকেতিক মিলন।কাহিনি পরিক্রমায় দেখা যায়, নূরজাহানের সঙ্গে গৃহসঙ্গী সবাই বিচিত্র পোশাকে অঙ্গভঙ্গি করল। সব রকম বদকর্মে উৎসাহিত করল। নূরজাহানের একমাত্র পুত্র সাল্লু (শাকিব খান) ‘রংবাজ আমি জেনে নে’ গানে বিশাল নৃত্যবাহিনী নিয়ে সিনেমা পর্দা ফাটাইয়া ফেলল।রংবাজ সিনেমার পোস্টার দেখে প্রথম হোঁচট খেলেন দর্শক। শাকিব খানের বিগ ক্লোজ শটের পোস্টারে ফিল্মস মুদ্রিত লেখাটি সাদা কাগজে ব্লক করে দেওয়া। অন্য একটি পোস্টারে লক্ষ করা যায় পবিত্র মসজিদের পুরো ভূমিতে শিশুরা ঈদের পোশাকে আনন্দরত। অথচ সিনেমায় ঈদ উৎসবের কোনো দৃশ্যই যুক্ত নেই। রংবাজ সিনেমার মহরতে ঘোষণা ছিল কলকাতার শ্রী ভেঙ্কটেস ফিল্মস অর্থায়ন করবে, তবে যৌথ প্রযোজনা নয়। ‘রংবাজ ২০১৭’ অন্তর্জাল তথ্যতালাশ করে জানা যায়, এ সিনেমায় ভারতীয় শিল্পী ও সংগীত পরিচালক কাজ করেছেন। কিন্তু পরিচয়লিপিতে তাঁদের নাম নেই। মহরত অনুষ্ঠান থেকেই দর্শকদের বোকা বানানোর রংবাজি।রংবাজ গল্প থেকে মারপিট দৃশ্যগুলো বাদ দিলে অবশিষ্ট থাকে কী? পরিচালক মানসে স্থির ছিল রংবাজ মানেই মারপিট। রংবাজ সাল্লু প্রেম নিবেদনে নায়িকা বুবলীর হাত বেঁধে কবরস্থানে নিয়ে আসে। দর্শকের স্মৃতিভ্রষ্ট না হলে তাদের মনে পড়বে গত বছরে ঈদে মুক্তিপ্রাপ্ত একটি সিনেমায় ‘বস’ শাকিব খান আজকের রংবাজ-এর মতোই বুবলীকে পাওয়ার জন্য বস্তাবন্দী করে তুলে এনেছিল। নতুন স্বাদে পুরোনো মাল। তবে নতুনত্ব আছে। দর্শকের দৃষ্টিতে শাকিব খানের হেয়ারস্টাইল, তাঁর শরীরে উল্কি আঁকা অথবা শুধু নাক বাদে কানে-হাতে অলংকার শাকিব খান-ভক্তদের খুশি করেছে। বুবলীকে প্রথম দর্শনে সাল্লুর প্রেমমগ্ন নীরব চাহনি মহিলা দর্শকরা পছন্দ করেছেন। বুবলীর ক্রিয়া-প্রতিক্রিয়ামূলক অভিনয় মার্জিত।একসময়ের নৃত্যপটীয়সী অভিনেত্রী নূতন নিউলুক রংবাজে এসেছে। খলনায়ক অমিতের সংলাপ প্রক্ষেপণ ও তার ডান হাতের পঞ্চ আঙুলের দুলুনি ক্রিয়ায় আবহ সংগীতে সেতারের মৃদু ঝংকার দর্শকমনে রোমান্টিক ভাব সৃষ্টি করে।শাকিব খান ও বুবলীর ‘ইচ্ছে হয়’ গানের চিত্রায়ণ নয়ন মুগ্ধকর। ‘রিমঝিম বৃষ্টির’ নৃত্য গানে বুবলীর জলসিক্ত কোমরের মৃদু ছন্দ বাণিজ্যিক সিনেমার মোক্ষম উপাদান। ‘তুই চাঁদ ঈদের’ গানটির দৃশ্যরচনা পুরান ঢাকার গল্পের ভৌগোলিক পটভূমিতে হোঁচট খায়। সিনেমার গরু গাছে চড়ে পুরোনো প্রবাদটি এই গানে সত্য হয়।একজন নাচের শিক্ষিকার ক্লোজ শটে নিতম্ব দুলুনি দেখিয়ে পর্দায় উপস্থিত করা পরিচালকের সাহসী উদ্যোগ। নৃত্যশিল্পী শামীম আরা নীপা, লায়লা হাসান অথবা মুনমুন আহমেদের মতো এ দেশের নৃত্য সাধিকারা এই দৃশ্য দেখলে নৃত্যচর্চা থেকে অবসর নেবেন। প্রেক্ষাগ্রহে মুক্তির এক সপ্তাহ না পেরুতেই পাইরেট সিনেমা দস্যুদের কবলে পড়া রংবাজ। নানা অনুকরণে সিক্ত ‘না উড়া ইয়া, না নাচাইয়া, না কাঁপাইয়া অনলি ফাটাইয়া’ ভাবমূলে গ্রন্থিত সিনেমা রংবাজ।নারীর অবস্থান বিনির্মাণের সিনেমা রংবাজ। সেই বিনির্মিত নারী নিজ সন্তানকে ‘ রংবাজ’ বানানোর স্বপ্ন দেখে, সেই সিনেমার নির্মাতাদের দেশ, এই বাংলাদেশই। বাঙালির স্বদেশ। উদ্ভট উটের পিঠে চলেছে স্বদেশ—শামসুর রাহমানের কবিতার সত্য বাণী যেন আমাদের সিনেমার জন্য রচিত হয়েছিল।
লেখক: চলচ্চিত্র পরিচালক ও শিক্ষক
