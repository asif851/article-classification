



মুক্তির প্রথম দিন বেশ ভালো দর্শক ছিল। 
গতকাল কয়েকটি প্রেক্ষাগৃহ থেকে এসেছে সন্তোষজনক খবর। 
ছবির ব্যবসা নিয়ে ঢাকার বাইরের খবর কিছুটা মিশ্র।


‘ইউটিউবে গান দেখে শাকিব খানের এই ছবি দেখার ইচ্ছা ছিল। আজ (বুধবার) ছুটির সুযোগে ছবিটি দেখতে চলে এলাম।’ বলছিলেন রবিন হোসেন। গতকাল আনন্দ সিনেমা হলে আমি নেতা হবো ছবির দুপুরের প্রদর্শনীর বিরতির সময় তাঁর সঙ্গে কথা হচ্ছিল। কিন্তু ওই সময় সেখানে ভরপুর দর্শক মিলল না। তবে ছুটির দিন হিসেবে এই দর্শকেই সন্তুষ্টি প্রকাশ করলেন হলের ব্যবস্থাপক শামসুল আলম। তিনি বলেন, ‘মুক্তির প্রথম দিন বেশ ভালো দর্শক ছিল। তবে এখনো যে দর্শকসমাগম আছে, তাকে মন্দের ভালো বলা যায়।’
১৬ ফেব্রুয়ারি দেশজুড়ে ১২০টি প্রেক্ষাগৃহে মুক্তি পেয়েছে শাকিব খান ও মিম অভিনীত ছবি ‘আমি নেতা হবো’। একই দিনে দেশের ২১টি প্রেক্ষাগৃহে নবাগত পূজা ও আদ্রিত অভিনীত যৌথ প্রযোজনার ছবি ‘নূর জাহান’ মুক্তি পায়।
মুক্তির প্রথম দুই দিন ঢাকা ও ঢাকার আশপাশে সাভার সেনানিবাস, চন্দ্রিমা, টঙ্গীর চম্পাকলি হলগুলোতে ‘আমি নেতা হবো’ ছবির ইতিবাচক ব্যবসার খবর পাওয়া গেছে। কিন্তু গত কয়েক দিনে দর্শক কিছুটা কমে যায়। আন্তর্জাতিক মাতৃভাষা দিবসের ছুটিতে আবার চাঙা হয়ে ওঠে ব্যবসা। গতকাল কয়েকটি প্রেক্ষাগৃহ থেকে এসেছে সন্তোষজনক খবর। মধুমতি হলের ব্যবস্থাপক রেজাউল করিম গতকাল এ ছবির ব্যবসা নিয়ে বলেন, ‘প্রথম দুই দিন আমাদের হল “হাউসফুল” ছিল। তবে আস্তে আস্তে দর্শক কিছুটা কমে আসে। তা-ও প্রতিদিন টিকিট থেকে ৩০-৪০ হাজার টাকা আয় হয়েছে। আজ ছুটির দিনে মোটামুটি ভালো দর্শক আসছে।’ সনি সিনেমা হলের খবর একই। গতকাল হলের ব্যবস্থাপক শংকর দে বলেন, ‘প্রথম দুই দিন লাখ টাকার ওপরে টিকিট বিক্রি হয়েছে। মাঝে একটু পড়ে গেলেও আজ প্রায় হাউসফুল।’
তবে ‘আমি নেতা হবো’ ছবির ব্যবসা নিয়ে ঢাকার বাইরের খবর কিছুটা মিশ্র। লক্ষ্মীপুরের হ্যাপী সিনেমা হলের মালিক মাসুম ভূঁইয়া বলেন, ‘প্রথম দিকে মোটামুটি ভালো ছিল। কিন্তু শেষ পর্যন্ত ভালো যাচ্ছে না।’ কালিয়াকৈরের সাগর সিনেমা হল ও মতলবের কাজলী হলে এ ছবির বুকিং এজেন্ট সারোয়ার দিপু। তিনি ছবির ব্যবসা নিয়ে বলেন, ‘দুটির একটিতেও ব্যবসা ভালো যাচ্ছে না। শাকিবের ছবি হিসেবে দর্শক কম।’
এদিকে রাজধানীর স্টার সিনেপ্লেক্স, ব্লকবাস্টার সিনেমাস, বলাকা, শ্যামলী, যশোরের মণিহারসহ ঢাকা ও ঢাকার বাইরের বড় বড় প্রেক্ষাগৃহে চলছে ভারত-বাংলাদেশের যৌথ প্রযোজনার ছবি ‘নূর জাহান’। মুক্তির প্রথম কয়েক দিন ঢাকার হলগুলোতে এ ছবি দেখতে মোটামুটি দর্শক সাড়া থাকলেও এখন তাতে দর্শকখরা চলছে। বলাকা হলের ব্যবস্থাপক আক্তার হোসেন বলেন, ‘প্রথম দিনের সব কটা শো থেকে প্রায় ৭০ হাজার টাকার টিকিট বিক্রি হয়েছে। এখন টিকিট বিক্রি থেকে প্রতিদিন গড়ে ৪০-৪৫ হাজার টাকা আসছে।’ শ্যামলী সিনেপ্লেক্সের ব্যবস্থাপক আহসানউল্লাহ জানান, তাঁদের প্রতিদিনের টিকিট বিক্রি বাবদ আয় ৩০ থেকে ৩৫ হাজার টাকা।
ঢাকার বাইরে শুরু থেকেই ‘নূর জাহান’ ছবিটির ব্যবসায় মন্দা বলে জানা গেছে। যশোরের মণিহার সিনেমা হলের ব্যবস্থাপক তোফাজ্জেল হোসেন বলেন, ‘ছবিটিতে সেভাবে দর্শক হচ্ছে না। প্রতিদিন সব কটি শো মিলে গড়ে ২০ থেকে ২৫ হাজার টাকার টিকিট বিক্রি হচ্ছে।’
এদিকে ‘আমি নেতা হবো’ ছবির পরিচালক উত্তম আকাশ জানিয়েছেন, আগামী সপ্তাহে কোনো হল থেকেই নামছে না তাঁর ছবি। বরং আগামীকাল শুক্রবার থেকে আরও প্রায় ১০টি হলে উঠবে শাকিব অভিনীত ছবিটি।
 
