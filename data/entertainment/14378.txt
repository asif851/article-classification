
স্যার আর্থার কোনাল ডয়েলের ‘দ্য ইয়েলো ফেস’ গল্পের ছায়া অবলম্বনে ‘আড়াল’ নাটকের শুটিং শেষ করলেন জনপ্রিয় মডেল ও অভিনেত্রী সাদিয়া ইসলাম মৌ। গাজী আপেল মাহমুদের নাট্যরূপ ও পরিচালনায় নাটকটিতে আরও অভিনয় করেছেন তৌকীর আহমেদ, সোহেল আরমান প্রমুখ। 
‘আড়াল’ খণ্ড নাটকে জয়া নামে একজন প্রবাসী নারীর চরিত্রে অভিনয় করেছেন মৌ। নাটকের কাহিনিতে দেখা যাবে, জয়া যুক্তরাষ্ট্র থেকে বাংলাদেশে বেড়াতে আসার পর ফয়সাল নামের এক ছেলের সঙ্গে পরিচয় হয়। তাঁরা বিয়ে করেন। ফয়সালকে জয়া জানান, যুক্তরাষ্ট্রে তাঁর প্রথম স্বামী ও একমাত্র কন্যা সড়ক দুর্ঘটনায় মারা গেছেন। এদিকে বিয়ের পর জয়া ও ফয়সাল যে বাসায় ওঠেন তার ঠিক সামনে একটি ভুতুড়ে বাড়ি। সেই বাড়ির জানালায় ফয়সাল বেশ কয়েকবার একটি বিকৃত চেহারার মুখ দেখে ভয় পান। ধীরে ধীরে জয়ার আচরণ ও চলাফেরায় অস্বাভাবিকতা লক্ষ করেন ফয়সাল।
নির্মাতা আপেল মাহমুদ জানিয়েছেন, গত ২৬ ও ২৭ এপ্রিল ঢাকার উত্তরায় ‘আড়াল’ নাটকের শুটিং করা হয়েছে।
আগামী ঈদে একটি বেসরকারি টেলিভিশন চ্যানেলে এটি প্রচারিত হবে। নাটকটি নির্মিত হয়েছে ড্রিমস ডোরের ব্যানারে। এর প্রধান সহকারী পরিচালক হিসেবে কাজ করেছেন ইকরামুল হাসান শাকিল।
