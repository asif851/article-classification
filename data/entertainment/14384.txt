
কিছুদিন আগে যুক্তরাষ্ট্র আর কানাডায় গান গাইতে গিয়েছিলেন পার্থ বড়ুয়া। সব মিলিয়ে প্রবাসী বাঙালিদের পাঁচটি অনুষ্ঠানে গান গেয়েছেন এই সংগীতশিল্পী। তাঁর আরও দু-একটি অনুষ্ঠান হওয়ার কথা ছিল। কিন্তু তার আগেই ঢাকায় ফিরেছেন পার্থ। ১৮ সেপ্টেম্বর দেশে ফিরে আসার ঠিক একদিন পরেই অংশ নিয়েছেন ‘অবাক ভালোবাসায়’ নামের একটি ঈদের নাটকের শুটিংয়ে।পরিচালক আশফাক নিপুণ জানিয়েছেন, যুক্তরাষ্ট্রে থাকতেই তিনি পার্থ বড়ুয়াকে মুঠোফোনে নাটকের গল্পটি শুনিয়েছিলেন। আর এ নাটকের গল্প পার্থ বড়ুয়ার এতটাই পছন্দ হয়েছিল যে, তাঁকে শুটিংয়ের প্রস্তুতি চূড়ান্ত করার জন্যই বলেছিলেন তিনি।এবারের ঈদে পার্থ বড়ুয়ার দুটি নাটক প্রচারিত হচ্ছে, গৌতম কৈরির ‘অ্যান্টি ক্লিক’ আর আশফাক নিপুণের ‘অবাক ভালোবাসায়’। ‘অ্যান্টি ক্লিক’ প্রচারিত হবে আজ বুধবার সন্ধ্যা সাতটা ১০ মিনিটে আর ‘অবাক ভালোবাসায়’ নাটকটি আগামীকাল বৃহস্পতিবার প্রচারিত হবে গাজী টিভিতে রাত সাড়ে নয়টায়।‘অবাক ভালোবাসায়’ নাটকে পার্থ বড়ুয়ার সঙ্গে অভিনয় করেছেন অপি করিম। গত আট বছরে এই জুটির উল্লেখযোগ্য কাজগুলোর মধ্যে রয়েছে— ইফতেখার ফাহমির ‘সিনেমা’ ও ‘শেষ দুই দিন’, তানিম রহমান ‘অংশুর আলো’, মাসুদ হাসান উজ্জ্বলের ‘সাদা আলো সাদাকালো’, আলভি আহমেদের ‘লাভ ইউ ক্রিস্টিনা’, গৌতম কৈরির ‘হ্যালো ইয়েলো’ রেদওয়ান রনির ‘সুখ’। একটি ধারাবাহিক নাটকেও একসঙ্গে কাজ করেছেন তাঁরা, রেদওয়ান রনির ‘এফএনএফ’।অভিনয় প্রসঙ্গে অপি করিম বললেন, ‘পার্থদার সঙ্গে বছরখানেক পর কাজ করেছি। আমি সাধারণত যে ধরনের কাজ করি, ‘অবাক ভালোবাসায়’ নাটকটি সেগুলো থেকে একটু অন্যরকম কাজ। অনেক দিন পর অন্যরকম কাজের স্বাদ পেলাম।’
