
‘উড়তা পাঞ্জাব’, ‘ডিয়ার জিন্দেগি’, ‘বদরিনাথ কি দুলহানিয়া’—আলিয়া ভাটের ঝুলিতে জমছে একের পর ব্যবসাসফল ছবি। এর সঙ্গে মিলছে পুরস্কারও। ক্যারিয়ারের এমন রমরমা সময়েই কিনা তিনি নিতে চাইছেন বিরতি! তা-ও আবার তা দু-এক মাসের নয়; পাক্কা ছয় মাসের বিরতি নেবেন এই তারকা। এই বিরতিতে তিনি শুয়ে-বসে আর ভ্রমণ করে কাটাবেন তা কিন্তু নয়। আলিয়া জানিয়েছেন, আয়ান মুখার্জির ছবি ‘ড্রাগন’-এর শুটিং চলতি বছরের সেপ্টেম্বরেই শুরু হয়ে যাবে। ছবির জন্য তাঁকে পিয়ানো বাজানো শিখতে হবে। শিখতে হবে কত্থক নাচও। এই ছবির প্রস্তুতিতেই পুরোটা সময় ব্যয় করতে চান এই তারকা। আলিয়ার ভাষ্য, ‘আমার কাছে অভিনয় মানে শুধুই ক্যামেরার সামনে দাঁড়ানো নয়। কোনো চরিত্র কাজ করতে গেলে আমার অনেক বিষয়ে জ্ঞান রাখতে হবে। আমি তাই যতটা সম্ভব অভিজ্ঞতা অর্জনের চেষ্টা করছি।’ আর কিছুদিন আগেই আলিয়া ভাট নিজের বাড়িতে উঠেছেন। বাড়িতে অতিথি এলে তাঁদের আপ্যায়ন করতে খুব ভালোবাসেন। কিন্তু তিনি নিজে রাঁধতে পারেন না বলে কিছু আফসোস আছে তাঁর। বিরতির সুযোগে টুকটাক রান্নাও শিখে নেবেন বলে ভাবছেন এই ‘শানদার’ তারকা। ফিল্মফেয়ার।
