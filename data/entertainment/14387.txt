
আবার এক মঞ্চে আসছে দেশের জনপ্রিয় ১১টি ব্যান্ড। এ উদ্যোগ নিয়েছে বাংলাদেশ মিউজিক্যাল ব্যান্ডস অ্যাসোসিয়েশন (বামবা)। ‘বামবা লাইভ চ্যাপটার ওয়ান’ শিরোনামে এই কনসার্ট আয়োজনে সহযোগিতা করছে স্কাই ট্র্যাকার। আগামী ৩ মে এই কনসার্ট আয়োজন করা হয়েছে রাজধানীর ইন্টারন্যাশনাল কনভেনশন সেন্টার বসুন্ধরার নবরাত্রী হলে। সেদিন কনসার্টে গান করবে মাইলস, ওয়ারফেজ, ফিডব্যাক, অর্থহীন, দলছুট, ম্যাক ও ঢাকা, পেন্টাগন, নেমেসিস, আর্বোভাইরাস, ভাইকিংস ও শূন্য।
‘বামবা লাইভ চ্যাপটার ওয়ান’ কনসার্ট উপলক্ষে আজ মঙ্গলবার দুপুরে সংবাদ সম্মেলন আয়োজন করা হয়। রাজধানীর ডেইলি স্টার সেন্টারে আয়োজিত এই সংবাদ সম্মেলনে উপস্থিত ছিলেন বামবার প্রেসিডেন্ট হামিন আহমেদ, সাধারণ সম্পাদক শেখ মনিরুল আলম টিপু, সহসভাপতি ফোয়াদ নাসের বাবু, ম্যাক ও ঢাকার মাকসুদ, অর্থহীনের সুমন, মাইলসের মানাম আহমেদ, পেন্টাগনের সুমন প্রমুখ। আরও ছিলেন স্কাই ট্র্যাকারের প্রধান নির্বাহী কর্মকর্তা দোজা এলান।
টিকিট নয়, শুধু ফেসবুকে নিবন্ধনের মাধ্যমে যে কেউ এই কনসার্টে অংশ নিতে পারবেন। নিবন্ধনের জন্য কোনো ফি দিতে হবে না। নাম নিবন্ধনের লিংকটি হলো: https://docs.google.com/forms/d/e/1FAIpQLSeIeSpBPdrUgYJiko_3UnGpkS71oHwHntybtHEKcoEdXLJxGw/viewform
হামিন আহমেদ বলেন, ‘দেশে অনেক জনপ্রিয় ব্যান্ড আছে। দর্শকদের নানা রকম পছন্দের কারণে ব্যান্ডগুলোর পরিবেশনাও ভিন্ন ভিন্ন হয়। কিন্তু অনেকেই আছেন যাঁরা একই সঙ্গে একাধিক ব্যান্ডের পারফরম্যান্স পছন্দ করেন। সেই সংগীতপ্রেমীদের জন্য আমরা এই আয়োজন করতে যাচ্ছি, যারা একসঙ্গে দেশের জনপ্রিয় ব্যান্ডগুলোর পারফরম্যান্স উপভোগ করতে পারবেন। আমরা আশা করি, দেশের ব্যান্ডসংগীতের ভক্তদের জন্য এটি এক অনন্য সুযোগ।’
ভবিষ্যতে সিরিজ কনসার্ট আয়োজনের আশা প্রকাশ করে স্কাই ট্র্যাকারের প্রধান নির্বাহী কর্মকর্তা দোজা এলান বলেন, ‘স্কাই ট্র্যাকার বামবার সঙ্গে দীর্ঘদিন ধরে কাজ করছে। চার বছর পর আবার দর্শকদের জন্য লাইভ চ্যাপটার ওয়ান কনসার্ট করতে যাচ্ছে বামবা। এ আয়োজনে বামবার পাশে থাকতে পেরে আমরা গর্বিত। বাংলাদেশের ব্যান্ড জগতের গুণী শিল্পীদের একমঞ্চে আনতে পেরে আমরা খুব আনন্দিত। আশা করি, বাংলাদেশের ব্যান্ডপ্রেমীরা এতে অংশ নিয়ে এ আয়োজনকে সার্থক করবেন।’
এখানে আরও জানানো হয়, বামবা শুধু দর্শকদের বিনোদনের জন্য কনসার্ট করে না, বিভিন্ন সামাজিক সমস্যা নিরসন, দুর্যোগকবলিত মানুষকে সহযোগিতাসহ নানা সামাজিক কল্যাণমূলক কাজ করছে। ১৯৮৭ সালে বন্যার্তদের সাহায্যের উদ্দেশ্যে কনসার্টের মধ্য দিয়ে যাত্রা শুরু হয় বামবার। পরের বছর ১৯৮৮ সালে প্রথম পাবলিক কনসার্ট করে বামবা। সর্বশেষ ২০১৪ সালে রবি আজিয়াটার সঙ্গে বামবা তিন দিনের রক ফেস্টিভ্যাল করেছে। 
