
ভারতে তেলেগু ভাষায় নির্মীয়মাণ একটি ছবিতে অভিনয় করলেন বাংলাদেশি মডেল ও অভিনেত্রী মেঘলা মুক্তা। ছবির নাম ‘সাকালাকালা ভাল্লাবুড়ু’। ছবিটি পরিচালনা করেছেন শিবা গণেশ। নির্মাতা জানিয়েছেন, মেঘলা এই ছবির গুরুত্বপূর্ণ নারী চরিত্রে অভিনয় করেছেন। তাঁর চরিত্রের নাম চৈত্রা।এই ছবিতে তাঁকে দেখা যাবে তামিল ও তেলেগু ছবির জনপ্রিয় অভিনেতা সুমন তালওয়ারের সঙ্গে অভিনয় করতে। সেখানে সুমন তালওয়ারকে মেঘলার বাবা হিসেবে দেখা যাবে। সুমন তালওয়ার রজনীকান্তের শিবাজি ও অক্ষয় কুমারের গাব্বার ইজ ব্যাক-এ খল অভিনেতা ছিলেন। তবে সাকালাকালা ভাল্লাবুড়ু ছবিতে মেঘলার বিপরীতে অভিনয় করেছেন তানিষ্ক রেড্ডি।ভারতের অন্ধ্র প্রদেশ, তামিলনাড়ু, তেলেঙ্গানা ও কেরালায় শুটিং হয়েছে মেঘলার এই তেলেগু ছবির। ৫ জানুয়ারি শুরু হয় শুটিং। চলে ৩১ মার্চ পর্যন্ত। ১ এপ্রিল বাংলাদেশে ফিরেছেন এই নায়িকা। তেলেগু ভাষার বাণিজ্যিক ঘরানার এই ছবিতে অভিনয় করার অভিজ্ঞতা নিয়ে মেঘলা বলেন, ‘সবচেয়ে বড় কথা ভারতে গিয়ে তেলেগু ভাষায়, তেলেগু ছবিতে নায়িকা হতে পারব, কোনো দিনই আশা করিনি। এ এক অন্য রকমের অনুভূতি।’কীভাবে সুযোগ হলো? জানতে চাইলে মেঘলা জানান, গত বছরের ডিসেম্বর মাসে এক বন্ধুর মাধ্যমে কাজের প্রস্তাব আসে। পরে হায়দরাবাদে গিয়ে অডিশন দেন মেঘলা। এরপর একদিন জানতে পারেন অডিশনে টিকে গেছেন। শুটিংয়ের সময় ভাষা না জানায় একটু সমস্যা হয়েছিল বলে জানান তিনি। বলেন, ‘প্রথম ১০ দিন সমস্যা হয়েছে। শুটিংয়ের এক ফাঁকে হায়দরাবাদে গিয়ে তেলেগু ভাষার ওপর আট দিন অনুশীলন করি। তবে এরপরও একজন দোভাষী ছিলেন সেটে। তিনি সংলাপ ইংরেজিতে লিখে দিতেন। আমি বাংলা করে দৃশ্যটি বুঝে নিয়ে শুটিং করতাম।’গতকাল শুক্রবার এই ছবির পরিচালক শিবা গণেশের সঙ্গে কথা হলে তিনি বলেন, ‘মেঘলা নিষ্ঠা, শ্রম দিয়ে কাজটি করেছেন। কাজের প্রতি তাঁর প্রচণ্ড আগ্রহ আছে।’ নির্মাতা জানান, ছবির সম্পাদনার কাজ চলছে। মাস দেড়েকের মধ্যে ছবির অডিও গান প্রকাশিত হবে। আগামী ১৫ থেকে ৩০ জুনের মধ্যে ছবিটি মুক্তি পাওয়ার সম্ভাবনা রয়েছে।
