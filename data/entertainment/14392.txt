
ভারতের কিংবদন্তি অভিনেতা দিলীপ কুমারকে জ্বর ও বুকে সংক্রমণের কারণে গতকাল শনিবার মুম্বাইয়ের লীলাবতী হাসপাতালে ভর্তি হয়েছিল। এই অভিনেতার স্ত্রী সায়রা বানু আজ রোববার এক বিবৃতিতে জানিয়েছেন, অসুস্থতার কারণে তাঁকে লীলাবতী হাসপাতালে ভর্তি করা হয়েছিল। তবে এখন দ্রুত সেরে উঠছেন তিনি।এক বিবৃতিতে সায়রা বানু জানিয়েছেন, অনেক জ্বর ও বুকে সংক্রমণের কারণে দিলীপ কুমারকে লীলাবতী হাসপাতালে ভর্তি করা হয়েছিল। সেখানকার চিকিৎসকেরা তাঁর দ্রুত আরোগ্য লাভের প্রয়োজনে আইভি (ইনট্রাভেনাস) ইনজেকশনের মাধ্যমে তাঁকে অ্যান্টিবায়োটিক দিয়েছিলেন। বিবৃতিতে সায়রা বানু আরও জানিয়েছেন, চিকিৎসার ফলে দ্রুত সেরে উঠছেন দিলীপ কুমার। তাঁকে আইসিইউ (নিবিড় পরিচর্যা কেন্দ্র) থেকে এখন হাসপাতালের কেবিনে স্থানান্তর করা হয়েছে।দিলীপ কুমারের অসুস্থতা ও হাসপাতালে ভর্তি হওয়া প্রসঙ্গে লীলাবতী হাসপাতালের চিকিৎসক জলিল পারকার সে সময় জানিয়েছিলেন, তিনি ফোনে জানতে পারেন যে দিলীপ কুমার অসুস্থ। তাঁর জ্বর ছিল, বেশ কয়েকবার বমিও করেছিলেন। নিউমোনিয়ায় আক্রান্ত দিলীপ কুমারের রক্তে শ্বেতকণিকার পরিমাণ বেড়ে গিয়েছিল।৯৩ বছর বয়সী ভারতের এই কিংবদন্তি অভিনেতার নাম মোহাম্মদ ইউসুফ খান হলেও তিনি চলচ্চিত্রে এসে নাম নেন দিলীপ কুমার। পরবর্তী সময়ে এ নামেই তিনি প্রতিষ্ঠিত হন। ভারতীয় চলচ্চিত্রে দীর্ঘ ছয় যুগের ক্যারিয়ারে দিলীপ কুমার ‘মধুমতি’, ‘দেবদাস’, ‘মুঘল-ই-আজম’, ‘গঙ্গা-যমুনা’সহ অসংখ্য ছবিকে অসামান্য অভিনয়ের কল্যাণে জনপ্রিয় করেছেন। ‘বাবুল’, ‘আন্দাজ’, ‘দিদার’, ‘মেলা’ ছবিতে তাঁর চরিত্র ও অভিনয়ের কারণে তিনি ‘ট্র্যাজেডি কিং’ হিসেবে প্রতিষ্ঠা পান। ১৯৯৮ সালে ‘কিলা’ ছবিতে দিলীপ কুমারকে সর্বশেষ বড় পর্দায় দেখা গিয়েছিল।দিলীপ কুমার ২০১৫ সালে ভারতের বেসামরিক সম্মাননা ‘পদ্মবিভূষণ’ পান। ১৯৯১ সালে দিলীপ কুমার পেয়েছিলেন ‘পদ্মভূষণ’ আর ভারতীয় চলচ্চিত্রে অনন্য অবদানের জন্য তাঁকে ‘দাদা সাহেব ফালকে’ সম্মাননায় ভূষিত করা হয়েছিল।চলচ্চিত্রে সর্বোচ্চ পুরস্কারপ্রাপ্তির কারণে ভারতের কিংবদন্তি অভিনেতা দিলীপ কুমার সর্বোচ্চ পুরস্কার পাওয়া ভারতীয় অভিনেতা হিসেবে গিনেস বুকেও জায়গা করে নিয়েছেন। ‘পদ্মভূষণ’, ‘পদ্মবিভূষণ’, ‘দাদা সাহেব ফালকে’, ‘এনটিআর’, ‘ফিল্ম ফেয়ার’সহ অসংখ্য পুরস্কার পাওয়ার কারণে এই ভারতীয় অভিনেতার নাম গিনেস বুকে অন্তর্ভুক্ত করা হয়েছে। প্রেস ট্রাস্ট অব ইন্ডিয়া।
