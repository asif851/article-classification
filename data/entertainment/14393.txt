
‘নামের বড়াই কর নাকো নাম দিয়ে কী হয়, নামের মাঝে নেইকো ওগো সবার পরিচয়...’ নামের মাঝে পরিচয় নেই বরং কাজের মাঝেই পরিচয়—এ কথা জ্ঞানী-গুণীরা যতই বলে থাকুন না কেন, নাম কামানোর জন্যই মানুষের কত-না প্রচেষ্টা। বলিউডে অনেক তারকা হয়তো আপনারই প্রিয় শিল্পীর তালিকায় আছেন, মানুষটি হয়তো বুড়ো হয়ে যাওয়ার প্রস্তুতি নিচ্ছেন অথচ আপনি তাঁর আসল নামটিই জানলেন না এ জীবনে। এমনই কিছু তারকার আসল নামটি আজ জেনে রাখুন প্রথম আলোর বিনোদনের সঙ্গে থেকে।
কেটে ছেঁটে রেখা: রূপ আর রেখা মিলেমিশে একাকার। কিন্তু বাবা তাঁর নাম রেখেছিলেন ভানুরেখা গণেশন। পরে তা কেটেছেঁটে শুধু রেখা হয়ে যায়।ললিতা হলেন জয়া: মা–বাবা নাম দিয়েছিলেন ললিতা রানি। তবে বলিউডে এসে সেই নামটি আর ব্যবহার করেননি মেয়ে। রেখে দিলেন নতুন নাম, জয়াপ্রদা। এ নামেই এখন মানুষ চেনে তাঁকে।শ্রীদেবীর নামটা বেশ খটমটে: শ্রীদেবীর আসল নামটা শুনলে আপনিও বলবেন, ভাগ্যিস নামটা বদলেছিলেন তিনি! বেশ খটমটে নাম। দক্ষিণ ভারতের তারকা বলে কথা। তাঁর আসল নাম শ্রী আম্মা ইয়াঙ্গের আয়াপ্পান। পরে পর্দায় পরিচিতি পান শ্রীদেবী নামে।টাবুও খান বংশের মেয়ে: তাঁর আসল নাম তাবস্সুম হাসিম খান। বাবা রেখেছিলেন নিজের উপধিসহ। কেটেছেঁটে আসল নামের প্রথম কিছুটা গ্রহণ করে তিনি হয়েছিলেন টাবু (তাবু )।‘শিল্পা’ই শিল্পার প্রিয়: অভিনয়ের পাশাপাশি ধ্যান করে নাম করেছেন তিনি। নিয়মকানুন মেনে চলেন ব্যক্তিগত জীবনেও। কিন্তু নাম পরিবর্তন করেছেন তিনিও। আসলে কিন্তু শিল্পা শেঠি নন, তিনি অশ্বিনী শেঠি। তবে অশ্বিনীর চেয়ে শিল্পা নামটাই তাঁর কাছে বেশি প্রিয়।প্রীতি জিনতাও নাম কাটছাঁট করলেন: মিষ্টি মেয়ে প্রীতি জিনতা। মা–বাবা নাম রেখেছিলেন প্রিতম সিংহ জিনতা। বড় পর্দায় সেই নামই হয়ে গেল প্রীতি জিনতা।ক্যাটরিনা নামে কোনো নায়িকা নেই: অগণিত পুরুষের স্বপ্নের নারী ক্যাটরিনা। অথচ সত্যিকার অর্থে এ নামে কোনো তারকার জন্ম হয়নি। হয়েছিলেন ‘কেট টারকোট’ নামে। পরে নিজের নামটি নিজেই রাখেন ক্যাটরিনা।রিমা হলেন মল্লিকা: আসলে তিনি ছিলেন রিমা লাম্বা। কিন্তু বলিউডে পা দিয়েই হয়ে উঠলেন সমকালীন দুষ্টু গানের পথিকৃৎ মল্লিকা শেরাওয়াত।সূত্র: উইকিপিডিয়া এবং বিভিন্ন বিদেশি সংবাদমাধ্যম
আরও পড়ুন
আসল নামে পরিচয় নয়: ১ম পর্ব
