
শেষ ইচ্ছে অনুযায়ী পারিবারিক গোরস্থানে বাবা-মায়ের কবরের পাশে চিরসমাহিত করা হবে চিত্রনায়িকা পারভীন সুলতানা দিতিকে। সোমবার (২১ মার্চ) নারায়ণগঞ্জের সোনারগাঁওয়ে গ্রামের বাড়িতে বাদ জোহর শেষ জানাজার পর তাঁকে সমাহিত করা হবে। দিতির সন্তানদের অনুরোধে আজ রোববার সন্ধ্যায় পরিবারের পক্ষ থেকে এসব কথা গণমাধ্যমে জানান অভিনেত্রী সুবর্ণা মুস্তাফা।ঢাকার ইউনাইটেড হাসপাতালে দিতির মরদেহ দেখে এবং তাঁর পরিবারের সদস্যদের সান্ত্বনা জানিয়ে বের হওয়ার পথে তিনি কথা বলছিলেন।সুবর্ণা মুস্তাফা বলেন, ‘আমি দিতির মেয়ে লামিয়া ও দীপ্তর পক্ষ থেকে আপনাদের জানাচ্ছি, আজ (রোববার) বাদ এশা গুলশানের আজাদ মসজিদে মরহুমার প্রথম নামাজে জানাজা হবে। এরপর সেখান থেকে তাঁর মরদেহ হাসপাতালের হিমঘরে রাখা হবে।’
সুবর্ণা মুস্তাফা এও বলেন, ‘পরিবারের সিদ্ধান্ত অনুযায়ী মরদেহ সোমবার ভোরে মরদেহ নেওয়া হবে গুলশানে দিতির নিজের বাড়িতে। সেখানে সকাল আটটা থেকে সাড়ে দশটা পর্যন্ত রাখা হবে। এরপর এফডিসিতে দ্বিতীয় জানাজা হবে। সেখানে তাঁর প্রতি শ্রদ্ধা নিবেদন করা হবে। এরপর তাঁর মরদেহ নিয়ে যাওয়া হবে নারায়ণগঞ্জের সোনারগাঁওয়ে ‍গ্রামের বাড়িতে। বাদ জোহর জানাজার পর অন্তিম ইচ্ছে অনুযায়ী দিতিকে পারিবারিক গোরস্থানে বাবা-মায়ের কবরের পাশে সমাহিত করা হবে।
