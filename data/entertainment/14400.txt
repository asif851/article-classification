
দ্বিধাদ্বন্দ্ব নিয়ে চলন্ত ট্রেনে শুরু হলো শুটিং। যাত্রীদের হইচইয়ে ঠিকমতো শুটিং করা যাবে কি না, তা নিয়ে দুশ্চিন্তার অন্ত ছিল না কারোরই। পরে খানিকটা ঝুঁকি নিয়ে প্রায় ১২ ঘণ্টায় প্ল্যাটফর্ম নাটকের শুটিং শেষ করা হয়েছে।গত রোববার রাত ১১টায় ঢাকার কমলাপুর স্টেশন থেকে ছেড়ে যাওয়া একটি ট্রেন পরদিন ভোর ৬টায় রাজশাহী গিয়ে থামে। পথেই হলো শুটিং। এরপর ওই দিন বেলা ৩টায় রাজশাহী থেকে ঢাকাগামী ট্রেনে আবারও শুটিং শুরু হয়। রাত ১১টায় কমলাপুর এসে শেষ হয় শুটিং।পরিচালক সকাল আহমেদ বলেন, ‘যাত্রীদের ঝামেলা থেকে বাঁচতে আমরা পুরো বগি ভাড়া করে শুটিং করতে পারতাম। কিন্তু নাটকের বাজেট বেশি না। সে জন্য নিয়েছিলাম একটি শীতাতপনিয়ন্ত্রিত কক্ষ। কিন্তু শুটিংয়ের সময় যাত্রীরা কোনো সমস্যাই সৃষ্টি করেননি। বরং রাতভর শুটিং উপভোগ করেছেন তাঁরা।’ তিনি জানান, রাজশাহী রেলস্টেশনের প্ল্যাটফর্মেও নাটকটির কিছু দৃশ্য ধারণ করা হয়েছে।চারজন ট্রেনযাত্রীকে নিয়ে নাটকের গল্প। তাঁদের একজন অপর্ণা ঘোষ। চলন্ত ট্রেনে শুটিং প্রসঙ্গে সাবেক এই লাক্স তারকা বলেন, ‘শুরুতে ভেবেছিলাম, ট্রেনের মধ্যে শুটিং করলে পরে ডাবিং করতে হবে। পরে আবারও সময় দিতে হবে। কিন্তু সমস্যা হয়নি। রাতভর শুটিংয়ের ফাঁকে ফাঁকে আড্ডা দিয়ে আনন্দে সময় কেটেছে।’ গল্পের বাকি তিন যাত্রী হলেন মম, জেনি ও বড়দা মিঠু।নাটকটির চিত্রনাট্য লিখেছেন পান্থ শাহরিয়ার। ঈদুল ফিতরে বাংলাভিশনে দেখানো হবে প্ল্যাটফর্ম।
 
