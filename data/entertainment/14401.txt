
১০ সেপ্টেম্বর আবার যমজ সন্তানের মা হয়েছেন বলিউড তারকা সেলিনা জেটলি। দুবাইয়ের একটি হাসপাতালে তাঁর অস্ত্রোপচার করা হয়। দুই নবজাতকের নাম রাখা হয় আর্থার জেটলি হাগ ও শমসের জেটলি হাগ। এদিকে গত শনিবার হৃদ্‌রোগে আক্রান্ত হয়ে মারা গেছে শমসের।
সামাজিক যোগাযোগমাধ্যম ফেসবুকে সেলিনা জেটলি নিজেই জানিয়েছেন খবরটি। তিনি লিখেছেন, ‘বৃষ্টিতে আমরা রামধনু খুঁজি, অন্ধকারে খুঁজি তারাদের। ঈশ্বরেরা কৃপায় এবারেও ১০ সেপ্টেম্বর দুবাইতে দুই পুত্রসন্তানের জন্ম দিয়েছিলাম। আর্থার জেটলি হাগ ও শামসের জেটলি হাগ। কিন্তু জীবন যেভাবে ভাবা হয়, সব সময় সে পথে চলে না। শামসের হৃদ্‌রোগে মারা গেছে।’
সেলিনা আরও লিখেছেন, ‘হৃদয় ভেঙে গেছে আমাদের। তবু আমরা ভাগ্যবান, কারণ তার একটি অংশ আর্থারের মাধ্যমে এখনো আমাদের সঙ্গে আছে। আর্থারের মুখ সব সময় আমাদের মনে করাবে সেই দেবদূতের কথা।’
২০১১ সালের জুলাইয়ে অস্ট্রিয়ায় ব্যবসায়ী পিটার হাগকে বিয়ে করেন সেলিনা জেটলি। দ্বিতীয়বারের মতো যমজ সন্তানের মা হয়েছেন তিনি। তাঁর বড় দুই ছেলে উইনস্টন ও বিরাজ। তাঁদের বয়স এখন পাঁচ।
এদিকে দুই মাস আগে সেলিনার বাবা মারা যান। বাবার মৃত্যুর শোক কাটিয়ে ওঠার আগেই ছেলের মৃত্যুর খবর জানালেন তিনি। দ্য ইন্ডিয়ান টাইমস, হিন্দুস্তান টাইমস
