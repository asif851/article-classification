
আঙ্গুরি দেবী। এই চরিত্রটাই যেন মানুষের মনে গেঁথে গেছে। বলিউডের ডিটেকটিভ ব্যোমকেশ বক্সী ছবিতে সাবেকি আমলের নায়িকার চরিত্রে অভিনয় করার পর বেশ ঝামেলাতেই পড়ে গেছেন স্বস্তিকা মুখোপাধ্যায়। সব পরিচালক এখন এ ধরনের চরিত্রেই চাইছেন তাঁকে। একটু আবেদন, লাস্যময়তা। সাদামাটা কোনো চরিত্র নেই। অস্বস্তিকর চরিত্রই যেন তাঁর জন্য বরাদ্দ।এ ধরনের চরিত্রে স্বস্তিকার আপত্তি নেই। তবে মাঝেমধ্যে বৈচিত্র্যও খোঁজেন তিনি। বললেন, ‘বলিউডে পরিচালকেরা অভিনয়শিল্পীর ওপর অনেক আস্থা রাখেন। দেখুন না, আলিয়া ভাট স্বল্পবসনা তরুণী থেকে উড়তা পাঞ্জাব-এ গ্রামের চিরাচরিত নারীর চরিত্রও করছেন। বাংলা সিনেমায় পরিচালকেরা আমাকে নিয়ে সেই দেখনদার শহুরে নারী চরিত্রের বাইরে যেন পরীক্ষা-নিরীক্ষাই করতে চান না।’ নিজেকে ভাঙার জন্য প্রস্তুত হয়ে আছেন স্বস্তিকা। পরিচালকের কাছে তাই তাঁর আবেদন, ‘নিম্ন-মধ্যবিত্ত পরিবারের নারী, গরিব নারী কিংবা ধরুন একজন গৃহকর্মীর ভূমিকায়ও আমি কাজ করতে চাই। শিল্পী হিসেবে আমার তো একই ধরনের ছাঁচে থাকা ঠিক না।’অঞ্জন দত্তের সঙ্গে স্বস্তিকার নতুন ছবি সাহেব বিবি গোলাম মুক্তি পাচ্ছে শিগগিরই। পিটিআই।
