
প্রথমবারের মতো মাতৃত্বের স্বাদ নিতে যাচ্ছেন ঢাকাই চলচ্চিত্রের এক সময়ের দাপুটে নায়িকা শাবনূর। এরই মধ্যে ভর্তি হয়েছেন হাসাপাতলেও। আজ শুক্রবার অস্ট্রেলিয়ার স্থানীয় সময় সকালে ওব্যান হাসপাতালে ভর্তি হয়েছেন তিনি।শাবনূরের স্বামী অনীক মাহমুদ অবশ্য বাংলাদেশে অবস্থান করছেন। প্রথম আলোকে তিনি বলেন, ‘এখন পর্যন্ত সবকিছুই আল্লাহর রহমতে ভালোই আছে। চিকিত্সকের পরামর্শে আজ সকালে সিডনির ওব্যান হাসপাতালে শাবনূরকে ভর্তি করা হয়েছে। সবকিছু ঠিকঠাক থাকলে কাল সকালের মধ্যে সবাইকে সুখবরটা দিতে পারবো বলে আশা রাখছি। সবাই আমাদের সন্তানের জন্য দোয়া করবেন।’অনীক বলেন, ‘খুব ইচ্ছে ছিল সন্তানের জন্মের সময় পাশে থাকব। কিন্তু ব্যবসায়িক ব্যস্ততার কারণে যেতে পারছি না। তাই মনটা খুব খারাপ।’শাবনূর জানান, ‘খুব মজা লাগছে। এটা আসলে একেবারেই অন্যরকম অনুভূতি যা ভাষায় প্রকাশ করার মতো নয়। একেবারেই অন্যরকম জীবন। আমার বোনেরও বাচ্চা হবে। সবমিলিয়ে পুরো পরিবারে আনন্দের বন্যা বইছে। সন্তানের মুখ দেখার অপেক্ষায় আছি। সবাই আমার অনাগত সন্তানের জন্য দোয়া করবেন।’ঢাকার প্রেক্ষাগৃহে শাবনূর অভিনীত সর্বশেষ মুক্তিপ্রাপ্ত ছবিটি হচ্ছে মোস্তাফিজুর রহমান মানিক পরিচালিত কিছু আশা কিছু ভালোবাসা। এই ছবিতে শাবনূর ছাড়াও অভিনয় করেছিলেন মৌসুমী এবং ফেরদৌস প্রমুখ। নতুন বছরের মার্চে শাবনূরের দেশে ফেরার কথা রয়েছে। এসেই তিনি আবারও নতুন করে ছবির কাজ শুরু করবেন বলেও ইঙ্গিত দিয়েছেন।
 
