
পাকিস্তানি শিল্পী হলেও, বহুদিন ধরেই পেশাগত কাজের জন্য ভারতে অবস্থান করছেন জনপ্রিয় গায়ক আদনান সামি। ভিসার মেয়াদ শেষ হয়ে যাওয়ায় সম্প্রতি তাঁকে আইনি নোটিশ পাঠিয়েছে মুম্বাই পুলিশ। নির্ধারিত সময়ের মধ্যে ভিসা নবায়ন না করে যতদিন তিনি ভারতে অবস্থান করবেন, ততদিনই তাঁকে জরিমানা গুনতে হবে।আদনান সামির ভিসার মেয়াদ শেষ হয়ে গেছে চলতি মাসের ৬ তারিখে। কিন্তু তার পরও তিনি ভিসা নবায়নের কোনো উদ্যোগ নেননি। এজন্য সম্প্রতি তাঁকে আইনি নোটিশ পাঠিয়েছে মুম্বাই পুলিশ। সাত দিনের মধ্যে এই নোটিশের জবাব দিতে বলা হয়েছে তাঁকে।এ ছাড়া ভিসা নবায়নের জন্য আদনান সামিকে এক মাসের সময়সীমা বেঁধে দেওয়া হয়েছে। অন্যথায় ভিসার মেয়াদ শেষ হয়ে যাওয়ার পরও ভারতে অতিরিক্ত সময় থাকার দায়ে জরিমানা দিতে হবে তাঁকে। সম্প্রতি এক খবরে এ তথ্য জানিয়েছে এনডিটিভি।‘মাই নেম ইজ খান’, ‘তারে জমিন পার’, ‘কিডন্যাপ’, ‘দুলহা মিল গায়া’, ‘ইউ মি অউর হাম’, ‘ধামাল’, ‘গরম মাশালা’, ‘লাকি: নো টাইম ফর লাভ’, ‘কোয়ি মিল গায়া’, ‘আজনবি’, ‘পেজ থ্রি’সহ বলিউডের অসংখ্য ছবিতে কণ্ঠ দিয়েছেন আদনান সামি। এ ছাড়া ‘লিভ ইন করাচি’, ‘তেরা চেহরা’, ‘কাভি তো নজর মিলাও’, ‘তেরি কসম’, ‘কিসি দিন’, ‘প্রেস প্লে’সহ বেশ কয়েকটি অডিও অ্যালবামে চমৎকার অনেক গান উপহার দিয়েছেন তিনি।
