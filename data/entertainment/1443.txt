
বেশ কিছুদিন ধরেই বলিউডের অভিনেত্রী আনুশকা শর্মার ঠোঁটের পরিবর্তন নিয়ে নানা জল্পনা-কল্পনা চলছিল। তিনি অস্ত্রোপচারের মাধ্যমে ঠোঁট পুরু করেছেন বলেও খবর ছেপেছে বলিউডকেন্দ্রিক একাধিক সংবাদমাধ্যম। সম্প্রতি এসব খবরকে ভিত্তিহীন গুজব বলেই দাবি করেছেন আনুশকা। অবশ্য ঠোঁট পুরু করার জন্য অস্থায়ী কিছু পদ্ধতি অবলম্বন করছেন বলে স্বীকার করেছেন ২৫ বছর বয়সী এ তারকা অভিনেত্রী।  সম্প্রতি স্টার ওয়ার্ল্ড টিভি চ্যানেলে প্রচারিত কফি উইথ করণ অনুষ্ঠানে অতিথি হিসেবে হাজির হয়েছিলেন আনুশকা ও নির্মাতা অনুরাগ কশ্যপ। টিভির পর্দায় আনুশকার ঠোঁটের পরিবর্তন স্পষ্ট ফুটে ওঠে। এর পরিপ্রেক্ষিতে অস্ত্রোপচারের মাধ্যমে তাঁর ঠোঁট পুরু করার গুঞ্জনে জোর হাওয়া লাগে। এক খবরে এমনটিই জানিয়েছে জিনিউজ।বিষয়টি নিয়ে বিভ্রান্তি দূর করার জন্য সামাজিক যোগাযোগ রক্ষার ওয়েবসাইট টুইটারকে বেছে নেন আনুশকা। টুইটার বার্তায় তিনি লেখেন, ‘হ্যালো!! আজ আমি আমার ঠোঁট নিয়ে কথা বলতে এসেছি। ব্যক্তিগত জীবনের বিষয় নিয়ে কথা বলাটা আমার কাছে খুব কঠিন মনে হয়। এজন্য পারতপক্ষে একান্ত ব্যক্তিগত বিষয় নিয়ে টুইটারে কথা বলি না আমি। কিন্তু ইদানীং আমাকে ঘিরে এমন সব কেচ্ছা-কাহিনি রটানো হচ্ছে যে চুপ থাকার উপায় নেই। তাই এক রকম বাধ্য হয়েই ব্যক্তিগত বিষয় নিয়ে আজ কথা বলতে হচ্ছে আমাকে।’
আনুশকা আরও লিখেছেন, ‘কফি উইথ করণ অনুষ্ঠানটি প্রচারিত হওয়ার পর অনেকেই অনেক কথা বলছেন। আমার ঠোঁট নিয়ে বানোয়াট নানা গল্প ডালপালা মেলতে শুরু করেছে, যা আমার কাছে রীতিমতো ভীতিকর মনে হচ্ছে।’
ঠোঁটে পরিবর্তন দেখা যাওয়ার পেছনের কারণ সম্পর্কে আনুশকা জানিয়েছেন, ‘ঠোঁট পুরু করার জন্য কিছুদিন ধরে আমি কিছু পদ্ধতি অবলম্বন করছি। এর মধ্যে মেকআপের কিছু কৌশলও আছে। অনেক দিন ধরে আমি এসব পদ্ধতি রপ্ত করেছি। সম্ভবত এ কারণেই সবাই আমার ঠোঁটের পরিবর্তন লক্ষ করছেন। এটা একান্তই আমার নিজের সিদ্ধান্ত। আমার অভিনীত পরবর্তী ‘‘বোম্বে ভেলভেট’’ ছবিতে চরিত্রের প্রয়োজনেই আমি এমন সিদ্ধান্ত নিয়েছি।’
অনুরাগ কশ্যপ পরিচালিত ‘বোম্বে ভেলভেট’ ছবিতে ষাট ও সত্তরের দশকের একজন জ্যাজ সংগীতশিল্পীর চরিত্রে দেখা যাবে আনুশকাকে। তাঁর বিপরীতে থাকছেন রণবীর কাপুর। ছবিটি মুক্তি পাবে চলতি বছরের ২৫ ডিসেম্বর।
আনুশকা আরও জানিয়েছেন, ‘আমি সবাইকে নিশ্চিত করছি, ঠোঁটের পুরুত্ব বাড়ানোর জন্য আমি চিকিত্সকের ছুরি-কাঁচির দ্বারস্থ হইনি। আমি আগেও বলেছি এবং আবারও বলছি, প্লাস্টিক সার্জারি কিংবা কৃত্রিম কোনো উপায়ে শরীরের সৌন্দর্য বাড়ানোর পক্ষপাতী আমি নই। আমি বিষয়টিকে সমর্থন করি না এবং কাউকে উত্সাহিতও করি না। কফি উইথ করণ অনুষ্ঠানে শুধু কি আমার ঠোঁটেই পরিবর্তন লক্ষ করা গেছে? আমার তো মনে হয় আমার পুরো চেহারাটাই কিম্ভূতকিমাকার দেখিয়েছে অনুষ্ঠানটিতে।’
