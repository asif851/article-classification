

সুরের মূর্ছনায় মাতোয়ারা চারদিক। ঝকঝকে গাড়ি থেকে একেকজন তারকা নামছেন, আর জনতার হর্ষধ্বনি উঠছে ভিড়ের মাঝে। অতি উৎসাহীরা কেউ কেউ ঝাঁপিয়ে পড়ছেন অটোগ্রাফ শিকারের আশায়। নিরাপত্তারক্ষীদের বাড়াবাড়িতে গ্র্যান্ড থিয়েটার লুমিয়েরের লালগালিচার কাছাকাছি বেশিক্ষণ থাকা কঠিন। গালিচার দুই পাশ আলোকচিত্রীদের দখলে। উল্টো দিকের রাস্তাটিতে রয়েছে হাজারো উৎসুক মানুষ। পৃথিবীর সেরা তারকাদের এক নজর দেখার আশায় উদ্‌গ্রীব তারা। নিরাপত্তা শঙ্কা ছিল। ছিল বৃষ্টির বাড়াবাড়ি। কিন্তু সেসব ছাপিয়ে সৌন্দর্য আর সিনেমারই জয়। গতকাল বুধবার কান চলচ্চিত্র উৎসবের উদ্বোধনী দিনে লালগালিচায় আবারও নেমেছে তারার ঢল। বাকি সবার মাঝে আলাদা করে নজর কেড়েছেন সুজান স্যারান্ডন, জুলিয়ান মুর, নওমি ওয়াটস, ক্রিস্টেন স্টুয়ার্ট, ভিক্টোরিয়া বেকহাম ও বেলা হাদিদের মতো তারকারা।
