
মরণঘাতী ক্যানসারকে পরাস্ত করেছেন নেপালি বংশোদ্ভূত বলিউডের অভিনেত্রী মনীষা কৈরালা। ক্যানসারকে হারানোর এই যুদ্ধে ক্রিকেটার যুবরাজ সিং তাঁকে অনুপ্রেরণা জুগিয়েছেন বলেই জানিয়েছেন ৪৩ বছর বয়সী এ তারকা অভিনেত্রী।ডিম্বাশয় ক্যানসারে আক্রান্ত হয়ে উন্নত চিকিত্সা নিতে গত বছরের ডিসেম্বরে নিউইয়র্ক গিয়েছিলেন মনীষা। দীর্ঘমেয়াদি চিকিত্সা শেষে গত মে মাসে তাঁকে ক্যানসারমুক্ত ঘোষণা করেন চিকিত্সকেরা। জুন মাসে নিউইয়র্ক থেকে মুম্বাইয়ে নিজ বাসায় ফেরেন মনীষা।সম্প্রতি মনীষা ক্যানসারবিষয়ক একটি আন্তর্জাতিক সম্মেলনে যোগ দিতে নেপালের কাঠমান্ডুতে গিয়েছিলেন। ক্যানসারকে পরাস্ত করার পর এই প্রথম মাতৃভূমির মাটিতে পা রাখলেন তিনি।এ বিষয়ে মনীষা বলেন, ‘ক্যানসারের বিরুদ্ধে কঠিন যুদ্ধে জয় পেয়েছিলেন যুবরাজ। ক্যানসারকে পরাস্ত করার যুদ্ধে তাঁর এ জয় আরও অনেকের মতো আমাকেও অনুপ্রাণিত করেছে।’মনীষার ব্যবস্থাপক সুব্রত ঘোষ জানান, লেনিন রাজেন্দ্র পরিচালিত মালয়ালম ছবি ‘ইডাভাপতি: নো ম্যানস ল্যান্ড’-এর মাধ্যমে মনীষা ছবির শুটিংয়ে ফিরবেন নভেম্বর মাসে। কিন্তু মনীষা জানিয়েছেন, ডিসেম্বরের পর ছবির কাজ শুরু করবেন তিনি। এ প্রসঙ্গে তাঁর ভাষ্য, ‘ডিসেম্বরের পর ছবির কাজে ফেরার সিদ্ধান্ত নিয়েছি। তত দিন পর্যন্ত বিশ্রাম নেব আমি।’মনীষা আরও বলেন, ‘আমি একজন শিল্পী। অভিনয়কে আমি প্রচণ্ড ভালোবাসি। অনেক কাজের প্রস্তাব পাচ্ছি। যতদ্রুত সম্ভব চলচ্চিত্রে ফিরতে চাই। ক্যানসারকে উপজীব্য করে লেখা ভালো কোনো চিত্রনাট্য পেলে অবশ্যই আমি সেই ছবিতে কাজ করব।’
ক্যানসার সম্পর্কে সচেতনতা বৃদ্ধিতে গুরুত্বপূর্ণ ভূমিকা রাখার পরিকল্পনাও আছে মনীষার। এ প্রসঙ্গে তিনি জানান, ‘ক্যানসারে আক্রান্ত হওয়ার পর চিকিত্সা চলাকালে হাসপাতালের বিছানায় শুয়ে আমি উপলব্ধি করেছি, মানুষের জীবনে স্বাস্থ্য কতটা জরুরি একটি বিষয়। আমি সফলভাবে ক্যানসারকে পরাস্ত করেছি। ক্যানসার মানুষের মৃত্যু ডেকে আনে না। এ বিষয়টা সবাইকে জানাতে চাই আমি।’
