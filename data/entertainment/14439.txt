
বলিউডে অনেক শিল্পীর আগমন ‘বজরঙ্গি ভাইজান’ সালমান খানের হাত ধরে। ‘দাবাং-কন্যা’ সোনাক্ষী সিনহার বলিউড যাত্রাও কিন্তু সালমানের মাধ্যমে। এ ছাড়া জেরিন খান, ডেইজি শাহ, সুরুজ পাঞ্চোলির মতো নবাগতদের তিনি শুধু ভারতীয় সিনেমায়ই নিয়ে আসেননি, চলচ্চিত্র জগতে তাঁদের অভিভাবকত্বও করছেন ৫০ বছর বয়সী এই অভিনেতা। এই কাজটি করে সালমান আনন্দই পান। এবার তিনি আরেক নবাগতার দিকে মনোযোগী হয়েছেন। নাম তাঁর সায়েশা সাইগাল।
সায়েশার কোনো হিন্দি ছবি এখনো মুক্তি পায়নি। অজয় দেবগনের সঙ্গে ‘শিভে’ ছবিতে কাজ করেছেন। ছবিটি মুক্তির অপেক্ষায়। এর আগে ‘আখিল : দ্য পাওয়ার অব জুয়া’ নামের একটি তেলেগু ছবির মাধ্যমে সিনেমা অঙ্গনে তাঁর অভিষেক ঘটে। তবে, সায়েশার বড় পরিচয় সে বলিউডের প্রবীণ অভিনেত্রী সায়রা বানুর নাতনি। ১৮ বছর বয়সী এই নায়িকার মধ্যে সম্ভাবনা দেখেছেন সালমান খান। আর সায়রা বানু ও তাঁর স্বামী অভিনেতা দিলীপ কুমারের সঙ্গে সালমানের অনেক আগে থেকেই দারুণ সম্পর্ক। তাই সায়েশার প্রতি সালমানের বাড়তি মনোযোগ দেওয়াটাই স্বাভাবিক। যদিও এ বিষয়ে কোনো বক্তব্য এখনো সালমান বা সায়েশা কারও কাছ থেকেই পাওয়া যায়নি। তবে ঘটনা সত্যি হলে ভালোই হবে। নবাগতা সায়েশাও বলিউডে একজন দায়িত্ববান অভিভাবক পাবেন। আর সালমানও পাবেন নতুন এক শিষ্য।সূত্র : টাইমস অব ইন্ডিয়া।
