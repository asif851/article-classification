
কোনো উদ্বোধনী প্রদর্শনী নয়। প্রেক্ষাগৃহে দর্শকেরাই উদ্বোধন করবেন নতুন চলচ্চিত্র আয়নাবাজি। ছবিটি সবার আগে দর্শকেরাই দেখতে পাবেন, এমনটাই জানালেন এর পরিচালক অমিতাভ রেজা। এর মধ্য দিয়ে প্রচলিত ছবি মুক্তির রীতিতে পরিবর্তন আনছে আয়নাবাজি। ৩০ সেপ্টেম্বর ঢাকাসহ দেশের বেশ কয়েকটি গুরুত্বপূর্ণ প্রেক্ষাগৃহে মুক্তি পাচ্ছে ছবিটি।
আয়নাবাজির মধ্য দিয়ে চলচ্চিত্র পরিচালক হিসেবে অভিষেক হতে যাচ্ছে অমিতাভ রেজার। পাশাপাশি নায়িকা হিসেবে আত্মপ্রকাশ করতে যাচ্ছেন নাবিলা। ইতিমধ্যে ইউটিউবে প্রচারিত ছবির ট্রেলারটি বেশ প্রশংসা কুড়িয়েছে। নন্দিত হয়েছে ছবিতে গাওয়া অর্ণবের ‘এই শহর আমার’ গানটি। পরিচালক জানান, দেশে মুক্তির কিছুদিন পরেই কলকাতায় মুক্তি পাবে আয়নাবাজি।
রাজধানী ঢাকার গল্প নিয়ে নির্মিত এ ছবি দর্শকদের জানাবে শহরের অন্য রকম এক কাহিনি, যা তাঁদের দেবে ভিন্ন ধরনের এক বিনোদন। অমিতাভ রেজা বলেন, ‘একসময় এই শহরটার প্রেমে পড়ে গিয়েছিলাম আমি। প্রেমে পড়া সেই শহরের একটি অদ্ভুত ছবি দেখানোর চেষ্টা করেছি সিনেমায়। যে দর্শকেরা একসময় প্রেক্ষাগৃহ ছেড়ে গিয়েছিলেন, আমার বিশ্বাস এই ছবির মাধ্যমে তাঁরা আবারও ফিরবেন।’
অমিতাভ রেজা বলেন, ছবিসংশ্লিষ্ট একটি বড় সুসংবাদ অপেক্ষা করছে বাংলা চলচ্চিত্রের জন্য। যথাসময়ে তা সবাইকে জানানো হবে। তিনি আরও বলেন, ‘ছবিটি করতে গিয়ে অনেক কিছু শিখেছি। ভবিষ্যতে ছবি বানাতে সেগুলো আমার অনেক কাজে লাগবে।’
আয়নাবাজি ছবির চিত্রনাট্য লিখেছেন গাউসুল আজম শাওন। ছবির মূল চরিত্রে অভিনয় করেছেন চঞ্চল চৌধুরী।
