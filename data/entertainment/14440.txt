
কথোপকথন: কুমার বিশ্বজিৎ। জনপ্রিয় সংগীতশিল্পী। কয়েক বছর পর প্রকাশিত হতে যাচ্ছে তাঁর একক গানের নতুন অ্যালবাম। নাম প্রিয় অনুভব। কাল শনিবার অ্যালবামটি বাজারে আনছে সিডি চয়েস‘প্রিয় অনুভব’...সাধারণত গান হয় ভালোবাসা নিয়ে। আমার নতুন অ্যালবামে প্রেম-ভালোবাসা, বিরহ-বিচ্ছেদ, আনন্দ-বেদনা—সবকিছুর মিশ্রণ রয়েছে। নিজের প্রিয় অনুভূতিগুলো অ্যালবামের গানে তুলে ধরেছি। আর তাই অ্যালবামের নাম প্রিয় অনুভব। এটি আমার ২৮তম একক অ্যালবাম। এর আগেরটি বেরিয়েছিল ২০০৯ সালে, নাম রোদেলা দুপুর।অ্যালবামের বিশেষ দিক...প্রিয় অনুভব অ্যালবামে মৌলিক গানের পাশাপাশি চট্টগ্রাম ও সিলেটের দুটি আঞ্চলিক ভাষার গান রাখা হয়েছে। সুচিত্রা সেন স্মরণে একটি গান গেয়েছি। অ্যালবামে এস্রাজ, সরোদ, মেন্ডোলিন, অ্যাকুস্টিক গিটারের লাইভ সাউন্ড রেখেছি। তা ছাড়া এই অ্যালবামে জ্যেষ্ঠদের পাশাপাশি তরুণ প্রতিভাবান গীতিকার-সুরকার ও সংগীত পরিচালকেরা কাজ করেছেন।সামনে যা করব...১০ এপ্রিল যুক্তরাষ্ট্রে যাচ্ছি। সেখানে পাঁচটি অঙ্গরাজ্যে কনসার্টে অংশ নেব। দেশে ফিরে কয়েক দিন থাকার পর মে মাসের শুরুতে জার্মানি, সুইজারল্যান্ড ও সুইডেনের উদ্দেশে ঢাকা ছাড়ব।যা হতে চেয়েছিলাম...আমার বেড়ে ওঠা চট্টগ্রামের সীতাকুণ্ডে। এখানকার পরিবেশটাই অন্য রকম। আমার বাসার সবাই ভীষণভাবে সংগীতের অনুরাগী। পাঁচ বছর বয়সে আমি নিজে হারমোনিয়াম বাজানো শুরু করি। ধীরে ধীরে সংগীতের প্রতি আমার নিজেরও দারুণ ভালো লাগা তৈরি হয়। পৈতৃক ব্যবসা থাকা সত্ত্বেও সংগীতশিল্পী হওয়া ছাড়া আমার আর বিকল্প কোনো পথ খোলা ছিল না।যা কিছু প্রথম...১৯৭৯ সালে ঝংকার স্টুডিওতে প্রথম গান রেকর্ড করি। লাকী আখান্দ্ আর হ্যাপি আখান্দের সুরে সেদিন চারটি গানে কণ্ঠ দিয়েছিলাম। আর প্রথম অ্যালবাম প্রকাশিত হয় ১৯৮২ সালে। নাম বেস্ট হিটস অব কুমার বিশ্বজিৎ। ১৯৭৭ সালে রিদম ’৭৭ নামে একটি ব্যান্ড গঠন করি।
