
অনেক দিন থেকেই হূতিক রোশন ও সুজান রোশনের বিচ্ছেদের গুঞ্জন চলছিল। অবশেষে সেই গুঞ্জন সত্যে পরিণত হয়েছে। সম্প্রতি হূতিক বিচ্ছেদের খবর নিশ্চিত করেছেন। হূতিকের পর এবার বিচ্ছেদ নিয়ে মুখ খুললেন সুজান। দুজনের সম্মতিতেই বিচ্ছেদের সিদ্ধান্ত চূড়ান্ত হয়েছে বলে জানিয়েছেন সুজান রোশন।এ প্রসঙ্গে সুজান বলেন, ‘আমরা দুজনই ব্যক্তিস্বাতন্ত্র্যে বিশ্বাস করি। একের প্রতি অন্যের পূর্ণ শ্রদ্ধাবোধ রয়েছে। আমরা দুজন মিলেই বিচ্ছেদের সিদ্ধান্ত চূড়ান্ত করেছি।’ সম্প্রতি এক খবরে এমনটিই জানিয়েছে ইন্দো-এশিয়ান নিউজ।সুজান আরও বলেন, ‘চমত্কার দুটি সন্তানের অভিভাবক আমরা। দেখভালের পাশাপাশি তাদের ভবিষ্যত্ সুরক্ষিত করার দায়িত্ব আমাদের দুজনের। আমরা দুজন মিলেই এই দায়িত্ব পালন করতে চাই। কোনো কিছুই এর ব্যত্যয় ঘটাতে পারবে না। আমাদের পারিবারিক বিষয়টি নিয়ে উত্কণ্ঠা প্রকাশের জন্য সবাইকে ধন্যবাদ। এমন দুঃসময়ে আমাদের ব্যক্তিগত জীবন নিয়ে খুব বেশি ঘাঁটাঘাঁটি না করা হলে অনেক ভালো লাগবে আমার।’এর আগে বিচ্ছেদের খবর নিশ্চিত করে ৩৯ বছর বয়সী হূতিক জানিয়েছিলেন, ‘১৭ বছরের সম্পর্কের ইতি টেনে আমার কাছ থেকে আলাদা হয়ে যাওয়ার সিদ্ধান্ত নিয়েছে সুজান। আমার পুরো পরিবার কঠিন এক সময় পার করছে।’
হূতিক আরও জানান, ‘আমি গণমাধ্যমকর্মীসহ সবাইকে অনুরোধ করছি, এই সময়টাতে আমাদের ব্যক্তিগত ও পারিবারিক জীবন নিয়ে খুব বেশি ঘাঁটাঘাঁটি না করতে। আমি কোনোভাবেই চাই না, আমাদের বিচ্ছেদের খবরে আমার ভক্ত কিংবা মানুষদের মধ্যে বিয়ে প্রথা নিয়ে বিরূপ মনোভাবের সৃষ্টি হোক। বিয়ে প্রতিষ্ঠানটির ওপর আমার পূর্ণ আস্থা রয়েছে। আমি এ প্রতিষ্ঠানটিকে সর্বোচ্চ সম্মান ও শ্রদ্ধার চোখে দেখি।’আর মাত্র কয়েক দিন পরই হূতিক-সুজানের বিয়ের ১৩ বছর পূর্তি হওয়ার কথা ছিল। কিন্তু ১৩ সংখ্যাটিই বুঝি কাল হলো তাঁদের দাম্পত্যে। শেষ পর্যন্ত বিভিন্ন গণমাধ্যমে প্রকাশিত বিচ্ছেদের গুঞ্জনকে সত্য প্রমাণ করে দাম্পত্য জীবনের ইতি টানার সিদ্ধান্ত চূড়ান্ত করলেন হূতিক-সুজান।প্রসঙ্গত, ২০০০ সালের জানুয়ারিতে ‘কহো না পেয়ার হ্যায়’ ছবির মাধ্যমে বলিউডে পা রেখেছিলেন হূতিক। একই বছরের ২০ ডিসেম্বর বলিউডের বর্ষীয়ান অভিনেতা ও নির্মাতা সঞ্জয় খানের মেয়ে সুজানকে বিয়ে করেন নির্মাতা-অভিনেতা রাকেশ রোশনের ছেলে হূতিক। কয়েক বছর চুটিয়ে প্রেম করার পরই বিয়ে করেছিলেন হূতিক-সুজান। ২০০৬ সালে তাঁদের ঘরে আসে প্রথম ছেলে রিহান। দুই বছর পর তাঁদের দ্বিতীয় ছেলে রিদানের জন্ম হয়।
