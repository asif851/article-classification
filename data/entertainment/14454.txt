
সমকালীন আট বাংলাদেশি শিল্পীর চিত্রকর্ম নিয়ে যুক্তরাষ্ট্রের নিউইয়র্কে শুরু হয়েছে চিত্র প্রদর্শনী ‘এইট কনটেমপোরারি আর্টিস্ট অব বাংলাদেশ’। ১২ সেপ্টেম্বর স্থানীয় সময় সন্ধ্যা ছয়টায় শুরু হওয়া এ প্রদর্শনীর আয়োজন করেছে নিউইয়র্কের গ্যালারি আই ফর আর্ট।
উদ্বোধনী অনুষ্ঠানে প্রদর্শনীতে অংশ নেওয়া আটজন শিল্পীর মধ্যে উপস্থিত ছিলেন জামাল আহমেদ, কাজী রকিব ও গৌতম চক্রবর্তী। এই তিন শিল্পী ছাড়াও প্রদর্শনীতে রয়েছে মুর্তজা বশীর, রফিকুন নবী, রণজিৎ দাস, আহমেদ শামসুদ্দোহা ও শেখ আফজাল হোসেনের চিত্রকর্ম। শিল্পীরা তেলরং, জলরং, অ্যাক্রিলিক, চারকোল, ছাপচিত্রের মাধ্যমে এঁকেছেন প্রদর্শনীর ছবিগুলো।
আগামী ৭ অক্টোবর পর্যন্ত রোববার বাদে প্রতিদিন প্রদর্শনীটি ঘুরে আসা যাবে।
