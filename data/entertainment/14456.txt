
মাথায় টুপি, হাতে গিটার। রাস্তায় দাঁড়িয়ে গাইছেন তিনি, তাঁর সামনে রাখা আছে কাচের একটা জার; আর সেই জারের মধ্যে কিছু টাকা। দেখে অবশ্য খানিকটা ধন্দ লাগতে পারে যে কারও। কিন্তু আদতে এটা একটা নাটকের দৃশ্য। আর এই দৃশ্যে অভিনয় করছেন অভিনেতা আফরান নিশো।
নাটকটির নাম ‘স্ট্রিট সিঙ্গার’। নামের সার্থকতা বোঝাতেই কিনা কে জানে! রাস্তায় দাঁড়িয়ে গাইছেন এই অভিনেতা।‘স্ট্রিট সিঙ্গার’ নাটকটি নির্মাণ করছেন সাগর জাহান। নাটকটি প্রসঙ্গে পরিচালক বলেছেন, ‘একজন স্ট্রিট সিঙ্গারের গল্প। এ দেশে তো এই সংস্কৃতিটা নেই। দেশের বাইরে গেলে এ ধরনের গায়ককে আমরা হরহামেশাই দেখি। এমনই এক গায়কের সঙ্গে প্রবাসী মেয়ে তিশার প্রেম ও নানা ঘটনা নিয়েই এগিয়েছে এই নাটকটির কাহিনি।’‘স্ট্রিট সিঙ্গার’ নাটকে অভিনয় করেছেন নুসরাত ইমরোজ তিশা, আইরিন তানিসহ অনেকেই। নতুন বছরের শুরুতেই হয়েছে এ নাটকটির শুটিং।পরিচালক সাগর জাহান জানিয়েছেন, প্রতিবছরের শুরুতেই তিনি অভিনেত্রী তিশাকে নিয়ে একটা কাজ করেন। কয়েক বছর ধরেই এমনটা ঘটছে। এবারও ঘটেছে তা-ই। এরই মধ্যে নাটকটির শুটিং শেষ হয়েছে। আসছে ভালোবাসা দিবসে নাটকটির প্রচারের দিন ঠিক হয়েছে।
