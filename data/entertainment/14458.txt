
বাংলাদেশের দুই মণিপুরি নৃত্যশিল্পী সামিনা হোসেন প্রেমা ও ওয়ার্দা রিহাব এখন তুরস্কে। দলবল নিয়ে তুরস্কে নাচ করতে গেছেন তাঁরা। বাংলাদেশের বিজয়ের মাসে সেখানে অনুষ্ঠিত হচ্ছে ‘বাংলাদেশ সংস্কৃতি উৎসব’। তারই বাংলাদেশ নাইটে নাচ করবেন তাঁরা। তুলে ধরবেন বাংলার নৃত্যকে।
গতকাল সোমবার দেশটির রাজধানী আঙ্কারায় এক অনুষ্ঠানে দলবল নিয়ে নৃত্য পরিবেশন করেছেন এই শিল্পীরা। আজ ১২ ডিসেম্বর ইস্তাম্বুলের মিমার সিনান ফাইন আর্ট ইউনিভার্সিটির সেদাদ হাক্কি এলদেম অডিটরিয়ামে আরও এক অনুষ্ঠানে নৃত্য পরিবেশন করবেন তাঁরা।
সংস্কৃতি মন্ত্রণালয়ের আয়োজনে এই অনুষ্ঠানে অংশ নিয়েছে বাংলাদেশ শিল্পকলা একাডেমির একটি নাচের দল। সেই দলের নেতৃত্বে আছেন সামিনা হোসেন। আর ওয়ার্দার ধৃতি নর্তনালয়ের একটি দলও সেখানে নৃত্য পরিবেশন করবে। মণিপুরি, রবীন্দ্রনৃত্য, নজরুলের কালজয়ী কামাল পাশা কবিতা, দেশাত্মবোধক ও লোকনৃত্যের মাধ্যমে বাংলাদেশকে তুলে ধরবেন তাঁরা।
