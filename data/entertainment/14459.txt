
ফোনের এপাশ থেকেই বোঝা যাচ্ছিল বেশ ব্যস্ততা এখন তাঁর। হওয়ারই কথা। আর কয়েক দিন পরই তো শুরু হচ্ছে বিপাশা হায়াতের চতুর্থ একক প্রদর্শনী ‘স্মৃতির রাজ্যে’। তাই এ নিয়েই এখন ব্যস্ত এই অভিনেত্রী ও চিত্রশিল্পী। বললেন, ‘আমি বিমূর্তধারা নিয়ে কাজ করি। এই প্রদর্শনীটি আমার জন্য খুবই গুরুত্বপূর্ণ। কারণ, এবার আমি কাজ করছি স্মৃতি নিয়ে। আমার মনে হয়, মানুষ তার জীবনের প্রতিটি কাজই করে থাকে তাদের স্মৃতি থেকে। এটা কিন্তু একটা অদ্ভুত বিষয়। আমিও এবারের ছবিতে তাই নিজের স্মৃতি নিয়ে খেলার চেষ্টা করেছি। আমি যেভাবে আমার মনোজগৎকে দেখি, তা-ই ছবির মাধ্যমে সবাইকে দেখাতে চেয়েছি।’‘স্মৃতির রাজ্যে’ শুরু হচ্ছে ৮ আগস্ট গুলশানের বেঙ্গল আর্ট লাউঞ্জে। সেদিন সন্ধ্যা ছয়টায় হবে এর উদ্বোধনী অনুষ্ঠান। প্রদর্শনীটি চলবে ২৯ আগস্ট পর্যন্ত।
