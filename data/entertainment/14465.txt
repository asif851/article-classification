
মুশফিক, তামিম ও নাসিরের দলে ভিড়লেন তাসকিন ও এনামুল হক বিজয়। ক্রিকেটের বাইরে তাসকিন আর বিজয়ের দেখা মিলবে এবার টিভির পর্দায়। একটি মুঠোফোন সেবাদাতা প্রতিষ্ঠানের বিজ্ঞাপনে দেখা যাবে তাঁদের। এই প্রতিষ্ঠানের বিজ্ঞাপনে এর আগে মডেল হয়েছেন মুশফিক, তামিম ও নাসির। সম্প্রতি তেজগাঁওয়ের কোক স্টুডিওতে শেষ হয়েছে বিজ্ঞাপনটির কাজ। এখন অপেক্ষা প্রচারের।প্রথমবার বিজ্ঞাপনে কাজ করা প্রসঙ্গে তাসকিন বলেন, ‘ভালো লেগেছে কাজ করে। শুটিং করা বেশ কষ্টের কাজ, এটাও বুঝেছি। তবে গতানুগতিক অভিনয় করতে হয়নি। মাঠে যা করি, তা-ই করেছি ক্যামেরার সামনে।’এনামুল হক বিজয় এর আগে একটি ফটোসেশনের কাজ করেছিলেন। তা–ও অনেক দিন আগে। বিজ্ঞাপনে মডেল হয়ে আনন্দিত তিনি। বললেন, ‘আগে তো শুধু খেলার সময় টিভিতে দেখা যেত। এখন খেলা ছাড়াও আমাকে দেখা যাবে। ব্যাপারটা ভেবে ভালো লাগছে। এখন দূরে থাকলেও আব্বু-আম্মু সব সময় টিভিতে আমাকে দেখতে পাবেন।’তাসকিন জানান, গত বিশ্বকাপের আগে ওই প্রতিষ্ঠানটির সঙ্গে চুক্তি হয়েছিল। কিন্তু নানা ব্যস্ততায় কাজটি করা হয়নি।
