
চা নিয়ে একটি গান ​তৈরি করেছেন সোলস ব্যান্ডের অন্যতম সদস্য পার্থ বড়ুয়া। বাংলাদেশ টি বোর্ডের আয়োজনে ঢাকায় প্রথমবারের মতো অনুষ্ঠিত হতে যাচ্ছে ‘বাংলাদেশ টিএক্সপো-২০১৭’। ঢাকার ইন্টারন্যাশনাল কনভেনশন সিটি বসুন্ধরায় ১২ থেকে ১৪ জানুয়ারি এই প্রদর্শনী হবে। এ উপলক্ষে গানটি তৈরি করা হয়েছে।পার্থ বড়ুয়ার সংগীতায়োজনে ‘বাংলাদেশ টিএক্সপো-২০১৭’ উপলক্ষে তৈরি থিম সংয়ে কণ্ঠ দিয়েছেন ফাহমিদা নবী, বাপ্পা মজুমদার, আর্টসেল ব্যান্ডের লিঙ্কন, কনা, এলিটা, পারভেজ, ‘ডি-রকস্টার’ শুভ ও সালমা। এরই মধ্যে ফেসবুকে ও ইউটিউবে গানটির প্রচারণা শুরু হয়েছে। রাশিদ খানের লেখা এই গানের সুর করেছেন রিয়াদ হাসান। পার্থ বড়ুয়া বলেন, ‘চা নিয়ে অন্য রকম একটি গান এটি। এমন অভিজ্ঞতা হয়তো অনেক শ্রোতারও হয়নি। দেশীয় চা ও চা–শিল্পকে দেশ-বিদেশে চা-প্রেমীদের কাছে তুলে ধরা হবে এই গানের মাধ্যমে।’‘বাংলাদেশ টিএক্সপো-২০১৭’ উদ্বোধন করার কথা রয়েছে বাণিজ্যমন্ত্রী তোফায়েল আহমেদের। এ আয়োজনে চা–বিষয়ক সেমিনার ও কর্মশালার পাশাপাশি প্রতিদিন সন্ধ্যায় দেশের জনপ্রিয় সংগীতশিল্পীরা গান করবেন।
