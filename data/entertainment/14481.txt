
রিজিয়া পারভীন। সংগীতশিল্পী। আজ দুপুরে চ্যানেল আইয়ে ‘ওয়ালটন ঘরে ঘরে গানের উৎসব’অনুষ্ঠানে গান গাইবেন তিনি।‘ওয়ালটন ঘরে ঘরে গানের উৎসব’...আজকের অনুষ্ঠানটি সাজানো হয়েছে সদ্যপ্রয়াত মান্না দে স্মরণে। পুরো অনুষ্ঠানে তাঁর গান করব। বছর দুয়েক আগে মান্না দের গান নিয়ে আবার হবে তো দেখা নামের একটি অ্যালবাম করেছিলাম। সংগীতায়োজন করেছিলেন পার্থ মজুমদার ও আজম বাবু। ওই অ্যালবাম থেকেও আজ গান করব।আমার কণ্ঠে অন্যের গান...আমার শৈশব কেটেছে রাজশাহীতে। তখন ভারতীয় বিভিন্ন শিল্পীর গান গাইতাম। ঢাকায় আসার পর বিভিন্ন অডিও প্রযোজনা প্রতিষ্ঠান আমাকে দিয়ে ভারতীয় আধুনিক বাংলা গান, হিন্দি গানের বাংলা রূপান্তর আর পুরোনো দিনের গানের রিমেক গাওয়ার ব্যাপারে আগ্রহ প্রকাশ করে। অল্প সময়ে পরিচিতি পাওয়ার জন্য আমিও রিমেক গানে কণ্ঠ দেওয়া শুরু করি।মৌলিক গান গাওয়ার ব্যাপারে আগ্রহ...রিমেক গান গেয়ে আমি আর পলাশ দারুণ জনপ্রিয়তা পাই। অল্প সময়ের মধ্যে আমাদের ২৫টি অ্যালবাম বাজারে আসে। এরপর মৌলিক গান গাওয়ার তাগিদ অনুভব করি।সংগীতজীবনের মোড় ঘুরিয়েছে যে গান...১৯৯২ সালে চাঁদের আলো ছবির ‘তুমি আমার চাঁদ, আমি চাঁদেরই আলো/ যুগে যুগে তোমায় আমি বাসব ভালো’ গানটিই আমার সংগীতজীবনের মোড় ঘুরিয়ে দেয়। সুর করেছিলেন আহমেদ ইমতিয়াজ বুলবুল। গানটিতে আমার সহশিল্পী ছিলেন এন্ড্রু কিশোর।চলচ্চিত্রের গানে...
ক্লাস সেভেনে পড়ার সময় আমি প্রথম চলচ্চিত্রের গানে কণ্ঠ দিই। রাজ্জাক ভাই (নায়ক রাজ্জাক) আমাকে চলচ্চিত্রের গানে কণ্ঠ দেওয়ার সুযোগ করে দেন। আজহারুল ইসলাম পরিচালিত এবং আনোয়ার পারভেজের সুরে তালাক ছবির ওই গানটি রেকর্ডিং হয় ১৯৮২ সালে। এরপর চলচ্চিত্রের দেড় হাজার গানে কণ্ঠ দিয়েছি।আমার অক্ষেপ...অনেক গানই গেয়েছি। রিমেক আর মৌলিক মিলে ১৩২টি অ্যালবাম প্রকাশিত হয়েছে। কিন্তু মনে হচ্ছে, এখনো মনের মতো একটি গানও গাইতে পারিনি। এ ক্ষেত্রে সুরকার আর সংগীত পরিচালকেরা আমাকে বঞ্চিত করেছেন। মনজুর কাদের
