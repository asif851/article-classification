
বছরের শুরুতেই নতুন একটি চলচ্চিত্রে অভিনয় করবেন চিত্রনায়িকা পপি। ছবিটির নাম টার্ন। সেখানে যমজ বোনের চরিত্রে অভিনয় করবেন এই ঢালিউড কন্যা। পারিবারিক গল্পের এই ছবিতে থাকছে প্রতিবন্ধী মানুষের কাহিনিও।ছবি নিয়ে পপি বলেন, ‘গত সপ্তাহে ছবিটিতে চুক্তিবদ্ধ হয়েছি। নতুন বছরের প্রথম কাজ হবে এটি।’ বাংলা চলচ্চিত্রের এই নায়িকা বেশ কিছু সময় ধরেই সস্তা গল্পে অভিনয় করছেন না বলে জানালেন। তা ছাড়া গল্প পছন্দ না হলেও ছবি করতে রাজি হচ্ছেন না তিনি। ছবিটিতে অভিনয় করা প্রসঙ্গে বলেন, ‘ছবির গল্প শুনে মনে হয়েছে, এখানে সামাজিক দায়বদ্ধতার একটা ব্যাপার আছে। তাই কাজটি করছি।’ছবিতে যমজ বোনের চরিত্রে অভিনয় করবেন পপি। এ ধরনের চরিত্রে অভিনয়ের অভিজ্ঞতা হবে এটাই প্রথম। রোমাঞ্চিত সাবেক এই লাক্স-আনন্দবিচিত্রা তারকা বলেন, ‘ছবিতে একই চেহারা নিয়ে দুই ধরনের চরিত্রে কাজ করতে হবে। যদিও কাজটি সঠিকভাবে তুলে আনা কঠিন। তারপরও আমার জন্য কাজটি বেশ মজার হবে বলে মনে করছি।’পপির বিপরীতে কে অভিনয় করছেন, তা এখনো ঠিক হয়নি। ছবির পরিচালক শহিদুল হক খান বলেন, ‘এ মাসের মধ্যেই নায়ক চূড়ান্ত হবে। নতুন বছরের জানুয়ারি মাসের মাঝামাঝিতে টার্ন ছবির শুটিং শুরু করার ইচ্ছা আছে।’
 
