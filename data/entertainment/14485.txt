
অনেক আক্ষেপ নিয়ে ডেইজি শাহ মনের কথাগুলো বললেন। বলিউডের গৎবাঁধা দৃষ্টিভঙ্গিতে ব্যথিত তিনি। তাই ক্ষুব্ধ হয়ে সিদ্ধান্ত নিয়েছেন, কোনো আইটেম গানে নাচবেন না আর। কারণ, বলিউডে একচোখা নীতিতে বিরক্ত তিনি। ক্যাটরিনা কাইফ আর কারিনা কাপুরদের মতো তারকারা একের পর এক আইটেম গানে নাচলেও তাঁদের বলা হয় ‘অতিথি চরিত্র’-এর শিল্পী। আর ডেইজিদের মতো নবাগতরা একটি গানে নাচলেই তাঁদের গায়ে পরিয়ে দেওয়া হয় ‘আইটেম-কন্যা’র ট্যাগ। তাই বলিউডের গতানুগতিক আইটেম-কন্যা হতে চান না ডেইজি।
সম্প্রতি ভারতীয় সংবাদপত্র হিন্দুস্তান টাইমসকে দেওয়া এক সাক্ষাৎকারে নিজের নতুন সিদ্ধান্তের কথা জানান ডেইজি শাহ। বলিউডে ডেইজি শাহের অভিষেক হয় সালমান খানের বিপরীতে ‘জয় হো’  ছবিতে অভিনয়ের মধ্য দিয়ে। এরপর এই অভিনেত্রী ‘হেট স্টোরি থ্রি’ ছবিতে অভিনয় করেছিলেন। কিন্তু এরপর থেকে তাঁর অভিনয়জীবনে কোনো আলোড়ন তোলার মতো বাঁক আসেনি। এখন ডেইজি কাজ করছেন সালমান খানের ‘দা-ব্যাং ট্যুর’-এ। কিন্তু সেখানেও ডেইজি অভিনেত্রীর পরিচয়ে নন, নৃত্যশিল্পীর পরিচয়ে পরিচিত হচ্ছেন। ডেইজি চান, তাঁকে সবাই ‘অভিনেত্রী’ হিসেবে সম্বোধন করুক। তিনি বলেন, ‘আমি আইটেম গানে নাচব না বলে ঠিক করেছি। তা না হলে সঞ্জয় দত্তের ছবি ‘ভূমি’তেই নাচ করতাম আমি। কিন্তু আমি আগে অভিনেত্রী হিসেবে নিজেকে প্রতিষ্ঠিত করতে চাই। যেন আমাকেও মানুষ ক্যাটরিনা-কারিনাদের মতো আইটেম গানে নাচলে ‘অতিথি শিল্পী’ হিসেবে বিবেচনা করে, আইটেম-কন্যা নয়। আমি আইটেম-কন্যা হতে চাই না।’
সূত্র: হিন্দুস্তান টাইমস।
