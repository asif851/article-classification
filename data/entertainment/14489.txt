
একজন একসময়ের জনপ্রিয় চলচ্চিত্রাভিনেতা, আরেকজন সাড়া জাগানো মডেল। অবশ্য দুজনই এখন ব্যস্ত নাটকে অভিনয় নিয়ে। এই দুই অভিনয়শিল্পী হলেন রিয়াজ ও সাদিয়া ইসলাম মৌ। এই সময়ের নাটকে নিয়মিত মুখ তাঁরা। কদিন আগে তাঁরা অভিনয় করলেন ‘মন খারাপের দৃশ্যাবলি’ নামের একটি নাটকে। নাটকটি রচনা ও পরিচালনা করেছেন কৌশিক শংকর দাশ।
নাটকের গল্প প্রসঙ্গে পরিচালক জানালেন, রানা আর পৃথার বিয়ে বয়স পাঁচ মাস। কিন্তু পৃথা উচ্চশিক্ষার জন্য বিদেশ যেতে চায়। রানা কিছুতেই তাকে বিদেশ যেতে দিতে রাজি হয় না। কিন্তু পৃথা অবিচল। সে যাবেই। যাওয়ার পর রানা খুব একা হয়ে যায়। এর মাঝেই একদিন বুকশপে দেখা হয়ে যায় বিশ্ববিদ্যালয়ের সহপাঠী জুঁইয়ের সঙ্গে। তারপর কী হয়? এটা দেখার জন্য অপেক্ষা করতে হবে ঈদ পর্যন্ত। আসছে ঈদে নাটকটি প্রচার হবে আরটিভিতে।
