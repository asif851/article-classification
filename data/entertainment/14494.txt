
আলোকচিত্রী ও অস্ট্রেলিয়ার গ্রিফিথ বিশ্ববিদ্যালয়ের গবেষক শিহাব উদ্দিনের ‘দারিদ্র্যের শিকল’ সিরিজের দ্বিতীয় প্রদর্শনীর উদ্বোধন হয়েছে কাল, কমলাপুর রেলস্টেশনের আট নম্বর প্ল্যাটফর্মের সামনে। দারিদ্র্যের মধ্যে বসবাসকারী তিনটি পরিবারের সঙ্গে বাস করে তাঁদের জীবনের সঙ্গে মিশে যাওয়ার চেষ্টা করেছেন শিহাব। আর সেই তিনটি পরিবারের আবাসস্থলেই আয়োজন করেছেন ধারাবাহিক তিনটি প্রদর্শনীর। গ্যালারির বাইরে সেই সাধারণ মানুষদের মধ্যে প্রদর্শনীকে নিয়ে আসার চেষ্টারই একটা অংশ এটি, যারা কখনো কোনো গ্যালারিতে গিয়ে প্রদর্শনী দেখতে পারে না।
