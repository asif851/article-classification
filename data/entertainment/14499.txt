
বর্ণবাদী মন্তব্য করে টুইটার অ্যাকাউন্ট খুইয়েছেন শিল্পী অ্যাজালিয়া ব্যাংকস। শুধু তাই-ই নয়, সংগীতপ্রেমীরাও চটেছেন এই আফ্রো-আমেরিকান শিল্পীর ওপর। নিজের মন্তব্যের জন্য গত শনিবার মাঝরাতে ইনস্টাগ্রামে ক্ষমা চেয়েছেন তিনি।‘রাগের বশে অকরণে লাখ লাখ মানুষকে অপমান করেছি। এ জন্য আমি আন্তরিকভাবে দুঃখিত।’ গত শনিবার মাঝরাতে নিজের ইনস্টাগ্রাম অ্যাকাউন্টে কথাগুলো লেখেন তিনি। গত সপ্তাহে ব্রিটিশ শিল্পী জায়ান মালিককে নিয়ে টুইটারে অশালীন মন্তব্য করেন অ্যাজালিয়া। এতে ‘বর্ন অ্যান্ড ব্রিড উৎসব’ থেকে তাঁকে প্রত্যাহার করে নেওয়া হয়। নীতিমালা লঙ্ঘন করায় বৃহস্পতিবার তাঁর অ্যাকাউন্টটিও স্থগিত করে টুইটার।
অ্যাজালিয়া ব্যাখ্যা করেন, ‘লাইক আই উড’ গানের ভিডিওটি তাঁর ‘জাংগ র‍্যাপাংজেল’ থেকে নকল করা। সে জন্যই বিরক্ত হয়েছেন তিনি। জায়ান এ ঘটনা প্রথম ঘটালেন তা নয়। এর আগেও তাঁর ভিডিও নকল করেছেন অনেকে, কিন্তু স্বীকার করেননি। জনপ্রিয়তার কারণে সেসব তাঁদের নিজেদের সম্পদ হয়ে গেছে।তবে মাথা ঠান্ডা হওয়ার পর দুঃখ প্রকাশ করেছেন অ্যাজালিয়া। তিনি লিখেছেন, ‘জাতি, বর্ণ, যৌন অবস্থান নিয়ে কারও সঙ্গে মজা করা বা অবমাননাকর আচরণ করা সত্যিই গ্রহণযোগ্য নয়।’ গার্ডিয়ান ও ইয়াহু
