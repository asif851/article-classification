
মুক্তি পেতে যাচ্ছে শাকিব খান ও জয়া আহসান অভিনীত চলচ্চিত্র ‘পূর্ণদৈর্ঘ্য প্রেমকাহিনি-দুই’। জুটি হিসেবে দুজনেরই এটি দ্বিতীয় ছবি। আর এ ছবিটি মুক্তির মাধ্যমে তিন বছরের মাথায় আবারও বড়পর্দায় দেখা মিলবে শাকিব ও জয়ার।তবে শাকিব-জয়াকে প্রেক্ষাগৃহে দেখতে হলে দর্শকদের অপেক্ষা করতে হবে ৮ এপ্রিল পর্যন্ত। এদিনই দেশের বিভিন্ন প্রেক্ষাগৃহে মুক্তি পাবে ছবিটি। ‘পূর্ণদৈর্ঘ্য প্রেমকাহিনি-দুই’ ছবিটির প্রযোজনা সংস্থা থেকে ‘প্রথম আলো’কে বিষয়টি নিশ্চিত করা হয়েছে।ফ্রেন্ডজ মুভিজ ইন্টারন্যাশনাল প্রযোজিত ‘পূর্ণদৈর্ঘ্য প্রেমকাহিনি-দুই’ ছবির কাহিনিতে রয়েছে ক্রিকেটের আবহ। রুম্মান রশীদ খানের কাহিনি, চিত্রনাট্য, সংলাপে ছবিটি পরিচালনা করেছেন সাফিউদ্দিন সাফি। এ ছবিতে শাকিব খান ক্রিকেটার চরিত্রে অভিনয় করেছেন। আর জয়া আহসান অভিনয় করেছেন দেশের সেরা একজন মডেলের চরিত্রে। জয়ার বিপরীতে শাকিব খান ছাড়াও অভিনয় করেছেন ইমন। ইমনের সঙ্গে এটিই জয়ার প্রথম ছবি।এ ছাড়াও এ ছবিতে প্রথমবারের মতো শাকিব খানের বিপরীতে অভিনয় করেছেন মৌসুমী হামিদ। ওমর সানি আছেন জাতীয় দলের কোচের চরিত্রে। ছবির বিভিন্ন চরিত্রে আরও অভিনয় করেছেন সাদেক বাচ্চু, শহীদুল আলম সাচ্চু, শিরিন বকুল, বীর জাদা, গুলশান আরা, ফারদিন মাহি প্রমুখ। ‘পূর্ণদৈর্ঘ্য প্রেমকাহিনি-দুই’ ছবির গানের কথা লিখেছেন কবির বকুল। আর সংগীত পরিচালনা করেছেন শওকত আলী ইমন ও কৌশিক হোসেন তাপস। গানগুলো গেয়েছেন কুমার বিশ্বজিৎ, চন্দন সিনহা, আসিফ আকবর, কণা, দিনাত জাহান মুন্নী, তাসিফ, খেয়া ও সায়মন।
