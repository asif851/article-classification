
কয়েক দিন ধরেই শোনা যাচ্ছিল, বলিউডের সিনেমায় কাজ করতে যাচ্ছেন বাংলাদেশের অভিনয়শিল্পী জাকিয়া বারী মম। ৯ সেপ্টেম্বর মুম্বাই গিয়ে নাকি চুক্তিপর্বও সেরে এসেছেন। প্রথম আলোর সঙ্গে আলাপে আজ বুধবার সকালে মম জানালেন, এই সিনেমায় অনেক চমক থাকছে। শুটিং শুরুর আগে তাই সিনেমা নিয়ে কথা বলা বারণ আছে।
রিয়্যালিটি শো ‘লাক্স-চ্যানেল আই সুপারস্টার’ প্রতিযোগিতার মধ্য দিয়ে অভিনয়ে নাম লেখান মম। প্রথম সিনেমা ‘দারুচিনি দ্বীপ’। এ ছবিতে অভিনয় করে পেয়েছেন জাতীয় চলচ্চিত্র পুরস্কার, সেরা নায়িকার সম্মান। ২০১৫ সালে মুক্তিপ্রাপ্ত ‘ছুঁয়ে দিলে মন’ সিনেমার জন্যও প্রশংসিত হন মম। মুক্তির অপেক্ষায় আছে ‘স্বপ্নবাড়ি’ সিনেমা। এবার তিনি দেশের সীমানা ছাড়িয়ে বলিউডে পর্দায় নাম লেখাতে যাচ্ছেন।
বলিউডে মম যে সিনেমায় অভিনয় করতে যাচ্ছেন, তার পরিচালক ফয়সাল সাইফ। আগামী ডিসেম্বরে এই বলিউড মিশন শুরু করতে যাচ্ছেন তিনি। ছবিটির পরিচালক ফয়সাল সাইফ আজ সকালে প্রথম আলোকে বলেন, ‘নতুন সিনেমা, নতুন পথচলা। চলতি বছরের ডিসেম্বরে এ ছবির শুটিং শুরু হবে।’
বলিউডের সিনেমায় সহশিল্পী কে থাকছেন? মম বলেন, ‘অভিনয়শিল্পী কে থাকছেন, সেটা বড় চমক। শুটিংয়ের আগে তাঁদের নাম আর ছবির নাম ঘোষণা করবেন পরিচালক। আমাকে তিনি সেভাবেই বলেছেন। অভিনয় দিয়ে দেশের দর্শকদের মন যেভাবে জয় করেছি, বলিউডেও তা অক্ষুণ্ন রাখতে চেষ্টা করব।’
ফয়সাল সাইফ আরও বলেন, ‘এটা মেইনস্ট্রিম বলিউডি সিনেমা। ঋতুপর্ণ ঘোষের গল্পের ছায়া অবলম্বনে সিনেমাটি তৈরি হবে। ডার্ক থ্রিলার ধাঁচের গল্পে মমর চরিত্রটিও বেশ সাহসী।’
