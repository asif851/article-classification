
ভারতীয় সময় গতকাল মঙ্গলবার দিবাগত রাত দেড়টায় ভারতে পা রেখেছেন পপ তারকা জাস্টিন বিবার। বিমান থেকে নামার পর থেকেই তাঁকে কড়া নিরাপত্তার মধ্যে রাখা হয়েছে। সেখান থেকে ২৩ বছর বয়সী এই তারকাকে একটি রোলস রয়েজ গাড়িতে করে হোটেলে নিয়ে যাওয়া হয়। তাঁর সার্বক্ষণিক নিরাপত্তার জন্য সঙ্গে থাকছেন বলিউড অভিনেতা সালমান খানের ব্যক্তিগত দেহরক্ষী শেরা।
এত নিরাপত্তার মধ্যেও বিবারের ভক্তরা প্রিয় তারকাকে একঝলক দেখার জন্য ঘণ্টার পর ঘণ্টা রাস্তায় ঠায় দাঁড়িয়ে ছিলেন। তাঁদের মধ্যে কেউ কেউ আবার এক দিন আগে থেকেই মুম্বাইয়ের কালিনি বিমানবন্দরের বাইরে বসে অপেক্ষা করছিলেন। নিরাপত্তার কারণে বিবারের ভারতে আসার তারিখটি গোপন রাখা হয়েছিল। ভারতীয় ভক্তদের কাছ থেকে উষ্ণ অভ্যর্থনা পেয়েই শুরু হলো কানাডিয়ান এই জনপ্রিয় গায়কের ভারত সফর।
জাস্টিন বিবারকে শুভেচ্ছা জানাতে ভক্তরা প্ল্যাকার্ড হাতে দাঁড়িয়ে থাকেন। বিমানবন্দর থেকে বের হওয়ার পর বিবারকে দেখে তাঁরা উল্লাস করেন। অনেকে গাইতে থাকে বিবারের জনপ্রিয় গানের কিছু লাইন। দীর্ঘ সাত বছর ধরে এই শিল্পীর ভারতে আসার অপেক্ষায় ছিলেন তাঁরা।
আজ মুম্বাইয়ের ডি ওয়াই পাতিল স্টেডিয়ামে অনুষ্ঠিত হবে জাস্টিন বিবারের কনসার্ট। সেখানেও অনেকে আগে ভাগে পৌঁছে গেছেন। ৭৭ বছরের এক বৃদ্ধ তাঁর নাতনিকে নিয়ে স্টেডিয়ামের বাইরে অপেক্ষা করছেন। বৃদ্ধের ছেলে দেশের বাইরে থাকেন আর পুত্রবধূ অসুস্থ বলে তিনিই নাতনির শখ পূরণ করতে কনসার্টে নিয়ে এসেছেন।মুম্বাই থেকে দিল্লি, আগ্রা ও জয়পুরে ভ্রমণের ইচ্ছাও আছে বিবারের। উল্লেখ্য, এবারই জাস্টিন বিবার প্রথম ভারতে এলেন। এনডিটিভি।
