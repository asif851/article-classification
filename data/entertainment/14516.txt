
হলিউডের ইতিহাসে সবচেয়ে ব্যবসাসফল কিছু ছবির মধ্যে আছে অ্যাভেঞ্জার্স-এর নাম। এ ছবির দ্বিতীয় কিস্তি মুক্তি পাবে আগামী বছর মে মাসে। সম্প্রতি মুক্তি পেয়েছে এ সিরিজের নতুন ছবির ট্রেলার। যাতে বাংলাদেশকেও দেখা গেছে এক ঝলক! এর পর থেকেই চারদিকে ছড়িয়ে গেছে বাংলাদেশে অ্যাভেঞ্জার্স ছবির শুটিং হওয়ার গুঞ্জনটি।সত্যিই কি বাংলাদেশে হয়েছে অ্যাভেঞ্জার্স: এজ অব আলট্রন ছবির শুটিং?—এ প্রশ্ন এখন ঘুরপাক খাচ্ছে অনেকের মনেই। এ প্রশ্নের জবাব হলো, হ্যাঁ। বাংলাদেশেই হয়েছে এ ছবির কিছু অংশের শুটিং। অ্যাভেঞ্জার্স: এজ অব আলট্রন ছবির আইএমডিবি পেজে গেলেই এ বিষয়ের সত্যতা জানা যাবে।জানা গেছে, চট্টগ্রামের ভাটিয়ারির শিপইয়ার্ডে গতবছর অ্যাভেঞ্জার্স ছবির শুটিং হয়। সে সময় গোপনীয়তা রক্ষার জন্য অন্য এক নামে মার্ভেল এন্টারটেইনমেন্ট ছবির শুটিং করে যায় বাংলাদেশে। ছবির সঙ্গে সংশ্লিষ্ট একজন প্রথম আলোকে জানান, ‘নন ডিসক্লোজার অ্যাগ্রিমেন্ট’-এর কারণে কেউই এ বিষয়ে এখন মুখ খুলতে পারবেন না।২০১৫ সালে মুক্তি পাবে অ্যাভেঞ্জার্স: এজ অব আলট্রন। ছবিতে অভিনয় করেছেন রবার্ট ডাউনি জুনিয়র, ক্রিস ইভানস, ক্রিস হেমসওর্থ, স্কারলেট জোহানসন, স্যামুয়েল এল জ্যাকসন, মার্ক র্যাফেলো, জেরেমি রেনার, এলিজাবেথ অলসন, কোবি স্মুলডার্স ও অ্যারন টেইলর জনসন।

