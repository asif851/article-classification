
সাম্রাজ্যবাদ ও ধর্মীয় মৌলবাদ—এই দুইয়ের বিরুদ্ধেই একই সঙ্গে নিরবচ্ছিন্নভাবে সংগ্রাম অব্যাহত রাখতে হবে বলে মনে করেন সংস্কৃতিসেবীরা। বাংলাদেশ উদীচী শিল্পীগোষ্ঠী আয়োজিত তিন দিনব্যাপী সাংস্কৃতিক সম্মেলনের দ্বিতীয় দিন আজ সকালে ‘দক্ষিণ এশিয়ায় সাম্প্রদায়িকতা ও সাম্রাজ্যবাদ বিরোধী সাংস্কৃতিক সংগ্রাম’ বিষয়ক সেমিনারে এ মত তুলে ধরেন তাঁরা। শিল্পকলা একাডেমীর জাতীয় নাট্যশালার সেমিনার কক্ষে আয়োজিত সেমিনারে মূল প্রবন্ধ উপস্থাপন করেন উদীচীর কেন্দ্রীয় সহসভাপতি অধ্যাপক বদিউর রহমান। উদীচীর কেন্দ্রীয় সভাপতি কামাল লোহানীর সভাপতিত্বে সেমিনারে আলোচক হিসেবে উপস্থিত ছিলেন শিক্ষাবিদ অধ্যাপক শফিউদ্দিন আহমেদ, সিপিবি’র প্রেসিডিয়াম সদস্য হায়দার আকবর খান রনো, প্রগতি লেখক সংঘের কার্যকরী সভাপতি কবি গোলাম কিবরিয়া পিনু, উদীচীর কেন্দ্রীয় সহ-সভাপতি ডা. চন্দন দাস ও কেন্দ্রীয় সংসদের সদস্য রফিকুল হাসান জিন্নাহ। সেমিনারটি সঞ্চালনা করেন উদীচীর সাধারণ সম্পাদক প্রবীর সরদার।
সেমিনারে বক্তারা বলেন, সাম্প্রদায়িকতা ও সাম্রাজ্যবাদ উভয়ই বিশ্ব মানবতার শত্রু। বিশ্বের প্রায় সর্বত্রই সাম্প্রদায়িকতার বীভৎস রূপ পরিলক্ষিত হচ্ছে। জনগণের মধ্যে সাম্প্রদায়িক দ্বন্দ্ব কখনোই মৌলিক দ্বন্দ্ব হতে পারে না। শ্রেণিদ্বন্দ্বই সমাজের মৌলিক দ্বন্দ্ব। সাম্প্রদায়িক দ্বন্দ্ব, ভাষাগত, জাতিগত, আঞ্চলিক ইত্যাদি দ্বন্দ্ব হলো অবৈরী দ্বন্দ্ব। কিন্তু কার্যক্ষেত্রে দেশীয় শাসকেরা এবং ঔপনিবেশিক তথা সাম্রাজ্যবাদীরা এগুলোকে বৈরী দ্বন্দ্বে পরিণত করে মানুষের বিকাশের ক্ষেত্রে বাধার প্রাচীর তৈরি করেছে। বাংলাদেশের মৌলবাদীদের সঙ্গে পাকিস্তানের মৌলবাদীদের আত্মিক ও বৈষয়িক সম্পর্ক দৃঢ় হচ্ছে মন্তব্য করে তাঁরা আরও বলেন, ভারতের হিন্দু মৌলবাদের নানা তাণ্ডব বাংলাদেশ ও পাকিস্তানের মুসলিম মৌলবাদকে নানাভাবে শক্তি জোগান দিচ্ছে। তেমনি মিয়ানমারের বৌদ্ধ মৌলবাদীদের উগ্র সাম্প্রদায়িক কর্মকাণ্ডে শক্তি পাচ্ছে বাংলাদেশের মুসলিম মৌলবাদীরা। ভারতে মৌলবাদীদের মসজিদ ভাঙা, বাংলাদেশে মন্দির ভাঙা, মিয়ানমারে রোহিঙ্গা নির্মূল অভিযানের মধ্যে মৌলিক গুণগত পার্থক্য নেই। এসব কাজ ঘৃণার্হ বলে অভিহিত করেন বক্তারা। একই সঙ্গে এ রকম সব ঘৃণার্হ সাম্প্রদায়িতাবাদ ও মৌলবাদকে সমূলে উৎখাত করার জন্য সাম্প্রদায়িকতাবিরোধী প্রগতিশীল শক্তির ঐক্য জরুরি হয়ে পড়েছে বলে মন্তব্য করেন তাঁরা। বক্তারা আরও বলেন, সংস্কৃতির দুর্দিন রাজনীতির দুর্দিনের চেয়েও ভয়াবহ।সভাপতির বক্তব্যে উদীচীর কেন্দ্রীয় সভাপতি কামাল লোহানী বলেন, বর্তমানে শ্রেণি দ্বন্দ্বের বিষয়টি সবার সামনে চলে এসেছে। মুক্তিযুদ্ধের আগে ধর্মীয়ভাবে সংখ্যালঘুর অনুপাত শতকরা ৩৪ ভাগ হলেও বর্তমানে তা ৮ শতাংশে নেমে এসেছে মন্তব্য করে তিনি বলেন, সংস্কৃতির বিনিময় এবং সাম্রাজ্যবাদ, সাম্প্রদায়িকতা ও শ্রেণি দ্বন্দ্বের বিরুদ্ধে লড়াই করার লক্ষ্যে উদীচী দক্ষিণ এশিয়ায় একটি প্ল্যাটফর্ম গড়ে তুলতে চায়।সেমিনার শেষে মধ্যাহ্নবিরতির পর শুরু হয় দিনের অনুষ্ঠানমালার দ্বিতীয় পর্ব। বেলা সাড়ে তিনটা থেকে শুরু হওয়া এ পর্বে গান, নাচ, আবৃত্তি, নাটক, নৃত্যনাট্যসহ নানা বৈচিত্র্যময় পরিবেশনা নিয়ে মঞ্চে উপস্থিত হয় দেশব্যাপী উদীচীর বিভিন্ন জেলা ও শাখা থেকে আসা শিল্পী-কর্মীরা। ধামাইল গান পরিবেশন করেন সুনামগঞ্জ জেলার শিল্পীরা। উদীচীর সাংস্কৃতিক সম্মেলনের তৃতীয় ও শেষ দিন কাল ১৯ ডিসেম্বর বিকেল থেকেও থাকবে গান, নাচ, আবৃত্তি, নাটক, নৃত্যনাট্যসহ নানা বৈচিত্র্যময় পরিবেশনা।লাখো শহীদের রক্ত ঋণ শোধ করার আহ্বান জানিয়ে গত বৃহস্পতিবার শুরু হয় বাংলাদেশ উদীচী শিল্পীগোষ্ঠী আয়োজিত তিন দিনব্যাপী জাতীয় সাংস্কৃতিক সম্মেলন। কেন্দ্রীয় শহীদ মিনার চত্বরে ‘শহীদ স্মরণে আপন মরণে, রক্ত ঋণ শোধ কর, শোধ কর’—এই স্লোগানকে ধারণ করে আয়োজিত সম্মেলনের উদ্বোধন করেন বৃহত্তর চট্টগ্রামের প্রখ্যাত লোকশিল্পী আমান উল্লাহ গায়েন।
