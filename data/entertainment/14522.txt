
৭১তম কান আন্তর্জাতিক চলচ্চিত্র উৎসবের বিভিন্ন বিভাগে যুক্ত হলো আরও ১১টি ছবি। এর মধ্যে প্রতিযোগিতা বিভাগে যোগ হয়েছে তিনটি, প্রতিযোগিতার বাইরে একটি, আঁ সারতেঁ রিগায় তিনটি, বিশেষ প্রদর্শনীতে (স্পেশাল স্ক্রিনিং) একটি, মিডনাইট স্ক্রিনিংয়ে দুটি ও একটি সমাপনী ছবি।
নতুন করে প্রতিযোগিতা বিভাগে নুরি বিলগে চেলানের ছবি ‘আহলাত আগাছি’ (দ্য ওয়াইল্ড পিয়ার ট্রি) যুক্ত হয়ে পাল্টে দিয়েছে উৎসবের রং। এই নির্মাতা ২০১৪ সালে তাঁর ‘উইন্টার স্লিপ’ ছবির জন্য জিতেছিলেন পাম দ’র। প্রতিযোগিতায় শামিল হওয়া আরও দুটি ছবি হলো ফরাসি নির্মাতা ইয়ান গনজালেজের ‘নাইফ‍+হার্ট’ ও রুশ নির্মাতা সের্গেই ভৎসেভয় পরিচালিত ‘আয়কা’। প্রতিযোগিতার বাইরে আউট অব কমপিটিশন বিভাগে যোগ হয়েছে ২০০০ সালে পাম দ’র জয়ী ড্যানিশ নির্মাতা লাস ভন ত্রিয়ার নতুন ছবি ‘দ্য হাউজ দ্যাট জ্যাক বিল্ট’। অন্যদিকে আঁ সারতেঁ রিগায় যোগ হওয়া তিনটি ছবি এসেছে আর্জেন্টিনা, পর্তুগাল ও ইউক্রেনের তিন নির্মাতার কাছ থেকে।
এ বছর কান আন্তর্জাতিক চলচ্চিত্র উৎসব শুরু হবে ৮ মে, শেষ হবে ১৯ মে। উদ্বোধনী ছবি হিসেবে আসগর ফরহাদির এভরিবডি নৌজ-এর নাম অনেক আগেই ঘোষণা করা হয়েছিল। গত বৃহস্পতিবার রাতে ঘোষণা করা হয় উৎসবের সমাপনী ছবির নাম। ব্রিটিশ নির্মাতা টেরি গিলিয়ামের দ্য ম্যান হু কিলড ডন কুইক্সট-এর মধ্য দিয়ে পর্দা নামবে কান উৎসবের।
