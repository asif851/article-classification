
উচ্চশিক্ষার জন্য তারকা দম্পতি মৌসুমী-ওমর সানীর ছেলে ফারদীন যুক্তরাষ্ট্রে যাচ্ছেন—কিছুদিন আগে প্রথম আলোর মাধ্যমে খবরটি পাঠকেরা জেনে গেছেন। আজ সোমবার রাতের ফ্লাইটে ছেলেকে নিয়ে যুক্তরাষ্ট্রের উদ্দেশে ঢাকা ছাড়ছেন মৌসুমী।যুক্তরাষ্ট্রের লস অ্যাঞ্জেলেসের ফিল্ম কানেকশন ফিল্ম ইনস্টিটিউটে তিন বছর মেয়াদি ব্যাচেলর কোর্সে ভর্তি হয়েছেন ফারদীন। ছেলেকে একজন চলচ্চিত্র নির্মাতা হিসেবেই দেখতে চান মৌসুমী। এই স্বপ্ন থেকেই ছেলেকে যুক্তরাষ্ট্রে পড়তে পাঠানোর সিদ্ধান্ত নিয়েছিলেন এই তারকা দম্পতি।প্রথম আলোর সঙ্গে আলাপে মৌসুমী বলেন, ‘নির্মাণের প্রতি ফারদীনের ঝোঁকটা বেশি। ও-লেভেলে পড়ার সময় থেকেই সে নাটক বানানো শুরু করেছিল। তার ডিরেকশনে আমিও কাজ করেছি। মুগ্ধ হয়েছি। তার নির্মাণভাবনাও খুব চমৎকার। চলচ্চিত্র নির্মাণ বিষয়ে উচ্চশিক্ষা গ্রহণ করতে সে এখন যুক্তরাষ্ট্রে যাচ্ছে। আমরা চাই, স্বপ্নপূরণ শেষে দেশে ফিরে ভালো কিছু নির্মাণ করুক।’এদিকে ছেলের দেশের বাইরে যাওয়ার কারণে মনটা খুব খারাপ বাবা ওমর সানীর। অবশ্য পাশাপাশি তিনি আনন্দিতও বটে।ওমর সানী বলেছেন, ‘এত দিন ছেলেটা চোখের সামনে ছিল। আজ থেকে সে অনেক দূরে চলে যাচ্ছে, এই ভেবে খুব খারাপ লাগছে। কিন্তু তার সুন্দর ভবিষ্যতের কথা ভেবে কষ্টটা বুকে চেপে রাখছি। সবার কাছে আমাদের সন্তানের জন্য দোয়া চাইছি।’এদিকে ফারদীন বলেন, ‘আমার স্বপ্ন চলচ্চিত্র নির্মাতা হওয়া। তাই নিয়েই পথ চলেছি। আমার স্বপ্নকে আরও বড় পরিসরে মেলে ধরতেই লস অ্যাঞ্জেলেস ফিল্ম কানেকশন ফিল্ম ইনস্টিটিউটে ভর্তি হওয়া।’
স্বামী ওমর সানী, ছেলে ফারদীন ও মেয়ে ফাইজাকে নিয়ে চিত্রনায়িকা মৌসুমীর সংসার।
