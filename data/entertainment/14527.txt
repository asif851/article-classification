
ছবিতে যাঁদের দেখা যাচ্ছে, তাঁদের একজন ব্রিটিশ রাজবধূ কেট মিডলটন। আর বাকিদের মধ্যে একজন ‘বলিউড বাদশাহ’ শাহরুখ খান, অন্য দুজন বলিউডের দুই সুন্দরী মাধুরী দীক্ষিত ও ঐশ্বরিয়া রাই বচ্চন। গত রোববার, ভারতের মুম্বাইয়ে একটি নৈশভোজের আয়োজনে এই তিন দেবদাস তারকা ডাচেস অব ক্যামব্রিজের সঙ্গে একই ফ্রেমে বাঁধা পড়েন। রাজবধূর সামনে শরৎচন্দ্র চট্টোপাধ্যায়ের উপন্যাসের সেই ‘বলিউড সংস্করণ’ দীর্ঘ সময় পর আবারও হয়ে ওঠে জীবন্ত!ব্রিটিশ রাজদম্পতি প্রিন্স উইলিয়াম ও কেট মিডলটন রোববার ভারত সফরে এসেছেন। সেদিন রাতেই মুম্বাইয়ের হোটেল তাজ মহল প্যালেসে তাঁদের সৌজন্যে একটি দাতব্য অনুষ্ঠানের আয়োজন করা হয়। সেখানে বলিউডের সব নামী তারকা ছুটে আসেন রাজদম্পতির সঙ্গে একটুখানি সময় কাটাতে। তোলেন সেলফি, করেন টুইট।সেই অনুষ্ঠানে উপস্থিত ছিলেন অনিল কাপুর, সোনম কাপুর, অর্জুন কাপুর, ঋষি কাপুর, নিতু সিং, জ্যাকুলিন ফার্নান্দেজ, আলিয়া ভাট, পরিণীতি চোপড়া ও হুমা কুরায়েশির মতো তারকারা।
গায়ক ও সংগীত পরিচালক শংকর মহাদেবন অনুষ্ঠানে গান গেয়ে শোনান। নৃত্য পরিবেশন করেন কোরিওগ্রাফার শাম্যাক দাভার। শুরুতেই প্রিন্স উইলিয়ামের সংক্ষিপ্ত বক্তৃতা ছিল অনুষ্ঠানের মূল আকর্ষণ। বলিউড সদস্যদের পক্ষ থেকে সেখানে শুভেচ্ছা বক্তব্য দেন শাহরুখ ও ঐশ্বরিয়া। দ্য ইন্ডিয়ান এক্সপ্রেস
