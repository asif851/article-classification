
অভিনেতা মোশাররফ করিমের জনপ্রিয়তাকে কাজে লাগাতে এবার তাঁকে ব্র্যান্ড অ্যাম্বাসেডর করেছে আরএফএল গ্রুপ। হাউজহোল্ড প্লাস্টিক ও ফার্নিচার সামগ্রী প্রস্তুতকারী আরএফএল-এর সহযোগী প্রতিষ্ঠান ডিউরেবল প্লাস্টিক লিমিটেডের ব্র্যান্ড অ্যাম্বাসেডর হলেন মোশাররফ করিম। আজ বৃহস্পতিবার প্রাণ-আরএফএল গ্রুপের প্রধান কার্যালয়ে চুক্তি স্বাক্ষর করেন মোশাররফ করিম ও আরএফএল এর পরিচালক রথীন্দ্রনাথ পাল।চুক্তি অনুযায়ী মোশাররফ করিম আগামী দুই বছর ডিউরেবল প্লাস্টিক লিমিটেডের বিভিন্ন ফার্নিচার পণ্যের প্রচারণামূলক কার্যক্রমে অংশ নেবেন। দেশের মানুষকে এসব পণ্য ব্যবহারের উদ্বুদ্ধ করার কাজ করবেন।মোশাররফ করিম বলেন, ‘আরএফএল-এর সঙ্গে কাজ করার সুযোগ পেয়ে আমি আনন্দিত। এই প্রতিষ্ঠানের পণ্যকে সবার কাছে জনপ্রিয় করে তুলতে আমি চেষ্টা করব।’ছোট পর্দার তুমুল জনপ্রিয় এ অভিনেতাকে শিগগিরই নতুন রূপে দেখা যাবে বলেও চুক্তি স্বাক্ষর অনুষ্ঠানে জানান রথীন্দ্রনাথ পাল। তিনি বলেন,‘ নিঃসন্দেহে মোশাররফ করিম দর্শকদের কাছে অত্যন্ত জনপ্রিয় অভিনেতা। তাঁর মতো জনপ্রিয় একজন অভিনেতাকে ব্র্যান্ড অ্যাম্বাসেডর করতে পেরে আমরা অত্যন্ত আনন্দিত। আমাদের বিশ্বাস, তিনি আরএফএল-এর ফার্নিচার সামগ্রী সবার কাছে জনপ্রিয় করতে বিশেষ ভূমিকা রাখবেন।’চুক্তি স্বাক্ষর অনুষ্ঠানে আরও উপস্থিত ছিলেন ডিউরেবল প্লাস্টিক লিমিটেডের নির্বাহী পরিচালক প্রদীপ কুমার পোদ্দার ও বিপণন প্রধান রাশেদ-উল-আলম।
