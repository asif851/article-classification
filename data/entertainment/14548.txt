
এখন পর্যন্ত ত্রিশটিরও বেশি ঢাকাই ছবিতে অভিনয় করেছেন সিমলা। দেশের ছবিতে অভিনয় করলেও দেশের বাইরের কোনো ছবিতে অভিনয় করা হয়নি তাঁর। কলকাতার ছবি ‘সমাধি’ মুক্তি পেলে স্বপ্নপূরণ হবে সিমলার। এ ছবিতে সিমলা অভিনয় করেছেন বলিউডের অভিনেতা গোবিন্দর বিপরীতে।সম্প্রতি কলকাতার নির্মাতা দীপক স্যানাল পরিচালিত ‘সমাধি’ ছবির কাজ শেষ হয়েছে। ১৫ নভেম্বর ছবিটি মুক্তি পাচ্ছে বলে নিশ্চিত করেছেন সিমলা।১৯৯৯ সালে শহীদুল ইসলাম খোকন পরিচালিত ‘ম্যাডাম ফুলি’ ছবিতে অভিনয়ের মাধ্যমে চলচ্চিত্রে অভিষেক হয়েছিল অভিনেত্রী সিমলার। প্রথম ছবিতেই তিনি নিজের জাত চিনিয়ে দিয়েছিলেন। ছবিটিতে অনবদ্য অভিনয়ের স্বীকৃতি হিসেবে পেয়েছিলেন জাতীয় চলচ্চিত্র পুরস্কার।সিমলা জানিয়েছেন, ‘অনেক আগে থেকেই স্বপ্ন দেখতাম দেশের বাইরের ছবিতে কাজ করব। কিন্তু তা যে গোবিন্দর মতো এত বড় একজন অভিনয়শিল্পীর বিপরীতে হবে ভাবিনি। কলকাতার ছবি “সমাধি”তে অভিনয়ের মাধ্যমে স্বপ্ন পূরণের প্রথম ধাপ পার করেছি আমি। কিছুদিন আগে শুনলাম ছবিটি মুক্তির প্রস্তুতি নেওয়া হচ্ছে। এর মধ্য দিয়ে আমার স্বপ্ন এবার বাস্তবে রূপ পেতে যাচ্ছে। অধীর আগ্রহে অপেক্ষা করছি। বিষয়টি আমার জন্য অনেক বেশি আনন্দের।’ সিমলা এও বলেন, ‘গোবিন্দর মতো বড় মাপের একজন অভিনেতার সঙ্গে কাজ করা তো সৌভাগ্যের ব্যাপার। তাঁর কাছ থেকে অনেক কিছু শিখতে পেরেছি। আর বড় মানুষের মনও যে অনেক বড় হয়, সেটা গোবিন্দর সঙ্গে কাজ করে বুঝতে পেরেছি।’‘সমাধি’ ছবির সংগীত পরিচালনা করেছেন বাপ্পি লাহিড়ি। ছবির আরেকটি গুরুত্বপূর্ণ চরিত্রে আছেন বাংলাদেশের জনপ্রিয় চলচ্চিত্র অভিনেতা ফেরদৌস। এছাড়া আরও দুটি গুরুত্বপূর্ণ চরিত্রে অভিনয় করেছেন বলিউডের অভিনেত্রী গ্রেসি সিং ও সেয়ালি ভগত।
এদিকে, কলকাতার ‘সমাধি’ ছবিটি ছাড়া বাংলাদেশে সিমলা অভিনীত আরেকটি ছবি মুক্তির অপেক্ষায় আছে। মাসুদ পথিক পরিচালিত ছবিটির নাম ‘নেকাব্বরের মহাপ্রয়াণ’।  
