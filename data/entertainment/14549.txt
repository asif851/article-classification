
এ মাসেই শুরু হচ্ছে রক ছবির কাজ। এতে অভিনয় করতে যাচ্ছেন ঢালিউডের দুই নায়িকা বিদ্যা সিনহা মিম ও দীপালি; সঙ্গে কলকাতার দুই নায়ক ইন্দ্রনীল ও অরিন্দম। মিমের বিপরীতে অরিন্দম আর দীপালির বিপরীতে থাকছেন ইন্দ্রনীল সেনগুপ্ত। চারজনই এই ছবিতে অভিনয়ের জন্য এরই মধ্যে চুক্তিবদ্ধ হয়েছেন। রক-এ অভিনয়ের ব্যাপারে মুঠোফোনে কলকাতা থেকে অরিন্দম রায় বলেন, ‘৩ জুন ছবিটিতে অভিনয়ের জন্য চুক্তিবদ্ধ হয়েছি। এ মাসের শেষ দিকে শুটিং শুরুর সম্ভাবনা আছে।’ এদিকে এ মাসের শুরুর দিকে চুক্তিবদ্ধ হন ইন্দ্রনীল। তাঁর সঙ্গে যখন কথা হয়, তখন তিনি ছবির শুটিংয়ে কলকাতায়। সেখান থেকে বললেন, ‘ছবির কাজের জন্য চুক্তি হয়েছে। ১৩ জুলাই বাংলাদেশে যেতে পারি। তখন ছবির খানিক অংশের কাজ করব।’ ছবিতে মিম ও দীপালিকে দেখা যাবে দুই বোনের ভূমিকায়। মিম জানান, তাঁর অংশের শুটিং শুরু হবে সেপ্টেম্বর মাস থেকে। রক-এর আরেক নায়িকা দীপালি বলেন, ‘আমার বিপরীতে ইন্দ্রনীল অভিনয় করবেন। এ কারণেই কাজটি আগ্রহ নিয়ে করছি।’ছবির পরিচালক শফিক হাসান জানান, ভারতীয় অভিনেতা রাহুল দেব এই ছবিতে খল চরিত্রে অভিনয় করবেন। তা ছাড়া সেখানকার আইটেম গার্ল কাশমিরা শাহকেও দেখা যাবে রক-এ। তিনি আরও জানান, এর মধ্যে কলকাতার আকাশ ও অরিজিৎ চট্টোপাধ্যায় ছবির জন্য দুটি গানের সংগীত করেছেন। অরিজিৎ চট্টোপাধ্যায়ের সংগীত করা গানটিতে কণ্ঠ দেবেন অরিজিৎ সিং।
