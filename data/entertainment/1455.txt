
কাজের প্রতি প্রতিশ্রুতিবদ্ধ থাকা বুঝি একেই বলে। তা না হলে এতটা আত্মবিশ্বাস কাজল পেতেন না। সম্প্রতি এক সাক্ষাৎকারে বলিউড অভিনেত্রী কাজল বেশ দৃঢ় কণ্ঠেই জানান, ২৫ বছরের অভিনয়জীবনে কোনো দিনই তিনি শুটিংয়ে অনুপস্থিত ছিলেন না (এক দিন ছাড়া)। তাঁর অনুপস্থিতির কারণে প্রযোজক-পরিচালকদের কখনো শুটিং বাতিল করতে হয়নি।
দিলওয়ালে দুলহানিয়া লে যায়েঙ্গে, কুচ কুচ হোতা হ্যায়–এর মতো ব্যবসাসফল ছবির অভিনেত্রী কাজল। ৪৩ বছর বয়স, তবে তাঁর সর্বশেষ মুক্তি পাওয়া ছবি দিলওয়ালেতে প্রাণবন্ত অভিনয় দিয়ে সমসাময়িক ষোড়শী অভিনেত্রীদের ছাপিয়ে গেছেন। সম্প্রতি এক সাক্ষাৎকারে কাজের প্রতি দায়িত্ববোধ প্রসঙ্গে এই অভিনেত্রী বলেন, ‘আমরা এমন একটা ক্ষেত্রে কাজ করি, যেখানে আমার এক দিনের অনুপস্থিতি কারও লাখ লাখ টাকার ক্ষতি করে দিতে পারে। আমার শুটিং বাতিল করার কারণে কোনো এক পরিবারের সদস্যদের হয়তো অনাহারে থাকতে হতে পারে। তাই আমি অসুস্থতা নিয়েও শুটিং করি। জানি, এটা নিজের জন্য ক্ষতিকর। কিন্তু এরপরও আমার একজনের জন্য এতগুলো মানুষের ক্ষতি করতে চাই না।’
তবে একবার একটি ছবির শুটিং তিনি বাতিল করেছিলেন। সেটাও নিজের জন্য না। কাজলের মেয়ে নাইসার সেদিন অনেক জ্বর ছিল, গায়ের তাপমাত্রা ১০৪ ছাড়িয়ে গিয়েছিল। তখন সরাসরি প্রযোজককে জানিয়েছিলেন যে কাজে আসতে পারছেন না তিনি। সেই একটি দিনই। এর বাইরে খুব মনে করেও কাজল তাঁর কোনো অনুপস্থিতির কথা মনে করতে পারলেন না।
সূত্র: পিটিআই।
