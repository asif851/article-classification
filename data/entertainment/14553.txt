
এ এক চমৎকার দৃশ্য! বাংলা চলচ্চিত্রের অন্যতম জনপ্রিয় নায়ক রাজ্জাককে কেক খাওয়ালেন আরেক জনপ্রিয় নায়ক ফারুক। আজ ২৩ জানুয়ারি অভিনেতা রাজ্জাকের ৭৫তম জন্মবার্ষিকী। এ উপলক্ষে তিন দিনের অনুষ্ঠান প্রচার করছে চ্যানেল আই। আজ দুপুরে ‘সিটিসেল তারকাকথন’ অনুষ্ঠানের অতিথি ছিলেন রাজ্জাক। তাঁকে শুভেচ্ছা জানাতে স্টুডিওতে আসেন ফারুক, আমজাদ হোসেন, সুজাতা, ফেরদৌস, অরুণা বিশ্বাস এবং চ্যানেল আইয়ের পরিচালক ও বার্তা প্রধান শাইখ সিরাজ। অনুষ্ঠানে উপস্থিত ছিলেন রাজ্জাকের ছোট ছেলে সম্রাট ও নাতনি আরিশাও।
‘নায়করাজ’ খ্যাত অভিনেতা রাজ্জাককে শুভেচ্ছা জানিয়েছেন প্রধানমন্ত্রী শেখ হাসিনা। তাঁর পক্ষ থেকে শুভেচ্ছাবার্তা আর ফুল তুলে দেন প্রধানমন্ত্রীর বিশেষ সহকারী মাহবুবুল হক। অনুষ্ঠানে আরও ছিলেন বিভিন্ন সংবাদমাধ্যমের কর্মীরা।এদিকে এক ভিডিওবার্তায় রাজ্জাককে শুভেচ্ছা জানিয়েছেন দেশের চলচ্চিত্রের দুই প্রখ্যাত অভিনয়শিল্পী আলমগীর ও ববিতা।অনুষ্ঠানে রাজ্জাক তাঁর জীবনের শুরু থেকে আজ পর্যন্ত বিভিন্ন সময় ও ঘটনার স্মৃতিচারণ করা হয়। অনুষ্ঠানে ছিল রাজ্জাকের পরিবারের সদস্যদের শুভেচ্ছা, রাজ্জাকের প্রিয় স্থান এফডিসি থেকে চলচ্চিত্র পরিচালক সমিতি, চলচ্চিত্র শিল্পী সমিতি, চলচ্চিত্র প্রযোজক সমিতিসহ চলচ্চিত্রের সঙ্গে সংশ্লিষ্ট বিভিন্ন সংস্থার শুভেচ্ছা পর্ব। জন্মবার্ষিকীর কেক কাটার মধ্য দিয়ে শেষ হয় অনুষ্ঠানের। পরে রাজ্জাক এফডিসিতে যান।দেড় ঘণ্টার অনুষ্ঠানটি স্টুডিও থেকে সরাসরি সম্প্রচার করা হয়। উপস্থাপনা ছিলেন মৌসুমী বড়ুয়া। অনুষ্ঠানটি প্রযোজনা করেছেন অনন্যা রুমা।
