
যখন তিনি কথা বলছিলেন তখন কে বলবে তাঁর বয়স ৯৮ বছর? কথার ডালি সাজিয়ে তিনি উপস্থাপন করলেন জীবনের নানা গল্প। তিনি রজনীকান্ত সেনের দৌহিত্র দিলীপ কুমার রায়।গতকাল শুক্রবার সন্ধ্যায় ছায়ানট ভবনের মূল মিলনায়তনে ‘মরম পরশে তারি গান’ শীর্ষক রজনীকান্ত সেনের সার্ধশততম জন্মোৎসবে প্রধান অতিথি ছিলেন দিলীপ কুমার রায়। অনুষ্ঠানের আয়োজন করে জাতীয় রবীন্দ্রসংগীত সম্মিলন পরিষদ, ঢাকা মহানগর শাখা।অনুষ্ঠান শুরু হয় সম্মেলক গান দিয়ে। এরপর রজনীকান্ত সেন ও দিলীপ কুমার রায়কে নিয়ে ‘বাংলাদেশের নিজস্ব অভিসার এবং নূতন’ শীর্ষক প্রবন্ধ পাঠ করেন কাজল বন্দ্যোপাধ্যায়।দিলীপ কুমার রায়ের জীবনের নানা কার্যক্রম নিয়ে তথ্যচিত্র দেখানো হয়। এরপর জীবনের দুঃখ-বেদনামুক্ত হতে কী করেছেন তা জানালেন দর্শক-শ্রোতাদের। বললেন, গান গাওয়া তাঁর নেশা, তবে অর্থ উপার্জনের পন্থা হিসেবে তা কখনোই গ্রহণ করেননি। তিনি দর্শকদের জন্য গেয়ে শোনান ‘কুটিল কুপথে ধরিয়া, দূরে সরিয়া আছি’ গানটি।অনুষ্ঠানের দ্বিতীয় পর্বে ছিল দিলীপ কুমার রায়ের অন্যতম শিক্ষার্থী অর্চনা ভৌমিকের গান।অনুষ্ঠানটি ছিল রজনীকান্ত সেনের জন্মোৎসব, তাই অনুষ্ঠানের সব গানই ছিল রজনীকান্তের। গান করলেন ইফফাত আরা দেওয়ান, শাহেদ ইমাম, সাইদা হোসেন, ইলোরা আহমেদ, সালমা সাবেরা, এ টি এম জাহাঙ্গীর, শারমিন সাথী ইসলাম, আজিজুর রহমান প্রমুখ।অনুষ্ঠানটি সঞ্চালনা করেন ভাস্বর বন্দ্যোপাধ্যায় ও কৃষ্টি হেফাজ। অনুষ্ঠান পরিকল্পনা করেছেন পার্থসারথী শিকদার, আলোময় বিশ্বাস ও সাইদা হোসেন।
