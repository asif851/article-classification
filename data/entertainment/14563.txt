
গেরিলার পর এবার নতুন ছবির কাজ শুরু করতে যাচ্ছে নির্মাতা নাসির উদ্দীন ইউসুফ। নাম আলফা। এটি তাঁর তৃতীয় ছবি। পরিচালনার পাশাপাশি আলফা ছবির গল্প লিখেছেন নাসির উদ্দীন ইউসুফ নিজেই।কাল শনিবার থেকে আলফা ছবির দৃশ্য ধারণের কাজ শুরু হচ্ছে। উত্তরার দিয়াবাড়িতে আলফার ক্যামেরা ওপেন হবে।আলফা ছবির নির্বাহী প্রযোজক এশা ইউসুফ প্রথম আলোকে বলেন, ‘আমাদের নতুন ছবি আলফা মুক্তিযুদ্ধের গল্প বলবে না। ঢাকা শহরের একজন রিকশা পেইন্টারের জীবনের নানা বাঁকের গল্পই আলফা ছবির প্রধান উপজীব্য। ছবিতে ফুটে উঠবে যান্ত্রিক শহরে বাস্তবতার সঙ্গে মানিয়ে ও অন্তর্দ্বন্দ্ব নিয়ে তার বেঁচে থাকার চিত্র।’এশা এ-ও বলেন, ‘ছবিটির জন্য কয়েক মাস ধরেই আমাদের ব্যস্ততার শেষ নেই। তিন মাস ধরে প্রি-প্রোডাকশনের কাজ হয়েছে।’আলফায় অভিনয় করছেন এক ঝাঁক নবীন শিল্পী। পরিচিত মুখের মধ্যে আছেন শুধু এ টি এম শামসুজ্জামান। এশা বললেন, ‘ছবিটির গল্পটাই এমন। আমরাও চেয়েছি এই ছবিটিতে নতুন সব অভিনয়শিল্পী নিয়ে কাজ করতে। তবে সবাইকে অডিশন দিয়ে আলফা ছবিতে যুক্ত হতে হয়েছে। এদের কেউ কেউ মঞ্চে কাজ করে। অনেকেরই আবার এ ছবির মধ্য দিয়েই শুরু হচ্ছে অভিনয়।’
