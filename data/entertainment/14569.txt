
‘পেয়ার কিয়া তো ডারনা ক্যায়া?’ বলিউড নিজেই এমন বার্তা দিয়েছে দর্শকদের। কিন্তু বাস্তবতা হলো, তারকাদের সম্পর্ক নিয়ে মিডিয়ার নিরন্তর কৌতূহলের কারণেই সেই ছোঁয়াচ থেকে বাঁচতে সম্পর্কের কথা গোপন রাখেন অনেকেই। আদিত্য চোপড়া আর রানী মুখার্জি যেমন। অনেক দিন ধরেই নিজেদের প্রেমটা নিয়ে সংবাদমাধ্যমের সঙ্গে ইঁদুর-বিড়াল খেলেছেন এই দুজন। গত সোমবার বিয়ের আগ পর্যন্ত দুজনের কেউ-ই এই সম্পর্কটির কথা আনুষ্ঠানিকভাবে স্বীকার করেননি।বলিউডে লুকোচুরির প্রেম করেছেন রিতেশ আর জেনেলিয়াও। প্রায় ১০ বছর ধরে সম্পর্কটি নিয়ে মিডিয়ার কাছে কুলুপ এঁটে ছিলেন দুজনে। কখনো কখনো সরাসরি অস্বীকার করেছেন সম্পর্কের কথা। বেশির ভাগ সময় এড়িয়ে গেছেন।রানীর মতো বিদ্যা বালানও সিদ্ধার্থ রায় কাপুরের সঙ্গে তাঁর সম্পর্কটি লুকিয়ে রাখতে চেয়েছিলেন। কিন্তু আকাশে চাঁদ উঠলে কি আর লুকিয়ে রাখা যায়? ধারণা করা হচ্ছিল, সিদ্ধার্থের প্রথম স্ত্রীর সঙ্গে বিচ্ছেদের আনুষ্ঠানিকতা সম্পন্ন হওয়ার জন্যই অপেক্ষায় ছিলেন বিদ্যা। অবশেষে এই জুটি ২০১২ সালে বিয়ে করেন।বলিউডের হাল আমলের ক্যাসানোভা হলেন রণবীর কাপুর। ক্যাটরিনা কাইফের সঙ্গে তাঁর প্রেম নিয়ে লুকোচুরি খেলছেন রণবীর। সাফল্যের সঙ্গে এই কাজটি করেছে প্রিয়াঙ্কা-শহীদ জুটিও। টিএনএন।
