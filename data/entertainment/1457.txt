
প্রত্যেক মা-বাবাই চান সন্তান বড় হয়ে স্বনামধন্য হয়ে উঠুক। খ্যাতির শিখরে থাকা তারকারাও এর ব্যতিক্রম নন। তাঁদের সন্তান যেন তারকাখ্যাতিকে ছাপিয়ে যেতে পারে—এটা তাঁরাও চান। এমনই একজন তারকা বলিউডের অভিনেতা শাহরুখ খান। বলিউডের তারকা-দম্পতি শাহরুখ-গৌরী চাইছিলেন তাঁদের মেয়ে সুহানা যেন নৃত্যশিল্পী বা অভিনেত্রী হয়। কিন্তু সুহানা সম্ভবত সে পথে হাঁটবে না।সম্প্রতি এনডিটিভির এক খবরে বলা হয়েছে, শাহরুখতনয়া সুহানাকে মুভি ক্যামেরার বাইরে কঠোর মনোযোগী হতে দেখা গেছে। ফুটবল মাঠে সুহানাকে কঠোর অনুশীলনে দেখা গেছে। ধুলো-বালি-কাদা কিছুই না মেনে বল নিয়ে ছুটে চলেছে শাহরুখতনয়া সুহানা। আত্মবিশ্বাসী সুহানার লক্ষ্যই হচ্ছে গোল করা। সম্প্রতি এমন একটি ছবি সংবাদমাধ্যমগুলোতে প্রকাশের পর সুহানাকে নিয়ে বেশ হইচই পড়ে গেছে। তবে কি ফুটবলার হতে যাচ্ছে সুহানা? এই প্রশ্নের উত্তর সময়ই একদিন বলে দেবে।
 
