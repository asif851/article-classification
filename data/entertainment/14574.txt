



নিউইয়র্কের রাষ্ট্রপক্ষের আইনজীবী হার্ভি ওয়াইনস্টিনের প্রতিষ্ঠানের বিরুদ্ধে মামলা করেছেন।
গত অক্টোবর মাসে হার্ভির যৌন কেলেঙ্কারির খবর প্রথম ফাঁস হয়।
এই প্রযোজকের বিরুদ্ধে আছে একাধিক নারীকে যৌন হয়রানি, ধর্ষণ ও হত্যার হুমকি দেওয়ার অভিযোগ।


যুক্তরাষ্ট্রের নিউইয়র্কের রাষ্ট্রপক্ষের আইনজীবী সাবেক ‘হলিউড মুঘল’ হার্ভি ওয়াইনস্টিনের প্রতিষ্ঠানের বিরুদ্ধে মামলা করেছেন। হার্ভির প্রতিষ্ঠানের বিরুদ্ধে নারী কর্মীদের নিরাপত্তা না দেওয়ার অভিযোগ আনা হয়েছে। গত বছর থেকে এই প্রযোজকের নামে অসংখ্য যৌন হয়রানি, ধর্ষণ ও হত্যা করার হুমকির অভিযোগ পাওয়া গেছে।
হার্ভির আইনজীবী বলেন, ‘সুষ্ঠু তদন্ত’ হলে দেখা যাবে এসব অভিযোগের অধিকাংশই ভুল। এদিকে প্রতিষ্ঠানের বিরুদ্ধে মামলা করার পর এর পরিচালনা পর্ষদ থেকে বলা হয়, ‘এই মামলা দুঃখজনক এবং কোম্পানির বোর্ডের বিরুদ্ধে আনা অনেক অভিযোগই অনুপযুক্ত।’
নিউইয়র্কের অ্যাটর্নি জেনারেল এরিক শ্নাইডারম্যান গতকাল রোববার জানান, তিনি হার্ভি ওয়াইনস্টিনের প্রতিষ্ঠান, হার্ভি আর তাঁর ভাই ও প্রতিষ্ঠানটির সহপ্রতিষ্ঠাতা রবার্ট ওয়াইনস্টিনের বিরুদ্ধে মামলা করেছেন। বছরের পর বছর ধরে তাঁদের প্রতিষ্ঠানের নারী কর্মীদের যৌন হয়রানি করার কথা মামলার নথিতে উল্লেখ করা আছে। সেখানে হার্ভির শাস্তি ও ভুক্তভোগীদের ক্ষতিপূরণের দাবি করেছেন রাষ্ট্রপক্ষের এই আইনজীবী। ভুক্তভোগীরা যথেষ্ট পরিমাণ তথ্য-প্রমাণ দেওয়ার পরও তাঁদের সুবিচার না দেওয়ায় প্রতিষ্ঠানের জ্যেষ্ঠ নির্বাহী ও রবার্ট ওয়াইনস্টিনের বিরুদ্ধে ব্যবস্থা নেওয়া হবে বলেও জানা যায়।
গত অক্টোবর মাসে হার্ভির যৌন কেলেঙ্কারির খবর প্রথম ফাঁস করে ‘দ্য নিউইয়র্ক টাইমস’ ও ‘দ্য নিউইয়র্কার’ পত্রিকা। হলিউডের অনেক জনপ্রিয় অভিনেত্রী থেকে শুরু করে উঠতি মডেলরা তাঁর বিরুদ্ধে যৌন হয়রানির অভিযোগ করেন। নিজের প্রতিষ্ঠানের কর্মী থেকে শুরু করে বিভিন্ন সময় হলিউডের অনেক প্রভাবশালী তারকাকে যৌন নির্যাতন করেন তিনি। প্রথমে নিজের ভুলের জন্য অনুতপ্ত হলেও পরে বোল পালটে ফেলেন এই প্রযোজক। বলেন, সম্মতি ছাড়া কোনো নারীর সঙ্গে তিনি কোনো যৌন সম্পর্ক স্থাপন করেননি।
‘পাল্প ফিকশন’, ‘মালেনা’, ‘দ্য কিংস স্পিচ’, ‘শেক্‌সপিয়ার ইন লাভ’, ‘মাই উইক উইথ মেরিলিন’, ‘গ্যাংস অব নিউইয়র্ক’ ছবির প্রযোজক হার্ভি ওয়াইনস্টিন। তিনি প্রভাবশালী প্রযোজনা প্রতিষ্ঠান দ্য ওয়াইনস্টিন কোম্পানির প্রধান ছিলেন। ছিলেন মিরাম্যাক্স ফিল্মসের প্রতিষ্ঠাতা। হলিউডের প্রায় সব বড় তারকাই হার্ভির সঙ্গে কাজ করেছেন। বিবিসি
