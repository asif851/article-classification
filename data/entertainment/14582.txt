
দেখতে দেখতেই সামনে চলে এসেছে ‘বিগ বস ৯’ আসরের ‘গ্র্যান্ড ফিনালে’র সময়। টান টান উত্তেজনার এই গ্র্যান্ড ফিনালের আসরে আজ শনিবার সন্ধ্যায় মুখোমুখি হচ্ছেন সালমান খান ও তাঁর ‘সাবেক প্রেমিকা’ ক্যাটরিনা কাইফ।অবশ্য ছোটপর্দার এই জনপ্রিয় রিয়েলিটি শোর ‘গ্র্যান্ড ফিনালে’র আসরে সালমানের সঙ্গে ক্যাটরিনা কাইফ আজ মুখোমুখি হচ্ছেন আদতে তাঁর ‘ফিতুর’ ছবির প্রচারের জন্যই। ক্যাটরিনার সঙ্গে বিগ বসের এই ‘গ্র্যান্ড ফিনালে’র আসরে উপস্থিত থাকবেন ‘ফিতুর’ ছবির নায়ক আদিত্য রয় কাপুরও। আদিত্যের সঙ্গে ক্যাটরিনা ‘ফিতুর’ ছবির নাচের দৃশ্য থেকে কয়েকটি অংশ এই অনুষ্ঠান মঞ্চে নাকি নেচেও দেখাবেন।‘বিগ বস ৯’-এর গ্র্যান্ড ফিনালের এ অনুষ্ঠানে আরও অংশ নেবেন মউনি রায় ও শিশুশিল্পী সিদ্ধার্থ নিগম। এ ছাড়া এবারের বিগ বসের আসরের সাবেক কয়েকজন প্রতিযোগীও এই গ্র্যান্ড ফিনালের আসরে থাকবেন।রিয়েলিটি শো ‘বিগ বস ৯’-এর আসরে এখন পর্যন্ত টিকে আছেন শুধু চার প্রতিযোগী। রোশেলে রাও, মান্দানা কারিমি, প্রিন্স নারুলা ও ঋষভ সিনহা। গত বছরের অক্টোবর মাসে শুরু হওয়া এই রিয়েলিটি শোর অনুষ্ঠানের মঞ্চেই দীর্ঘদিন পর একসঙ্গে অংশ নিয়েছিলেন সালমান ও শাহরুখ খান। ক্যাটরিনা কাইফও দীর্ঘদিন পর সালমান খানের মুখোমুখি হতে যাচ্ছেন এই বিগ বসের আসরেই। সেদিক থেকে বলা যায়, এবারের ‘বিগ বস’-এর আসর ‘মিলন-মঞ্চ’ হিসেবে বেশ ভালো ভূমিকাই রেখেছে। ইন্দো-এশিয়ান নিউজ।
