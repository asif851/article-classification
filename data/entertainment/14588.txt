
আবির্ভাবেই জানান দিয়েছিলেন, ‘বাবার পরিচয়ে নয়, নিজ নামেই প্রতিষ্ঠিত হব।’ তাই রাকেশ রোশনের ছেলে নয়, বলিউড তাঁকে হৃতিক রোশন নামেই চিনেছে। কহো না পেয়ার হ্যায় থেকে শুরু করে মুক্তির অপেক্ষায় থাকা ব্যাং ব্যাং অবধি, প্রতিটি ছবিতেই নিজেকে উজাড় করে দিয়েছেন। পর্দায় তিনি সফল নায়ক। রাকেশ রোশনের ছেলে কি ক্যামেরার পেছনেও তাঁর দক্ষতার প্রমাণ দিতে চান না? ‘ছবি পরিচালনা আমি করব। তবে এখনই নয়।’ ঘোষণা দিয়ে কৃশ তারকা বলেছেন, ‘ছবি পরিচালনা মানে শুধু ছবি বানানো নয়। পরিচালককে হতে হয় একজন নেতার মতো, একটি প্রতিষ্ঠানের প্রধান নির্বাহীর মতো, আরও সহজ করে বললে আমার বাবার মতো! সে একজন অসাধারণ মানুষ! আমার কাছে সে পৃথিবীর সেরা পরিচালক। এমন বাবার সন্তান হয়ে আমি কেন পরিচালনার কথা ভাবব না?’ আপাতত পরিচালনা নয়, হৃতিকের সব ব্যস্ততা ব্যাং ব্যাং-এর প্রচারণা নিয়ে। ২ অক্টোবর ছবিটি মুক্তি পাওয়ার কথা।জি নিউজ।
