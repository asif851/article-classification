
একজন অজ্ঞাতপরিচয় মানুষের মরদেহ নিয়ে যাওয়া হচ্ছে গরুর গাড়িতে। তার পরিচয় জানার আপ্রাণ চেষ্টায় রয়েছে গাড়োয়ান। গ্রামের পর গ্রাম ঘুরতে হচ্ছে তাকে। কিন্তু কোথাও মৃতের আত্মীয়স্বজন বা পরিচিত কারও সন্ধান পাচ্ছে না সে। শেষে গাড়োয়ান ও তার সহযোগী মরদেহ নিজ দায়িত্বে দাফন করার দায়িত্ব নেয়। আসলে মৃত্যুর পরের জীবন কার কী রকম হবে, তা কেউ বলতে পারে না—এটিই চাকা নাটকটির মূল ভাবনা।নাট্যাচার্য সেলিম আল দীনের কথানাট্য চাকা মঞ্চে এনেছে ঢাকা বিশ্ববিদ্যালয় নাট্যকলা বিভাগ। গতকাল এর বিশেষ প্রদর্শনী ছিল নাটমণ্ডলে। নাটকটির নির্দেশনা দিয়েছেন সুদীপ চক্রবর্তী।একটি বেওয়ারিশ মরদেহ অজানা গন্তব্যে পৌঁছে দেওয়ার কাহিনি নিয়ে কথানাট্য চাকা। ভুল ঠিকানায় আসা একটি লাশ যখন প্রতিটি গ্রাম থেকে প্রত্যাখ্যাত হয়, কেউ লাশটিকে শনাক্ত করে না, তখন লাশ বহনকারী গরুর গাড়ির গাড়োয়ান, এক বৃদ্ধ আর এক যুবক লাশটি কবর দেয়। অপরিচিত কয়েকজন শ্রমজীবী তাদের শস্য টানা গরুর গাড়িতে লাশটি বহন করতে করতে আপন করে নেয় অপমৃত্যুর শিকার অচেনা মানুষটিকে। শেষাবধি জয় হয় মানবিকতার। এতে অভিনয় করেছেন মাহজাবীন ইসলাম, সুশান্ত কুমার সরকার, রফিকুল ইসলাম, নুসরাত শারমিন, মেহেদী তানজির, লাবণী আকতার, সৈয়দা ইফাত আরা, শংকর কুমার বিশ্বাস, রনি দাস প্রমুখ। আজ শুক্রবার থেকে রোববার পর্যন্ত প্রতিদিন সন্ধ্যা সাতটায় নাটমণ্ডলে নাটকটি মঞ্চস্থ হবে।
