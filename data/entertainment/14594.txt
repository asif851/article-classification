
আজ ২৪ অক্টোবর চিত্রনায়িকা পরীমনির জন্মদিন। এই বিশেষ দিনটি বিশেষভাবে কাটানোর জন্য নানা পরিকল্পনা করেছেন তিনি। জানালেন, আজ দুপুরে রাজধানীর একটি পথশিশু কেন্দ্রে সময় কাটাবেন। সুবিধাবঞ্চিত শিশুদের সঙ্গে জন্মদিনের আনন্দ ভাগাভাগি করে নেবেন।
তবে বন্ধু, আত্মীয়স্বজন, শুভাকাঙ্ক্ষী আর প্রিয়জনদের সঙ্গেও জন্মদিন উদ্‌যাপন করবেন পরীমনি। আজ সন্ধ্যায় রাজধানীর এক রেস্তোরাঁয় জন্মদিনের অনুষ্ঠান আয়োজন করেছেন। আমন্ত্রিত অতিথিদের জন্য পোশাকের রং চূড়ান্ত করে দিয়েছেন। প্রথম আলোকে ফোন করে পরীমনি বললেন, ‘আমার জন্মদিনের অনুষ্ঠানে সবাই নীল আর সাদা রংয়ের পোশাক পরবেন।’
নীল আর সাদা কেন? পরীমনি হেসে বললেন, ‘আমার নাম পরী, তাই সবাইকে নীল বা সাদা রংয়ের পোশাকের কথা বলেছি।’
