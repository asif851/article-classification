
বলিউডের প্রভাবশালী কাপুর পরিবারের মেয়ে কারিনা কাপুর খানের রক্তে বইছে পাঞ্জাবি রক্ত। পাঞ্জাবি পরিবারের মেয়ে হলেও পাঞ্জাবি ভাষাটা খুব একটা রপ্ত নেই তাঁর। এবার ‘উড়তা পাঞ্জাব’ ছবির চরিত্রের প্রয়োজনে পাঞ্জাবি ভাষা শেখার সিদ্ধান্ত নিয়েছেন এই ‘হিরোইন’ তারকা। ‘উড়তা পাঞ্জাব’ ছবিতে সাবেক প্রেমিক শহিদ কাপুরের সঙ্গে জুটি বেঁধেছেন কারিনা। ছবিটিতে পাঞ্জাবি এক মেয়ের চরিত্রে দেখা যাবে তাঁকে। ছবির বেশির ভাগ সংলাপই পাঞ্জাবি ভাষায়। শুদ্ধ উচ্চারণে পাঞ্জাবি ভাষা বলার জন্য দিল্লি ইউনিভার্সিটির অধ্যাপক রজত সিংয়ের কাছে ১০ দিনের একটি কোর্স করবেন কারিনা। সম্প্রতি এক খবরে এ তথ্য জানিয়েছে ওয়ান ইন্ডিয়া। পেশাগত কাজের পাশাপাশি ব্যক্তিগত কাজ নিয়েও ২০১৫ সালটা প্রচণ্ড ব্যস্ততায় কাটাতে হবে কারিনাকে। বর্তমানে তিনি ব্যস্ত আছেন সালমান খানের সঙ্গে ‘বজরঙ্গি ভাইজান’ ছবির শুটিং নিয়ে। এর পরপরই অক্ষয় কুমার ও সিদ্ধার্থ মালহোত্রা অভিনীত ‘ব্রাদারস’ ছবির একটি আইটেম গানে নাচতে হবে তাঁকে। তারপরে কারিনাকে ব্যস্ত হয়ে পড়তে হবে ননদ সোহা আলী খানের বিয়ের প্রস্তুতি নিয়ে। এতসব কাজ শেষ করার পরই কেবল পাঞ্জাবি ভাষা শেখার কাজ শুরু করতে পারবেন তিনি। 
