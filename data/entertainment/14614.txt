
‘হ্যারি পটার’ নামটা শুনলে যাদের চোখ চকচক করে ওঠে, তাদের জন্য ২০১৬ সালের ফ্যান্টাস্টিক বিস্টস অ্যান্ড হোয়ার টু ফাইন্ড দেম ছিল অনেকটা চমকের মতো। হ্যারি, রন কিংবা হারমিয়ন না থাকলেও ছবির শুরু থেকে শেষ অবধি ছিল জাদুর ছড়াছড়ি।মুভির শুরুটা হয় জাদুকর নিউট স্ক্যামান্ডারকে দিয়ে। বাক্সভর্তি জাদুকরি প্রাণী নিয়ে নিউইয়র্ক হয়ে অ্যারিজোনায় যাচ্ছিলেন তিনি। কিন্তু কী থেকে কী হয়ে গেল, পথিমধ্যে বদলে গেল প্রাণিভর্তি বাক্স। নিউটের বাক্স চলে গেল সাদাসিধে জ্যাকবের কাছে। বাক্স থেকে বেরিয়ে এক প্রাণী কামড় বসাল জ্যাকবের ঘাড়ে!তবে শেষ ভালো যার, সব ভালো তার। ছবির অন্য দুই চরিত্র কুইনি ও টিনার সঙ্গে পরিচয় হয় নিউট ও জ্যাকবের। ভালোবেসে ফেলে তারা একে অন্যকে। চলে যেতে হবে জেনেও কথা দেয় ফিরে আসবে। যার যার বাক্স ফিরে যায় তার তার কাছে। জাদুর বৃষ্টি ঝরিয়ে নিজেদের কথা নিউট শহরের সব মানুষের মন থেকে মুছে দেয়। এরপর? এরপর কী হলো? নিউট কি আর ফিরে এসেছিল টিনার কাছে? এই প্রশ্নগুলোর উত্তর পেতে সবাই আগ্রহী। তবে তার চেয়ে বেশি আগ্রহ জে কে রাউলিংয়ের গল্প বলার ক্যারিশমা দেখতে।‘হ্যারি পটার’ দুনিয়ার জনপ্রিয় চরিত্র ডাম্বালডোরকে এবারের ফ্যান্টাস্টিক বিস্টস ছবিতে দেখা যাবে। তবে আমাদের পরিচিত বৃদ্ধ ডাম্বালডোর নন। আসছেন তরুণ ডাম্বালডোর। সঙ্গে থাকছেন ছবির ভিলেন ফ্যান্টাস্টিক বিস্টস দ্য ক্রাইম অব গ্রিন্ডেলওয়ার্ল্ড-এর ‘গ্রিন্ডেলওয়ার্ল্ড’। ‘ফ্যান্টাস্টিক বিস্টস’-এর প্রথম ছবির শেষে ম্যাজিকাল কংগ্রেস অব দ্য ইউনাইটেড স্টেটস অব আমেরিকার হাতে ধরা পড়ে গ্রিন্ডেলওয়ার্ল্ড। এরপর থেকেই তাঁকে নিয়ে সবার অপেক্ষার শুরু। সেখানেই একঝলক দেখা যায় গ্রিন্ডেলওয়ার্ল্ড-রূপী জনি ডেপকে। এবার সাদা চুলো জনি ডেপকে জাদুর ছরি নিয়ে দারুণ ভঙিতে পোস্টারে দাঁড়িয়ে থাকতে দেখে সবার আগ্রহ যেন হুট করেই আরও বেড়ে যায় ছবিটির প্রতি।‘হ্যারি পটা’র সিরিজের দশম এই ছবিতে দেখা যাবে নিউট স্ক্যামান্ডার ও ডাম্বালডোরকে বিধ্বংসী গ্রিন্ডেলওয়ার্ল্ডের বিরুদ্ধে লড়তে। নিউট চরিত্রে আগের মতোই এডি রেডমেইন থাকছেন। সঙ্গে আরও থাকছেন ক্যাথেরিন ওয়াটারস্টোন, ড্যান ফগলার, অ্যালিসন সুডোল, এজরা মিলার, জুড ল, ক্লডিয়া কিমসহ আরও অনেকে। কেবল গল্পতেই নয়, আগেরবারের মতো এবারও চলচ্চিত্রটির প্রযোজনায় নাম লিখিয়েছেন রাউলিং। ২০১৪ সালে ফ্যান্টাস্টিক বিস্টস-এর প্রথম কিস্তির সময়েই ওয়ার্নার ব্রাদার্স পিকচার্স ঘোষণা দিয়েছিল এই সিরিজের তিনটি ছবি আসছে। প্রথমটি মুক্তি পেয়েছে গত বছর। পরবর্তী চলচ্চিত্র মুক্তি পাবে ২০১৮ সালের ১৬ নভেম্বর। আর সর্বশেষ কিস্তি দর্শক দেখতে পাবে ২০২০ সালে!
না, এখনই মুক্তি পাচ্ছে না ফ্যান্টাস্টিক বিস্টস: দ্য ক্রাইম অব গ্রিন্ডেলওয়ার্ল্ড।মুক্তি পেতে আরও এক বছর বাকি। তবে গত সপ্তাহে মুক্তি পাওয়া এই ছবির প্রথম পোস্টার এই সিরিজের ভক্তদের আরও উদগ্রীব করে দিল। পাক্কা এক বছর, এই পোস্টার দেখেই কাটাতে হবে ‘হ্যারি পটার’ ও ফ্যান্টাস্টিক বিস্টস ভক্তদের।
 
