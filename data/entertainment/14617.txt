
জাতীয় চলচ্চিত্র পুরস্কার-২০১৪ অনুষ্ঠানের আজীবন সম্মাননা গ্রহণ করলেন অভিনেতা সৈয়দ হাসান ইমাম ও অভিনেত্রী রাণী সরকার। এ ছাড়া ২০১৪ সালে চলচ্চিত্রের ২৫টি শাখায় পুরস্কৃত করা হয় ২৭ জন শিল্পী ও কলাকূশলীকে।সম্মাননা পাওয়ার অনুভূতি জানাতে এসে সৈয়দ হাসান ইমাম বলেন. ‘চলচ্চিত্র হচ্ছে অস্ত্র। একে মানবকল্যাণে ব্যবহার করা যায় আবার অকল্যাণেও ব্যবহার করা যায়। মুক্তিযুদ্ধের সময় আমরা ‘স্টপ জেনোসাইড’ নামে একটি ছবি বানিয়েছিলাম। আমাদের মুক্তিযুদ্ধে সেটি অস্ত্র হিসেবে ব্যবহার করা হয়েছিল। সেই ছবি দেখিয়ে বিশ্বনেতৃবৃন্দের কাছে আমাদের দেশে হত্যার বিরুদ্ধে জনমত গঠন করা গেছে। এখনকার প্রজন্মের উচিৎ ওই রকম চলচ্চিত্র বানিয়ে দেশের ভাবমূর্তি উজ্জ্বল করা।’আজ বুধবার বিকেলে বঙ্গবন্ধু আন্তর্জাতিক সম্মেলনকেন্দ্রের হল অব ফেমে শিল্পী-কলাকূশলীদের হাতে পুরস্কার তুলে দেন প্রধানমন্ত্রী শেখ হাসিনা। তথ্যমন্ত্রী হাসানুল হক ইনুর সভাপতিত্বে পুরস্কার বিতরণ অনুষ্ঠানে বিশেষ অতিথি ছিলেন তথ্য মন্ত্রণালয় সম্পর্কিত সংসদীয় স্থায়ী কমিটির চেয়ারম্যান একেএম রহমতউল্লাহ ও তথ্যসচিব মরতুজা আহমেদ।
