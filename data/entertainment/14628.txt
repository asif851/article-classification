
অভিনয়শিল্পী তিশা। সাবলীল অভিনয়ের মাধ্যমে জয় করে নিয়েছেন অগণিত ভক্ত ও দর্শকের হূদয়। ছোট পর্দার পাশাপাশি বড় পর্দায়ও তাঁর কাজ প্রশংসিত হয়েছে বিভিন্ন মহলে। ‘থার্ড পারসন সিংগুলার নাম্বার’, ‘রানওয়ে’ (অতিথি চরিত্র), ‘টেলিভিশন’ ছবির সাফল্যের পর গত বছরের ডিসেম্বরে শাকিব খানের বিপরীতে প্রথমবারের মতো পুরোদস্তুর বাণিজ্যিক ঘরানার ছবিতে চুক্তিবদ্ধ হয়েছেন তিশা।এ ছাড়া, তিনি মোস্তফা সরয়ার ফারুকীর ‘ডুবোশহর’ ছবিতেও অভিনয় করবেন। বর্তমান কাজের খবরাখবর, ব্যক্তিগত জীবনসহ আরও নানা বিষয় নিয়ে কথা বলেছেন জনপ্রিয় এ অভিনেত্রী।তিশার বর্তমান ব্যস্ততা...ছয় বছর পর কিছুদিন আগে একটি বিজ্ঞাপনচিত্রে কাজ করেছি। সঙ্গে ছিলেন তাহসান। খণ্ড নাটক ও টেলিফিল্মের কাজ নিয়েও ব্যস্ত সময় কাটছে। পাশাপাশি হাতে থাকা চলচ্চিত্রের কাজের জন্য নিজেকে একটু গুছিয়ে নিচ্ছি। এর বাইরে সিরিয়ালের কিছু বাকি কাজ আছে। দ্রুত সেগুলো শেষ করতে চাই।সুপারস্টার তিশা...ছোট পর্দা ও বড় পর্দার মাধ্যম আলাদা হলেও অভিনয়টাই এখানে মুখ্য বিষয়। আমি আসলে অভিনেত্রী হিসেবেই থাকতে চাই। ছোট পর্দা আমার জন্মস্থান। আমি তো আমার জন্ম পরিচয় ভুলে থাকতে পারব না। প্রতিটি ক্ষেত্রই আমার কাছে সমান গুরুত্বপূর্ণ। বড় এবং ছোট পর্দায় নিয়মিত অভিনয় চালিয়ে যেতে চাই আমি।
তিশার প্রেম...প্রথম প্রেম আমার বাবা-মা। দ্বিতীয় প্রেম মোস্তফা সরয়ার ফারুকী। আমার জীবনে প্রেম আসার আর বিন্দুমাত্র সম্ভাবনাও নেই।
তিশার প্রাপ্তি...দর্শকদের অনেক ধন্যবাদ, তাঁদের অনেক ভালোবাসা পেয়েছি। তাঁদের আগ্রহ ও ভালোবাসায় আমি আজকের তিশা। এটাও একটা অর্জন। অভিনয় জীবনে তো আমি অনেক পুরস্কার পেয়েছি। তবে আমার জীবনের একটা বড় প্রাপ্তি হলো প্রখ্যাত কথাসাহিত্যিক আনিসুল হক এবারের বইমেলায় আমার মতো সাধারণ একজন অভিনয়শিল্পীকে একটা বই উত্সর্গ করেছেন, যা আমি কখনো কল্পনাও করতে পারিনি। নিঃসন্দেহে এটা আমার জীবনের অনেক বড় প্রাপ্তি।
ফেসবুকে তিশা...আমার আসলে কোনো ফেসবুক আইডি নেই। যাঁরা আমার ফেক আইডি ব্যবহার করছেন, তাঁদের অনুরোধ করব তা বন্ধ করতে। কারণ ফেক আইডির কারণে দর্শক অনেক বিভ্রান্তির মধ্যে থাকেন। ফেক আইডিতে অনেক ভুল তথ্য থাকে যা সত্যিই একজন শিল্পীর জন্য বিব্রতকর।
প্রথম পড়া বই...‘দীপু নাম্বার টু’।
অবসর কাটে যেভাবে...আসলে খুব একটা অবসর পাই না। যতটুকু সময় পাই পরিবারের পেছনে ব্যয় করি।
ভবিষ্যত্ পরিকল্পনা...চলচ্চিত্র ও নাটকে নিয়মিত কাজ করে যেতে চাই। তবে খুব এক্সক্লুসিভ গল্প না হলে সিরিয়ালে অভিনয় করব না।
