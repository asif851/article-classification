
ঢাকার জনপ্রিয় নাট্যদল প্রাঙ্গণেমোরের অষ্টম প্রযোজনা সৈয়দ শামসুল হকের কাব্যনাটক ‘ঈর্ষা’। নাটকটি আজ রোববার সন্ধ্যা সাতটায় শিল্পকলা একাডেমির পরীক্ষণ থিয়েটারে মঞ্চায়িত হবে।
নাটকটি নির্দেশনা দিয়েছেন অনন্ত হিরা। এতে অভিনয় করেছেন নূনা আফরোজ, রামিজ রাজু ও অনন্ত হিরা। মঞ্চ পরিকল্পনা করেছেন শাহীনুর রহমান, আলো জিল্লুর রহমান, সংগীত রামিজ রাজু ও পোশাক নূনা আফরোজ।
নাটকটি প্রসঙ্গে নির্দেশক-অভিনেতা অনন্ত হিরা জানিয়েছেন, নাটকটিতে সংলাপ মাত্র সাতটি এবং চরিত্র তিনটি। নাটকটির সবচেয়ে বড় সংলাপের ব্যাপ্তি ৩৬ মিনিট এবং সবচেয়ে ছোট সংলাপটি ১৬ মিনিটের। তিনি বলেন, ‘ঈর্ষা’ নামের কাব্যনাট্যে গল্প এতটাই জীবন থেকে জীবনে বিস্তৃত আর দ্বন্দ্ব-সংঘাতে মুখর, যা বর্ণনাতীত। সেই সঙ্গে আছে আবার শিল্পের সঙ্গে শিল্পের দ্বন্দ্ব। আছে শিল্পীর সঙ্গে শিল্পীর দ্বন্দ্বও। আছে মানুষের সঙ্গে মানুষের এবং শিল্পীর সঙ্গে শিল্পীর প্রেম, ভালোবাসা। আছে রূপসী বাংলার, শ্যামল উজ্জ্বল রূপের বর্ণনা, আছে মুক্তিযুদ্ধের মূল্যবোধও। সব মিলিয়ে জীবন ও জীবন-উত্তীর্ণ শিল্পের নানা প্রসঙ্গ।
 
