
আজ শনিবার সকালে জরুরি ভিত্তিতে মডেল, অভিনয়শিল্পী ও ‘লাক্স-চ্যানেল আই তারকা’ ঊর্মিলা শ্রাবন্তী করের দেহে অস্ত্রোপচার করা হয়েছে। জানা গেছে, তাঁর কিডনিতন্ত্রে পাথর শনাক্ত হয়েছে। অস্ত্রোপচারের মাধ্যমে সেখানে ডিজে স্ট্যান্ট দেওয়া হয়েছে। অস্ত্রোপচার করেছেন ব্রিগেডিয়ার জেনারেল অধ্যাপক শহীদুল ইসলাম। ঊর্মিলা এখন রাজধানীর ইউনিভার্সেল মেডিকেল কলেজ হাসপাতালে চিকিৎসাধীন আছেন।এই হাসপাতালের ব্যবস্থাপনা পরিচালক ডা. আশীষ কুমার চক্রবর্তী প্রথম আলোকে জানান, গত বৃহস্পতিবার ঊর্মিলা ফোন করে বলেন, তাঁর পেটে খুব ব্যথা হচ্ছে, তিনি সহ্য করতে পারছেন না। তাঁকে হাসপাতালে আনা হয়। শুরুতে ওষুধের মাধ্যমে চিকিৎসা দেওয়া হয়। ওই সময় তাঁকে পর্যবেক্ষণে রাখা হয়। কিন্তু অবস্থার উন্নতি না হওয়ায় আজ অস্ত্রোপচার করা হয়েছে। অস্ত্রোপচারের পর ঊর্মিলাকে হাসপাতালের পোস্ট অপারেটিভ বিভাগে রাখা হয়েছে। অবস্থার উন্নতি হলে আগামীকাল রোববার সকালে তাঁকে কেবিনে স্থানান্তর করা হবে। তবে পুরোপুরি সুস্থ হওয়ার জন্য তাঁকে কিছুদিন হাসপাতালে থাকতে হবে। যাতে আবার সংক্রমণ না হয়, সেদিকেও খেয়াল রাখা হচ্ছে।জানা গেছে, গত বৃহস্পতিবার রাজধানীর উত্তরার ‘আপন ঘর ১’ শুটিংবাড়িতে সৈয়দ শাকিলের ‘সোনার শিকল’ ধারাবাহিক নাটকের শুটিং করছিলেন ঊর্মিলা। তখন তিনি অসুস্থ হয়ে পড়েন। পেটের ব্যথায় কাতরাতে থাকেন। অবস্থা খারাপ দেখে সহশিল্পী অপুর্ব আর শবনম ফারিয়া তাঁকে উত্তরার একটি হাসপাতালে নিয়ে যান। পরে তাঁকে ইউনিভার্সেল মেডিকেল কলেজ হাসপাতালে ভর্তি করা হয়।২০১৭ সালে ঘাড়ের ব্যথা নিয়ে হাসপাতালে ভর্তি হয়েছিলেন ঊর্মিলা।
