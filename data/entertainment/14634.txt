
চলচ্চিত্রে মামনুন ইমনকে সাধারণত একক নায়ক হিসেবেই দেখা যায়। তবে মাঝেমধ্যে অনুরোধে ঢেঁকিও গিলতে হয় তাঁকে। ইমনকে এর আগেও তা করতে হয়েছে, এবারও হলো। ‘সম্রাট’ ছবিতে অতিথি চরিত্রে অভিনয় করছেন ইমন। সম্প্রতি এফডিসিতে এ ছবির শুটিংও শেষ করেছেন তিনি।
‘সম্রাট’ ছবিতে ইমন অভিনয় করেছেন এক পুলিশ কর্মকর্তার চরিত্রে। ছবিটির পরিচালক মুহাম্মদ মোস্তফা কামাল রাজ।অতিথি চরিত্রে অভিনয় প্রসঙ্গে ইমন বলেন, ‘রাজ ভাইয়ের পরিচালনায় ছোটপর্দায় কাজ করেছি, এবার বড়পর্দার জন্যও কাজ করলাম। আমার উপস্থিতি অল্প সময়ের জন্য হলেও এটি ছবির অনেক গুরুত্বপূর্ণ একটি চরিত্র। তাই না বলতে পারিনি।’ রাজ প্রসঙ্গে ইমন বলেন, ‘এমনিতেও তাঁকে আমি সম্মান করি। আমাদের দু’জনের গ্রামের বাড়ি নরসিংদী। ফলে আলাদা একটা টান তো আছেই।’‘সম্রাট’ ছবির নামভূমিকায় অভিনয় করছেন শাকিব খান। তাঁর সঙ্গে জুটি বেঁধেছেন অপু বিশ্বাস। জনপ্রিয় এই অভিনেত্রীর বিপরীতে আরও আছেন ভারতীয় অভিনেতা ইন্দ্রনীল সেনগুপ্ত। অভিনয়শিল্পী তালিকার অন্যরা হলেন মিশা সওদাগর, শিমুল খান, ডিজে সোহেল, সুব্রত প্রমুখ।
