
এমনিতেই রাজসিক জীবন তাঁদের। এমন শখ ব্র্যাড পিট ও অ্যাঞ্জেলিনা জোলিকে চমৎকার মানিয়ে যায়। এ দম্পতি শিগগিরই অত্যন্ত বিলাসবহুল একটি ইয়ট কিনতে যাচ্ছেন বলেই ধারণা করছেন অনেকে। ইয়টটা কিনতে তাঁরা খরচ করছেন ২৫ কোটি পাউন্ড। আর ইয়টটা কেনার পর পছন্দ অনুযায়ী সেটিকে সাজাতে তাঁদের বাড়তি আরও ২০ লাখ পাউন্ড খরচ হবে। কিন্তু কী থাকছে এই ইয়টে? এক খবরে আইএএনএস জানিয়েছে, এই ইয়টটি রীতিমতো একটি ‘ভাসমান রাজপ্রাসাদ’ হতে যাচ্ছে। মূল্যবান ইতালিয়ান মার্বেল আর সূক্ষ্ম কাঠের কারুকাজ থাকবে এই ইয়টে। নির্মাতা হিসেবে এই ভাসমান রাজপ্রাসাদের জন্য কাজ করবেন একজন নামকরা ইয়ট নির্মাতা। ইতালিয়ান এই নির্মাতার নাম রিজার্ডি। আর এ ইয়টে এমন সব প্রযুক্তি ব্যবহৃত হবে, যার ফলে ডিজিটাল ক্যামেরা নিয়ে ঘুরঘুর করা পাপারাজ্জিদের ছবি তোলার কোনো সুযোগই থাকবে না।
প্রসঙ্গত, গত মাসে ফ্রান্সের এক শ্যাতোতে বিয়ে করেছেন ব্র্যাড পিট ও অ্যাঞ্জেলিনা জোলি। সদ্য বিবাহিত এই তারকা দম্পতি বর্তমানে মাল্টায় একটি ছবির শুটিংয়ে ব্যস্ত।
