
ছোট্ট পূজা গত সন্ধ্যায় বড় হয়ে গেছে। এ দিনটির জন্যই যেন অপেক্ষা করছিল সে। টেলিভিশন বিজ্ঞাপন, নাটক ও চলচ্চিত্রে পার্শ্বচরিত্রের পর এবার তাঁকে দেখা যাবে মূল চরিত্রে। পূজা হতে যাচ্ছে সিনেমার মূল নায়িকা।গতকাল বৃহস্পতিবার রাতে ঘোষণা করা হয় ‘পোড়ামন-২’ ছবির নায়ক-নায়িকার নাম। এ ছবিতে প্রধান চরিত্রে অভিনয় করবেন নায়ক রোশান ও পূজা। ছবিটি মাহিয়া মাহী ও সায়মন অভিনীত ‘পোড়ামন’ ছবির দ্বিতীয় কিস্তি। দারুণ জনপ্রিয়তা পাওয়ায় ছবিটির সিক্যুয়েল তৈরির পরিকল্পনা করেছিল প্রযোজনা সংস্থা জাজ মাল্টিমিডিয়া। গতকাল আনুষ্ঠানিকভাবে জানানো হলো ছবির নায়ক-নায়িকার নাম।এ ছবি প্রসঙ্গে নায়ক রোশান প্রথম আলোকে বলেছেন, ‘পোড়ামন’ ছবিটি দেখে তাঁর চোখ ভিজে উঠেছিল। ছবি জনপ্রিয়তা পাওয়ার পরেই তাঁকে জানানো হয় যে, এর সিক্যুয়েলে তাঁকে অভিনয় করতে হতে পারে। সেই অনুযায়ী মানসিক প্রস্তুতি নিয়ে রেখেছিলেন তিনি। রোশান বলেন, ‘এটা একটা গ্রামীণ পটভূমির গল্প। এ রকম কাহিনিতে কাজের সুযোগ এল এবারই প্রথম। দর্শক সায়মনকে যেভাবে গ্রহণ করেছেন, আমাকেও যেন সেভাবে গ্রহণ করেন সেই চেষ্টাই করব।’মুঠোফোনে কথা হয় প্রথমবারের মতো ছবির নায়িকা হতে যাওয়া পূজার সঙ্গে। কথা বলতে গিয়ে গলা কেঁপে উঠছিল তাঁর। পূজা জানায়, রোমাঞ্চিত সে। জীবনের প্রথম ছবি, সেটাও একটি জনপ্রিয় ছবির সিক্যুয়েল। এত বড় প্রযোজনা প্রতিষ্ঠান—সব মিলিয়ে এটি তাঁর জন্য একটি বিরাট সুযোগ। প্রযোজক আবদুল আজিজ বলেন, ‘গল্পের প্রয়োজনে একটি ইনোসেন্ট ফেস দরকার ছিল। পূজাকেই পারফেক্ট মনে হয়েছে।সংশ্লিষ্টরা জানিয়েছেন, এ মাসের শেষে সিলেটে শুরু হবে ‘পোড়ামন-২’ ছবির শুটিং। ছবিটি পরিচালনা করবেন রায়হান রাফি। ‘পোড়ামন’ ছবিটি পরিচালনা করেছিলেন জাকির হোসেন রাজু।
