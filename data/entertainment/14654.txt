
অমিতাভ বচ্চনকে বলা হয় বলিউডের শাহেনশাহ। পারিশ্রমিকের দিক থেকেও তিনি অনেক তারকার থেকে এগিয়ে। কিন্তু এইক্ষেত্রে তাকে পিছনে ফেলেছেন বলিউড অভিনেত্রী দীপিকা পাড়ুকোন। সম্প্রতি ফোর্বস ম্যাগাজিনে প্রকাশিত সংবাদ অনুযায়ী বলিউডের শীর্ষ আয়কারী অভিনেত্রী দীপিকা। এবার অমিতাভ জানালেন আরেক তথ্য। ‘পিকু’ ছবিতে নাকি বিগ-বি’র চেয়েও বেশি পারিশ্রমিক নিয়েছিলেন দিপীকা।
‘পিকু’ নির্মাতা সুজিত সরকারের নতুন ছবি ‘পিংক’-এও দেখা যাবে অমিতাভ বচ্চনকে। তারা এখন এই ছবির প্রচার চালাচ্ছেন। এই ছবির প্রচারে অংশ নিতেই দুজন হাজির হয়েছিলেন একটি অনুষ্ঠানে। নারী অধিকার, নারীর ক্ষমতায়ন প্রসঙ্গে কথা বলার এক পর্যায়ে অমিতাভ বলেন, ‘দীপিকা পাড়ুকোন “পিকু” ছবিতে আমার থেকেও বেশি পারিশ্রমিক পেয়েছে। এটা হতে পারে দুটি কারণে। নিশ্চয়ই ও আমার থেকে বেশি গুরুত্বপূর্ণ অথবা আমি আমার মূল্য হারিয়েছি। যেহেতু আমি অনেক বছর ধরে কাজ করছি।’অমিতাভের মুখে এই কথা শোনার পর অবশ্য নির্মাতা সুজিত এর পেছনের কারণ খুব দ্রুতই খোলাশা করেন। তবে কী কারণে দীপিকাকে বেশি পারিশ্রমিক দেওয়া হয়েছে সেটি বড় কথা নয়। এখনও বলিউডে অমিতাভের যে দাপট তাতে পারিশ্রমিকের অংকে তাকে পেছনে ফেলা চারটি খানি কথা নয়। বলিউড লাইফ।
