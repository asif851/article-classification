
বয়স ৫১ হয়ে গেলেও এখনো বিয়ে করেননি সালমান খান। বিয়েই যেহেতু করেননি, বাবা আর হবেন কীভাবে? তবে, পর্দায় তো বাবার চরিত্রে অভিনয় করতে বিয়ের প্রয়োজন নেই। সালমান জানালেন, সামনে একটি ছবিতে তিনি ১৩ বছর বয়সী এক মেয়ের বাবার চরিত্রে অভিনয় করবেন। অবশ্য এবারই প্রথম নয়, ১৯ বছর আগেও একবার বাবার চরিত্রে অভিনয় করেছিলেন এই ‘সুলতান’ অভিনেতা। ‘যাব পেয়ার কিসি সে হোতা হ্যায়’ নামের সেই ছবিতে শিশু শিল্পী আদিত্য নারায়ণের বাবা হয়েছিলেন সালমান। সালমান জানান, ‘এই ছবিটি নাচ নিয়ে তৈরি। অনেকটা হলিউডের ছবি ‘স্টেপ আপ’-এর মতো। এর জন্য আমাকে পেশাদার নৃত্যশিল্পীর মতো নাচ শিখতে হবে। বিষয়টি আমার জন্য মোটেও সহজ হবে না।’ সেই সঙ্গে সালমান আরও যোগ করেন, ‘“সুলতান” ছবির জন্যও আমাকে অনেক কষ্ট করতে হয়েছিল। আমাকে তখন ১৮ কেজি ওজন কমাতে বলা হয়। আমি রোজ বাড়িতে তৈরি খাবার খেতাম। ১৮ কেজি ওজন কমানো আমার জন্য পৃথিবীর সবচেয়ে কঠিন কাজ ছিল। তবে আমি বিশ্বাস করি, সাধ্যমতো পরিশ্রম করলে সেটা অবশ্যই পর্দায় ফুটে উঠবে।’ সালমানের নতুন ছবির ব্যাপারে এর বেশি কোনো তথ্য এখনো জানা যায়নি। এ অভিনেতা এখন শুটিং করছেন কবির খানের ছবি ‘টিউবলাইট’-এ। বলিউড বাবল।
