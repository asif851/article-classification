
এমন একটা সময় গেছে যে একটা সংলাপের জন্য একটা পুরো রাত মহড়া করেছেন অভিনেতা মাহফুজ আহমেদ। অভিনয়জীবনের শুরুর দিকের ঘটনা এটি। মাহফুজ জানিয়েছেন, ইমদাদুল হক মিলনের লেখা ‘কোন কাননের ফুল’ ছিল তাঁর প্রথম নাটক। ওই নাটকে একটি সংলাপ ছিল ‘অলি, এদিকে আয়’। এই সংলাপটি বলার জন্য রাতভর আরেক বন্ধুকে নিয়ে মহড়া করেছিলেন মাহফুজ।
ওই নাটকে অলি চরিত্রে অভিনয় করেছিলেন আজিজুল হাকিম, আর প্রধান চরিত্র ছিলেন শমী কায়সার। রাতভর মহড়া করে ঠিকঠাক ক্যামেরার সামনে দাঁড়িয়েছিলেন মাহফুজ।
শুধু এই ঘটনা নয়, অভিনয়জীবনের ২৮ বছরের নানা ধরনের ঘটনার গল্প বলেছেন তিনি। মাছরাঙা টিভির ‘রাঙা সকাল’ নামের এ অনুষ্ঠানটি প্রচারিত হবে ঈদের তৃতীয় দিন সকাল সাতটায়। অনুষ্ঠানটি উপস্থাপনা করেছেন রুম্মান রশীদ খান ও নন্দিতা। যে গল্পে উঠে আসবে সাংবাদিক হিসেবে ক্যারিয়ার শুরু করা মাহফুজ কীভাবে জায়গা করে নিলেন শোবিজে। তাঁর নিরন্তর সংগ্রাম ও আত্মনিবেদনের গল্প।
