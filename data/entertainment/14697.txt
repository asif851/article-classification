
পরিচয়, তিনি একজন সংগীতশিল্পী। মাঝেমধ্যে অনুষ্ঠান উপস্থাপনাও করেন। বিশেষ দিবসে চ্যানেল আইয়ের জন্য নির্মিত একাধিক অনুষ্ঠানের পরিচালক হিসেবেও দেখা গেছে তাঁকে। এবার একেবারে নতুন পরিচয়ে দর্শক-শ্রোতাদের সামনে হাজির হচ্ছেন। জীবনে প্রথমবারের মতো লিখেছেন গান। শুধু তা–ই নয়, গানটির সুরও করেছেন তিনিই। এতক্ষণ বলা হচ্ছিল কোনালের কথা। পথশিশুদের নিয়ে ‘এসো হাত বাড়াই, ওদের পাশে দাঁড়াই, আদর মমতা দিয়ে, ভালোবাসা ছড়াই’ এমন কথার গানটি লিখেছেন কোনাল।প্রথম আলোকে কোনাল বললেন, ‘পথশিশুদের কষ্ট আমাকে সব সময়ই ভাবায়। চেষ্টা করি, নিজের অবস্থান থেকে তাদের পাশে দাঁড়াতে। মানুষের কাছে আমার যোগাযোগের অন্যতম প্রধান মাধ্যম হচ্ছে গান। তাই গানের মাধ্যমেই আমি সমাজের সমস্যাগুলো তুলে ধরার চেষ্টা করি এবং এর থেকে উত্তরণের উপায়টাও বলতে চাই। তেমনি একটি ভাবনা থেকে গানে গানে পথশিশুদের পাশে দাঁড়াতে চেয়েছি আমি। এই লক্ষ্য নিয়েই গানটি লেখা হয়েছে।’পথশিশুদের নিয়ে লেখা গানটির রেকর্ডিং সপ্তাহ খানেকের মধ্যে শেষ হবে বলে জানান কোনাল। বললেন, ‘গানটির রেকর্ডিং শেষ হওয়ার পরপরই রেডিও-টেলিভিশনে প্রচারের ব্যবস্থা করব। ইচ্ছে আছে গানটি নিয়ে একটি ভিডিও নির্মাণেরও। বোনাস ট্র্যাক হিসেবে গানটি আমার পরবর্তী অ্যালবামেও রাখব।’ 
বছর তিনেক আগে স্মাইল নামে একটি সংগঠনের কাজ শুরু করেন কোনাল। স্মাইলের হয়ে নারীর ক্ষমতায়ন, শিশুস্বাস্থ্য সুরক্ষা এবং সমাজের সুবিধাবঞ্চিত ও অবহেলিত মানুষের জন্য কাজ করে যাচ্ছেন তিনি। কোনাল বলেন, ‘সমাজের অবহেলিত ও সুবিধাবঞ্চিত মানুষের মুখে হাসি ফোটানোর জন্য স্মাইলের যাত্রা শুরু। আপাতত পরিবারের সদস্য এবং আমার কয়েকজন বন্ধু এই সংগঠনের কার্যক্রম এগিয়ে নিতে সহযোগিতা করছেন। মা-বাবাকে দেখে আমি এ ধরনের কাজ করতে উদ্বুদ্ধ হয়েছি। তাঁরাই আমার মূল অনুপ্রেরণা। সামনে আরও বড় পরিসরে কাজ করার ইচ্ছে আছে। সেই পথেই হাঁটছি আমি।’
