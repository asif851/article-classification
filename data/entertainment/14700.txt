
এক দুর্ঘটনায় অলৌকিক ক্ষমতা পেয়ে গেছেন ববি। এই দিয়ে তিনি কী করবেন কে জানে! মানুষের কল্যাণে ব্যবহার করবেন, নাকি অপরাধীদের ইশারায় দেশবিরোধী কাজে লিপ্ত হবেন? এমন এক গল্প নিয়ে ববির পরের ছবি বিজলী। ছবিতে নাম–ভূমিকায় অভিনয় করছেন তিনি। রোমান্টিক ও অ্যাকশন নায়িকা থেকে একজন ‘সুপারওম্যান’-এর চরিত্রে অভিনয় প্রসঙ্গে ববি বলেন, ‘আমাদের এখানে এ ধরনের ছবি হয়নি। ছবিটি নিশ্চয়ই দর্শকদের ভালো লাগবে। ভালোভাবে নির্মাণ শেষ করে তাঁদের সামনে উপস্থাপন করতে পারলেই হয়।’ বিজলী ছবির প্রস্তুতি নিয়ে জানতে চাইলে ববি বলেন, ‘ছোটবেলা থেকেই বৈজ্ঞানিক কল্পকাহিনিভিত্তিক চলচ্চিত্র আমার প্রিয়। হলিউড-বলিউডের সায়েন্স ফিকশন ছবিগুলো নিয়মিত দেখি। ফলে মানসিক প্রস্তুতি নেওয়া আছে।’বিজলী ছবিটির চিত্রনাট্য লেখা ও পরিচালনায় রয়েছেন তরুণ নির্মাতা ইফতেখার চৌধুরী। তিনি বলেন, ‘দীর্ঘদিন ধরে আমাদের এখানে একই ধরনের ছবি তৈরি হয়ে আসছে। নায়ক-নায়িকার প্রেম, পাঁচ-ছয়টি গান, পারিবারিক সংঘাত, একটু মারপিট—এই নিয়েই ঢাকার চলচ্চিত্র। এখন বিশ্ব চলচ্চিত্রের সঙ্গে সামঞ্জস্য রেখে কিছু নির্মাণের সময় এসেছে। আর টিকে থাকতে হলে ওসব একঘেয়ে ছবি থেকে বের হয়ে দর্শকদের ব্যতিক্রমী কিছু উপহার দিতে হবে। ব্যতিক্রম বলেই হলিউডের স্পাইডারম্যান, এক্সম্যান কিংবা বলিউডের কৃষ ছবিগুলো মানুষ পছন্দ করেছে।’ ইফতেখার জানান, বিজলী একটি ব্যয়বহুল ছবি। এর শেষ অংশের দৃশ্যধারণ করা হবে থাইল্যান্ডের বিভিন্ন লোকেশনে।বিজলী ছবিটি প্রযোজনা করছেন নায়িকা ববি নিজেই। গত মঙ্গলবার দুপুরে পরিচালক সমিতিতে ছবিটির নাম নিবন্ধন করা হয়েছে। সবকিছু ঠিক থাকলে মার্চে শুরু হবে ছবিটির শুটিং।
