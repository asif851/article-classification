

আনন্দ পাঠকদের জন্যই আপনার প্রশ্ন, তারকার উত্তর বিভাগ। এই বিভাগে ভক্ত ও অনুসারীদের প্রশ্নের উত্তর দেবেন তারকারা। আজ এই বিভাগে হাজির হয়েছেন মডেল ও অভিনয়শিল্পী মেহ্‌জাবীন


 আপুর কাছে আমি জানতে চাই, তাঁর এই অভিনয়-জীবনে আসার পেছনে কার অবদান সবচেয়ে বেশি? 

আপনার কাছে আপনার অভিনীত কোন নাটকটি ভালো লেগেছে? 
মোহতাদিন আলম, কুড়িগ্রাম
যদি অবদানের কথা বলেন, তবে সবার আগে আমার আগ্রহের কথা বলতে হয়। আমার ছোটবেলা থেকেই ইচ্ছা ছিল, মডেলিং ও অভিনয়ে ক্যারিয়ার গড়ব। সে অনুযায়ী চেষ্টা করছিলাম। তবে লাক্স-চ্যানেল আই সুপারস্টারে অংশ নেওয়ার পেছনে আমার আব্বুর অবদান অনেক বেশি। একটু যদি বিস্তারিত বলি, তাহলে আমার জন্য ওই সময়টা খুব কঠিন ছিল। আব্বু তখন দেশের বাইরে। আমরা চট্টগ্রাম থাকি। লাক্স-চ্যানেল আই সুপারস্টারের জন্য আম্মু ও ছোট ভাইকে নিয়ে ঢাকায় থাকা, একা একা অচেনা এই শহরে থাকা যে আসলেই কঠিন। ওই সময় আমার জন্য আম্মু অনেক পরিশ্রম করেছেন। আম্মু যদি একবার বলতেন, না, দরকার নেই, তাহলে হয়তো আমি আজকের মেহ্জাবীন হতাম না। আর আব্বু দেশের বাইরে থেকে অনবরত উৎসাহ দিয়ে যেতেন। তাই আব্বু ও আম্মু এবং পরিবারের সবারই অবদান অনেক বেশি।
আর আমার অভিনীত অনেক নাটকই পছন্দ। কিন্তু সত্যি কথা বলতে কী, আমি বড় ছেলে নাটকটি থেকে যে পরিমাণ সাড়া পেয়েছি অন্য কোনো নাটক থেকে পাইনি। এখন সেরা কাজ আসলে বড় ছেলেই।
মেহ্‌জাবীন চৌধুরীর পছন্দের কালার (রং) কী?
মশিউর রহমান, নারায়ণগঞ্জ
আমার পছন্দের কালার বার্গেনডি (কালচে লাল)। আমার পছন্দ মাঝেমধ্যে কিন্তু পরিবর্তন হয় (হাসি)।
