
আজ ২৩ জানুয়ারি কিংবদন্তি অভিনেতা রাজ্জাকের ৭৫তম জন্মদিন। এ উপলক্ষে নায়ক রাজ্জাকের পরিবারের কিছু একান্ত পরিকল্পনা তো ছিলই। কিন্তু প্রিয় অভিনেতার জন্মদিনকে আরও বিশেষ করে তুলতে চেষ্টার কমতি ছিল না অনেকের। এই যেমন সংগীতশিল্পী বাপ্পা মজুমদার। তিনি তো বরেণ্য অভিনেতা রাজ্জাকের জন্মদিন উপলক্ষে একটি গানই তৈরি করে ফেললেন। সুর ও সংগীত পরিচালনার পাশাপাশি এতে কণ্ঠও দিয়েছেন বাপ্পা। এতে আরও কণ্ঠ দিয়েছেন কুমার বিশ্বজিৎ, ফাহমিদা নবী ও আঁখি আলমগীর।‘তোমার আলোয় পৃথিবীটা আরও রঙিন হলো, স্বপ্নের ফেরিওয়ালা তুমি স্বপ্ন প্রদীপ জ্বালো’—এমন কথার এই গানটি লিখেছেন ওমর ফারুক।বাপ্পা জানান, অভিনেতা রাজ্জাককে শ্রদ্ধা জানাতে গানটি তৈরি করা হয়েছে।গত বৃহস্পতিবার রাতে ফেসবুকে একটি পোস্ট দিয়েছেন বাপ্পা মজুমদার। তাতে তিনি লিখেছেন, ‘নায়করাজ রাজ্জাককে নিয়ে তৈরি গানটির কাজ মাত্রই শেষ করলাম। তাঁর মতো একজন কিংবদন্তি অভিনেতাকে নিয়ে একটি গান তৈরি করা অনেক বেশি আনন্দের। আর এই গানটি তৈরিতে কুমার বিশ্বজিৎদা, ফাহমিদা নবী আপা ও আঁখি আলমগীর যে সহযোগিতা করেছেন, এর জন্য তাঁদেরও ধন্যবাদ। আমি এমন একটি আয়োজনের অংশ হতে পেরে সম্মানিতবোধ করছি।’এদিকে এই গানে কণ্ঠ দিতে পেরে দারুণ খুশি ফাহমিদা নবী। তিনি বাপ্পা মজুমদারের প্রতিও কৃতজ্ঞ। বললেন, ‘একজন কিংবদন্তি অভিনয়শিল্পীকে সম্মান জানানোর জন্য এটা খুবই চমৎকার একটি উদ্যোগ। এই উদ্যোগের অংশ হওয়াটা অনেক বেশি আনন্দের।’নায়ক রাজ্জাকের জন্মদিন উদ্যাপনের উদ্যোগ নিয়েছে বাংলাদেশ চলচ্চিত্র পরিচালক সমিতি। আজ শনিবার দুপুরে এফডিসিতে এক অনুষ্ঠানের আয়োজন করেছে সংগঠনটি। এতে চলচ্চিত্র পরিচালক, প্রযোজক, শিল্পী আর কলাকুশলীরা উপস্থিত থাকবেন।
