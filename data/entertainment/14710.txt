
নজরুলসংগীত, আধুনিকসহ অনেক ধরনের গানই করেছেন জনপ্রিয় সংগীতশিল্পী ন্যান্সি। ‘ভালোবাসা অধরা’ ও ‘রঙ’ নামে প্রকাশিত হয়েছে দুটি একক অ্যালবাম। গেয়েছেন চলচ্চিত্রের গানও। কিন্তু এখন পর্যন্ত যে কোনো দেশাত্মবোধক গানে কণ্ঠ দেননি তিনি। এ নিয়ে আক্ষেপও আছে তাঁর। সুন্দর কথায় দেশাত্মবোধক একটি গানের জন্য অনেক দিন ধরে মুখিয়ে ছিলেন ন্যান্সি। এবার ঘুচাল তার আক্ষেপ; প্রথমবারের মতো গাইলেন দেশের গান। সম্প্রতি প্রিন্স মাহমুদের স্টুডিওতে গানটির রেকর্ডিং সম্পন্ন হয়েছে। ‘প্রজন্ম’ শিরোনামের গানটির কথা ও সুর করেছেন প্রিন্স মাহমুদ নিজে। প্রথম আলো ডটকমকে ন্যান্সি বলেন, ‘এর আগে কখনো দেশের গান করা হয়নি। সত্যি কথা বলতে, দেশের গানের কোনো প্রস্তাব আমার কাছে সেভাবে আসেনি। তাই দেশের গান করার প্রশ্নও আসেনি। এবারই প্রথম দেশের গানে কণ্ঠ দিলাম। অনেক ভালো লেগেছে গানটি গেয়ে।’ এদিকে গান নিয়ে কিছুদিন আগে বেশ দ্বিধাদ্বন্দ্বে ছিলেন ন্যান্সি। কোনোভাবেই তিনি গানে মন দিতে পারছিলেন না বলেও জানিয়েছিলেন। আর দ্বিধাদ্বন্দ্বের কারণে মায়ের স্মরণে নির্মিত গানটিও নাকি ঠিকমতো গাইতে পারেননি ন্যান্সি। এ নিয়ে ভীষণ মন খারাপ ছিল তাঁর। তবে প্রিন্স মাহমুদের সুরে দেশের গানটি গেয়ে সংগীতের ক্ষেত্রে নতুন করে প্রাণ ফিরে পেয়েছেন বলেও জানান ন্যান্সি। তিনি বলেন, ‘মাঝে গান নিয়ে দ্বিধাদ্বন্দ্ব আমাকে গ্রাস করেছিল। কী করব বুঝে উঠতে পারছিলাম না। সন্তুষ্টি অনুযায়ী গান গাইতে পারছিলাম না। কিন্তু দেশের গানটি গাওয়ার পর গানে নতুন করে প্রাণ ফিরে পেলাম।’
 
‘প্রজন্ম’ শিরোনামের গানটি প্রিন্স মাহমুদের নতুন মিশ্রগানের অ্যালবামে থাকবে। জি-সিরিজ থেকে প্রকাশিতব্য অ্যালবামটির নাম রাখা হয়েছে ‘নিমন্ত্রণ’।
 
