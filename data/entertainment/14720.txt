
এর আগে পরিবারের সঙ্গে বেশ কয়েকবার দেশের বাইরের যাওয়া হয়েছে তাঁর। কিন্তু শুটিংয়ে জন্য এবারই প্রথম দেশের বাইরের যাচ্ছেন বুবলি। শামীম আহমেদ রনির ‘বসগিরি’ ছবির শুটিংয়ে অংশ নিতে থাইল্যান্ড যাচ্ছেন তিনি। আজ রাত ১০টায় থাইল্যান্ডের উদ্দেশে ঢাকা ছাড়ার কথা আছে এই নবগত নায়িকার। ফিরবেন ১৫ আগস্ট। বুবলি জানিয়েছেন, থাইল্যান্ডের ব্যাংকক ও পাতায়ার বিভিন্ন লোকেশনে ছবির চারটি গানের দৃশ্যের চিত্রায়ণ হবে। আজ দুপরে প্রথম আলোকে তিনি বলেন, ‘এটি আমার জন্য নতুন অভিজ্ঞতা। কাজটি যাতে ভালো হয়, সে চেষ্টাই থাকবে।’ ‘বসগিরি’ বুবলির প্রথম ছবি। দ্বিতীয় ছবি ‘শুটার’-এর কাজও এরই মধ্যে শুরু হয়েছে। দুই ছবিরই নায়ক শাকিব খান। ‘বসগিরি’ ছবির চারটি গানেরই কোরিওগ্রাফি করছেন ভারতের নৃত্যপরিচালক আদিল শেখ। গতকাল বৃহস্পতিবার তাঁদের একটি দল থাইল্যান্ডে পৌঁছেছেন। তাঁরা সেখানে লোকেশন ঠিকঠাক করছেন। ছবির পরিচালক জানান, গানের শুটিংয়ে শেষ হলে পুরো ছবির কাজ শেষ হয়ে যাবে। ‘বসগিরি’ ছবিটি আগামী ঈদুল আজহায় মুক্তির কথা রয়েছে। ছবিটিতে আরও অভিনয় করছেন অমিত হাসান, সাদেক বাচ্চু, মিজু আহমেদ, ভারতের রজতাভ দত্ত প্রমুখ।
