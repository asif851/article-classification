
মা হামিদা বেগমকে হারালেন অভিনয়শিল্পী জাহিদ হাসান। আজ বৃহস্পতিবার সকাল সাতটা ২০ মিনিটে চিকিৎসাধীন অবস্থায় মারা যান তিনি (ইন্না লিল্লাহি ওয়া ইন্না ইলাহি রাজিউন)। তাঁর বয়স হয়েছিল ৮৮ বছর।শুরুতে হামিদা বেগমকে স্কয়ার হাসপাতালে ভর্তি করানো হয়। পরে তিনি রাজধানীর শমরিতা হাসপাতালে চিকিৎসাধীন ছিলেন। ঈদে মাকে দেখার আনন্দই অন্য রকমশমরিতা হাসপাতালের চিকিৎসক আজ বৃহস্পতিবার তাঁকে মৃত ঘোষণা করেন। তিনি পাঁচ ছেলে, তিন মেয়ে, নাতি-নাতনি ও অসংখ্য গুণগ্রাহী রেখে গেছেন।আজ বিকেলে জাহিদ হাসানের সঙ্গে কথা বলে জানা গেল, মায়ের মরদেহ নিয়ে তিনি এখন সিরাজগঞ্জে আছেন। মায়ের জন্য তিনি সবার দোয়া চেয়েছেন। বললেন, ‘অনেক দিন ধরে মা অসুস্থ। খুব কষ্ট পাচ্ছিলেন তিনি। তার পরও মা ছিলেন। কিন্তু আজ সকালে আমাদের ছেড়ে গেলেন। বিষয়টা ভাবতেই কেমন যেন লাগছে। মা নেই, পৃথিবীটা খুব শূন্য।’ ঢাকার ধানমন্ডিতে জোহরের নামাজের পর জানাজা শেষে মরদেহ নিয়ে যাওয়া হয় সিরাজগঞ্জে। সেখানে স্বামী প্রয়াত ইলিয়াস উদ্দিন তালুকদারের পাশে তাঁকে কবর দেওয়া হবে।
