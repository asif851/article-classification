
বলতে গেলে অভিনয়জীবন তো কেবল শুরু। বলিউডে উড়ছেন আলিয়া ভাট। কিন্তু কত বছর ধরে রাখতে পারবেন এই দুরন্ত অভিনয়জীবন? নাকি বয়সের কাছে হেরে যাবেন। এমন প্রশ্নের মুখোমুখি হয়েছিলেন আলিয়া। উত্তরে বললেন, ৯০-তেও দিব্যি অভিনয় চালিয়ে যেতে চান।বলিউডে নায়িকাদের অভিনয়জীবনের আয়ু হয় স্বল্প। বয়স ফুরিয়ে গেলে চাহিদাও ফুরিয়ে যায়। একসময় পর্দা কাঁপিয়ে বেড়ানো নায়িকারা চলে যান আড়ালে। অথচ নায়কেরা বুড়ো বয়সেও অভিনয় করছেন। এই ধরুন, মাধুরী দীক্ষিত কিংবা কাজল বলিউডে এখন যেন অমাবস্যার চাঁদ। কালেভদ্রে বড় পর্দায় দেখা যায় তাঁদের। অন্যদিকে তাঁদের সময়ের অভিনেতারা যেমন শাহরুখ খান, সালমান খান, আমির খানরা এখনো বলিউডে রাজত্ব করছেন। এমনকি সেই সময়ের নায়কেরা তাঁদের হাঁটুর বয়সী নায়িকাদের সঙ্গেও দিব্যি রোমান্স চালিয়ে যাচ্ছেন। বিষয়টি নিয়ে আলিয়া বলেন, ‘আমি মনে করি, এই ধারার এখন পরিবর্তন হচ্ছে। এটা আসলে নির্ভর করে সিনেমার গল্পকার ও চিত্রনাট্যকারদের ওপর। তাঁরা যদি বয়সী নায়িকাদের নিয়ে চরিত্র লেখেন, তাহলেই কোনো সমস্যা থাকে না। অভিনয়কে আমি খুবই ভালোবাসি। আমার মনে হয়, আমি ৯০ বছর পর্যন্ত অভিনয় করতে পারব। আমি আশা করি, সিনেমার সেটে বসেই পৃথিবীকে বিদায় জানাব।’আলিয়া ভাট এই মুহূর্তে ব্যস্ত মেঘনা গুলজারের সিনেমা রাজি নিয়ে। কিছুদিন আগেই বদরিনাথ কি দুলহানিয়া দিয়ে বক্স অফিস কাঁপিয়েছেন। সূত্র: ইন্ডিয়ান এক্সপ্রেস।
