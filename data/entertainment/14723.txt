
প্রেমের সময় মানুষ নাকি অন্ধ হয়ে যায়। হয়তো হলিউড অভিনেত্রী জেনিফার লরেন্স ও নির্মাতা ড্যারন অ্যারনোফস্কির বেলায়ও তেমনটি হয়েছিল। কিন্তু একটি ছবির ব্যর্থতা প্রেমের সেই মোহকে কাটিয়ে দিয়েছে। তাই এখন লরেন্স ও অ্যারনোফস্কির পথ আলাদা হয়ে গেছে, ভেঙে গেছে প্রেমের সম্পর্ক। এই জুটির ছবি ‘মাদার!’ হলিউড বক্স অফিসে বিচ্ছিরিভাবে ব্যর্থ হয়েছে। তাই এখন তাঁদের ঘনিষ্ঠজনেরা বলছেন, এই ব্যর্থতাই লরেন্স-অ্যারোনফস্কির প্রেমের কাল হয়ে দাঁড়িয়েছিল।
পিপল সাময়িকীকে জেনিফার লরেন্সের ঘনিষ্ঠ এক সূত্র জানায়, পারস্পরিক সমঝোতার মধ্য দিয়েই ড্যারেন অ্যারনোফস্কির সঙ্গে সম্পর্কের ইতি টেনেছেন অস্কারজয়ী এই অভিনেত্রী। এই জুটিকে সর্বশেষ একসঙ্গে জনসমক্ষে দেখা গেছে ১১ নভেম্বর। এর আগেই তাঁদের বিচ্ছেদ ঘটেছে। শুধু কাজের খাতিরে তাঁরা একসঙ্গে হাজির হয়েছিলেন একটি অনুষ্ঠানে। গত বছর ‘মাদার!’ ছবির শুটিং শেষ হওয়ার পর থেকে লরেন্স ও অ্যারনোফস্কিকে ঘনিষ্ঠ অবস্থায় দেখা গিয়েছিল বিভিন্ন অনুষ্ঠানে। কিন্তু দুজনই গণমাধ্যমকে বলে এসেছেন—এ নিরেট বন্ধুত্ব। যদিও লরেন্সের কাছের বন্ধুরা এ সম্পর্ক নিয়ে খুব আশাবাদী ছিলেন। গণমাধ্যমে এই জুটির প্রেমের খবর তাঁরা দিয়ে এসেছেন বরাবরই। ভাঙনের মধ্য দিয়ে শেষ হলো সেই গুঞ্জনটুকু।
সূত্র : পিপল।
 
