
প্রথমবারের মতো মিউজিক ভিডিওর মডেল হলেন অভিনয়শিল্পী দোয়েল। ২ মার্চ ‘পুলিশ মেমোরিয়াল ডে’ উপলক্ষে গানটি গেয়েছেন সংগীতশিল্পী বেলাল খান ও সুপ্তিকা মণ্ডল। আর ভিডিওটি নির্মাণ করেছেন নোমান রবিন। দোয়েলের সঙ্গে মিউজিক ভিডিওতে মডেল হিসেবে অংশ নিয়েছেন নোয়েল, ফেরদৌসি আরা লিনা, নাসির, রাশেদ বিপ্লব।
‘তুমি জানো আমার কী নাম’ শিরোনামের এ গানটি লিখেছেন সোমেশ্বর অলি। গানটির মিউজিক ভিডিও নিয়ে দারুণ উচ্ছ্বসিত দোয়েল। বললেন, ‘প্রথম একটা মিউজিক ভিডিওর মডেল হলাম। গানের কথাগুলো খুবই ভালো লেগেছে। আর এটি একটি বিশেষ গান তাই ভালো লাগাটা একটু বেশি। আমাদের শুটিং হয়েছে ঢাকার আশপাশে।’দোয়েল নিয়মিত মডেলিংয়ের পাশাপাশি ‘কোড নেম আলফা’ ও ‘চন্দ্রাবতী কথা’ নামে দুটি পূর্ণদৈর্ঘ্য চলচ্চিত্র ও ‘কবি স্বামীর মৃত্যুর পর আমার জবানবন্দি’ নামের একটি স্বল্পদৈর্ঘ্য চলচ্চিত্রে অভিনয় করেছেন।এদিকে দোয়েল অভিনীত মিউজিক ভিডিওটি আজ থেকে দেখা যাবে ইউটিউবে।
