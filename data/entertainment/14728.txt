
কয়েক দিন ধরে আলোচনায় মডেল ও অভিনেত্রী শ্রাবস্তী দত্ত তিন্নি। ১৩ আগস্ট তিন্নি তাঁর ফেসবুক স্ট্যাটাসের মাধ্যমে স্বামী আদনান হুদা সাদের বিরুদ্ধে নির্যাতন ও প্রতারণার অভিযোগ আনলে শুরু হয় এ আলোচনা। সেই সূত্র ধরেই শনিবার কথা হয় অভিনয় থেকে দূরে সরে যাওয়া এই শিল্পীর সঙ্গে। তিনি বলেন, ‘স্ট্যাটাসে যা লিখেছি তা সত্য।’তিন্নির বর্তমান অবস্থার কথা জানতে চাইলে একসময়কার ছোট পর্দার জনপ্রিয় এই মডেল ও অভিনেত্রী বলেন, ‘আমি ভালো নেই। খুবই মানসিক যন্ত্রণায় আছি।’তিন্নি ফেসবুকে লেখেন, ‘আমার সঙ্গে অন্যায় হলো।’ এরপর তিনি তাঁর স্বামীর জীবনযাপনের অসংগতির কথাও সেখানে উল্লেখ করেন। স্ট্যাটাসে জানান স্বামীর বাড়ি ছেড়ে আসার কথা। তিন্নির সেই স্ট্যাটাসের ভিত্তিতে তাঁর বিচ্ছেদের খবরটি ছড়িয়ে পড়ে বিভিন্ন মাধ্যমে। প্রথম আলোকে বিচ্ছেদের খবর নিয়ে তিন্নি বলেন, ‘আমাদের এখনো বিচ্ছেদ হয়নি। আমি এখন আমার মা-বাবার কাছে আছি। গত রমজান মাসের শুরুর দিকে এখানে চলে এসেছি।’ এরপর থেকে কি একে অপরের সঙ্গে যোগাযোগ বন্ধ—এ প্রশ্নের জবাবে তিন্নি বলেন, ‘আমি যোগাযোগ করি না। এর মধ্যে ও (সাদ) একবার আমাদের বাসায় এসেছিল।’স্বামী সাদের সঙ্গে সম্পর্কের অবনতির কারণ জানতে চাইলে তিন্নি বলেন, ‘সাদের জীবনযাপনের কিছু বিষয় আমি মেনে নিতে পারছিলাম না। তাঁর চলাফেরা, আচার-আচরণ আমাকে মানসিকভাবে যন্ত্রণা দিচ্ছিল। মনে হচ্ছিল প্রতিনিয়ত আমাকে বোকা বানিয়ে ঠকানো হচ্ছে।’তাঁদের সম্পর্কের ভবিষ্যৎ নিয়ে তিন্নি বলেন, ‘সমঝোতা হলেই তো তাঁর বাড়িতে যেতে হবে। আর ওখানে গেলে সেই একই ঘটনা আবার ঘটবে।’২০১৪ সালের ১৮ ফেব্রুয়ারি আদনান হুদা সাদকে বিয়ে করেন তিন্নি। গত বছরের অক্টোবরে তাঁদের এ বিয়ের খবর তিন্নি নিজেই সবাইকে জানান।তিন্নি ও সাদের এক কন্যাসন্তানও রয়েছে, তার নাম আরিশা।
