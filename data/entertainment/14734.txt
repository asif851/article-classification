
নতুন বছর শুরু হয়ে চার মাস শেষ হওয়ার পথে। ঢাকার মঞ্চে এ সময়ে নতুন নাটকের পাশাপাশি ছিল উৎসবও। আলোচনায় মুখর কোনো নাটকের কাজ না থাকলেও নাগরিক নাট্য সম্প্রদায়ের পুরোনো শিল্পীদের মঞ্চাভিনয় ছিল একটা বড় পাওয়া। নাট্যজনদের মতে, দর্শকও বেড়েছে। সবকিছু মিলিয়ে বছরের শুরুটা ইতিবাচক দেখছেন তাঁরা।
ঢাকায় নিয়মিত নাটক প্রদর্শনী হয় বাংলাদেশ শিল্পকলা একাডেমির তিনটি হল ও বাংলাদেশ মহিলা সমিতি মিলনায়তনে। শিল্পকলা একাডেমির হল বরাদ্দের তালিকা ও মহিলা সমিতি সূত্র থেকে জানা যায়, এই চার মাসে দলগুলোর নিয়মিত প্রদর্শনীর পাশাপাশি অনেক নতুন নাটক এসেছে। নাগরিক নাট্য সম্প্রদায়ের ‘ওপেন কাপল’, ঢাকা পদাতিকের ‘ট্রায়াল অব সূর্য সেন’, থিয়েটারের (আরামবাগ) ‘দ্রৌপদী পরম্পরা’, প্রাঙ্গণেমোরের ‘হাছনজানের রাজা’, পালাকারের ‘উজানে মৃত্যু’, জাহাঙ্গীরনগর বিশ্ববিদ্যালয়ের ‘দ্য আলকেমিস্ট’সহ তৈরি হয়েছে বেশ কিছু নাটক।
তবে নাটকপাড়ায় এ নিয়ে খুব একটা হইচই শোনা যায়নি। নাট্যজন রামেন্দু মজুমদার বলেন, নতুন নাটক যে কটা বেরিয়েছে, তাতে শুভসূচনাই বলা যায়। গত বছরের তুলনায় এ বছর দর্শকও একটু বেড়েছে। এটা একটা ভালো দিক। তবে নতুন নাটক নিয়ে আলোচনা কম হয়েছে।
নতুন নাটকের পাশাপাশি বেশ কিছু ব্যতিক্রমী কাজ ছিল নাটকপাড়ায়। নাগরিক নাট্য সম্প্রদায়ের সুবর্ণজয়ন্তী তার মধ্যে উল্লেখযোগ্য। দলটি এ বছর ৫০ বছর এবং দর্শনীর বিনিময়ে নাটক প্রদর্শনীর ৪৫ বছর পেরিয়েছে। সে উপলক্ষে নাগরিকের পুরোনো কর্মীরা মিলিত হয়েছিলেন। মঞ্চে উঠেছিলেন আলী যাকের, আসাদুজ্জামান নূরের মতো অভিনেতারা। বছরের শুরুতে এটিও একটি বড় পাওয়া। বাংলাদেশ গ্রুপ থিয়েটার ফেডারেশনের সেক্রেটারি জেনারেল আকতারুজ্জামান বলেন, নাগরিকের মতো বড় দলের উৎসব একটা গুরুত্বপূর্ণ ব্যাপার। তারাও নতুন একটি নাটক নিয়ে এসেছে। এ ছাড়া মে মাসে ফেডারেশনের সম্মেলনকে ঘিরে দলগুলো নতুন করে প্রস্তুতি নিচ্ছে। নেতিবাচক দিক কিছু ছিল, তবে ইতিবাচক দিকই বেশি দেখা গেছে বছরের শুরুতে।
এ ছাড়া ঢাকা বিশ্ববিদ্যালয়ের থিয়েটার অ্যান্ড পারফরম্যান্স স্টাডিজ বিভাগ পাঁজরে চন্দ্রবান নামে একটি গবেষণা নাটক তৈরি করেছে রোহিঙ্গাদের নিয়ে। রোহিঙ্গা শিবিরে গিয়ে সেখানকার অভিজ্ঞতা নিয়ে তৈরি হয় নাটকটি। বরিশালের নাটকের দল শব্দাবলী বের করেছে তাদের স্টুডিও থিয়েটারের পথচলা নিয়ে বই। ঢাকায় হলো এর প্রকাশনা অনুষ্ঠান। ভারতে ৮ম থিয়েটার অলিম্পিকে বেশ কিছু নাটকের অংশগ্রহণ ছিল। ছিল বিভিন্ন দলের প্রতিষ্ঠাবার্ষিকী উপলক্ষে নাট্যোৎসবও।
