
উৎসবমুখর পরিবেশে গতকাল শুক্রবার শেষ হয়েছে বাংলাদেশ চলচ্চিত্র শিল্পী সমিতির এবারের নির্বাচন। শিল্পীদের অধিকার ও সিনেমার সুযোগ-সুবিধার নানা বিষয়ে সামনে থেকে নেতৃত্ব দিতে চূড়ান্ত হয়েছে চলচ্চিত্র শিল্পী সমিতির দুই বছর মেয়াদি কমিটি। নতুন এই কমিটিকে অভিনন্দন ও শুভেচ্ছা জানালেন জনপ্রিয় নায়িকা অপু বিশ্বাস। পাশাপাশি নতুন কমিটি নিয়ে নিজের কিছু উপলব্ধির কথাও জানান অপু।আজ শনিবার সকালে প্রথম আলোকে অপু বিশ্বাস বলেন, ‘নেতৃত্ব কথাটার মধ্যে অনেক দায়িত্বের ব্যাপার জড়িয়ে। আছে আস্থার ব্যাপারটাও। আমরা যাঁরা শিল্পীরা, তাঁরা যেন নতুন নেতৃত্বের প্রতি আস্থাটা রাখতে পারি। নির্বাচনের আগে তাঁরা যেসব কমিটমেন্ট করেছেন, তা যেন রক্ষা করতে পারেন, সেদিকেও জোর দিতে হবে।’চলচ্চিত্র শিল্পী সমিতির নির্বাচন সুষ্ঠু হয়েছে। যাঁরা নির্বাচিত হয়েছেন, সবাই শান্তিপূর্ণ ভোটের মাধ্যমে নিজ পদে জয়ী হয়েছেন উল্লেখ করে অপু বলেন, ‘এবারের নির্বাচনে যাঁরাই প্রার্থী ছিলেন, তাঁরা সবাই আমার খুব কাছের, আপন ও ভালো মনের সহশিল্পী। সবচেয়ে বেশি ভালো লাগছে এই জন্য যে এবারের কমিটিতে যাঁরা আছেন, তাঁদের বেশির ভাগই নায়ক ও নায়িকা। তাঁরা সবাই শিল্পীদের আবেগ-অনুভূতির ব্যাপারগুলো বুঝতে পারবেন। সবার প্রতি শুভেচ্ছা ও ভালোবাসা রইল। আমরা যাঁরা শিল্পী, তাঁরা যেন সম্মানটাও পাই, সেদিকে নতুন কমিটি খেয়াল রাখবে।’এবারের চলচ্চিত্র শিল্পী সমিতির নির্বাচনে যাঁরাই লড়েছেন, সবাই খুব পরিশ্রম করেছেন বলেও জানান অপু। সাম্প্রতিক সময়ে বিয়, সন্তানসহ জনসমক্ষে আসার কারণে দেশের মানুষের কাছে বেশ আলোচিত এই নায়িকা। অপু বলেন, ‘আমি যত দূর জেনেছি, এবারের নির্বাচনের জন্য সবাই খুব পরিশ্রম করেছেন। আর যাঁরা শ্রম দিয়ে কিছু অর্জন করেছন, সেটার প্রতি তাঁদের দরদটাও থাকে। নতুন কমিটির মধ্যেও এই ব্যাপারটা বজায় থাকবে বলে বিশ্বাস।’
