
ঈদে মুক্তি পাওয়া সালমান খানের ‘টিউবলাইট’ ছবিতে এক ঝলকের জন্য দেখা গিয়েছিল শাহরুখ খানকে। জাদুকর গোগো পাশার চরিত্রে অভিনয় করেন তিনি। আর বন্ধু শাহরুখের প্রতি কৃতজ্ঞতা স্বরূপ তাঁর পরবর্তী ছবিতেও অতিথি চরিত্রে পর্দায় ধরা দেবেন সাল্লু। যদিও আনন্দ এল রায় পরিচালিত শাহরুখের সেই ছবির নাম এখনো চূড়ান্ত হয়নি। এই ছবিতে সালমানের সাবেক প্রেমিকা ক্যাটরিনা কাইফ থাকবেন বলেও খবর রয়েছে। বলিউডের এই দুই খান কেবল একে অন্যের ছবিতে কেমিও চরিত্র করেই বন্ধুত্বের প্রমাণ দিচ্ছেন না, তাঁদের বন্ধুত্ব দিন দিন ভিন্ন মাত্রায় পৌঁছাচ্ছে। গতকাল সালমান খানকে একটি নতুন গাড়ি উপহার দিয়েছেন শাহরুখ।
খবর অনুযায়ী, নিজের নতুন ছবিতে সালমান খানের স্বচ্ছন্দ উপস্থিতি খুব ভালোভাবে নিয়েছেন ‘কিং খান’। গতকাল মঙ্গলবার বিকেলে শাহরুখের ছবির সেটে হাজির হয়েছিলেন সালমান। সেখানেই একটি বিলাসবহুল গাড়ি উপহার দিয়ে সাল্লুকে চমকে দেন ‘বলিউড বাদশা’ শাহরুখ। সূত্র জানায়, সদ্য বাজারে আসা একটি মডেলের গাড়িই বন্ধুকে উপহার দিয়েছেন ‘কিং খান’। সালমান খান শিগগিরই মরক্কোয় উড়াল দেবেন তাঁর ‘টাইগার জিন্দা হ্যায়’ ছবির শুটিং করতে। আলী আব্বাস জাফর পরিচালিত এই ছবিতে তাঁর নায়িকা ক্যাটরিনা। এটি কবির খানের ‘এক থা টাইগার’-এর সিকুয়েল। ছবিটি মুক্তি পাবে ২২ ডিসেম্বর।আর আনন্দ এল রায়ের ছবির শুটিং করতে গিয়ে শাহরুখকে অংশ নিতে হচ্ছে আসন্ন ছবি ‘যাব হ্যারি মেট সেজাল’-এর প্রচারে। এই ছবির নায়িকা আনুশকা শর্মা। ইমতিয়াজ আলী নির্মিত এই সিনেমা মুক্তি পাবে ৪ আগস্ট। সূত্র: বলিউড বাবল
আরও পড়ুন:শাহরুখকে ঈদি দিলেন সালমান
