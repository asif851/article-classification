
তাঁর কবিতায় বহির্গতের ছায়াপাত আছে, তবে তা গৌণ, মুখ্য হলো অন্তর্জগৎ। বিশাল তার ব্যাপ্তি। মহাসমুদ্রের মতো সর্বক্ষণই তা ফেনিল ও তরঙ্গময়। বিচিত্র ও বর্ণাঢ্য সব মাছের মতো সেখানে তাঁর ভাবনারা সাঁতার কাটে নিরন্তর। তার মধ্যে কিছু হয়তো আমাদের চেনা, অনেকটা অজানা।কবি সিকদার আমিনুল হকের স্মরণসভার মূল প্রবন্ধে এমন মন্তব্য করেন প্রাবন্ধিক মিনার মনসুর৷ গতকাল ছিল এ কবির একাদশতম মৃত্যুবার্ষিকী। এ উপলক্ষে প্রবন্ধ পাঠ ও আলোচনার মধ্য দিয়ে কবিকে স্মরণ করেছে সিকদার আমিনুল হক কবিতা কেন্দ্র। সন্ধ্যায় কেন্দ্রীয় গণগ্রন্থাগারের সেমিনারকক্ষে অনুষ্ঠিত এ আয়োজনে প্রধান অতিথি ছিলেন লেখক সৈয়দ শামসুল হক। সংস্থাটির সভাপতি ওসমান গনির সভাপতিত্বে আলোচক ছিলেন মুহম্মদ নুরুল হুদা, কবির স্ত্রী মাসুদা আমিন, কামাল চৌধুরী, ফারুক মাহমুদ প্রমুখ।
