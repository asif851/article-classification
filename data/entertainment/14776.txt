
ত্বক ক্যানসারের চিকিত্সা নিচ্ছেন ‘এক্স মেন’খ্যাত অস্ট্রেলীয় অভিনেতা হিউ জ্যাকম্যান। তাঁর নাকে ক্ষতচিহ্ন দেখে সন্দেহ হলে তা ক্যানসার কি না, নিশ্চিত হওয়ার জন্য পরীক্ষা করাতে বলেন জ্যাকমানের স্ত্রী ডেবরা। স্ত্রীর পরামর্শে পরীক্ষা করানোর পর জ্যাকম্যানের ত্বকে ক্যানসার ধরা পড়ে। প্রাথমিক অবস্থায় ক্যানসার ধরা পড়ার পর চিকিত্সাপ্রক্রিয়া শুরু করেছেন ৪৫ বছর বয়সী এ তারকা অভিনেতা।ক্যানসার শনাক্ত হওয়ার পর ফটো ও ভিডিও-শেয়ারিং ওয়েবসাইট ইনস্টাগ্রামে নিজের একটি ছবিও পোস্ট করেছেন জ্যাকম্যান। ছবিটিতে দেখা গেছে, নাকের ওপর ব্যান্ড-এইড দিয়ে রেখেছেন তিনি। সম্প্রতি এক খবরে এ তথ্য জানিয়েছে যুক্তরাজ্যের মিরর ডটকম।ছবি পোস্ট করার পাশাপাশি এক বার্তায় জ্যাকম্যান লিখেছেন, ‘আমার নাকে ক্ষতচিহ্ন দেখে ডেবরা সন্দেহ করে, সেটা ক্যানসার হতে পারে। সে আমাকে পরীক্ষা করাতে বলে। তার ধারণাই ঠিক ছিল। আমার ত্বকে ব্যাসেল সেল কার্সিনোমার অস্তিত্ব ধরা পড়ে।’ প্রসঙ্গত, ব্যাসেল সেল কার্সিনোমা হলো এক ধরনের ত্বক ক্যানসার। দীর্ঘ সময় সূর্যের আলো ত্বকের ওপর পড়লে এ ধরনের ক্যানসার বাসা বাঁধে মানুষের শরীরে।   জ্যাকম্যান আরও লিখেছেন, ‘নাকের ক্ষতচিহ্ন আমার চোখে পড়লেও আমি তাতে পাত্তা দিইনি। ডেবরা না বললে আমি হয়তো পরীক্ষাই করাতাম না। আপনারা কেউ আমার মতো বোকামি করবেন না। সামান্য সন্দেহ হলেই দ্রুত পরীক্ষা করুন। আর সব সময় সানস্ক্রিন লোশন ব্যবহার করুন।’
    
