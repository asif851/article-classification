
ঈদের বিশেষ ‘ইত্যাদি’র একটি নাট্যাংশে একই সঙ্গে দেখা যাবে পাঁচ তারকাকে। তাঁরা হচ্ছেন শহীদুজ্জামান সেলিম, চঞ্চল চৌধুরী, মীর সাব্বির, অপূর্ব ও জাহিদ হাসান। বিখ্যাত ও আলোচিত বেশ কয়েকটি চরিত্রের সংলাপ শোনা যাবে তাঁদের মুখে।
প্রতিবারের মতোই বিষয়বৈচিত্র্যে ঠাসা এবারের ‘ইত্যাদি’। বিনোদনের মাধ্যমে দর্শকদের শেখানো ও সচেতন করার চমৎকার সব আয়োজনের অংশ হিসেবে থাকবে একটি বিশেষ নাট্যাংশ। পাঁচটি বিখ্যাত ও আলোচিত চরিত্রের মাধ্যমে ঢাকার বর্তমান নানা সমস্যা তুলে ধরবেন দর্শকনন্দিত পাঁচ অভিনয়শিল্পী।
ফাগুন অডিও ভিশনের পক্ষ থেকে জানানো হয়, গত ২৩ মে প্রায় ৫ হাজার দর্শকের উপস্থিতিতে ‘ইত্যাদি’র ধারণ সম্পন্ন হয়। বিটিভির ঈদ অনুষ্ঠানমালায় ঈদের বিশেষ এই ‘ইত্যাদি’ সম্প্রচারিত হবে ঈদের পরদিন রাত ১০টার ইংরেজি সংবাদের পর। ‘ইত্যাদি’ রচনা, পরিচালনা ও উপস্থাপনা করেছেন হানিফ সংকেত।
