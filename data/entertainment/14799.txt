

তরুণ শিল্পী ইমরান মাহমুদুল-এর ইউটিউব চ্যানেলের সাবস্ক্রাইবার সংখ্যা সোয়া লাখ ছাড়িয়েছে। সেই সুবাদে ইউটিউব থেকে সিলভার বাটন পেয়েছেন এই তারকা। যুক্তরাষ্ট্রের ইউটিউবের প্রধান কার্যালয় থেকে গত শনিবার রাতে তাঁকে পাঠানো হয়েছে একটি সনদ ও ক্রেস্ট। সেসব নিয়েই কথা হলো তাঁর সঙ্গে

ইউটিউব চ্যানেলের জন্য আন্তর্জাতিক স্বীকৃতি পেয়ে কেমন লাগছে?
ইউটিউবে এক লাখ সাবস্ক্রাইবার হলেই এ স্বীকৃতি দেয়। বাংলাদেশের সংগীতশিল্পীদের মধ্যে আমিই প্রথম এ স্বীকৃতি পেলাম। আমি আনন্দিত। গত ফেব্রুয়ারি মাসে আমার চ্যানেলে সাবস্ক্রাইবার ছিল ১ লাখ। সেটি এখন ১ লাখ ২৮ হাজার। এটি আমার ভক্ত, দর্শকদের কারণেই সম্ভব হয়েছে।
এত অল্প সময়ে কীভাবে সম্ভব হলো?
আমার চ্যানেলে গান মাত্র ছয়টি। এর মধ্যে দুটি গানের ভিউ তিন কোটির মতো। প্রচুর ভক্ত, দর্শক ইউটিউবে আমার ভিডিও দেখেন। তাঁরাই আমার চ্যানেলটিকে এগিয়ে দিয়েছেন। ভক্তদের প্রতি কৃতজ্ঞ আমি।
ইদানীং মিউজিক ভিডিওতে রুশ, শ্রীলঙ্কান কিংবা ভারতীয় মডেল দেখা যাচ্ছে। গানের থেকে মডেলের প্রতি বেশি গুরুত্ব দেওয়া হচ্ছে না?
গানের গল্পের সঙ্গে ভিন্ন লুক আনার জন্যই ভিন্ন ভিন্ন দেশের মডেল নেওয়া। তাতে গানের গুরুত্ব কমে যায় না। গান ভালো না হলে, যে দেশ থেকেই মডেল নেওয়া হোক না কেন, গানের ভিডিও জনপ্রিয়তা পাবে না।
আপনার একটি গানের ভিডিওর বিরুদ্ধে নকলের অভিযোগ উঠেছিল। এখন কি এসব ব্যাপারে একটু সচেতন হয়েছেন?
অভিযোগের পর থেকে সচেতন হয়ে কাজ করি। যাতে কাকতালীয়ভাবেও কোনো ভিডিওর সঙ্গে মিলে না যায়। তবে অন্য গানের একটি অংশ ভালো লেগেছিল বলেই, ‘ফিরে আসো না’ গানটির একটি অংশের কপি করা হয়েছিল। সেটা আমি স্বীকারও করেছি।
নতুন কী করছেন?
পড়শীর সঙ্গে আবদার ও ভারতের শুভমিতার সঙ্গে ভালোবাসি বলে শিরোনামে দুটি অ্যালবাম এবং ভারতের আরেক শিল্পী অন্বেষার সঙ্গে লাগে বুকে লাগে শিরোনামে সিঙ্গেল ট্র্যাকের কাজ শেষ করেছি। সব কটিই আগামী ঈদের জন্য। লাগে বুকে লাগে গানটি মিউজিক ভিডিও আকারে আসবে।
সাক্ষাৎকার: শফিক আল মামুন
 
