


• উর্বশী রৌতেলা বলেন, ‘কেউ অন্যায় প্রস্তাব পেলে তার প্রতিবাদ করুন।’• ‘এখানে প্রকৃত বন্ধু খুঁজে পাওয়া কঠিন।’

কাস্টিং কাউচের প্রতিবাদ করার জন্য সবাইকে আহ্বান জানান উর্বশী রৌতেলা। ‘হেট স্টোরি ফোর’ ছবিতে অভিনয় করেছেন তিনি। এরটিক-থ্রিলার ধাঁচের ছবিটি নিয়ে এরই মধ্যে আলোচনায় এসেছেন ভারতের এই মডেল ও অভিনয়শিল্পী। হলিউড ও বলিউডের অনেক নারী এখন ‘কাস্টিং কাউচ’ সমস্যা নিয়ে কথা বলছেন, জনমত গঠন করছেন। উর্বশী রৌতেলা বলেন, ‘কেউ অন্যায় কোনো প্রস্তাব পেলে সঙ্গে সঙ্গে তার প্রতিবাদ করুন। এর মোকাবিলা করতে হবে কঠোরভাবে।’ আর নিজের ব্যাপারে তিনি বললেন, ‘আমি কখনো এই সমস্যার মুখোমুখি হইনি।’
‘হেট স্টোরি ফোর’ ছবিতে আছেন দুজন নায়ক—করন ওয়াহি আর ভিভান ভাটেনা। কিন্তু ছবির প্রচারণায় গুরুত্বের সঙ্গে স্থান পাচ্ছেন নায়িকা উর্বশী রৌতেলা। বললেন, ‘ছবিটা নিয়ে আমি আত্মবিশ্বাসী। কারণ, এই ছবির গল্পটা অন্য রকম। এখন তো বলিউডে নারীকেন্দ্রিক অনেক ছবি হচ্ছে। প্রিয়াঙ্কা চোপড়া, কঙ্গনা রনৌত, আনুশকা শর্মা এসব ছবিতে কাজ করছেন। এখন দর্শক আমাকে কীভাবে নেন, সেটা সময়ই বলবে।’
বলিউডে উর্বশী রৌতেলার বন্ধু কে কে? তিনি বলেন, ‘এখানে প্রকৃত বন্ধু খুঁজে পাওয়া কঠিন। আমার সঙ্গে সবার কাজের সম্পর্ক। কাজের বাইরে সেভাবে কারও সঙ্গে সম্পর্ক নেই।’
প্রথম ‘হেট স্টোরি’ (২০১২) ছবিতে অভিনয় করেন পাওলি দাম। ‘হেট স্টোরি টু’ ছবিতে অভিনয় করেন সুরভিন চাওলা এবং ‘হেট স্টোরি থ্রি’ (২০১৫) ছবিতে জেরিন খান। এদিকে উর্বশী রৌতেলা ২০০৯ সালে ‘মিস টিন ইন্ডিয়া’ হন। তিনি ‘মিস এশিয়া সুপার মডেল’ হন ২০১১ সালে। একই বছর তিনি ‘মিস ট্যুরিজম কুইন অব দ্য ইয়ার ইন্টারন্যাশনাল ইন্ডিয়া’ হন। ‘মিস ইউনিভার্স’ প্রতিযোগিতায় ২০১৫ সালে ভারতের হয়ে প্রতিনিধিত্ব করেন।
