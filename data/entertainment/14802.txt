
অপু বিশ্বাস মঞ্চে ওঠেন তখনই, যখন পর্দার পেছন থেকে বাজানো হয় তাঁর ছবির কোনো গান। অন্য গানের তালে খুব একটা মঞ্চ মাতান না তিনি। তবে ব্যতিক্রম তো ঘটেই মাঝেমধ্যে। এই যেমনটা ঘটতে যাচ্ছে কাতারের দোহা স্টেডিয়ামে ‘ফিজ আপ চ্যানেল আই সেরা কণ্ঠ’-এর গ্র্যান্ড ফাইনালের অনুষ্ঠানে। সেখানে অপু বিশ্বাসকে দেখা যাবে মরুর দেশের রমণীদের সাজে, মধ্যপ্রাচ্যের গানের সুরে তাল মেলাতে।২ জানুয়ারি সন্ধ্যায় কাতারের দোহা স্টেডিয়ামে ‘ফিজ আপ চ্যানেল আই সেরা কণ্ঠ’-এর গ্র্যান্ড ফাইনাল অনুষ্ঠিত হবে। সেখানে তিনটি আরবি ও একটি বাংলা গানের কোলাজে নাচবেন অপু বিশ্বাস। এ পরিবেশনা নিয়ে অপু বলেন, ‘পরিবেশনাটির সময় আমার সাজপোশাকেও থাকবে মরুর দেশের আমেজ।’ তিনি জানান, ১ জানুয়ারি সকালে কাতারের উদ্দেশে রওনা দেবেন। অপুর এই নাচের পরিবেশনা পরিচালনা করছেন ঈগলস ডান্স কোম্পানির তানজিল।
