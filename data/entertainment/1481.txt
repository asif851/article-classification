
 
এস এস রাজামৌলির ‘বাহুবলী: দ্য কনক্লুশন’ ভারতীয় চলচ্চিত্রে নতুন ইতিহাস গড়েছে। বক্স অফিসের সব রেকর্ড ভেঙে দিয়ে এ ছবি এখন পর্যন্ত ভারতের সর্বাধিক হিট ছবির মর্যাদা পেয়ে বসে আছে। এর মধ্যে এ ছবি ১ হাজার ৫০০ কোটি রুপির বেশি আয় করেছে। 
গত বছর শেষের দিকে মুক্তি পাওয়া আমির খানের ‘দঙ্গল’ ছবিটিও অনেক ভালো ব্যবসা করেছিল। সম্প্রতি চীনে এই ছবিটি ব্যাপক সফলতা পেয়েছে। দুই সপ্তাহ আগে চীনে মুক্তি পায় আমির খানের ছবি ‘দঙ্গল’ এরই মধ্যে ছবিটি সে দেশ থেকে তুলে নিয়েছে সাড়ে সাত কোটি রুপির বেশি। আয়ের দিক থেকে ‘বাহুবলী: দ্য কনক্লুশন’ ও ‘দঙ্গল’ এখন পাল্লা দিয়ে লড়ছে। কিন্তু ছবি দুটির মধ্যে কোনো তুলনা করতে নারাজ আমির।
আমিরের ভাষ্য, ‘চীন ও বিশ্বজুড়ে ‘‘দঙ্গল’’ ছবির সফলতায় আমি সত্যি অনেক খুশি। তবে আমার মনে হয়, এই ছবি ও ‘‘বাহুবলীর” মধ্যে তুলনা করা উচিত হবে না। ছবি দুটি তাঁদের নিজ নিজ জায়গা থেকে সেরা। আর সবচেয়ে বড় কথা হলো দুটি ছবিই ভারতের, আর ছবি দুটি বিশ্বে খুব সুনাম কুড়াচ্ছে। সত্যি কথা বলতে আমি ‘‘বাহুবলীর’’ জন্যও সমান গর্বিত।’
আমির খান জানান, এখনো ‘বাহুবলী: দ্য কনক্লুশন’ দেখে উঠতে পারেননি তিনি। তবে বিভিন্ন জায়গা থেকে এ ছবির ব্যাপারে অনেক ভালো ভালো কথা শুনছেন। এ জন্য এ সিনেমার পরিচালক এস এস রাজামৌলি ও তাঁর পুরো টিমকে অভিনন্দন জানান তিনি। বলিউড বাবল।
