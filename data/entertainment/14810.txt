
‘জঘন্য’ বিজ্ঞাপনের জন্য এখন বিতর্কে আছেন মার্কিন সংগীত তারকা কেটি পেরি। আগামী বছর অস্ট্রেলিয়াতে কনসার্ট করবেন তিনি। সেই কনসার্টের প্রচারণার জন্য অস্ট্রেলিয়ান ডিপার্টমেন্ট স্টোর মেয়ারের সহযোগিতায় যে বিজ্ঞাপন নির্মাণ করা হয়েছে, তাতে পেরির একটি সংলাপ বিতর্কের জন্ম দিয়েছে। 
‘যা, কোয়ালাদের ধাওয়া কর।’ পোষা কুকুর নাগেটকে নির্দেশ দেন পেরি। এই সংলাপে ক্ষিপ্ত হয়ে উঠেছে পশুপ্রেমী অস্ট্রেলীয়বাসী। বিজ্ঞাপনটিকে ‘জঘন্য’ বলে আখ্যা দিচ্ছেন তাঁরা। কেননা, কোয়ালা অস্ট্রেলিয়ার বিলুপ্তপ্রায় বন্য প্রাণী। আর প্রতিবছর কুকুরের আক্রমণে আহত হয় অসংখ্য কোয়ালা। অস্ট্রেলিয়ার পশুচিকিৎসক ক্ল্যারি মেডেন ক্ষিপ্ত হয়ে চ্যালেঞ্জ ছুড়েছেন কেটি পেরিকে। তিনি সামাজিক যোগাযোগমাধ্যমে লিখেছেন, ‘কেটি পেরি, আমি আপনাকে চ্যালেঞ্জ করছি। আসুন, একটা দিন আমার সঙ্গে কাটান এবং হাতে–কলমে জানুন, কেন আপনার মন্তব্যটি সারা দেশে ছড়িয়ে দেওয়া উচিত না।’ তিনি আরও লেখেন, ‘আসুন, আমার সঙ্গে দেখা করে যান। আপনি শিগগিরই জানতে পারবেন, আমাদের কোয়ালা কতটা আদরের ও মূল্যবান এবং আপনার মন্তব্য কতটা অগ্রহণযোগ্য।’ তাঁর এই মন্তব্য সামাজিক যোগাযোগমাধ্যমে ঝড় তোলে। নজরে আসে মেয়ারের। এরপর মেয়ার সিদ্ধান্ত নেয় বিজ্ঞাপনে পরিবর্তন আনার। তাতে খুশি হন ক্ল্যারি। তবে বলেন, ‘আমি এখনো অবাক হচ্ছি কী করে বিপণন বিভাগ এই মন্তব্য বিজ্ঞাপনে প্রচার হতে দিল। এটা নিছক অবহেলা।’ দ্য কুরিয়ার মেইল
