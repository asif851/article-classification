
জাস্টিন বিবারের সঙ্গে দীর্ঘদিন প্রেম ছিল সেলিনা গোমেজের। মান-অভিমানে কয়েকবার ভেঙেছে সম্পর্ক। আবার জোড়াও লেগেছে। কিন্তু হঠাৎ করেই বিচ্ছিন্ন হয়ে যান দুজন। দীর্ঘ হয় সেই বিচ্ছেদ। সেলিনাকে এখন দেখা যাচ্ছে অন্য একজনের সঙ্গে।
সম্প্রতি নিশ্চিত হওয়া গেছে, কে সেলিনার সেই নতুন প্রেমিক! সবাই ধারণা করেছিলেন, আরেক সংগীত তারকার দ্য উইকেন্ডের সঙ্গে এমনিতেই সময় কাটাচ্ছেন সেলিনা। কিন্তু গত শনিবার এক অঘটন ঘটিয়েছেন উইকেন্ড। সামাজিক মিডিয়ায় সেলিনার সঙ্গে একটি অন্তরঙ্গ ছবি পোস্ট করেছেন এই তারকা। ছবিতে প্রায় অন্ধকারে উইকেন্ডের গালে চুম্বন করছেন সেলিনা। এই অন্তরঙ্গতার অর্থ কাউকে বলে দিতে হয় না। ছবিটি ভেঙে দিয়েছে বিবার-সেলিনার বহু ভক্তের মন।একটি সূত্র জানিয়েছে, র‍্যাপার বেলির জন্মদিনে তাঁর বেভারলি হিলসের বাড়িতে একসঙ্গেই ছিলেন সেলিনা ও উইকেন্ড। মদ্যপ অবস্থায় নয়, দুজনকে দেখা গেছে স্বাভাবিক রোমান্টিক ভঙ্গিমায়। ঘনিষ্ঠভাবে বসে পিৎজা খেতে খেতে গল্প করেছেন তাঁরা। হাত ধরে খানিকক্ষণ হাঁটতে ও নাচ করতে দেখা গেছে তাঁদের। সে সময় বেশ অর্থপূর্ণ দৃষ্টিতে একে অন্যের চোখে চেয়ে ছিলেন দুজন। সেই রাতে বেশ দেরিতে শুরু হয় পার্টি। কেক কাটার কিছুক্ষণ পরই হাওয়া হয়ে যান দুজন। অন্যরা ছিলেন প্রায় রাত তিনটা পর্যন্ত।তাঁদের ভেতর যে ‘কিছু একটা’ চলছে, সেটা টের পাওয়া গিয়েছিল এ বছরের জানুয়ারি মাসে। কিন্তু নিশ্চিত হওয়া যাচ্ছিল না, এটা কি শুধুই বন্ধুত্ব, নাকি অন্য কিছু। মার্চে সেলিনার সঙ্গে উইকেন্ড একটি ছবি পোস্ট করলে সন্দেহ করতে শুরু করেন সেলিনার ভক্তরা। এরপর থেকে দুজনকে একসঙ্গেই দেখা যাচ্ছে। দুজনকে সময় কাটাতে দেখা গেছে টরন্টোতে উইকেন্ডের বাড়িতে। নিজেদের সম্পর্ক নিয়ে এখন পর্যন্ত কোনো মন্তব্য করেননি কেউই। কিন্তু যা বোঝা বুঝে নিয়েছেন ভক্তরা। কেউ কেউ সেই ছবিতে ইতিবাচক মন্তব্য করেছেন। তবে বেশির ভাগই পেয়েছেন দুঃখ। ই-অনলাইন।
