
বিখ্যাত সাময়িকী ‘ভোগ’-এর অক্টোবর সংখ্যার প্রচ্ছদের মডেল হতে পেরে উচ্ছ্বসিত বাংলাদেশের মডেল ও অভিনেত্রী জান্নাতুল পিয়া। এই সাময়িকীর ভারতীয় সংস্করণে অন্য দেশের মডেলদের সঙ্গে প্রচ্ছদকন্যা হিসেবে স্থান পেয়েছেন বাংলাদেশের এই মডেল ও অভিনেত্রী। ভোগ ইন্ডিয়ার নবম প্রতিষ্ঠাবার্ষিকী উপলক্ষে অক্টোবর সংখ্যায় বিভিন্ন দেশের মডেলদের নিয়ে এবার প্রচ্ছদ করা হয়েছে। ‘প্রথম আলো’র সঙ্গে আলাপে আজ শুক্রবার দুপুরে ব্যাংকক থেকে ভোগ-এর প্রচ্ছদে স্থান পাওয়ার খবর জানালেন পিয়া নিজে।এর আগে দেশের বাইরের বিভিন্ন ফ্যাশন উৎসবে অংশ নিয়ে প্রশংসিত হয়েছেন পিয়া। আর এবার ভোগ-এর প্রচ্ছদে স্থান পেলেন তিনি। সাময়িকীর প্রচ্ছদে পিয়া ছাড়াও আছেন ভারতের পূজা মোর, শ্রীলঙ্কার শেনেলে রড্রিগো, নেপালের বর্ষা থাপা, মালদ্বীপের রাউধা আথিফ ও ভুটানের দেকি ওয়াংমো।ভোগ-এর প্রচ্ছদের ফটোশুটে অংশ নিতে গত আগস্টে মুম্বাইয়ে যান পিয়া। সার্কভুক্ত ছয়টি দেশের মডেলদের ক্যামেরাবন্দী করা হয় মুম্বাইয়ের মেহবুব স্টুডিওতে। ফটোশুটের দায়িত্বে ছিলেন ভোগ ইন্ডিয়ার ফ্যাশন সম্পাদক আনাইতা আদাজানিয়া শ্রফ। আর আলোকচিত্রী হিসেবে ছিলেন ভারত শিখা ও মডেলদের হেয়ার স্টাইল করেছেন প্যারিসের প্রখ্যাত ফ্যাশন আইকন সাইরিল।পিয়া বলেন, ‘সব সময় ভেবেছি বড় কিছু করব। কিন্তু পড়াশোনার চাপের কারণে একটানা মডেলিংও করা সম্ভব হয়নি। তিন-চার মাসের যে ছুটি পেতাম, সে সময়টাতে মডেলিংয়ের কাজ করতাম। বিভিন্ন দেশের ফ্যাশন প্রতিযোগিতায় অংশ নিতাম। কিছু জায়গায় পুরস্কার পেয়ে উৎসাহ ও অনুপ্রেরণা অনেকখানি বেড়ে যেত। এবার যে ভোগ-এর প্রচ্ছদে স্থান পাওয়ার ব্যাপারটি ঘটল, এটা অনেক বড় আশীর্বাদ।’ কোরিয়ায় একটি অনুষ্ঠানের লালগালিচায় দ্যুতি ছড়াতে আজ শুক্রবার দুপুরে ঢাকা ছেড়েছেন পিয়া। কোরীয় টুরিজম বোর্ড ও মডেল অ্যাসোসিয়েশনের আমন্ত্রণে সেখানে অংশ নিতে যাচ্ছেন তিনি। বিশ্বের ২৫টি দেশের ২৫ জন মডেল শনিবার (৯ অক্টোবর) লালগালিচায় হাঁটবেন। দেশে ফিরবেন ১১ অক্টোবর।
