

• জিনাত আমান হয়রানির শিকার। • মুম্বাইয়ের জুহু থানায় গতকাল সোমবার তিনি একটি মামলা করেছেন। • অভিযুক্ত ব্যক্তিকে খুঁজে পাওয়া যাচ্ছে না।

বলিউডের চিত্রনায়িকা জিনাত আমান হয়রানির শিকার হয়েছেন। মুম্বাইয়ের এক ব্যবসায়ী কয়েক মাস ধরেই তাঁকে উত্ত্যক্ত করে আসছেন বলে দাবি করেন ৬৬ বছর বয়সী এই অভিনেত্রী। মুম্বাইয়ের জুহু থানায় তিনি সেই ব্যবসায়ীর নামে উত্ত্যক্ত ও পিছু নেওয়ার মামলা করেছেন।
পুলিশ জানায়, তারা এই মামলার তদন্ত শুরু করেছে। তবে অভিযুক্ত সেই ব্যবসায়ী আগেই পালিয়েছেন। যদিও পুলিশের প্রাথমিক তদন্ত বলছে, অভিনেত্রী জিনাত আমান ও সেই ব্যবসায়ী পূর্বপরিচিত। কিছু নিয়ে বনিবনা না হওয়ায় জিনাত সেই ব্যক্তির সঙ্গে যোগাযোগ বন্ধ করে দেন। কিন্তু লোকটি এরপরও নানা মাধ্যমে জিনাত আমানকে বিরক্ত করেন। উপায় না দেখে তিনি মামলা করার সিদ্ধান্ত নেন।
১৯৭০ সালে ‘মিস এশিয়া প্যাসিফিক’ খেতাব পাওয়া জিনাত আমান অসংখ্য ছবিতে কাজ করেছেন। এর মধ্যে ‘হরে কৃষ্ণা হরে রামা’, ‘সত্যম শিবম সুন্দরম’, ‘হিরা পান্না’, ‘ইয়াদোঁ কে বরাত’, ‘ডন’, ‘দস্তানা’, ‘শালিমার’, ‘কোরবানি’ অন্যতম। জিনাতের বাবা আমানুল্লাহ খান ‘মুঘল-এ-আজম’, ‘পাকিজা’র মতো জনপ্রিয় ছবির চিত্রনাট্যকার। ১৯৮৫ সালে জিনাত পরিচালক মাজহার খানকে বিয়ে করেন। সেই ঘরে তাঁর দুই ছেলে আজান ও জাহান। মাজহারের সঙ্গে ১৯৯৮ সালে বিচ্ছেদ হওয়ার পর এই অভিনেত্রী আর বিয়ে করেননি। হিন্দুস্তান টাইমস
