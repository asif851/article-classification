
প্রাণশক্তিতে ভরপুর ৭৫ বছরের অমিতাভ বচ্চন। তার ঝলক পাওয়া গেল গত বৃহস্পতিবার ‘১০২ নট আউট’ ছবির গান প্রকাশ অনুষ্ঠানে। ছবিতে অমিতাভের কণ্ঠে ‘বাদুম্বা’ গানটি শোনা যাবে। গানটির সুরও করেছেন তিনি। শুধু তা-ই নয়, পর্দায় ‘বাদুম্বা’র ছন্দে জুম্বা নাচ করেছেন। এত প্রাণশক্তি কোথা থেকে পান? বলিউডের বরেণ্য এই অভিনেতা হেসে বলেন, ‘কোথা থেকে পাই মানে! বাজার থেকে তো এটা কিনতে পাওয়া যায় না।’ মঞ্চে অমিতাভের পাশে বসেছিলেন ঋষি কাপুর। তিনি বলেন, ‘ক্যামেরা অন হতেই অমিতাভ বচ্চন প্রাণশক্তিতে ভরপুর হয়ে ওঠেন।’
অমিতাভ বচ্চন ও ঋষি কাপুর প্রায় ২৭ বছর পর আবার একসঙ্গে পর্দায় আসছেন। ‘১০২ নট আউট’ ছবিতে এই দুই বলিউড তারকাকে পিতা-পুত্রের ভূমিকায় দেখা যাবে। এর আগে অমিতাভকে ঋষি কাপুরের বন্ধু বা ভাইয়ের চরিত্রে দেখা গেছে। এবার উমেশ শুক্লা পরিচালিত ছবিতে তাঁকে ঋষি কাপুরের বাবার চরিত্রে দেখা যাবে।
গত বৃহস্পতিবার মুম্বাইয়ে জুহুর এক মাল্টিপ্লেক্সে প্রকাশ করা হয় অমিতাভ বচ্চনের গাওয়া গান ‘বাদুম্বা’। অনুষ্ঠানে উপস্থিত ছিলেন অমিতাভ বচ্চন, ঋষি কাপুর, উমেশ শুক্লা, গণেশ আচারিয়া। ‘১০২ নট আউট’ ছবিটি আগামী ৪ মে মুক্তি পাবে।
পরিচালক উমেশ শুক্লা বলেন, ‘ছবিতে গানটি প্রথমে ছিল না। বচ্চন স্যারের মাথায় এই ভাবনা আসে। তিনি বললেন, ছবিতে “চল চল মেরে ভাই” কিংবা “লম্বুজি টিংকুজি”র মতো কোনো গান থাকলে ভালো হয়। ভেবেছিলাম, এই দুটি গানের মধ্য থেকে কোনো একটা ছবিতে ব্যবহার করব। কিন্তু বচ্চন স্যার রাজি হননি। ছবিতে নতুন গান ব্যবহার করতে হবে। যখন বচ্চন স্যার বললেন, গানটা তিনিই সুর করবেন এবং গাইবেন, তখন আমি অবাক হয়েছি।’
উমেশ শুক্লা আরও বলেন, ‘আমার স্বপ্ন পূরণ হলো, অমিতাভ বচ্চন আর ঋষি কাপুরের মতো বরেণ্য দুজন অভিনেতা “১০২ নট আউট” ছবিতে একসঙ্গে কাজ করেছেন। কাজের প্রতি বচ্চন স্যারের আবেগ আর পরিশ্রম দেখে আমি মুগ্ধ। সারা দিন শুটিং অথবা মিটিংয়ের পর তিনি প্রতিদিন রাত ১১টায় স্টুডিওতে চলে যান। ভোর চার-পাঁচটা পর্যন্ত তিনি স্টুডিওতেই থাকতেন। এই সময় গানটিতে তিনি সুর দেওয়ার কাজ করেছেন। তাঁর কাছ থেকে অনেক কিছু শিখেছি।’
ছবিতে অমিতাভ বচ্চনকে প্রস্তাব দেওয়ার সময় ঘাবড়ে গিয়েছিলেন উমেশ শুক্লা। বললেন, ‘প্রথমে বচ্চন স্যারকে চিত্রনাট্য শোনাতে গিয়ে স্বাভাবিকভাবে খুব নার্ভাস ছিলাম। গল্পে ১০২ বছরের বাবা তাঁর ৭৫ বছরের ছেলেকে বৃদ্ধাশ্রম পাঠিয়ে দেয়, এটা শোনার পর তিনি ছবিতে কাজ করার ব্যাপারে রাজি হয়ে যান। ঋষি কাপুর নিজেও চিত্রনাট্য খুব পছন্দ করেছেন।’
‘বাদুম্বা’ গানটি প্রসঙ্গে অমিতাভ বচ্চন বলেন, ‘কোনো খুশির মুহূর্ত, ধরুন ভারতের ক্রিকেট দল ম্যাচ জিতেছে, তখন আমার মনে “বাদুম্বা” শব্দটি আসে। “বাদুম্বা” খুশির অভিব্যক্তিমাত্র। এর প্রকৃত কোনো অর্থ নেই। যেমন আমরা খুশির মুহূর্তে “ইয়ে” অথবা “ওয়াও” বলে থাকি।’
ছবিতে ‘বাদুম্বা’র ছন্দে বিগ বিকে ‘জুম্বা নাচ’ করতে দেখা গেছে। এমনকি চিরাচরিত নাচের ভঙ্গিও ব্যবহার করেছেন তিনি। কোরিওগ্রাফার গণেশ আচারিয়া গানটির নির্দেশনা দিয়েছেন। ছবিতে নিজের নাচ প্রসঙ্গে অমিতাভ বলেন, ‘আমাকে এই বয়সে গণেশ অনেক পরিশ্রম করিয়েছে। আমি নাচের আগে ওর কাছে কাজুবাদাম পাঠিয়ে দিতাম, যাতে আমাকে দিয়ে কম পরিশ্রম করায়।’
ঋষি কাপুর বলেন, ‘অমিতাভ বচ্চনের সঙ্গে আমার পারিবারিক সম্পর্ক। আমাদের প্রায়ই দেখা হয়। কিন্তু আবার একসঙ্গে পর্দায় ফেরার আনন্দ আলাদা।’
