
হলিউডের তিন তারকা একসঙ্গে যুক্ত হচ্ছেন একটি সিনেমায়। বিখ্যাত পরিচালক মার্টিন স্করসেজির পরিচালনায় এবার রেসের ঘোড়া দুই মহাতারকা রবার্ট ডি নিরো ও লিওনার্দো ডিক্যাপ্রিও।নিউ ইয়র্কার পত্রিকার সাংবাদিক ডেভিড গ্রানের বিখ্যাত বই অবলম্বনে তৈরি হচ্ছে নতুন ছবিটি। সেই বইটির নাম কিলারস অব দ্য ফ্লাওয়ার মুন: দ্য ওসেজ মার্ডারস অ্যান্ড দ্য বার্থ অব দ্য এফবিআই। বইটি প্রকাশের পরপরই একে ‘সেরা বই’ হিসেবে উল্লেখ করে গণমাধ্যমগুলো। আমেরিকার অন্ধকার জগতের খবরগুলোর বর্ণনা আছে এতে। তবে ছবিতে দুই তারকার অভিনয় এখনো চূড়ান্ত নয়। তাঁদের কাছে আপাতত শুধু প্রস্তাবটাই গেছে। ছবির প্রাথমিক পর্বের কাজ চলছে। শোনা যাচ্ছে, স্করসেজিসহ দুই তারকাই নতুন ছবিটি নিয়ে ভাবছেন। বলে রাখা ভালো, এই মুহূর্তে স্করসেজি ও ডি নিরো তাঁদের ছবি দ্য আইরিশম্যান নিয়ে ওয়েব প্ল্যাটফর্ম নেটফ্লিক্সের সঙ্গে দর-কষাকষি করছেন। ওদিকে গ্রানের আরেকটি বই দ্য লস্ট সিটি অব জেড অবলম্বনে একই নামে একটি ছবি মুক্তি পেয়েছে। তাঁর আরেকটি বই ওল্ড ম্যান অ্যান্ড দ্য গান নিয়েও ছবি তৈরির কাজ চলছে। সূত্র: এম্পায়ার অনলাইন
