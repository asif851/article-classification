
ষাটের দশকের দুনিয়া কাঁপানো মার্কিন টিভি সিরিজ ‘ব্যাটম্যান’-এর নাম ভূমিকায় অভিনয় করা শক্তিমান অভিনেতা অ্যাডাম ওয়েস্ট মারা গেছেন। লস অ্যাঞ্জেলেসে নিজ বাড়িতে গত শুক্রবার তিনি মারা যান। তাঁর বয়স হয়েছিল ৮৮ বছর। তিনি লিউকোমিয়ায় ভুগছিলেন। শনিবার ওয়েস্টের ফেসবুক পাতায় তাঁর পরিবারের পক্ষ থেকে এই ঘোষণা দেওয়া হয়।
ওয়াশিংটনের ওয়ালা ওয়ালায় ১৯২৮ সালে জন্ম নেওয়া ওয়েস্ট ১৯৫৯ সালে হলিউডে আসেন। শুরুতে টিভি সিরিজে ছোট ছোট চরিত্রে অভিনয় করা শুরু করেন। পরে ‘ডার্ক নাইট’ সিরিজে অভিনয় করার সুবাদে তিনি রাতারাতি খ্যাতিমান হয়ে ওঠেন।পরে ব্যাটম্যান সিরিজে অভিনয় তাঁকে আকাশচুম্বী খ্যাতিতে নিয়ে যায়। ব্রুস ওয়াইন নামের যে চরিত্রটি ব্যাটম্যান হিসেবে আত্মপ্রকাশ করে, সেই ওয়াইনের ভূমিকায় অভিনয় করেন ওয়েস্ট। ব্যাটম্যান চরিত্রটি এতটাই জনপ্রিয় হয়ে ওঠে যে এটি পোশাক, আসবাব কিংবা যানবাহন থেকে শুরু করে নিত্যপ্রয়োজনীয় জিনিসপত্রের ট্রেডমার্ক হয়ে ওঠে।ব্যাটম্যানের মতো জনপ্রিয়তা অ্যাডাম ওয়েস্ট অন্য কোনো ছবিতে পাননি। তবে এরপর তিনি অভিনয়ের পাশাপাশি অ্যানিমেশন মুভিতে কণ্ঠ দিয়েছেন। বিবিসি।
