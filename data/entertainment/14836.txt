
নতুন একটি ছবিতে চুক্তিবদ্ধ হয়েছেন অভিনয়শিল্পী মাহিয়া মাহি। মন দেব মন নেব নামের ছবিটির মহরত হয়েছে গতকাল সন্ধ্যায়। ছবিটি নিয়ে যখন কথা হয় তখন তিনি ঢাকার বাইরে অন্য একটি শুটিং নিয়ে ব্যস্ত।
বান্দরবানে কোন সিনেমার শুটিং করলেন? 
পলকে পলকে তোমাকে চাই সিনেমার গানের শুটিং করছি। অনেক দিন পর আমি আর বাপ্পী একসঙ্গে কাজ করছি। শুটিংটা শেষ দিকে।
নতুন ছবিতে চুক্তিবদ্ধ হলেন, চরিত্রটা কেমন? 
আমি বলব না, একেবারে ভিন্নধর্মী চরিত্র। তবে এই চরিত্রে কমেডি, অ্যাকশন ও রোমান্স আছে। সব মিলিয়ে সবাই পছন্দ করবেন, এমন একটা চরিত্র। আর গল্পটিও নারীপ্রধান। পুরো গল্প আমাকে নিয়ে।
চরিত্রের জন্য প্রস্তুতি কেমন? 
সত্যি কথা বলতে কী, আমি কোনো ব্যাপারে আগে থেকে কোনো প্রস্তুতি নিতে পারি না। প্রস্তুতি নিলে আমার সবকিছু গুবলেট হয়ে যায়। ক্যামেরার সামনে দাঁড়িয়ে পরিচালক যা বলেন বা যেভাবে চান, সেটাই করে ফেলি। এ রকম অবস্থা কিন্তু আমার পড়াশোনা করার সময়ও ছিল। প্রস্তুতি ছাড়াই পরীক্ষা দিয়ে পাস করেছি।
‘মন দেব মন নেব’-এর শুটিং কবে থেকে শুরু করবেন? 
এ মাসের ২৩ তারিখ থেকে শুটিং শুরু হওয়ার কথা। রংপুর, লালমনিরহাটসহ বেশ কিছু জায়গায় শুটিং হবে। ভালোই হবে আশা করছি।
ঈদ কোথায় করলেন? 
ঈদ করেছি আমার শ্বশুরবাড়ি সিলেটে। এবার আমার শ্বশুর-শাশুড়ি দুজনই হজে গেছেন। তাই আমাকেই বাড়ির সব দায়িত্ব পালন করতে হয়েছে।
নতুন নতুন রান্না করেছেন নিশ্চয়...
এটা একটা মজার ঘটনা। আমি ঈদের চার-পাঁচ দিন আগে থেকে রান্নার ট্রায়াল দিয়েছি। সব ধরনের রান্না টেস্ট করেছে আমার স্বামী অপু। ঈদের দিন সেগুলো আবার করেছি। মজার ব্যাপার হলো, অপুর পেটের অবস্থা ঈদের কয়েক দিন আগে খারাপ হয়েছে এবং ঈদের কদিন পর ভালো হয়েছে (হাসি)।
সাক্ষাৎকার: হাবিবুল্লাহ সিদ্দিক
