
প্রভাব খাটিয়ে ঠিকই জামিনে মুক্তি পেয়ে গেলেন বলিউডের প্রভাবশালী ও বিতর্কিত তারকা অভিনেতা আদিত্য পাঞ্চোলি। মুম্বাইয়ের একটি পাঁচ তারকা হোটেলের পানশালায় হাঙ্গামা করার পাশাপাশি একজন নিরাপত্তাকর্মীর গায়ে হাত তোলায় গত শনিবার তাঁকে গ্রেপ্তার করে মুম্বাই পুলিশ। গতকাল রোববার আদালত তাঁকে নগদ ৫০ হাজার রুপি মুচলেকার বিনিময়ে জামিনে মুক্তি দিয়েছেন।শনিবার দিবাগত রাত সাড়ে ১২টার দিকে মুম্বাইয়ে অবস্থিত সি প্রিন্সেস হোটেলের পানশালায় অপরাধ সংঘটনের অভিযোগে ভারতীয় দণ্ডবিধির একাধিক ধারায় মামলা হয় আদিত্যর বিরুদ্ধে। পরদিন রোববার দুপুর সাড়ে ১২টার দিকে আদিত্যকে আদালতে নিয়ে যাওয়া হয়। শুরুতে ২০ মার্চ পর্যন্ত তাঁকে কারাগারে আটক রাখার নির্দেশ দেন আদালত। পরে আদিত্য জামিনের আবেদন করলে তাঁর আবেদন আমলে নিয়ে নগদ ৫০ হাজার রুপি মুচলেকার বিনিময়ে তাঁকে জামিনে মুক্তি দেওয়ার সিদ্ধান্তের কথা জানান আদালত। এক খবরে এ তথ্য জানিয়েছে টাইমস অব ইন্ডিয়া।আদিত্যর বিরুদ্ধে অভিযোগ, নিজের মোবাইল ফোন দিয়ে একজন নিরাপত্তাকর্মীর মাথায় আঘাত করেন তিনি। মোবাইলের আঘাতে কেটে যাওয়ায় ওই নিরাপত্তাকর্মীর মাথায় পাঁচটি সেলাই দিতে হয়। অপরাধ সংঘটনে ব্যবহার করায় আদিত্যর মোবাইল ফোনটিও জব্দ করার আদেশ দেন আদালত।এদিকে জানা গেছে, আদালতের ভেতরও হাঙ্গামা পাকিয়েছেন আদিত্য। আদালতে ম্যাজিস্ট্রেট আসার আগে তিনি চিৎকার করে স্লোগান দেওয়ার পাশাপাশি আইনজীবীদের নিয়ে হাসি-ঠাট্টায় মেতে ওঠেন।গত শনিবার দিবাগত রাতে সি প্রিন্সেস হোটেলের পানশালায় ইংরেজি ভাষার গান বাজানো হচ্ছিল। আদিত্য আপত্তি তোলেন এবং ইংরেজির পরিবর্তে হিন্দি গান বাজানোর অনুরোধ করেন। কিন্তু সেখানকার ডিজে তাঁর কথা শোনেননি। এতে ক্ষিপ্ত হয়ে চিৎকার-চ্যাঁচামেচি ও গালিগালাজ করতে থাকেন আদিত্য। তিনি হাঙ্গামা শুরু করলে নৈশক্লাবের নিরাপত্তাকর্মীরা তাঁকে সেখান থেকে বাইরে সরিয়ে নেওয়ার চেষ্টা করেন। তখন একজন নিরাপত্তাকর্মীর গায়ে হাত তোলেন আদিত্য।
আরও পড়ুন:
নৈশক্লাবে হাঙ্গামা করায় গ্রেপ্তার আদিত্য
প্রতিবেশীকে পেটালেন আদিত্য পাঞ্চোলি!
