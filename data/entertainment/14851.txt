

ছোট করে ছাটা সোনালি চুল। পরনে সবুজ কোট। ঠোঁটে লাল লিপস্টিক। সবুজাভ চোখের অভিব্যক্তিতে কেমন এক আশ্চর্য নির্লিপ্ততা! মনে হবে আপনার ভেতরটা দেখে নিচ্ছেন এক লহমায়। তিনি টিলডা সুইনটন।১৯ মে বেলা ১১টা। খ্যাতিমান এই ইংরেজ অভিনেত্রীকে দেখছি ত্রস্ত পায়ে হেঁটে যাচ্ছেন পালে দো ফাস্তিভালের সিঁড়ি বেয়ে। চারপাশে যথারীতি উৎসুক জনতা। সেদিকে ভ্রুক্ষেপ বলতে গেলে নেই টিলডার। ‘ওনলি লাভারস লেফট অ্যালাইভ’ ও ‘উই নিড টু টক অ্যাবাউট কেভিন’ ছবিগুলোতে কী অপূর্ব অভিনয়ই না করেছিলেন তিনি। পরের ছবিটি তো বলতে গেলে ঢুকে গেছে সর্বকালের সেরা ব্রিটিশ ছবির তালিকায়।‘ওকজা’ ছবিতে ওকজা নামের বিশালাকার এক প্রাণীর যত্ন নেয় বালিকা মিজা। ওকজাকে বড় ভালোবাসে সে। কিন্তু ‘লুসি মিরান্ডো’ চরিত্রে টিলডা সুইলটনের কোম্পানি ওকজাকে অপহরণ করে তার ফায়দা নিতে চায়। আর মিজা বাঁচাতে চায় ওকজাকে। অ্যাকশন-অ্যাডভেঞ্চার ঘরানার ছবিটির গল্প আবর্তিত হয় এসব ঘিরেই।মাঝখানে নেটফ্লিক্স বিতর্ক আবারও মাথাচাড়া না দিলে দিনটা হয়তো হতে পারত শুধু ‘ওকজা’ আর টিলডা সুইনটনেরই।
