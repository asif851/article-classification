
বেসরকারি টেলিভিশন চ্যানেলের দীপ্ত টিভির সম্প্রচারের শুরু থেকেই প্রচারিত হচ্ছে বাংলায় ডাবিংকৃত ভিনদেশি ধারাবাহিক সুলতান সুলেমান। তুরস্কে নির্মিত এই ধারাবাহিকের অন্যতম জনপ্রিয় চরিত্র ‘হুররাম সুলতান’। সাধারণ দাসী থেকে সুলতান সুলেমানের স্ত্রী হয়ে ওঠা দেখেছেন দর্শক। প্রথম মৌসুম থেকেই এই চরিত্রের দাপুটে উপস্থিতি উপভোগ করেছেন তাঁরা। মৌসুম ৬ এসে মারা যাচ্ছে এই চরিত্র। আজকের পর্বেই ঘটতে যাচ্ছে এই ঘটনা। পর্বটি দেখা যাবে সন্ধ্যা সাড়ে ৭টা ও রাত সাড়ে ১০টায়।সুলতান সুলেমান–এর নিয়মিত দর্শকেরা নিশ্চয় জানেন, প্রায় ৭০০ বছর ধরে তুরস্কের অটোমান সাম্রাজ্যের রাজত্ব ছিল পৃথিবীজুড়ে। এই সাম্রাজ্যের স্বর্ণযুগ ছিল সুলতান সুলেমানের নেতৃত্বে ষোড়শ থেকে সপ্তদশ শতাব্দী। এই সময়ের নানা ধরনের কাহিনি নিয়ে নির্মিত ধারাবাহিকে দেখানো হয়েছে ক্ষমতার টানাপোড়েনে অটোমান সাম্রাজ্যের ষড়যন্ত্র, গুপ্তহত্যা, ভাই হত্যা, সন্তান হত্যা এবং দাসপ্রথার অন্তরালের ঘটনা।
