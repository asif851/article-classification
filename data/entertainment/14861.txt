
আজ বিকেলে চলচ্চিত্র-সংশ্লিষ্ট ১৩টি সংগঠনের সংবাদ সম্মেলনে মূলত চিত্রনায়ক শাকিব খানের ওপর থেকে নিষেধাজ্ঞা প্রত্যাহারের ঘোষণা দেওয়া হয়। তবে এর পাশাপাশি কিছু নতুন ঘোষণাও এসেছে। সংবাদ সম্মেলনে জানানো হয়, চলচ্চিত্র সংশ্লিষ্ট বিভিন্ন সংগঠনের নেতা ও সদস্যদের সমন্বয়ে নতুন একটি কমিটি গঠন করা হবে। এ কমিটি চলচ্চিত্রশিল্পে সুষ্ঠু ব্যবস্থাপনা ও সুশৃঙ্খল পরিবেশ নিশ্চিত করতে নীতিমালা গঠন করবে।
এই সংবাদ সম্মেলনে উপস্থিত ছিলেন সংশ্লিষ্ট বিভিন্ন সংগঠনের নেতা ও গুরুত্বপূর্ণ সদস্যরা। আজ সোমবার বিকেল সাড়ে তিনটার দিকে বিএফডিসির (বাংলাদেশ ফিল্ম ডেভেলপমেন্ট করপোরেশন) বাংলাদেশ চলচ্চিত্র পরিচালক সমিতির কার্যালয়ে এই সংবাদ সম্মেলন অনুষ্ঠিত হয়।
সংবাদ সম্মেলনে দেওয়া বিজ্ঞপ্তি থেকে জানা যায়, শিগগিরই চলচ্চিত্র সংশ্লিষ্ট বিভিন্ন সংগঠন এক হয়ে গঠন করবে একটি সমন্বিত কমিটি। এ কমিটি দেশের চলচ্চিত্র অঙ্গনে সুষ্ঠু পরিবেশ ও শৃঙ্খলা ফিরিয়ে আনতে কাজ করবে। গঠন করবে একটি নীতিমালা, যা মেনে সবাইকে কাজ করতে হবে। সমন্বিত সেই নীতিমালা না মানলে তা ভঙ্গকারীর বিরুদ্ধে ব্যবস্থা নেবে সমন্বিত কমিটি। বাংলাদেশ চলচ্চিত্র পরিচালক সমিতির সভাপতি মুশফিকুর রহমান গুলজার বলেন, ‘আগামী ১৫ দিনের মধ্যে এই সমন্বিত কমিটি গঠিত হবে।’
সাংবাদিকদের প্রশ্নের জবাবে সংবাদ সম্মেলনে জানানো হয়, যৌথ প্রযোজনার যে সরকারি নীতিমালা রয়েছে, তা সঠিকভাবে মেনে ছবি নির্মাণ করা হচ্ছে কিনা, মে বিষয়টিরও তদারকি করবে এ কমিটি। যদি সরকারি নীতিমালা না মেনে কোনো ছবি তৈরি হয়, তাহলে তা প্রশাসনকে অবগত করবে এবং সেই ছবির বিরুদ্ধে অবস্থান নেবে এই সমন্বিত কমিটি।
