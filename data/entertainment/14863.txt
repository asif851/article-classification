
শাকিব খানের বিরুদ্ধে সম্প্রতি একটি বেসরকারি টিভি চ্যানেলের সরাসরি সম্প্রচারে গিয়ে বাংলা সিনেমার নায়িকাদের শিক্ষাগত যোগ্যতা নিয়ে কথা বলার অভিযোগ উঠেছে । তাঁর এ বক্তব্যের পর ফেসবুকে একটি দীর্ঘ স্ট্যাটাস দিয়ে প্রতিবাদ জানান ঢালিউড নায়িকা নিপুণ। সেখানে নিপুণ উল্টো শাকিবের শিক্ষা নিয়েই প্রশ্ন তোলেন। শাকিবকে তিনি তাঁর অতীতের অনেক কথাও মনে করিয়ে দেওয়ার চেষ্টা করেন সেই পোস্টে। উল্লেখ্য, শাকিব ও নিপুণ ‘পিতার আসন’, ‘লাভ ২০১৫ ’, ‘প্রেমিক নম্বর ওয়ান’সহ বেশ কিছু ছবিতে একসঙ্গে অভিনয় করেছেন।
আজ মঙ্গলবার ফেসবুক পোস্ট প্রসঙ্গে আলাপ করার জন্য প্রথম আলো থেকে নিপুণের সঙ্গে যোগাযোগ করা হলে তিনি যা বলেন, তা তুলে ধরা হলো—
হঠাৎ শাকিব খানের ওপর এত খেপলেন কেন?—খেপব না? সেদিন টেলিভিশন লাইভে শাকিব খান ঢালিউডের সব নায়িকাকেই খাটো করেছেন। তবে, নিজেদের অসম্মান নিয়ে কেউ কথা বলুক আর না বলুক, আমি নিজের অবস্থান স্পষ্ট করতে চেয়েছি। শাকিবের ধারণা যে ঠিক নয়, বাংলাদেশে যে আরও শিক্ষিত অভিনেত্রী আছেন, সেটা তাঁকে মনে করিয়ে দেওয়ার দরকার ছিল।
আপনি মনে করছেন শাকিব খানের বক্তব্যে এ দেশের নায়িকারা ছোট হয়েছেন?—অবশ্যই। তিনি তাঁর বক্তব্যে বাংলা চলচ্চিত্রের নায়িকাদের ছোট করেছেন। তিনি বাংলাদেশের জনপ্রিয় একজন নায়ক। এখন পশ্চিমবঙ্গেও কাজ করছেন। ভারতের শিল্পীরা যদি তাঁর মুখ থেকে এমন কথা শোনেন, তাহলে আমাদের সম্পর্কে তাঁদের কী ধারণা হবে বলুন তো? তাঁরা তো মনে করবেন, শাকিবের কথাই ঠিক। ভারতীয় শিল্পীরা মনে করবেন, এ দেশের অভিনেত্রীরা অশিক্ষিত ও খারাপ পরিবার থেকে আসা। তখন কি আমাদের দেশের শিল্পীদের প্রতি তাঁদের সেই শ্রদ্ধাবোধ থাকবে?
আপনার কী মনে হয়? আপনার এই স্ট্যাটাসের পর শাকিব খানের টনক নড়বে?—আমার এই স্ট্যাটাস দেখে শাকিবের বোধোদয় হতেও পারে, আবার না–ও পারে। কিন্তু আমার মনে হয়, যাঁরা তাঁকে নানা বুদ্ধি–পরামর্শ দিয়ে পরিচালিত করছেন, তাঁদের টনক একটু হলেও নড়বে।
কিন্তু শাকিব তো আপনার সহকর্মী। এমন আক্রমণাত্মক পোস্টে তাঁকেও কি অপমান করা হলো না?—তিনি যদি বাংলাদেশের অভিনেত্রীদের বারবার অপমান করতে পারেন, তাহলে এর প্রতিবাদে আমি কিছু বললে কী দোষ? স্ত্রী অপু বিশ্বাসের সঙ্গে তাঁর ব্যক্তিগত ঝামেলা থাকতে পারে। সেটা তিনি অপুর সঙ্গে বুঝুন। কিন্তু অপুকে ছোট করার উদ্দেশ্যে তিনি ঢালাওভাবে বাংলা চলচ্চিত্রের সব অভিনেত্রীর শিক্ষাগত যোগ্যতা ও পারিবারিক অবস্থা নিয়ে কথা বলতে পারেন না। জাতীয় গণমাধ্যমে এসে এ ধরনের কথা বলা তাঁর একেবারেই ঠিক হয়নি।
