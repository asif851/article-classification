
ভারতের মহারাষ্ট্রের বেশ কিছু এলাকা এখন ভয়াবহভাবে খরাপীড়িত। ভারতের অনেক তারকাই খরায় আক্রান্ত গ্রামের অসহায় মানুষের প্রতি সহানুভূতির হাত বাড়িয়ে দিচ্ছেন। এবার মহারাষ্ট্রের দুটি গ্রামের অধিবাসীর পাশে দাঁড়ালেন বলিউডের অভিনেতা আমির খান। আমির খান সম্প্রতি মহারাষ্ট্রের খরাক্রান্ত দুটি গ্রামের দায়িত্ব নিয়েছেন। এর আগে অভিনেতা নানা পাটেকার ও অক্ষয় কুমারও মহারাষ্ট্রের কয়েকটি খরাক্রান্ত গ্রামের পুরো দায়িত্ব নিয়েছিলেন। সম্প্রতি খরায় সবচেয়ে বেশি ক্ষতিগ্রস্ত মহারাষ্ট্রের তিনটি বিভাগ ঘুরে এসেছেন আমির। মহারাষ্ট্র সরকারের পানি সংরক্ষণ-বিষয়ক সচেতনতা তৈরির একটি প্রচারের অংশ হিসেবেই তিনি সেখানে যান। সরকারের এমন পদক্ষেপকে সাধুবাদ জানিয়েছেন আমির। আর খরার এমন ভয়াবহতা দেখে ‘তাল’ ও ‘করগাঁও’ নামের দুটি গ্রামের দায়িত্ব নেন এই তারকা অভিনেতা। আমির খান এর আগেও ২০০১ সালে ভারতের গুজরাটের একটি গ্রামের পুরো দায়িত্ব নিয়েছিলেন। ভূমিকম্পে খুব ভয়াবহভাবে ক্ষতিগ্রস্ত হয়েছিল সেই গ্রাম। এনডিটিভি।
