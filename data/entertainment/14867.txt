
অপ্রত্যাশিত বিতর্কের মুখে অজয় দেবগন-ইলিয়ানা ডি’ক্রুজের নতুন ছবি। এ নিয়ে চলছে ঢাকঢাক গুড় গুড়। বাজারে গুঞ্জন, সেন্সর বোর্ড আটকে দিতে পারে—এ আশঙ্কায় অন্তরঙ্গ দৃশ্যের দৈর্ঘ্য নাকি ছোট করে ফেলা হয়েছে। তো কী এমন অন্তরঙ্গ দৃশ্য আছে, এই সিনেমায় যে কেটে ছেঁটে ফেলতে হবে! 
কদিন আগে মিড ডের একটি খবরের সূত্র ধরে এই গুঞ্জন ছড়িয়ে পড়ে। ‘দ্য ডার্টি পিকচার’, ‘ওয়ান্স আপন আ টাইম ইন মুম্বাই’ ছবির পরিচালক মিলান লুথরিয়ার নতুন সিনেমা ‘বাদশাহো’র একটি জায়গায় ইলিয়ানার সঙ্গে দেবগনের দৃশ্যটি নাকি আপত্তিকর। সেন্সর বোর্ড আটকে দিতে পারে—এ ভাবনায় ছবির চুম্বন দৃশ্য ও ইলিয়ানার নগ্ন পিঠের ছবি ছেঁটে ফেলার সিদ্ধান্ত নেন পরিচালক। এই খবরে চটেছেন অজয়। এ বলিউড তারকার ভক্তরা তাঁকে পছন্দ করেন তাঁর পরিচ্ছন্ন ছবির কারণে। অজয়ের ছবির কেন্দ্রে থাকে নির্মল পারিবারিক বিনোদন। এই খবর ভুল বার্তা দিতেই পারে। ৪৮ বছর বয়সী অভিনেতা সংবাদ সংস্থা পিটিআইকে বলেছেন, ‘এটা সত্য নয়। আমরা কোনো পর্নো ছবি তো আর বানাইনি। এটা পুরোটাই অনুমাননির্ভর খবর। ছবি কীভাবে, কতটুকু সম্পাদনা হয়েছে, মনে হয় না আমাদের মূল দলের বাইরে কেউ সেটা জানে। এটা শুধুই গুঞ্জন।’  ‘বাদশাহো’তে দেবগন-ডি’ক্রুজের সঙ্গে অভিনয় করেছেন ইমরান হাশমি, এশা গুপ্ত ও বিদ্যুৎ জামওয়াল। ছবিটি মুক্তি পাবে আগামী মাসের শুরুতেই। সূত্র: এনডিটিভি।
 
