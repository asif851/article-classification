
বাংলাদেশের নগর বাউল খ্যাত সংগীতশিল্পী মাহফুজ আনাম জেমস বলিউডের ছবিতে নতুন গান গেয়েছেন। ওয়ার্নিং ছবির বেবাসি শিরোনামের এ গানটি বলিউড থেকে শুরু করে বাংলাদেশের সংগীতপ্রেমীদের কাছে আবারও নতুনভাবে আলোচনায় এনেছে জেমসকে।বলিউডের পাশাপাশি বাংলাদেশেও জেমসের গানের অনুরাগীরা যেন বেবাসি গানটি শুনে নড়েচড়ে বসেছেন। জেমস ভক্তদের জন্য বেবাসি গানটি এক অনন্য উপহারও বটে। গানটির প্রশংসা করে ফেসবুক ওয়ালে নানা মন্তব্যও লিখেছেন জেমস ভক্তরা। ত্রিমাত্রিক প্রযুক্তির হিন্দি ছবি ‘ওয়ার্নিং’-এর জন্য জেমসের গাওয়া নতুন গান ‘বেবাসি’র মিউজিক ভিডিও এমটিভি, নাইনএক্সএম, জুম টিভিসহ ভারতের বেসরকারি টিভি চ্যানেলগুলোতে প্রচারিত হচ্ছে। ইউটিউবেও ভিডিওটি ছাড়া হয়েছে। ওয়ার্নিং ছবির বেবাসি গানের ভিডিওতে জেমস নিজেই নিজের গানে ঠোঁট মিলিয়েছেন।ওয়ার্নিং ছবিতে বেবাসি শিরোনামের গানটির কথা এমন— ‘বুল বুলে সাঁস কে, সাঁস কে/ডুবতে তায়েরতে, ধুন্ডে কিনারা/বুল বুলে ওয়াক্ত কে, ওয়াক্ত কে/লামহো কি আঁখ সে, কারতে ইশারা ... বেবাসি, ক্যায়সি বেবাসি/বেবাস কিঁউ হ্যায় ইয়ে জিন্দেগি।’ গানটির কথা লিখেছেন কুমার, সুর ও সংগীত পরিচালনা করেছেন মিট-ব্রস-অঞ্জন। গুরমিত সিং পরিচালিত ‘ওয়ার্নিং’ প্রযোজনা করেছেন আলোচিত প্রযোজক ও পরিচালক অনুভব সিনহা।ব্যান্ড নগরবাউলের সদস্যদের নিয়ে জেমস এখন যুক্তরাষ্ট্রে সংগীত সফরে আছেন। আগামী ২৩ সেপ্টেম্বর তাঁর ঢাকায় ফেরার সম্ভাবনা রয়েছে।
জানা গেছে, সমুদ্রের মাঝে দুর্বিষহ পরিস্থিতিতে পড়ার পর সাত তরুণ-তরুণীর বেঁচে থাকার গল্প তুলে ধরা হয়েছে ছবিটিতে। ‘বেবাসি’ গানের ভিডিওতেও সেই চিত্রও যুক্ত রয়েছে।
গ্যাংস্টার ছবির ‘ভিগি ভিগি’ গানটির মধ্য দিয়ে বাংলাদেশের নগর বাউলখ্যাত জেমস প্রথম বলিউডের ছবিতে কণ্ঠ দেন। ময়ুর পূরীর লেখা গানটির সংগীত পরিচালনা করেছিলেন প্রীতম। ভিগি ভিগি গানটির আকাশচুম্বী দর্শকপ্রিয়তা জেমসকে নতুন করে আলোচনায় নিয়ে আসে। এরপর জেমস ‘ও লামহে’ ছবিতে ‘চল চলে’ এবং লাইফ ইন এ মেট্ট্রো ছবিতে ‘আলবিদা’ ও ‘রিস্তে’ শিরোনামের দুটি গানে কণ্ঠ দেন।
