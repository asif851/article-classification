
এই তো কয়েক দিন আগেই নিজের কাছের মানুষের নিয়ে জন্মদিন উদ্‌যাপন করলেন বলিউড তারকা সোনম কাপুর। ৯ জুন ছিল এই তারকার ৩২তম জন্মদিন। দেশের বাইরে ছোট বোন রিয়া কাপুর ও প্রেমিক আনন্দ আহুজার সঙ্গে বেশ মজা করেই জন্মদিন উদ্‌যাপন করেছেন সোনম।
সামাজিক যোগাযোগমাধ্যমে শুভেচ্ছা বার্তায় ভরে গেছে তাঁর ইনবক্স ও ওয়াল। বলিউডের এই সুন্দরীর অনুরাগীর সংখ্যা তো আর কম নয়। তবে এত এত শুভেচ্ছা বার্তার মধ্যে খুব গুরুত্বপূর্ণ একটি বার্তা মিস করে গেছেন সোনম কাপুর। কোনো যেনতেন ব্যক্তি নন, খোদ অমিতাভ বচ্চন সোনমকে জন্মদিনের শুভেচ্ছা জানিয়েছেন। কিন্তু সোনম এর জবাব দেননি।
জন্মদিনের পর দেশে ফিরে এসেই সোনম একে একে সবার শুভেচ্ছার জবাব দিতে থাকেন। চোখ এড়িয়ে যাওয়ায় কয়েকটি বার্তার জবাব হয়তো তিনি দিতে পারেননি। কিন্তু কোনো ধন্যবাদ না পেয়ে বুঝি কিছুটা মন খারাপ হয়েছে ‘বিগ বি’র। সোনমের টুইটারে তিনি লেখেন, ‘আর আমার শুভেচ্ছার জবাব কই? আমি অমিতাভ বচ্চন...আমি তোমার জন্মদিনে তোমাকে একটি খুদে বার্তা পাঠিয়েছিলাম, কিন্তু তুমি এখনো তার জবাব দাওনি…হুম্‌।’
বলাই বাহুল্য, সেই পরিস্থিতিটি সোনমের জন্য ছিল খুবই বিব্রতকর। অমিতাভের এই টুইটের পর এই ‘নিরজা’ অভিনেত্রী সঙ্গে সঙ্গেই তার জবাব দেন আর খুব আন্তরিকভাবে বর্ষীয়ান এই অভিনেতার কাছে ক্ষমাও চান তিনি। সোনম বিগ বির এই পোস্টের জবাবে লিখেছেন, ‘সত্যিই সেই মেসেজটি পাইনি, স্যার। অমি তো সব সময় আপনার কথার জবাব দিই। আপনাকে অসংখ্য ধন্যবাদ। আমি জুনিয়র বচ্চনের (অভিষেক বচ্চন) শুভেচ্ছা বার্তা পেয়েছি।’
এই বছর ‘নিরজা’ ছবির জন্য জাতীয় চলচ্চিত্র পুরস্কারপ্রাপ্ত এই অভিনেত্রী এখন অক্ষয় কুমারের সঙ্গে ‘প্যাডম্যান’ ছবির কাজ করছেন। এ ছাড়া অভিনেতা সঞ্জয় দত্তের বায়োপিক ‘দত্ত’-তে খুব ছোট কিন্তু গুরুত্বপূর্ণ একটি চরিত্রে দেখা যাবে তাঁকে।সূত্র: বলিউড হাঙ্গামা 
