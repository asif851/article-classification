
নোবেল জনপ্রিয় একজন মডেল, অভিনয়শিল্পী। ভালোবাসা থেকে গান করেন। এর আগে আইয়ুব বাচ্চু আর উইনিং ব্যান্ডের গান গেয়েছেন। এবার গেয়েছেন সোলসের গান। সম্প্রতি এক অনুষ্ঠানে গানটি গেয়ে প্রশংসিত হন তিনি। সামনে টেলিভিশনের এক অনুষ্ঠানে গানটি নিয়ে হাজির হবেন তিনি।
সোলসের যে গানটি নোবেল গেয়েছেন, সেটি নতুন করে সংগীতায়োজন করেছেন সন্ধি। ‘সাগরের ওই প্রান্তরে’ শিরোনামের গানটি সোলস গেয়েছিল গত শতকের নব্বই দশকের গোড়ার দিকে। ১৯৫৭ সালে হ্যারি বেলাফঁতের গাওয়া ‘জ্যামাইকা ফেয়ারওয়েল’ গানের বাংলা রূপান্তর এটি।
সোলসের গাওয়া যে গানটি নোবেল গেয়েছেন, সেটি তাঁর খুব পছন্দের। জানালেন, স্কুলজীবন থেকে গানটি তাঁর প্রিয়। সেই ভালো লাগা থেকে গানটি গেয়েছেন নোবেল। বললেন, ‘গানটির সঙ্গে নস্টালজিক ব্যাপার আছে। খুব রিদমিক একটা গান। আমি তখন স্কুল কিংবা কলেজের ছাত্র। তখন খুব গাইতাম। এবার যখন গাওয়ার সিদ্ধান্ত নিলাম, চেষ্টা করলাম। আমি পেরেছি। গানটির সঙ্গে আমার দারুণ পারফরমেন্সও ছিল। সবাই খুব উপভোগ করেছে। আমি নিজেও খুব উপভোগ করেছি।’
নোবেলের কণ্ঠে সোলসের গানটি শোনার পর একটি টিভি চ্যানেল তা প্রচার করার জন্য আগ্রহী হয়েছে। কিন্তু নোবেল সময় নিয়েছেন। বললেন, ‘হুট করে একটা টিভি চ্যানেলে গানটি যদি গাই, তাহলে কোনো মজা থাকবে না। ভাবছি বিশেষ কোনো দিবসে গাইব।’
এর আগে আরও দুবার দুটি টিভি চ্যানেলের জন্য গান গেয়েছেন নোবেল। একটি গানে সহশিল্পী হিসেবে পেয়েছেন শাকিলা জাফরকে। আরেকটি গান একাই গেয়েছেন নোবেল। কিছুদিন আগে নোবেল গেয়েছেন উইনিং ব্যান্ডের ‘মন কী যে চায় বলো’ গানটি। এটি তাঁর মুঠোফোনের রিং টোন হিসেবে ব্যবহার করছেন।
