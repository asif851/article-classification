

হৃতিক রোশন ও ক্যাটরিনা কাইফ জুটির দ্বিতীয় ছবি ‘ব্যাং ব্যাং’ মুক্তি পাচ্ছে ২ অক্টোবর। মুক্তির আগেই সাড়া ফেলেছে ছবিটি। রীতিমতো রেকর্ড গড়েছে ‘ব্যাং ব্যাং’। ভিডিও শেয়ারিং ওয়েবসাইট ইউটিউবে এর টিজার মুক্তির মাত্র ১০ দিনে ১০০ লাখ হিট দখলে নিয়ে বলিউডের ছবির ইতিহাসে বিরল নজিরই গড়েছে ছবিটি।শুধু তা-ই নয়, ইউটিউবে ‘ব্যাং ব্যাং’ ছবির ‘তু মেরি’ গানটি প্রকাশিত হওয়ার মাত্র দুই দিনের মাথায় ২০ লাখেরও বেশিবার দেখা ও শোনা হয়েছে দ্রুত লয়ের গানটি। বলাই বাহুল্য, এর মধ্য দিয়ে বছরের অন্যতম ব্লকবাস্টার গান হতে যাচ্ছে ‘ব্যাং ব্যাং’ ছবির ‘তু মেরি’। সম্প্রতি এক খবরে এমনটিই জানিয়েছে ওয়ান ইন্ডিয়া।‘তু মেরি’ গানটির পেছনে কাজ করেছেন বলিউডের জনপ্রিয় সংগীত পরিচালক জুটি বিশাল-শেখর। এতে কণ্ঠ দিয়েছেন বিশাল দাদলানি। বসকো-সিজারের কোরিওগ্রাফিতে গানটির সঙ্গে হৃতিকের অসাধারণ নাচ মুগ্ধ করেছে দর্শকদের। এর মিউজিক ভিডিওতে ক্যাটরিনাকেও চমত্কার দেখিয়েছে। পাশাপাশি হৃতিক-ক্যাটরিনার রসায়নও নজর কেড়েছে দর্শকদের।প্রসঙ্গত, অ্যাকশন-থ্রিলার ঘরানার ‘ব্যাং ব্যাং’ ছবির পরিচালক ‘সালাম নমস্তে’খ্যাত বলিউডের চলচ্চিত্র নির্মাতা সিদ্ধার্থ আনন্দ। ফক্স স্টার প্রযোজিত ছবিটিতে হৃতিক-ক্যাটরিনা ছাড়া আরও অভিনয় করেছেন বিপাশা বসু, জাভেদ জাফরি, জিমি শেরগিল, পবন মালহোত্রা প্রমুখ। ২০১০ সালে মুক্তি পাওয়া অ্যাকশন-কমেডি ঘরানার হলিউডের ছবি ‘নাইট অ্যান্ড ডে’র হিন্দি রিমেক ‘ব্যাং ব্যাং’। ‘নাইট অ্যান্ড ডে’ ছবির প্রধান দুটি চরিত্রে অভিনয় করেছেন টম ক্রুজ ও ক্যামেরন ডিয়াজ।
