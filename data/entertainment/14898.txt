
কাল শুক্রবার দেশের প্রেক্ষাগৃহে মুক্তি পাচ্ছে বিসর্গ মিডিয়ার প্রথম চলচ্চিত্র ‘গ্যাংস্টার রিটানর্স’। এ উপলক্ষে গতকাল বুধবার সন্ধ্যায় রাজধানীর সেভেন হিল রেস্টুরেন্টে এক সংবাদ সম্মেলন আয়োজন করা হয়। সম্মেলনে উপস্থিত ছিলেন ছবির পরিচালক আশিকুর রহমান, অভিনয়শিল্পী অপূর্ব, জান্নাতুল পিয়া, শম্পা হাসনাইন ও টাইগার রবি, গীতিকার কবির বকুল, প্রযোজক শারমিনা নাসরিন এবং সহপ্রযোজক এম এ মারুফ।
‘গ্যাংস্টার রিটার্নস’ ছবির শিল্পী ও কলাকুশলীদের শুভেচ্ছা জানান প্রথম আলোর সহযোগী সম্পাদক, কিশোর আলোর সম্পাদক ও কথাসাহিত্যিক আনিসুল হক এবং বাংলাদেশ চলচ্চিত্র প্রযোজক সমিতির উপদেষ্টা খোরশেদ আলম খসরু।সংবাদ সম্মেলনে ছবির গান এবং উল্লেখযোগ্য অংশ দেখানো হয়। সম্মেলনে দর্শকদের প্রেক্ষাগৃহে গিয়ে ‘গ্যাংস্টার রিটার্নস’ ছবিটি দেখার জন্য আহ্বান জানিয়েছেন ছবির শিল্পী ও কলাকুশলীরা।‘গ্যাংস্টার রিটানর্স’ ছবির গানের কথা লিখেছেন কবির বকুল, শফিক তুহিন ও কাজী আনান। সুর ও সংগীত পরিচালনা করেছেন শওকত আলী ইমন, আরিফিন রুমি ও কাজী আনান। গানগুলোতে কণ্ঠ দিয়েছেন পান্থ কানাই, আরিফিন রুমি, কাজী আনান, দিয়াত খান।এদিকে, ‘গ্যাংস্টার রিটানর্স’ ছবির মধ্য দিয়ে বড় পর্দায় কাল শুক্রবার অভিষেক হচ্ছে ছোট পর্দার জনপ্রিয় তারকা অপূর্বর। ‘গ্যাংস্টার রিটানর্স’ তাঁর প্রথম ছবি। এ ছবির কাহিনিতে অপূর্ব এক সাধারণ পরিবারের ছেলে । পরিবারের একমাত্র কর্মক্ষম সদস্য। সবার দেখাশোনা করেন। এক দুর্ঘটনায় তার বাবা মারা যান। এর পর গল্প ঘুরে চলে যায় অন্ধকার জগতে। অপূর্ব এবার খুবই ভয়ংকর হয়ে ওঠেন। বুকে প্রতিশোধের আগুন, আঙুল আটকানো পিস্তলের ট্রিগারে। অপূর্ব হয়ে ওঠেন গ্যাংস্টার। এমন অপূর্বকে এর আগে দেখা যায়নি।এ ছবিতে অভিনয় প্রসঙ্গে অপূর্ব বলেন, ‘২০০৫ সালে আমি টিভি নাটকে প্রথম অভিনয় করেছি। এরপর থেকে এখনো কাজ করে যাচ্ছি। টিভির দর্শকেরা কিন্তু আমাকে নিরাশ করেননি। তাঁরা আমাকে রোমান্টিক ইমেজে ভালোভাবেই গ্রহণ করেন। “গ্যাংস্টার রিটার্নস” ছবিতে আমি কেন্দ্রীয় চরিত্রে অভিনয় করেছি। এখানে আমার চরিত্রটি একেবারে অন্যরকম। আশা করছি দর্শক দেখে আনন্দ পাবেন।’‘গ্যাংস্টার রিটানর্স’ ছবিটি দেশের ৬৫টি প্রেক্ষাগৃহে প্রদর্শনের ব্যাপারে আলোচনা চূড়ান্ত হয়েছে বলেই জানিয়েছেন এ ছবির প্রযোজনা প্রতিষ্ঠানের একজন মুখপাত্র।
