
‘গল্পটা অনেক দিন আগের। এই গল্পটা সঙ্গে নিয়েই আমি বড় হয়েছি। এবার গল্পটা দর্শকদের সামনে নিয়ে আসব।’ বললেন ভাবনা, ছোটপর্দার তারকা, অভিনয় করেছেন চলচ্চিত্রে। নিজের মনের মধ্যে পুষে রাখা সেই গল্পটা কাগজের পাতায় লিখছেন তিনি। আর তা পর্দায় দেখবেন দর্শক। গল্পটি নিয়ে স্বল্পদৈর্ঘ্য চলচ্চিত্র তৈরি হবে, নাম ‘অ্যাবরশন’।
ভাবনা জানান, গল্পটা কিশোর বয়সী মেয়েদের জন্য, যারা অবিবাহিত। তাদের জন্য কিছু বার্তা রয়েছে এখানে। বললেন, ‘এগুলো বলা দরকার।’‘ভয়ংকর সুন্দর’ ছবির পর পরিচালক অনিমেষ আইচ আবার চলচ্চিত্র তৈরির জন্য প্রস্তুত হচ্ছেন। ‘অ্যাবরশন’ ছবির চিত্রনাট্য লিখছেন তিনি। তাঁর প্রযোজনা প্রতিষ্ঠান স্কয়ার ফিল্মসের পরবর্তী কাজ হবে এই স্বল্পদৈর্ঘ্য ছবি। ভাবনা বললেন, ‘গল্প লেখার কাজ শেষ। এখন ঘষামাজার কাজ হচ্ছে। দু-এক দিনের মধ্যে সবকিছু চূড়ান্ত হবে। ১৫ দিনের মধ্যে ছবির শুটিং শুরু করব। আমি নিজেও অভিনয় করব এখানে।’ছোটবেলায় ডায়েরি লেখার চর্চা ছিল ভাবনার। বাবা হাবিবুল ইসলাম জড়িত মঞ্চের সঙ্গে। তিনি লেখক, নাট্যকার ও নির্দেশক। বাবাকে দেখেই ভাবনার লেখার আগ্রহ তৈরি হয়। তবে এখন ব্যস্ততার কারণে ডায়েরি আর লেখা হয় না। জানালেন, যখনই নতুন কোনো ভাবনা আসে, নিজের মুঠোফোনের নোটস অপশনে লিখে রাখেন। কিংবা ফেসবুকে স্ট্যাটাস দেন।বললেন, ‘মন খারাপের সময় আমি লিখি। যখন মন খুব ভালো থাকে, তখনো লিখি।’
