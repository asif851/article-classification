
মাধুরী এবং ঐশ্বরিয়ার লড়াই আগেও দেখেছে বলিউড। তবে তা ছিল রূপালি পর্দায় দেবদাস চলচ্চিত্রে ‘পারো’ বনাম ‘চন্দ্রমুখীর’ প্রেমের লড়াই। এবার দুই অভিনেত্রী মুখোমুখি পর্দার বাইরে। এখন কে জিতবে তা সময়ই বলবে।
নার্গিস দত্ত অভিনীত জনপ্রিয় এবং প্রশংসিত কালজয়ী চলচ্চিত্র ‘রাত অর দিন’ রিমেক হতে চলেছে। এই চলচ্চিত্রের জন্য অভিনেত্রী নার্গিস জাতীয় পুরস্কার পান। ১৯৬৭ সালে মুক্তি পাওয়া এই চলচ্চিত্রে নার্গিসকে দেখা গিয়েছিল বরুণার চরিত্রে। ছবিতে বরুণা ছিলেন বিবাহিতা। তিনি মনোরোগ ‘পারসোনালিটি ডিসঅর্ডারে’ ভুগতেন। দিনের বেলা ছিলেন সাদামাটা আটপৌরে গৃহিণী। রাতেই হয়ে উঠতেন ভিন্ন ব্যক্তিত্বের। মদ্যপ অবস্থায় রাতের অন্ধকারে হেঁটে বেরাতেন কলকাতার পথেঘাটে। নার্গিস অভিনীত বরুণা চরিত্রটি ভীষণভাবে প্রশংসিত হয়। তবে এখন প্রশ্ন, এই সাহসী এবং ব্যতিক্রমী বরুণার চরিত্রে কাকে দেখা যাবে? মাধুরী দীক্ষিত না ঐশ্বরিয়া রাই বচ্চনকে?
রাত অর দিনের প্রযোজক সংস্থা বলছে, তাদের প্রথম পছন্দ মাধুরী ছাড়া আর কেউ নন। তবে পরিচালক আব্বাস-মস্তানের মাথায় আসে কান সুন্দরীর কথা। তাঁদের মতে, সাবেক এই বিশ্বসুন্দরীই পারবেন বরুণার ট্র্যাজিক চরিত্রটি ফুটিয়ে তুলতে।
