
মুক্তিযোদ্ধাদের সম্মাননা দিয়েছে মুক্তিযুদ্ধভিত্তিক সংগঠন ‘মুক্ত আসর’। গতকাল বুধবার সংগঠনটির দ্বিতীয় বর্ষপূর্তি উপলক্ষে আয়োজিত অনুষ্ঠানে ছয়জন মুক্তিযোদ্ধাকে সম্মাননা দেওয়া হয়। ঢাকা বিশ্ববিদ্যালয়ের ছাত্র-শিক্ষক কেন্দ্রের (টিএসসি) শহীদ মুনীর চৌধুরী সম্মেলনকক্ষে আয়োজিত অনুষ্ঠানে মুক্তিযোদ্ধাদের হাতে সম্মাননা স্মারক তুলে দেন কর্নেল খন্দকার নাজমুল হুদা বীর বিক্রমের স্ত্রী নীলুফার হুদা।
সম্মাননাপ্রাপ্ত মুক্তিযোদ্ধারা হলেন ঢাকা বিশ্ববিদ্যালয়ের চারুকলা অনুষদের ডিন শিল্পী সৈয়দ আবুল বারক্ আলভী, বাংলাদেশ সরকারি কর্মকমিশনের সদস্য অধ্যাপক এস এম আনোয়ারা বেগম; নজরুল ইসলাম, আমিনুল ইসলাম, মোশারেফ শেখ ও বীরাঙ্গনা নাজমা বেগম।
অনুষ্ঠানে নীলুফার হুদা বলেন, ‘আমার স্বামী ছিলেন আগরতলা ষড়যন্ত্র মামলার আসামি। মুক্তিযুদ্ধের সময় আমরা অনেক কঠিন সময় পার করেছি। শুধু বঙ্গবন্ধু শেখ মুজিবুর রহমান, কর্নেল তাহের হত্যার বিচার হলেই চলবে না, সে সময়ের সব হত্যার বিচার হওয়া জরুরি।’
 অনুষ্ঠানে আবুল বারক্ আলভী মুক্তিযুদ্ধকালের নানা ঘটনার স্মৃতিচারণা করেন। সম্মাননা দেওয়ায় তিনি মুক্ত আসরকে ধন্যবাদ জানান।
অনুষ্ঠানে আরও বক্তব্য দেন রাশেদুল ইসলাম, জাবেদ সুলতান, জাবেদ মোর্শেদ চৌধুরী, আবু সাঈদ, নুরুন আক্তার প্রমুখ। জাতীয় সংগীতের মাধ্যমে শুরু হয় অনুষ্ঠান। শহীদ মুক্তিযোদ্ধা ও সম্প্রতি সাভারে ভবনধসে নিহত ব্যক্তিদের প্রতি শ্রদ্ধা জানানো হয়।
দ্বিতীয় পর্বে ছিল সাংস্কৃতিক অনুষ্ঠান। এতে ‘নোঙর তোল তোল’ গানের সঙ্গে নৃত্য পরিবেশন করেন সাইদ আহমেদ ও মাসুমা। এ ছাড়া ছিল সংগীত, কবিতা আবৃত্তি ও মূকাভিনয়।
 
উচ্চাঙ্গসংগীতের অনুষ্ঠান
আজ বৃহস্পতিবার সন্ধ্যা সাড়ে ছয়টায় শুদ্ধ সংগীত প্রসার গোষ্ঠীর আয়োজনে উচ্চাঙ্গসংগীতের অনুষ্ঠান হবে বিশ্বসাহিত্য কেন্দ্রের পাঠচক্র কক্ষে। এটি তাদের ৩৯৭তম নিয়মিত মাসিক অনুষ্ঠান। আজ কণ্ঠসংগীত পরিবেশন করবেন হাসান ইক্রামুউল্লাহ্, সেতার বাদন করবেন রিনাত ফৌজিয়া। সারেঙ্গি বাদন করবেন মতিয়ার রহমান, তবলায় থাকবেন শেখর নট্ট ও স্বপন কুমার দাশ। অনুষ্ঠান সবার জন্য উন্মুক্ত।
 
কায়ায় মুখোশ প্রদর্শনী
উত্তরার গ্যালারি কায়াতে মুখোশের প্রদর্শনী শুরু হচ্ছে কাল শুক্রবার থেকে। দেশের বিশিষ্ট শিল্পীদের তৈরি করা মুখোশ নিয়ে কায়া ধারাবাহিক প্রদর্শনীর আয়োজন করে আসছে। এর আগে তিনটি প্রদর্শনী হয়েছে। এবার হচ্ছে চতুর্থ প্রদর্শনী। শিরোনাম ‘মুখ ও মুখোশ-৪’।
এই প্রদর্শনীতে ১৯ জন শিল্পীর ১০৬টি মুখোশ প্রদর্শিত হবে। কাঠ, কগজের মণ্ড, কাচ, ধাতু ও মিশ্রমাধ্যমে মুখোশগুলো তৈরি করা হয়েছে। প্রতিদিন বেলা ১১টা থেকে সন্ধ্যা সাড়ে সাতটা পর্যন্ত প্রদর্শনী খোলা থাকেব আগামী ১১ জুন পর্যন্ত।
 
ঢাকা আর্ট সেন্টারে নিরবধি জনস্রোত
ঢাকা আর্ট সেন্টারে কাল শুক্রবার শিল্পী মাঈনউদ্দীনের ‘নিরবধি জনস্রোত’ শীর্ষক ১৩ দিনব্যাপী একক রেখাচিত্র প্রদর্শনী শুরু হচ্ছে। বিকেল সাড়ে পাঁচটায় যৌথভাবে প্রদর্শনীর উদ্বোধন করবেন মানজুর হাসান ও শিল্পী জামাল আহমেদ। বিশেষ অতিথি থাকবেন শিল্পসমালোচক মইনুদ্দীন খালেদ। সভাপতিত্ব করবেন মাহমুদুল হেলাল।
প্রদর্শনী চলবে আগামী ১২ জুন পর্যন্ত। খোলা থাকবে প্রতিদিন বেলা তিনটা থেকে রাত আটটা পর্যন্ত।
