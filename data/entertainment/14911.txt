
ব্রিটিশ অ্যাকাডেমি অব ফিল্ম অ্যান্ড টেলিভিশন আর্টস (বাফটা) আয়োজিত ৬৮তম ব্রিটিশ অ্যাকাডেমি ফিল্ম অ্যাওয়ার্ডস আসরের পর্দা নেমেছে গতকাল রোববার। এ বছর সেরা চলচ্চিত্রের পুরস্কার ঝুলিতে ভরেছে মার্কিন ছবি বয়হুড। সেরা অভিনেতা ও অভিনেত্রী নির্বাচিত হয়েছেন যথাক্রমে এডি রেডমেইন ও জুলিয়ান মুর।সেরা ছবির পাশাপাশি সেরা চলচ্চিত্র পরিচালক হিসেবে পুরস্কার পেয়েছেন বয়হুড ছবির পরিচালক রিচার্ড লিংকলেটার। দ্য থিওরি অব এভরিথিং ছবিতে অভিনয়ের জন্য সেরা অভিনেতার পুরস্কার পেয়েছেন ব্রিটিশ অভিনেতা এডি রেডমেইন। আর স্টিল অ্যালিস ছবির কল্যাণে সেরা অভিনেত্রীর পুরস্কার বাগিয়ে নিয়েছেন মার্কিন অভিনেত্রী জুলিয়ান মুর। উদীয়মান তারকা হিসেবে জ্যাক ও’কনেলকে পুরস্কৃত করা হয়েছে। এক খবরে এ তথ্য জানিয়েছে দ্য গার্ডিয়ান।হুইপল্যাশ ছবির জন্য সেরা পার্শ্ব-অভিনেতা বিভাগে পুরস্কৃত হয়েছেন জে. কে. সিমনস। আর বয়হুড ছবির জন্য সেরা পার্শ্ব অভিনেত্রীর পুরস্কার পেয়েছেন প্যাট্রিসিয়া আরকুয়েট। সেরা অ্যানিমেটেড ছবির পুরস্কার জিতেছে দ্য লেগো মুভি। ব্রিটিশ শর্ট অ্যানিমেশন বিভাগে পুরস্কার পেয়েছে দ্য বিগার পিকচার। এ ছাড়া ব্রিটিশ স্বল্পদৈর্ঘ্য চলচ্চিত্র বিভাগে পুরস্কৃত হয়েছে বুগালু অ্যান্ড গ্রাহাম।সেরা প্রামাণ্যচিত্র নির্বাচিত হয়েছে সিটিজেন ফোর। সেরা বিদেশি ভাষার চলচ্চিত্র বিভাগে পুরস্কার পেয়েছে পোল্যান্ডের ছবি আইডা। সেরা ভিজুয়াল ইফেক্টস বিভাগে পুরস্কৃত হয়েছে ইন্টারস্টেলার।সেরা চিত্রনাট্য (মৌলিক) ও সেরা চিত্রনাট্য (অ্যাডাপ্টেড) বিভাগে পুরস্কার পেয়েছে যথাক্রমে দ্য গ্র্যান্ড বুদাপেস্ট হোটেল এবং দ্য থিওরি অব এভরিথিং। বার্ডম্যান ছবির জন্য সেরা চিত্রগ্রাহকের পুরস্কার পেয়েছেন ইম্যানুয়েল লুবেজকি। দ্য গ্র্যান্ড বুদাপেস্ট হোটেল ছবির জন্য অরিজিনাল মিউজিক বিভাগে পুরস্কৃত হয়েছেন ফরাসি সংগীত পরিচালক আলেকজান্ডার ডেসপ্লাট। সেরা আবহ সংগীত বিভাগে পুরস্কার পেয়েছে হুইপল্যাশ। এ ছাড়া আউটস্ট্যান্ডিং ব্রিটিশ ফিল্ম বিভাগে বিশেষ পুরস্কার দেওয়া হয়েছে দ্য থিওরি অব এভরিথিং ছবিকে।
