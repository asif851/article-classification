
চলচ্চিত্রের জনপ্রিয় নায়ক আরিফিন শুভ গতকাল বৃহস্পতিবার সকালে তাঁর ফেসবুক পেজে ‘আয়নাবাজি’ সিনেমার পোস্টার পোস্ট করে লেখেন, ক্যান’ট অয়েট টু ওয়াচ। তখনো বিষয়টি বোঝা যায়নি। রাতে যখন এই নায়কের সঙ্গে কথা হয়, তখন একটা পর্যায়ে গিয়ে জানা গেল, তিনিও এই সিনেমার একটা অংশ। এ পর্যন্ত পুরো ব্যাপারটি নিয়ে পরিচালক-প্রযোজক থেকে শুরু করে ছবি সংশ্লিষ্ট কেউই মুখ খোলেননি। সেই হিসেবে ‘আয়নাবাজি’ সিনেমায় আরিফিন শুভ চমক হিসেবেই হাজির হচ্ছেন।
শুভর সঙ্গে কথায় কথা জানা গেলে, সিনেমা হলে গিয়ে সবাই ‘আয়নাবাজি’ সিনেমায় তাঁকে আবিষ্কার করবেন, তেমনটাই চেয়েছিলেন তাঁরা। হচ্ছেও তাই। ‘আয়নাবাজি’ সিনেমায় শুভর উপস্থিতি ও তাঁর চরিত্রটি সম্পর্কে টের পেতে সবাইকে অপেক্ষা করতে হবে এই সিনেমার শেষ দৃশ্য পর্যন্ত। এই ছবির একটি গুরুত্বপূর্ণ চরিত্রে অতিথি হিসেবে হাজির হয়েছেন বলে জানান শুভ।প্রথম আলোকে আরিফিন শুভ বলেন, ‘বাইরের দেশের সিনেমাগুলোতে অনেক বড় বড় তারকারা নামীদামি নির্মাতার ছবিতে অতিথি হিসেবে হাজির হন। আমাদের দেশে এই চর্চাটা একেবারে নেই বললেই চলে। “আয়নাবাজি” সিনেমার সঙ্গে সংশ্লিষ্ট প্রতিটা মানুষই আমার খুব কাছের এবং খুব আপন। তাঁদের কাছ থেকে চমৎকার এই প্রস্তাবটি পেয়ে রাজি না হয়ে পারলাম না।’ছবিটি সম্পর্কে শুভ বলেন, ‘আয়নাবাজি সিনেমা দিয়ে বাংলাদেশি চলচ্চিত্রের নতুন একটা যাত্রা শুরু হবে বলে আমি অন্তত বিশ্বাস করি। এই ছবিতে দারুণ একটা গল্প আছে। যাঁরাই ছবিটি দেখবেন, তাঁরাই আনন্দ পাবেন।’আজ শুক্রবার ঢাকাসহ দেশের বিভিন্ন প্রেক্ষাগৃহে মুক্তি পেয়েছে অমিতাভ রেজা পরিচালিত ‘আয়নাবাজি’ ছবিটি। ছবিটির চিত্রনাট্য করেছেন গাউসুল আলম ও অনম বিশ্বাস। আর ছবিটি প্রযোজনা করছে কনটেন্ট ম্যাটার্স লিমিটেড। এই ছবির প্রধান চরিত্রে অভিনয় করেছেন চঞ্চল চৌধুরী ও নাবিলা। মনস্তাত্ত্বিক থ্রিলার ধাঁচের এই ছবির অন্য অভিনয়শিল্পীরা হলেন পার্থ বড়ুয়া, লুৎফর রহমান জর্জ, বৃন্দাবন দাশ ও গাউসুল আলম প্রমুখ। 
