
মানবজাতিকে সংকট থেকে উদ্ধার করাই তো ‘আয়রনম্যান’-এর কাজ। নানা ধরনের বিপদ থেকে তিনি সবাইকে উদ্ধার করে বেড়ান। বড় পর্দায় ‘মার্ভেল কমিকস’-এর এই সুপারহিরোর চরিত্রে অভিনয় করেই রবার্ট ডাউনি জুনিয়র সবার প্রিয় হয়ে উঠেছেন। সম্প্রতি হলিউডের এই অভিনেতা বাস্তব জীবনেও অতিমানবের মতোই কাজ করলেন। এক শারীরিক প্রতিবন্ধী ভক্তকে নিজের আয়রনম্যান স্যুটের হাত উপহার দিলেন। সাত বছর বয়সী ভক্ত অ্যালেক্স সেই হাত পেয়ে এখন বেজায় খুশি।অ্যালেক্সের ডান হাত অস্বাভাবিক ছোট। লিম্বিটলেস সল্যুশনস নামের একটি প্রকৌশল প্রতিষ্ঠান অ্যালেক্সের জন্য আয়রনম্যানের লৌহহাতের আদলে তৈরি করে একটি থ্রিডি হাত। সেই হাতটিই ছোট্ট অ্যালেক্সকে উপহার দেন তাঁর প্রিয় সুপারহিরো ‘আয়রনম্যান’ ওরফে রবার্ট ডাউনি জুনিয়র। একটি চকচকে রুপালি বাক্সে নতুন উপহারটি নিয়ে অ্যালেক্সের সঙ্গে দেখা করেন ডাউনি। থ্রিডি হাতটি অ্যালেক্সকে পরিয়ে দিতে গিয়ে তিনি বলেন, ‘মনে হচ্ছে, তোমারটা আমার হাতের চেয়েও বেশি ভালো!’
