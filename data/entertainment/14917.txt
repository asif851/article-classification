
২০১২ সালে অনলাইনে মুক্তি পেয়েছিল পারলে ঠেকা সিনেমার ‘জঙ্গলের ডাক’ নামের একটি গান। অভিনেত্রী জয়া আহসানকে অন্য রকমভাবে দেখেছিলেন দর্শক। তারপর আর এগোয়নি সিনেমাটির কাজ। পরিচালক সামুরাই মারুফও ব্যস্ত হয়ে পড়েন শিল্পনির্দেশক বিভিন্ন সিনেমার কাজ নিয়ে। কিন্তু নিজের সিনেমা বানানোর তাড়না বসে থাকতে দেয়নি তাঁকে। পাঁচ বছর পর সম্প্রতি আবার শুরু করেছেন সিনেমাটির কাজ। তবে এত বছর পর এসে পুরোনো নামটি বদলে গেছে। নতুন করে ছবির নাম রাখা হয়েছে আজকের দিনটি ভালো কাটলে সারা জীবন ভালো কাটবে।এ মাসের শুরুতে ঢাকা ক্যান্টনমেন্ট রেলস্টেশন ও গাজীপুরের জাতীয় উদ্যানে হলো শুটিং। প্রধান চরিত্রে যথারীতি জয়া আহসান।কেমন হলো এবারের শুটিং? গতকাল বুধবার কলকাতা যাওয়ার আগে জয়া বললেন, ‘ও (সামুরাই মারুফ) দারুণ একজন শিল্পনির্দেশক। জাতীয় পুরস্কার পেয়েছে। একজন পরিচালক হিসেবে ওর চিন্তাভাবনাগুলো অন্য সবার মতো নয়। সম্পূর্ণ আলাদা।’নিজের চরিত্র প্রসঙ্গে বলেন, ‘আমি সব সময় চাই নিজেকে ভেঙেচুরে নতুন করে উপস্থাপন করতে। এখানে এই কাজটিই করেছি। ভালো-খারাপের বাইরে একটা অদ্ভুত সুন্দর কাজ হচ্ছে। আমাকে দর্শক কখনো চোর হিসেবে, কখনো টারজানের মতো বনে-জঙ্গলে ঘুরে বেড়াতে দেখবেন। সব মিলিয়ে দর্শক ভরপুর বিনোদন পাবেন বলতে পারি।’সম্প্রতি শুটিংয়ের অভিজ্ঞতা নিয়ে বললেন, ‘আমরা যখন জাতীয় উদ্যানে শুটিং করি, তখন আমার পরিবারের সবাই সেখানে ছিল। খুবই আনন্দ নিয়ে কাজ করেছি। আমাদের শুটিং দলে ছিলেন প্রায় ৭০ বছর বয়সী হাসু কাকা। আমাদের ‘কাউয়া বাহিনী’ নামে একটা বাহিনী আছে। বাহিনীর জন্য ড্রাম দিয়ে একটা ভেলা বানানো হয়েছিল। যে ভেলায় টিভি, ফ্রিজ, ওভেন, চা বানানোর ব্যবস্থা—সবই ছিল। সত্যি বলতে কি, চরিত্রটা করতে গিয়ে প্রচণ্ড শারীরিক পরিশ্রম করতে হয়েছে আমাকে।’পরিচালক বলেন, ইমপ্রেস টেলিফিল্মের প্রযোজিত এ ছবির প্রায় অর্ধেক শুটিং শেষ। এতে আরও অভিনয় করেছেন সুষমা সরকার।
 
