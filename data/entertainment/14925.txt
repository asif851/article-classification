
ডানপিটে সংগীতশিল্পী মিনারের প্রথম অ্যালবাম। ২০০৮ সালে প্রকাশিত এই অ্যালবাম দিয়েই পরিচিতি পান তিনি। ২০১১ সালে বাজারে আসে আড়ি। মাঝে পড়াশোনার ব্যস্ততায় অ্যালবাম প্রকাশে খুব একটা সময় দিতে পারেননি। এবার সেই শূন্যতা পূরণ করছেন মিনার। প্রকাশ করতে যাচ্ছেন তাঁর নতুন অ্যালবাম। নাম আহারে। এই অ্যালবামেরই একটি গানে কণ্ঠ দিয়েছেন তাহসান। সম্প্রতি মগবাজারের একটি স্টুডিওতে গানটিতে কণ্ঠ দেন তিনি।মিনারের অ্যালবামে গান গাওয়া প্রসঙ্গে অতিথি গায়ক তাহসান বলেন, ‘মিনারের প্রথম দুটি অ্যালবামের সব কটি গানের সংগীতায়োজন করেছিলাম আমি। ব্যস্ততার কারণে নতুন অ্যালবামে কোনোভাবে যুক্ত হতে পারছিলাম না। মিনার চাইছিল, আমি যেন কোনো না কোনোভাবে নতুন অ্যালবামের সঙ্গে যুক্ত থাকি। তাই গানটিতে কণ্ঠ দিলাম। খুব চমৎকার একটি গান হয়েছে।’মিনার বলেন, ‘গানের ব্যাপারে তাহসান ভাইয়ের সঙ্গে আমার চিন্তাভাবনায় দারুণ একটা মিল রয়েছে। শুরু থেকেই তিনি আমার সঙ্গে ছিলেন। কিন্তু এবার তিনি ভীষণ ব্যস্ত। তার পরও আমি চেয়েছি, তিনি যেন আমার নতুন অ্যালবামের সঙ্গে থাকেন। সেই ভাবনা থেকেই একসঙ্গে গানটি করা।’আহারে অ্যালবামে রয়েছে আটটি গান। গানগুলোর সুরও করেছেন মিনার। আর পুরো অ্যালবামের সংগীতায়োজন করেছেন পাভেল আরীন। অ্যালবামের ছয়টি গানের কথা লিখেছেন মিনার, অন্য দুটি লিখেছেন শাফায়েত মনসুর রানা ও অনিক খান।
