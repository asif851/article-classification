
বছর দুয়েক আগে ইউটিউবে ছড়িয়ে পড়েছিল ‘দ্য ফেইক’ নামের একটি স্বল্পদৈর্ঘ্য চলচ্চিত্রের ভিডিও ক্লিপ। হিল্লোল ও নওশীনের অভিনীত সেই ভিডিও নিয়ে আলোচনাও কম হয়নি। সেই আলোচনাই ‘দ্য ফেইক’ চলচ্চিত্রটিকে স্বল্পদৈর্ঘ্য থেকে পূর্ণদৈর্ঘ্য রূপ দিয়ে ফেলল। ৪২ মিনিট থেকে ২ ঘণ্টার বেশি সময়ের ব্যাপ্তি নিয়ে এখন মুক্তির অপেক্ষায় চলচ্চিত্রটি। পরিবর্তন হয়েছে নামেরও। নতুন নাম ‘মুখোশ মানুষ’। ‘দ্য ফেইক’ কিংবা ‘মুখোশ মানুষ’ দুটোই নির্মাণ করেছেন তরুণ নির্মাতা ইয়াসির আরাফাত। এরই মধ্যে পূর্ণদৈর্ঘ্য চলচ্চিত্র ‘মুখোশ মানুষ’ সেন্সর ছাড়পত্র পেয়েছে। পরিচালক জানালেন, আগামী ডিসেম্বরেই মুক্তি পাবে চলচ্চিত্রটি। নির্মাতা বললেন, ‘“দ্য ফেইক” থেকে অনুপ্রেরণা পেয়েই “মুখোশ মানুষ” নির্মাণ করেছি। দুটোর গল্পের প্লট এক হলেও নির্মাণ আলাদাভাবে করা।’ ক্রাইম থ্রিলার ‘মুখোশ মানুষ’-এ অভিনয় করেছেন নওশীন, হিল্লোল, কল্যাণ কোরাইয়া, লামিয়া মিমো, প্রসূন আজাদ, মাহমুদুল ইসলাম রাইজা প্রমুখ।
