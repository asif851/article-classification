
নায়কের ভক্ত থাকবে—এটাই স্বাভাবিক। কিন্তু সেই ভক্ত যদি হন আরেক নায়ক, তবে তা চলে যায় অন্য এক মাত্রায়। এমনই একজন নায়ক সালমান শাহ। যাঁর ভক্ত ঢালিউডের আরেক নায়ক আরিফিন শুভ।
প্রিয় নায়ককে শ্রদ্ধা জানিয়ে শুভ সঞ্চালনা করলেন ‘ও আমার বন্ধু গো’ নামের অনুষ্ঠান। সেখানে থাকছে সালমান শাহকে নিয়ে কিছু তথ্যচিত্র ও ছবি। অভিনেতা আরিফিন শুভ বলেন, ‘যাঁরা সালমান শাহকে চিনতেন, সালমান শাহর সঙ্গে কাজ করেছিলেন, সেসব মানুষকে আমি অন্য চোখে দেখি। মনে পড়ে, আমি যখন বিএফডিসিতে প্রথম কাজ করতে যাই, ৩ নম্বর ফ্লোরের প্রতিটি দেয়াল আমি ছুঁয়ে দেখেছিলাম। অদ্ভুত এক ভাবনায় আন্দোলিত হচ্ছিলাম। তিনি শুধু আমার আইডল নন, আমার আত্মার খুব কাছের একজন।’ হুমায়ূন কবীরের প্রযোজনায় এবং রুম্মান রশীদ খানের গ্রন্থনায় অনুষ্ঠানটি প্রচারিত হবে মাছরাঙা টেলিভিশনের ঈদের বিশেষ অনুষ্ঠানমালায়।
