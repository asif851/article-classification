

‘রেস’ সিরিজের নতুন সিনেমা ‘রেস থ্রি’ শুটিং শুরু হওয়ার আগেই আলোচিত। কারণ, এবার এই সিরিজের সঙ্গে যুক্ত হচ্ছেন বলিউড তারকা সালমান খান। তাঁকে এবার নেতিবাচক চরিত্রে দেখা যাবে। এর আগে তিনি খল চরিত্রে কাজ করেননি। আর এই সিনেমা পরিচালনা করবেন নির্মাতা ও কোরিওগ্রাফার রেমো ডি’সুজা। এর আগের ছবি দুটি পরিচালনা করেছিলেন আব্বাস-মাস্তান। এমনি নানা কারণে ২০১৮ সালের বহুল প্রতীক্ষিত ছবির তালিকায় ঢুকে গেছে ‘রেস থ্রি’র নাম। শোনা যাচ্ছে সিদ্ধার্থ মালহোত্রার নাম। তাঁকে প্রস্তাবও দেওয়া হয়েছিল। কিন্তু তিনি তা ফিরিয়ে দিয়েছেন।
সিদ্ধার্থের হাতে এখন কোনো ছবির কাজ নেই। তাই শিডিউল জটিলতার কারণে তিনি ‘রেস থ্রি’র প্রস্তাব প্রত্যাখ্যান করেছেন, তা বলা যাচ্ছে না। এই সিনেমার মূল চরিত্র সালমান খান, কিন্তু তাই বলে অন্যদেরও গুরুত্ব রয়েছে। সিদ্ধার্থ নাকি দ্বিতীয় প্রধান চরিত্র। তবুও কেন রাজি হলেন না সিদ্ধার্থ? সিদ্ধার্থের প্রথম ছবি ‘স্টুডেন্টস অব দ্য ইয়ার’-এ তাঁর সহশিল্পী ছিলেন বরুণ ধাওয়ান। তা ছাড়া অক্ষয় কুমারের সঙ্গে ‘ব্রাদারস’ ছবিতেও দেখা গেছে তাঁকে। তাহলে সালমানের মতো এত বড় অভিনেতার সঙ্গে ছবি করার সুযোগ পেয়েও কেন ফিরিয়ে দিলেন সিদ্ধার্থ?
সিদ্ধার্থের একজন মুখপাত্র জানিয়েছেন, সালমান খানের সঙ্গে এই তারকার সম্পর্ক খুব ভালো। সময় নিয়েও সিদ্ধার্থের কোনো ঝামেলা নেই। ‘রেস থ্রি’ ছবির গল্প পছন্দ হয়নি, তাই অভিনয়ের প্রস্তাব ফিরিয়ে দিয়েছেন সিদ্ধার্থ।
এদিকে সিদ্ধার্থের সর্বশেষ ছবি ‘এ জেন্টেলম্যান’-এর সহশিল্পী জ্যাকুলিন ফার্নান্দেজ কিছুদিন আগে নিশ্চিত করেছেন, তিনি অভিনয় করছেন ‘রেস থ্রি’তে। বলিউড পাড়ায় এখন জ্যাকুলিন-সিদ্ধার্থের প্রেমের গুঞ্জন উড়ে বেড়াচ্ছে। গুঞ্জন থেকে দূরে থাকতেই হয়তো সিদ্ধার্থ পিছিয়ে এলেন ‘রেস থ্রি’ থেকে। ইন্ডিয়া টুডে।
 
