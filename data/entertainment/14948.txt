
কথা ছিল গানের দল কোল্ডপ্লে নিজেদের খুব জনপ্রিয় কোনো গান দিয়েই শুরু করবে কনসার্ট। কিন্তু প্যারিসে ঘটে যাওয়া ভয়াবহ সন্ত্রাসী হামলার রেশ এখনো কাটেনি। তাই শোকে সমবেদনায় কনসার্টের শুরুতেই ‘কোল্ডপ্লে’-র সদস্যরা কণ্ঠে তুলে নিয়েছিল কিংবদন্তি গায়ক জন লেননের কালজয়ী গান ‘ইমাজিন’কে। ব্রিটিশ গানের দল ‘কোল্ডপ্লে’ এই কনসার্টে গানে গানে স্মরণ করেছে প্যারিসের সন্ত্রাসী হামলায় প্রাণ হারানো মানুষদের।গত ১৬ নভেম্বর যুক্তরাষ্ট্রের লস অ্যাঞ্জেলেসের বেলাসকো থিয়েটারে অনুষ্ঠিত কনসার্টে জন লেননের ‘ইমাজিন’ গানটি গেয়েছে কোল্ডপ্লে। বর্তমানে কোল্ডপ্লে তাদের সপ্তম ও সর্বশেষ অ্যালবাম ‘এ হেড ফুল অব ড্রিমস’-এর কারণে আলোচনার তুঙ্গে। আগামী ৪ ডিসেম্বর অ্যালবামটি মুক্তি পাবে।৭০ এর দশকে রচিত কিংবদন্তি জন লেননের ইমাজিন’ গানটি আজও পৃথিবীর সেরা গানগুলোর অন্যতম। এ গানের কথা আর সুরের আবেদন আজও অমলিন। বিশ্বের অযুত প্রাণের কাছে শান্তি আর ঐক্যের বার্তা পৌঁছে দিতে লেননের এই গান যেন এক স্বপ্নদ্রষ্টার প্রাণের আকুতি।পিয়ানোর গম্ভীর-বিষণ্ন সুরে, লেননের কণ্ঠের অপূর্ব দৃঢ় অথচ কমনীয় মাধুর্যে ‘ইমাজিন’ গানটির ২২ লাইন এক অনবদ্য সংগীত। এ গানটি শব্দে-সুরে প্রস্ফুটিত হয়ে পৃথিবীর মানুষকে হানাহানি আর বিচ্ছিন্নতা ভুলে যুগ যুগ ধরে এক হওয়ার জন্য আহ্বান জানিয়ে আসছে। ‘ইমাজিন’ গানটিতে জন লেনন পৃথিবীর মানুষকে শান্তির পৃথিবীর কথাই বর্ণনা করেছেন। লেনন এ গানে সবাইকে সাহস জুগিয়েছেন; আহ্বান জানিয়েছেন এক শান্তির পৃথিবী নির্মাণের জন্য— যা নির্মাণ করা আদৌ কঠিন কিছু নয় বলেই তাঁর বিশ্বাস ছিল।কিংবদন্তি সংগীতশিল্পী জন লেনন বিশ্বের সর্বকালের সবচেয়ে জনপ্রিয় গায়কদের অন্যতম হিসেবে বিবেচিত। বিলবোর্ড ম্যাগাজিন।
