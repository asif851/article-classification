
রবীন্দ্রনাথের ৭৬তম প্রয়াণবার্ষিকী উপলক্ষে গণগ্রন্থাগারের শওকত ওসমান স্মৃতি মিলনায়তনে গতকাল সন্ধ্যায় সংগীতানুষ্ঠানের আয়োজন করল বাংলাদেশ রবীন্দ্রসংগীত শিল্পী সংস্থা। দুই দিনব্যাপী অনুষ্ঠানের গতকাল ছিল প্রথম দিন।
সমবেত কণ্ঠে জাতীয় সংগীত ও ‘সমুখে শান্তিপারাবার’ গান দিয়ে ‘বর্ষণমন্দ্রিত অন্ধকারে, এসেছি তোমারি এ দ্বারে’ শীর্ষক অনুষ্ঠান শুরু হয়। শুভেচ্ছা বক্তব্যে সংস্থার শিল্পী তপন মাহমুদ বলেন, ‘আমরা কবিগুরুকে স্মরণ করছি। অনেকে প্রশ্ন করেন যে কবিগুরুকে নতুন কীভাবে উপস্থাপন করছেন? কিন্তু তিনি যে এখনো প্রাসঙ্গিক ও আধুনিক, সেটাই আমরা নতুন প্রজন্মের কাছে বারবার তুলে ধরতে চাই।’
স্বাগত বক্তব্য দেন সংস্থার সাধারণ সম্পাদক সাজেদ আকবর। এরপর শুরু হয় কবিকে নিবেদন করে সংগীত পরিবেশনা। গাওয়া হয় ‘পুব-হাওয়াতে দেয় দোলা’, ‘শ্রাবণের ধারার মতো পড়ুক ঝরে’, ‘পথের শেষ কোথায়’, ‘গহন রাতে শ্রাবণধারা’, ‘এই করেছ ভালো, নিঠুর হে’, ‘আমার নিশীথরাতের বাদলধারা’ ইত্যাদি গান। গান পরিবেশন করেন রফিকুল আলম, আব্দুল ওয়াদুদ, পীযূষ বড়ুয়া, মহাদেব ঘোষ, মামুন জাহিদ, গোলাম হায়দার, জয়ন্ত আচার্য্য, তনুশ্রী দীপক প্রমুখ। আজও থাকছে সংগীতানুষ্ঠান।
 
