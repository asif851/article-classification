
একেই বোধ হয় কপাল বলে। মাঝে বেশ কিছু দিন দুর্দিন গেলেও সঞ্জয় দত্তের সুদিন এসেছে। পুনের ইয়েরাওয়াড়া কারাগারে বন্দী বলিউডের এই তারকা অভিনেতার মুক্তি পাওয়ার কথা ছিল এ বছরের মার্চে। সেখান থেকে দিন-তারিখ বদলে তা এগিয়ে এসে হয়েছিল ২৭ ফেব্রুয়ারি। আজ ১২ জানুয়ারি এক খবরে টাইমস অব ইন্ডিয়া জানিয়েছে, আবারও মুক্ত হাওয়ায় ঘুরে বেড়ানোর সময় এসে গেছে সঞ্জয় দত্তের। সবকিছু ঠিকঠাক থাকলে তিনি জেল থেকে মুক্তি পাবেন ২৫ ফেব্রুয়ারি।বলিউডের এই অভিনেতার কারামুক্তির দিনটি নিয়ে জল কম ঘোলা হলো না! ঠিক কবে তিনি মুক্তি পাচ্ছেন, শুরু থেকেই বিভিন্ন মহলে তা নিয়ে ছিল দ্বিধা। তবে এবারে সঞ্জয় দত্তের এক মুখপাত্র জানিয়েছেন, ২৫ ফেব্রুয়ারির সকালেই ‘মুন্না ভাই’ বেরিয়ে আসবেন জেল থেকে।গত বছর সঞ্জয় দত্তের আগাম মুক্তি চেয়ে ভারতের সুপ্রিম কোর্টের সাবেক বিচারক মারকাণ্ডে কাটজুর করা আবেদনটির পক্ষে দেশটির স্বরাষ্ট্র মন্ত্রণালয়ের সুপারিশ থাকলেও, বিষয়টি এক ধরনের নেতিবাচক উদাহরণ হবে বিধায় তা নাকচ করে দিয়েছিলেন গভর্নর বিদ্যাসাগর রাও। কারণ দেশটির সুপ্রিম কোর্টে সঞ্জয়ের বিরুদ্ধে আনা অভিযোগটি প্রমাণিত হয়েছিল।এ ছাড়া, কারাগার থেকে সঞ্জয়ের বারবার বাইরে আসার বিষয়টিও সমালোচিত হয়েছিল। সঞ্জয় ২০১৩ সালের মে মাস থেকে ২০১৪ সাল পর্যন্ত মোট ১১৮ দিন কারাগারের বাইরে ছিলেন।যা হোক, একটি সূত্রের বরাতে এনডিটিভি জানিয়েছে, সদাচরণের জন্য কারা কর্তৃপক্ষ তাঁর ওপর সন্তুষ্ট হওয়াতে নির্ধারিত সময়ের আগে এ বছরের ২৫ ফেব্রুয়ারিতেই সঞ্জয় দত্তের মুক্তি মিলছে।
১৯৯৩ সালে মুম্বাইয়ে সংঘটিত ধারাবাহিক বোমা বিস্ফোরণে জড়িত লোকজনের কাছ থেকে অবৈধভাবে অস্ত্র রাখার অপরাধে সঞ্জয় দত্তকে দোষী সাব্যস্ত করেছিলেন ভারতের সর্বোচ্চ আদালত। আদালতের রায়ে পাঁচ বছরের জন্য পুনের ইয়েরাওয়াড়া জেলে কারাবাস করার কথা ছিল সঞ্জয়ের।তবে, নির্ধারিত সময়ের আগেই জেল থেকে মুক্তি পাচ্ছেন সঞ্জয় দত্ত। কারাগারে ভালো আচরণের জন্য শাস্তি কমিয়ে দেওয়া হয়েছে সঞ্জয় দত্তের। ২০১৬ সালের ৭ মার্চ বন্দীজীবন শেষ হওয়ার কথা ছিল ‘মুন্না ভাই’ খ্যাত এ অভিনেতার।১৯৯৩ সালের মার্চে মুম্বাইয়ের বেশ কয়েকটি স্থানে ১২টি শক্তিশালী বোমা বিস্ফোরিত হয়েছিল। ওই ভয়াবহ বিস্ফোরণে ২৫৭ জন নিহত হয়েছিলেন, আহত হয়েছিলেন ৭০০ জনেরও বেশি। সেই ঘটনায় সম্পৃক্ত থাকার সন্দেহে সঞ্জয় দত্তের বাড়ি তল্লাশি করে পুলিশ অবৈধ অস্ত্র খুঁজে পেয়েছিল এবং বাড়িতে অবৈধ অস্ত্র রাখার অভিযোগে সঞ্জয় দত্তকে গ্রেপ্তার করেছিল মুম্বাই পুলিশ।এ অভিনেতাকে সর্বশেষ দেখা গেছে রাজ কুমার হিরানীর ‘পিকে’ ছবিতে। সামনে একই নির্মাতার পরিচালিত ‘মুন্না ভাই’ সিক্যুয়ালে অভিনয়ের কথা আছে তাঁর। টাইমস অব ইন্ডিয়া। এনডিটিভি।
