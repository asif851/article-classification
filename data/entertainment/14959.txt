
অডিও অ্যালবাম কিংবা চলচ্চিত্রের গানে কণ্ঠ দিচ্ছেন নিয়মিত। এবার তা থেকে বেরিয়ে নাটকের গানে কণ্ঠ দিলেন ক্লোজআপ ওয়ান তারকা লিজা। কচি খন্দকারের ধারাবাহিক আসিতেছে দুটি মন দুটি আশা ধারাবাহিকের গানে কণ্ঠ দিলেন তিনি। গত ২৮ নভেম্বর জে কে স্টুডিওতে ‘দুটি মন দুটি আশা’ শিরোনামে গানটি ধারণ করা হয়।এটি নাটকের সূচনা সংগীত। গানটি লিখেছেন গাজী আবদুল্লাহ আল মাহমুদ এবং সুর করেছেন শাহরিয়ার রাফাত। এর সংগীতায়োজনে ছিলেন জে কে মজলিশ। নাটকের এ সূচনা সংগীতের বিষয়ে লিজা বলেন, ‘সাধারণত নাটকের গানগুলো জীবনধর্মী হয়। তবে এই গানটি একটু ভিন্ন ধরনের। অনেকটা আইটেম গানের মতো।’বর্তমানে একক অ্যালবামের কাজ করছেন লিজা। পাশাপাশি ভোলা তো যায় না তারে ও প্রেম কাহিনী নামে দুটি চলচ্চিত্রের গানে কণ্ঠ দিয়েছেন তিনি।
