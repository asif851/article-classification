
দুজন পৃথিবীর দুই প্রান্তের বাসিন্দা। কিন্তু একটি সিনেমা যখন তাঁদের কাছাকাছি নিয়ে এল, তখন এই দুই ভিনদেশি একে অন্যের সবচেয়ে ভালো বন্ধু হয়ে উঠলেন। কথা হচ্ছে হলিউড তারকা ভিন ডিজেল ও বলিউডের দীপিকা পাড়ুকোনকে নিয়ে। কে বলে একসঙ্গে সিনেমা করলেই তাঁদের মধ্যে প্রেম হতে হবে। বিষয়টি যে সব ক্ষেত্রে খাটে না, এর উজ্জ্বল দৃষ্টান্ত ডিজেল আর দীপিকা। সিনেমা মুক্তির আগে প্রিয় দীপিকাকে ঈশ্বরের আশীর্বাদের সঙ্গে তুলনা করে নিজেদের বন্ধুত্বকে যেন আরও একধাপ এগিয়ে নিলেন হলিউডের এই অ্যাকশন হিরো।ভারতে পা রাখতেই বেশ জাঁকজমক অভ্যর্থনা পান হলিউড তারকা ভিন ডিজেল। তাঁদের নতুন হলিউড ছবি ট্রিপল এক্স: রিটার্ন অব জেন্ডার কেইজ-এর ভারতের উদ্বোধনী প্রদর্শনীর আগে ভিন সাংবাদিকদের সামনে দীপিকার প্রশংসার বন্যা বইয়ে দেন। তিনি বলেন, ‘আমি এ দেশে আসার অপেক্ষা করছিলাম। দীপিকা একজন রাজকন্যা, এক অপ্সরী। এই সিনেমার কারণে তার সঙ্গে পরিচয় হওয়ার সুযোগ পাওয়া আমার জীবনের একটি বড় অর্জন। দীপিকা আমার জীবনে আশীর্বাদ হয়ে এসেছে।’ডিজেল জানান, তিনি ভারতে এসেছেন দীপিকাকে দেওয়া কথা রাখতে। এই ছবির কাজ শুরুর আগে দীপিকা ইচ্ছা প্রকাশ করেছিলেন যে তাঁর ছবির একটি বিশেষ প্রদর্শনী যেন ভারতে হয়। সে কথাটি মনে করেই ভিন ডিজেল বলেন, ‘আমি দীপিকার বাজিরাও মাস্তানি ছবিটি দেখেছি। অসাধারণ তার অভিনয়। তা ছাড়া এই শহরটাও দারুণ। স্বপ্নের শহর। দীপিকার স্বপ্ন পূরণ করতে এসে আমারও ভারত দেখার স্বপ্ন পূরণ হয়ে গেল।’ইন্ডিয়ান এক্সপ্রেস।
