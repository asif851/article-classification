
সালমান খানের এখন পোয়া বারো। নতুন ছবি ‘টাইগার জিন্দা হ্যায়’-এর সাফল্য তাঁর জন্মদিনের আনন্দকে দ্বিগুণ করে দিয়েছে। মুক্তির পর প্রথম চার দিনেই ছবিটি আয় করেছে ১৫১ কোটি রুপি। জন্মদিন উদ্‌যাপন করতে সালমান এখন আছেন আলিবাগ ফার্ম হাউসে। আজ বুধবার সন্ধ্যায় সেখানে বিশাল পার্টির আয়োজন করেছেন। ‘ভাইজান’-এর জন্মদিনের পার্টি অবশ্য গতকাল মঙ্গলবার রাত ১২টা থেকেই শুরু হয়েছে। পরিবারের সদস্যদের সঙ্গে সেখানে সাবেক প্রেমিকা ও ‘টাইগার জিন্দা হ্যায়’ ছবির নায়িকা ক্যাটরিনা কাইফ আর পরিচালক আলী আব্বাস জাফরও আছেন সেখানে।
জন্মদিনে প্রেমিকা ক্যাটরিনার কাছ থেকে কী উপহার পেয়েছেন? সালমান জানান, এবার জন্মদিনে সবচেয়ে বড় উপহার তিনি পেয়েছেন ক্যাটরিনার কাছ থেকে।  জন্মদিনের আগেই আলিবাগে চলে আসেন সালমান। এর পেছনে নাকি কারণ আছে। তিনি ভেবেছিলেন, ভক্তরা কখনোই এত দূরে তাঁকে শুভেচ্ছা জানাতে আসবেন না। কিন্তু তাঁর ধারণা ভুল প্রমাণ করে দিয়ে ফার্ম হাউসের বাইরে ভক্তরা জড়ো হন। সালমান অবশ্য সবার এই ভালোবাসায় ভীষণ আপ্লুত হয়ে কৃতজ্ঞতা প্রকাশ করেছেন।
এদিকে ‘টাইগার জিন্দা হ্যায়’ ছবির সাফল্যের পর ক্যাটরিনাকে এক সাংবাদিক জিজ্ঞেস করেন, সালমানের জন্মদিনে তাঁকে কী উপহার দেবেন? জবাবে নায়িকা কিছু বলার আগেই সালমান বলেন, ‘টাইগার জিন্দা হ্যায়’ ছবির বিশাল সাফল্যের মাধ্যমেই ক্যাটরিনা আমাকে জন্মদিনের সেরা উপহার দিয়ে দিয়েছেন। সালমান মনে করেন, এই ছবি সফল হওয়ার পেছনে অন্যতম কারণ ক্যাটরিনা কাইফ। সালমান আরও বলেন, এই সিনেমার অ্যাকশন দৃশ্যগুলোতে ক্যাটরিনা অসাধারণ কাজ করেছেন।
আজ ২৭ ডিসেম্বর বলিউডের ‘টাইগার’ সালমান খান ৫২ বছরে পা রেখেছেন। সামাজিক যোগাযোগমাধ্যমগুলো এখন সালমানের জন্মদিনের শুভেচ্ছাবার্তায় ভেসে যাচ্ছে। শুধু ভক্ত নয়, এই তালিকায় আছেন বলিউডের অনেক তারকাও। ইন্ডিয়ান এক্সপ্রেস
