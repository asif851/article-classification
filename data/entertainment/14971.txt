
বিবাদটা মূলত প্রযোজক ভাসু ভাগনানি আর নায়িকা বিপাশা বসুর মধ্যে। দুজনের দা-কুমড়া সম্পর্কের মাঝে পড়ে বিপাকেই পড়েছেন বেচারা বিক্রম ফ্যান্ডিস।বেশ ঢাকঢোল পিটিয়ে ফ্যাশন ডিজাইনার বিক্রম শুরু করেছিলেন তাঁর প্রথম ছবি নিয়ার নির্মাণকাজ। কথা ছিল, আগামী বছরের জানুয়ারিতে মুক্তি পাবে বিপাশা বসু-রানা ডাগুবাতি অভিনীত ছবিটি। একে তো টাকা নিয়ে প্রযোজকের টালবাহানায় নাজেহাল ছিলেন, শিডিউলে গন্ডগোল হওয়ায় নায়ক রানাও ছবিটি থেকে নিজের নাম কাটিয়ে নিয়েছেন। এবার বিক্রম পড়েছেন নতুন বিপদে। প্রযোজক ভাসু ভাগনানি ঠিকঠাক টাকা ঢালতে রাজি আছেন, তবে শর্ত একটাই; বিপাশাকে ছবি থেকে বাদ দিতে হবে!বিপাশার সঙ্গে এই প্রযোজকের দ্বন্দ্ব শুরু হয়েছিল হামশাকালস ছবিটি মুক্তির সময় থেকে। ছবিতে তাঁর চরিত্রে গুরুত্ব কম—এই অভিমানে ভাগনানি প্রযোজিত হামশাকালস ছবির প্রচারকাজ থেকে সরে এসেছিলেন বিপাশা বসু। সে সময় বিপাশাকে নিয়ে আর কাজ করবেন না বলেও ঘোষণা দিয়েছিলেন ভাগনানি। এতকাল পর সুযোগ পেয়ে বোধ হয় সেই দ্বন্দ্বেরই শোধ নিচ্ছেন নিয়া ছবির প্রযোজক।মিড-ডে।
