
পর্দায় শ্রদ্ধা কাপুর অভিনেতা অর্জুন কাপুরের ‘হাফ গার্লফ্রেন্ড’ চরিত্রে অভিনয় করলেও বাস্তবে তিনি যে ফারহান আখতারকে মন দিয়ে রেখেছেন, তা তো আর গোপন নয়। যদিও তাঁরা বিষয়টিকে লুকানোর আপ্রাণ চেষ্টা করেই চলেছেন। তারকাদের প্রেমের প্রথম শর্তই বুঝি এই লুকোচুরি। চুপিচুপি প্রেম করবেন ঠিকই, কিন্তু এই বিষয়ে জানতে চাইলেই বলবেন, ‘নো কমেন্টস।’ আর নয়তো জানাবেন, ‘আমরা “শুধুই ভালো বন্ধু”।’
শ্রদ্ধা কাপুর ও ফারহান আখতার আছেন দ্বিতীয় দলে। সাংবাদিকেরা যখন পাতার পর পাতা তাঁদের মন দেওয়া-নেওয়ার খবর লিখে যাচ্ছেন, তখন তাঁরা এই বিষয়ে একটি কথাও বলতে নারাজ।
বলিউডে জোর গুঞ্জন, এই দুজনের সম্পর্ক দুই পরিবারের কেউই স্বাভাবিকভাবে নিচ্ছেন না। কিন্তু তাতে কী? ফারহান-শ্রদ্ধা তাঁদের সম্পর্ককে বেশ গুরুত্বের সঙ্গেই দেখছেন। এর প্রমাণ হলো, তাঁরা দুজন এখন একে অন্যের বন্ধুর সঙ্গে বন্ধুত্ব করছেন। একটি সূত্র থেকে জানা গেছে, শ্রদ্ধার সঙ্গে নাকি ফারহানের বন্ধুদের খুব ভালো খাতির হয়ে গেছে। এদিকে এই ‘হাসিনা’ তারকার বন্ধুদের কাছেও ফারহান দিনকে দিন বেশ জনপ্রিয় হয়ে উঠছেন।
গত মাসে আনুষ্ঠানিকভাবে অধুনা ভবানীর সঙ্গে ফারহানের বিবাহ-বিচ্ছেদ হয়। বছরের শুরুতেই তাঁরা ১৭ বছরের সংসারের ইতি টানেন। লিখিত সেই বিবৃতিতে জানানো হয়, পারস্পরিক সমঝোতার ভিত্তিতে কোনো ঝামেলা ছাড়াই আলাদা হওয়ার সিদ্ধান্ত নিয়েছেন তাঁরা। অধুনা পেশায় একজন হেয়ার স্টাইলিস্ট। তাঁদের সংসারে দুই সন্তান সাকিয়া ও আকিরা।
‘রক অন ২’ ছবিতে একসঙ্গে অভিনয় করার পর থেকেই শোনা যাচ্ছে ফারহান-শ্রদ্ধার প্রেমের গুঞ্জন। ফারহানের সংসারে ফাটল ধরার কারণও কি এই প্রেম কি না, তা অবশ্য অজানা। এখন এই প্রেম কত দূর গড়ায়, তা-ই দেখার পালা। ইন্ডিয়া টুডে
