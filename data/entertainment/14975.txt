
সম্প্রতি একটি পুরস্কার প্রদান অনুষ্ঠানে এক লাখ ৮৫ হাজার রুপি মূল্যের পোশাক পরে হাজির হয়েছিলেন বলিউডের অভিনেত্রী বিপাশা বাসু। কিন্তু পোশাকটির গায়ে কাগজে সাঁটা একটি কোড নম্বর অনবধানে রয়েই গিয়েছিল। বিষয়টা নজরে পড়ায় বিভিন্ন গণমাধ্যমে প্রকাশিত খবরে দাবি করা হয়, মূল্যবান পোশাকটির প্রাইস ট্যাগ ছিল সেটা। এ ধরনের খবরে খুবই বিব্রত হন বিপাশা। পরে তিনি জানান, সেটা প্রাইস ট্যাগ নয়, পোশাকের কোড নম্বর ছিল।পুরস্কার প্রদান অনুষ্ঠানে মনীশ মালহোত্রার ডিজাইন করা নীল রঙের একটি চমত্কার পোশাক পরেছিলেন বিপাশা। সেখানে বিপাশা তাঁর অভিনীত পরবর্তী ছবি ‘ক্রিয়েচার’ নিয়েও কথা বলেন। একপর্যায়ে পোশাকটির গায়ে কাগজে সাঁটা একটি কোড দেখা যায়। সেখানে লেখা ছিল ২৩,০০০। এর পরিপ্রেক্ষিতে পোশাকটির দাম ২৩ হাজার রুপি মনে করেন অনেকে। বিপাশার পোশাক বিভ্রাটের খবরও প্রকাশিত হয় বলিউড-কেন্দ্রিক বিভিন্ন সংবাদমাধ্যমে।এ ধরনের খবরে যারপরনাই বিব্রত হন বলিউডের অন্যতম জনপ্রিয় এ তারকা অভিনেত্রী। এ প্রসঙ্গে বিপাশা এক টুইটার বার্তায় লেখেন, ‘হ্যাঁ, ভুলবশত পোশাকের কোড না তুলেই সেটা পরে পুরস্কার প্রদান অনুষ্ঠানে গিয়েছিলাম। পোশাকটি আমার জন্য তৈরি করেছিলেন মনীশ মালহোত্রা।’ সম্প্রতি এক খবরে এমনটিই জানিয়েছে ইন্দো-এশিয়ান নিউজ।বিপাশা তাঁর টুইটার বার্তায় আরও লেখেন, ‘বিভিন্ন সংবাদমাধ্যমে আমার পোশাকের কোড নম্বরকে প্রাইস ট্যাগ বলে উল্লেখ করা হয়েছে। সবার অবগতির জন্য জানাচ্ছি, আমার পোশাকটির মূল্য ২৩ হাজার নয়, এক লাখ ৮৫ হাজার রুপি।’
