
সম্প্রতি এআইবি রোস্ট অনুষ্ঠান ও এর তিন সঞ্চালক রণবীর সিং, অর্জুন কাপুর ও করণ জোহরের বিরুদ্ধে নিজের অবস্থান তুলে ধরলেন ‘মিস্টার পারফেকশনিস্ট’ তারকা আমির খান।গত বছরের ডিসেম্বরে এআইবি রোস্ট অনুষ্ঠানটি সঞ্চালনা করেন অভিনেতা রণবীর সিং, অর্জুন কাপুর ও নির্মাতা করণ জোহর। তাঁদের বিরুদ্ধে অভিযোগ, কমেডিধর্মী এ অনুষ্ঠানে চার হাজার দর্শকের সামনে মজা করার ছলে কেবল নোংরা ও কটূক্তিপূর্ণ ভাষাই ব্যবহার করেননি, যৌনতানির্ভর ও কুরুচিকর শব্দও উচ্চারণ করেছেন তাঁরা। এ জন্য চলতি ফেব্রুয়ারি মাসের শুরুর দিকে পুলিশি অভিযোগও দায়ের হয়েছে তাঁদের বিরুদ্ধে।এআইবি রোস্ট অনুষ্ঠানের ভিডিও ক্লিপ অনলাইনে ফাঁস হওয়ার পর এর পক্ষে-বিপক্ষে আলোচনা-সমালোচনার ঝড় বইছে বলিউডে। সম্প্রতি মুম্বাইয়ে আয়োজিত একটি অনুষ্ঠানে এআইবি রোস্ট ও এর তিন সঞ্চালকের কঠোর সমালোচনা করেন আমির খান। এক খবরে এ তথ্য জানিয়েছে হিন্দুস্তান টাইমস।আমির বলেন, ‘এআইবি রোস্ট অনুষ্ঠান সঞ্চালনা করার পর করণ ও অর্জুন আমাকে জানান, অনুষ্ঠানটিতে তাঁরা কী বলেছেন ও করেছেন। সেসব শুনে আমার মনে হলো, হিংস্র একটি অনুষ্ঠান সেটি। হিংস্রতা শুধু শারীরিকভাবে নয়, কথার মাধ্যমেও ছড়ানো যায়। আমি পুরোপুরি বাকস্বাধীনতায় বিশ্বাসী। সবারই নিজের মতামত প্রকাশের স্বাধীনতা আছে। কিন্তু সৃষ্টিশীল মানুষদের কিছু দায়বদ্ধতা থাকে। মত প্রকাশ ও দায়বদ্ধতা—দুটোই রক্ষা করতে হবে।’
আমির আরও বলেন, ‘আমি বাচ্চা নই যে, গালিগালাজ শুনে হাসতে থাকব। সে বয়স অনেক আগেই পার করেছি আমি। করণ ও অর্জুন দুজনই আমার বন্ধু। আমি তাঁদের বকা দিয়ে বলেছি, অনুষ্ঠানটি আমার কাছে মোটেও হাসির মনে হয়নি। আমি জানি না, তাঁরা আইন অমান্য করেছেন কি না। যদি তাঁরা আইন অমান্য করে থাকেন, তাহলে আর সবার মতো তাঁদেরও ফল ভোগ করা উচিত।’আমির খানের মুখে এআইবি রোস্ট ও এর তিন সঞ্চালকের সমালোচনা শুনতে ক্লিক করুন https://www.youtube.com/watch?v=nazOEtOAIyc
আরও পড়ুনকরণ-অর্জুন-রণবীরের বিরুদ্ধে অশ্লীলতার অভিযোগ
