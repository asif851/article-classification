
শেষ হয়েছে তানভীর মোকাম্মেলের জীবনঢুলী ছবির শুটিং। গত মঙ্গলবার ছাড়পত্রের জন্য চলচ্চিত্র সেন্সর বোর্ডে জমা দেওয়া হয়েছে মুক্তিযুদ্ধভিত্তিক গল্প নিয়ে ছবিটি। সরকারি অনুদানে তৈরি এই ছবির কাহিনি গড়ে উঠেছে নিম্নবর্ণের এক ঢাকি জীবনকৃষ্ণ দাস ও তাঁর পরিবারের মুক্তিযুদ্ধ আর ওই সময়ের অভিজ্ঞতা নিয়ে। ছবিতে ফুটিয়ে তোলা হয়েছে চুকনগর গণহত্যাকে।খুলনার ডুমুরিয়া উপজেলার আটলিয়া ইউনিয়নের চুকনগর বাজার। ১৯৭১ সালের ২০ মে পাকিস্তানের সেনাবাহিনী এখানে এক নৃশংস গণহত্যা চালায়। ইতিহাসে তা ‘চুকনগর গণহত্যা’ নামে পরিচিতি।নির্মাতা সূত্রে জানা গেছে, নভেম্বর মাসের তৃতীয় সপ্তাহে জীবনঢুলী ছবির উদ্বোধনী প্রদর্শনীর আয়োজন করা হবে। ছাড়পত্র পাওয়া সাপেক্ষে একই সময় প্রেক্ষাগৃহে ছবিটি মুক্তি দেওয়ার পরিকল্পনা করা হচ্ছে।ছবিতে অভিনয় করেছেন শতাব্দী ওয়াদুদ, রামেন্দু মজুমদার, ওয়াহিদা মল্লিক জলি, চিত্রলেখা গুহ, জ্যোতিকা জ্যোতি, প্রাণ, তবিবুল ইসলাম, উত্তম গুহ, পরেশ আচার্য্য প্রমুখ। চিত্রগ্রহণের কাজ করেছেন মাহফুজুর রহমান খান, শিল্পনির্দেশনায় উত্তম গুহ, সংগীত পরিচালনা করেছেন সৈয়দ সাবাব আলী আরজু আর পোশাকের দায়িত্বে ছিলেন চিত্রলেখা গুহ।
