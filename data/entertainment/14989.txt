
ছয় বছরের অপেক্ষা ঘুচে অবশেষে মুক্তির দিন ঘনিয়ে এসেছে এই তো প্রেম ছবির। গত সোমবার ছবিটি পেয়েছে সেন্সর ছাড়পত্র। টানা ছয় বছর সময় নিয়ে নির্মাতা সোহেল আরমান তৈরি করেছেন ছবিটি। গত মাসের শেষ দিকে এই ছবি সেন্সর বোর্ডে জমা দেন তিনি। ছাড়পত্র পাওয়ার পর নির্মাতা জানালেন, এখন তাঁদের চেষ্টা থাকবে যত দ্রুত সম্ভব ছবিটি মুক্তি দেওয়া। ছবি মুক্তির নির্দিষ্ট দিনের ব্যাপারে জানতে চাইলে সোহেল আরমান জানান, প্রাথমিকভাবে ১৩ মার্চ ছবিটি মুক্তির পরিকল্পনা করছেন তাঁরা। এ বিষয়ে আলোচনা চলছে পরিবেশকদের সঙ্গে। তাঁদের কাছ থেকে সবুজসংকেত পেলেই এই দিনে মুক্তি পাবে এই তো প্রেম।একটি ছবির পেছনে ছয় বছর সময় লাগার কারণ নিয়ে সোহেল আরমান বলেন, ‘তিনটি কারণে এই ছবি তৈরিতে এত সময় লেগেছে। প্রথম কারণ হলো, এর গান। হাবিব ওয়াহিদের সঙ্গে ২০০৯ সালে টানা নয় মাস সময় নিয়ে ছবির গান ও আবহ সংগীত তৈরি করেছি। দ্বিতীয়ত, এই ছবির দৃশ্যধারণের জন্য সময় লেগেছে তিন বছর। কারণ, ছবির “কন্টিনিউইটি” ঠিক রাখার জন্য আমরা শুধু শীতকালেই শুটিং করেছি। তাই পুরো ছবি দৃশ্যধারণের জন্য আমাদের পর পর তিনটি শীতে কাজ করতে হয়েছে। এ ছাড়া কিছু কারিগরি কারণ ছিল।’এই তো প্রেম ছবির কেন্দ্রীয় দুটি চরিত্রে অভিনয় করেছেন শাকিব খান ও বিন্দু। বছর ছয় আগে হাবিবের করা এই ছবির গানগুলো বেশ সাড়া ফেলেছিল।
