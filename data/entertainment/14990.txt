
নতুন বছর নিয়ে আগের মতো উতলা হয়ে ওঠেন না তিনি। এখন কেবলই আফসোস হচ্ছে, আহা কত সুন্দর একটা বছর চলে যাচ্ছে! ২০১৫ সাল ছিল নাবিলার জন্য একটা বিশেষ বছর। কারণ এ বছরেই জীবনের প্রথম সিনেমায় কাজ করেছেন তিনি। আর এতে কাজ করতে গিয়ে কেটে গেছে সিনেমায় অভিনয়ভীতি। নতুন বছরের প্রত্যাশা নিয়ে বললেন, ‘শুধুই অপেক্ষা করে আছি, কবে সিনেমা হলে আসবে ‘আয়নাবাজি’।নাবিলা জানালেন, শুটিং শেষ, ডাবিংয়ের কাজও অনেকটা হয়ে এসেছে। হয়ত আরও কয়েকটি দিনের শুটিং করতে হবে। সিনেমার টিমওয়ার্ক বিস্মিত করেছে তাঁকে। শক্তিমান অভিনেতা চঞ্চল চৌধুরীকে নিয়ে কথা উঠতেই শ্রদ্ধায় শীতল হয়ে আসে তাঁর কণ্ঠ। বলেন, ‘তাঁর চরিত্রটা একটা স্বপ্ন চরিত্র। প্রত্যেক অভিনেতার জীবনে এরকম একটা স্বপ্নের চরিত্রে অভিনয়ের ইচ্ছে থাকে। তাতে তিনি অসাধারণ অভিনয় করেছেন।’চঞ্চল চৌধুরীর সঙ্গে অভিনয় প্রসঙ্গে নাবিলা বলেন, ‘শুরুতে ভীষণ নার্ভাস ছিলাম। চঞ্চল ভাই এত সহযোগিতা করছেন যে সেসব বলে বোঝানো যাবে না। অমিতাভ ভাইসহ সিনেমার কলাকুশলীরা সবাই খুব হেল্পফুল ছিল।’সিনেমাটা কেমন? তাঁকে কি নাচতে বা গাইতে দেখা যাবে? এমন প্রশ্নে নাবিলা বলেন, ‘আমার ঠোঁটে তো কোনো গান থাকবে না। এটা একেবারেই ভিন্ন ধরণের একটা ছবি।’ তবে ছবিতে বেশ কয়েকটি গান আছে, একটিতে গাইতে দেখা যাবে চঞ্চল ভাইকে।’প্রথম সিনেমার সার্বিক অভিজ্ঞতা জানতে চাইলে নাবিলা জানান, ভালো নির্মাতার কাজ বলেই করতে রাজি হয়েছিলেন। ‘ছবি-সংশ্লিষ্ট সবাই একই মনন, রূচি ও চিন্তার মানুষ। সবাই সবাইকে খুব সহজে বুঝতে পারে। সিনেমায় এমনটা হয় ভাবিনি কখনো।’ এইরকম পরিবেশ পেলে তিনি আবারও সিনেমায় কাজ করার কথা ভাববেন।‘আয়নাবাজি’ ছবিটি পরিচালনা করেছেন অমিতাভ রেজা। সব কিছু ঠিকঠাক থাকলে এপ্রিলে মুক্তি পাবে ছবিটি।
