
আজ শুক্রবার ভারতে মুক্তি পাচ্ছে প্রধানমন্ত্রী নরেন্দ্র মোদিকে নিয়ে তৈরি ছবি ‘মোদি কাকা কা গাঁও’। গোড়াতে ছবির নাম ছিল ‘মোদি কা গাঁও’। কিন্তু ভারতের চলচ্চিত্র সেন্সর বোর্ডের আপত্তির কারণে পরে ছবির নাম পরিবর্তন করেন পরিচালক তুষার অমরিশ।
‘মোদি কাকা কা গাঁও’ ছবিতে ভারতের প্রধানমন্ত্রীর বিভিন্ন উন্নয়ন কর্মকাণ্ড তুলে ধরা হয়েছে। পাশাপাশি আরও আছে নোট বাতিল, সীমান্তে ভারতের সার্জিক্যাল স্ট্রাইকসহ নানা ঘটনা। ছবিটি তৈরিতে সময় লেগেছে ৯ মাস। জানা গেছে, আজ প্রথম পর্যায়ে মহারাষ্ট্র, গুজরাট, দিল্লি, উত্তর প্রদেশ, পাঞ্জাব ও উত্তরাখন্ডের ৬০০ প্রেক্ষাগৃহ, সিনেপ্লেক্স আর মিলনায়তনে মুক্তি পাচ্ছে ছবিটি।
১৩৫ মিনিটের ছবিটি মুক্তি দেওয়ার জন্য ভারতের চলচ্চিত্র সেন্সর বোর্ডে গত ফেব্রুয়ারি মাসে আবেদন করা হয়। এরপর চলচ্চিত্র সেন্সর বোর্ড জানিয়ে দেয়, প্রধানমন্ত্রীর দপ্তর এবং নির্বাচন কমিশনের অনুমতি ছাড়া এই ছবির সেন্সর সার্টিফিকেট দেওয়া যাবে না। ছবির কিছু কিছু অংশ বাদ দেওয়ার জন্য বলা হয় এবং ছবির নামের ব্যাপারেও আপত্তি জানানো হয়। পরিচালক তা মেনে নেন। কিন্তু এত কিছুর পরও চলচ্চিত্র সেন্সর বোর্ডের আপিল বিভাগে আবেদন করতে হয় পরিচালককে। আপিল বিভাগ গত অক্টোবরে ছবিটি প্রদর্শনের অনুমতি দেয়।
তুষার অমরিশ জানিয়েছেন, প্রধানমন্ত্রীর উন্নয়ন কর্মকাণ্ডকেই এই ছবিতে গুরুত্ব দেওয়া হয়েছে। নরেন্দ্র মোদি কীভাবে বিভিন্ন সমস্যা সমাধান করে দেশকে উন্নতির শিখরে নিয়ে যাচ্ছেন, তা-ই তুলে ধরা হয়েছে ছবিতে। গত বছর ছবির শুটিং হয়েছে মুম্বাই, পাটনা আর দ্বারভাঙ্গায়। ছবিতে ৭টি গান রয়েছে।
ছবিতে মুখ্য চরিত্রের নাম নরেন্দ্র মোদি নয়, এখানে নাম রাখা হয়েছে নগেন্দ্র মোদি। আর এই মোদির চরিত্রে অভিনয় করেছেন বিকাশ মহন্তে। আরও অভিনয় করছেন রোহিত রাজ, জেবা আনজুম, চন্দ্রমণি, সৌভার্গ্য, স্বর্ণিম প্রমুখ। আর ছবিটি প্রযোজনা করেছেন সুরেশ ঝা।
