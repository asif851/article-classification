
‘বাংলাদেশে একই দিনে হিন্দি ছবি কেন মুক্তি পায় না? কেন? কেন?’ কথাগুলো বলিউডের জনপ্রিয় অভিনেতা হৃতিক রোশনের। শুক্রবার বাংলাদেশ প্রিমিয়ার লীগ (বিপিএল) এর উদ্বোধনী অনুষ্ঠানে নিজের পরিবেশনা শেষে উপস্থিত দর্শকদের কাছে এমন প্রশ্ন ছুড়ে দেন তিনি।হৃতিকের এমন প্রশ্নে কনসার্ট দেখতে আসা অনেকের মধ্যেই মিশ্র প্রতিক্রিয়া দেখা গেছে। অনেকে জানিয়েছেন, এই ধরনের একটি অনুষ্ঠানে এভাবে তিনি হিন্দি ছবি মুক্তির আহ্বান জানাতে পারেন না।বাংলাদেশ প্রিমিয়ার লীগ (বিপিএল)-এর এবারের আসরের প্রধান আকর্ষণ ছিলেন বলিউডের অভিনেতা হৃতিক রোশন। শুক্রবার রাতে মিরপুর শেরেবাংলা স্টেডিয়ামে নাচে-গানে ঢাকার দর্শকদের দর্শকদের মাতিয়ে গতকাল দুপুর একটায় মুম্বাই ফিরে গেছেন এ অভিনেতা। আর নিয়ে গেছেন ঢাকার মানুষের ভালোবাসা।ছয় মিনিটের পরিবেশনা শেষে উপস্থাপিকা নুসরাত ফারিয়ার সঙ্গে কথোপকথনের পর মঞ্চ ছাড়ার ঠিক আগে হৃতিক রোশন হঠাৎই বলে ওঠেন, তাঁর একটা প্রশ্ন আছে। এরপর হৃতিক বলেন, ‘হিন্দি চলচ্চিত্র এখানে (বাংলাদেশে) কেন মুক্তি দেওয়া হয় না? কেন...? আমি এখানে নয়, তোমাদের সঙ্গে ওখানেই নাচতে চাই। আমার ছবি বাংলাদেশে মুক্তি পেলে আমি এখানে নয়, ওখানে, তোমাদের সঙ্গে ওখানেই নাচব। সবাইকে অনেক ভালোবাসি। সবাই ভালো থাকবেন। আবারও দেখা হবে।’
এদিকে, ঢাকা থেকে মুম্বাইতে ফিরে গতকাল শনিবার এক টুইট বার্তায় হৃতিক লিখেছেন, ‘তোমাদের সঙ্গে মিলে গতকাল (শুক্রবার) রাতটাকে ম্যাজিক রাত বানিয়েছি। তোমাদের আছে অপরিসীম শক্তি, ভালোবাসার শক্তি।’ তিনি আরও জানান, এখন থেকে যেখানেই যাব সেখানেই তা ছড়িয়ে দেব। ভালোবাসি বাংলাদেশ।
