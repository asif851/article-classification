
শুরুতে ধারাবাহিকটির নাম ছিল পরিবার পরিকল্পনা। নামের সঙ্গে প্রায় মিলে যায়, এমন একটা ধারাবাহিক তখন এনটিভিতে চলছিল। পরে এক ঘরোয়া আড্ডায় ফ্যামিলি প্যাক নামটির প্রস্তাব করেন আদনান আল রাজীব। সঙ্গে সঙ্গেই সবার সমর্থন। এভাবেই নতুন নামকরণ করা হলো। জানালেন ধারাবাহিকটির পরিচালক আলী ফিদা একরাম তোজো। এখন নিয়মিত দেখানো হচ্ছে এনটিভিতে।নাটকের গল্পের ভাবনা প্রসঙ্গে তোজো বলেন, ‘তিন ভাই আর চার বোন। বাবা ঠিকাদার, মা গৃহিণী। আমার নিজের পরিবারের কথা বলছি। এমনই একটি পরিবারের গল্প নিয়ে নাটক তৈরির পরিকল্পনা করি। এখন এর চেয়ে বেশি কিছু বলব না। পরিচিতজনদের অনেকেই প্রশ্ন করেন, ধারাবাহিকটি আমার নিজের জীবনের গল্প নিয়ে কি না। আমি শুধু হাসি।’ধারাবাহিকটি তৈরি করতে গিয়ে কোন দিকটিকে প্রাধান্য দেওয়া হয়েছে? তোজো বললেন, ‘দর্শককে বিনোদন দিতে গিয়ে ধারাবাহিকটি যেন কমেডি শো না হয়ে যায়, এই ব্যাপারে এনটিভি কর্তৃপক্ষের কড়া নির্দেশ ছিল। কমেডি ধাঁচের না করেও কীভাবে একটা ধারাবাহিক থেকে দর্শক বিনোদন পেতে পারে, তা নিয়ে অনেক ভাবতে হয়েছে এবং হচ্ছে। শিল্পী ও কলাকুশলীদের কাছ থেকে যথেষ্ট সমর্থন পাচ্ছি। তাতে আমার অনেক সুবিধা হয়েছে।’ফ্যামিলি প্যাক-এ অভিনয় করেছেন দিলারা জামান, কায়েস চৌধুরী, শহীদুজ্জামান সেলিম, শাহেদ আলী, মিশু সাব্বির, বুড়িআলী, অগ্নিলা, ঊর্মিলা, স্পর্শিয়া, মৌটুসী, সাজু খাদেম, তৌসিফ মাহবুব, ইরফান সাজ্জাদসহ অনেকে।সম্প্রতি ধারাবাহিকটির প্রচার উপলক্ষে প্রযোজনা প্রতিষ্ঠান বাণীচিত্র এক সংবাদ সম্মেলন আয়োজন করে। এখানে নাটকটির শিল্পী ও কলাকুশলীরা উপস্থিত ছিলেন।
