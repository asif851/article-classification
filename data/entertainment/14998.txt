
♦ পরিবারকে সঙ্গে নিয়ে সরস্বতীপূজা উদ্‌যাপন করছেন মীম।♦ সকালে অঞ্জলি দিয়েছেন। বৌদি নানা পদের খাবার রান্না করেছেন। ১৬ পদ! সবই নিরামিষ। সঙ্গে আছে নানা ধরনের মিষ্টি।♦ ব্যস্ততার কারণে নিজের বাসায় পূজা আয়োজন করতে পারেননি।♦ সন্ধ্যার পর সুযোগ পেলে বাইরে ঘুরতে বের হবেন।
‘আজ কোনো কাজ নেই, শুধুই মজা করছি। মজার মজার খাবার খাচ্ছি।’ বললেন ছোট ও বড় পর্দার তারকা বিদ্যা সিনহা মীম। আজ সোমবার সরস্বতীপূজা। পরিবারকে সঙ্গে নিয়ে দিনটি নানাভাবে উদ্‌যাপন করছেন মীম।
সরস্বতীপূজা কীভাবে উদ্‌যাপন করছেন? মীম বলেন, ‘মহাখালী ডিওএইচএসে আমার এক ভাইয়ের বাসায় এসেছি। লিটনদা আর পূজা বৌদি তাঁদের বাসায় পূজার আয়োজন করা হয়েছে। এখানে আরও অনেকে এসেছেন। আমি আসার পর পূজার আনুষ্ঠানিকতা শুরু হয়েছে। সকালে এসে অঞ্জলি দিয়েছি। বৌদি নানা পদের খাবার রান্না করেছেন। ১৬ পদ! সবই নিরামিষ। সঙ্গে আছে নানা ধরনের মিষ্টি।’
নিজের বাসায় পূজা আয়োজনের ব্যাপারে মীম বললেন, ‘আমার সময় কোথায়? কাজ করে এতটুকু ফুরসত পাই না। তাই পূজার সময় মামার বাসায় যাই, নয়তো এই ভাইয়ের বাসায়।’
বাইরে ঘুরতে যাওয়ার কোনো পরিকল্পনা আছে? মীম বলেন, ‘ইচ্ছা আছে। সন্ধ্যার পর সুযোগ পেলে বাইরে বের হব। আজ তো অনেক জায়গায় পূজার আয়োজন করা হয়েছে। তবে আগে থেকে কিছু বলতে চাই না।’
জানালেন, কোনো ছবির কাজ নয়, এখন তিনি ব্যস্ত আছেন বিভিন্ন স্টেজ শো নিয়ে। শিগগিরই চিত্রনায়ক শাকিব খানের সঙ্গে বসার কথা আছে। তখন ছবির পরবর্তী শুটিংয়ের তারিখ চূড়ান্ত করবেন।
