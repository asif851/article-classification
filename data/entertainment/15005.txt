
‘সীমান্তে ফের মানুষের ঢল নামছে/ পিছমোড়া বিষ ঢেলে দিয়ে গেছে বৃশ্চিক/ নাফ নদীজল পেরিয়ে আসতে হচ্ছে/ ওরাও মানুষ রাষ্ট্রবিহীন নাগরিক...’ গানটি গাওয়ার কথা ছিল না। কোনো ভাবনা কিংবা পরিকল্পনাও ছিল না। অবসকিওর যখন তাদের নতুন অ্যালবামের কাজ করছে, তখনই সামনে চলে আসে রোহিঙ্গা ইস্যু। আর তা নিয়ে গান লিখেছেন অমিত গোস্বামী। শিরোনাম ‘স্টপ জেনোসাইড’। দারুণ পছন্দ হলো সবার। তাতে সুর দেওয়া হলো। ভাবনা কিংবা পরিকল্পনা ছিল না, তাতে কী! এখন তো এই গানের দরকার। ‘গানে গানে হত্যা আর নির্যাতনের প্রতিবাদ।’ বললেন টিপু, অবসকিওরের প্রধান ও কণ্ঠশিল্পী।
জানালেন, ‘স্টপ জেনোসাইড’ গানটির লিরিক্যাল ভিডিও গতকাল শনিবার অবসকিওরের ইউটিউব চ্যানেলে প্রকাশ করা হয়েছে। আগামী অক্টোবর মাসের মাঝামাঝি আসছে অবসকিওরের নতুন অ্যালবাম। টিপু বললেন, ‘এখন আর আলাদা করে অ্যালবাম প্রকাশ সম্ভব নয়। সেই পরিবেশও নেই। তাই আমরা পুরো অ্যালবাম অবসকিওরের ইউটিউব চ্যানেলে প্রকাশ করছি। এখানে থাকবে আটটি গান।’
অ্যালবামের নামের ব্যাপারে কিছু ভেবেছেন? টিপু বলেন, ‘সাধারণত পুরো অ্যালবামের কাজ শেষ হলে তবেই নাম চূড়ান্ত করা হয়। তবে এবার আমরা কাজের মাঝপথেই অ্যালবামের নাম চূড়ান্ত করেছি। আমাদের ১২তম অ্যালবামের নাম “স্টপ জেনোসাইড”। গানটি আমাদের সবার এতটাই পছন্দ হয়েছে যে আমরা এই নামটা চূড়ান্ত করেছি। অ্যালবামের সপ্তম গান হবে এটি।’
টিপু আরও বলেন, ‘রোহিঙ্গাদের হত্যা আর তাদের ওপর নির্যাতনের বিরুদ্ধে এই গান আমাদের প্রতিবাদ। পাশাপাশি বিশ্বের সব গণহত্যার বিরুদ্ধে আমরা প্রতিবাদ করছি। আপাতত আমরা গানটির লিরিক্যাল ভিডিও প্রকাশ করেছি। ১৫ অক্টোবর মূল ভিডিও প্রকাশ করব ইউটিউবে।’
জানালেন, ‘স্টপ জেনোসাইড’ অ্যালবামের সাতটি গান তৈরি হয়ে গেছে। একটি গানের কাজ বাকি আছে। ওই গানের শিরোনাম ‘আলতাফ’। শহীদ আলতাফ মাহমুদকে নিয়ে লেখা হয়েছে গানটি।
অবসকিওরের ১১তম অ্যালবাম ‘ক্র্যাক প্লাটুন’ এসেছে গত বছর। ওই অ্যালবামের ‘ক্র্যাক প্লাটুন’ ও ‘পরোয়ানা’ গান দুটি প্রশংসিত হয়েছে।
