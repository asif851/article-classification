

বাংলাদেশ চলচ্চিত্র শিল্পী সমিতির নবনির্বাচিত কমিটির সদস্যদের প্রতি পূর্ণ আস্থা আছে বলে জানান দুই বাংলার জনপ্রিয় নায়ক ফেরদৌস। নির্বাচন-পরবর্তী সময়ে আজ রোববার দুপুরে প্রথম আলোকে এ কথা জানান তিনি।
বাংলাদেশ চলচ্চিত্র শিল্পী সমিতির এবারের নির্বাচনে ওমর সানী ও অমিত হাসান প্যানেল থেকে নির্বাচন করে কার্যকরী পরিষদের সদস্য নির্বাচিত হয়েছেন ফেরদৌস। তাঁর প্রাপ্ত ভোট ২৬১। 
এই নির্বাচন কোটি টাকা আয় করার কোনো মাধ্যম নয় উল্লেখ করে ফেরদৌস বলেন, ‘গত দুদিন ধরে নির্বাচন ঘিরে কিছু অবান্তর মন্তব্য শুনছি। সবাইকে উদ্দেশ করে বলতে চাই, আরে ভাই, এই নির্বাচনে জয়ী হলে কেউ যে কোটি কোটি টাকা আয় করে ফেলবেন, তেমনটা নয়। এই নির্বাচনটা ঘরোয়া নির্বাচন। ঘরের প্রয়োজনে এই নির্বাচন করা হয়েছে। তিন প্যানেল থেকেই কমিটির সদস্যরা এসেছেন। যাঁরা পরাজিত হলেন, তাঁরা যে শিল্পী রইলেন না, এমনটা না কিন্তু। সবাই একসঙ্গে কাঁধে কাঁধ মিলিয়ে কাজ করব। এই সমিতি আমাদের সব শিল্পীর। এখানে সবাই মিলেমিশে থাকব। এটাই সবার একমাত্র লক্ষ্য হওয়া উচিত।’
এবারের শিল্পী সমিতির নির্বাচন সুষ্ঠু হয়েছে বলে মন্তব্য করেন ফেরদৌস। তিনি বলেন, ‘উৎসবমুখর পরিবেশে নির্ভেজাল একটা ভোট হয়েছে। কোনো কারচুপি হয়নি। কিন্তু গভীর রাতে সেখানে আমাদের গত আসরের সভাপতি (শাকিব খান) কেন গেছেন, তা বোধগম্য নয়।’
 
