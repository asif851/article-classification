
সালটা ১৯৭৪। ইরমেলিন ডিক্যাপ্রিও ইতালির ফ্লোরেন্সে উফিজ্জি জাদুঘরে লেওনার্দো দা ভিঞ্চির আঁকা একটি চিত্রকর্ম দেখছিলেন। হঠাৎ ইরমেলিনের গর্ভের বাচ্চাটা একটা লাথি মেরে বসল। তখনই ইরমেলিন ঠিক করে ফেলেছিলেন, দুষ্টুটা বের হোক, নাম রাখবেন লিওনার্দো। সত্যি তাঁর নাম রাখা হয় লিওনার্দো। পুরো নাম লিওনার্দো ডিক্যাপ্রিও। যিনি এখন হলিউডের অস্কারজয়ী অভিনেতা। মজার ব্যাপার হলো, এবার ইতালীয় চিত্রশিল্পী ও বিজ্ঞানী লেওনার্দো দা ভিঞ্চির চরিত্রে অভিনয় করতে যাচ্ছেন লিওনার্দো ডিক্যাপ্রিও। মার্কিন গণমাধ্যমগুলো খবরটি নিশ্চিত করেছে।সম্প্রতি প্রযোজনা প্রতিষ্ঠানগুলোর মধ্যে রীতিমতো যুদ্ধ শুরু হয়েছিল। নিলাম হচ্ছিল ওয়াল্টার আইজাকসনের লেখা বই লেওনার্দো দা ভিঞ্চির ওপর ভিত্তি করে ছবি কে বানাবে তা নিয়ে। শেষ পর্যন্ত জিতে যায় প্যারামাউন্ট। তারা নির্মাণ করবে লেওনার্দো দা ভিঞ্চির বায়োপিক। এখন এই ছবিতে চিত্রশিল্পী লেওনার্দোর চরিত্রে অভিনেতা লিওনার্দোর অভিনয় করাটাই হয়তো যৌক্তিক মনে করেছেন নির্মাতারা। প্যারামাউন্টের সঙ্গে টাইটানিক তারকা নাকি নিজেও প্রযোজনা করবেন ছবিটি। ভ্যারাইটি।
 
