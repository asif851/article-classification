
মডেল ও অভিনয়শিল্পী তানজিন তিশার সঙ্গে জনপ্রিয় একজন গায়ক ও সংগীত পরিচালকের প্রেমের খবর কিছুদিন আগেও ছিল ওপেন সিক্রেট। ইদানীং কেউ আবার বলছেন, তিশার সঙ্গে সেই গায়ক-সংগীত পরিচালকের সম্পর্কের পাট চুকে গেছে। গত শুক্রবার দুপুরে মুঠোফোনে প্রথম আলোর সঙ্গে আলাপে এই মডেল বলেন, বিয়ে নিয়ে শিগগিরই কথা বলবেন তিনি।
কয়েক বছর আগে ‘চোখেরই পলকে’ শিরোনামের একটি গানের মিউজিক ভিডিওতে কাজ করে আলোচনায় আসেন মডেল ও অভিনয়শিল্পী তানজিন তিশা। এরপর নাটক ও বিজ্ঞাপনচিত্রে কাজ করেন তিনি। কিছুদিন আগে ইমপ্রেস টেলিফিল্মের ‘তুমি রবে নীরবে’ শিরোনামের একটি সিনেমায় কাজ করেন তিনি। তিশা এখন আছেন কলকাতায়। সেখানে তিনি নতুন একটি বিজ্ঞাপনি চিত্রের শুটিং করছেন। আগামীকাল রোববার তাঁর দেশে ফেরার কথা।
তানজিন তিশার প্রেমের সম্পর্ক সবার সামনে প্রকাশিত হয় ফেসবুকে তাঁর প্রোফাইল পিকচার পরিবর্তনের কারণে। শুধু তা-ই নয়, সেই গায়ক ও সংগীত পরিচালকের সঙ্গে মোটরসাইকেলে বসা দুজনের স্থিরচিত্র প্রকাশ করেন তাঁরা।
তানজিন তিশা বলেন, ‘বিয়ে নিয়ে আমি কথা বলব শিগগিরই। তখন সবার কাছে অনেক কিছু পরিষ্কার হবে।’
এদিকে নাম প্রকাশ না করার শর্তে দুই পরিবারের সঙ্গে সংশ্লিষ্ট একজন প্রথম আলোকে বলেন, ‘তিশার সঙ্গে প্রেমের সম্পর্কে জড়ানোর কারণে সেই গায়ক ও সংগীত পরিচালকের ওপর তাঁর বাবা ভীষণ রাগ করেছেন। এরপর পারিবারিকভাবে তাঁর ওপর চাপ দেওয়া হয়, যেন সেই গায়ক ও সংগীত পরিচালক তিশার সঙ্গে প্রেমের সম্পর্ক অব্যাহত না রাখেন।’
এখন দেখার বিষয়, কলকাতা থেকে ফিরে তানজিন তিশা কার সঙ্গে তাঁর বিয়ের ব্যাপারটি পরিষ্কার করেন।
