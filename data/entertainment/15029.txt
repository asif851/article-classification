
সেই ১৯৮১ সালে অমিতাভ বচ্চন ও ঋষি কাপুর একসঙ্গে কাজ করেছিলেন ‘নাসিব’ ছবিতে। মাঝে পার হয়ে গেছে তিন যুগ। কিন্তু ‘অমর আকবর অ্যান্থনি’ সিনেমার অ্যান্থনি আর আকবর মানে ‘বিগ বি’ আর ঋষি কাপুরের আর একসঙ্গে কাজ করা হয়ে ওঠেনি। বহুদিন পর আবার তাঁদের এক ছবিতে অভিনয় করার একটা সম্ভাবনা দেখা গেছে। খবরটা সবাইকে জানিয়েছেন ঋষি কাপুর নিজে।
টুইটারে ঋষি কাপুর তাঁর সহকর্মী অমিতাভের ছবি প্রকাশ করে লিখেছেন, ‘তাঁর (অমিতাভের) সঙ্গে কাজ করতে পারা সব সময় আমার কাছে আনন্দ ও সম্মানের বিষয়। ছবির স্ক্রিপ্ট পড়া শুরু করেছি। টিমের সঙ্গে আলোচনা চলছে। বিস্তারিত জানতে সঙ্গে থাকুন।’  তবে সেটা কোন ছবি, কে পরিচালনা করছেন, জানতে হলে ঋষি কাপুরের কথা অনুযায়ী চোখ-কান খোলা রাখতে হবে।
‘কাভি কাভি’, ‘নাসিব’, ‘অমর আকবর অ্যান্থনি’সহ বেশ কিছু ছবিতে অমিতাভ বচ্চন ও ঋষি কাপুর একসঙ্গে কাজ করেছেন।
‘বিগ বি’ এখন তাঁর আসন্ন ছবি ‘সরকার ৩’-এর প্রচারে ব্যস্ত। এদিকে মাস চারেক আগে প্রকাশিত হয়েছে ঋষি কাপুরের আত্মজীবনী ‘খুল্লাম খুল্লা’। বইটি লিখতে ঋষিকে সহযোগিতা করেছেন মিনা আইয়ার। হিন্দুস্তান টাইমস।
