
‘তারে জামিন পার’ ছবিতে ছোট্ট ঈশানের কথা কি ভুলে যাওয়ার মতো? ওই চরিত্রে অভিনয় করে দারশীল সাফারি দর্শকদের মনে পাকাপোক্ত জায়গা করে নিয়েছেন । তবে দারশীল কিন্তু আর সেই ছোট্টটি নেই। ফেব্রুয়ারিতে যখন দারশীলের আসন্ন ছবি ‘কুইকি’-এর পোস্টার মুক্তি পায়, তখনই বোঝা গেছে কতটা তরুণ হয়ে উঠেছে দারশীল। তখন দারশীলের এই ছবিতে অভিনয় করা ‘নিশ্চিত খবর’ হলেও খবর মেলেনি কে আছে তাঁর বিপরীতে।
এবার মিলেছে। ছোট পর্দার তারকা শ্বেতা তিওয়ারি নিজেই ঘোষণা দিয়েছেন, তাঁর কিশোরী মেয়ে পলক চৌধুরী ‘কুইকি’তে দারশীলের বিপরীতে অভিনয় করবে। এই ছবি দিয়ে বলিউডে পলকের অভিষেক হতে যাচ্ছে। শ্বেতা বলেন, ‘হ্যাঁ, পলক চলচ্চিত্রে আসছে। দারশীলের সঙ্গেও ওর ছবির কথা চলছে। শীঘ্রই অফিশিয়াল ঘোষণা দেওয়া হবে।’কিশোর প্রেমের গল্পের এই ছবিটি কিছু সত্য ঘটনাকে ভিত্তি করে সাজানো। ছবিটি পরিচালনা করবেন প্রদীপ আতলারি। দ্য ইন্ডিয়ান এক্সপ্রেস
