
রবীন্দ্রনাথ ঠাকুরের ‘মাল্যদান’ ছোটগল্প অবলম্বনে একই শিরোনামে নাটক নির্মাণ করেছেন পরিচালক সুমন আনোয়ার। নাটকটিতে কুড়ানি চরিত্রে অভিনয় করেছেন জনপ্রিয় অভিনেত্রী নুসরাত ইমরোজ তিশা।‘মাল্যদান’ নাটকে অভিনয়ের অভিজ্ঞতার কথা জানাতে গিয়ে তিশা বলেন, ‘রবীন্দ্রনাথ ঠাকুরের খুব বিখ্যাত একটি গল্প ‘‘মাল্যদান’’। কাজটি করে আমার অনেক ভালো লেগেছে। আর সুমন ভাই অনেক ভালো কাজ করেন। তাঁর নাটকে কাজ করতে সব সময় স্বাচ্ছন্দ্যবোধ করি আমি।’এদিকে নাটকটির নির্মাণ প্রসঙ্গে পরিচালক সুমন আনোয়ার বলেন, ‘কালিয়াকৈরের একটি জমিদার বাড়িতে টানা পাঁচ দিন আমরা নাটকটির শুটিং করেছি। আমি চেষ্টা করেছি রবীন্দ্রনাথের ভাবনা ও সময়কে ধরে সমসাময়িক প্রেক্ষাপটে নাটকটি দর্শকদের সামনে উপস্থাপন করতে।’সুমন আনোয়ার আরও বলেন, ‘নাটকটি নির্মাণ করে আমার অনেক ভালো লেগেছে। রবীন্দ্রনাথের ‘‘মাল্যদান’’ গল্প অবলম্বনে দ্বিতীয়বারের মতো নাটকটি নির্মাণ করলাম। আমি রবীন্দ্রনাথকে অসংখ্যবার আবিষ্কার করতে চাই। ভবিষ্যতেও ‘‘মাল্যদান’’ গল্প অবলম্বনে নাটক নির্মাণের ইচ্ছে আছে আমার।’‘মাল্যদান’ নাটকে তিশা ছাড়াও বিভিন্ন চরিত্রে অভিনয় করেছেন আরমান পারভেজ মুরাদ, সাব্বির আহমেদ, বন্যা মির্জা প্রমুখ। নাটকটি ৮ মে রাত ৮টা ২০ মিনিটে আরটিভিতে প্রচারিত হবে।
