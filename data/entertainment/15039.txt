
একটা দারুণ সময় পার করছে গানের দল চিরকুট। কিছুদিন আগেই দলটির অন্যতম সদস্য শারমীন সুলতানা সুমী শ্রীলঙ্কার এক বিশ্ববিদ্যালয়ে অতিথি হয়ে কথা বলে এসেছেন বাংলাদেশের গান আর ব্যান্ডসংগীত নিয়ে। এসেই পুরো দলটির সঙ্গে গেলেন ভারতের বেঙ্গালুরুতে। সেখানে কয়েকটি স্কুলে কর্মশালা করাচ্ছে দলটি। দেশের মঞ্চে গান গাওয়ার ব্যস্ততার পাশাপাশি দেশের বাইরে এমন কর্মকাণ্ডে যুক্ত হওয়াটা দারুণ আনন্দের মনে করছেন চিরকুটের সদস্যরা।
ভারতের বেঙ্গালুরুর কয়েকটি স্কুলের কর্মশালায় অংশ নিতে ২৫ নভেম্বর ঢাকা ছাড়ে চিরকুট। পাশাপাশি সাউথ এশিয়ান রিজওনাল কনফারেন্সে অংশ নেওয়া এবং সেখানে গানের দল সুব্রামানিয়ামের সঙ্গে যৌথ প্রয়াসে অংশ নেওয়া মূল লক্ষ্য।
চিরকুটের অন্যতম সদস্য সুমী গতকাল বুধবার রাতে প্রথম আলোকে বলেন, ‘দারুণ সময় পার করছি আমরা। অন্য রকম অভিজ্ঞতার মধ্য দিয়ে যাচ্ছি। এরই মধ্যে দুটি স্কুলের ১ হাজার ৫০০ শিক্ষার্থীর সঙ্গে আমাদের সময় কেটেছে। তাদের জন্য গান গেয়েছি আমরা। কথা ছিল, এখানে আটটা স্কুলে কর্মশালায় অংশ নেব। কিন্তু দ্রুত দেশে ফিরতে হবে, তাই আমাদের সফরসূচি সংক্ষিপ্ত করতে হচ্ছে। দারুণ একটা সুযোগ চিরকুটকে করে দেওয়ার জন্য সুব্রামানিয়াম একাডেমি অব পারফর্মিং আর্টসকে ধন্যবাদ। এ ধরনের আয়োজনের মাধ্যমে আমরা আমাদের দেশের গান, আমাদের ভাষা, আমাদের কৃষ্টি তাদের কাছে তুলে ধরার সুযোগ পেয়েছি। বাংলা গানের বিশ্বায়নে চিরকুটের এই প্রচেষ্টা চলবে।’
এদিকে কর্মশালা, গান রেকর্ডিং আর সম্মেলনে অংশগ্রহণ শেষে আগামীকাল ১ ডিসেম্বর ঢাকায় ফিরবে চিরকুট। দেশে ফিরেই দলটি প্রস্তুতি নেবে দেশের বিভিন্ন বিশ্ববিদ্যালয়ে কনসার্ট নিয়ে। এবারের কনসার্ট অন্যগুলোর চেয়ে আলাদা, কারণ এবার দলটি তাদের নতুন অ্যালবাম ‘উধাও’-এর প্রকাশনা অনুষ্ঠান করবে এসব কনসার্টে ভক্ত-শ্রোতাদের সঙ্গে।
