
ক্রিকেটের সঙ্গে বলিউড তারকা প্রীতি জিনতার সখ্য অনেক দিনের। আইপিএলে কিংস ইলেভেন পাঞ্জাবের মালকিন তিনি। এবার প্রীতি আরও একটি ক্রিকেট দল কিনলেন। দক্ষিণ আফ্রিকার টি-টোয়েন্টি গ্লোবাল লিগে তাঁর দল স্টেলেনবস। তিন কোটি ডলার দিয়ে তিনি এই দল কিনেছেন। আর তাঁর দলের অধিনায়কও ঠিক করা হয়ে গেছে। প্রীতির মালিকানার স্টেলেনবসের নেতৃত্বে থাকছেন দক্ষিণ আফ্রিকার তারকা খেলোয়াড় ডু প্লেসিস।
প্রীতির বিশ্বাস, একজন উদ্যোক্তার জন্য অর্থ উপার্জনের অন্যতম একটা উপায় এটা। তিনি বলেন, ‘আমি আসলে এটা পরিকল্পনা করে করিনি। ঝোঁকের বশে হুট করেই কাজটা করে ফেলেছি। অতীতে আমরা কিংস ইলেভেন পাঞ্জাব কিনে যথেষ্ট আয় করেছি। কিন্তু এবারের বিষয়টা ভিন্ন। কিংস ইলেভেনের কল্যাণে অনেক অভিজ্ঞতা অর্জন করেছি। আশা করি, তারই ধারাবাহিকতায় স্টেলেনবস নিয়েও আমরা সাফল্যের দিকে এগিয়ে যাব।’
মজার বিষয় হলো, এই দলের মালিকানা কেনার মাধ্যমে প্রীতি বিশ্বখ্যাত ব্যান্ড এসআরকের সঙ্গে যুক্ত হলেন। দক্ষিণ আফ্রিকা প্রিমিয়ার লিগে এই ব্র্যান্ডের একটি দল রয়েছে। আর তার নেতৃত্বে রয়েছেন জে পি ডুমিনি। এ ধরনের উদ্যোগের মাধ্যমে তাঁদের নাম বিশ্বব্যাপী ছড়িয়ে দেওয়া আরও সহজ হবে বলে জানান প্রীতি। ডেকান ক্রনিকল
