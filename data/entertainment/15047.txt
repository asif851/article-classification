
তাহসান-মিথিলার বিচ্ছেদে সান্ত্বনা জানিয়েছেন নন্দিত সুরকার প্রিন্স মাহমুদ। অগ্রজ শিল্পী হিসেবে এই প্রথম সংগীতের কেউ প্রকাশ্যে এই দুই তারকার বিচ্ছেদে সমবেদনা জানালেন। আজ শুক্রবার বিকেলে ফেসবুকে সান্ত্বনামূলক এক পোস্টে প্রিন্স মাহমুদ লিখেছেন, ‘তাহসান, পথিক পথ চলতে গিয়ে হোঁচট খায়। গায়ে ধুলো লাগে। ধুলো ঝেড়ে কিন্তু উঠে দাঁড়ায়, ঠিকই উঠে দাঁড়ায়।’নব্বই দশক থেকে এখনো জনপ্রিয় সুরকার প্রিন্স মাহমুদ তাঁর পোস্টে তাহসানকে নিয়ে লিখেছেন, ‘কাজ ছাড়া ছেলেটা কিচ্ছু বোঝে না। কথা বলে সোজাসাপটা। চাতুরী করে না। যখন গাইতে বা বাজাতে বসে, প্রচণ্ড মমতা নিয়েই বসে। এই মমতা সবার ভেতর থাকে না। যে অবস্থানে সে আছে, সবাই সেখানে পৌঁছাতে পারে না। ইন্ডাস্ট্রিকে এখন পর্যন্ত কম ব্যবসা দেয়নি ছেলেটা। তাঁর জায়গায় অন্য কেউ হলে, সে যে সম্মানী নেয়, তার থেকে তিন গুণ নিত।’ওই পোস্টে প্রিন্স মাহমুদ আরও লিখেছেন, ‘সবচেয়ে বড় কথা, ছেলেটা তাঁর বাচ্চার মাকে ছোট করেনি। এটা কিন্তু শিক্ষা। এই শিক্ষাও সবার থাকে না।’মিথিলাকে উদ্দেশ করে প্রিন্স মাহমুদ বলেন, ‘মেয়েটার জন্যও একই কথা। দুজনকেই বলতে ইচ্ছে করে, লক্ষ্যভেদী পথিক পথ চলতে গিয়ে হোঁচট খায়। গায়ে ধুলো লাগে। ধুলো ঝেড়ে আবার উঠে দাঁড়ায়, ঠিকই উঠে দাঁড়ায়। তাহসান, মিথিলা কীভাবে ভালো থাকবে সেই সিদ্ধান্ত ওরা নিজেরাই নেবে। আবেগের আতিশয্যে ইচ্ছেমতো খণ্ড খণ্ড মতপ্রকাশ আমরা না-ই করি। সম্পর্কটা সম্মান ও মর্যাদার সঙ্গে অতীতেও বজায় ছিল, ভবিষ্যতেও থাকবে, এ আমার দৃঢ় বিশ্বাস।
উল্লেখ্য, প্রিন্স মাহমুদের সুরে ‘আঙুল’, ‘তুই চাইলে হব নদী’ এবং ‘ছিপ নৌকা’ গানগুলোতে কণ্ঠ দিয়েছেন শিল্পী তাহসান খান। দারুণ জনপ্রিয়তা পায় গানগুলো। এগুলোর ভেতর এখন পর্যন্ত শ্রোতাপ্রিয়তার শীর্ষে রয়েছে ‘ছিপ নৌকা’ গানটি।
