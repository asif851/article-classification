
কবিতা, গান ও স্মৃতিচারণার মধ্য দিয়ে বোধন আবৃত্তি সংগঠনের ২৮ বছর পূর্তি অনুষ্ঠান ১০ জানুয়ারি সন্ধ্যা ছয়টায় অনুষ্ঠিত হয়। সংগঠনটির জন্মদিন উপলক্ষে নগরের থিয়েটার ইনস্টিটিউট চট্টগ্রাম (টিআইসি) গ্যালারি মিলনায়তনে শুভেচ্ছা জানাতে এসেছিলেন নগরের সংস্কৃতিকর্মী, কবি ও লেখকেরা।প্রণব চৌধুরীর সঞ্চালনায় অনুষ্ঠানে স্বাগত বক্তব্য দেন রণজিৎ রক্ষিত। এরপর বক্তব্য দেন শহীদজায়া বেগম মুশতারী শফী, প্রকৌশলী দেলোয়ার মজুমদার, শিক্ষাবিদ হাসিনা জাকারিয়া, সুলতানুল আলম, কবি ও সাংবাদিক বিশ্বজিৎ চৌধুরী, কবি কামরুল হাসান বাদল প্রমুখ।‘তোমায় হৃদ মাঝারে রাখব’—শিল্পী আদ্রিতা চৌধুরীর গাওয়া এই গান দিয়ে শুরু হয় সাংস্কৃতিক পরিবেশনা। এরপর ‘অলির কথা শুনে বকুল হাসে’ গানটি গেয়ে উপস্থিত দর্শক-শ্রোতাদের মুগ্ধ করেন গোলাম সারোয়ার চৌধুরী। একে একে পাঁচটি গান পরিবেশন করেন তিনি। শেষ করেন মান্না দের জনপ্রিয় গান ‘কফি হাউস’ দিয়ে। এরপর গান পরিবেশন করেন শাহরিয়ার খালেদ, শান্তনু বিশ্বাস, মৃত্তিকা দেওয়ানজি, রিষু তালুকদার, মশিউল আলম খান, সিমি বিশ্বাস, তনুজা চক্রবর্তী প্রমুখ। জন্মদিনে বোধনকে ফুল দিয়ে শুভেচ্ছা জানান বিভিন্ন সাংস্কৃতিক সংগঠনের সদস্যরা। অনুষ্ঠানে হোসনে আরা তারিন ও প্রাচ্য বিশ্বাসকে বোধনের পক্ষ থেকে শুভেচ্ছা জানানো হয়।
