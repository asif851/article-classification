
বলিউড তারকা সালমান খানের বিশ্বস্ত দেহরক্ষী শেরা। তাঁর আসল নাম গুরমিত সিং জলি। বিশাল দেহী শেরা সালমানের নিরাপত্তার জন্য নিজের জীবনের ঝুঁকি নিতেও প্রস্তুত। দুই দশক ধরে এ অভিনেতার সঙ্গে থাকার ফলে তাঁর পরিবারেরই একজন হয়ে উঠেছেন এই দেহরক্ষী। শেরার বিরুদ্ধে থানায় এক নারী অভিযোগ করেছেন। সেই নারীর দাবি, সালমানের দেহরক্ষী সেরা তাঁকে ফোন করে গণধর্ষণের হুমকি দিয়েছেন।
টেলিভিশন রিয়্যালিটি শো ‘বিগ বস’-এর চলতি মৌসুম শুরু হতে না হতেই এটি ঘিরে শুরু হয়েছে নানা বিতর্ক। অনুষ্ঠানের সঞ্চালক সালমান খানের সঙ্গে জুবায়ের খান নামের এক প্রতিযোগীর বাগ্‌বিতণ্ডা একপর্যায়ে চরম আকার ধারণ করে। ‘বিগ বস’-এর ঘরের প্রতিযোগী আরশি খানকে জুবায়ের অপমানজনক কথা বলায় খেপে যান সাল্লু। এর জন্য জুবায়েরকে একহাত দেখে নিয়েছিলেন তিনি। সালমানের বকা খাওয়ার পর জুবায়ের মাত্রাতিরিক্ত ওষুধ সেবন করে আত্মহত্যার চেষ্টা করেন। এরপর দর্শক ভোটে হেরে গিয়ে প্রতিযোগিতা থেকে ছিটকে পড়েন জুবায়ের। সেখান থেকে বের হওয়ার পর তিনি সালমানের বিরুদ্ধে থানায় একটি অভিযোগ করেন। জুবায়ের বলেন, খারাপ আচরণ করার জন্য সালমানকে তাঁর কাছে ক্ষমা চাইতে হবে। সালমান এর জবাবে বলেন, জুবায়েরকে কুকুরের সঙ্গে তুলনা করায় বরং তিনি কুকুরের কাছে মাফ চাইবেন।
এর মধ্যেই আবার সামাজিক যোগাযোগমাধ্যমে জুবায়েরের পক্ষে কথা বলা এক নারী সাল্লুর দেহরক্ষীর বিরুদ্ধে অভিযোগ এনেছেন। অভিযোগকারী সেই নারী বলেন, ‘একটি লোক আমাকে ফোন করে বলেন তিনি সালমানের ব্যক্তিগত দেহরক্ষী শেরা। তিনি আমাকে কোনো ঝামেলায় না গিয়ে বিষয়টি মিটমাট করে ফেলার কথা বলেন। কিন্তু আমি এতে আপত্তি জানাই। এ কারণে তিনি আমাকে গালমন্দ করেন আর আমার বাড়িতে ১০ জন লোক পাঠিয়ে আমাকে গণধর্ষণ করার হুমকি দেন।’
সেই নারী আরও বলেন, পুলিশকে এই বিষয়ে জানানো হলেও তাঁরা এখন পর্যন্ত এ অভিযোগের বিরুদ্ধে শক্ত কোনো পদক্ষেপ নেননি। অবশ্য মুম্বাইয়ের খার থানার একজন পুলিশ কর্মকর্তা বলেন, ‘হুমকিদাতার সেই অজ্ঞাতব্যক্তির বিরুদ্ধে ৫০৯ ধারায় একটি মামলা করা হয়েছে। আমরা সেই ব্যক্তিকে শনাক্ত করার চেষ্টা করছি।’
কিন্তু যাঁর বিরুদ্ধে অভিযোগ আনা হয়েছে সেই শেরার কী বলবেন? শেরার ভাষ্য, যে ফোন নম্বর থেকেই ওই নারীকে হুমকি দেওয়ার কথা বলা হচ্ছে, সেই নম্বরটি তাঁর নয়। তিনি ধারণা করছেন, কেউ তাঁর ভাবমূর্তি নষ্ট করার জন্য এমন মিথ্যা গল্প ফেঁদেছেন। গত বছর এক ব্যক্তিকে লাঞ্ছিত করার অভিযোগও উঠেছিল শেরার বিরুদ্ধে। সেটিও অস্বীকার করেন সালমানের প্রিয় এই দেহরক্ষী।
‘সুলতান’ ছবির অভিনেতা সালমান খান অবশ্য এখনো এ বিষয়ে মুখ খোলেননি। এত দিন শুধু তিনি নিজে বিতর্কিত ছিলেন, এখন তাঁর দেহরক্ষীর নামে আসছে নানা অভিযোগ। যদিও কাজের ক্ষেত্রে শেরার কোনো বদনাম নেই। বরং তাঁর সুনাম শোনা যায় সারা বলিউডে। দেশের বাইরে থেকে ভারতে কোনো বড় তারকা এলে তাঁর নিরাপত্তার জন্য সবার আগে শেরার নাম মনে করা হয়। এ বছর কানাডীয় পপ তারকা জাস্টিন বিবার মুম্বাই এলে তাঁর দেহরক্ষীর দায়িত্বও শেরাকে দেওয়া হয়। ডেকান ক্রনিকল।
