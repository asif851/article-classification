
‘মান্নাকে শুধু শোকের মাধ্যমে নয়, উৎসবের মাধ্যমেও স্মরণ করতে চাই।’ বলছিলেন মান্নার সহধর্মিণী শেলী মান্না। গতকাল সোমবার দুপুরে এফডিসির জহির রায়হান কালার ল্যাব মিলনায়তনে এক সংবাদ সম্মেলনে এ কথা বলেন তিনি। এ সময় উপস্থিত ছিলেন মান্না ফাউন্ডেশনের অধ্যক্ষ আবদুস সামাদ খোকন, চলচ্চিত্র তারকা ফেরদৌস, অমিত হাসান, আমিন খান, মিশা সওদাগর, ইমন, শিমলা, কণ্ঠশিল্পী ইবরার টিপু, মেহরাবসহ সংস্কৃতি অঙ্গনের শিল্পীরা।সংবাদ সম্মেলনে জানানো হয়, প্রয়াত অভিনেতা মান্না স্মরণে আগামী ৬ মার্চ মিরপুরের শহীদ সোহরাওয়ার্দী ইনডোর স্টেডিয়ামে সাংস্কৃতিক অনুষ্ঠানের আয়োজন করা হবে। ‘মান্না উৎসব-২০১৫’ শিরোনামে এ উৎসবে দেশ-বিদেশের সাংস্কৃতিক অঙ্গনের শিল্পীরা অংশ নেবেন।
