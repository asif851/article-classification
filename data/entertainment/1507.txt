

আসামের রাজধানী গুয়াহাটিতে আজ রোববার শুরু হচ্ছে বায়ান্নর ভাষাশহীদদের স্মরণে মাতৃভাষা উদ্‌যাপন উৎসব। এবার উৎসবের মূল আকর্ষণ রেজওয়ানা চৌধুরী বন্যা। অনুষ্ঠানের আয়োজক গুয়াহাটির ব্যতিক্রম সামাজিক সংস্থা। তারা বাংলাদেশের খ্যাতনামা এই রবীন্দ্রসংগীতশিল্পীকে এবার একুশে পদক দেবে।
রেজওয়ানা চৌধুরী বন্যা ইতিমধ্যেই গুয়াহাটি এসে পৌঁছেছেন।
আগামী বুধবার আন্তর্জাতিক মাতৃভাষা দিবস। ১৯৫২-এর ভাষাশহীদদের আত্মবলিদানের কথা আজও স্মরণ করে বিশ্বের সব বাংলাভাষী মানুষ। আসামে বসবাসকারী বাঙালিরাও একুশের প্রতি সমান শ্রদ্ধাশীল।
সামাজিক সংস্থা ব্যতিক্রমের উদ্যোগে ১২তম মাতৃভাষা সাংস্কৃতিক মিলন উৎসবের আয়োজন করা হয়েছে। ব্যতিক্রমের প্রধান সৌমেন ভারতীয়া মুঠোফোনে প্রথম আলোকে বলেন, অসমিয়া ও বাঙালিরা মিলেমিশে আন্তর্জাতিক মাতৃভাষা দিবস পালন করে। আজ গুয়াহাটির মাছখোয়ায় আইপিএর মিলনায়তনে এই উৎসবের সূচনা হবে। প্রথম দিন রবীন্দ্রসংগীতশিল্পী রেজওয়ানা চৌধুরী বন্যাসহ অন্যদের অনুষ্ঠান রয়েছে। সৌমেন ভারতীয়া বলেন, বন্যাকে এবার তাঁরা একুশে পদক দিয়ে সংবর্ধিত করবেন। আজকের অনুষ্ঠানে থাকবেন গুয়াহাটিতে নিযুক্ত বাংলাদেশের সহকারী হাইকমিশনার কাজী মুন্তাজিত মুর্শেদ, গুয়াহাটির পুলিশ কমিশনার হীরেন চন্দ্রনাথ প্রমুখ। অনুষ্ঠান চলবে ২১ ফেব্রুয়ারি পর্যন্ত।
