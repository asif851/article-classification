
নিউজিল্যান্ডের পর এবার শ্রীলঙ্কায় অভিসারে মেতে সংবাদকর্মীদের মুখরোচক খবর প্রকাশের সুযোগ করে দিলেন বলিউড-ক্রিকেট প্রেম উপাখ্যানের নতুন জুটি আনুশকা শর্মা ও বিরাট কোহলি। শ্রীলঙ্কায় আনুশকা অভিনীত নতুন ছবি ‘বোম্বে ভেলভেট’-এর শুটিং চলছে। এশিয়া কাপ ক্রিকেট প্রতিযোগিতা শেষ করে গত সপ্তাহে বাংলাদেশ থেকে ভারত না ফিরে সরাসরি শ্রীলঙ্কায় চলে যান বিরাট। সেখানে একই হোটেলে থাকার পাশাপাশি চুটিয়ে অভিসার চালিয়েছেন বিরাট ও আনুশকা।মাস খানেক আগে ভারতীয় ক্রিকেট দলের সঙ্গে নিউজিল্যান্ড সফরে গিয়েছিলেন বিরাট কোহলি। তাঁকে সঙ্গ দিতে আনুশকাও উড়াল দেন দেশটিতে। সেখানে হাত ধরে রাস্তায় হাঁটার সময় ক্যামেরাবন্দী হন এ জুটি। তাঁদের ছবি প্রকাশিত হলে রীতিমতো তোলপাড় পড়ে যায়। এবার যেন কোনো রকম শোরগোল না ওঠে, সেজন্য শ্রীলঙ্কায় বেশ সতর্কতার সঙ্গেই সময় কাটিয়েছেন বিরাট-আনুশকা। তার পরও থলের বিড়াল ঠিকই বেরিয়ে পড়েছে।এ প্রসঙ্গে ঘনিষ্ঠ সূত্রের বরাতে মিড-ডে ডটকম জানিয়েছে, কয়েক সপ্তাহ ধরে রণবীর কাপুরের সঙ্গে শ্রীলঙ্কায় ‘বোম্বে ভেলভেট’ ছবির শুটিং করছেন আনুশকা। তাঁর সঙ্গে সময় কাটানোর জন্য বাংলাদেশ থেকে সরাসরি শ্রীলঙ্কায় যান বিরাট। তিনি দেশটিতে কয়েক দিন অবস্থান করেন। আনুশকা শুটিংয়ের ফাঁকে কিংবা শুটিং শেষ করে বিভিন্ন জায়গায় বিরাটের সঙ্গে ঘুরে বেরিয়েছেন। শুধু তা-ই নয়, শ্রীলঙ্কায় একই হোটেলে ছিলেন বিরাট ও আনুশকা। সব মিলিয়ে দারুণ সময় কাটিয়েছেন তাঁরা।সূত্রটি আরও জানিয়েছে, শ্রীলঙ্কায় অত্যন্ত সতর্কতার সঙ্গেই চলাফেরা করেছেন বিরাট-আনুশকা। কোনো অবস্থাতেই কেউ যাতে তাঁদের একসঙ্গে ক্যামেরাবন্দী করতে না পারে, তা নিশ্চিত করেছেন এ জুটি। এমনকি ‘বোম্বে ভেলভেট’ ছবির দলের বেশির ভাগ সদস্যও শ্রীলঙ্কায় বিরাটের উপস্থিতির বিষয়টি টের পাননি।
শ্রীলঙ্কা থেকে ১৩ মার্চ বৃহস্পতিবার সকালে মুম্বাই ফেরেন বিরাট। দেশে ফেরার পর এক টুইটার বার্তায় তিনি লেখেন, ‘যথেষ্ট বিশ্রাম হয়েছে। এখন কাজে ফিরে চূর্ণ-বিচূর্ণের সময় এসে গেছে।’ টি-টোয়েন্টি বিশ্বকাপে অংশ নিতে ভারতীয় ক্রিকেট দলের সঙ্গে গতকাল শুক্রবার বাংলাদেশে পৌঁছেছেন বিরাট কোহলি। এবার প্রিয় মানুষটির টানে আনুশকা বাংলাদেশে চলে এলেই নিঃসন্দেহে পোয়াবারো হবে আনুশকা ভক্তদের।অনুরাগ কশ্যপ পরিচালিত ‘বোম্বে ভেলভেট’ ছবিতে রণবীর কাপুর, আনুশকা শর্মা ছাড়া আরও অভিনয় করছেন করণ জোহর, রাভিনা ট্যান্ডন, কে কে মেনন প্রমুখ। ছবিটি মুক্তি পাবে এ বছরের ২৫ ডিসেম্বর। শ্রীলঙ্কায় ছবিটির শুটিংয়ের ফাঁকে অভিসারে মেতে বিরাট-আনুশকার পাশাপাশি খবরের শিরোনাম হয়েছেন আরেক আলোচিত জুটি রণবীর কাপুর ও ক্যাটরিনা কাইফ। রণবীরকে সঙ্গ দিতে ১ মার্চ শ্রীলঙ্কা গিয়েছিলেন ক্যাটরিনা। সেখানে টানা তিন দিন একান্তে সময় কাটায় এ জুটি। ‘ব্যাং ব্যাং’ ছবির শুটিং থাকায় ভারতে ফিরে যেতে হলেও ৮ মার্চ আবার শ্রীলঙ্কায় উড়াল দেন ক্যাট।
