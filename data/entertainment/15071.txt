
প্রয়াত অভিনেতা শশী কাপুরের স্ত্রী জেনিফার কেনডেল তিন দশক আগে কাপুর খানদানে ‘ক্রিসমাস লাঞ্চ’-এর রেওয়াজ শুরু করেন। বিলেতি মেয়ে জেনিফারের প্রবর্তিত এই প্রথা অল্প সময়ের মধ্যেই কাপুর পরিবারে জনপ্রিয় হয়। ১৯৮৪ সালে জেনিফার মারা যাওয়ার পর তাঁর স্বামী শশী ও সন্তানেরা মিলে এই ঐতিহ্য চালু রাখেন।
এ মাসের শুরুর দিকে শশী কাপুর পৃথিবীকে বিদায় জানান। তাই অনেকে হয়তো ভেবেছিলেন, তাঁর মুম্বাইয়ের জুহুর বাড়িতে এবার বড়দিনে বসবে না সেই পারিবারিক আড্ডার আসর। কিন্তু না, এবারও শশী কাপুরের বাড়ি সেজেছিল বড়দিনের সাজে। এই অভিনেতার ছেলে কুনাল কাপুর এ বছর বড়দিনের মধ্যাহ্নভোজের আয়োজন করেন।
কাপুর পরিবারের সবাই গত রোববার জড়ো হন এক ছাদের নিচে। হাসি, আনন্দ আর খাওয়াদাওয়ায় দারুণ সময় কেটেছে তাঁদের। আর পারিবারিক এই মিলনমেলার মধ্যমণি ছিল কারিনা কাপুর খান ও সাইফ আলী খানের ছেলে তৈমুর আলী খান। কাপুর খানদানের এখন তৈমুরই সবচেয়ে ছোট সদস্য।
