
এখন পর্যন্ত ঢাকাই ছবি ‘রাজনীতি’নিয়ে অনেক রাজনীতিই হয়েছে। চলচ্চিত্রপাড়ায় এ ছবি নিয়ে শুরু থেকেই নানা গুঞ্জন চলছিল। শুরুতে ‘রাজনীতি’তে অভিনয়ের জন্য চুক্তিবদ্ধ হয়েছিলেন পিয়া বিপাশা। মাত্র সপ্তাহখানেক আগে জানা গেল যে, এ ছবিতে অভিনয় করছেন না তিনি। এদিকে, পরিচালক বুলবুল বিশ্বাসও জানিয়েছেন, রাজনীতিতে আর থাকছেন না পিয়া বিপাশা। তাঁকে নাকি বাদ দেওয়া হয়েছে। নতুন খবর হচ্ছে, পিয়া বিপাশার জায়গায় শেষমেশ ‘রাজনীতি’তে যোগ দিয়েছেন ঢালিউডের জনপ্রিয় নায়িকা অপু বিশ্বাস।
গতকাল সোমবার সন্ধ্যায় ‘রাজনীতি’ ছবিতে অভিনয়ের চুক্তিবদ্ধ হন অপু বিশ্বাস। সোনারগাঁও হোটেলের লবিতে এই চুক্তি সই অনুষ্ঠানে উপস্থিত ছিলেন পরিচালক বুলবুল বিশ্বাস ও ছবির সঙ্গে সংশ্লিষ্টরা।রাজনীতি ছবির নতুন অভিনেত্রী প্রসঙ্গে বুলবুল বিশ্বাস বলেন, ‘সপ্তাহ দু-এক হলো আমরা রাজনীতি ছবি থেকে পিয়াকে বাদ দিয়েছি। এরপর আমরা এমন কাউকে খুঁজছিলাম, যাঁকে দিয়ে ছবির কাজ ভালোভাবে তুলে আনা সম্ভব।’বুলবুল বলেন, ‘আমার ছবির গল্প পুরোনো ঢাকাকেন্দ্রিক। কয়েক দিন আগে ‘লাভ ম্যারেজ’ ছবিতে শাকিব খান ও অপু বিশ্বাসের কণ্ঠে ঢাকাইয়া ভাষার কয়েকটি সংলাপ শুনে মনে হয়েছিল, আমার ছবির প্রত্যাশিত অভিনেত্রীকে পেয়ে গেছি। অপু বিশ্বাসকেই রাজনীতি ছবির জন্য বাছাই করে ফেললাম।’ তিনি বলেন,‘তবে, অপু বিশ্বাসকে বাছাই করার আগ পর্যন্ত পুরো প্রক্রিয়াটা আমার আর প্রযোজকের জন্য মোটেও সহজ ছিল না।’কেমন ছিল তা জানতে চাইলে বুলবুল বিশ্বাস বলেন, ‘সত্যি কথা বলতে, আমি ও আমার প্রযোজক দুজনেই নতুন। “রাজনীতি” আমাদের প্রথম সিনেমা। শুরু থেকে আমরা নতুন নায়িকা নিয়েই ছবিটির কাজ করতে চেয়েছিলাম। পিয়া বিপাশার বাদ পড়ার পরও, মনে মনে আরও কয়েকজন নতুন অভিনেত্রীর কথা ভেবেছিলাম। কারও কারও কাজও দেখেছি। কিন্তু সন্তুষ্ট হতে পারিনি। পরে মনে হলো, আর নতুন কাউকে নয়। তা ছাড়া, নিরীক্ষা করারও সময় নাই। তাই বাধ্য হয়েই প্রতিষ্ঠিত অভিনয়শিল্পীকে নিয়ে কাজটি শুরু করতে যাচ্ছি।’পরিচালক জানিয়েছেন, অক্টোবরের ১০তারিখ থেকে এফডিসিতে এ ছবির শুটিং শুরু হবে। শাকিব খান ও অপু বিশ্বাস ছাড়াও ছবিতে নায়ক চরিত্রে আরও আছেন জায়েদ খান। ছবিটির অন্যতম একটি গুরুত্বপূর্ণ চরিত্রে অভিনয় করবেন শহীদুল আলম সাচ্চু।
