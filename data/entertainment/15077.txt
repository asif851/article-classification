
 
ঝুঁকিপূর্ণ দৃশ্যে অভিনয়ের ওপর নিষেধাজ্ঞা পেয়েছেন ‘ডাই হার্ড’ তারকা ব্রুস উইলিস। অবশ্য এটা কোনো আদালতের নিষেধাজ্ঞা নয়। তাঁকে এ ধরনের দৃশ্যে অভিনয় করা থেকে বিরত থাকতে বলেছেন তাঁর স্ত্রী এমা হেমিং। বউয়ের বকার হাত থেকে বাঁচতে এ নিষেধাজ্ঞা মেনেও নিয়েছেন ৫৮ বছর বয়সী ব্রুস।শুটিংয়ে বহুবার আহত হওয়ায় ব্রুসকে এমা সাফ জানিয়ে দিয়েছেন, ঝুঁকিপূর্ণ দৃশ্যে অভিনয় করতে গিয়ে কোনোভাবেই আহত হওয়া চলবে না তাঁর। সম্প্রতি একটি অ্যাকশন ছবির শুটিং করছিলেন ব্রুস। কিন্তু ছবির ঝুঁকিপূর্ণ দৃশ্যে নিজে অভিনয় না করে সে দায়িত্ব তিনি তুলে দেন স্টান্টম্যানদের ওপর। এক খবরে এ তথ্য জানিয়েছে ‘ইঅনলাইন’।
এ প্রসঙ্গে ব্রুসের ভাষ্য, ‘ঝুঁকিপূর্ণ দৃশ্যে অভিনয় করতে গেলেই শরীরে চোট লাগে আমার। বহুবার এমন হয়েছে। এজন্য এখন পারতপক্ষে এ ধরনের দৃশ্যে আর অভিনয় করি না আমি। চাইলে এ ছবির ঝুঁকিপূর্ণ দৃশ্যে অভিনয় করতে পারতাম। কিন্তু তা করতে গিয়ে আহত হলে এমার বকা খেতে হত। এজন্য স্টান্টম্যানদের ওপরই সব দায়িত্ব ছেড়ে দিয়েছি।’ 
