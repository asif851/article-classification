
‘শাহরুখ পান’ খেতে চান? যেতে হবে ভারতের বেনারসে। ৭০ বছরের পুরোনো পানের দোকান তাম্বুলমে পাওয়া যাচ্ছে এই বিশেষ পান। দাম পড়বে মাত্র ৩৫ রুপি। তাম্বুলম নামটি মনে না থাকলেও সমস্যা নেই। শাহরুখের পানের দোকান বললে যে কেউ চিনিয়ে দেবেন।যাব হ্যারি মেট সেজল ছবির প্রচারণার জন্য শাহরুখ খান, আনুশকা শর্মা ও ছবির পরিচালক ইমতিয়াজ আলী গিয়েছিলেন বেনারসে। বেনারসে গিয়ে শাহরুখের ইচ্ছা হলো তাম্বুলমের পান খাবেন। মালিক সতীশ কুমার শাহরুখের জন্য নিজ হাতে বানালেন মিঠা পান। সেই পান মুখে দিয়ে কিং খান তো বেজায় খুশি। সতীশ কুমারকে বের করে দিলেন ১ হাজার ১০০ রুপি! এরপর থেকে দোকানটির সামনে মানুষের ভিড় বাড়ছে তো বাড়ছেই। সবার দাবি, শাহরুখ যে পান খেয়েছিলেন, সেই পানই তাঁদের চাই। পানের নাম এখন ‘শাহরুখ পান’। পানপ্রেমীদের ভিড় ঠেকাতে এখন হিমশিম খাচ্ছেন বেচারা সতীশ।শাহরুখ-আনুশকার নতুন ছবি যাব হ্যারি মেট সেজল মুক্তি পাবে আজ শুক্রবার। ছবিতে শাহরুখকে দেখা যাবে পাঞ্জাবি যুবকের চরিত্রে আর আনুশকা এক গুজরাটি যুবতী।
