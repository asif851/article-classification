
এ বছরের শুরুতে তারকা অভিনেতা ‘মিস্টার পারফেকশনিস্ট’খ্যাত আমির খান ইঙ্গিত দিয়েছিলেন ‘থ্রি ইডিয়টস’-এর নতুন ছবি নির্মাণের সম্ভাবনার বিষয়ে। কিন্তু তিনি সে সময় বিষয়টিকে চূড়ান্ত ধরে না নেওয়ার কথাও জানিয়েছিলেন। সম্প্রতি এ ছবির আরেক অভিনেতা শারমান যোশি নিশ্চিত করেই জানিয়েছেন, আবারও ফিরছে ‘থ্রি ইডিয়টস’।
এ প্রসঙ্গে শারমান জানিয়েছেন, তাঁদের তিনজনের সঙ্গে এরই মধ্যে এই ছবির সিক্যুয়েল বানানোর বিষয়টি নিয়ে কথা বলেছেন নির্মাতা রাজকুমার হিরানি। শারমান আরও জানান, হিরানির কাছ থেকে এই খবর পাওয়ার পর থেকে তাঁর আর তর সইছে না। শারমান রীতিমতো অধীর হয়ে আছেন, কখন থেকে এই ছবির সিক্যুয়েলের কাজ শুরু করতে পারবেন তিনি। ২০০৯ সালে মুক্তি পাওয়া ‘থ্রি ইডিয়টস’ অতীতের সব রেকর্ড ভেঙে দিয়ে সে সময় ব্যবসা করেছিল ৪০০ কোটি রুপি। ২০১৩ সালে আমিরের ‘ধুম থ্রি’ সেই রেকর্ড ভেঙে দিয়েছিল। ২০১৪ সালে ‘পিকে’ ছবিটি দিয়ে সেই রেকর্ডটি পুনরুদ্ধার করেছিলেন রাজকুমার হিরানি। এ ছবি আয় করেছিল ৭৩৫ কোটি রুপি। নতুন করে ‘থ্রি ইডিয়টস’-এর কাহিনি নিয়ে ভাবছেন হিরানি। রেকর্ড ভাঙার কথাটিও নিশ্চয়ই মাথায় রেখেছেন এই নির্মাতা। স্পটবয়ডটকম। টাইমস অব ইন্ডিয়া।
