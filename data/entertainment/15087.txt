
যৌথভাবে চার মাসব্যাপী ডিজিটাল চলচ্চিত্র নির্মাণ কর্মশালার আয়োজন করেছে বাংলাদেশ শিল্পকলা একাডেমি ও ম্যুভিয়ানা ফিল্ম সোসাইটি। কর্মশালা শুরু হবে ২৭ ফেব্রুয়ারি। নিবন্ধনের শেষ তারিখ ২৩ ফেব্রুয়ারি।বাংলাদেশ শিল্পকলা একাডেমির জাতীয় নাট্যশালা ভবনের ৭০১ নম্বর রুমে প্রতিদিন বিকেল চারটা থেকে রাত আটটা পর্যন্ত আবেদনপত্র পাওয়া যাবে। ০১৬৭৫৬৪২৭৭৭, ০১৯৭১১০১১০৬, ০১৮১৫১১০২৮২ মোবাইল নম্বরে ফোন করে বিস্তারিত তথ্য জানা যাবে। ২৭ ফেব্রুয়ারি থেকে সপ্তাহে দুই দিন করে ক্লাস হবে। শুক্রবার সকাল ১০টা থেকে রাত আটটা পর্যন্ত এবং শনিবার বিকেল তিনটা থেকে রাত আটটা পর্যন্ত।ম্যুভিয়ানা ফিল্ম সোসাইটির প্রচার ও প্রকাশনা সম্পাদক হুমায়ুন কবির শুভ জানিয়েছেন, বাংলাদেশ শিল্পকলা একাডেমি এবং দেশের কোনো ফিল্ম সোসাইটির এটাই প্রথম এ ধরনের আয়োজন। তত্ত্বীয় বিষয় ছাড়াও হাতে-কলমে ডিজিটাল প্রযুক্তিতে চলচ্চিত্র নির্মাণের খুঁটিনাটি নানা বিষয়ে এই কর্মশালায় প্রশিক্ষণ দেওয়া হবে।পুরো কর্মশালাটি তিনটি পর্যায়ে বিভক্ত থাকবে। প্রথম পর্যায়ে চলচ্চিত্রের ইতিহাস, ভাষা, নন্দনতত্ত্ব, শিল্পনির্দেশনা, চিত্রগ্রহণ, চিত্রনাট্য, প্রামাণ্য চলচ্চিত্র, চলচ্চিত্র ব্যবস্থাপনাসহ অন্যান্য বিষয়ে তত্ত্বীয় ধারণা দেওয়া হবে।দ্বিতীয় পর্যায়ে চলচ্চিত্র নির্মাণসংশ্লিষ্ট সব বিষয়ে হাতে-কলমে প্রশিক্ষণ দেওয়া হবে। এ পর্বে প্রত্যেক শিক্ষার্থী একাধিক প্রস্তুতিমূলক চলচ্চিত্র নির্মাণ করবেন। তৃতীয় পর্যায়ে শিক্ষার্থীদের লেখা চিত্রনাট্য থেকে নির্বাচিত চিত্রনাট্য অবলম্বনে শিক্ষার্থীরাই চলচ্চিত্র নির্মাণ করবেন। চূড়ান্ত চলচ্চিত্র নির্মাণপর্বে মোট পাঁচটি চলচ্চিত্র নির্মিত হবে।কর্মশালায় প্রশিক্ষক হিসেবে থাকবেন সৈয়দ সালাহউদ্দিন জাকী, মোরশেদুল ইসলাম, সাইদুল আনাম টুটুল, লিয়াকত আলী লাকী, আজাদ আবুল কালাম, টোকন ঠাকুর, সব্যসাচী হাজরা, রাজীবুল হোসেন, তানভীর আলম সজীব, প্রসূন রহমান, সাইফুল ইসলাম জার্নাল প্রমুখ।
