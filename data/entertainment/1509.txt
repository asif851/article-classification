
ছোটপর্দার জনপ্রিয় অভিনেতা ও নির্মাতা গাজী রাকায়েত পরিচালিত প্রথম চলচ্চিত্র ‘মৃত্তিকা মায়া’র একটি গানে কণ্ঠ দিলেন দেশের খ্যাতনামা সংগীতশিল্পী ফাহমিদা নবী। গানের শিরোনাম ‘কালা কইন্যা’। গানটির সংগীত পরিচালনা করেছেন সাজ আহমেদ শাহরিয়ার।এ প্রসঙ্গে ফাহমিদা নবী বলেন, ‘গাজী রাকায়েতের “মৃত্তিকা মায়া” ছবির একটি গানে কণ্ঠ দিয়েছি। গত মাসে গানটির রেকর্ডিং হয়েছে। ফোক ঘরানার গানটির কথা ও সুর খুবই সুন্দর। আশা করছি, শ্রোতাদের গানটি ভালো লাগবে।’ছোটপর্দায় অনেক নাটকে অভিনয়ের পাশাপাশি ক্যামেরার পেছনেও কাজ করেছেন গাজী রাকায়েত। পাশাপাশি কাজ করেছেন মঞ্চেও। ২০০৪ ও ২০০৫ সালে তৈরি করেছিলেন ‘ঘুণ’ ও ‘জীবনমৃত’ শিরোনামের দুটি স্বল্পদৈর্ঘ্য চলচ্চিত্র। প্রথম পূর্ণদৈর্ঘ্য চলচ্চিত্র পরিচালনার কাজ তিনি হাতে নেন গত বছরের শেষের দিকে।‘মৃত্তিকা মায়া’ ছবিটির গল্প এগিয়েছে এক কুমার পরিবার আর তাদের সংগ্রাম নিয়ে। আদি শিল্প হিসেবে বিবেচিত হয় মৃৎশিল্প। কিন্তু আজ এ শিল্পটি প্রায় বিলুপ্তির পথে। মাটির সঙ্গে সম্পর্ক ছিন্ন হওয়া মানে শিকড় থেকে দূরে সরে যাওয়া—ছবিটির মাধ্যমে এমন বার্তা ছড়িয়ে দেওয়ার চেষ্টা করা হয়েছে। ছবিটির বিভিন্ন চরিত্রে রয়েছেন মামুনুর রশীদ, রাইসুল ইসলাম আসাদ, পীযূষ বন্দ্যোপাধ্যায়, ওয়াহিদা মল্লিক জলি, অপর্ণাসহ আরও অনেকে।
