
২৫ ফেব্রুয়ারি শুরু হচ্ছে এশিয়া কাপ ক্রিকেট আর আইসিসি টি-২০ বিশ্বকাপ ক্রিকেট আগামী ১৬ মার্চ থেকে। দুটি বড় আয়োজনই অনুষ্ঠিত হবে বাংলাদেশে। এই দুটি আয়োজন সামনে রেখে বাংলাদেশের ক্রিকেট খেলোয়াড়দের শুভেচ্ছা জানিয়ে গান তৈরি হলো। গানটির শিরোনাম ‘আছো হূদয়ে’।‘আছো হূদয়ে’র সার্বিক পরিকল্পনা করেছেন ও গানটির কথা লিখেছেন আসিফ ইকবাল। সুর ও সংগীত পরিচালনা করেছেন অদিত। কণ্ঠ দিয়েছেন সামিনা চৌধুরী, তাহসান, বালাম ও অদিত। গানটির রেকর্ডিং হয়েছে সপ্তাহ দুয়েক আগে। এবার তৈরি হচ্ছে ‘আছো হূদয়ে’র মিউজিক ভিডিও। টানা ১০ দিন কক্সবাজার, বান্দরবান আর ঢাকার বিভিন্ন স্থানে এই মিউজিক ভিডিওর শুটিং করেছেন পরিচালক হাসান তৌফিক। গত শুক্রবার শুটিং হলো ফতুল্লা স্টেডিয়ামে।ফ্রেশ ড্রিংকিং ওয়াটারের পৃষ্ঠপোষকতায় তৈরি হচ্ছে ‘আছো হূদয়ে’ গান এবং মিউজিক ভিডিও।আসিফ ইকবাল জানান, ২৫ ফেব্রুয়ারি থেকে বিভিন্ন টিভি চ্যানেল ও এফএম রেডিওতে গানটি প্রচার করা হবে। বাংলাদেশ দলের খেলার সময় স্টেডিয়ামে বাজবে গানটি। পাশাপাশি ডিজিটাল পর্দায় দেখানো হবে মিউজিক ভিডিওটি।
 
