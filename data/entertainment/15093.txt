
চলচ্চিত্রে এখন আর নিয়মিত দেখা যায় না পূর্ণিমাকে। বিয়ের পর ব্যস্ত আছেন সংসার নিয়েই। ঈদ কিংবা বিশেষ দিবসের দু-চারটি টিভি নাটকে মাঝেমধ্যে দেখা গেছে এই অভিনেত্রীকে। তবে পূর্ণিমাভক্তরা এবার তাঁকে একটু বেশি সময়ের জন্য পাবেন টেলিভিশনের পর্দায়। কারণ, নতুন একটি ধারাবাহিকের জন্য শুটিংয়ের প্রস্তুতি নিচ্ছেন তিনি। ধারাবাহিকটির নাম ক্যান্ডি ক্রাশ। পরিচালক রেদওয়ান রনি জানালেন, এত দিন সবাই স্মার্টফোনে ক্যান্ডি ক্রাশ গেম খেলেছেন, এবার ধারাবাহিক নাটক দেখবেন।ক্যান্ডি ক্রাশ ধারাবাহিকে আরও অভিনয় করবেন তৌসিফ মাহবুব, সুমন পাটওয়ারী, সাফা কবির, সাবিলা নূর ও সালমান মুক্তাদির। ধারাবাহিকটির চিত্রনাট্য লিখেছেন ইকবাল হোসাইন চৌধুরী। মুঠোফোনে পূর্ণিমা বললেন, ‘সবই ঠিকঠাক। আমার চরিত্রটি ভালো লেগেছে। তবে আমার জন্য গুরুত্বপূর্ণ বিষয় হলো সময়। অনেক পরিচালকই যোগাযোগ করেন। কিন্তু সময় ও সুযোগের অভাবে তাঁদের নাটকে অভিনয় করা হয় না। তবে রেদওয়ান রনির ব্যাপারে আমি অনেক শুনেছি। কাজও করার কথা ছিল। এবার সব মিলে যাওয়ায় কাজটি করা যাচ্ছে।’পরিচালক বললেন, ‘পূর্ণিমাকে নিয়ে অনেক দিন ধরেই কাজ করার ইচ্ছা ছিল। তা ছাড়া এই চরিত্রের সঙ্গে পূর্ণিমা মানানসই। নতুন এই ধারাবাহিকটি নির্মাণ করছি নাগরিক টিভির জন্য। পূর্ণিমা শুটিং শুরু করবেন এ সপ্তাহেই।’এর আগেও কয়েকটি ধারাবাহিকে অভিনয় করেছেন পূর্ণিমা। এর মধ্যে আছে জাহিদ হাসানের লাল নীল বেগুনি, মোস্তফা কামাল রাজের ইডিয়ট।
