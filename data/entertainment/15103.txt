
২১ জানুয়ারি হয়ে গেল মার্কিন প্রেসিডেন্ট ডোনাল্ড ট্রাম্পবিরোধী ‘উইমেনস মার্চ’। এই মিছিলে অংশ নেন ২৯ লাখ লোক। আর তাঁদের উৎসাহ ও অনুপ্রেরণার জন্য মিছিলের প্রথম সারিতে দেখা যায় হলিউডের জনপ্রিয় তারকাদের। শার্লিজ থেরন, স্কারলেট জোহানসন, নাটালি পোর্টম্যান, এমা ওয়াটসন, জেসিকা চ্যাস্টেইনসহ অনেক চেনা মুখ নারী অধিকার ও নিরাপত্তা নিয়ে স্লোগান ধরেন সেই দিন।
বিশ্বের বিভিন্ন স্থানে ‘উইমেনস মার্চ’ নামের এই কর্মসূচি অনুষ্ঠিত হয়। তারকারা একেকজন একেক অঙ্গরাষ্ট্র ও দেশ থেকে এতে অংশ নেন। কেউ মূল আসর ওয়াশিংটন ডিসি, কেউ যুক্তরাজ্যের লন্ডন, কেউ আবার লস অ্যাঞ্জেলেস থেকে প্ল্যাকার্ড হাতে মিছিলে নিজেদের অধিকারের পক্ষে দাঁড়ান। তাঁদের আন্দোলনের মূল উদ্দেশ্য ছিল নতুন মার্কিন প্রেসিডেন্ট ডোনাল্ড ট্রাম্পের বিভিন্ন সময় দেওয়া নারীবিদ্বেষী মন্তব্যের প্রতিবাদ করা।হলিউড অভিনেত্রী শার্লিজ থেরন যুক্তরাষ্ট্রের উটাহ থেকে উইমেনস মার্চে অংশ নেন। হাতে প্ল্যাকার্ড নিয়ে তিনি আন্দোলনে শামিল হন। মিছিলের একপর্যায়ে শার্লিজকে অশ্রুসিক্ত দেখা যায়। মূল মিছিলটি শুরু হয় ওয়াশিংটন ডিসিতে। সেখানে অংশ নেন অভিনেত্রী স্কারলেট জোহানসন। তিনি মঞ্চে উঠে বক্তৃতাও করেন। নতুন মার্কিন প্রেসিডেন্টের উদ্দেশে স্কারলেট বলেন, ‘আমি আপনাকে সমর্থন করতে চাই। তবে আমি চাই, সবার আগে আপনি আমাকে সমর্থন করুন।’ একই মিছিলে দেখা যায় অভিনেত্রী জেসিকা চ্যাস্টেইনকে। গায়িকা আলিসিয় কিজ মিছিলে অংশগ্রহণকারীদের উৎসাহ জোগাতে একটি কবিতা আবৃত্তি করেন।উইমেনস মার্চে অংশ নেন বলিউডেরও দুই নায়িকা। এর মধ্যে প্রিয়াঙ্কা চোপড়া তো এখন হলিউডেরই একজন। তাই মিছিল শুরুর সময়ই তিনি টুইট করে সেখানে নিজের উপস্থিতির কথা জানান দেন। আরেক নায়িকা নার্গিস ফাখরি ইনস্টাগ্রামে ছবি দিয়ে জানান, এই আন্দোলনের সঙ্গে আছেন তিনিও।সন্তানসম্ভবা নাটালি পোর্টম্যান মিছিলে অংশ নেন তাঁর স্বামী কোরিওগ্রাফার বেঞ্জামিন মিলেপাইডের সঙ্গে। মাইলি সাইরাসও প্ল্যাকার্ড নিয়ে মিছিলে ট্রাম্পবিরোধী স্লোগান দেন। গায়িকা শের, অভিনেত্রী জেনিফার গ্রে, শ্যারোলেট চার্চ, চীনা অভিনেত্রী চু চুসহ (সালমান খানের টিউবলাইট ছবির নায়িকা) আরও অনেক তারকা ছিলেন এই মিছিলের অংশ।পুরুষেরাও এই আন্দোলনে শামিল হন উচ্ছ্বসিতভাবে। গায়ক জন লিজেন্ডকে দেখা যায় ‘আই অ্যাম মেরিল’ লেখা ব্যাজ পরে ভিড়ের সঙ্গে একাত্মতা ঘোষণা করতে। মিরর, সানডে এক্সপ্রেস ও ইন্ডিয়ান এক্সপ্রেস অবলম্বনে।
