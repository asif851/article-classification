
দেশের প্রথম নারী ভাস্কর নভেরা আহমেদকে নিয়ে আজ বেইলি রোডে মঞ্চস্থ হবে নাটক। তাঁর জীবনের ওপর নির্মিত এ নাটকে অভিনয় করেছেন ঢাকা থিয়েটারের নাট্যকর্মী সামিউন জাহান দোলা। আজ নাটকটির উদ্বোধনী প্রদর্শনী।হাসনাত আবদুল হাইয়ের লেখা ‘নভেরা’ ও বেঙ্গল প্রকাশনীর ‘নভেরা আহমেদ’ বইটিসহ বিভিন্ন সংবাদপত্রের প্রতিবেদন, নিবন্ধ, তাঁর পরিচিতজনদের সাক্ষাৎকারের ওপর ভিত্তি করে ‘নভেরা’ নাটকটি রচনা করেছেন অভিনেত্রী নিজেই। নির্দেশনা দিয়েছেন সাজ্জাদ রাজীব। রচয়িতা ‘ঢাকা থিয়েটার’-এর নাট্যকর্মী ও ‘ধ্রুপদী অ্যাক্টিং অ্যান্ড ডিজাইন’-এর পরিচালক সামিউন জাহান দোলা জানান, ‘গত বছরের আগস্টে আমার বন্ধু আশরাফ প্রথম আমাকে নভেরাকে নিয়ে কিছু করার প্রস্তাব দেন। তিনি বলেন, আমার জীবন যাপন নভেরার মতোই সাহসী। তিনি প্রথমে সিনেমা করার কথা বলেছিলেন। কিন্তু আমি তো নাটকের মানুষ। সিনেমা করাটা আমার জন্য কঠিন ছিল। আমি নভেরাকে নিয়ে পড়তে শুরু করি। পরে আমরা তিন নারী মিলে কাজটা শুরু করি।’৩ মে নাটকটির কারিগরি প্রদর্শনী অনুষ্ঠিত হয়েছে। সেই প্রদর্শনী দেখে সামিউন জাহানের নাট্যগুরু শিমূল ইউসুফ কিছু পরিবর্তনের পরামর্শ দেন। সেসবের পর আজ মঞ্চে আসছে ‘নভেরা’। সামিউন জানান প্রায় ২০টি চরিত্র আছে নাটকটিতে। তিনি বলেন, ‘এ নাটক আমার জন্য এক চ্যালেঞ্জ। আমরা খুব পরিশ্রম করেছি।’ 
নাটকের প্রেক্ষাপট ১৯৪৫ সাল থেকে নভেরার মৃত্যুর আগ পর্যন্ত। নাটকের শুরুতে থাকবে একটি কবিতা। নাটকটি নিয়ে গবেষণায় সাহায্য করেছেন সুরভি রায়। বিশ্বভ্রমণের অভিজ্ঞতা ও মুক্তসংস্কৃতি চর্চার আবহ ফোটানোর ধারণায় নাটকে সংগীত পরিচালনা করেছেন কেয়া চৌধুরী। আলোক পরিকল্পক ওয়াসিম আহমেদ।সামিউন জাহান দোলা জানান, একজন শিল্পী হিসেবে ভাস্কর নভেরাকে সবাই চিনুক, তার সৃষ্টি ও প্রচেষ্টা যুগান্তরের সাক্ষী হয়ে থাকুক, এটাই আমাদের চাওয়া। এখনকার ছেলে-মেয়েরাতো তাঁর নামও জানে না।গত বছরের ৫ মে ৭৬ বছর বয়সে প্যারিসে নিজ বাসায় মারা যান বাংলাদেশের প্রথম নারী ভাস্কর ও শহীদ মিনারের অন্যতম রূপকার নভেরা আহমেদ। প্রায় ৪২ বছর অন্তরালে থাকার পর ১৯৯৬ সালে এ শিল্পীর খোঁজ মেলে।আজ শুক্রবার সন্ধ্যা সাতটায় রাজধানীর বেইলি রোডের নাটক সরণির মহিলা সমিতি মঞ্চে নাটকটির উদ্বোধনী মঞ্চায়ন হবে।
