
মাত্র ১৫ মিনিটের নাচের জন্য পারিশ্রমিক হাঁকিয়েছিলেন পাঁচ কোটি রুপি। কিন্তু রণবীর সিংয়ের ভাগ্যের শিকে ছিঁড়ল না। দুর্ঘটনায় পড়ে আহত তিনি। আইপিএলের উদ্বোধনী অনুষ্ঠানে নাচতে পারছেন না তিনি। সে জায়গায় দেখা যাবে বলিউডের আরেক তারকা হৃতিক রোশনকে।
ইন্ডিয়ান প্রিমিয়ার লিগের (আইপিএল) আসর জমবে ৭ এপ্রিল। হৃতিক রোশন উদ্বোধনী অনুষ্ঠানে নাচবেন-সে কথা এরই মধ্যে আনুষ্ঠানিক বিবৃতিতে জানিয়েও দিয়েছেন। হৃতিক বলেন, ‘হ্যাঁ, আমি আনুষ্ঠানিকভাবে বলতে পারি, আমি আইপিএলের উদ্বোধনীতে পারফর্ম করছি। এর জন্য মহড়াও শুরু করে দিয়েছি। আবারও দর্শকদের সামনে সরাসরি পারফর্ম করব। দারুণ মজার হবে।’
মহড়ার একটি ছবি টুইটারে পোস্টও করেছেন উদ্বোধনী অনুষ্ঠান-সংশ্লিষ্ট ব্যক্তিরা। তাতে মহড়ায় ব্যস্ত হৃতিককেও দেখা যায়। গত মঙ্গলবার থেকে মহড়ায় বেশ ঘাম ঝরাচ্ছেন এই ‘কৃষ’ অভিনেতা। নিজের গানগুলোতেই নাচবেন তিনি। ধুম ছবির ‘ধুম মাচালে’, কহো না পেয়ার হ্যায় ছবির ‘এক পাল কা জিনা’, লাক বাই চান্স ছবির ‘বাওরে বাওরে’ এবং জিন্দেগি না মিলেঙ্গে দোবারা ছবির ‘সেনোরিতা’ গানগুলো দিয়ে সাজানো হয়েছে আয়োজন। উদ্বোধনী অনুষ্ঠানে পারফর্ম করতে দেখা যাবে বরুণ ধাওয়ান, পরিণীতি চোপড়া ও জ্যাকুলিন ফার্নান্দেজকেও। হিন্দুস্তান টাইমস
