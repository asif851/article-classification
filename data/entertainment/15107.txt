
চলচ্চিত্রকার তারেক মাসুদ ও চিত্রগ্রাহক মিশুক মুনীরের চতুর্থ মৃত্যুবার্ষিকী কাল ১৩ আগস্ট। ২০১১ সালের এই দিনে আরও তিন চলচ্চিত্রকর্মীসহ এক ভয়াবহ সড়ক দুর্ঘটনায় মারা যান চলচ্চিত্রের এই স্বপ্নবান মানুষেরা।মৃত্যুবার্ষিকীতে তাঁদের স্মরণ করতে চলচ্চিত্র প্রদর্শনীর আয়োজন করেছে ফেডারেশন অব ফিল্ম সোসাইটিজ অব বাংলাদেশ (এফএফএসবি) এবং বাংলাদেশ শিল্পকলা একাডেমী।আগামীকাল শিল্পকলা একাডেমীর জাতীয় সংগীত ও নৃত্যকলা মিলনায়তনে বিকেল সাড়ে চারটায় দেখানো হবে তারেক মাসুদ নির্মিত চলচ্চিত্র রানওয়ে, সন্ধ্যা ছয়টায় স্বল্পদৈর্ঘ্য চলচ্চিত্র নরসুন্দর এবং সন্ধ্যা সাড়ে সাতটায় প্রামাণ্যচিত্র আদম সুরত।সন্ধ্যা সাড়ে ছয়টায় তারেক মাসুদ, মিশুক মুনীরসহ নিহত চলচ্চিত্রকর্মীদের স্মরণে মঙ্গলপ্রদীপ প্রজ্বালনের পর সাতটা থেকে থাকবে আলোচনা। এতে অংশ নেবেন এফএফএসবির সভাপতি স্থপতি লাইলুন নাহার, চলচ্চিত্রকার মোরশেদুল ইসলাম, চলচ্চিত্র গবেষক সাজেদুল আউয়াল প্রমুখ। অনুষ্ঠানে সভাপতিত্ব করবেন বাংলাদেশ শিল্পকলা একাডেমীর মহাপরিচালক লিয়াকত আলী।
