
‘হাসিনা পার্কার’ ছবির প্রচারণায় ব্যস্ত বলিউড তারকা শ্রদ্ধা কাপুর। তারই মাঝে হায়দরাবাদ ঘুরে এলেন তিনি। এই সফরে এক ঢিলে দুই পাখি মারেন শ্রদ্ধা। ব্যাডমিন্টন তারকা সায়না নেহওয়ালের সঙ্গে দেখা করে খেলাসংক্রান্ত নানান টিপস নিয়েছেন। সায়নার জীবনের ওপর নির্মিত বায়োপিকে শ্রদ্ধাকে দেখা যাবে এই ক্রীড়াবিদের চরিত্রে।
এই সফরে শ্রদ্ধা তাঁর প্রিয় নায়ক ‘বাহুবলী’খ্যাত প্রভাসের সঙ্গেও দেখা করেন। ‘সাহো’ ছবিতে প্রভাসের নায়িকা হিসেবে দেখা যাবে তাঁকে। প্রভাসের সঙ্গে দেখা করে ‘সাহো’র চিত্রনাট্য শোনেন শ্রদ্ধা। প্রভাসের সঙ্গে কেমন ছিল প্রথম সাক্ষাৎ। শ্রদ্ধা মিষ্টি হেসে প্রথম আলোকে বলেন, ‘প্রভাস আমাকে দেখে একগাল হেসে উষ্ণ অভ্যর্থনা জানান। প্রথম দর্শনেই মনে হয়েছিল ও দারুণ মানুষ। মনে হচ্ছিল আমরা একে অপরকে অনেক দিন ধরে চিনি। তারপর কেন জানি না, ওকে দেখে আমার ভীষণ খিদে পেয়ে গেল। এমনিতে যদিও আমার কথায় কথায় খিদে পায়। প্রভাস আমাকে প্রথমেই বলেন, “খিদে পেয়েছে?” জানি না ও আমার মুখ দেখে কী করে বুঝল। আমি বললাম, আমার সব সময় খিদে পায়। তার জবাবে প্রভাস বলেন, “খাবার প্রস্তুত আছে।”’
কী খাবার খেয়েছেন? শ্রদ্ধা জানান, ‘প্রভাস তো আমার জন্য রাজকীয় আয়োজন করেছিলেন। হায়দরাবাদি নানা খাবারের পদ ছিল। খুবই সুস্বাদু। তবে একটু বেশি মসলাযুক্ত। হায়দরাবাদি বিরিয়ানি, কাবাব ছিল সেই আয়োজনে। আরও কত কী ছিল। কিন্তু অর্ধেক খাবারের নামই জানি না। দুর্দান্ত দোসা ছিল। আর তার সঙ্গে সাত রকমের চাটনি। হায়দরাবাদ সত্যি খাবারের শহর। আর আমিও ভীষণ ভোজনরসিক।’
অপূর্ব লাখিয়া পরিচালিত ‘হাসিনা পার্কার’ ছবিটি অন্ধকার জগতের কুখ্যাত ডন দাউদ ইব্রাহিমের বোন হাসিনার জীবনের ওপর নির্মিত। এই সিনেমাতে শ্রদ্ধা অভিনয় করেছেন হাসিনার চরিত্রে। দাউদের চরিত্রে দেখা যাবে শ্রদ্ধার ভাই সিদ্ধান্ত কাপুরকে। হাসিনার স্বামীর ভূমিকায় আছেন অঙ্কুর ভাটিয়া। নাহিদ খান প্রযোজিত ছবিটি মুক্তি পাবে ২২ সেপ্টেম্বর।
