
বলিউড তারকা শাহরুখ খানকে ফের আটক করে জিজ্ঞাসাবাদ করেছে মার্কিন অভিবাসন ইমিগ্রেশন কর্তৃপক্ষ। লস অ্যাঞ্জেলেস বিমানবন্দরে এই ঘটনা ঘটে। বিরক্ত শাহরুখ টুইটারে এই খবর জানিয়েছেন।আজ শুক্রবার ভোরে শাহরুখ টুইটারে লিখেছেন, ‘বিশ্বের নিরাপত্তাব্যবস্থার প্রতি আমি পুরোপুরি শ্রদ্ধাশীল। কিন্তু মার্কিন ইমিগ্রেশনে আমাকে প্রতিবার আটকে দেওয়া সত্যিই দুঃখজনক।’প্রথম টুইটের ১৪ মিনিটের মাথায় শাহরুখ লিখেছেন, ‘সবচেয়ে আনন্দময় দিক হলো, সত্যিকারের কিছু দারুণ পোকেমনের হাতে আটকে আছি।’বিমানবন্দরে বিব্রতকর পরিস্থিতির মুখোমুখি হওয়ায় শাহরুখের কাছে দুঃখপ্রকাশ করেছেন যুক্তরাষ্ট্রের দক্ষিণ ও মধ্য এশিয়াবিষয়ক সহকারী পররাষ্ট্রমন্ত্রী নিশা দেশাই বিসওয়াল। টুইটারে এই দুঃখপ্রকাশ করেন তিনি।শাহরুখের জন্য যুক্তরাষ্ট্রের বিমানবন্দরে আটক ও জিজ্ঞাসাবাদের ঘটনা এটাই প্রথম নয়।
২০১২ সালে নিউইয়র্ক বিমানবন্দরে প্রায় দুই ঘণ্টা আটকে ছিলেন এই বলিউড তারকা। ওই ঘটনার জন্য সে সময় আন্তরিকভাবে দুঃখপ্রকাশ করেছিল যুক্তরাষ্ট্রের কাস্টমস ও সীমান্তরক্ষা কর্তৃপক্ষ।
ওই ঘটনায় শাহরুখ বিদ্রূপ করে বলেছিলেন, ‘যখনই মেজাজ খারাপ হয়, তখনই আমি যুক্তরাষ্ট্রে বেড়াতে যাই। আর এই ইমিগ্রেশনের লোকগুলো আমাকে হেনস্তা করে।’
২০০৯ সালেও নিউ জার্সির নিউয়ার্ক লিবার্টি আন্তর্জাতিক বিমানবন্দরে একই ধরনের পরিস্থিতির মুখোমুখি হয়েছিলেন শাহরুখ। কম্পিউটারের সতর্ক তালিকায় নাম উঠে এলে তাঁকে আটকে দেওয়া হয়েছিল। যুক্তরাষ্ট্রে প্রবেশের উদ্দেশ্য নিয়ে সে সময় তাঁকে নানা প্রশ্ন করা হয়েছিল। এমনকি তল্লাশিও করা হয় তাঁর ব্যাগ। প্রায় ঘণ্টা খানেকের মধ্যে তাঁকে কোথাও ফোন করতে দেওয়া হয়নি।
