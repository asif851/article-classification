
কথা ছিল ২৫ জানুয়ারি প্রেক্ষাগৃহে মুক্তি পাবে দুটি বড় বাজেটের ছবি—সঞ্জয় লীলা বানসালীর বহুল আলোচিত ছবি ‘পদ্মাবত’ আর অক্ষয় কুমারের ‘প্যাডম্যান’। কিন্তু এবার জানা গেল, সঞ্জয় লীলা বানসালীর অনুরোধে নিজের ছবি পিছিয়ে দিয়েছেন অক্ষয় কুমার। গতকাল শুক্রবার মুম্বাইয়ে এক যৌথ সংবাদ সম্মেলনে অক্ষয় কুমারের প্রতি কৃতজ্ঞতা জানিয়ে সঞ্জয় লীলা বানসালী বলেছেন, ‘আমি অক্ষয়ের কাছে কৃতজ্ঞ থাকব। এভাবে আমরা একে অপরের পাশে দাঁড়াই।’ আর অক্ষয় কুমার বলেন, ‘তিনি অনেক কিছুর মধ্যে দিয়ে যাচ্ছেন। এই সময় অনেক বেশি জরুরি তাঁর ছবিটার মুক্তি। এর গুরুত্ব আমার ছবির থেকে বেশি।’
গত বৃহস্পতিবার ভারতের সুপ্রিম কোর্টের প্রধান বিচারপতি দীপক মিশ্রর বেঞ্চ জানিয়েছে, আলাদা করে কোনো রাজ্য ছবিটিকে নিষিদ্ধ ঘোষণা করতে পারে না। গতকাল শুক্রবার সুপ্রিম কোর্টের আইনজীবী এম এল শর্মার করা জনস্বার্থ মামলায় এই বেঞ্চ আবারও জানিয়েছেন, ‘আইনশৃঙ্খলা রক্ষা করা সুপ্রিম কোর্টের কাজ নয়। সেটা দেখা রাজ্যগুলোর দায়িত্ব!’
এদিকে সুপ্রিম কোর্টের রায়ের পর ২৫ জানুয়ারি ‘ভারত বন্ধ’ ডেকেছে করণী সেনা। সংগঠনের প্রধান লোকেন্দ্র সিংহ কালভি হুমকি দিয়ে বলেছেন, সিনেমা হলে কারফিউ হবে। এবার তাদের হুমকির মুখে পড়েছেন চলচ্চিত্র সেন্সর বোর্ডের চেয়ারম্যান প্রসূন যোশি। ২৫ জানুয়ারি শুরু হচ্ছে জয়পুর সাহিত্য উৎসব। সেখানে আসার কথা রয়েছে তাঁর। করণী সেনার সদস্য সুখদেব সিংহ বলেন, ‘রাজস্থানে ঢুকতে দেওয়া হবে না প্রসূন যোশিকে। যে মুহূর্তে বিমানবন্দরে পা ফেলবেন, বিক্ষোভে নামব আমরা।’
করণী সেনার বিক্ষোভে যুক্ত হয়েছেন রাজপুত মহিলারাও। তাঁরা হুমকি দিয়েছেন, ‘পদ্মাবত’ মুক্তি পেলে চিতোরের ১ হাজার ৮০০ মহিলা বিষ খাবেন। ক্ষত্রিয় মহিলা সংঘের সদস্য রামবতী কানওয়ার বলেছেন, ‘তারা কেন বিষ খাবেন? সঞ্জয় লীলা বানসালী বিষ খাবে। আমরা তার চিতা জ্বালাব।’ ‘রাজপুত সভা’ নামে অন্য একটি সংগঠনের সদস্য হেমেন্দ্র কুমারী বলেছেন, শীর্ষ আদালত যা-ই বলুন, নিজেদের অবস্থানে তাঁরা অনড়। এবার রাষ্ট্রপতির হস্তক্ষেপ চান তাঁরা।
