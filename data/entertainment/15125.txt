
‘শিল্পীর পাশে শিল্পী’-এই আহ্বান নিয়ে বাংলাদেশ চলচ্চিত্র শিল্পী সমিতি ভিন্ন একটি উদ্যোগ নিয়েছে। আর্থিকভাবে অসচ্ছল চলচ্চিত্রশিল্পীদের পাশে দাঁড়াতে বড় আকারে তহবিল গঠনের কাজ শুরু করছে তারা। প্রথম উদ্যোগ হিসেবে ঢাকার বাইরে বড় আকারে কনসার্টের মধ্য দিয়ে এই প্রক্রিয়া শুরু করছে শিল্পী সমিতি। এমনটি জানালেন শিল্পী সমিতির নেতারা।
২০ এপ্রিল বিকেলে নরসিংদীর ড্রিম হলিডে পার্কে বাংলাদেশ চলচ্চিত্র সমিতির শিল্পীদের অংশগ্রহণে এই কনসার্ট অনুষ্ঠিত হবে। অনুষ্ঠানে চলচ্চিত্রের জনপ্রিয় গানের সঙ্গে নৃত্য করবেন রিয়াজ, ফেরদৌস, পপি, পূর্ণিমা, অপু বিশ্বাস, জায়েদ খান, আমিন খান ও ডিপজল। দর্শকেরা টিকিট কেটে কনসার্টটি উপভোগ করতে পারবেন।
এ ধরনের আয়োজন প্রসঙ্গে অভিনেতা ও বাংলাদেশ চলচ্চিত্র শিল্পী সমিতির সাধারণ সম্পাদক জায়েদ খান বলেন, শিল্পীদের প্রতি দায়বদ্ধতা থেকেই এটি করা। চলচ্চিত্রের সব শিল্পী তো আর সচ্ছল নন। তাই অসচ্ছল শিল্পীরা যাতে এই তহবিল থেকে সাহায্য পান, সে জন্য এই আয়োজন। এই তহবিলের দ্বারা সাহায্যের মাধ্যমে তাঁরা সুস্থভাবে বেঁচে থাকতে পারবেন।
এই শিল্পীনেতা আরও বলেন, ‘আমরা অনেক দিন ধরেই এ ধরনের প্রক্রিয়ার মধ্য দিয়ে তহবিল গঠন করার পরিকল্পনা করে আসছিলাম। মাঝে চলচ্চিত্রাঙ্গন একটু অস্থির ছিল। ফলে কাজটি শুরু করতে পারিনি। এখন কাজ শুরু করার সুযোগ হয়েছে। এ কাজে প্রথমেই ড্রিম হলিডে পার্ক কর্তৃপক্ষ এগিয়ে এসেছে।’
এরপর পর্যায়ক্রমে দেশের সব বিভাগীয় শহরে চলচ্চিত্রশিল্পীদের অংশগ্রহণে কনসার্ট করার পরিকল্পনা আছে বলে জানান জায়েদ খান। এদিকে অনুষ্ঠানে অংশ নেওয়া সব শিল্পীরই পারিশ্রমিকের সব টাকা শিল্পী সমিতির তহবিলে জমা হবে বলে জানান কনসার্টে যে শিল্পীরা অংশ নেবেন, তাঁরা। অভিনেতা ও চলচ্চিত্র শিল্পী সমিতির কার্যকরী নির্বাহী কমিটির সদস্য ফেরদৌস বলেন, ‘আমরা যাঁরা অনুষ্ঠানে অংশ নিচ্ছি, সবার পারিশ্রমিকের টাকা তহবিলে জমা হবে। আমরা শিল্পীরা যদি শিল্পীর পাশে না দাঁড়াই, তাহলে আর কে দাঁড়াবে? আমরা সবাই তো আর আর্থিকভাবে সচ্ছল নই।’
ফেরদৌস আরও বলেন, ‘বিগত দিনেও আমরা সমিতি থেকে অসচ্ছল শিল্পীদের সামর্থ্য অনুযায়ী স্বল্প পরিসরে সহযোগিতা করে আসছি। আরও বড় আকারে তহবিল গঠন করতে চাই, প্রয়োজনে বড় আকারের সহযোগিতা করতে চাই।’
একই অভিমত চিত্রনায়িকা অপু বিশ্বাসের। তিনি বলেন, ‘আমাদের অনেক শিল্পীই আছেন, যাঁরা অর্থের অভাবে চিকিৎসা নিতে পারছেন না। ছেলেমেয়েদের ঠিকমতো লেখাপড়ার খরচ চালাতে পারছেন না। সহশিল্পীদের পাশে দাঁড়াতে চাই আমরা। এভাবে সব শিল্পী মিলে তহবিল গঠনে এগিয়ে এলে অসচ্ছল শিল্পীরা উপকৃত হবেন।’
কনসার্টটি যৌথভাবে আয়োজন করছে বাংলাদেশ চলচ্চিত্র শিল্পী সমিতি ও শো ব্লিজ এন্টারটেইনমেন্ট।
 
