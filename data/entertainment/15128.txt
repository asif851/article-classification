
একটু বেশিই কি ব্যস্ত মিলন?কথা ছিল, রোববার রাতে পুবাইলে শুটিং শেষে ঢাকায় ফিরলে কোনো রেস্তোরাঁয় অথবা তাঁর গাড়িতে বসেই আলাপ সেরে নেওয়া যাবে। কিন্তু সেদিন শুটিংয়ের চাপে ঢাকায় ফিরতে পারেননি তিনি। এ জন্য সে রাতেই দুঃখ প্রকাশ করে সোমবার দুপুরে খাবার বিরতির সময় কথা বলবেন বলে জানালেন। সে ‘বিরতি’ শুরু হলো বেলা তিনটা পঁয়ত্রিশে। অন্তত মিলনের ফোনকলটা সে কথাই বলে। সে সময় অন্যদের শট নেওয়া হচ্ছে, মিলন একটু মুক্ত হয়ে বসেছেন প্রশ্নের উত্তর দিতে।আমরা জানি, মঞ্চনাটকে দাপটের সঙ্গে অভিনয় করে একটা সময় টিভি নাটকে স্থিত হয়েছিলেন মিলন। এখন সে পরিচয়কে ফিকে করে দিয়ে নিজেকে ভাবছেন চলচ্চিত্রের মানুষ। একই সঙ্গে দুটি মাধ্যমে কাজ না করে একটিতেই দিতে চান সব মনোযোগ। তাই তাঁর চলচ্চিত্রেই সীমাবদ্ধ থাকে আলাপচারিতা।ভালোবাসার গল্প—মিলন অভিনীত এই ছবিটি মুক্তি পাচ্ছে কাল শুক্রবারে। নতুন এই ছবি নিয়ে রোমাঞ্চিত তিনি। বললেন, ‘আত্মবিশ্বাসের জায়গাটা হচ্ছে, পুরো ছবিতে অভিনয়ের সুযোগ ছিল। আমি তা কাজে লাগানোর চেষ্টা করেছি। সিনেমার ক্ষেত্রে দর্শক গল্পের খোঁজ করেন। এই সিনেমার একটা গল্প আছে। আর সেই গল্পকে সিনেমায় রূপ দিয়েছি আমরা।’ভালোবাসার গল্প সিনেমার কাজ শুরু হয় গত বছরের ডিসেম্বরের শেষ দিকে। শুটিং হয়েছে সিলেট, ঢাকা ও সাভারে। টানা কিছুদিন কাজ করার পর এ বছরের মে মাসে হয় শুটিংয়ের বাকি অংশ। এ ছবিতে মিলনের সহশিল্পী নবাগত আফরিন। মিলন বললেন, ‘শুটিং শুরুর আগে আফরিনকে নিয়ে একটু দ্বিধা কাজ করেছে মনে। নতুন মেয়ে, পারবে তো! ছবির পরিচালক অনন্য মামুনের ধৈর্য আছে। আফরিনকে তিনি শিখিয়ে-পড়িয়ে ছবির কাজটা করিয়ে নিতে পেরেছেন।’ভালোবাসার গল্প মিলনের সাত নম্বর ছবি। একে ‘লাকি সেভেন’ বলে মনে করছেন তিনি। মিলন বললেন, ‘যখন চলচ্চিত্রে কাজ করার সিদ্ধান্ত নিই, তখন একটা লক্ষ্য ছিল আমার। সেই লক্ষ্যের দিকে আমি এগোচ্ছি। আমার কাজের সংখ্যা ও মান তো তা-ই বলছে।’মাঝে দুই মাস মিলন ছিলেন যুক্তরাষ্ট্রে। সে সময় অনন্য মামুনের ব্ল্যাকমেল ছবিটি দেশে মুক্তি পায়। এটি ছিল একক নায়ক হিসেবে মিলনের প্রথম চলচ্চিত্র। তাঁর বিপরীতে কাজ করেছেন দুই নায়িকা। মৌসুমী হামিদ ও ববি। দেশের বাইরে থাকার কারণে এ ছবির প্রচারণায় অংশ নিতে পারেননি বলে মনে আক্ষেপ আছে মিলনের। এ ছবিটি ছিল তাঁর জন্য ব্যতিক্রমী। সেটাই বললেন এভাবে, ‘এর আগে আমার করা সবগুলো ছবিতেই ছিলাম দুজন নায়ক। এ ছবিতে একক নায়ক ছিলাম। তাই রোমাঞ্চিত না হওয়ার কোনো কারণ নেই।’আনিসুর রহমান মিলন এখন খুবই ব্যস্ত সময় কাটাচ্ছেন। দুই মাস দেশে না থাকায় কাজ জমেছে একগাদা। এর মধ্যে চলচ্চিত্র আছে, টিভি নাটকও আছে কিছু। ইফতেখার চৌধুরীর ওয়ান ওয়ে ও হাবিবুল ইসলাম হাবিবের রাত্রির যাত্রী নামে দুটো ছবির শুটিং চলছে। তানিম রহমানের আদি ও বুলবুল বিশ্বাসের রাজনীতি নামের দুটি ছবিতেও কাজ করবেন খুব শিগগিরই। ছবি দুটির একটিতে তাঁর নায়িকা অপু বিশ্বাস, অন্যটিতে শায়লা সাবি।ফোনে কথা বলতে বলতে পরিচালকের ডাক পড়ে। ক্যামেরার সামনে দাঁড়ানোর নির্দেশ। অলসপুর নামে একটি টেলিভিশন ধারাবাহিকের কাজ। অনেক রাত পর্যন্ত শুটিং করে ফিরবেন কলাবাগানের বাসায়। তাই আলাপ সংক্ষিপ্ত করে বললেন, ভালোবাসার গল্প ছবিতে আমার কাজের অনেক সুযোগ ছিল। দর্শকেরা একটি ভালো ছবি দেখতে চাইলে হলে যেতে পারেন।’
