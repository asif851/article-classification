
শাহরুখ খান এখন আনন্দ এল রাইয়ের ‘জিরো’ ছবির কাজ নিয়ে ব্যস্ত। এই ছবির শুটিং শেষ হওয়ার পর তিনি পরবর্তী প্রকল্প নিয়ে ভাবতে শুরু করবেন। সম্প্রতি শাহরুখের প্রযোজনা প্রতিষ্ঠান রেড চিলিজ এন্টারটেইনমেন্টের মুম্বাই কার্যালয়ে ঢুকতে দেখা গেছে নায়িকা জ্যাকুলিন ফার্নান্দেজকে। ব্যস, দুইয়ে দুইয়ে চার মেলাতে শুরু করেছেন অনেকে। এই সময় শাহরুখের অফিসে নায়িকার ধরনা দেওয়ার একমাত্র কারণ খুঁজে পেয়েছেন তাঁরা। ধারণা করা হচ্ছে, শাহরুখের পরবর্তী কোনো বড় বাজেটের ছবিতে একটি চরিত্র পাওয়ার জন্য সুপারিশ করতে গিয়েছেন জ্যাকুলিন।
শোনা যাচ্ছে, শাহরুখের এখন ‘ডন থ্রি’, সঞ্জয় লীলা বানসালির পরবর্তী ছবি আর সিদ্ধার্থ রায় কাপুরের ‘স্যালুট’ নামের ছবিতে অভিনয়ের আলোচনা চলছে। তবে কোনো ছবির সঙ্গে এখনো চুক্তিবদ্ধ হননি। তাই আগেভাগেই নাকি কিং খানের কাছে তাঁর সিনেমায় একটি চরিত্র চাইতে গিয়েছিলেন এই নায়িকা। জ্যাকুলিন কিন্তু এ বিষয়ে মুখ খুলছেন না। শাহরুখের অফিসে কেন গিয়েছিলেন? এই প্রশ্নের উত্তর বারবার এড়িয়ে যান। একবার শুধু হেসে জবাব দেন, ‘ভুল করে গিয়েছি।’
শাহরুখ খানের অফিসে যাওয়ার আর যে কারণই থাকুক, ভুল করে যে তিনি সেখানে যাননি, তা স্পষ্ট। শ্রীলঙ্কার এই সুন্দরী এখন সালমান খানের সঙ্গে ‘রেস থ্রি’ ছবির কাজ করছেন। আগামী ঈদে মুক্তি পাবে ছবিটি। এই ছবির ব্যাপারে সবাই বেশ আশাবাদী। তবে আশার কোনো শেষ নেই। কেবল সাল্লুর সঙ্গে বড় ছবিতে অভিনয় করেই বুঝি শখ মিটছে না জ্যাকুলিনের। তাই শাহরুখের সঙ্গেও কাজ করার জন্য উঠেপড়ে লেগেছেন।এদিকে গত সপ্তাহে এক ‘রহস্য মানব’-এর সঙ্গে দেখা গেছে জ্যাকুলিনকে। এমনিতে এই নায়িকা পাপারাজ্জিদের খুব একটা পাত্তা দেন না। মন না চাইলে পোজ দেন না তাঁদের ক্যামেরার সামনে। কিন্তু সেদিন সেই যুবকের সঙ্গে বেশ হাসিখুশিভাবেই দেখা গেছে তাঁকে। নিজেকে আড়াল করার চেষ্টা ছিল না তাঁর মধ্যে। যুবকটি কে? তা এখনো জানা যায়নি। আর এ ব্যাপারে জ্যাকুলিন তাঁর বন্ধু সোনম কাপুরের মতো আচরণ করছেন। কাজ নিয়ে যত প্রশ্ন হোক, সব উত্তর দেবেন। কিন্তু ব্যক্তিগত বিষয়ে কোনো আলাপ হবে না।
এর আগে এই অভিনেত্রীর সঙ্গে অনেক যুবকের নাম জুড়েছে। তবে চলচ্চিত্র নির্মাতা সাজিদ খানের সঙ্গে তাঁর প্রেম নিয়ে লেখালেখি হয়েছে সবচেয়ে বেশি। তখন জ্যাকুলিন বলিউডের উঠতি নায়িকা। হিন্দি চলচ্চিত্রে ধীরে ধীরে নিজের অবস্থান পোক্ত করতে থাকেন। সাজিদের সঙ্গে প্রেমও তাই চুকেবুকে যায়। আবার ‘কিক’ ছবি মুক্তির আগে সালমান খানের সঙ্গে তাঁর অন্তরঙ্গতার খবর চাউর হয়। পরে জানা যায়, তা ছিল স্রেফ গুজব অথবা ছবির বিপণন কৌশল।
৩২ বছর বয়সী এই নায়িকাকে শেষ দেখা গেছে ডেভিড ধাওয়ানের ‘জুড়ুয়া টু’ ছবিতে। এই ছবিতে বরুণ ধাওয়ান আর তাপসী পান্নু ছিলেন তাঁর সঙ্গে। নব্বই দশকের রিমেক এই ছবি বক্স অফিসে হিট হয়। ডেকান ক্রনিকল
