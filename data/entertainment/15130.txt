
অপু বিশ্বাস সবেমাত্র ক্লাস নাইনে পড়ছেন! বাংলা ছবির অন্যতম ব্যস্ত এ তারকা অভিনেত্রী স্কুলের পোশাক পরে নিয়মিত ক্লাসেও হাজির হচ্ছেন! ঠিক বিশ্বাস হচ্ছে না? তাহলে আর কিছুদিন সবুর করুন। অপেক্ষায় থাকুন কবে মুক্তি পাবে লাভ ২০১৪ ছবিটি। কারণ এ ছবিতেই ক্লাস নাইনের একজন ছাত্রীর চরিত্রে অভিনয় করছেন অপু।জি সরকার পরিচালিত লাভ ২০১৪ ছবির শুটিং চলছে ঢাকার পূবাইলে। ছবিতে অপু বিশ্বাসের সহ-অভিনেতা শাকিব খান। পরিচালক সূত্রে জানা গেছে, চরিত্রের প্রয়োজনেই ছবিতে অপু বিশ্বাসকে নবম শ্রেণির ছাত্রী হিসেবে দেখা যাবে।ছবির কাহিনিতে দেখা যাবে, স্কুলে পড়ার সময় অপু বিশ্বাস তাঁর মাকে হারান। তবে তাঁর মায়ের মৃত্যু স্বাভাবিক ছিল না। স্বামীর অত্যাচার সহ্য করতে না পেরে আত্মহত্যা করেন অপুর মা। অপুর চোখের সামনেই ঘটে ওই ঘটনা। সেই থেকে প্রেম ও বিয়েবিদ্বেষী অপু। কিন্তু নাছোড়বান্দা শাকিব খান একসময় ঠিকই জয় করে ফেলেন অপুর মন।লাভ ২০১৪ ছবির গানে কণ্ঠ দিয়েছেন রুনা লায়লা, এন্ড্রু কিশোর, রিজিয়া পারভীন, কনা ও রাজিব।
