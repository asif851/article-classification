
বড় পর্দায় ‘পূর্ণদৈর্ঘ্য প্রেম কাহিনি’ ছবির দুটি কিস্তি দেখেছেন দর্শকেরা। এবার সেই ছবির কাহিনিকার ও নির্মাতা মিলে ছোট পর্দার জন্য বানাচ্ছেন নাটক। এটির নাম দিয়েছেন ‘স্বল্পদৈর্ঘ্য প্রেম কাহিনি’। এতে অভিনয় করছেন শখ ও নিলয়। আজ বৃহস্পতিবার থেকে ঢাকার বনানীতে নাটকটির শুটিং শুরু হয়েছে বলে জানান পরিচালক সালেহউদ্দিন সাফি। পরিচালক সাফিউদ্দিন সাফির গল্প ভাবনা থেকে নাটকটি লিখেছেন রুম্মান রশীদ খান। ‘পূর্ণদৈর্ঘ্য প্রেম কাহিনি’ ছবিতে অভিনয় করেছিলেন শাকিব খান-জয়া আহসান। ছোট পর্দায় প্রেম কাহিনির মূল পাত্র-পাত্রী শখ-নিলয়। অভিনয়শিল্পীর তালিকায় আরও আছেন ইরিন আফরোজ, সমাপ্তি মাশুক, সৈয়দ হাসান ইমাম, কাজী উজ্জ্বল, আনন্দ খালেদ। সাফিউদ্দিন সাফি বলেন, ‘অনুরোধে নাটক নির্মাণ করেছি। দীর্ঘদিনের অনুরোধ ছিল। বরাবরই তা পাশ কাটিয়ে এসেছি। এবার আর ফেলতে পারিনি। তা ছাড়া বিশেষ উৎসবে আমরা সবাই হয় সিনেমা হলে, নয়তো ছোট পর্দায় চোখ রাখি। যেহেতু বড় পর্দায় এবার আমার কোনো সিনেমা মুক্তি পাচ্ছে না, তাই ভক্ত-দর্শকদের জন্য ছোট পর্দায় একটি বিশেষ কাজ উপহার দিতে চেয়েছি। ৪০ মিনিট ব্যাপ্তির এই নাটকের জন্য আয়োজনের কোনো কমতি রাখছি না। আশা করছি, ঈদের আনন্দের সঙ্গে বাড়তি আনন্দ যোগ করবে “স্বল্পদৈর্ঘ্য প্রেম কাহিনি”।’শখ ও নিলয়ের ‘স্বল্পদৈর্ঘ্য প্রেম কাহিনি’ প্রচারিত হবে এশিয়ান টেলিভিশনে।
