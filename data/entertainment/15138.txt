
এবারের কান চলচ্চিত্র উত্সবে চোখ ধাঁধানো উপস্থিতি দিয়ে সবার নজর কেড়েছেন ঐশ্বরিয়া রাই বচ্চন। গত সপ্তাহে তিনি উত্সবে যোগ দিলেও, ছবির শুটিং নিয়ে ব্যস্ত থাকায় সেখানে যেতে পারেননি অ্যাশের স্বামী অভিষেক বচ্চন। তবে ছবির শুটিং থেকে ছুটি নিয়ে গত বৃহস্পতিবার কান চলচ্চিত্র উত্সবে ঠিকই হাজির হয়ে যান অভিষেক। সেখানে এই তারকা দম্পতি আলোকচিত্রীদের চমত্কার কিছু ছবি তোলারও সুযোগ করে দেন। পরে এক টুইটার বার্তায় ঐশ্বরিয়াকে সুন্দর দেখানোর কৃতিত্ব নিজেকেই দেন অভিষেক।অবশ্য মজা করেই সাবেক বিশ্বসুন্দরী ও অভিনেত্রী ঐশ্বরিয়ার রূপের কৃতিত্ব নিয়েছেন বলিউডের প্রভাবশালী বচ্চন পরিবারের ছেলে অভিষেক। এ প্রসঙ্গে এক টুইটার বার্তায় জুনিয়র বচ্চন লেখেন, ‘আমার জন্যই তাকে (ঐশ্বরিয়া) এত সুন্দর দেখায়। কারণ আমার পাশে দাঁড়ানো যে কাউকেই আমার তুলনায় সুন্দর দেখায়।’ভারতের শিমলায় ‘অল ইজ ওয়েল’ ছবির শুটিং নিয়ে ব্যস্ত সময় পার করছেন অভিষেক বচ্চন। এ জন্য কান চলচ্চিত্র উত্সবে যেতে পারেননি তিনি। তবে কাজ থেকে ছুটি নিয়ে গত বৃহস্পতিবার বিশ্বের অন্যতম মর্যাদাপূর্ণ চলচ্চিত্র উত্সবটিতে হাজির হন অভিষেক। কিন্তু কাজের ব্যস্ততায় খুব বেশি সময় সেখানে থাকার সুযোগ হয়নি তাঁর। পেশাগত কাজের তাগিদে ভারতে ফিরে যেতে হয়েছে বেচারা অভিষেককে। এক খবরে এমনটিই জানিয়েছে ইন্দো-এশিয়ান নিউজ।
ভারত ফিরে এক টুইটার বার্তায় অভিষেক লেখেন, ‘চমত্কার কিছু সময় কাটানোর পর ভারতে ফিরে আবার কাজে ডুব দিতে হচ্ছে।’
