
মান্না দের গচ্ছিত ৩০ লাখ রুপি আত্মসাৎ করেছেন তাঁরই ভাইপো ত্বরিৎ দে। সম্প্রতি এ অভিযোগ করে ত্বরিৎ দের বিরুদ্ধে মামলা করেন মান্না দের মেয়ে সুমিতা দে। মামলাটি এবার কলকাতা হাইকোর্টে উঠেছে। হাইকোর্টের বিচারপতি সঞ্জীব বন্দ্যোপাধ্যায় গত মঙ্গলবার শুনানি শেষে উভয় পক্ষকে বিষয়টি পারিবারিকভাবে নিষ্পত্তি করার জন্য এক সপ্তাহ সময় দিয়েছেন। তা না হলে আদালত এই পারিবারিক বিষয়ে হস্তক্ষেপ করতে বাধ্য হবেন।এদিকে কলকাতার পুলিশ কমিশনার সুরজিৎ কর পুরকায়স্থকে একটি চিঠি লিখেছেন মান্না দে। চিঠিতে তিনি লিখেছেন, ‘হাসপাতালের চিকিৎসা-সংক্রান্ত খরচের বিল মিটিয়ে যাতে জীবনের শেষ লগ্নে নিজের সম্মান রক্ষা করতে পারি, দয়া করে তার ব্যবস্থা করুন।’শারীরিক অসুস্থতার কারণে মান্না দে এই চিঠিতে সইয়ের বদলে টিপ সই দিয়েছেন।ভাইপো ত্বরিৎ দের সঙ্গে স্টেট ব্যাংক অব ইন্ডিয়া কলকাতার বিবেকানন্দ রোড শাখায় একটি যৌথ হিসাব খুলেছিলেন মান্না দে। সঙ্গে ছিল একটি লকারও। ব্যাংকের এই হিসাবে গচ্ছিত ছিল মান্না দের ৩০ লাখ রুপি আর লকারে ছিল স্ত্রীর স্বর্ণালংকার ও নিজের প্রিয় ঘড়ি। এই হিসাব থেকে মান্না দেকে না জানিয়ে ত্বরিৎ এই অর্থ, স্বর্ণালংকার ও ঘড়ি সরিয়ে নেন।মান্না দে এখন বেঙ্গালুরুর একটি বেসরকারি হাসপাতালে চিকিৎসাধীন।
