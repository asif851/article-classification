
সব ‘অপরাধের’ সাক্ষী, দুঃসময়ের বন্ধু আর আনন্দে গলা জড়িয়ে হাসাহাসি করার সঙ্গী বোন। দূরে গেলে বোনের জন্য মন কাঁদে না, এমন মানুষ আছে? পিঠাপিঠি হলে তাঁরা একসঙ্গে বেড়ে ওঠেন। আর বোনদের বয়সে বেশি ব্যবধান থাকলে বড় জন কোলেপিঠে করে মানুষ করেন ছোট বোনকে। বলিউডেও আছে এমন অনেক নজির। তাঁরা কেউ এসেছেন চলচ্চিত্র পরিবার থেকে। অনেকে আবার বড় বোনের পদাঙ্ক অনুসরণ করে নাম লিখিয়েছেন বলিউডের ফিল্মি দুনিয়ায়।

কারিশমা কাপুর ও কারিনা কাপুর খানকাপুর পরিবারের এই দুই বোন নিজেদের সময়ের সবচেয়ে আলোচিত নায়িকা। বয়সে কারিনা তাঁর বড় বোন কারিশমার থেকে সাত বছরের ছোট। কারিশমা নব্বইয়ের দশকের একদম গোড়ার দিকে বলিউডে এসে ২০০০ সাল পর্যন্ত দর্শক মাতিয়েছেন। ২০০০ সালেই ‘রিফিউজি’ ছবির মাধ্যমে চলচ্চিত্রে অভিষেক হয় কারিনার। সে বছর ইচ্ছা করেই কারিশমা বড় কোনো ছবি হাতে নেননি বলে শোনা যায়। কারণ, বড় বোন চাননি তাঁর জনপ্রিয়তার কারণে ঢাকা পড়ুক ছোট বোনের কীর্তি।

কাজল ও তানিশাঅভিনেত্রী তনুজার দুই মেয়ে কাজল ও তানিশা। কাজল দুই দশক ধরে বলিউডে দাপিয়ে বেড়িয়েছেন। এখনো এই অভিনেত্রীর আলাদা কদর আছে দর্শক মহলে। কিন্তু তাঁর থেকে চার বছরের ছোট তানিশা এই অঙ্গনে মোটেও সুবিধা করতে পারেননি। রিয়্যালিটি শোগুলোতে অংশ নিয়ে মাঝে কিছুটা আলোচনায় এসেছিলেন। তবে সেটা ছিল সাময়িক। কাজল আর তানিশার মধ্যে খুব ভাব। বিভিন্ন পারিবারিক ও অ্যাওয়ার্ড অনুষ্ঠানগুলোতে তাঁদের একসঙ্গে দেখা যায়।

মালাইকা অরোরা ও অমৃতা অরোরা মালাইকা অরোরা ক্যারিয়ার শুরু করেছিলেন এমটিভির ভিজে হিসেবে। টুকটাক মডেলিংও করতেন। মণি রত্নমের ‘দিল সে’ ছবির ‘ছাইয়া ছাইয়া’ গানে নেচে সাধারণ দর্শকদের নজরে আসেন তিনি। এরপর থেকে অসংখ্য বলিউড ছবির আইটেম গানে দেখা গেছে এই তারকাকে। তাঁর ছোট বোন অমৃতা অরোরাও আগে ভিজে ছিলেন। বড় বোনের পথ অনুসরণ করে করে অমৃতাও নাম লিখিয়েছিলেন বলিউডে। কিন্তু ফলাফল ভালো হয়নি। লাগাতার কয়েকটি ছবি ফ্লপ হওয়ার পর তিনি এখন বিয়ে করে সংসারে মন দিয়েছেন। এই দুই বোনের মধ্যে বয়সের পার্থক্য সাত বছর। তাঁরা শুধু বোন নন, একে অন্যের সবচেয়ে কাছের বন্ধুও।

শিল্পা শেঠি ও শামিতা শেঠি শিল্পা শেঠি বলিউডে প্রথম শ্রেণির নায়িকাদের কাতারে ভিড়তে না পারলেও এই জগতে তাঁর জনপ্রিয়তা নিতান্ত কম নয়। অভিনয়, নাচ, যোগ ব্যায়াম, ডায়েট নিয়ে লেখালেখি—সব মিলিয়ে শিল্পা আলোচনায় থাকেন সব সময়। তাঁর থেকে চার বছরের ছোট বোন শামিতা শেঠি। আদিত্য চোপড়ার ‘মোহাব্বতে’ ছবি দিয়ে সিনেমায় অভিষেক হয়েছিল। এরপর এত বড় কোনো প্রকল্পে আর নায়িকা হিসেবে কাজ করার সুযোগ হয়নি তাঁর। শিল্পা আর শামিতা ২০০৫ সালে একসঙ্গে কাজ করেছিলেন ‘ফারিব’ ছবিতে। একসঙ্গে বেশি কাজ না করা হলেও তাঁরা একে অন্যের চোখের চোখের মণি।

রাইমা সেন ও রিয়া সেনরাইমা ও রিয়া—এই দুই ‘সেন সিস্টারস’ পিঠাপিঠি। দুজন একসঙ্গে বড় হয়েছেন। মাত্র এক বছরের বড় হলেও রাইমার মধ্যে কিন্তু সব সময় বড় বোনসুলভ আচরণ দেখা যায়। এই তো কিছুদিন আগেই ছোট বোন রিয়ার বিয়ের আয়োজনের তদারকি করেছেন রাইমা। দুই বোন একসঙ্গে কলকাতার ‘নৌকাডুবি’, ‘রোগা হওয়ার সহজ উপায়’ ও বলিউডের ‘থ্রি ব্যাচেলরস’সহ কয়েকটি ছবিতে একসঙ্গে অভিনয় করেছেন।

সুষমা রেড্ডি ও সামিরা রেড্ডি তেলেগুর রেড্ডি পরিবারের তিন বোনই মিডিয়ায় নাম লিখিয়েছেন। মেঘনা রেড্ডি দক্ষিণের সুপার মডেল। বলিউডে তিনি খুব একটা পরিচিত নন। সুষমা রেড্ডি আর সামিরা রেড্ডিকেই সবাই চেনেন বলিউডে। দুজনের শুরু মডেলিং দিয়ে। বলিউডে কিছু ছবিতে এই দুই বোন কাজ করেছেন। কিন্তু দর্শক মনে তেমন দাগ কাটতে পারেননি। অগত্যা দক্ষিণের ছবিতে ক্যারিয়ার গড়ার কথা ভাবছেন সামিরা। আর সুষমা এখন আছেন মডেলিং আর প্রযোজনা নিয়ে। তিন বোনের মধ্যে সামিরা সবচেয়ে ছোট।
 
