
সর্বশেষ তাঁদের একসঙ্গে দেখা গেছে ১৯৯৩ সালে। থ্রিলার ধাঁচের গুমরাহ ছবিতে অভিনয় করেছিলেন সঞ্জয় দত্ত ও শ্রীদেবী। মাঝখানে পেরিয়ে গেছে ২৫ বছর। শোনা গেছে, এই জুটি আবার ফিরে আসছেন রুপালি পর্দায়।
গত শুক্রবার মুক্তি পেয়েছে শ্রীদেবী অভিনীত ছবি মম। এটি শ্রীদেবীর ৩০০ নম্বর ছবি ছিল। অন্যদিকে জেল থেকে বেরিয়ে সঞ্জয়ের অভিনীত প্রথম ছবির নাম ভূমি আছে মুক্তির অপেক্ষায়। এবার নতুন খবর হলো যে করণ জোহরের প্রযোজনায় দুজনকে একসঙ্গে দেখা যাবে এ ছবিতে। ছয় মাস আগে করণ জোহরের সঙ্গে শ্রীদেবীর ছবিটি নিয়ে আলাপ হয়। সঞ্জয়কেও দেওয়া হয়েছে অভিনয়ের প্রস্তাব। সঞ্জয় রাজি হলে ছবিতে দুজনের রসায়নে থাকবে দর্শকদের জন্য বিশেষ আকর্ষণ।
টু স্টেট ছবির পরিচালক অভিষেক বর্মণের কাঁধে পড়েছে পরিচালনার ভার। প্রযোজনায় আছেন আরেক পরিচিত মুখ সাজিদ নাদিয়াদওয়ালা। সাজিদ ও করণ দুজন নতুন ছবির পাণ্ডুলিপি নিয়ে বেশ খুশি। আগামী বছরেই শুটিং শুরু হওয়ার কথা। সিনেমার মূল চরিত্রে দেখা যাবে আলিয়া ভাট, সোনাক্ষী সিনহা ও বরুণ ধাওয়ানকে। নতুন প্রজন্মের এই তারকাদের সঙ্গে সঞ্জয় ও শ্রীদেবী কেমন চরিত্রে থাকবেন, সেটা এখনো স্পষ্ট করেননি নির্মাতা কিংবা প্রযোজকেরা। সঞ্জয় ও শ্রীদেবী অভিনীত গুমরাহ ছবিটি পরিচালনা করেছিলেন মহেশ ভাট এবং প্রযোজনা করেছিলেন যশ জোহর। সূত্র: টাইমস অব ইন্ডিয়া
 
