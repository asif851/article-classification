
বলিউড অভিনেত্রী সেলিনা জেটলি অনেক দিন ধরেই বড় পর্দা থেকে দূরে আছেন। গণমাধ্যমে তাঁর তেমন কোনো খোঁজখবরও পাওয়া যেত না। অনেক দিন পর গত মে মাসে তিনি সংবাদপত্রের শিরোনাম হয়েছিলেন। আবারও যমজ সন্তানের জন্ম দিতে যাচ্ছেন বলেই আলোচনায় এসেছিলেন তিনি। সেলিনা আবারও পত্রিকার শিরোনাম হলেন। তবে এবারের উপলক্ষটি আনন্দের নয়। বাবা হারানোর বিষাদ ভরা প্রতিবেদনে এবার উঠে এসেছে এই তারকার নাম। সেলিনা জেটলির বাবা ভি কে জেটলি গত রোববার ভারতের ইন্দোরে মারা গেছেন। দীর্ঘদিন ধরে অসুখে ভুগছিলেন সাবেক এই সেনা কর্মকর্তা।
সেলিনা তাঁর স্বামী ও দুই সন্তানকে নিয়ে দুবাই গিয়েছিলেন। নতুন সন্তানদের জন্ম দেওয়ার আগে অবকাশ যাপন করতে চেয়েছিলেন তিনি। সেখানে থাকতেই ভারত থেকে আসে তাঁর বাবার মৃত্যুর সংবাদ। বাবা হারানোর শোকে বিহ্বল সেলিনা সেদিনই দুবাই থেকে ভারতে উড়াল দেন। কিন্তু শেষবারের মতো প্রিয় বাবার কণ্ঠস্বর একবার শুনতে না পারার আফসোস তাঁর কাটছেই না। সেলিনা বলেন, ‘মৃত্যুর সময় আমি আমার বাবার পাশে থাকতে পারিনি। শেষবারের মতো আমি বাবার কণ্ঠস্বর শুনতে পারলাম না। এই অনুতাপ আর দুঃখবোধ আমার সারা জীবনেও যাবে না। মৃত্যু অনিবার্য, কিন্তু মা-বাবার মৃত্যুর জন্য কেউই প্রস্তুত থাকে না। এই শোক, এই ধাক্কা বহন করা কষ্টকর।’
দুঃখে থাকলেও নিজের ছোট দুই সন্তান ও অনাগত সন্তানদের কথা ভেবে ভালো থাকার চেষ্টা করছেন এই ‘জানাসিন’ তারকা। আগামী অক্টোবরে তাঁর সংসারে নতুন দুই অতিথি আসার কথা। তিনি বলেন, ‘আমি অনুভব করছি আমার সন্তানদের মাধ্যমেই আমার বাবা আবার আমার জীবনে ফিরে আসছেন।’
২০০১ সালে মিস ইন্ডিয়া প্রতিযোগিতায় চ্যাম্পিয়ন হয়েছিলেন সেলিনা জেটলি। সে বছর মিস ইউনিভার্স প্রতিযোগিতায় পঞ্চম হন তিনি। ‘জানাসিন’, ‘নো এন্ট্রি’, ‘আপনা সাপনা মানি মানি’, ‘গোলমাল রিটার্নস’ ও ‘থ্যাংক ইউ’ তাঁর উল্লেখযোগ্য কিছু ছবি। প্রেমিক পিটার হাগকে সেলিনা বিয়ে করেন ২০১১ সালে। হিন্দুস্তান টাইমস।
