
বাংলাদেশে এসে গান করলেন টালিউডের আলোচিত সংগীত পরিচালক অরিন্দম চ্যাটার্জি। তাঁর করা সুর ও সংগীতে ‘গল্প হবি আয়’ শিরোনামে গানটিতে কণ্ঠ দিলেন বাংলাদেশের নতুন প্রজন্মের শিল্পী বুশরা শাহরিয়ার।
সম্প্রতি ঢাকার নিকেতনের একটি স্টুডিওতে গানটি ধারণ করা হয়। গানের কথা লিখেছেন কলকাতার প্রসেন।কিছুদিন আগে ‘তোমাকে চাই’ শিরোনামে কলকাতার আরেক আলোচিত সংগীত পরিচালক অনুপম রায়ের করা একটি গানে কণ্ঠ দিয়েছেন বুশরা। এবার গাইলেন অরিন্দমের করা গানে। দারুণ উচ্ছ্বসিত এই কণ্ঠশিল্পী। বুশরা বলেন, ‘আমি অরিন্দম দাদার ভক্ত। “বোঝে না সে বোঝে না” ছবিটির গান শোনার পর থেকে তাঁর ভক্ত হয়েছি আমি। সুরে মাদকতা আছে। তাঁর সঙ্গে এটি প্রথম কাজ, দারুণ হয়েছে।’ঢাকায় প্রথম গান করতে এসে খুশি অরিন্দম। এই সংগীত পরিচালক বলেন, ‘ঢাকা আমার কাছে কলকাতার মতোই আপন মনে হচ্ছে। আর পরিচয় বেশি দিনের না হলেও বুশরার সঙ্গে এরই মধ্যে ভালো বন্ধুত্ব তৈরি হয়েছে আমার। সে গানের প্রতি বেশ মনোযোগী।’কলকাতার প্রথম সারির চলচ্চিত্র প্রযোজনা প্রতিষ্ঠান ভেঙ্কটেশের ব্যানারে তৈরি হয়েছে এই গানটি।বুশরা বলেন, ঈদের পরপরই গানটি ভিডিও নির্মাণ হবে। আগামী ঈদুল আজহায় একসঙ্গে গানটির অডিও ও ভিডিও মুক্তির কথা।
