
পাঁচ বছর ধরে এ দেশের মডেলিং জগতের সঙ্গে যুক্ত দন্তচিকিত্সক নায়লা নাঈম। বিজ্ঞাপনচিত্র ও মিউজিক ভিডিওর মডেল হওয়ার পাশাপাশি তন্ময় তানসেন পরিচালিত ‘রান আউট’ ছবির একটি আইটেম গানেও অংশ নিয়েছেন তিনি। দুটি চলচ্চিত্রে কেন্দ্রীয় নারী চরিত্রে অভিনয়ের সুযোগও পেয়েছেন নায়লা। বিশ্বকাপ ফুটবল উপলক্ষে সম্প্রতি ফেসবুকে বিভিন্ন দলের জার্সি পরে ছবি পোস্ট করে ভক্তদের কাছ থেকে ব্যাপক সাড়া পেয়েছেন বলেই জানিয়েছেন তিনি।এ প্রসঙ্গে নায়লা বলেন, ‘আমি ফুটবল খেলার ভক্ত। প্রিয় দলের জার্সি পরতে সব সময় ভালো লাগে। সম্প্রতি আমার পছন্দের কিছু দল ব্রাজিল, আর্জেন্টিনা, ইংল্যান্ড ও জার্মানির জার্সি পরে কয়েকটি ছবি পোস্ট করেছিলাম ফেসবুকে। ছবিগুলো আমার পক্ষ থেকে ফুটবলপ্রেমীদের জন্য উপহার। ছবিগুলোর জন্য আমার ভক্তদের কাছ থেকে এত সাড়া পাব—তা কল্পনাও করতে পারিনি।’নায়লা জানিয়েছেন, ব্রাজিলের জার্সি পরা ছবিতে তিনি লাইক পেয়েছেন নয় হাজারেরও বেশি। আর আর্জেন্টিনার জার্সি পরা ছবিতে চার হাজারেরও বেশি লাইক পেয়েছেন। এবারের বিশ্বকাপে ব্রাজিল এবং আর্জেন্টিনা দুটি দলকেই সমর্থন করছেন বলেও জানান নায়লা।২০০৬ সালের বিশ্বকাপের স্মৃতিচারণা করে নায়লা বলেন, ‘২০০৬ সালে বিশ্বকাপের সময় আমি আমার সাবেক প্রেমিকের সঙ্গে প্রথম দেখা করেছিলাম আর্জেন্টিনার জার্সি পরে। আর সে পরেছিল ব্রাজিলের জার্সি।’প্রসঙ্গত, ঢাকার একটি বেসরকারি ডেন্টাল কলেজ থেকে ২০১২ সালে স্নাতক শেষ করেন নায়লা। এরপর নর্থ সাউথ বিশ্ববিদ্যালয় থেকে পাবলিক হেলথ বিষয়ে স্নাতকোত্তর সম্পন্ন করেন। তিনি পেশায় একজন ডেন্টাল সার্জন। নিজের চেম্বারে সপ্তাহে তিন থেকে চার দিন রোগী দেখেন আলোচিত এই মডেল। অভিনয়ের পাশাপাশি এই পেশায়ও কাজ চালিয়ে যেতে চান নায়লা।পাঁচ বছর ধরে মডেলিং জগতের সঙ্গে যুক্ত থাকলেও নায়লা প্রথম আলোচনায় আসেন ২০১৩ সালে গ্রামীণফোনের বিজ্ঞাপনচিত্রে মডেল হিসেবে কাজ করার মাধ্যমে। আলোচনার পাশাপাশি তিনি সমালোচিতও হয়েছেন ভারচুয়াল জগতে খোলামেলা বেশ কিছু স্থিরচিত্র প্রকাশ করে। কিছুদিন আগে এই মডেল তিনটি চলচ্চিত্রের আইটেম গানের জন্য চুক্তিবদ্ধ হন। তবে তিনি জানিয়েছেন, আইটেম গার্ল নয়, অভিনেত্রী হওয়াই তাঁর মূল লক্ষ্য। এরই মধ্যে দুটি চলচ্চিত্রে কেন্দ্রীয় নারী চরিত্রে অভিনয়ের জন্য চুক্তিবদ্ধ হয়েছেন তিনি।
