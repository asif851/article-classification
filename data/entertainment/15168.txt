
বিচ্ছেদ ঘোষণার পর কয়েকটা দিন নিজেদের মতো করে চুপচাপ ছিলেন তাহসান ও মিথিলা। কারও সঙ্গে কোনো যোগাযোগ ছিল না। তবে তাঁরা নিজেদের কাজ নিয়ে আবার ব্যস্ত হতে শুরু করছেন। এরই মধ্যে তাহসান গান আর মিথিলা নাটকের শুটিং শুরু করেছেন।
গত বৃহস্পতিবার সন্ধ্যায় রাজধানীর বসুন্ধরা কনভেনশন সিটির নবরাত্রি হলে ‘লাভ ইন ঢাকা’ কনসার্টে গেয়েছেন তাহসান। আর মিথিলা এখন ব্যস্ত নাটকের শুটিং নিয়ে। বৃহস্পতিবার সারা দিন ঢাকার হজরত শাহজালাল আন্তর্জাতিক বিমানবন্দর ও একটি ফ্লাইটে শুটিং করেছেন। টেলিছবির নাম ‘ব্যাচ-২৭ দ্য লাস্ট পেজ’।
মিথিলা অভিনীত এই নাটকটি পরিচালনা করছেন মিজানুর রহমান। এতে মিথিলার সঙ্গে অভিনয় করছেন অপূর্ব। তাঁদের সঙ্গে এখানে আরও আছেন মেহজাবিন। গত ঈদুল ফিতরে প্রচারিত হওয়া ‘ব্যাচ-২৭’ টেলিছবির গল্প যেখানে শেষ হয়েছিল, ‘ব্যাচ-২৭ দ্য লাস্ট পেজ’-এর গল্প সেখান থেকে শুরু হয়। এবার ঈদুল আজহায় টেলিছবিটি এনটিভিতে দেখানো হবে।
