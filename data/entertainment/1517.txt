

সংগীতশিল্পী সৈয়দ আব্দুল হাদীর মেয়ে তনিমা হাদী। যুক্তরাষ্ট্রের সেন্ট জনস বিশ্ববিদ্যালয় ও কুইন্স কলেজে শিক্ষকতা করেন তিনি। পাশাপাশি গান গাওয়া তাঁর শখ ও নেশা! বাবা চেয়েছেন মেয়ে শিক্ষকতা করুক। কারণ, বাবার সময়টা ছিল শিল্পী হিসেবে প্রতিষ্ঠা পাওয়ার যুগ। এ যুগটা হয়ে গেছে এন্টারটেইনার হিসেবে প্রতিষ্ঠিত হওয়ার, শিল্পী হিসেবে নয়। তবু একজন বাবা নয়, শ্রোতা হিসেবে আব্দুল হাদীর মত, তরুণ শিল্পীদের মধ্যে তনিমা অন্যতম। আজ ২০ জুলাই বাংলা ঢোলের ব্যানারে তনিমা হাদীর গানের অ্যালবাম এই কি জীবন বের হচ্ছে। সংগীতায়োজন করেছেন সংগীতশিল্পী আইয়ুব বাচ্চু। অ্যালবাম ও গানের জীবন নিয়ে তনিমা কথা বললেন প্রথম আলোর সঙ্গে

নতুন অ্যালবামটি নিয়ে বলুন?
অ্যালবামটি নতুন বলা যায় না। অ্যালবামের গানগুলোর কাজ করা হয়েছে বেশ কয়েক বছর আগে। বেশির ভাগই একটু ফিউশন ধরনের আধুনিক বাংলা গান। একটি লোকগান আছে। বাচ্চু আঙ্কেলের (আইয়ুব বাচ্চু) গানের স্টাইলটা পাওয়া যায়। আবার আধুনিক বাংলা গানের ঐতিহ্যটাও রেখেছেন। ২০০৪ সালে অ্যালবামটি করার কথা ছিল। দেশের বাইরে চলে যাওয়ায় আর করা হয়নি। বাবার কাছে গানগুলো ছিল। সেখান থেকে বাংলা ঢোল গানগুলো শোনে। তাদের ভালো লাগে এবং তাদের উদ্যোগেই এই অ্যালবামটা বের হচ্ছে।
শিক্ষকতা ও গান, কীভাবে সমন্বয় করেন?
ছেলেবেলা থেকেই বাবা বলতেন, ‘গান তোমার পেশা না। শিক্ষকতা তোমার মূল পেশা হবে। গানটা হবে প্যাশন।’ আসলে আমাদের পরিবারের বেশির ভাগ সদস্যই শিক্ষকতা করেন। আমার বাবা শিক্ষক ছিলেন। একসময় মা-ও শিক্ষক ছিলেন। এ কারণে শিক্ষকতার দিকে আমাদের একটা আগ্রহ আছে। এভাবেই শিক্ষকতার সঙ্গে জড়িয়ে যাই। পাশাপাশি গানের চর্চাও ধরে রাখার চেষ্টা করেছি। গান তো আমার রক্তের সঙ্গে মিশে আছে। যে করেই হোক বাবার নামটা ধরে রাখব। প্রতিবছর দেশে এলে গান করার চেষ্টা করি। সে ইচ্ছা থেকেই এই অ্যালবাম করা।
গানের জীবনে বাবার প্রভাব...
গানের সব প্রভাব তাঁরই। প্রাতিষ্ঠানিকভাবে গান শিখিনি, যা শিখেছি বাবার কাছেই শিখেছি। তিনিই আমার গানের মূল শিক্ষক। এখনো শেখান। ছোটবেলায় বাবা কোনো গান রেকর্ড করলে বাসায় এসে বাজাতেন। আমরা পরিবারের সবাই মিলে গানটা নিয়ে বাবার সঙ্গে আলোচনা করতাম। সুর কেমন? কোন জায়গায় কী কাজ করেছেন? লিরিকটার মানে কী? ছোটবেলা থেকেই গান শুনতে শুনতে এবং আলোচনা করতে করতে গান শেখা। তারপর বাবার সঙ্গে যাঁরা ডুয়েট করেছেন—সাবিনা ইয়াসমীন, রুনা লায়লা, শাহনাজ রহমতউল্লাহ, মিতালী মুখার্জি—তাঁদের গান শুনে, বিশেষ করে বাবার স্টাইলটা দেখেই গান শেখা।
গানের আদর্শ কাকে মনে করেন?
গানের আদর্শ বাবা।
গান নিয়ে ভবিষ্যৎ পরিকল্পনা কী?
আমার সব সময়ই ইচ্ছা ছিল ভালো গান করার। এভাবে যখনই বাংলাদেশে আসব অ্যালবাম আকারে হোক, একক হোক, মিউজিক ভিডিও হোক—আমি গান করব।
সাক্ষাৎকার: শরীফ নাসরুল্লাহ
