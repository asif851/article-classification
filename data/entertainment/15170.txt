
চতুর্থ যশ চোপড়া মেমোরিয়াল অ্যাওয়ার্ড পাচ্ছেন শাহরুখ খান। বলিউডের বিখ্যাত অভিনেত্রী রেখা পুরস্কার তুলে দেবেন শাহরুখ খানের হাতে। চলতি মাসের শেষ দিকে এ পুরস্কার দেওয়া হবে। রেখার সঙ্গে পুরস্কার তুলে দিতে আরও উপস্থিত থাকবেন মহারাষ্ট্রের গভর্নর সি বিদ্যাসাগর রাও। চলতি মাসের ২৫ তারিখ বসবে এ আসর। আয়োজকদের একটি সংবাদ বিজ্ঞপ্তিতে এ তথ্য জানানো হয়। বলিউডের প্রয়াত লিজেন্ড যশ চোপড়াকে উৎসর্গ করে অ্যাওয়ার্ডটি দেওয়া হচ্ছে। যশ চোপড়ার প্রযোজনায় শাহরুখ অনেকগুলো ছবিতে অভিনয় করেন। তার মধ্যে রয়েছে ‘ডর’, ‘দিল তো পাগল হ্যায়’, ‘বীর-জারা’ ও ‘জব তক হ্যায় জান’। এর আগে এই অ্যাওয়ার্ডে ভূষিত হয়েছিলেন লতা মঙ্গেশকর, অমিতাভ বচ্চন ও রেখা।‘রইস’ ছবির সাফল্যে এখন বেজায় খুশি শাহরুখ খান। শিগগিরই দেখা যাবে ইমতিয়াজ আলী পরিচালিত ‘দ্য রিং’ ছবিতে। মুম্বাই মিরর
