
‘বুস্টার এনার্জি বিস্কিট-চ্যানেল আই ক্ষুদে গানরাজ’ প্রতিযোগিতায় এবার চ্যাম্পিয়ন হয়েছে গাইবান্ধার মেয়ে নুজহাত সাবিহা পুষ্পিতা। পুরস্কার হিসেবে পুষ্পিতা পেয়েছে ডায়মন্ড ওয়ার্ল্ডের মুকুট, পাঁচ লাখ টাকার চেক, ক্যামব্রিয়ান স্কুল অ্যান্ড কলেজের ১০ বছরের জন্য শিক্ষাবৃত্তি, জাপান-বাংলাদেশ ফ্রেন্ডশিপ হাসপাতালের সৌজন্যে স্কুলজীবন পর্যন্ত ফ্রি চিকিৎসা সেবা। পুষ্পিতার মাথায় সেরার মুকুট পরিয়ে দেন রুনা লায়লা।
এবারের ক্ষুদে গানরাজের প্রথম রানার আপ হয়েছে বগুড়ার রায়া শারমিলা ইসলাম রাফতি আর দ্বিতীয় রানার আপ হয়েছে ময়মনসিংহের মাহফুজ আহমেদ মাহিন। রাফতি পেয়েছে তিন লাখ টাকার চেক আর মাহিন দুই লাখ টাকার চেক। তারা আরও পেয়েছে শিক্ষাবৃত্তি ও চিকিৎসা সেবার সুযোগ।রাজধানীর বঙ্গবন্ধু আন্তর্জাতিক সম্মেলন কেন্দ্রের হল অব ফেমে গতকাল শুক্রবার সন্ধ্যায় ‘বুস্টার এনার্জি বিস্কিট-চ্যানেল আই ক্ষুদে গানরাজ’ প্রতিযোগিতার পঞ্চম আসরের গ্র্যান্ড ফিনালে অনুষ্ঠিত হয়।বিজয়ীদের হাতে পুরস্কার তুলে দেন ইমপ্রেস টেলিফিল্ম লি. ও চ্যানেল আইয়ের ব্যবস্থাপনা পরিচালক ফরিদুর রেজা সাগর, চ্যানেল আইয়ের পরিচালক ও বার্তা প্রধান শাইখ সিরাজ, পরিচালক আবদুর রশীদ মজুমদার, জহির উদ্দিন মাহমুদ ও মুকিত মজুমদার, গ্লোব বিস্কিট অ্যান্ড ডেইরি মিল্ক লি.-এর চেয়ারম্যান ও ব্যবস্থাপনা পরিচালক হারুনুর রশিদ এবং প্রতিযোগিতার প্রধান দুই বিচারক ফেরদৌস আরা ও এস আই টুটুল।রুনা লায়লার সংগীত জীবনের ৫০ বছর পূর্তি উপলক্ষে এই অনুষ্ঠানে তাঁকে সম্মাননা জানায় চ্যানেল আই। রুনা লায়লা বলেন, ‘গানের বয়স ৫০ হয়েছে। কিন্তু আমার বয়স ৩০। সকলের দোয়া থাকলে ত্রিশেই থাকতে চাই।’দেশের বিশিষ্টজনদের উদ্দেশে রুনা লায়লা বলেন, ‘অসুস্থ শিল্পীদের পাশে দাঁড়ান, তাঁদের প্রতি সহযোগিতার হাত বাড়িয়ে দিন।’অনুষ্ঠানে রুনা লায়লার গাওয়া তিনটি গানের সঙ্গে নৃত্য পরিবেশন করেন অপি করিম।গ্র্যান্ড ফিনালে অনুষ্ঠানটি উপস্থাপনা করেন সিজিল মির্জা ও জেবা আনিকা। পরিকল্পনা ও পরিচালনা করেছেন ইজাজ খান স্বপন। অনুষ্ঠানটি সরাসরি সম্প্রচার করেছে চ্যানেল আই।
