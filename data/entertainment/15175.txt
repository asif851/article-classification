
বলিউডের ব্লকবাস্টার ছবি ‘বজরঙ্গী ভাইজান’, ভারতের বক্স অফিসে যার আয় ৩০০ কোটি রুপিরও ওপরে। সেই ছবিই কিনা দেখেছেন ভারতের মাত্র দুই শতাংশ মানুষ! শুনে চোখ কপালেই ওঠার কথা। কিন্তু, সম্প্রতি ভারতের একটি সিনেমা চেইন কর্তৃপক্ষ এমন চমকপ্রদ তথ্যই জানিয়েছে।ভারতের জনসংখ্যা আনুমানিক ১৩০ কোটি। এর মধ্যে কবির খান পরিচালিত ‘বজরঙ্গী ভাইজান’ প্রেক্ষাগৃহে গিয়ে দেখেছেন মোটে দুই শতাংশ দর্শক।গত মাসে ভারতীয় এক টিভি চ্যানেলে ‘বজরঙ্গী ভাইজান’ ছবিটি প্রচার করা হয়। এক প্রতিবেদন অনুযায়ী, ৭৪. ৫ মিলিয়ন দর্শক টেলিভিশনে দেখেছেন এই ছবিটি কিন্তু চলতি বছর আলোচনায় তুঙ্গে থাকা এই ছবি থিয়েটারে বা প্রেক্ষাগৃহে গিয়ে দেখেছেন মাত্র তিন কোটি একুশ লাখ দর্শক।কার্নিভ্যাল সিনেমাসের পরিচালক এবং প্রধান নির্বাহী পিভি সুনীল বলেন, ‘এটি সত্যিই একটি বিস্ময়কর খবর। ভারতের বক্স অফিসে ৩০০ কোটি রুপি আয় করা একটি চলচ্চিত্র দেখেছেন মাত্র দুই শতাংশ লোক।’অবশ্য এর পেছনের একটি কারণও বের করেছেন সুনীল। তিনি মনে করেন, ভারতের মোট জনসংখ্যার প্রায় অর্ধেক মানুষের হলমুখী না হওয়াই এর অন্যতম কারণ।এদিকে, এ প্রসঙ্গে সিনেপোলিস ইন্ডিয়ার ব্যবসায়িক প্রধান দেবং সম্রাট জানিয়েছেন অস্য কথা। তাঁর ধারণা, অধিকাংশ প্রেক্ষাগৃহগুলি শপিংমলের ভেতরে থাকার কারণেও অনেক দর্শক হলমুখী হচ্ছেন না।তবে, একটু খেয়াল করলেই বোঝা যাবে ‘বজরঙ্গী ভাইজান’ ভারতে যে কয়জন দেখেছেন সেই সংখ্যাটা নিতান্ত কম নয়। কারণ, ১৩০ কোটি জনতার দেশে প্রতি ১০০ জনে ২ জনও যদি এই সিনেমাটি দেখে থাকেন তাই বা কম কীসে!বলিউডের ইতিহাসে মুক্তির প্রথম সপ্তাহে সর্বাধিক আয়ের রেকর্ড গড়েছে এই ছবি। ভারতের বাইরেও অন্যতম ব্যবসাসফল এবং জনপ্রিয় হিন্দি সিনেমা এটি। এনডিটিভি।
