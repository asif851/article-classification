
বিজয় কৃষ্ণ আচার্যের ‘থাগস অব হিন্দোস্তান’ নিয়ে ব্যস্ত সময় পার করছেন অমিতাভ বচ্চন, আমির খান আর ফাতিমা সানাহ শেখ। এই ছবিতে ক্যাটরিনা কাইফও আছেন। ছবির দুই নায়িকার মধ্যে কে জ্যেষ্ঠ? ক্যাটরিনাই এগিয়ে আছেন। কিন্তু আমির নাকি এই সিনেমায় ক্যাটের থেকে ফাতিমাকে বেশি প্রাধান্য দিচ্ছেন। আর বিষয়টি ক্যাটরিনা মোটেও ভালোভাবে নিতে পারেননি। ভারতের কয়েকটি ওয়েব পোর্টালের খবর অনুযায়ী, দুই নায়িকাকে সমান বিচার না করায় নাকি মন খারাপ করেছেন ক্যাট।
আগামী শুক্রবার মুক্তি পাবে আমির খান প্রযোজিত ও অভিনীত ছবি ‘সিক্রেট সুপারস্টার’। এই ছবির মূল শিল্পী জাইরা ওয়াসিমকে নিয়ে এখন নানা জায়গায় ছবির প্রচার চালাচ্ছেন আমির। সম্প্রতি একটি প্রচারণা অনুষ্ঠানে নাকি এই অভিনেতা বলেছেন, ‘থাগস অব হিন্দোস্তান’ ছবিতে ফাতিমাই মূল নায়িকা। ক্যাটরিনা এখানে শুধু একটি আইটেম গানে নেচেছেন। এ ছাড়া ছবির শুটিংয়ের সময় ফাতিমাকে আলাদাভাবে প্রশিক্ষণ দিয়েছেন আমির খান। বিজয় কৃষ্ণের এই ছবির কাস্টিং ও অন্য অনেক বিষয়েই আমিরের কথা প্রাধান্য দেওয়া হচ্ছে। শোনা যায়, ছবিতে ফাতিমাকে নেওয়ার ব্যাপারে নাকি আমিরই নির্মাতার কাছে সুপারিশ করেন। আর পরিচালককে বলে সিনেমায় এই নায়িকার দৃশ্যের সংখ্যা আর দৈর্ঘ্য বাড়িয়েছেন। দুই নায়িকার ছবিতে একজনকে এত কদর করলে অন্যজনের মন খারাপ হওয়াটাই স্বাভাবিক।
আমির বোধ হয় তাঁর ‘দঙ্গল’ ছবির চরিত্র থেকে এখনো বের হতে পারেননি। সেই ছবিতে ফাতিমা সানাহ শেখ অভিনয় করেছিলেন মিস্টার পারফেকশনিস্টের মেয়ের চরিত্রে। কুস্তিগির বাবার কঠোর নিয়মকানুন আর অনুশীলনে বড় হয় মেয়ে। শুধু কুস্তি নয়, মেয়ে কী খাবে, কোথায় যাবে—সবকিছুই বাবা নিয়ন্ত্রণ করতেন। আমির বুঝি এখনো সেই মহাবীর সিং ফোগাতের চরিত্রেই আটকে আছেন। সেই ছবিতে ফাতিমাকে যেভাবে শাসন করতেন, সবকিছু হাতে-কলমে শেখাতেন, এখনো তা-ই করছেন। বাস্তব জীবনেও ফাতিমা হয়ে উঠেছেন আমিরের পরিবারের একজন সদস্য। সম্প্রতি ভারতের শিল্পপতি মুকেশ আম্বানির বাড়ির পার্টিতে আমির ও তাঁর স্ত্রী কিরণের সঙ্গে হাজির হন বলিউডের এই নতুন নায়িকা। এবার আমিরের বাড়ির ঘরোয়া ঈদ আয়োজনেও ফাতিমা ছিলেন আমন্ত্রিত অতিথি।
‘দঙ্গল’ ছবির প্রচারের সময় থেকেই আমির খান তাঁর পর্দার দুই মেয়ে ফাতিমা ও সানিয়া মালহোত্রাকে নিয়ে সব অনুষ্ঠানে যেতেন। নিজের থেকে এই দুই নতুন শিল্পীর প্রতি গণমাধ্যমে জোর দিয়েছেন সব সময়। এখন যেমন ‘সিক্রেট সুপারস্টার’ ছবির ক্ষেত্রে এগিয়ে রাখছেন জাইরাকে। এসব করে আমির তাঁর বড় মনের পরিচয় দিয়েছেন। কিন্তু নিজের মন বুঝলেই হবে? অন্য নায়িকার মনের কথাও তো একটু ভাবতে হবে। তা না হলে ক্যাটের মতো গাল ফুলিয়ে বসে থাকবেন অন্যরাও।
এর আগে ‘ধুম থ্রি’ ছবিতে একসঙ্গে কাজ করেন আমির ও ক্যাটরিনা। আর তাঁদের অভিনীত ‘থাগস অব হিন্দোস্তান’ মুক্তি পাবে আগামী বছর। এই ছবিতে গুরুত্বপূর্ণ চরিত্রে অভিনয় করছেন অমিতাভ বচ্চন। সব মিলিয়ে ঐতিহাসিক এই ছবি দেখার জন্য অপেক্ষায় অধীর হয়ে আছেন দর্শক। ফিল্মি বিট।
