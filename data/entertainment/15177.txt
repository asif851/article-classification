
৮৯তম অস্কারে যাওয়ার জন্য বাংলাদেশ থেকে মনোনীত করা হয়েছে তৌকীর আহমেদের চলচ্চিত্র অজ্ঞাতনামা। গতকাল সোমবার দুপুরে রাজধানীর কারওয়ান বাজারের একটি রেস্তোরাঁয় আয়োজিত সংবাদ সম্মেলনে অস্কারের ৮৯তম আসরে বিদেশি ভাষার ছবি বিভাগে বাংলাদেশ থেকে প্রতিযোগিতা করবে তৌকীর আহমেদ পরিচালিত এই ছবিটি।বাংলাদেশ ফেডারেশন অব ফিল্ম সোসাইটিজের আয়োজনে প্রতিবছর অস্কারে পাঠানো হয় বাংলাদেশের একটি চলচ্চিত্র। তবে তার আগে চলচ্চিত্র নির্মাতা ও প্রযোজকদের কাছ থেকে অস্কার প্রতিযোগিতায় পাঠানোর জন্য ছবি আহ্বান করা হয়। এ বছর তাদের আহ্বানে সাড়া দিয়ে জমা পড়ে চারটি ছবি। সেখান থেকে বাছাই করে মনোনীত করা হয় অজ্ঞাতনামা।অজ্ঞাতনামার পরিচালক তৌকীর আহমেদ বলেন, ‘এটা তো আনন্দের খবর। তবে আরও ভালো লাগবে যদি ছবিটি মূল পর্বে যায়।’উল্লেখ্য, গত ১৯ আগস্ট মুক্তি পায় অজ্ঞাতনামা। এতে অভিনয় করেছেন মোশাররফ করিম, ফজলুর রহমান বাবু, শহীদুজ্জামান সেলিম, নিপুণ, শতাব্দী ওয়াদুদ, শাহেদ আলী, মোমেনা চৌধুরী, আবুল হায়াত, শাহেদ শরীফ খান, জুঁই করিম, সুজাত শিমুল, নাজমুল হুদা বাচ্চু, শিশুশিল্পী আপন, সায়েমসহ অনেকে।
