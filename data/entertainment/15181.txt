
১৬ বছর আগে মুক্তি পেয়েছিল ‘শ্বশুরবাড়ি জিন্দাবাদ’ সিনেমাটি। তাতে অভিনয় করেছিলেন শাবনূর ও রিয়াজ। গতকাল বুধবার নতুনভাবে এই সিনেমার সিক্যুয়েল নির্মাণের ঘোষণা দেন পরিচালক দেবাশীষ বিশ্বাস। প্রথমটির মতো ‘শ্বশুরবাড়ি জিন্দাবাদ ২’ সিনেমার নির্মাতাও দেবাশীষ বিশ্বাস।
এদিকে নতুন সিনেমার নাম ঘোষণার পরই প্রশ্ন এসেছে, নতুন ছবিতে নায়ক রিয়াজ আর নায়িকা শাবনূরের চরিত্রে কে কে অভিনয় করবেন। দেবাশীষ বলেন, ‘এ কথা অস্বীকার করার উপায় নেই যে শাবনূর-রিয়াজ জুটির পর গত এক যুগে বাংলাদেশের সিনেমায় শাকিব খান-অপুই হচ্ছেন সবচেয়ে জনপ্রিয় জুটি। এরপর আর দেশের সিনেমায় ওভাবে কোনো জুটি গড়ে ওঠেনি। বাপ্পী-মাহির জুটি হওয়ার সম্ভাবনা ছিল, কিন্তু শেষ পর্যন্ত সেই ধারাবাহিকতা দেখা যায়নি। তাই কে কে অভিনয় করবেন, এই ব্যাপার নিয়ে কিছুটা চিন্তার মধ্যে আছি।’
তাহলে কী হবে? দেবাশীষ বলেন, ‘আমার গল্পের সঙ্গে মানানসই একজন নায়ক নেব। তবে এ ক্ষেত্রে হয়তো আমাকে দেশের বাইরে যেতে হবে। এটাও ঠিক যে দেশের বাইরে থেকে যাঁকে নিয়েই কাজ করি না কেন, যথাযথ নিয়ম মেনে করব। আর নায়িকার ব্যাপারে মাথায় কয়েকটা নাম ঘুরছে। আশা করছি, কিছুদিনের মধ্যে তা চূড়ান্ত করতে পারব।’
আগামী ৮ ডিসেম্বর দেশের প্রেক্ষাগৃহে মুক্তি পাচ্ছে এই নির্মাতার নতুন আরেকটি সিনেমা। ‘চল পালাই’ নামের এই সিনেমা দর্শকের কতটা কাছাকাছি নিয়ে যাওয়া যায়, এখন সেই পরিকল্পনাই করছেন। এই সিনেমার প্রধান চরিত্রে অভিনয় করেছেন শিপন ও তমা মির্জা। দেবাশীষ বিশ্বাস ‘শ্বশুরবাড়ি জিন্দাবাদ ২’ সিনেমার কাজ শুরু করবেন আগামী বছর ফেব্রুয়ারি অথবা মার্চে। তার আগে নতুন সিনেমার শিল্পী নির্বাচনের কাজ করবেন। চলবে গান রেকর্ডিংও। দেবাশীষ বলেন, ‘এটি শতভাগ দেশের সিনেমা, তাই দেশেই শুটিং করব।’
‘শ্বশুরবাড়ি জিন্দাবাদ ২’ সিনেমা প্রযোজনা করছে বেঙ্গল মাল্টিমিডিয়া। গতকাল বুধবার প্রতিষ্ঠানটির সঙ্গে পরিচালকের চুক্তি স্বাক্ষর হয়েছে।
