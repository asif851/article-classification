
‘স্লামডগ মিলিয়নিয়ার’ তারকা দেব প্যাটেল আর ফ্রিদা পিন্টো প্রেম করেছেন টানা ছয় বছর। ২০১৪ সালে তাঁদের সেই প্রেম ভেঙে যায়। অবশ্য তাঁরা শুধু প্রেমিক-প্রেমিকা ছিলেন না, ভালো বন্ধুও ছিলেন বটে। তাই প্রেম চলে গেলেও বন্ধুত্বের সম্পর্কে নাকি আজও কোনো চিড় ধরেনি। সম্প্রতি ভারতীয় বংশোদ্ভূত ব্রিটিশ অভিনেতা দেব প্যাটেল এমনটাই দাবি করেছেন।২০০৯ সালের অস্কারজয়ী ‘স্লামডগ মিলিয়নিয়ার’ ছবিতে কাজ করতে গিয়েই দেব ও পিন্টোর পরিচয়। বন্ধুত্ব থেকে প্রেম। পরে যেকোনো কারণেই হোক তাঁদের সেই সম্পর্ক আর টেকেনি। কিন্তু এখনো পিন্টোর সঙ্গে কাটানো অসাধারণ সেই মুহূর্তগুলোর কথা মনে করেন দেব প্যাটেল। দেব প্যাটেল বলেছেন, ‘সে (ফ্রিদা পিন্টো) অসাধারণ। আমার জীবনে যে কয়জন মানুষের প্রভাব আছে, তার মধ্যে ও একজন। আমরা একসঙ্গে খুব ভালো কিছু সময় কাটিয়েছি। শুধু চলচ্চিত্রে কাজের সময় নয়, ব্যক্তিগত জীবনেও তাঁর সঙ্গে আমার খুব সুন্দর কিছু অভিজ্ঞতা আছে। তাঁকে আমি শ্রদ্ধা করি।’এই ‘স্লামডগ মিলিয়নিয়ার’ তারকা আরও জানিয়েছেন, তিনি প্রেম, পরিবার, সন্তান—এসব বিষয় নিয়ে এখনো সেভাবে ভাবছেন না। তারকা নয়, বরং নিজেকে সাধারণ ভাবতেই পছন্দ করেন। ভালোবাসেন সপ্তাহ শেষে বন্ধুদের সঙ্গে ঘুরে বেড়াতে। তাঁর বয়সী আর দশজন সাধারণ তরুণের জীবন যেমন, তিনিও তেমন জীবনেই অভ্যস্ত।বর্তমানের এই একাকী জীবন ভালোই উপভোগ করছেন দেব। যুক্তরাষ্ট্রের লস অ্যাঞ্জেলেসের নতুন বাড়িতে থাকছেন এখন। আর মাঝেমধ্যে পরিবারের সঙ্গে সময় কাটাতে লন্ডনে যান তিনি। দ্য ইন্ডিয়ান এক্সপ্রেস।
