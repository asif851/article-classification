
দেশের বিনোদন ও সংস্কৃতিক্ষেত্রের অন্যতম প্রধান ও আকর্ষণীয় আয়োজন মেরিল-প্রথম আলো পুরস্কার-২০১৫-এর অনুষ্ঠান হবে আজ শুক্রবার। শেরেবাংলা নগরের বঙ্গবন্ধু আন্তর্জাতিক সম্মেলন কেন্দ্রের হল অব ফেমে জমকালো এই অনুষ্ঠান শুরু হবে বিকেল পাঁচটায়। এবার এই পুরস্কার বিতরণীর ১৮তম অনুষ্ঠান। দেশের সংস্কৃতিক্ষেত্রের নবীন ও খ্যাতিমান তারকাদের মিলনমেলায় পরিণত হবে অনুষ্ঠানস্থল।
অনুষ্ঠানে একজন গুণী শিল্পীকে দেওয়া হবে ‘আজীবন সম্মাননা পুরস্কার’। এ ছাড়া চলচ্চিত্র, টেলিভিশন ও সংগীত বিভাগে পাঠকদের ভোটে তারকা জরিপ পুরস্কার এবং বিচারকদের রায়ে সমালোচক পুরস্কার দেওয়া হবে। গত বছর প্রথমবার পাঠকের ভোটে সেরা নবীন অভিনয়শিল্পী পুরস্কার দেওয়া হয়েছিল। এবারও থাকছে এই পুরস্কার।
অনুষ্ঠানটি শুধু আমন্ত্রিত অতিথিদের জন্য। বিকেল পাঁচটার মধ্যে অতিথিদের আসন গ্রহণ করতে অনুরোধ করা হয়েছে। অনুষ্ঠানে শিশুদের ও ক্যামেরা সঙ্গে না আনতে এবং মুঠোফোন বন্ধ রাখতে বিশেষভাবে অনুরোধ করা হয়েছে।
