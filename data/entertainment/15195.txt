
অর্থই সকল অনর্থের মূল—পাঠ্যবইয়ে যতই এমন ভাবসম্প্রসারণ পড়ানো হোক, পৃথিবীটা কিন্তু ওই অর্থের পেছনেই ছুটছে। তবে ক্যাটরিনা কাইফের কথা শুনে মনে হচ্ছে, অর্থকড়ি নিয়ে খুব একটা ভাবেন না তিনি। বিশেষ করে বলিউডে ‘নারী জাগরণে’র এই সময়টায় যখন অভিনেতা ও অভিনেত্রীদের পারিশ্রমিকের ব্যবধান নিয়ে অনেক কথা হচ্ছে, ক্যাটরিনা তখন বলছেন, তাঁর চেয়ে ছবির নায়ক বেশি টাকা পেলেও নাকি আপত্তি নেই!ক্যাটরিনার কথায় অবশ্য যুক্তি আছে। তিনি নারী বা পুরুষ, এভাবে কোনো কিছুকে চিহ্নিত করতে চান না। তাঁর বক্তব্য, চরিত্র ও বাজেট অনুযায়ী পারিশ্রমিক দেওয়া উচিত। ক্যাট বলেছেন, কোনো অভিনেতা যখন ১৫০ কোটি টাকা তুলে আনার ৯০ শতাংশ নিশ্চয়তা দেন, প্রযোজক তাঁর পেছনে অঢেল টাকা ঢালবেনই।ক্যাটরিনা বরং মনে করেন, বলিউডের অভিনেত্রীদের উচিত পারিশ্রমিকের পরিবর্তে নারীকেন্দ্রিক ছবি আরও বেশি করে নির্মাণ হোক, এই দাবি তোলা। আইএএনএস।
