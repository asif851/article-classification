


 
• ছবিটি গুলশানের হোলি আর্টিজান ঘটনার পুনর্নির্মাণ নয়। • হোলি আর্টিজানের ঘটনা থেকে ইন্সপিরেশন নিয়েছি।• অনেকেই ধরে নিয়েছিলেন, এই ছবিটি বোধ হয় হোলি আর্টিজানের ঘটনা অবলম্বনে।

‘আমার এই ছবিটি গুলশানের হোলি আর্টিজান ঘটনার পুনর্নির্মাণ নয়। তবে ছবিটির জন্য হোলি আর্টিজানের ঘটনা থেকে ইন্সপিরেশন নিয়েছি।’ নতুন ছবি ‘স্যাটারডে আফটারনুন’ বা ‘শনিবার বিকেল’ নিয়ে এভাবেই বললেন নির্মাতা মোস্তফা সরয়ার ফারুকী। তিনি গতকাল শুক্রবার এই ছবির একটি নতুন দৃশ্যের ঝলক দেখান প্রথম আলোকে।
‘ডুব’ ছবিটি মুক্তির পর শুরু হয় ‘স্যাটারডে আফটারনুন’ বা ‘শনিবার বিকেল’ ছবির কাজ। অনেকেই ধরে নিয়েছিলেন, এই ছবিটি বোধ হয় হোলি আর্টিজানের ঘটনা অবলম্বনে। ছবির শুটিংয়ের গোপনীয়তার কারণে সবার মনে কৌতূহল আরও বাড়তে থাকে। গুঞ্জন শুরু হলেও ফারুকী এ নিয়ে মুখে কুলুপ এঁটে ছিলেন। অবশেষে গত বুধবার সরাসরি জানতে চাইলে এই নির্মাতা বললেন, ‘হোলি আর্টিজানে ট্র্যাজেডি যেমন আছে, তেমনি আছে বীরত্বগাথা-এসব আমাদের অনুপ্রেরণা। আমাদের গল্পের চরিত্রগুলোর সঙ্গে হোলি আর্টিজানের ঘটনার বাস্তব চরিত্রের সঙ্গে কোনো মিল নেই। আমি অন্য রকম একটা গল্প বলতে চেয়েছি।’
‘স্যাটারডে আফটারনুন’ বা ‘শনিবার বিকেল’ ছবিতে অভিনয় করেছেন বাংলাদেশের জাহিদ হাসান, তিশা, ভারতের পরমব্রত, ফিলিস্তিনের অভিনয়শিল্পী ইয়াদ হুরানিসহ আরও কয়েকজন দেশি-বিদেশি অভিনেতা।
 
