
২০০৮ সালে শিহাব শাহীন তৈরি করেছিলেন এক্স-ফ্যাক্টর নামের এক টেলিছবি। সেখানে ইরেশ যাকের ও অপূর্বকে দেখা গিয়েছিল প্রধান দুটি চরিত্রে। সে সময় বেশ জনপ্রিয়তা পেয়েছিল টেলিছবিটি। তাই তো এর পরের বছর আবার একই চরিত্র নিয়ে এই টেলিছবির দ্বিতীয় কিস্তি তৈরি হয়। এরপর যথারীতি হারিয়ে যায় এক্স-ফ্যাক্টর ও এর চরিত্রগুলো। সাত বছর পর সেই টেলিছবির তৃতীয় কিস্তি হতে যাচ্ছে এবার। আগের মতো নতুন সিরিজেও প্রধান দুটি চরিত্রে অভিনয় করবেন ইরেশ ও অপূর্ব।আবার কেন এক্স-ফ্যাক্টর? পরিচালক শিহাব শাহীনের কাছে এই প্রশ্ন করলে তিনি বললেন, ‘এক্স-ফ্যাক্টর-এর দুটি সিক্যুয়ালই দর্শকপ্রিয়তা পেয়েছিল। তখন থেকেই এর আরও পর্ব তৈরির অনুরোধ পেয়েছিলাম দর্শকের কাছ থেকে। এমনকি টেলিছবিটির শিল্পী ও কলাকুশলীরাও চাইছিলেন এর সিক্যুয়াল হোক।’আগের দুই কিস্তির মতো এক্স-ফ্যাক্টর­-এর এবারের কিস্তিতেও দুই বন্ধু ও সহকর্মী মাফি ও মঈনের গল্প দেখা যাবে। আগের দুটি সিক্যুয়ালে অপূর্ব ও ইরেশ যাকেরের সঙ্গে অভিনেত্রী হিসেবে ছিলেন জেনি, মিথিলা, প্রভা, মোনালিসা ও ফারহানা মিলি। এবারের টেলিছবিতে থাকছেন শুধু মিথিলা ও মিলি। তাঁদের সঙ্গে নতুন করে যোগ হচ্ছেন মম।এক্স-ফ্যাক্টর ৩ নিয়ে অপূর্ব জানালেন তাঁর কথা। বললেন, ‘আমার অভিনয়জীবনের কয়েকটি ভালো কাজের একটি। আমারও ইচ্ছা ছিল এর আরেকটি সিক্যুয়াল হোক। এই খবরে দর্শকেরা নিশ্চয় খুব খুশি হবেন।’ অপূর্বর মতো করে একই কথা বললেন ইরেশও, ‘এর আগে টেলিছবির দুটি সিক্যুয়ালে দারুণ মজা করে কাজ করেছিলাম। দর্শকদের পাশাপাশি আমাদের নিজেদেরও আগ্রহ ছিল এক্স-ফ্যাক্টর-এর নতুন কিস্তি নিয়ে। দেরিতে হলেও কাজটি হচ্ছে।’পরিচালক জানিয়েছেন, ২৬ মে থেকে ঢাকার উত্তরা ও গাজীপুরে টেলিছবিটির শুটিংয়ের কথা রয়েছে।
