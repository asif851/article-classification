
এ বছরের ২৫ ফেব্রুয়ারি পুনের ইয়েরাওয়াড়া জেল থেকে মুক্তি মিলেছে বলিউডের অভিনেতা সঞ্জয় দত্তের। আর জেল থেকে বের হওয়ার এক মাস পেরোতে না পেরোতেই একগাদা কাজ এসে জুটেছে এই বলিউড অভিনেতার হাতে। কিন্তু মুক্তি, মুক্তির পর কাজ এসব মিললেও এখনো নিজের পাসপোর্টটা ফেরত পাওয়া হয়নি এই ‘মুন্না ভাই’য়ের। তাই শেষমেশ আদালতের শরণাপন্ন হয়েছেন তিনি।
সিবিআই ১৯৯৩ সালে একে-৫৬ রাইফেল রাখার অপরাধে প্রথমবারের মতো সঞ্জয় দত্তের পাসপোর্ট জব্দ করেছিল। ২০০৭ সালে টাডা আইনে পাসপোর্ট হারাতে হয় তাঁকে।হয়তোবা এটাই আদালতের কাছে সঞ্জয়ের শেষ আবেদন।এদিকে বিশেষ টাডা আদালতে শুনানি শেষে নির্বাহী ম্যাজিস্ট্রেট সিবিআই কাউন্সিলকে বিষয়টি দেখার নির্দেশ দিয়েছেন বলেই জানিয়েছে বলিউডের একটি সংবাদমাধ্যম। সিবিআইও এই অভিনেতার পাসপোর্ট ফিরিয়ে দিতে তাদের কোনো আপত্তি নেই বলেই জানিয়েছে। বলিউড হাঙ্গামা।
