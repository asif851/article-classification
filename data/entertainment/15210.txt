
সিনেমা দুনিয়ায় প্রিয়াঙ্কা চোপড়ার সফলতা নিয়ে কোনো দ্বিমত নেই। পদকও মিলছে বেশ। এই তো দিন কয়েক আগে প্রিয়াঙ্কার ডানায় যুক্ত হলো হলিউড রয়্যাল ট্যাগের পালক। এবার আমেরিকার লস অ্যাঞ্জেলেসে মাইক্রোসফট থিয়েটারে ৬৮তম এমি পুরস্কার প্রদান অনুষ্ঠানে যোগ দিলেন তিনি। টকটকে লাল স্কারলেট গাউন পরা প্রিয়াঙ্কা লাল গালিচায় রীতিমতো ঝড় তোলেন।এই অনুষ্ঠানের মাধ্যমে প্রিয়াঙ্কার এমি অভিষেক হলো। অস্কারের প্রায় সমতুল্য পুরস্কার এমির আসরে প্রথমে এসেই প্রেজেন্টারের ভূমিকায় অবতীর্ণ হন প্রিয়াঙ্কা চোপড়া। জনপ্রিয় অভিনেতা টম হিডলস্টোনের সঙ্গে এমির মঞ্চকে আরও আলোয় ভরে দিলেন তিনি।৩৪ বছরের এ লাস্যময়ী ছাড়াও এবার এমির প্রেজেন্টারের ভূমিকায় ছিলেন অ্যান্ডি স্যামবার্গ, আজিজ আনসারি, তারাজি পি হেনসন, ল্যারি ডেভিড, ক্লেয়ার ডেনস, ক্রিস্টেন বেল ও ম্যাট লেব্ল্যাঙ্কের মতো নামীদামি তারকারা। আর উপস্থাপক ছিলেন জিমি কিমেল।প্রিয়াঙ্কার বৃহস্পতি এখন তুঙ্গে। বলিউডে ‘বাজিরাও মাস্তানি’-এর মতো সফল ছবি, ‘কোয়ান্টিকো’র মতো মার্কিন টেলিভিশন ধারাবাহিকে দারুণ সাফল্য, ‘বেওয়াচ’-এ অভিনয় করে হলিউডে যাত্রা, এ বছরের পিপলস চয়েস অ্যাওয়ার্ড জয়, হলিউডের নিউ রয়্যালের সম্মান অর্জন, ভারতীয় তারকা হিসেবে ফোর্বসের তালিকায় সর্বোচ্চ স্থানে চলে আসা—এককথায় বলিউড-হলিউড মাতিয়ে বেড়াচ্ছেন সাবেক বিশ্বসুন্দরী। ইন্ডিয়ান এক্সপ্রেস
