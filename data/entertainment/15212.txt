
প্রতিষ্ঠাবার্ষিকীর আয়োজনে কবি আসাদ চৌধুরীকে সম্মাননা দিয়েছে সাংস্কৃতিক সংগঠন ঘাসফুল। গতকাল পরিবাগের সংস্কৃতি বিকাশ কেন্দ্রের খোলা মঞ্চে আয়োজিত অনুষ্ঠানে কবি, সাহিত্যিক ও ভক্তরা ফুল দিয়ে শুভেচ্ছা জানান কবিকে। প্রতিবছর প্রতিষ্ঠাবার্ষিকীতে গুণীজন সম্মাননা অনুষ্ঠানের আয়োজন করে থাকে ঘাসফুল। সেই ধারাবাহিকতায় সপ্তম বর্ষপূর্তিতে আড্ডা, কথায় ও কবিতায় কবি আসাদ চৌধুরীকে সম্মাননা শীর্ষক অনুষ্ঠানের আয়োজন করা হয়।
অধ্যাপক আবুল কাসেম ফজলুল হকের সভাপতিত্বে বিশেষ অতিথির বক্তব্য দেন কবি হাবিবুল্লাহ সিরাজী, স্বাগত বক্তব্য দেন ঘাসফুলের উপদেষ্টা আতা সরকার। ‘বিনয়ী কিন্তু প্রতিবাদী কবি আসাদ চৌধুরী’ শীর্ষক প্রবন্ধ উপস্থাপন করেন জুনান নাশিত।
আসাদ চৌধুরীর কবিতা থেকে আবৃত্তি করেন নাজমুল আহসান, নিশাত জাহান, রাবিয়া সুলতানা ও ফেরদৌস আরা কবিতা। স্বরচিত কবিতা পাঠ করেন কয়েকজন সমকালীন কবি। 
