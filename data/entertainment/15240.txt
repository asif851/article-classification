
আগামী শুক্রবার মুক্তি পাবে বিশাল ভরদ্বাজের ছবি ‘রেঙ্গুন’। এখানে অভিনয় করেছেন সাইফ আলী খান, শহিদ কাপুর ও কঙ্গনা রনৌত। সম্প্রতি ছবিটির বিশেষ একটি প্রদর্শনীতে হাজির হয়েছিলেন কারিনা কাপুর খান। এই ছবিতে তাঁর সাবেক প্রেমিক শহিদ ও স্বামী সাইফ দুজনই আছেন। তাই ছবি দেখার পর কারিনার প্রতিক্রিয়া জানার জন্য অনেকেই মুখিয়ে ছিলেন।
‘রেঙ্গুন’ সম্পর্কে কারিনা বলেন, ‘আমার মনে হয় এটি এই বছরের অন্যতম সেরা ছবি হতে যাচ্ছে। কারণ, ছবিটি পরিচালনা করেছেন আমার খুব প্রিয় একজন পরিচালক বিশাল ভরদ্বাজ। তাঁর “ওমকারা” ছবিটিও দারুণ ছিল। আর এই ছবি নিয়ে সবাই আরও আশাবাদী হওয়ার আরেকটি কারণ হতে পারে সাইফ আলী খানের উপস্থিতি। “ওমকারা”-তেও সাইফের চরিত্রটি এক কথায় অসাধারণ ছিল।’স্বামীর সম্পর্কে তো ভালোই বললেন কারিনা। তাহলে শহিদের অভিনয় কি খারাপ হয়েছে? না, কারিনা শহিদেরও প্রশংসা করেছেন। তবে করেছেন খুব কৌশলে, ‘সাইফ, শহিদ আর কঙ্গনা তিনজনই অনেক ভালো অভিনয় করেন। এই ছবিতে তাঁদের মধ্যে বেশ ভালোই প্রতিযোগিতা হয়েছে বলে মনে হয়। আমার ধারণা, এই ছবির জন্য তাঁরা তাঁদের সেরাটাই দিয়েছেন। এর থেকে কম আমি এই তিনজনের কাছ থেকে আশা করি না।’ হিন্দুস্থান টাইমস
