
দুবার ভারতের জাতীয় পুরস্কারপ্রাপ্ত অকালপ্রয়াত অভিনেত্রী স্মিতা পাতিল অল্প সময়েই দর্শকমন জয় করে নিয়েছিলেন। ফিল্মফেয়ার পুরস্কারও পেয়েছেন তিন–তিনবার। এই গুণী অভিনেত্রীর সঙ্গে মেয়ে আলিয়া ভাটের মিল খুঁজে পাচ্ছেন চলচ্চিত্র নির্মাতা মহেশ ভাট। আলিয়ার বলিউডে পথচলা খুব বেশি দিনের নয়। তবে এরই মধ্যে নিজের প্রতিভার প্রমাণ দিয়ে চলেছেন এই ‘শানদার’ তারকা। কিন্তু স্মিতা পাতিলের সঙ্গে এই তরুণ তারকার মিল কোথায়? মহেশ ভাটের ভাষ্য, ‘চলচ্চিত্রে নতুন দিনের সূচনা হয়েছে। অনেক প্রতিভাবান অভিনয়শিল্পী কাজ করছেন এখন। তাঁদের কাজ দেখে ভালো লাগছে। আর তাঁরা একই সঙ্গে মূলধারা ও নিরীক্ষাধর্মী ছবিতে কাজ করছেন।’ তিনি আরও বলেন,‘ স্মিতা পাতিল তাঁর সময়েই সব ধারার চলচ্চিত্রে অভিনয় করতেন। আমার মেয়ে আলিয়া ভাটও সেই পথেই চলছে। আলিয়াও একই সঙ্গে বাণিজ্যিক এবং ভিন্ন ধারার কিছু ছবিতেও কাজ করছে।’ প্রসঙ্গত, আলিয়া ভাট ‘স্টুডেন্ট অব দ্য ইয়ার’, ‘হামটি শর্মা কি দুলহানিয়া’-এর মতো পুরোদস্তুর বাণিজ্যিক ছবির পাশাপাশি ‘হাইওয়ে’-এর মতো খানিকটা ভিন্ন ধারার চলচ্চিত্রেও কাজ করেছেন। এনডিটিভি
