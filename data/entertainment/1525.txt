
বলিউডের তারকা অনিল কাপুর তাঁর মুম্বাইয়ের জুহুর বাড়িতে আয়োজন করেছিলেন দীপাবলি উৎসবের। অনিলের আমন্ত্রণে এই উৎসবে এসেছিলেন রণবীর কাপুর-ক্যাটরিনা কাইফ জুটি। আমন্ত্রিতদের মধ্যে উপস্থিত হয়েছিলেন সালমান খানও। কিন্তু সালমান খান সেখানে উপস্থিত হওয়ার কিছুক্ষণের মধ্যেই স্থান ত্যাগ করেন রণবীর-ক্যাট।এ প্রসঙ্গে একজন প্রত্যক্ষদর্শী জানিয়েছেন, সালমান খান যখন অনিল কাপুরের বাড়িতে উপস্থিত হন তার আগেই সেখানে এসে পৌঁছেছিলেন রণবীর-ক্যাট। তাঁরা সেখানেই ছিলেন। কিন্তু সালমান এসে পৌঁছানোর পরপরই তাঁরা দুজন অনিলের বাড়ি থেকে বেরিয়ে যান। সে সময় রণবীর ও ক্যাটরিনার সঙ্গে একই গাড়িতে করে বেরিয়ে যান আদিত্য রায় কাপুরও।ওই প্রত্যক্ষদর্শী আরও জানিয়েছেন, উপস্থিত তারকারা কমবেশি সবাই দুই আঙুলের ‘ভি’ বা ভিক্টরি সাইন ও বুড়ো আঙুল তুলে ‘থাম্বস আপ’ দেখালেও সালমান খান তিন আঙুলে স্যালুট করছিলেন। আর তাঁর এই স্যালুটের কারণে অনেকেই কিছুটা বিস্মিত হয়েছিলেন। অনেকে ভাবছিলেন, এটি সালমানের নতুন কোনো ইঙ্গিত কি না!
এদিকে, সালমান খান যখন অনিল কাপুরের বাড়িতে এসে পৌঁছান, সেসময় উপস্থিত অনেকেই রণবীর ও ক্যাটরিনাকে নিয়ে সালমান খান কোনো নতুন মন্তব্য করেন কি না তা দেখার জন্য অপেক্ষা করছিলেন। সম্ভবত এ বিষয়টি ক্যাটরিনা আর রণবীরের ভেতরেও কাজ করেছে যে কারণে তাঁরা সালমান পৌঁছানোর কিছুক্ষণের মধ্যেই অনিল কাপুরের বাড়ি ত্যাগ করেন।প্রসঙ্গত, এর আগে বেশ কয়েকবারই বিভিন্ন অনুষ্ঠানে ক্যাটরিনাকে দেখে সালমান খান নানা মন্তব্য করেছেন। গত বছর সালমান খান তাঁর বোন অর্পিতা খানের বিয়ের সময় ক্যাটরিনাকে নিয়ে মন্তব্য করেছিলেন— ‘আমি তোমাকে ‘ক্যাটরিনা খান’ হওয়ার সুযোগ দিয়েছিলাম; কিন্তু তুমি ‘ক্যাটরিনা কাপুর’ হওয়ার বিষয়টাকেই বেছে নিয়েছ।ওই প্রত্যক্ষদর্শী জানিয়েছে, সম্ভবত সালমানের এ ধরনের কোনো মন্তব্য বা তির্যক বাক্যবাণ এড়াতেই ক্যাটরিনা সালমান খানকে দেখে দ্রুত স্থান ত্যাগ করেন। এনডিটিভি। মিড-ডে।
