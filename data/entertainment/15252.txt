
‘কমেডিয়ান’ হিসেবে বিশেষ পরিচিতি তৈরি হয়েছে নায়িকা পূর্ণিমার। চলচ্চিত্র অঙ্গনের প্রায় সবার ভঙ্গি হুবহু নকল করতে পারেন তিনি। পূর্ণিমার এই প্রতিভা খুঁজে বের করেছেন অভিনেতা আলমগীর। সম্প্রতি এ আবিষ্কারের গল্পটি শোনালেন এই নায়ক।গত শনিবার সন্ধ্যায় রাজধানীর ঢাকা ক্লাবে ছিল মেরিল-প্রথম আলো পুরস্কার-পরবর্তী পুনর্মিলনী। ক্লাবের স্যামসন এইচ চৌধুরী মিলনায়তনের এই ঘরোয়া আয়োজনে হাজির হয়েছিলেন মেরিল-প্রথম আলো ২০১৬-এর মনোনয়নপ্রাপ্ত শিল্পী, উপহার তুলে দেওয়া অতিথিসহ সংস্কৃতি ও বিনোদন অঙ্গনের তারকারা। এ অনুষ্ঠানের একটি অংশ উপস্থাপনা করেন নায়ক ফেরদৌস ও নায়িকা পূর্ণিমা। সে সময় বেবি নাজনীন, মমতাজ, রোজিনাসহ বেশ কজন অভিনেত্রীর ভঙ্গি হুবহু নকল করে দেখান পূর্ণিমা। আলমগীর নিজেই পূর্ণিমাকে বলেন, যেন তাঁকেও নকল করে দেখায়। পূর্ণিমা সে সময় মঞ্চে আহ্বান করেন আলমগীরকে। মঞ্চে এসে আলমগীর সবাইকে বলেন, কীভাবে তিনি খুঁজে বের করলেন এই কমেডিয়ান পূর্ণিমাকে।‘আমেরিকার ক্যালিফোর্নিয়ায় একটি অনুষ্ঠান করতে গিয়েছিলাম। আমি, রুনা ও ববিতা আড্ডা দিচ্ছিলাম। আর পূর্ণিমা, মৌ, জাহিদ বাইরে ঘুরে বেড়াচ্ছিল। আমাদের বলল, আপনারা আড্ডা মারছেন আমরা তো জায়গা পাচ্ছি না। তাঁকে আমরা ডেকে নিলাম। তারপর ভোর সাড়ে চারটা-পাঁচটা পর্যন্ত পূর্ণিমার কমেডির জন্য আমরা ঘুমাতে পারলাম না। সেখানেই আমি আবিষ্কার করলাম এক অন্য রকম পূর্ণিমাকে।’তবে কমেডিয়ান হিসেবে পরিচিতি তৈরি হওয়া নিয়ে খানিকটা শঙ্কিত পূর্ণিমা। সেটি প্রকাশ করতেই অভিনেত্রী সুবর্ণা মুস্তাফা বলেন, ‘কমেডিয়ানেরাই অভিনেতা হিসেবে সব থেকে শক্তিশালী। যেমন চার্লি চ্যাপলিন।’ এতে কতটা সান্ত্বনা পেলেন পূর্ণিমা তা জানা যায়নি। তবে নতুন করে বিনোদন অঙ্গনের সবার নজর কাড়তে সক্ষম হয়েছেন এই অভিনেত্রী।
