
গান করতে অস্ট্রেলিয়া যাচ্ছেন শিল্পী হাবিব ওয়াহিদ। যাওয়ার আগে ইউটিউবে নিজের চ্যানেলে প্রকাশ করে যাচ্ছেন নতুন গান ‘গোলাপের দিন’। চলচ্চিত্রের গানের বাইরে অনেক দিন পর ন্যান্‌সির সঙ্গে দ্বৈতকণ্ঠে গানটি গাইলেন তিনি। ফোনালাপে জানালেন বিদেশে গাইতে যাওয়ার অনুভূতি ও সেই গানটি নিয়ে নানা কথা
‘গোলাপের দিন’ নিশ্চয়ই রোমান্টিক গান?
হ্যাঁ। গানটির কথা লিখেছেন সুহৃদ সুফিয়ান, সুর ও সংগীতায়োজন আমার। অনেক দিন পর ন্যান্‌সির সঙ্গে দ্বৈতকণ্ঠে পপ ঘরানার একটা গান করলাম। এর মধ্যে অবশ্য সিনেমার জন্য গেয়েছি আমরা। আজ বুধবার রাতে আমার ইউটিউব চ্যানেলে অডিওটি প্রকাশ করব, পরে গিয়ে ভিডিও।
অডিও আগে ভিডিও পরে, কেন?
শ্রোতারা গানটিই আগে শুনুক। অডিওর শক্তিটা যাচাই করতে চাই। অডিও থেকে ভালো সাড়া পেলে ভিডিওর একটা চাহিদা তৈরি হবে। এক বা দুই মাস পর ভিডিও ছাড়ব।
ভিডিওতে কি আপনিই মডেল থাকবেন?
সেটা এখনো ঠিক হয়নি। তবে একটা নতুন মুখ খুঁজছি। শিগগিরই নতুন মুখের জন্য ঘোষণা দেব। নতুনদের নিয়ে কাজ করলে নতুন কিছু তৈরির সম্ভাবনা থাকে।
প্রবাসে বাঙালিদের জন্য গাইতে কেমন লাগে? কেমন প্রতিক্রিয়া পান?
তাঁদের প্রতিক্রিয়া এককথায় অমূল্য। প্রবাসী বাঙালিদের মুখোমুখি হলে অনেক দিনের জমানো আবেগ প্রকাশ করেন তাঁরা। আয়োজক বা শ্রোতাদের সঙ্গে দেখা হলে সেটা বুঝতে পারি। তাঁদের কেউ কেউ নিজের বাড়িতে নিয়ে গিয়ে আপ্যায়ন করেন, কেউ জোর করে বেড়াতে নিয়ে যান আবার কেউ উপহার নিয়ে আসেন। এই ভালোবাসাগুলো শতভাগ নিখাদ। এই জিনিসগুলো আমার খুব ভালো লাগে।
পূর্ণাঙ্গ অ্যালবাম আর করবেন না?
না, এখন থেকে সব সিঙ্গেলস (একক) হবে। ইউটিউবে একসঙ্গে ১০টা গান দিয়ে লাভ নেই। আমাদের এখানকার শ্রোতাদের সামনে হলিউড, বলিউড, টালিউডের গান একসঙ্গে থাকে। এত গান কেন শুনবেন, কীভাবে শুনবেন তাঁরা? এখন আবার ‘ভিডিওসহ’ একটা ব্যাপার মানুষের মাথায় ঢুকে গেছে।
ঈদে বের হওয়া গানগুলো শুনেছেন?
টুকটাক। প্রীতম হাসানের ‘জাদুকর’ গানের ভিডিওটা ইন্টারেস্টিং লেগেছে। গানটা আগে শোনা ছিল, ভিডিওটা দেখে ভালো লাগল। পুরোনো দিনের একটা গল্প দেখানো হয়েছে ভিডিওটিতে। এ ছাড়া ঈদের ছবি নবাব-এর গানগুলো ভালো লেগেছে।
সাক্ষাৎকার: রাসেল মাহ্‌মুদ
