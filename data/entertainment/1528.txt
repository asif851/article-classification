
দেশের ৪৬টি প্রেক্ষাগৃহে আজ শুক্রবার মুক্তি পাচ্ছে গ্যাংস্টার রিটার্নস ছবিটি। আর এই ছবি নিয়ে ব্যস্ত সময় পার করছেন এর নায়ক, নায়িকা আর খলনায়ক। পর্দায় নায়ক অপূর্বর সঙ্গে যতই বিরোধ থাকুক না কেন, ছবির সাফল্যের জন্য কাঁধে কাঁধ মিলিয়ে প্রচারণার কাজ করে যাচ্ছেন খলনায়ক টাইগার রবি। তাঁদের সঙ্গে আছেন ছবির অন্যতম নায়িকা পিয়া। ছুটছেন এক টিভি চ্যানেল থেকে অন্য টিভি চ্যানেলে, এফএম রেডিওতে আর সংবাদপত্র অফিসে। গতকাল বৃহস্পতিবার সন্ধ্যায় এলেন প্রথম আলো কার্যালয়ে। শোনালেন ছবি নিয়ে তাঁদের এই ব্যস্ততার কথা।এদিকে ছবির মুক্তি উপলক্ষে রাজধানীর একটি রেস্তোরাঁয় গত বুধবার আয়োজন করা হয় সংবাদ সম্মেলনের। এতে উপস্থিত ছিলেন ছবির পরিচালক আশিকুর রহমান, অভিনয়শিল্পী অপূর্ব, জান্নাতুল পিয়া, শম্পা হাসনাইন ও টাইগার রবি, গীতকার কবির বকুল, প্রযোজক শারমিনা নাসরিন এবং সহ–প্রযোজক এম এ মারুফ।গ্যাংস্টার রিটার্নস ছবির শিল্পী ও কলাকুশলীদের শুভেচ্ছা জানান সাংবাদিক ও কথাসাহিত্যিক আনিসুল হক এবং বাংলাদেশ চলচ্চিত্র প্রযোজক সমিতির উপদেষ্টা খোরশেদ আলম খসরু।প্রথম আলো কার্যালয়ে এসে টাইগার রবি বলেন, ‘ছবির শুটিংয়ের সময় পরিচালক সাত ফুট লম্বা এক অজগর আমাকে ধরিয়ে দিলেন। এই সাপ নিশ্বাস নেয় এক মিনিট ধরে আবার নিশ্বাস ছাড়ে আরও এক মিনিটে। শট শেষ হওয়ার পর ভাবলাম, সাপটি পরিচালক আশিকুর রহমানের গায়ে পেঁচিয়ে দেব। দেখি পরিচালক হাওয়া। ঘণ্টা তিনেক পর তাঁর দেখা পেলাম। তখন অবশ্য আর ওই ইচ্ছা ছিল না।’পিয়া ছিলেন র্যাম্প মডেল। বললেন, ‘অনেকেরই ধারণা, যাঁরা র্যাম্পে হাঁটেন, তাঁরা অভিনয় করতে পারবেন না। আমি এই ধারণা পাল্টে দিতে চেয়েছি।’২০০৫ সালে টিভি নাটকে প্রথম অভিনয় করেন অপূর্ব। এরপর সহস্রাধিক নাটকে অভিনয় করেছেন তিনি। কিন্তু স্বপ্ন দেখেছেন একদিন চলচ্চিত্রে অভিনয় করবেন। আজ তাঁর সেই স্বপ্ন পূরণ হচ্ছে। এবারই প্রথম চলচ্চিত্রে অভিনয় করছেন তিনি।শুটিংয়ের জন্য প্রচুর পরিশ্রম করতে হয়েছে অপূর্বকে। বললেন, ‘ছবিতে এমন কিছু দৃশ্য আছে, যা দেখলেই দর্শক বুঝতে পারবেন, আমাকে কী খাটুনি খাটতে হয়েছে। সাভারে এক ট্যানারিতে অ্যাকশন দৃশ্যের শুটিংয়ের সময় ওখানে তাপমাত্রা ছিল ৪৫ ডিগ্রি। আরেকবার হাঁটু কেটে গেছে। প্যান্ট ছিঁড়ে পা থেকে রক্ত ঝরছে। কিন্তু সেদিকে তাকানোর জন্য এতটুকু সুযোগ পাইনি। আবার কনকনে শীতের মধ্যে সুইমিংপুলে ২৭ বার ঝাঁপ দিতে হয়েছে। এখন এসবই স্মৃতি। দর্শকদের প্রেক্ষাগৃহে এসে ছবিটি দেখার জন্য অনুরোধ করছি। আমরা সবাই মিলে অন্য রকম একটা ছবি তৈরি করেছি। এখানে যেমন অ্যাকশন আছে, তেমনি আছে রোমান্টিক দৃশ্য। আর গানগুলো তো দারুণ। যে কেউ পছন্দ করবেন।’
