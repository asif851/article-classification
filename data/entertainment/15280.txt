
হৃতিক রোশন ও সুজান খান এখন আর এক ছাদের নিচে বাস করেন না। স্বামী-স্ত্রীর সম্পর্ক তাঁরা ২০১৪ সালেই আনুষ্ঠানিকভাবে চুকিয়ে ফেলেছেন। কিন্তু সন্তানদের ওপর এর প্রভাব কখনোই পড়তে দেননি তাঁরা। সময় পেলেই দুই ছেলে রিদান ও রিহানকে নিয়ে ঘুরতে চলে যান দুজন। আলাদা হওয়ার পরও হৃতিক-সুজান দুই ছেলেকে নিয়ে দেশের বাইরে থেকে একবার ঘুরে এসেছেন। এই বছর ইংরেজি নববর্ষ তাঁরা দুবাইয়ে কাটিয়েছেন। আর গত সপ্তাহে সুজান ছেলেদের নিয়ে বেরিয়েছিলেন সমুদ্র ভ্রমণে। এবার অবশ্য সন্তানদের বাবা হৃতিকের সঙ্গ পাওয়া যায়নি।
সুজান খান ইনস্টাগ্রামে তাঁদের ভ্রমণের কিছু ছবি শেয়ার করেছেন। দুই ছেলের সঙ্গে একটি ছবি প্রকাশ করে সুজান ক্যাপশনে লিখেছেন, ‘আমার দুই শাবক’। আর নিজের মানসিক অবস্থাকে তিনি তুলনা করেছেন সিংহীর সঙ্গে। এবারের ভ্রমণে ছেলেরা ছাড়াও সুজানের সঙ্গী হয়েছিলেন বান্ধবী আনু দেওয়ান। এনডিটিভি
 
