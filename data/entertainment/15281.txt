
গত বছরের ব্লকবাস্টার ছবি ‘দঙ্গল’ ভারত ও ভারতের বাইরে এখন পর্যন্ত মোট ৫৩২ কোটি রুপি আয় করেছে। আর ছবির মূল অভিনেতা আমির খান একাই এই ছবি থেকে আয় করেছেন আনুমানিক ১৭৫ কোটি রুপি। ‘দঙ্গল’-এ শুধু অভিনয়ের জন্যই তিনি নিয়েছেন ৩৫ কোটি রুপি। বাকিটা এই অভিনেতা লভ্যাংশ বণ্টন চুক্তির মাধ্যমে আয় করেছেন।
আমির তাঁর প্রতিটি ছবিতেই মুনাফা বণ্টন অংশীদারত্বের ভিত্তিতে চুক্তি করেন। ‘দঙ্গল’-ও তার ব্যতিক্রম নয়। এই ছবির যা লাভ হয়েছে, তার মধ্যে থেকে ৩৩ শতাংশ গেছে আমিরের পকেটে। আমিরের সঙ্গে এই ছবির সহপ্রযোজক ডিজনি আর ইউটিভির সঙ্গে তাঁর এমন একটি চুক্তিই হয়েছিল। এ ছাড়া ভবিষ্যতে ‘দঙ্গল’ যে পরিমাণ রয়্যালিটি পাবে, তার থেকেও ৩৩ শতাংশ পাবেন আমির খান। ফিল্মফেয়ার।
 
