
টালিউডের নায়ক জিতের সঙ্গে বাদশা ছবিতে অভিনয় করবেন ফেরদৌস—এমন গুঞ্জন শোনা যাচ্ছিল আগে থেকেই। কিন্তু এত দিন এ খবরটি নিজে নিশ্চিত করেননি ফেরদৌস। তবে এবারে ফেরদৌস জানালেন, গতকাল রোববার থেকে হোতাপাড়ায় তাঁর অংশের শুটিং শুরু হয়েছে। ফেরদৌস বলেন, ‘এর আগে এসকে মুভিজের একাধিক ছবিতে অভিনয় করেছি। এই প্রতিষ্ঠানের কর্ণধার অশোক ধানুকার সঙ্গে একটা ভালো সম্পর্ক তৈরি হয়েছে। তিনিই কাজটি করার জন্য খুব করে বললেন, রাজি হয়ে গেলাম।’বাদশা ছবিটি পরিচালনা করছেন ভারতের পরিচালক বাবা যাদব। যৌথ প্রযোজনার এই ছবিতে ফেরদৌসের সঙ্গে আছেন জিৎ ও নুসরাত ফারিয়া।এর আগে টালিউডের ফাইটার ছবিতে জিতের সঙ্গে কাজ করার অভিজ্ঞতা রয়েছে ফেরদৌসের। দুজনের মধ্যে বন্ধুত্বও দারুণ। ফেরদৌস বলেন, ‘চলচ্চিত্রের বাইরেও জিতের সঙ্গে আমার বন্ধুর মতো সম্পর্ক। কলকাতায় গেলে দুজনের ভালো আড্ডা জমে। আশা করছি, আমাদের এবারের কাজটি ভালোই হবে।’
