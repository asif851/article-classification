
‘বলিউড বাদশাহ’ শাহরুখ খানের বুড়িয়ে যাওয়া একটি ছবি প্রকাশিত হওয়ার পর অনলাইনে রীতিমতো হইচই পড়ে গেছে। বলা হচ্ছে, সম্প্রতি মুম্বাইয়ের ব্রিচ ক্যান্ডি হাসপাতালে অস্ত্রোপচারের সময় নাকি শাহরুখের এই ছবিটি তোলা হয়েছে। হোয়াটসঅ্যাপে ছড়িয়ে পড়া ছবিটিতে কাঁচা-পাকা চুলের শাহরুখকে দেখে বিস্ময়ে হতবাক হয়ে যান তাঁর ভক্তেরা। ৪৯ বছর বয়সী শাহরুখের এমন বয়োবৃদ্ধ চেহারার ছবি দেখে তাঁরা প্রিয় তারকার স্বাস্থ্য নিয়ে শঙ্কিত হয়ে যান। পরে অবশ্য জানা যায়, ফটোশপের কারসাজিতে ছবিটি অনলাইনে ছাড়া হয়েছে।বিজ্ঞাপনচিত্রে শুটিংয়ের প্রস্তুতি নেওয়ার সময় পরচুলা পরা অবস্থায় শাহরুখের একটি ছবি তোলা হয়েছিল। কাঁচা-পাকা চুলের পরচুলাটি এতটাই নিখুঁত যে, দেখে বোঝার উপায় নেই সেটা পরচুলা। সম্প্রতি ফটোশপের কারসাজিতে সেই ছবিটিই হোয়াটসঅ্যাপে পোস্ট করেন কেউ একজন। পরে তা ঝড়ের গতিতে অনলাইনে ছড়িয়ে পড়ে। এক খবরে এ তথ্য জানিয়েছে ইন্ডিয়া টুডে।কেন এমন ছবি প্রকাশ করা হলো তা নিশ্চিত হওয়া না গেলেও ধারণা করা হচ্ছে, একঘেয়ে বিরক্তিকর সময় থেকে মুক্তি পেতে শাহরুখের বুড়িয়ে যাওয়া ছবিটি অনলাইনে পোস্ট করেছেন ফটোশপে পারদর্শী কেউ একজন। তিনি হয়তো দেখাতে চেয়েছেন, অনেক বছর পর বুড়ো হয়ে গেলে শাহরুখের চেহারা কেমন হবে।
