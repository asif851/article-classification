
বলিউডের তারকাদের মধ্যে কে কত বেশি জনপ্রিয়, তা নিয়ে নীরব প্রতিযোগিতা চলে সব সময়ই। কখনো তা প্রকাশ পায়, আবার কখনো বা অপ্রকাশিতই রয়ে যায়। জনপ্রিয়তার দৌড়ে কে কার চেয়ে এগিয়ে তা নির্ধারণের অনেক পথই আছে। জনপ্রিয়তা মাপার অন্যতম উপায় হলো সোশ্যাল মিডিয়ায় সক্রিয় তারকাদের অনুসারীর সংখ্যা গণনা। বর্তমানে টুইটার অনুসারীর সংখ্যার বিচারে সবচেয়ে বেশি জনপ্রিয় তারকা অভিনেতা অমিতাভ বচ্চন। সম্প্রতি ১ কোটি ২০ লাখ টুইটার অনুসারী জুটিয়ে অমিতাভের পরেই নিজের স্থান নিশ্চিত করেছেন শাহরুখ।শাহরুখ ১ কোটি ২০ লাখ টুইটার অনুসারী পাওয়ার পর আজ সোমবার সকাল থেকেই উচ্ছ্বাস প্রকাশ করছেন তাঁর টুইটার অনুসারীরা। এরই মধ্যে টুইটারে ‘#এসআরকে ১২ মিলিয়ন’ ট্রেন্ডও চালু করে দিয়েছেন উচ্ছ্বসিত শাহরুখ-ভক্তেরা।এক কোটি ৩৯ লাখ অনুসারী নিয়ে টুইটারে রাজত্ব করছেন অমিতাভ বচ্চন। ১ কোটি ২০ লাখ অনুসারী জুটিয়ে তাঁর পরেই জায়গা পেয়েছেন শাহরুখ। এই দৌড়ে শাহরুখের পেছনে পড়েছেন বলিউডের অন্যতম প্রভাবশালী দুই তারকা অভিনেতা আমির খান ও সালমান খান। আমির ও সালমানের টুইটার অনুসারীর সংখ্যা যথাক্রমে এক কোটি ১৯ লাখ এবং এক কোটি ১২ লাখ। এক খবরে এ তথ্য জানিয়েছে ইন্ডিয়া টুডে।২০১০ সালের জানুয়ারি মাসে টুইটারে যোগ দেন শাহরুখ। ২ জানুয়ারি প্রথম টুইট করেন তিনি। প্রথম টুইটার বার্তায় কিং খান লিখেছিলেন, ‘প্রচণ্ড লজ্জা লাগছে। কখনোই ভাবিনি এখানে (টুইটারে) থাকব আমি। কিন্তু আমার বন্ধু করণ জোহর আমাকে বলেছে, জীবনকে কীভাবে ভাগাভাগি করতে হয় তা আমার শেখা উচিত।’গত বছরের নভেম্বরে এক কোটি টুইটার অনুসারীর মাইলফলক স্পর্শ করেন শাহরুখ। তখন অভিনব এক উপায়ে ভক্তদের ধন্যবাদ জানান তিনি। একটি অডিও বার্তা রেকর্ড করে তা পোস্ট করেন অনলাইনে।এক কোটি টুইটার অনুসারীর মাইলফলক স্পর্শ করার পর শাহরুখের অডিও বার্তা শুনতে ক্লিক করুন
