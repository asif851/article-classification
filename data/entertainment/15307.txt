
চলচ্চিত্র সমালোচকদের মতে, আশির দশকে টম ক্রুজের ক্যারিয়ারকে প্রথম তুঙ্গে নিয়ে গিয়েছিল তাঁর অভিনীত অ্যাকশন ধারার ছবি টপ গান। প্রয়াত টনি স্কট পরিচালিত হলিউডি এই ছবিটি মুক্তি পেয়েছিল ১৯৮৬ সালে। পরের বছর সেরা গানের অস্কার পুরস্কারটি বগলদাবা করেছিল এই ছবির ‘টেক মাই ব্রিথ অ্যাওয়ে’। তখনকার সময়ে বক্স অফিসে ঝড় তোলা এই ছবির দ্বিতীয় কিস্তি আসছে। জানালেন টম ক্রুজ নিজে। এমনকি সেই ছবির নামটা কী হবে সেটাও বলে দিলেন।
সম্প্রতি অ্যাকসেস হলিউডকে দেওয়া এক সাক্ষাৎকারে এই অস্কারজয়ী তারকা জানান, টপ গান ছবির দ্বিতীয় কিস্তির নাম হবে টপ গান: ম্যাভেরিক। আগেরবারের মতোই প্রধান চরিত্র ম্যাভেরিকে দেখা যাবে তাঁকে। এবারের ছবি পরিচালনা করবেন টম ক্রুজ অভিনীত অবলিভিয়ন ছবির পরিচালক জোসেফ কোসিনস্কি। অভিনয়ের সঙ্গে ছবিটি প্রযোজনাও করছেন টম। প্রথম কিস্তির প্রযোজক জেরি ব্রাকহেইমারও আছেন সঙ্গে।
ছবি মুক্তির তারিখ এখনো প্রকাশ হয়নি। তবে টম ক্রুজ জানান, বছরখানেকের মধ্যে ছবির শুটিং করা হবে। ছবি সম্পর্কিত আর কোনো তথ্য দিতে নারাজ এই মিশন ইম্পসিবল তারকা। বলেছেন, ‘আমি আর কিছু বলতে পারব না।’ কিন্তু ছবিটা নিয়ে তিনি খুব বেশি উচ্ছ্বসিত বলে জানালেন। দ্য হলিউড রিপোর্টার
