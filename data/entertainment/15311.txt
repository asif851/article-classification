
 
• নায়ক-নায়িকারা সাধারণত তাঁদের প্রেমের কথা চেপে যান। • অনেকে বিয়ের খবর বছরের পর বছর দিব্যি লুকিয়ে রাখেন। • সিয়াম আহমেদ প্রথম চলচ্চিত্র মুক্তির আগেই নিজের প্রেমের কথা জানালেন!
অভিনয়শিল্পী সিয়াম আহমেদ বাংলাদেশের ছোট পর্দায় পরিচিত মুখ। বড় পর্দায়েও নাম লিখিয়েছেন। তাঁর প্রথম ছবি ‘পোড়ামন ২’ এখন মুক্তির অপেক্ষায়। এই ছবি মুক্তির আগেই সম্প্রতি নতুন আরেকটি ছবিতে চুক্তিবদ্ধ হয়েছেন সিয়াম। গতকাল রোববার প্রথম আলোর নিয়মিত আয়োজন ফেসবুকে লাইভ ‘আলাপন’-এ আমন্ত্রণ জানানো হয় তরুণ প্রজন্মের এই আলোচিত তারকাকে। সেখানে তিনি অনেক কথার পাশাপাশি নিজের প্রেম আর বিয়ে নিয়েও খোলামেলা কথা বলেছেন।
জনপ্রিয়তা হারানোর ভয়ে নায়ক-নায়িকারা সাধারণত তাঁদের প্রেমের কথা দর্শকদের কাছে চেপে যান। অনেকে বিয়ের খবর বছরের পর বছর দিব্যি লুকিয়ে রাখেন। সেখানে সিয়াম আহমেদ কিনা প্রথম চলচ্চিত্র মুক্তির আগেই নিজের প্রেমের কথা জানালেন! এবার ভালোবাসা দিবসে সামাজিক যোগাযোগমাধ্যম ফেসবুকে নিজের ভালোবাসার মানুষের সঙ্গে একটি ছবি প্রকাশ করেন তিনি। স্বাভাবিকভাবেই সবার মনে কৌতূহল জাগে, কে সেই নারী? সিয়াম কোনো ভান-ভণিতা না করেই জবাব দেন। আট বছর ধরে এই মেয়েকে চেনেন সিয়াম। আর তাঁদের প্রেমের সম্পর্ক ছয় বছর। ইদানীং তাঁর প্রেমিকার ছবি সবার চোখে বেশি পড়লেও সিয়াম কিন্তু কখনোই প্রেমের বিষয়টি লুকাননি। জানালেন, প্রেমিকার সঙ্গে তোলা ছবি তিনি প্রায়ই সামাজিক যোগাযোগমাধ্যমে প্রকাশ করেন। তবে এখনই প্রেমিকার নাম কিংবা বিস্তারিত বলতে চান না। সময় হলেই সবাইকে জানাবেন।
কিন্তু সুদর্শন সিয়ামের যে এত এত মেয়ে ভক্ত, তাঁদের এখন কী হবে? মেয়ে ভক্তদের মন ভেঙে জনপ্রিয়তার হারানোর ভয় পান সিয়াম? সিয়াম বলেন, ‘আমি মনে করি, দর্শক যদি আমাকে সত্যিকার অর্থেই পছন্দ করেন, তাহলে আমার রিলেশনশিপ স্ট্যাটাস কখনোই আমার জনপ্রিয়তায় ভাটা ফেলতে পারবে না। আর যদি এমন হয়, তাহলে বুঝতে হবে, অভিনেতা হওয়ার যোগ্যতাই আমার ছিল না।’
আর পর্দায় যখন সিয়াম অন্য মেয়েদের সঙ্গে প্রেম করেন, তখন বাস্তবের প্রেমিকা এ বিষয়টি কীভাবে নেন? সিয়াম বললেন, ‘ও আমার বড় সমালোচক। অনেক সময় আমাকে ও বলছে, ওই দৃশ্যে তোমার নায়িকার একটু কাছে গিয়ে শট দিলে দৃশ্যটা আরও ভালো হতো।’
তাঁদের দুজনের সম্পর্কের বিষয়টি পরিবারের সদস্যরাও জানেন। সব যখন ঠিক, তাহলে সিয়াম বিয়ে করছেন কবে? বিয়েটা এই নায়ক মা-বাবার ওপরই ছেড়ে দিয়েছেন। তিনি মনে করেন, তাঁর জীবনের সব ভালোমন্দ বিষয়ে মতামত দেওয়ার অধিকার তাঁর মা-বাবারই আছে। তাঁরা যখন ঠিক মনে করবেন, তখনই পছন্দের মানুষের সঙ্গে বিয়ের পিঁড়িতে বসবেন সিয়াম।
