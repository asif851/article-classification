
বলিউড তারকা কারিশমা কাপুরের সঙ্গে তাঁর দীর্ঘদিনের বন্ধু ধনাঢ্য ব্যবসায়ী সন্দীপ তোশনিওয়ালের বিয়ের আর কোনো বাধা নেই। জানা গেছে, শিগগিরই তাঁরা বিয়ের পিঁড়িতে বসতে যাচ্ছেন। সাবেক স্ত্রী ড. আশ্রিতার সঙ্গে সম্প্রতি মুম্বাইয়ের বান্দ্রার একটি পারিবারিক আদালতে সন্দীপের আনুষ্ঠানিকভাবে বিবাহবিচ্ছেদ হয়েছে। তাই এখন শুধু কারিশমার সঙ্গে সন্দীপের বিয়ের সানাই বাজার অপেক্ষা।
জানা গেছে, আশ্রিতা মাসিক আট লাখ রুপি খোরপোশ আর দুই ছেলেমেয়ের ভরণপোষণের দায়িত্ব নিজেই নিয়েছেন। সঙ্গে মুম্বাইয়ে একটি ফ্ল্যাট দেওয়া হয়েছে তাঁকে। অনেক আলোচনার পর আট কোটি রুপিতে সন্দীপ আর আশ্রিতার বিবাহবিচ্ছেদ চূড়ান্ত হয়।
এদিকে সম্প্রতি কারিনা কাপুরের ফ্ল্যাটে রাতের এক পার্টিতে কারিশমা কাপুর ও সন্দীপ তোশনিওয়ালকে ক্যামেরাবন্দী করেন পাপারাজ্জিরা। তবে বছরের গোড়ার দিকে বাবা রণধীর কাপুর সংবাদমাধ্যমকে বলেছিলেন, তাঁর মেয়ে কারিশমা বিয়ে করতে চাচ্ছেন না।
কারিশমা কাপুর ২০০৩ সালে ব্যবসায়ী সঞ্জয় কাপুরকে বিয়ে করেন। সাবেক এই দম্পতির দুই সন্তান—মেয়ে সামিরা (১২) আর ছেলে কিয়ান (৭)। তারা এখন কারিশমার কাছেই আছে। সঞ্জয় কাপুর সম্প্রতি প্রিয়া সচদেবকে বিয়ে করেছেন। সন্দীপ তোশনিওয়ালের সঙ্গে তিন বছর ধরে প্রেম করছেন কারিশমা কাপুর। এনডি টিভি, ডিএনএ
