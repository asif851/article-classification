
শত ব্যস্ততার মাঝেও বাবা হিসেবে সন্তানদের প্রতি যথেষ্ট দায়িত্ববান সাইফ। প্রথম স্ত্রী অমৃতা সিংয়ের ঘরে তাঁর দুই সন্তানের সঙ্গে দারুণ বন্ধুত্ব এ তারকা অভিনেতার। পড়ালেখা শেষ করে সাইফের সন্তানেরা যে পেশাকেই বেছে নিতে চাইবে, তাতেই সম্মতি দেবেন তিনি। সম্প্রতি এক খবরে এমনটিই জানিয়েছে ওয়ান ইন্ডিয়া।এদিকে, বলিউডের জনপ্রিয় অভিনেত্রী কারিনা কাপুর খানকে গত বছর বিয়ে করেছেন সাইফ। ব্যক্তিজীবনে সাফল্যের পাশাপাশি পেশাজীবনেও দারুণ সফল ৪৩ বছর বয়সী এ তারকা অভিনেতা।প্রথম স্ত্রী বলিউডের অভিনেত্রী অমৃতা সিংয়ের ঘরে সাইফের দুই সন্তান সারা ও ইব্রাহীম। মেয়ে সারা আলী খান বলিউডে অভিনয় করতে চাইলে কোনো আপত্তি আছে কি না, জানতে চাইলে সাইফ জানিয়েছেন, ‘আমার কোনো আপত্তি নেই। তবে আমি মনে করি, বলিউডে সম্পৃক্ত হওয়ার আগে সারার কয়েক পাউন্ড ওজন কমানো উচিত।’
সাইফ আরও বলেন, ‘সে এখন যুক্তরাষ্ট্রের কলাম্বিয়া বিশ্ববিদ্যালয়ে পড়ালেখা করছে। পড়ালেখার পর্ব শেষে নিজের ইচ্ছা অনুযায়ী পেশা বেছে নিতে কোনো রকম বাধার মুখে পড়তে হবে না তাকে। বিশ্বের যেকোনো জায়গায় কাজ খুঁজে নিতে পারে সে। আবার দেশে ফিরে চলচ্চিত্র জগতের সঙ্গে জড়াতে পারে কিংবা আইনজীবীও হতে পারে। সবকিছুই নির্ভর করছে তার ইচ্ছের ওপর।’মেয়েকে খুব কাছের একজন বন্ধু মনে করেন বলেই জানিয়েছেন সাইফ। এ প্রসঙ্গে তাঁর ভাষ্য, ‘সারার সঙ্গে আমার বন্ধনটা অনেক বেশি শক্তিশালী। আমি তাকে খুব কাছের একজন বন্ধু বলেই ভাবি। সে আমার অনেক বড় দুর্বলতাও বটে। তার যেকোনো সিদ্ধান্তে আমার পূর্ণ সমর্থন থাকবে। পেশাজীবনে সাফল্য পাওয়ার ক্ষেত্রে তার প্রতি আমার সহযোগিতার দরজা সব সময় খোলা থাকবে।’
