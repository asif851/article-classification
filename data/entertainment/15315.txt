
বাবার নামে দাতব্য প্রতিষ্ঠান খোলার ঘোষণা দিলেন বলিউডের প্রখ্যাত অভিনেতা অমিতাভ বচ্চন। সম্প্রতি অমিতাভ তাঁর প্রয়াত বাবার স্মৃতির উদ্দেশে এইচআরবি মেমোরিয়াল ট্রাস্টের কার্যক্রম শুরু করেছেন বলে জানিয়েছেন। এ প্রসঙ্গে অমিতাভ তাঁর ব্লগে লিখেছেন, ‘আমি আনন্দের সঙ্গে এইচআরবি মেমোরিয়াল ট্রাস্ট গঠনের ঘোষণা দিচ্ছি। আমার প্রয়াত বাবার স্মৃতির প্রতি শ্রদ্ধা জানিয়ে এই দাতব্য প্রতিষ্ঠান চালানোর সিদ্ধান্ত নিয়েছি আমি। এই প্রতিষ্ঠানের মাধ্যমে কী ধরনের দাতব্য কাজ করা হবে, শিগগিরই সবাই তা জানতে পারবেন। দাতব্য কাজে তহবিল গঠনের লক্ষ্যে বিভিন্ন অনুষ্ঠান আয়োজনের পাশাপাশি আরও নানা ধরনের উদ্যোগ নেব।’ সম্প্রতি এক খবরে এ তথ্য জানিয়েছে ‘ইন্দো-এশিয়ান নিউজ’। এদিকে, ভার্চুয়াল জগতে সক্রিয় পদচারণের জন্য সুপরিচিত ৭০ বছর বয়সী অমিতাভ। ডিজিটাল ফরম্যাটে নতুন একটি প্রজেক্টের কাজ হাতে নিয়েছেন বলে জানিয়েছেন বর্ষীয়ান এ তারকা অভিনেতা। এ প্রসঙ্গে তিনি বলেন, ‘ডিজিটাল ফরম্যাটে নতুন একটি প্রজেক্টের কাজ করছি। বিষয়টি একটু জটিল। আশা করছি, শিগগিরই এ বিষয়ে সবাইকে বিস্তারিত জানাতে পারব। এখন শুধু এটুকুই বলব, বেশ উত্তেজনাকর একটি প্রজেক্ট এটি।’ 
