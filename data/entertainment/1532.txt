
ভারতের প্রখ্যাত অভিনেতা সৌমিত্র চট্টোপাধ্যায়কে ২ মার্চ জাতীয় জাদুঘর মিলনায়তনে দেওয়া হবে ‘কাজী সব্যসাচী স্মৃতি পুরস্কার’। পুরস্কার হিসেবে থাকছে এক লাখ টাকা, ক্রেস্ট আর উত্তরীয়।
কাজী নজরুল ইসলামের ছেলে প্রখ্যাত বাচিকশিল্পী কাজী সব্যসাচী স্মরণে তাঁর পরিবার এবার ‘কাজী সব্যসাচী স্মৃতি পুরস্কার’ প্রবর্তন করছে। কাজী সব্যসাচীর মেয়ে খিলখিল কাজী জানিয়েছেন, প্রতিবছর ভারত ও বাংলাদেশের দুজন ব্যক্তিত্বকে এই পদক দেওয়া হবে। এবার ভারত থেকে এই পদক পাচ্ছেন সৌমিত্র চট্টোপাধ্যায় আর বাংলাদেশ থেকে কাজী আরিফ।খিলখিল কাজী বলেন, বাবার স্মৃতি রক্ষার জন্য করব, এমনটা অনেক দিন থেকেই ভাবছি। তার অংশ হিসেবে ‘কাজী সব্যসাচী স্মৃতি পুরস্কার’ দেওয়া হবে। থাকবে সাংস্কৃতিক আয়োজনও।সৌমিত্র চট্টোপাধ্যায়কে নিয়ে একটি তথ্যচিত্র তৈরি করেছিলেন মাসুদ করিম। এবার মাসুদ করিম ‘ক্যালকাটা দরবার’ নামে একটি রেস্তোরাঁ শুরু করতে যাচ্ছেন। ১ মার্চ এই রেস্তোরাঁটির উদ্বোধন করবেন সৌমিত্র। এই অনুষ্ঠানে আরও উপস্থিত থাকবেন অধ্যাপক আনিসুজ্জামান।
