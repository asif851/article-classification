
সংগীতশিল্পী হৃদয় খান এবার নাটকে অভিনয় করছেন! অবাক হলেন? না, অবাক হওয়ার কিছু নেই। কারণ কাজটা হয়ে গেছে। গত বৃহস্পতিবার রাজধানীর গোপীবাগের রোজ গার্ডেনে একটি মিউজিক ভিডিওর দৃশ্য ধারণের কাজ হয়েছে। কাজটি নাটকের হলেও তা ব্যবহার করা হবে নাটকের প্রচারণায়। ধারাবাহিকটির নাম পাল্টা হাওয়া। পরিচালক গোলাম সোহরাব দোদুল। গানটির কথা পরিচালক নিজেই লিখেছেন। আর সুর ও সংগীত পরিচালনা করেছেন হৃদয় খান। গানটিতে তিনি কণ্ঠও দিয়েছেন।হৃদয় খান বললেন, ‘আমি এবারই প্রথম নাটকের শিরোনাম গান (টাইটেল সং) করেছি। দারুণ একটি গান হয়েছে। এখানে আমার সঙ্গে আরও কণ্ঠ দিয়েছেন পারভেজ ও নির্ঝর। সপ্তাহ খানেক আগে আমরা গানটির রেকর্ডিং করেছি।’দোদুল জানালেন, ধারাবাহিক নাটক পাল্টা হাওয়ায় অভিনয় করছেন রিচি সোলায়মান, স্বাগতা, তানিয়া হোসাইন, শশী, অপর্ণা, নিশা। শিরোনাম গানের মিউজিক ভিডিওতে হৃদয় খান, পারভেজ আর নির্ঝরের সঙ্গে অংশ নিয়েছেন তাঁরাও।এর আগে পাল্টা হাওয়ার শুটিং হয়েছে দুদিন। আর তা হয়েছে উত্তরায়।
