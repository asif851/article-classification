
ছবির শুটিং করতে গিয়ে আহত হয়েছেন বলিউডের অভিনেত্রী ও পতৌদির নবাব পরিবারের বউ কারিনা কাপুর খান। অবশ্য কারিনার আঘাত খুব বেশি গুরুতর নয়। সম্প্রতি পুনিত মালহোত্রার ‘গোরি তেরে পেয়ার মে’ ছবির শুটিং করতে গিয়ে আহত হন বলিউডের অন্যতম জনপ্রিয় এ তারকা অভিনেত্রী।ঝুঁকিপূর্ণ বিভিন্ন দৃশ্যে বলিউডের তারকাদের অংশ নেওয়ার প্রবণতা দিনকে দিন বেড়েই চলেছে। নিজের চরিত্রটি যতটা সম্ভব বাস্তবসম্মত করে পর্দায় ফুটিয়ে তোলার তাগিদ থেকেই তাঁরা এমনটা করেন। কিন্তু স্টান্টম্যানের পরিবর্তে নিজেরাই এসব দৃশ্যে অভিনয় করতে গিয়ে মাঝেমধ্যেই দুর্ঘটনার শিকার হচ্ছেন তাঁরা।গত রোববার সহ-অভিনেতা ইমরান খানের সঙ্গে ‘গোরি তেরে পেয়ার মে’ ছবির ঝুঁকিপূর্ণ একটি দৃশ্যে অভিনয় করতে গিয়ে আহত হন কারিনা। দৃশ্যটিতে অভিনয় শুরুর আগে তাঁকে স্টান্টম্যান নিতে বলা হয়েছিল। কিন্তু তিনি রাজি হননি। দুর্ঘটনায় কারিনার আঘাত খুব বেশি গুরুতর নয়। আহত হওয়ার পরও দৃশ্যটির শুটিং শেষ করে পেশাদার মনোভাবের পরিচয়ই দিয়েছেন এ তারকা। এক খবরে এ তথ্য জানিয়েছে ‘মিড-ডে’।
‘গোরি তেরে পেয়ার মে’ ছবির দলের এক সদস্য জানান, দড়ির ওপর দিয়ে হাঁটার দৃশ্যে অভিনয় করছিলেন ইমরান ও কারিনা। অত্যন্ত সতর্কতার সঙ্গে ভারসাম্য রক্ষা করে দড়ির ওপর দিয়ে হাঁটতে শুরু করেন কারিনা। পুরু পাটের দড়ির ঘষায় কিছুক্ষণ পর তাঁর পায়ে কালশিরা পড়ে যায়। তাঁর পায়ের ক্ষতচিহ্নটা দেখে মনে হচ্ছিল যেন পুড়ে গেছে। আহত হওয়ার পর সামান্য বিরতি নিয়ে আবার শুটিং করেন তিনি।
 
