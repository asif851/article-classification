
স্নিগ্ধ, মিষ্টি ও মায়াবী। বলিউডের অভিনেত্রী ইয়ামি গৌতমকে দেখলে এই তিনটি শব্দই প্রথমে মাথায় আসে। হাসিতে যাঁর এমন মায়া, তিনি কি কখনো খারাপ মানুষ হতে পারেন? কিন্তু নির্মাতা রাম গোপাল ভার্মা ইয়ামিকে তা-ই বানিয়ে ছেড়েছেন। তাঁর পরবর্তী ছবি সরকার থ্রিতে ইয়ামিকে দেখা যাবে খল চরিত্রে।খল চরিত্রে অভিনয়ের প্রস্তাব পেয়ে প্রথমে ইয়ামিও কিছুটা ভড়কে গিয়েছিলেন। নায়িকা হিসেবে ইয়ামির পথচলাও তো বেশি দিনের নয়, এরই মধ্যে খলনায়িকা হবেন!এই ভাবনা থেকেই কিছুটা দোনোমনা করছিলেন তিনি। অবশ্য রাম গোপালের মতো এত বড় নির্মাতার ওপর আস্থাও ছিল তাঁর। রাম গোপাল নাকি ইয়ামিকে খলনায়িকা হিসেবে দেখানোর বিষয়টিকে একটি চ্যালেঞ্জ হিসেবে নিয়েছিলেন। ইয়ামি প্রথমে রাজি না হওয়ায় সরকার থ্রির টিম তাঁর মেকআপ ছাড়া কিছু ছবি তুলে দেখায়। সেই ছবি দেখেই ইয়ামি খল চরিত্রে অভিনয়ে আত্মবিশ্বাস পান।এই কাবিল অভিনেত্রী বলেন, ‘আমি নিশ্চিত, এত দিন আমার নামের সঙ্গে যে বিশেষণগুলো ব্যবহার করা হতো, তা এই ছবি দেখার পর পাল্টে যাবে। আর এ কারণেই আমি চরিত্রটি বেছে নিয়েছি।’এই ছবিতে অভিনেতা জ্যাকি শ্রফও খল চরিত্রে অভিনয় করবেন। ছবিটি মুক্তি পাবে এ বছরের ১৭ মার্চ। হিন্দুস্থান টাইমস।
