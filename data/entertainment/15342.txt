
জঁ পিয়ের দারদেন ও লুক দারদেনের মতো বড় নির্মাতা গতকাল উৎসবে এসেছেন। দিনটা হতে পারত বেলজিয়ামের। কিন্তু হয়ে গেল ব্রাজিলের। কারণ, ১৭ মে রাতে লালগালিচায় ঘটে যাওয়া অভাবনীয় সেই প্রতিবাদ। ঘটনাটা এ রকম:ঝলমল করছে কানের সুবিখ্যাত লালগালিচা। বাজছে সুমধুর সংগীত। অ্যাকুয়ারিয়াস ছবির উদ্বোধনী প্রদর্শনী শুরু হবে খানিক পরেই। অ্যাকুয়ারিয়াস ৬৫ বছর বয়সী ক্লারা নামে এক সংগীত সমালোচকের গল্প। ব্রাজিলের নামী অভিনেত্রী সোনিয়া ব্রাগা আছেন লালগালিচার পুরোভাগে। সঙ্গে নির্মাতা ক্লেবের মেনডোনসা। গালিচার শেষ ধাপে আচমকা দাঁড়িয়ে পড়ল ছবির নির্মাতা-অভিনয়শিল্পীর পুরো দল। সবাই একে একে বের করলেন লুকানো প্ল্যাকার্ড। মেলে ধরলেন সামনে। সেখানে লেখা ‘ব্রাজিলে ক্যু হয়ে গেছে।’সম্প্রতি সাময়িক বরখাস্ত হয়ে যাওয়া ব্রাজিলের প্রথম নারী প্রেসিডেন্ট দিলমা রুসেফের পক্ষেই তাঁদের এই প্রচারণা। কানের লালগালিচায় বিশেষ কায়দায় প্রতিবাদের ঘটনা একেবারে নতুন নয়। কিন্তু ১৭ মে যেটা হয়ে গেল, সেটা একেবারেই অভাবনীয়। তার জের চলেছে পরদিন, মানে গতকাল (১৮ মে) পুরো দিন।শুধু প্ল্যাকার্ড দেখিয়ে নয়, অ্যাকুয়ারিয়াস-এর নির্মাতা, অভিনয়শিল্পীরা ব্রাজিলকে আলোচনায় তুলে এনেছেন তাঁদের কাজ দিয়েও। কাল সংবাদ সম্মেলনে প্রশংসার বন্যায় ভেসেছে ছবির গোটা দল। তার জেরেই বুঝি খানিক ফিকে হয়ে গেলেন এমনকি বেলজিয়ামের দুই সুবিখ্যাত নির্মাতা জঁ পিয়ের দারদেন ও লুক দারদেন। উৎসবের নিয়মিত মুখ এই দুই ভাই এবার এসেছেন তাঁদের দ্য আননোন গার্ল ছবির প্রদর্শনীতে।শেষ বেলায় পেশমার্গ: উৎসবে শেষ মুহূর্তে যোগ হয়েছে ইরাকের কুর্দিস্তানের যোদ্ধাদের নিয়ে তৈরি ছবি পেশমার্গ। বেরনার অঁরি লেভি পরিচালিত ফ্রান্সের এই ছবি উৎসবে প্রদর্শিত হবে আগামীকাল। ‘এই ছবিতে উঠে এসেছে এমন সব মানুষের মুখ, বাইরের দুনিয়ায় যাঁদের দেখা মেলে খুব কম’—ছবিটি সম্পর্কে মন্তব্য কান উৎসবের নির্বাচকদের।উৎসবে আজ বড় আকর্ষণ হিসেবে থাকছে যুক্তরাষ্ট্রের জিম জারমুশের গিভ মি ডেঞ্জার এবং কানাডার সাড়া জাগানো তরুণ নির্মাতা শাভিয়ের দোলানের ইটস অনলি দ্য এন্ড অব দ্য ওয়ার্ল্ড।
