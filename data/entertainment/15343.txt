
চার বছর বিরতির পর গত বছর প্রকাশিত হয়েছিল অবসকিউর ব্যান্ডের অ্যালবাম ফেরা। নতুন অ্যালবাম প্রকাশের ক্ষেত্রে এবার আর এত বেশি সময় নিচ্ছে না ব্যান্ডটি। এক বছরের ব্যবধানে নতুন অ্যালবাম নিয়ে শ্রোতাদের সামনে হাজির হচ্ছে অবসকিউর।তাদের নতুন অ্যালবামের নাম অবসকিউর ও বাংলাদেশ। অ্যালবামে মোট গান থাকছে ১০টি। নতুন অ্যালবামে বুদ্ধিজীবীদের স্মরণে থাকছে ‘স্বাধীনতার বীজমন্ত্র’ শিরোনামের একটি গান। এ ছাড়া আছে ফিলিস্তিন পরিস্থিতি, একুশে ফেব্রুয়ারি ও শহীদ আজাদ স্মরণে গান। ব্যান্ডটির প্রধান গায়ক টিপু বলছিলেন, ‘আমাদের এবারের অ্যালবামে বিষয়ভিত্তিক গানকে বেশি প্রাধান্য দেওয়া হয়েছে। এ ছাড়া প্রেমের গানও রয়েছে। সাধারণত অবসকিউর যে স্টাইলে গান করে, সে ধরনের গান দিয়েই অ্যালবামটি সাজানো হয়েছে। সব মিলিয়ে অ্যালবামটি শ্রোতাদের ভালো লাগবে বলেই আমাদের বিশ্বাস।’অ্যালবামের আটটি গানের রেকর্ডিং শেষ হয়েছে। কয়েক দিনের মধ্যে বাকি দুটি গানের কাজও শেষ হয়ে যাবে।ঈদুল আজহায় অ্যালবামটি শ্রোতাদের হাতে তুলে দেওয়ার ইচ্ছার কথা জানিয়েছেন টিপু। গানগুলোর কথা লিখেছেন আবদুল গাফ্ফার চৌধুরী, মনিরুল ইসলাম, মোস্তফা মাহমুদ, আবু সাঈদ ও কলকাতার কবি অমিত গোস্বামী। গানের সুর ও সংগীত পরিচালনা করছে অবসকিউর।
