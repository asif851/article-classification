
স্বামী, সংসার ও সন্তান নিয়ে বিতর্কের পর দেশের সিনেমার এই মুহূর্তের আলোচিত মুখ অপু বিশ্বাসকে নিয়ে অনেকেই সিনেমা নির্মাণের ঘোষণা দিয়েছেন। ঘোষণা দিলে নির্মাতা ও প্রযোজকেরা আলোচনায় থাকতে পারবেন, এমনটাই ছিল সবার অভিমত। শেষ পর্যন্ত সবাইকে অবাক করে দিয়ে সেই আলোচনায় নিজেকে অনেকটাই এগিয়ে রাখলেন পরিচালক বদিউল আলম। তাঁর পরবর্তী সিনেমা ‘কাঙাল’-এ অভিনয় করবেন অপু। প্রথম আলোকে পরিচালক বলেন, এই সিনেমায় তাঁর সঙ্গে অভিনয় করবেন ডি এ তায়েব। প্রথম আলোর সঙ্গে পরিচালকের কথা প্রসঙ্গে তেমনটাই ইঙ্গিত দিলেন।
শাকিব খান, অপু ও ববিকে নিয়ে ‘রাজাবাবু’ নির্মাণের পর দুই বছর আর কোনো সিনেমার কাজ করেননি বদিউল আলম। এই সময় সিনেমা নিয়ে বিভিন্ন আন্দোলন আর সভা-সমাবেশে সোচ্চার দেখা গেছে তাঁকে। দেশের সিনেমার অবস্থা অস্থিতিশীল থাকায় প্রযোজকেরাও সিনেমা নির্মাণে খুব একটা আগ্রহী ছিলেন না। এ সময়ে হাতে গোনা কয়েকজন প্রযোজক শুধু সিনেমা বানিয়েছেন। এসব সিনেমায় নায়ক-নায়িকা হিসেবে দেখা গেছে শাকিব খান, মৌসুমী, বুবলি, আরিফিন শুভ আর নুসরাত ফারিয়াকে।
আজ বুধবার বিকেলে বদিউল আলম বলেন, ‘নতুন সিনেমা “কাঙাল” নির্মাণের বিষয়টি নিশ্চিত। এতে ডি এ তায়েবের বিপরীতে অপু বিশ্বাস অভিনয় করবেন, সেভাবেই আলোচনা এগোচ্ছে। কয়েক দিনের মধ্য সিদ্ধান্ত চূড়ান্ত হবে।’
বদিউল আলম বলেন, এ মুহূর্তে অভিনয়শিল্পী বাছাইয়ের কাজ চলছে। ‘কাঙাল’ সিনেমার আগে এ মাসে তিনি ‘মা আমার বেহেশত’ নামে আরেকটি সিনেমার কাজ শুরু করবেন।
গুণী নির্মাতা আমজাদ হোসেনের ‘কাল সকালে’ দিয়ে সিনেমায় অভিষেক হয় অপু বিশ্বাসের। তবে তিনি সবচেয়ে বেশি আলোচিত হন শাকিব খানের সঙ্গে অভিনয় করে। সালমান শাহ-শাবনূর, ফেরদৌস-মৌসুমী, শাকিল খান-পপি, রিয়াজ-শাবনূর জুটির পর ঢাকাই সিনেমার সবচেয়ে আলোচিত জুটির নাম শাকিব খান-অপু বিশ্বাস। এক যুগের বেশি অভিনয়জীবনে ৮০টি সিনেমায় কাজ করেন অপু। বেশির ভাগ সিনেমায় নায়ক হিসেবে তিনি পেয়েছেন শাকিব খানকে। আর অপুর অভিনয়জীবনের সবগুলো ব্যবসাসফল সিনেমাও এই নায়কের বিপরীতে।
পারিবারিক বিতর্কের ঝামেলা কাটিয়ে অপু বিশ্বাস গত ৭ অক্টোবর সিনেমার শুটিং শুরু করেছেন। তবে এটি ছিল তাঁর পুরোনো সিনেমা। মা হওয়ার আগ মুহূর্তে সিনেমার কাজ থেকে বিদায় নেন অপু। দুদিন শুটিংয়ের মধ্য দিয়ে মান্নান গাজীপুরি পরিচালিত ‘পাঙ্কু জামাই’ নামের এই সিনেমার অসমাপ্ত কাজ শেষ করেছেন। গণমাধ্যমের কাছে বিয়ে ও সন্তান নিয়ে মুখ খোলার পর টেলিভিশনের বিভিন্ন টক শো আর অনুষ্ঠানে অংশ নিলেও সিনেমার কাজে সেদিনই প্রথম ক্যামেরার সামনে দাঁড়ান তিনি।
