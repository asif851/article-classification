
‘আমি সবকিছু ফাঁস করে দিয়েছি। রূপের রহস্য, সাজগোজ, কোন অনুষ্ঠানে কী ধরনের পোশাক পরি, কী ধরনের প্রসাধনী ব্যবহার করি—সবই।’ কথাগুলো বলছিলেন আলোচিত অভিনয়শিল্পী পরীমনি। আজ রাত ৯টা ২০ মিনিটে মাছরাঙা টেলিভিশনে প্রচারিত হবে সৌন্দর্যচর্চাবিষয়ক অনুষ্ঠান ‘রূপ কথা’। এতে আজকের পর্বের অতিথি পরীমনি। অনুষ্ঠানে কী কী বলেছেন—জানতে চাইলে এভাবেই উত্তর দেন তিনি। কথা প্রসঙ্গে পরীমনি বলেন, ‘অনেকের সঙ্গে দেখা হলেই জানতে চান এসব। তাঁদের বলব, আজকের অনুষ্ঠানটি দেখুন। আপনাদের সব প্রশ্নের উত্তর পেয়ে যাবেন। আমাকে আর জিজ্ঞেস করতে হবে না।’ পরী জানান, অনুষ্ঠানটির শুটিং হয়েছিল প্রায় আট-নয় মাস আগে। প্রচারের জন্য একটা বড় উৎসবের অপেক্ষা ছিল। তাই ঈদের রেশ থাকতে থাকতেই প্রচারিত হচ্ছে ‘রূপ কথা’। অনুষ্ঠানটি উপস্থাপনা করেছেন অভিনয়শিল্পী অপর্ণা ঘোষ। পরীমনি ঈদের আগে থেকে ভারতে শুটিং করছিলেন ওয়াজেদ আলীর ‘রক্ত’ সিনেমার। ঈদ উপলক্ষে কয়েক দিনের ছুটি কাটাতে দেশে এসেছিলেন। আগামীকাল আবার যাচ্ছেন কলকাতায়। টানা কয়েক দিন শুটিং করে এ মাসের শেষে দেশে ফিরবেন তিনি।
