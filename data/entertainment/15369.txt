
কয়েক বছর ধরে যেন এটা রুটিন হয়ে গেছে, আমির খানের ছবি মানেই সফল, লাভের ওপর লাভ। তবে এখন কি এই জোয়ারে ভাটা পড়তে যাচ্ছে? ১৯ অক্টোবর ভারতে দীপাবলির ছুটিতে মুক্তি দেওয়া হয়েছে আমির খান অভিনীত নতুন ছবি ‘সিক্রেট সুপারস্টার’। দুই দিনে ছবিটি আয় করেছে প্রায় ১৬ কোটি রুপি। এদিকে গত শুক্রবার মুক্তি পেয়েছে অজয় দেবগন অভিনীত ‘গোলমাল অ্যাগেইন’ ছবিটি। আর এই ছবি এক দিনেই আয় করেছে প্রায় ৩০ কোটি রুপি!
আমির খানের টানা সাফল্যে ভাগ বসাতে যাচ্ছে রোহিত শেঠি পরিচালিত ‘গোলমাল অ্যাগেইন’। চলচ্চিত্র সমালোচকেরা প্রশংসা করেছেন দুটি ছবিরই। তবে ‘সিক্রেট সুপারস্টার’ ছবির খানিকটা পিছিয়ে পড়ার কারণ হিসেবে সমালোচক তরণ আদর্শ দায়ী করছেন আমিরের সিদ্ধান্তকে। তিনি টুইট করেছেন, ‘যদিও দীপাবলির দিনে ব্যবসা একটু মন্দাই যায়, তবু আমির খানের সিদ্ধান্ত ছিল দীপাবলির দিনই “সিক্রেট সুপারস্টার” মুক্তি দেওয়া। সিদ্ধান্তটা ভ্রু তুলে দিল।’
সমালোচকদের মতে দীপাবলির দিন সবাই সাধারণত উৎসব নিয়েই ব্যস্ত থাকে। খুব কম মানুষ সিনেমা দেখতে যান। তাই হয়তো পরদিন অবসর পেয়ে ‘গোলমাল অ্যাগেইন’ দেখতে দর্শকদের ভিড় বেড়েছে।
আমিরের ছবি পিছিয়ে যাওয়ার আরও একটা কারণ হতে পারে, ছবিটি কতগুলো হলে মুক্তি দেওয়া হয়েছে। ভারতে ১ হাজার ৭৫০টি পর্দায় মুক্তি দেওয়া হয়েছে ‘সিক্রেট সুপারস্টার’ আর ৩ হাজার ৫০০ পর্দায় মুক্তি দেওয়া হয়েছে ‘গোলমাল অ্যাগেইন’। তরণ আদর্শের তথ্য অনুযায়ী, বিশ্বজুড়ে ৪ হাজার ২৩২টিরও বেশি পর্দায় ‘গোলমাল অ্যাগেইন’ জায়গা পেয়েছে। তবে এরই মধ্যে সিদ্ধান্ত হয়েছে, ভারতের বাইরে আরও ১ হাজার ৯০টি পর্দায় দেখা যাবে ‘সিক্রেট সুপারস্টার’। যেহেতু ‘দঙ্গল’ দিয়ে দেশের বাইরে আমিরের ভক্তসংখ্যা ইতিমধ্যে বেড়েছে, তাই আশা করা যেতে পারে, ভারতের বাইরে মুক্তি পেলে আবার আমিরের ছবিটি ‘গোলমাল অ্যাগেইন’-এর চেয়ে বেশি আয় করতেও পারে। ফলাফল জানতে অপেক্ষা করতে হবে আরও। হিন্দুস্তান টাইমস, ফোর্বস, ফিন্যান্সিয়াল এক্সপ্রেস
