
বাপ্পী ও মাহিয়া মাহি জুটির শেষ ছবি ‘অনেক দামে কেনা’ মুক্তি পেয়েছিল ২০১৬ সালের এপ্রিলে। প্রায় দুই বছর পর এই জুটির নতুন ছবি মুক্তি পাচ্ছে। নাম ‘পলকে পলকে তোমাকে চাই’।
ছবির পরিচালক শাহানেওয়াজ শানু জানিয়েছেন, ৬ এপ্রিল দেশের প্রায় ৭০টি প্রেক্ষাগৃহে মুক্তি পাবে ছবিটি। গত সোমবার সেন্সর বোর্ড থেকে ছাড়পত্র পেয়েছে ছবিটি। সেন্সরে জমা দেওয়ার পাঁচ দিনের মাথায় ছবিটি মুক্তি প্রসঙ্গে পরিচালক বলেন, ‘প্রচারণার সুযোগ কম পাচ্ছি। তারপরও আস্থার জায়গা থেকে ছবিটি মুক্তি দিচ্ছি। ছবির গান, ট্রেলার আগেই প্রশংসিত হয়েছে। কাকরাইলের ফিল্মপাড়ার বুকিং এজেন্টরাও সহযোগিতা করছেন আমাকে।’
‘পলকে পলকে তোমাকে চাই’ ছবিটি সেন্সর ছাড়পত্র পাওয়ার পরপরই মুক্তির দিন ঠিক হয়ে যাওয়ায় এর প্রচার-প্রচারণায় সময় পাওয়া যাচ্ছে না তেমন। এ নিয়ে খানিকটা হতাশ ছবির নায়িকা মাহি। তিনি বলেন, ‘আরও একটু সময় নিয়ে মুক্তি দেওয়া যেত। ইদানীং সিনেমার সাফল্যের পেছনে প্রচার-প্রচারণাও অনেক গুরুত্ব বহন করে।’ তারপরও দীর্ঘদিন পর বাপ্পীর সঙ্গে জুটি বেঁধে দর্শকের সামনে আসছেন জেনে আশাবাদী মাহি। এই নায়িকা বলেন, ‘আমাদের দুজনের প্রথম ছবি “ভালোবাসার রং” দর্শক দারুণভাবে নিয়েছিলেন। আমার আর বাপ্পীর প্রতি দর্শকের আলাদা আগ্রহ আছে। দীর্ঘদিন পর দুজনের কাজ দেখতে সবাই নিশ্চয় প্রেক্ষাগৃহে যাবেন।’
‘পলকে পলকে তোমাকে চাই’ ছবিতে আরও অভিনয় করেছেন আহমেদ শরীফ, মিশা সওদাগর, সাদেক বাচ্চু, সিবা শানু, আরফান, জারা প্রমুখ।
