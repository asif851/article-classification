
বাড়ির মূল ফটকের সামনে দাঁড়িয়ে আছেন নাদিয়া। চোখে মোটা ফ্রেমের চশমা। পরনে শাড়ি। পুরোদস্তুর সাহিত্যিক। মেঘের পরে মেঘ জমেছে ধারাবাহিক নাটকে নাদিয়ার চরিত্রের সাজ এটি। গত রোববার রাজধানীর ইস্কাটনের একটি শুটিংবাড়িতে এ সাজেই ক্যামেরার সামনে দাঁড়ালেন এই অভিনেত্রী। সেখানে চলছিল বাংলাভিশনে প্রচারিত এই ধারাবাহিকের শুটিং। নাদিয়ার বিপরীতে অভিনয় করছেন তাঁর স্বামী এফ এস নাঈম। নাটকটিতে নাঈম গ্রাম থেকে আসা একটি ছেলে। স্বাভাবিকভাবেই প্রশ্ন আসে, শহরে শুটিং করার হেতু কী? নাঈম বলেন, ‘নাদিয়া লেখালেখির জন্য আমাদের গ্রামে গিয়েছিলেন। সেখানে গিয়ে আমার প্রেমে পড়েন। তারপর আমাকে ডেকে আনেন শহরে। এখানে এনে বিয়ের প্রস্তাব দেন। কিন্তু আমি রাজি হই না।’ কথা বলতে বলতে শুটিংবাড়ির ফাঁকা জায়গায় ততক্ষণে ক্যামেরা ও ট্রলি রেডি। শামীমা নাজনীন ও ইকবালের একটি দৃশ্য নেওয়া হবে। বাড়িতে ঢোকার সিঁড়ির সামনে। দৃশ্য ধারণ শেষ হতেই এগিয়ে আসেন নির্মাতা অঞ্জন আইচ। যোগ করেন, ‘নাটকটিতে নাঈমের একটা ব্রত থাকে। সে নিজের গ্রামটাকে সত্যবাদী গ্রাম হিসেবে প্রতিষ্ঠা করবে। এভাবে এক গ্রাম থেকে আরেক গ্রাম। তারপর থানা, তারপর জেলা। এভাবে পুরো দেশ একদিন সত্যবাদী দেশ হয়ে যাবে। এমন স্বপ্ন তার। নাটকটির এরই মধ্যে ৭৫তম পর্ব প্রচারিত হয়েছে। এক শর ওপরে যেতে পারে পর্বসংখ্যা।’
