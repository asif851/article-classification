
ফাহামিদা নবী। সংগীতশিল্পী। ১৩ ফেব্রুয়ারি প্রথমবারের মতো অনলাইনে প্রকাশিত হয়েছে তাঁর গানের অ্যালবাম ভালোবাসার কোনো মানে নেই। বসন্তবরণ, ভালোবাসা দিবস ও অ্যালবাম প্রকাশ—সব মিলিয়ে কথা হলো তাঁর সঙ্গেঅনলাইনে গান...এখন অনেকেই অনলাইনে গান বাজারজাত করছেন। মানুষ এখন অনেক বেশি প্রযুক্তিনির্ভর। অনেকেরই সময় নেই অডিও সিডি কিনে গান শোনার। আর প্রযোজনা প্রতিষ্ঠানগুলোও বলে, সিডি চলে না। তাই ভাবলাম, আমার একটি অ্যালবাম অনলাইনে বাজারজাত করলে কেমন হয়! সেই ভাবনা থেকেই ভালোবাসার কোনো মানে নেই শিরোনামে ছয়টি গানের এই অ্যালবাম ১৩ ফেব্রুয়ারি থেকে www.levelzerodb.com ওয়েবসাইটে শোনা যাচ্ছে।প্রেম এবং প্রেম...অ্যালবামের সব কটি গানেই আছে প্রেমের ছোঁয়া। গোলাম মোরশেদের লেখা ছয়টি গানের মধ্যে পাঁচটির সুর করেছেন নিপু নওরোজ এবং একটিতে সুর দিয়েছেন তমাল।গানে গানে ভালোবাসা...অনলাইন ছাড়াও ভালোবাসা দিবস উপলক্ষে প্রকাশিত আরও দুটি মিশ্র অ্যালবামে গান করেছি। সজীব দাস ও বর্ণর সংগীত আয়োজনে অ্যালবাম দুটি বের হয়েছে জি সিরিজ ও লেজার ভিশন থেকে। অ্যালবামগুলোর সুরকারেরা প্রচণ্ড ভালোবাসা নিয়ে কাজ করেছেন।ভালোবাসার কোনো মানে নেই!ভালোবাসা স্থির কোনো বিষয় নয়। স্থান-কাল-পাত্রভেদে একেক জায়গায় একেকভাবে অর্থপূর্ণ হয়। যে ভালোবাসার মধ্যে দুঃখ লুকিয়ে থাকে, সেই ভালোবাসাই বড় বেশি মনে রাখে মানুষ। আমার একটি গানে আছে, ‘যার কথা কাগজে লেখা নেই, সে এসে পাতায় পাতায় নাম লিখে চলে গেল দূরে...।’ ভালোবাসা তো এমনই, তাই না? তাই আমার মনে হয়, ভালোবাসার আসলেই কোনো মানে নেই।এই বসন্তে, এই ভালোবাসায়...সারাক্ষণই ভালোবাসার মধ্যে থাকি আমি। তবে এবার বসন্তবরণ আর ভালোবাসা দিবস কেটেছে অন্যভাবে—পয়লা বসন্তের সন্ধ্যায় শিল্পীরা সবাই মিলিত হয়েছিলেন আমার বাসায়। এরপর ১৪ ফেব্রুয়ারি ভালোবাসা দিবসের প্রথম প্রহরে—রাত ১২টায় একসঙ্গে কেক কাটলাম আমরা। ওই মুহূর্তে আমার মনে হয়েছিল, আমরা শিল্পীরা সবাই সবাইকে সত্যিই খুব ভালোবাসি।আলতাফ শাহনেওয়াজ
