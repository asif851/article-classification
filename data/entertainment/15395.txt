
কন্যাসন্তানের মা হলেন মডেল ও অভিনেত্রী সারিকা। গত সোমবার দুপুরে রাজধানীর একটি হাসপাতালে অস্ত্রোপচারের মাধ্যমে তাঁর মেয়ের জন্ম হয়। মা ও মেয়ে দুজনই সুস্থ আছেন।মা হওয়ার অনুভূতি ব্যক্ত করতে গিয়ে সারিকা প্রথম আলোকে বলেন, ‘আল্লাহর অশেষ রহমতে আমি কন্যাসন্তানের মা হয়েছি। এই সন্তান আল্লাহর কাছ থেকে পাওয়া সেরা উপহার।’মডেলিং আর অভিনয় দিয়ে অল্প সময়ে সবার নজর কাড়লেও দুই বছর ধরে সব ধরনের শুটিং থেকে বিরত আছেন সারিকা। গত বছরের আগস্টে ব্যবসায়ী মাহিম করিমকে বিয়ে করেন সারিকা।সারিকা মডেলিং শুরু করেন ২০০৬ সালে আর অভিনয় ২০১০ সাল থেকে। ২০১৩ সালের এপ্রিলে হঠাৎ করেই তিনি নাটক ও মডেলিং থেকে সরে দাঁড়ানোর ঘোষণা দেন। এরপর আর ক্যামেরার সামনে দাঁড়াননি তিনি। আবার অভিনয়ের ব্যাপারে সারিকা বলেন, ‘একেবারেই ইচ্ছা নেই। যদি কখনো শখ হয়, তাহলে হয়তো একটা কিংবা দুটো কাজ করতে পারি।’
