
‘খাঁচা’ ছবির কোনো উদ্বোধনী প্রদর্শনী হয়নি। তাই এই ছবির প্রথম প্রদর্শনী দেখতে গতকাল শুক্রবার বিকেলে রাজধানীর স্টার সিনেপ্লেক্সে যান চিত্রনায়িকা জয়া আহসান। এখানেই ঘটে বিপত্তি। ‘খাঁচা’র প্রদর্শনীর সব টিকিট আগেই বিক্রি হয়ে গেছে। জয়ার জন্য যে দুটি টিকিট রাখা হয়েছিল, বাধ্য হয়ে হল কর্তৃপক্ষ সেটিও বিক্রি করেছে। স্বজনদের সঙ্গে নিয়ে ছবি দেখতে গিয়ে বিব্রতকর পরিস্থিতির মুখে পড়েন জয়া। তবে তা নিয়ে তিনি এতটুকু বিচলিত হননি। বললেন, ‘আমি কিছুই মনে করিনি। এই ধরনের ছবি দেখার ব্যাপারে দর্শকের আগ্রহ আমাকে মুগ্ধ করেছে। টিকিট পাইনি ঠিকই, সিট পেয়েছি। অনেক কষ্টে আমার আর মায়ের জন্য দুটি সিটের ব্যবস্থা করে দিয়েছে কর্তৃপক্ষ।’
জয়া জানালেন, তিনি হলের ভেতর সিঁড়িতে বসেই ছবিটি দেখতে চেয়েছিলেন। এর আগে কলকাতায় নন্দনে যেদিন ‘গেরিলা’ ছবিটি মুক্তি দেওয়া হয়েছিল, সেদিনও নাকি একই অবস্থা হয়েছিল। বললেন, ‘নন্দনে আড়াই হাজার দর্শক একসঙ্গে বসে ছবি দেখে। সেখানে কোনো চেয়ার খালি ছিল না। পরে আমরা অনেকেই হলের ভেতরে সিঁড়িতে বসে ছবি দেখছি।’
আকরাম খান পরিচালিত ‘খাঁচা’ ছবিটি প্রেক্ষাগৃহে মুক্তি পেয়েছে গতকাল। ছবির নায়িকা জয়া আহসান এখন দারুণ ব্যস্ত কলকাতায়। কিন্তু প্রথম প্রদর্শনী দেখার জন্য কাউকে কিছু না জানিয়ে গত বৃহস্পতিবার তিনি ঢাকায় এসেছেন। আজ শনিবার বিকেলে তিনি কলকাতায় ফিরে যাচ্ছেন।
ছবিটি দেখার পর আজ সকালে প্রথম আলোকে বললেন, ‘ছবিটি সংবেদনশীল দর্শকদের জন্য। যাঁরা নির্মল বিনোদন পেতে চান, তাঁদের হয়তো অন্য রকম মনে হবে। তবে এর আর্কাইভ-মূল্য রয়েছে।’
পর্দায় ‘খাঁচা’ ছবিটি দেখে কেমন লেগেছে? জয়া বললেন, ‘অসাধারণ! প্রত্যেকের অভিনয়, কোনো তুলনা হয় না।’
সরকারি অনুদানের এই ছবির অন্যতম প্রযোজনা প্রতিষ্ঠান ইমপ্রেস টেলিফিল্ম। জয়া এই প্রতিষ্ঠানের ব্যবস্থাপনা পরিচালক ফরিদুর রেজা সাগর আর পরিচালক (বিপণন) ইবনে হাসান খানকে অনুরোধ করে বলেন, ‘বাংলাদেশের পর ছবিটি ভারতবর্ষেও মুক্তি দেওয়ার উদ্যোগ নিন। আমি মনে করি, পশ্চিমবঙ্গ, আসাম আর ত্রিপুরার অনেক দর্শক এই ছবির গল্পের সঙ্গে নিজেদের যোগসূত্র খুঁজে পাবেন। অনেকের জীবনেই এমন গল্প রয়েছে। তাঁরা ছবিটিকে আপন করে নিতে পারবেন।’
পাশাপাশি এই প্রতিষ্ঠানকে ধন্যবাদ জানিয়ে জয়া বলেন, ‘ইমপ্রেস টেলিফিল্ম এমন একটি প্রয়োজনীয় ছবি প্রযোজনা করেছে, এর জন্য এই প্রতিষ্ঠানের ফরিদুর রেজা সাগর ও ইবনে হাসান খানকে ধন্যবাদ জানাই। ছবিটি আমাদের শিকড়ের কথা মনে করিয়ে দেয়।’
এই প্রদর্শনীতে উপস্থিত ছিলেন বন্যা মির্জা, দীপা খন্দকার, জ্যোতিকা জ্যোতি, আশনা হাবিব ভাবনা, নির্মাতা নূরুল আলম আতিক, অনিমেষ আইচ, নাট্যকার রুম্মান রশীদ খান, জয়ার মা রেহানা মাসুদ ও স্বজনরা। আরও ছিলেন ‘খাঁচা’র পরিচালক আকরাম খান।
কথাসাহিত্যিক হাসান আজিজুল হকের ছোটগল্প ‘খাঁচা’ অবলম্বনে ছবির চিত্রনাট্য লিখেছেন অভিনেতা আজাদ আবুল কালাম এবং পরিচালক আকরাম খান দুজনে মিলে। ছবির শুটিং হয়েছে নড়াইলের লোহাগড়ার ইতনা, ঢাকার দোহার আর নাটোরে। অভিনয় করেছেন মামুনুর রশীদ, জয়া আহসান, আজাদ আবুল কালাম, চাঁদনী, শাহেদ আলী প্রমুখ।
