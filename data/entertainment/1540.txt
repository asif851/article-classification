
ভারতের সবচেয়ে কাঙ্ক্ষিত ব্যাচেলর হিসেবে এত দিন উচ্চারিত হয়েছে ‘দাবাং’ তারকা সালমান খানের নাম। কিন্তু সম্প্রতি শাদিডটকম পরিচালিত এক জরিপে হিসাব-নিকাশ পাল্টে গেছে। এই জরিপে সবচেয়ে বেশি ভোট পড়েছে ‘চকলেট বয়’ রণবীর কাপুরের নামে। অন্যদিকে ভারতের সবচেয়ে কাঙ্ক্ষিত পাত্রী নির্বাচিত হয়েছেন দীপিকা পাড়ুকোন। এই দৌড়ে তিনি পেছনে ফেলেছেন ক্যাটরিনা কাইফকে।জরিপের ফলাফলে মজার একটি চিত্র ফুটে উঠেছে। ক্যাটরিনার সাবেক প্রেমিক সালমানকে হারিয়ে দিয়েছেন তাঁর বর্তমান প্রেমিক রণবীর। অন্যদিকে, রণবীরের সাবেক প্রেমিকা দীপিকার কাছে হেরে গেছেন তাঁর বর্তমান প্রেমিকা ক্যাটরিনা।বিয়েবিষয়ক ওয়েবসাইট শাদিডটকম পরিচালিত এ জরিপে অংশ নিয়েছেন ২৪ থেকে ৩০ বছর বয়সী সাত হাজার পুরুষ ও সাত হাজার নারী। ৩১.৪ শতাংশ নারী ভক্তের ভোট পেয়ে তালিকায় শীর্ষস্থান দখল করেছেন ‘ইয়ে জাওয়ানি হ্যায় দিওয়ানি’ তারকা রণবীর। ২৫.৬ শতাংশ ভোট পাওয়ায় রণবীরের পরের অবস্থানে থাকতে হয়েছে সালমানকে।সামান্য ব্যবধানে তৃতীয় ও চতুর্থ স্থান অর্জন করেছেন যথাক্রমে রাজনীতিবিদ রাহুল গান্ধী ও ক্রিকেটার বিরাট কোহলি। ২১.৯৮ এবং ২১.০২ শতাংশ ভোট পড়েছে তাঁদের নামে। সম্প্রতি এক খবরে এ তথ্য নিশ্চিত করেছে মুম্বাইভিত্তিক অনলাইন নিউজ পোর্টাল মিডডে।অন্যদিকে ৩২.০২ শতাংশ ভোট পেয়ে ভারতের সবচেয়ে কাঙ্ক্ষিত পাত্রী নির্বাচিত হয়েছেন ‘লাভ আজকাল’ তারকা দীপিকা। তাঁর নিকটতম প্রতিদ্বন্দ্বী ক্যাটরিনা কাইফের ঝুলিতে জমা পড়েছে ২৯.৭৬ শতাংশ ভোট। ২০.১৪ ও ১৮.০৮ শতাংশ ভোট পেয়ে তালিকায় তৃতীয় ও চতুর্থ স্থান দখল করেছেন যথাক্রমে আনুশকা শর্মা ও প্রিয়াঙ্কা চোপড়া।
এ ছাড়া সবচেয়ে পছন্দের তারকা স্ত্রী নির্বাচিত হয়েছেন সাবেক বিশ্বসুন্দরী, অভিনেত্রী ও বলিউডের প্রভাবশালী বচ্চন পরিবারের বউ ঐশ্বরিয়া রাই বচ্চন। ৩১.৪ শতাংশ ভোট পেয়েছেন তিনি। আর ২৯.১১ শতাংশ ভোট পেয়ে সবচেয়ে পছন্দের তারকা স্বামীর নামের তালিকায় শীর্ষস্থান দখল করেছেন ‘কৃশ’ তারকা হূতিক রোশন। এই দৌড়ে তিনি পেছনে ফেলেছেন শাহরুখ খান, শচীন টেন্ডুলকার ও অমিতাভ বচ্চনকে। ২৭.৪, ২৩.৩১ ও ২০.১৮ শতাংশ ভোট পড়েছে শাহরুখ, শচীন ও অমিতাভের নামে।
