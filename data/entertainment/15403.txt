

আগামী ঈদুল ফিতরে সম্ভাব্য মুক্তির তালিকায় আছে বস ২। ছবিটি যৌথভাবে বাংলাদেশের জাজ মাল্টিমিডিয়া ও কলকাতার নায়ক জিৎ-এর প্রযোজনা প্রতিষ্ঠান জিৎজ ফিল্ম ওয়ার্কসের ব্যানারে নির্মিত হয়েছে। ছবির নায়কও জিৎ। সম্প্রতি ছবিটির প্রচারে অংশ নিতে বাংলাদেশে এসেছেন এই টালিউড তারকা। কথা বললেন প্রথম আলোর সঙ্গে।

হঠাৎ করেই বাংলাদেশের সঙ্গে যৌথ প্রযোজনার ছবিতে বিনিয়োগে আগ্রহী হলেন কেন?বস ছবির প্রথম কিস্তিও আমার ঘরের। প্রথম কিস্তি মুক্তির পরপরই দ্বিতীয় কিস্তি তৈরির পরিকল্পনা হয়। গত বছর বাদশা মুক্তির পর জাজ মাল্টিমিডিয়ার চেয়ারম্যান আবদুল আজিজ বস ২–তে যৌথভাবে বিনিয়োগ করতে আগ্রহী হন। আমার মনে হয়েছে, বাদশার পর আমাকে ঘিরে একটা আগ্রহ তৈরি হয়েছে এখানকার দর্শকের। দেখলাম, এখানে ছবি নির্মাণে একদিক থেকে দর্শকের সঙ্গে যোগাযোগ বাড়বে, আবার নিজের প্রযোজনার ব্যবসাও হবে।
‘বাদশা’র মতো ‘বস ২’ আলোচনায় আসতে পারবে? কী মনে হয়?বস ২ নিয়ে আমি বেশি আশাবাদী। এই ছবিটি নিয়ে দর্শকের আগ্রহ অনেক বেশি। শুটিংয়ের সময়ই সেটা টের পেয়েছি। মুক্তির আগে আগে হলমালিকদেরও আগ্রহ বাড়ছে।
এখানকার সেন্সর বোর্ডের প্রাথমিক প্রিভিউ কমিটি বলছে, ‘বস ২’ যৌথ প্রযোজনার নিয়ম মানেনি। প্রযোজক হিসেবে কী বলবেন?
আমার জানামতে, দুই দেশের যৌথ প্রযোজনার নিয়ম মেনেই যতটা করা দরকার, সেভাবেই কাজটি করা হয়েছে। হয়তো গল্পের প্রয়োজনে অনেক সময় নিয়মের উনিশ-বিশ হতে পারে। এই উনিশ-বিশের কারণে ছবি সেন্সরে আটকে দেওয়াটা ঠিক নয়। এতে করে দুই দেশের প্রযোজনা প্রতিষ্ঠানেরই ক্ষতি হবে।
‘আল্লাহ মেহেরবান’ গানটির ভিডিও আদালতের নির্দেশে জাজের ইউটিউব চ্যানেল থেকে নামানো হলেও আপনার নিজস্ব চ্যানেল থেকে নামানো হয়নি। কেন?এবার নেমে যাবে। কথার কিছু পরিবর্তন করে নতুন করে গানটি ধারণ করা হয়েছে। নতুনভাবে গানটি ইউটিউব চ্যানেলে উঠবে। ওই সময় শুধু বাংলাদেশেই গানটি নিয়ে তর্ক-বিতর্ক হয়েছে। কলকাতার দর্শকের কাছে কোনো প্রতিক্রিয়া পাওয়া যায়নি। এ কারণেই আমার চ্যানেল থেকে গানটি নামানো হয়নি। আমরা কোনো ধর্মীয় অনুভূতিতে আঘাত করার জন্য গানটি করিনি। সিনেমাটি দেখার পর সবাই বুঝবেন, কোনো ধর্মের মানুষকে এখানে ছোট করা হয়নি।
‘বস ২’ দেখতে দর্শক সিনেমা হলে কেন যাবেন?মানুষ বিনোদন পেতেই সিনেমা হলে যায়। বস ২-তে ভরপুর বিনোদন আছে। গল্পের প্রতিটি বাঁকে টান টান উত্তেজনা। ছবির গল্পই আড়াই ঘণ্টা প্রেক্ষাগৃহে দর্শকদের বসিয়ে রাখবে।
বাংলাদেশে আরও ছবি করবেন?বস ২ মুক্তি পাক। বাদশা ছবির মতো কিংবা তার চেয়ে বড় সাফল্য যদি এই ছবি থেকে আসে, তাহলে এখানে এসে বড় একটা পার্টি দেব। এরপর পরবর্তী নতুন কাজের সিদ্ধান্ত নেব।সাক্ষাৎকার: শফিক আল মামুন
