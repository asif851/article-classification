
কথার শুরুতেই ফারজানা ছবি বললেন, ‘আমরা অভিনয়শিল্পীরা অনেক সময় আমাদের আশপাশে দেখা কিছু চ্যালেঞ্জিং চরিত্রে অভিনয় করতে ভয় পাই। শরীরে কোনো খুঁত-এর মেকআপ নিয়ে অভিনয় করতে গেলে অনেকেই ভাবেন, দর্শক কীভাবে নেবেন। কিন্তু এই ভয়কে জয় করে উঠে আসার চেষ্টা আমি সব সময়ই করি। তারই একটি চেষ্টা প্রাগৈতিহাসিক–এর পাঁচী চরিত্রটি।’
গত সপ্তাহে মানিক বন্দ্যোপাধ্যায়ের ছোটগল্প ‘প্রাগৈতিহাসিক’থেকে একই নামে নির্মিত হলো নাটক। চিত্রনাট্য লিখেছেন ও পরিচালনা করেছেন মাতিয়া বানু শুকু। প্রযোজনা করেছেন মাহফুজার রহমান। নাটকটির শুটিং হলো ঢাকার পার্শ্ববর্তী বালু নদের পারের একটি গ্রাম্য বাজার ও আশপাশের এলাকায়।
নাটকের চরিত্রের সঙ্গে মিশে যাওয়ার গল্প বলতে গিয়ে ছবি বললেন, ‘পাঁচীর পায়ে একটা বড় ধরনের ঘা থাকে। এই ঘাওয়ালা পা নিয়ে যখন বাজারে হাঁটছিলাম, অনেকেই বলছিল, “এই ঘা কেমনে হইল? এইটা কি সারব না”—এ রকম নানা ধরনের প্রশ্নের মুখোমুখি হয়েছিলাম। এই ব্যাপারটা আমার কাছে দারুণ লেগেছে।’
নাটকটির নির্মাতা মাতিয়া বানু শুকু বললেন, ‘চেষ্টা করেছি যত্ন নিয়ে কাজটি করার। তবে বিটিভির পূর্ণ সহযোগিতা ছিল। এ কারণেই সম্ভব হয়েছে।’
প্রাগৈতিহাসিক–এ ছবি ছাড়াও অভিনয় করেছেন আহমেদ রুবেল, জয়রাজ, দীপান্বিতা হালদার প্রমুখ।
বিশ্ব টেলিভিশন দিবস উপলক্ষে নাটকটি প্রচারিত হবে আগামীকাল। বাংলাদেশ টেলিভিশনের মহাব্যবস্থাপক মাসউদুল হক জানালেন, টেলিভিশন দিবস উপলক্ষে মোট পাঁচটি বিশেষ নাটক প্রচারিত হবে। অন্য চারটি হলো জহির রায়হানের ‘হারানো বলয়’ অবলম্বনে রাব্বি আহমেদের চিত্রনাট্যে হারানো অধ্যায়; রশীদ করিমের ‍উপন্যাস পদতলে রক্ত অবলম্বনে মারুফ রায়হানের চিত্রনাট্যে নর্তকী; মাহমুদুল হকের গল্প ‘প্রতিদিন একটি রুমাল’ অবলম্বনে আলতাফ শাহনেওয়াজের চিত্রনাট্যে একটি রুমাল, শওকত ওসমানের ক্রীতদাসের হাসি উপন্যাস অবলম্বনে পলাশ দত্তের চিত্রনাট্যে গোলামের হাসি। সব কটি নাটক প্রচারিত হবে রাত আটটার বাংলা সংবাদের পর।
