
কেউ যদি বলেন আলিয়া ভাট নার্ভাস! বিশেষ করে অভিনয়ের ক্ষেত্রে! বিষয়টা সহসা মেনে নেওয়া একটু কঠিনই। মাত্র ছয় বছর বয়সে বলিউডের ছবিতে যার অভিনয়ে হাতেখড়ি হয়েছিল, সেই তিনিই নার্ভাস? বলিউডের চলচ্চিত্রজগতে নামডাকওয়ালা ভাট পরিবারের মেয়ে আলিয়ার আর যা হোক অভিনয় নিয়ে নার্ভাস হওয়ার কথা নয়। কিন্তু যখন আলিয়াই জানান যে তিনি একটু নার্ভাস! তখন তো খানিক নড়েচড়ে বসতেই হয়। ঘটনা আসলে কী?শিগগিরই নতুন একটি ছবিতে অভিনয়ের কথা আলিয়ার। আর সেই ছবিতে আলিয়া অভিনয় করতে যাচ্ছেন বলিউডের কিং খান শাহরুখের সঙ্গে। তাহলে ঘটনা এই! অবশ্য শাহরুখ খানের সঙ্গে অভিনয়ে কিছুটা নার্ভাস আলিয়া হতেই পারেন।সম্প্রতি ‘স্টুডেন্ট অব দ্য ইয়ার’ তারকা আলিয়া জানিয়েছেন, নার্ভাস হওয়াটা নাকি ভালো! নার্ভাস হওয়ার বিষয়টা তাঁকে সতর্ক আর নিজেকে সব সময় প্রস্তুত থাকতে সহায়তা করে। তিনি জানিয়েছেন, এর আগে ‘শানদার’ ছবিতে শহীদ কাপুরের সঙ্গে অভিনয়ের সময়েও তিনি শুরুতে একটু নার্ভাসই ছিলেন।আলিয়া জানিয়েছেন, শাহরুখের সঙ্গে অভিনয় করতে হবে এ কারণেই তিনি একটু নার্ভাস। কারণ ‘সুপারস্টার’ কিং খানের যে বিশাল অভিজ্ঞতা তার বিপরীতে তিনি একেবারেই নবীন। অবশ্য এ কথার সঙ্গে আলিয়া জুড়ে দিয়েছেন নার্ভাস হওয়ার সুফলের কথাটিও। তিনি মনে করেন নার্ভাস থাকার কারণেই তিনি সতর্ক ও প্রস্তুত থাকতে পারেন।শাহরুখ খানের বিপরীতে এ ছবিতে আলিয়া অভিনয় করলেও এ ছবিতে তাঁর এবং শাহরুখের সম্পর্কটি কী হবে তা এখনো স্পষ্ট করে জানা যায়নি। প্রযোজক করণ জোহরের এ ছবিটির নির্মাতা হিসেবে কাজ করবেন গৌরি সিন্ধে।আলিয়া ভাট ২০১২ সালে ‘স্টুডেন্ট অব দ্য ইয়ার’ ছবির শানায়া সিংহানিয়া চরিত্রে অভিনয়ের মাধ্যমে সবার নজরে আসেন। করণ জোহর পরিচালিত এ ছবিতে তাঁর অভিনয় প্রশংসিত হয়েছিল। ছবিতে আলিয়ার সাবলীল অভিনয়ের কারণে স্ক্রিন, জি সিনে অ্যাওয়ার্ড, ফিল্মফেয়ারসহ বিভিন্ন পুরস্কারের জন্য সেরা নবাগত অভিনেত্রী হিসেবে মনোনীত হয়েছিলেন তিনি।২০১৪ সালের ‘হাইওয়ে’ ছবিতেও অসাধারণ অভিনয় করেছিলেন আলিয়া ভাট। নির্মাতা ইমতিয়াজ আলীর এ ছবিতে অভিনয় করে দর্শকের হৃদয় জিতেছেন তিনি।
আলিয়া ভাট ও শহীদ কাপুর অভিনীত বিকাশ বহেল পরিচালিত ‘শানদার’ ছবিটি মুক্তি পেতে যাচ্ছে এই অক্টোবর মাসের ২২ তারিখে।
