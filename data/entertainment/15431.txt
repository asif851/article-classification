
বলিউডের বরেণ্য অভিনেত্রী শ্রীদেবীর শেষকৃত্য আগামীকাল বুধবার অনুষ্ঠিত হবে। পারিবারিক সূত্রে মঙ্গলবার এ খবর নিশ্চিত করা হয়েছে।শ্রীদেবীর পরিবারের পক্ষ থেকে দেশি-বিদেশি সংবাদমাধ্যমগুলোর কাছে পাঠানো বিবৃতিতে বলা হয়েছে, বুধবার ভারতীয় সময় সকাল সাড়ে নয়টা থেকে দুপুর ১২টা পর্যন্ত সাধারণ মানুষ শ্রীদেবীর প্রতি শ্রদ্ধা প্রদর্শন করতে পারবেন। আন্ধেরির লোখান্ডওয়ালা কমপ্লেক্সের সেলিব্রেশন স্পোর্টস ক্লাবে শ্রীদেবীর মরদেহ রাখা হবে।বনি কাপুর, জাহ্নবী ও খুশির পক্ষ থেকে দেওয়া বিবৃতিতে বলা হয়েছে, শ্রীদেবীর প্রতি শ্রদ্ধা প্রদর্শনের সুযোগ পাবে গণমাধ্যম। তবে সেলিব্রেশন স্পোর্টস ক্লাবে কোনো গণমাধ্যমকর্মী ক্যামেরা বা রেকর্ডিং ডিভাইস নিয়ে ঢুকতে পারবেন না।
বিবৃতিতে আরও বলা হয়েছে, বেলা দুইটার সময় সেলিব্রেশন স্পোর্টস ক্লাব থেকে শ্রীদেবীর মরদেহ শ্মশানে নিয়ে যাওয়া হবে। সেখানে শেষকৃত্য শুরু হবে স্থানীয় সময় বেলা সাড়ে তিনটায়। তবে শেষকৃত্যের অনুষ্ঠান চলার সময় গণমাধ্যমকর্মীদের মূল ফটকের বাইরে থাকতে হবে।
দুবাই পুলিশ মঙ্গলবার বেলা দুইটায় এই নায়িকার মৃত্যুর মামলা ‘বন্ধ’ ঘোষণা করেছে। এ সময় শ্রীদেবীর স্বামী বনি কাপুরকেও সন্দেহ থেকে অব্যাহতি দেওয়া হয়। দুবাই সরকারের তথ্যকেন্দ্রের অফিশিয়াল টুইটার পেজে জানানো হয়, ‘শ্রীদেবী মৃত্যু মামলার তদন্ত শেষ। এ মামলা বন্ধ হওয়ার পর দুবাইয়ের রাষ্ট্রপক্ষের আইনজীবী ভারতীয় অভিনেত্রী শ্রীদেবীর মরদেহ তাঁর পরিবারের কাছে হস্তান্তরের সিদ্ধান্ত নিয়েছে।’
এরপর শ্রীদেবীর মরদেহ মুম্বাইয়ে আনার প্রক্রিয়ায় বাবাকে সাহায্য করার জন্য দুবাই গেছেন তাঁর প্রথম স্ত্রীর ছেলে বলিউড তারকা অর্জুন কাপুর। মঙ্গলবার রাতে মুম্বাইয়ে শ্রীদেবীর মরদেহ পৌঁছানোর সম্ভাবনা রয়েছে। এ খবরে আন্ধেরির লোখান্ডওয়ালায় তাঁর বাড়ির সামনে এরই মধ্যে ভিড় বাড়তে শুরু করেছে। নিরাপত্তা নিশ্চিত করার জন্য অতিরিক্ত পুলিশ মোতায়েন করা হয়েছে।
