
আগামীকাল বসন্তের প্রথম দিন। ফাগুনকে বরণ করে নিতে এবারও দিনব্যাপী নানা ধরনের অনুষ্ঠানের আয়োজন করেছে জাতীয় বসন্ত উত্সব উদ্যাপন পরিষদ।ঢাকা বিশ্ববিদ্যালয়ের চারুকলা অনুষদে বসছে দুই পর্বের অনুষ্ঠান। সকাল সাতটায় উত্সব শুরু হবে যন্ত্রসংগীতের মূর্ছনায়। সকাল সাড়ে নয়টায় বসন্ত শোভাযাত্রা। জাতীয় বসন্ত উত্সব উদ্যাপন পরিষদের যুগ্ম সাধারণ সম্পাদক মানজার চৌধুরী জানান, চারুকলা অনুষদ ছাড়াও পুরান ঢাকার বাহাদুর শাহ পার্ক, ধানমন্ডির রবীন্দ্রসরোবর, উত্তরার ৩ নম্বর সেক্টরের উন্মুক্ত মঞ্চে বিকেল থেকে রাত অবধি নানা ধরনের অনুষ্ঠান চলবে।দিনব্যাপী অনুষ্ঠানমালায় থাকছে শাস্ত্রীয় সংগীতের মধ্য দিয়ে বসন্তবন্দনা, বসন্তকথন পর্ব, ফুলের প্রীতিবন্ধনী বিনিময়, আবির বিনিময়, আদিবাসী পরিবেশনা, শিশু-কিশোরদের পরিবেশনা, একক আবৃত্তি, দলীয় আবৃত্তি, দলীয় সংগীত, একক সংগীত ও বসন্ত আড্ডা। চারুকলার প্রথম ধাপের অনুষ্ঠান চলবে সকাল সাতটা থেকে দুপুর ১২টা পর্যন্ত। দ্বিতীয় পর্ব চলবে বিকেল চারটা থেকে রাত আটটা অবধি।
