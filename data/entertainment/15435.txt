
বলিউড বাদশাহ শাহরুখ খানের ‘ফ্যান’ ছবিটি মুক্তি পেয়েছে গতকাল শুক্রবার। ‘চেন্নাই এক্সপ্রেস’ ও ‘দিলওয়ালে’ তারকা শাহরুখের এ ছবিটি নিয়ে ভক্তদের উচ্ছ্বাস বেশ ভালোই দেখা যাচ্ছে। মুক্তির দিনে শুক্রবার ১৯ কোটি ২০ লাখ রুপির ব্যবসা করেছে ‘ফ্যান’। হিন্দুস্তান টাইমসের খবরে বলা হয়েছে, প্রথম দিনে ব্যবসার বিচারে এ বছরে এখন পর্যন্ত সবচেয়ে বড় হিটের ছবি শাহরুখ খানের ‘ফ্যান’। গত শুক্রবার রিলিজ ডে-তে ‘ফ্যান’ ব্যবসা করেছে ১৯ কোটি ২০ লাখ রুপি। ধারণা করা হচ্ছে, প্রথম তিন দিনে অন্তত ৭৫ কোটি রুপির ব্যবসা করবে যশরাজ ফিল্মসের ছবিটি। এর আগে ‘দিলওয়ালে’ মুক্তির দিনে ২১ কোটি রুপি ব্যবসা করেছিল। এদিকে অক্ষয় কুমারের ‘এয়ারলিফ্ট’ মুক্তির দিনে ব্যবসা করেছিল ১২ কোটি ৩৫ লাখ রুপি। ‘জঙ্গল বুক’ ব্যবসা করেছিল ১০ কোটি ৯ লাখ রুপি। এসব হিসেবের পর বলা যায়, বক্স অফিস আবার বলিউড কিং শাহরুখ খানের কবজায়। 
১০৫ কোটি রুপির বাজেটের শাহরুখ খানের ছবিটি পুরো ভারতজুড়ে সাড়ে ৩ হাজার প্রেক্ষাগৃহে মুক্তি পেয়েছে। মনীশ শর্মা পরিচালিত এই ছবিতে দ্বৈত চরিত্রে দেখা যাবে শাহরুখকে। ছবিতে আরিয়ান খান্নার ভূমিকায় দেখা যাবে কিং খানকে। ভক্তের ভূমিকায় দেখা যাবে শাহরুখকে। এর আগেও ‘ডুপ্লিকেট’, ‘কারণ-অর্জুন’সহ বেশ কয়েকটি ছবিতে শাহরুখ খানকে দ্বৈত ভূমিকায় দেখা গিয়েছে।
