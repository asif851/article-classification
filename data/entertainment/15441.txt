
গেলো জানুয়ারিতে খ্রিষ্টান সম্প্রদায়ের ধর্মীয় নেতা ‘পোপ’-কে নিয়ে দেওয়া টুইটে ‘ধর্মীয় অথবা অন্যান্য অনুভূতি’-তে আঘাত করার জন্য ক্ষমা চেয়েছেন বলিউডের তারকা অভিনেতা হৃতিক রোশান। তিনি জানিয়েছেন, এটা ছিলো নিতান্তই অনিচ্ছাকৃত।
৪২ বছর বয়সী হৃতিককে মার্চের ৩০ তারিখে লিগাল নোটিশ পাঠান মহারাষ্ট্র সংখ্যালঘু কমিশনের প্রাক্তন ভাইস-চেয়ারম্যান অ্যাব্রাহাম মাথাই। তাঁর মতে, অভিনেত্রী কঙ্গনা রনৌতের উদ্দেশে দেওয়া এক টুইটে ‘পোপ’-এর প্রসঙ্গ টেনে হৃতিক গোটা খ্রিষ্টান সম্প্রদায়ের অনুভূতিতে আঘাত করেছেন। নোটিশে হৃতিককে ৭ দিনের মধ্যে ক্ষমা চাইতে বলা হয়। অন্যথায় মামলা করা হবে বলেও জানিয়ে দেয়া হয়।জবাবে হৃতিক আরেক টুইটে লেখেন, ‘দেখা যাচ্ছে পোপ সম্পর্কে আমার টুইট নিয়ে ভুল বোঝাবুঝির সৃষ্টি হয়েছে। ধর্মীয় অথবা অন্যান্য অনুভূতিতে আঘাত দেওয়ার জন্য আমি ক্ষমাপ্রার্থী। এটা ছিলো অনিচ্ছাকৃত।’ ইন্ডিয়ান এক্সপ্রেস।
