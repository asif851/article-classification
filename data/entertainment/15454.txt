
বলিউড তারকা সালমান খানকে অস্ত্র আইন মামলা থেকে অব্যাহতি দিয়েছেন ভারতের যোধপুর আদালত। প্রায় ১৯ বছর আগে সাল্লুর বিরুদ্ধে করা অবৈধ অস্ত্র রাখার মামলার রায় দেওয়া হয় আজ বুধবার সকালে।অভিযোগ উঠেছিল ১৯৯৮ সালে যোধপুরের কানকানি গ্রামের বনে শিকার করতে গিয়েছিলেন সালমান। রাতের বেলা গুলির শব্দে গ্রামবাসীর ঘুম ভেঙে গেলে তাঁরা ধাওয়া করেন সালমান আর তাঁর সঙ্গীদের। পরে সালমানের নামে দুটি মায়া হরিণ হত্যার মামলা করেন সেই বনের প্রহরী গোরধান সিং। তারপর পুলিশের অনুসন্ধানে বের হয়ে আসে ‘সুলতান’ সালমান হরিণ শিকারের সময় যে অস্ত্রগুলো নিজের কাছে রেখেছেন, সেগুলোর লাইসেন্সের মেয়াদ উত্তীর্ণ হয়ে গিয়েছিল।তবে আজ সেই অনুসন্ধানের ভিত্তি না মেলায় আদালত সাল্লুকে খালাস দিয়েছেন। সালমান খানের আইনজীবী বলেন, ‘শক্ত কোনো প্রমাণ না পাওয়ায় সালমান খানকে আদালত অস্ত্র আইন মামলা থেকে বেকসুর খালাস দিয়েছেন।’ টাইমস অব ইন্ডিয়া, হিন্দুস্তান টাইমস।
