
শুরু থেকেই বালামের গানের দারুণ ভক্ত গায়িকা পূজা। স্বপ্ন দেখতেন কখনো সুযোগ পেলে বালামের সুরে গাইবেন তিনি। পূজার সে স্বপ্ন এবার সত্যি হয়েছে। নিজের নতুন একক অ্যালবামে বালামের সুর-সংগীতে একটি গানে কণ্ঠ দিয়েছেন তিনি।‘দূর মেঘে ভেসে গেছে এ মনের যত চাওয়া/ একা বসে চেয়ে আছি উড়ে যায় ঝোড়ো হাওয়া/ সময়ের পাতা খুলে, ভেবে যাই কার ভুলে/ তুমি আমি, আমি তুমি/ হয়েছি দুজন আলাদা’—এমন কথায় গানটি লিখেছেন রবিউল ইসলাম জীবন। সম্প্রতি বালামের নিজস্ব স্টুডিওতে গানটির রেকর্ডিং হয়েছে।গানটি প্রসঙ্গে বালাম বলেন, ‘পূজা এ সময়ের প্রতিভাবান গায়িকাদের মধ্যে একজন। তাঁর জন্য নতুন ধাঁচের এ গানটি করেছি। সে খুব ভালোভাবে গানটিতে কণ্ঠ দিয়েছে।’
পূজা বলেন, ‘বালাম ভাইয়ের সুরে গাইতে পেরে বেশ ভালো লাগছে। তাঁর সুর-সংগীত আমার কাছে অসাধারণ মনে হয়েছে। আমি মনে করি, এ গানটি আমার অ্যালবামকে আরও সমৃদ্ধ করবে।’
আগামী বছরের শুরুর দিকে প্রকাশিত হবে পূজার তৃতীয় এই একক অ্যালবামটি। অবশ্য এখন পর্যন্ত এর শিরোনাম চূড়ান্ত হয়নি। পূজার দ্বিতীয় একক ‘পূজা’ প্রকাশিত হয়েছিল গত বছর।
 
