
ইলিয়াস কাঞ্চন । বাংলা চলচ্চিত্রের একসময়ের অন্যতম জনপ্রিয় নায়ক।প্রায় তিন শতাধিক ছবিতে করেছেন। ইদানীং টিভি নাটকেও কাজ করছেন। আজ চ্যানেল আইয়ে প্রচারিত হবে ফুটবল নিয়ে ধারাবাহিক নাটক জার্সি নম্বর ১০। লিখেছেন ও পরিচালনা করেছেন ফেরদৌস হাসান। নাটকটিতে অভিনয় করেছেন তিনি।ফুটবল খেলার ব্যাপারে আগ্রহ...ক্লাস থ্রি পর্যন্ত আমি কিশোরগঞ্জের করিমগঞ্জ এলাকায় ছিলাম। এরপর ঢাকার নবাবপুরে চলে আসি। ছোটবেলায় ফুটবল খেলতাম। আশপাশে কোনো মাঠে ফুটবল খেলা হলে দেখতে যেতাম। আমার প্রিয় দল মোহামেডান আর প্রিয় খেলোয়াড় কাজী সালাউদ্দিন। তবে নিজে কখনো খেলোয়াড় হতে চাইনি।ফুটবল নিয়ে চলচ্চিত্র...গত শতকের নব্বই দশকের মাঝামাঝি সময়ে জহিরুল হক ফুটবল খেলা নিয়ে একটি ছবি তৈরির উদ্যোগ নেন। আমি ছিলাম ওই ছবির নায়ক। অর্থনৈতিক কারণে পরে ছবিটির কাজ থেমে যায়। এরপর পরিচালক মারা যান। শিবলী সাদিকও ফুটবল খেলা নিয়ে আরেকটি ছবি নির্মাণ করতে চেয়েছিলেন। শেষ পর্যন্ত তিনি পারেননি।জার্সি নম্বর ১০...আমাদের দেশের ফুটবল খেলার নানা দিক আর ক্লাবগুলোর কর্মকাণ্ড নিয়ে নাটকটি নির্মিত হয়েছে। বিশ্বকাপ ফুটবলের আগে নাটকটি দর্শকদের জন্য বাড়তি উপহার।উপস্থাপনা...গাজী টিভিতে ‘তারার কথা’ নামে একটি অনুষ্ঠান উপস্থাপনা করছি। একজন তারকার ভেতর-বাইরের অনেক খবর অনুষ্ঠানটির মাধ্যমে দর্শকদের জানানোর চেষ্টা করি। অনুষ্ঠানটির বাজেট অনেক বেশি। এ পর্যন্ত চারটি পর্ব তৈরি হয়েছে। এখন প্রয়োজন পৃষ্ঠপোষকতা।নতুন কাজ...ইদানীং সময় পেলে নাটক পরিচালনা করি। শিগরিগ নয়নের আলো নামে নতুন একটি নাটক পরিচালনা করব। রাস্তাঘাটের সমস্যা আর সমাধান নিয়ে নাটকটির গল্প। নাটকটির আবহ সংগীতের কাজ করছেন আহমেদ ইমতিয়াজ বুলবুল।
