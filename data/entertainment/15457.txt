
নায়িকা শাবনূর গায়িকা হতে যাচ্ছেন। এরই মধ্যে পরিচালকের সঙ্গে তাঁর প্রাথমিক কথাবার্তা হয়েছে। ‘এত প্রেম এত মায়া’ ছবিতে শিরোনাম সংগীতের একটি স্যাড ভার্সনে কণ্ঠ দিতে যাচ্ছেন তিনি। মূল গানটিতে কণ্ঠ দিয়েছিলেন কোনাল ও বেলাল খান। আজ সোমবার সকালে প্রথম আলোকে এমনটাই জানালেন সিনেমার পরিচালক মেস্তাফিজুর রহমান মানিক।
জানা গেছে, সুদীপ কুমার দ্বীপের লেখা ও শ্রী প্রীতমের সুরে এই গানে পর্দায় ঠোঁট মেলাবেন শাবনূর। ছায়াছবিতে শাবনূরকে গানের শিক্ষক হিসেবে দেখা যাবে।
‘এত প্রেম এত মায়া’ ছবিতে শাবনূরের বিপরীতে থাকছেন ফেরদৌস। এই সিনেমার অন্য অভিনয়শিল্পীর মধ্যে আছেন সাইমন ও পিয়া বিপাশা।
শাবনূর বলেন, ‘আমি গান খুব ভালোবাসি। গুনগুন করে গাইও। কিন্তু সিনেমায় গাওয়ার ব্যাপারটি ভিন্ন। পরিচালক প্রস্তাব করেছেন। আমিও ভাবছি। যদি মনে হয় আমি পুরোপুরি প্রস্তুত, তবেই গাইব।’
শাবনূরকে দিয়ে গান গাওয়ানোর পরিকল্পনার কথা জানতে চাইলে পরিচালক বলেন, ‘শাবনূর পেশাদার শিল্পী না হলেও তিনি ভালোই গান করেন। এই সিনেমায় তিনি গানের মানুষ হিসেবেই অভিনয় করেছেন। তাই আমরা চেয়েছি তাঁর কণ্ঠে একটি গান শ্রোতাদের উপহার দিতে। তিনি আমাদের ভাবনার কথা শুনেছেন। মত আছে, তবে কিছুদিন সময় নিয়েছেন। যদি তিনি গানটি করেন, তাহলে অবশ্যই ভিন্নধর্মী কিছু হবে।’
এদিকে দীর্ঘ বিরতির পর শাবনূর শিগগিরই শুটিংয়ে ফিরছেন। মোস্তাফিজুর রহমান মানিকের এই সিনেমার মাধ্যমে তিনি ফিরছেন। এরই প্রস্তুতি হিসেবে সম্প্রতি তিনি বেশ ওজনও কমিয়েছেন।
