
ছবির গানে আবারও কণ্ঠ দিলেন কৃষ্ণকলি ইসলাম। অর্ণবের সংগীত পরিচালনায় সম্প্রতি ‘স্বপ্নজাল’ নামের এই ছবির গানটির রেকর্ডিংয়ে অংশ নেন তিনি। গানটির প্রথম দুটি লাইন হলো ‘থেমে থাকে উদাস দুপুর/লালচে ঘাটের পুরোনো পুকুর’। গানটির কথা লিখেছেন ও সুর করেছেন কৃষ্ণকলি।অর্ণবের সংগীত পরিচালনায় পাঁচ বছর আগে ‘মনপুরা’ ছবির গানে কণ্ঠ দেন কৃষ্ণকলি। এরপর তাঁদের দুজনকে একসঙ্গে আর কোনো গানে পাওয়া যায়নি। অর্ণবের সংগীত পরিচালনায় কৃষ্ণকলির গাওয়া ‘মনপুরা’ ছবির ‘সোনার পালঙ্কের ঘরে লিখে রেখে ছিলাম দ্বারে/যাও পাখি বলো তারে, সে যেন ভোলে না মোরে’ কিংবা ‘নিথুয়া পাথারে নেমেছি বন্ধুরে, ধরো বন্ধু আমার কেহ নাই’-গান দুটি দারুণ জনপ্রিয় হয়। গান দুটিতে আরও কণ্ঠ দেন চন্দনা মজুমদার এবং চঞ্চল চৌধুরী।এদিকে নতুন চলচ্চিত্র ‘স্বপ্নজাল’-এ গাওয়া প্রসঙ্গে কৃষ্ণকলি প্রথম আলোকে বলেন, ‘কেন জানি দুই দুগুনে চার হয় না, তাই চলচ্চিত্রে গানও গাওয়া হয় না। প্রায় সময়ই দুই দুগুনে তিন হয়ে যায়। এবার দুইয়ে দুইয়ে চার হলো, তাই গাইলাম।’কৃষ্ণকলি আরও বলেন, ‘গান গাওয়ার ক্ষেত্রে অর্ণব আর অর্কর সঙ্গে আমার টিউনটা ভালো হয়। গানের যে দর্শনগত একটা ব্যাপার থাকে, তা এই দুজনের ক্ষেত্রে রিলেট করতে সুবিধা হয়। সৃষ্টিশীল বিশ্লেষণমূলক আলোচনার মাধ্যমে কিছু একটা হয়। নতুন ছবির গানটিতে মাত্র কণ্ঠ দিলাম। এখনো গানটি শোনা হয়নি। দেখা যাক কি দাঁড়ায়।’বেঙ্গল ক্রিয়েশনসের প্রযোজনায় ‘স্বপ্নজাল’ ছবিটি পরিচালনা করছেন গিয়াসউদ্দিন সেলিম। ছবির প্রধান নায়িকা পরীমনি। তাঁর বিপরীতে থাকছেন নবাগত ইয়াশ রোহান। আরও অভিনয় করবেন ফজলুর রহমান বাবু, শিল্পী সরকার, ওয়াহিদা মল্লিক জলি, ইরেশ যাকের, প্রসূন আজাদ প্রমুখ। আর পুরো ছবির সংগীত পরিচালনা করছেন অর্ণব।
