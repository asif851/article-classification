
‘চিরদিন কাহারও সমান নাহি যায়’...। নিশ্চিত করেই বলা যায় কবি নজরুলের লেখা এই গান কখনো শোনেননি ‘ইনস্টাগ্রামের রানি’ মার্কিন মডেল ও রিয়েলিটি শো তারকা কিম কার্দাশিয়েন। কিন্তু এ গানের অন্তর্নিহিত তাৎ​পর্য ভালোই বুঝেছেন। মাত্র কদিন আগের খবর ছিল— ছবি শেয়ারের ওয়েবসাইট ইনস্টাগ্রামে অনুসারীর সংখ্যার হিসাবে সবাইকে ছাড়িয়ে গেছেন কিম কার্দাশিয়েন। ইনস্টাগ্রামে কিমের অনুসারীর সংখ্যা ছিল ৪৫ মিলিয়ন। আর তাঁকে প্রায় ছুঁয়ে ৪৪.৭ মিলিয়ন অনুসারী নিয়ে দ্বিতীয় স্থানে ছিলেন পপসংগীত তারকা টেইলর সুইফট। সর্বশেষ খবর হচ্ছে— কিম কার্দাশিয়েনকে টপকে ইনস্টাগ্রামের রানির মুকুটটি ছিনিয়ে নিয়েছেন মার্কিন সংগীত তারকা টেইলর সুইফট।কিমের ‘ইনস্টাগ্রামের রানি’র মুকুটটি টেইলর সুইফটের কেড়ে নেওয়ার এ খবর জানিয়েছে প্রেস ট্রাস্ট অব ইন্ডিয়া। সংবাদমাধ্যমটি জানিয়েছে— ইনস্টাগ্রামে অনুসারীর সংখ্যার হিসাবে পপ সংগীত তারকা টেইলর সুইফট টপকে গেলেন মডেল-রিয়েলিটি শো তারকা কিম কার্দাশিয়েনকে। ইনস্টাগ্রামে টেইলর সুইফটের অনুসারীর সংখ্যা এখন ৪৫.৬ মিলিয়ন আর কিম কার্দাশিয়েনের ৪৫.৫ মিলিয়ন।২০১২ সালে ইনস্টাগ্রামকে কিনে নিয়ে নেয় ফেসবুক। ছবি শেয়ারের এই সাইটটি বেশ দ্রুতই জনপ্রিয়তা পেয়েছে। এখানে ছবি শেয়ারের পাশাপাশি ছবির প্রাসঙ্গিক বর্ণনার দেওয়ারও সীমিত সুযোগ থাকে।
