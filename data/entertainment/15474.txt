
ব্লুকে নিশ্চয়ই মনে আছে? এই যাহ্, কেউ কেউ মাথা চুলকাচ্ছেন দেখি। এরই মধ্যে দিব্যি ভুলে গেলেন! আরে সেই যে আলাভোলা নীল ম্যাকাও পাখিটা! ছোট্টটি থাকার সময় পাচারের উদ্দেশ্যে ট্রাকে করে নিয়ে যাওয়ার পথে ছিটকে পড়েছিল যে পাখি। লিন্ডা নামের একটা ছোট্ট মেয়ে খুঁজে পায় ওকে। লিন্ডাই তার নাম রাখে ব্লু।১৫ বছর পেরিয়ে যায়। খুকি লিন্ডা তত দিনে তরুণী। কিন্তু ব্লু যেন ছোট্টটিই থাকে, অন্তত মনের দিক দিয়ে। খুব একটা বুদ্ধিশুদ্ধি বাড়ে না। সবচেয়ে বড় কথা, উড়তেই জানে না সে। কিন্তু নীল ম্যাকাও প্রজাতির মধ্যে ব্লুই শেষ জীবিত পুরুষ পাখি। তার ওপরই নির্ভর করছে, এই প্রজাতি টিকে থাকবে কি না। পাখি বিশেষজ্ঞ তুলিও তাই লিন্ডাকে তার পাখিসহ ব্রাজিলের রিওতে আসতে বলেন। উদ্দেশ্য, ব্লুর সঙ্গে জুয়েলের ভাব করে দেওয়া। জুয়েল হচ্ছে একই প্রজাতির নীল ম্যাকাও।কিন্তু ব্লু আর জুয়েল যেন দুই পৃথিবীর বাসিন্দা। ব্লু ছোটবেলা থেকেই মানুষের সঙ্গে বেড়ে উঠেছে। ভীষণই পোষ মানা। কিন্তু জুয়েল বুনো। আর সে ফিরে যেতে চায় বন্য পৃথিবীতেই। দুজনের পায়ে চেইন বাঁধা অবস্থাতেই ব্লুকে নিয়ে পালিয়ে যায় জুয়েল!এদিকে এই দুই নীল ম্যাকাওকে যে করেই হোক খাঁচায় বন্দী করতে চায় পাখি চোরাকারবারির দল। বাজারে যে তাদের প্রচুর দাম। এর পরই শুরু হয় চোরাকারবারি বনাম ব্লু-জুয়েলের লড়াই। দুজনের মধ্যে প্রেমও হয়। দুজন একই সঙ্গে লড়াই করে, লিন্ডা আর তুলিওর সাহায্য নিয়ে চোরাকারবারিদের হারিয়ে দেয়। তিনটি ফুটফুটে বাচ্চাও হয় তাদের।এই গল্প নিয়েই ২০১১ সালের এপ্রিলে মুক্তি পেয়েছিল রিও। পরিচালক কার্লোস দালদানহা। অ্যানিমেশন ছবির ভক্তদের কাছে নামটি খুবই পরিচিত। তিনি যে আইস এজ-এর স্রষ্টা। ২০০২ সালে সহপরিচালক হিসেবে কাজ করলেও আইস এজ ট্রিলজির বাকি দুটি ছবি তিনিই পরিচালনা করেছেন। পশু-পাখির জগৎটা তাঁর চেয়ে ভালো করে রুপালি পর্দায় ফুটিয়ে তুলতে আর কেউই জানে না। সেই তিনি আবার নিয়ে এসেছেন রিওর সিক্যুয়েল। ঠিক তিন বছর পর মুক্তি পেল ছবিটির দ্বিতীয় পর্ব।এবারের গল্পে দেখা যাবে, রিওতে সুখের সংসার পেতে বসেছে জুয়েল আর ব্লু। তিন সন্তানের সবচেয়ে বড়টি, কার্লা, খুব গান ভালোবাসে। মাঝেরটি বিয়া, খুবই বুদ্ধিমতী। আর সবচেয়ে ছোটটি টিয়াগো, দুষ্টুমিতে পিএইচডি করা যার সারা! তুলিও আর লিন্ডাও বিয়ে করে ফেলেছে। দুজনে মিলে গেছে আমাজনের জঙ্গলে। জুয়েলও মনে করে, তাদেরও ফিরে যাওয়া উচিত সেই জঙ্গলে, যেখানে তাদের আদি বাস। তিন সন্তানই উল্লাসে ফেটে পড়ে। অভিযানের বদলে সব সময়ই গৃহের নিরাপদ আরামদায়ক আশ্রয়কে শ্রেয় মনে করা ব্লু নিমরাজি হয়।সদলবলে আমাজনের উদ্দেশে রওনা দেয় ব্লু। পুরোনো বন্ধু রাফায়েল, পেদ্রো আর নিকোও যুক্ত হয়। ব্লু সঙ্গে নেয় একটা ফ্যানি প্যাক। কোমরের কাছে ঝুলিয়ে রাখা যে ব্যাগে প্রয়োজনীয় জিনিসপত্রের মধ্যে আছে জিপিএসও। আমাজনের মতো একটা গহিন বনে অভিযান চালাতে গেছে, জিপিএস ছাড়া চলে!এই অভিযানে ব্লুকে মোকাবিলা করতে হবে পুরোনো শত্রু, প্রথম ছবির ভিলেন কাকাতুয়া নাইজেলের। কোনটা বেশি কঠিন হবে ব্লুর জন্য—নাইজেলকে হারানো, নাকি শ্বশুরবাড়িতে গিয়ে শ্বশুর মশাই এদুয়ার্দোর মন জয় করা! তা ছাড়া জুয়েলের শৈশবের বন্ধু রবার্তোও হাজির হবে। রবার্তোর হিরোসুলভ ঠাটবাটের কাছে অসহায় বোধ করবে ব্লু। জুয়েল আর রবার্তোর বন্ধুত্ব নিয়ে ঈর্ষাতেও ভুগবে। তবে কি রবার্তোর কাছে নিজের ভালোবাসাকেও হারিয়ে ফেলবে সে!প্রথম ছবিতে মূল চরিত্রগুলোতে কণ্ঠ দেওয়া তারকারা এবারও কাজ করেছেন। ব্লুর কণ্ঠ দিয়েছেন সোশ্যাল নেটওয়ার্ক ছবিতে মার্ক জাকারবার্গের চরিত্রে অভিনয় করে সুখ্যাত হওয়া জেসি আইজেনবার্গ। জুয়েলের কণ্ঠ দিয়েছেন অ্যান হাথাওয়ে। আরও আছে জেমি ফক্স, ব্রুনো মার্স।রাজীব হাসান, টিওআই অবলম্বনে
 
