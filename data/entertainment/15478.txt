
ষাটের দশকটি ছিল বিটলসের। লন্ডনের ‘ছোকরা-চতুষ্টয়’ তখন নতুন ধরনের গানে মাতিয়ে দিচ্ছিলেন গোটা বিশ্ব। সদ্য কুড়ি পেরোনো এই চার যুবকের সুরে-সংগীতে তখনকার তরুণেরা খুঁজে পেত নিজেরই প্রতিচ্ছবি। সেই বিটলসের প্রথম অ্যালবামের চুক্তিপত্র নিলামে তোলা হয়েছিল গত শনিবার। পরিচয় প্রকাশ না করা একজন চুক্তিপত্রটি কিনে নেন। নিউইয়র্কের নিলামকারী প্রতিষ্ঠান হেরিটেজ অকশন গতকাল রোববার এ কথা জানিয়েছে।বিশ্বজুড়ে সাড়া জাগানো রক ব্যান্ড বিটলসের প্রথম অ্যালবামের চুক্তিপত্রটি ৭৫ হাজার ডলারে বিক্রি হয়েছে।যুক্তরাজ্যের সংগীতবিষয়ক সাময়িকী নিউ মিউজিক্যাল এক্সপ্রেস (এনএমই) ও বিবিসির খবরে বলা হয়, ১৯৬১ সালে সম্পাদিত চুক্তিটিতে স্বাক্ষর করেন সে সময়ের বিটলস তারকা জন লেনন, পল ম্যাকার্টনি, জর্জ হ্যারিসন ও ব্যান্ডের ড্রামবাদক পিট বেস্ট। তাঁরা বিটলসের ভক্ত-সংগ্রাহক উয়ে ব্লাস্ককে ছয় পৃষ্ঠার চুক্তিপত্রটি বিক্রি করেছিলেন। ২০১০ সালে তিনি মারা যান।ষাটের দশকে জার্মানির হামবুর্গ শহরে নিয়মিত কনসার্ট করত বিটলস। এই শহরেই চুক্তিপত্রটিতে স্বাক্ষর করেন ব্যান্ডের তারকা শিল্পীরা। চুক্তিটি করা হয়েছিল শিশুদের গানের রক অ্যান্ড রোল ভার্সন মাই বনি অ্যালবামের জন্য। মাই বনি শুধু জার্মানির অডিও বাজারে প্রকাশ করা হয়েছিল।
