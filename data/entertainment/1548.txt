
গত ১০ বছরে বাংলাদেশের সবচেয়ে আলোচিত চলচ্চিত্র কোনটি? সবাই একবাক্যে বলবেন, গিয়াসউদ্দিন সেলিমের ‘মনপুরা’। গান-গল্প-নির্মাণ মুনশিয়ানা-অভিনয়—সবদিক থেকে দর্শকমনে আজও দাগ কেটে আছে ছবিটি। এই ছবিতে সোনাই ও পরী চরিত্রে অভিনয় করে তুমুল জনপ্রিয়তা পেয়েছিলেন চঞ্চল চৌধুরী ও ফারহানা মিলি। ‘মনপুরা’ মুক্তির ঠিক নয় বছর পর এবার ‘স্বপ্নজাল’ চলচ্চিত্র নিয়ে দর্শকদের সামনে আসছেন গিয়াসউদ্দিন সেলিম। এই ছবিতেও যথারীতি থাকছেন সোনাই ও পরী! বিষয়টি কাকতালীয় মনে হতে পারে, কিন্তু এটাই বাস্তব। ছবিটি মুক্তির আগে গতকাল বৃহস্পতিবার রাতে তেমনটাই জানা গেল নির্মাতার বয়ানে।
আগামী ৬ এপ্রিল বাংলাদেশে মুক্তি পাবে ‘স্বপ্নজাল’। শুরুতে ২০টি প্রেক্ষাগৃহে ছবিটি মুক্তি দেওয়ার পরিকল্পনা করেছেন নির্মাতা। বাংলাদেশে মুক্তির ঠিক দুই সপ্তাহ পর ভারতের কলকাতার দর্শকেরা তাঁদের প্রেক্ষাগৃহে দেখতে পারবেন ছবিটি। ‘স্বপ্নজাল’ যৌথভাবে প্রযোজনা করেছে বাংলাদেশের বেঙ্গল ক্রিয়েশনস ও ভারতের বেঙ্গল বারতা।
গিয়াসউদ্দিন সেলিম তাঁর নতুন ছবির মুক্তি উপলক্ষে ঢাকার লালমাটিয়ায় শিল্পী ও কলাকুশলীদের সাংবাদিকদের সঙ্গে পরিচিতি অনুষ্ঠানের আয়োজন করেন। নির্মাতা একে একে ‘স্বপ্নজাল’ ছবির সঙ্গে সংশ্লিষ্ট ব্যক্তিদের ডাকার পর উপস্থিত সবার সামনে ছবিতে কাজ করার অভিজ্ঞতা বলেন। একপর্যায়ে ডাক পড়ে ‘সোনাই’র! উপস্থিত অনেকের কানাঘুষা, ‘স্বপ্নজাল’ ছবিতে আবার সোনাই এল কোথা থেকে! দেখা গেল, নামটি বলার পর, সামনে এলেন ইয়াশ রোহান, ছবিতে তিনি ‘অপু’।
গিয়াসউদ্দিন সেলিম বলেন, ‘ইয়াশ রোহানের ডাকনাম সোনাই। কাছের সবাই ওকে এ নামেই চেনে। পরীমনি তো পরী। এটাকে পুরো কাকতালীয়ও বলতে পারেন। শুটিং শুরুর সময় থেকে এটা আমার কাছে বিস্ময়। বলতে পারেন, “মনপুরা” থেকে বের হতে চাইলেও তা হচ্ছে না। তা যদি নাইবা হয়, তাহলে “মনপুরা” ছবির সোনাই-পরী বাস্তব জীবনে এভাবে আসবে কেন!’
‘স্বপ্নজাল’ ছবিতে ইয়াশ রোহান ‘অপু’ চরিত্রে আর পরীমনি অভিনয় করেছেন ‘শুভ্রা’ চরিত্রে। অন্য অভিনয়শিল্পীরা হলেন মিশা সওদাগর, ফজলুর রহমান বাবু, শাহানা সুমী, শহিদুল আলম সাচ্চু, শিল্পী সরকার, ফারহানা মিঠু, ইরেশ যাকের, শাহেদ আলী, আহসানুল হক মিনু প্রমুখ। ‘স্বপ্নজাল’ ছবি নিয়ে পরীমনি বলেন, ‘প্রথম দুই দিন শুটিংয়ের পর ছবিটি ছেড়ে দিতে চেয়েছিলাম। তৃতীয় দিনের শুটিংয়ের পর নিজেকে আর পরী মনে হচ্ছিল না, ভাবতে লাগলাম আমি শুভ্রা। এখনো শুভ্রা হয়েই আছি। ছবি মুক্তির আগে শুভ্রা থেকে আমি বের হতে পারব বলে মনে হচ্ছে না। এই ছবি আমার অভিনয়জীবনের বড় অভিজ্ঞতা হয়ে থাকবে।’
‘স্বপ্নজাল’ ছবির নির্মাতা গিয়াসউদ্দিন সেলিমের ‘মনপুরা’ মুক্তি পায় ২০০৯ সালের ১৩ ফেব্রুয়ারি।
