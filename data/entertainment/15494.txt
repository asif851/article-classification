
বলিউডের তারকা হৃতিক-কঙ্গনা দুজন দুজনকে বেশ কিছুদিন ধরেই পরোক্ষভাবে বাঁকা কথা শোনাচ্ছিলেন। বলিউডের এই দুই তারকার সম্পর্কের যে অবনতি ঘটেছে—সেটা সবাই বেশ ভালোভাবেই টের পেয়েছিলেন। কিন্তু বলা নেই কওয়া নেই হঠাৎ করে তাঁরা যে এমন একটি নাটকীয় দ্বন্দ্বে জড়াবেন, তা ছিল সবার কল্পনারও বাইরে।মুম্বাইয়ের বেশ কয়েকটি সংবাদমাধ্যম দাবি করেছে যে দিনকয়েক আগে কঙ্গনা রনৌতকে একটি আইনি নোটিশ পাঠিয়েছিলেন হৃতিক রোশন। সেই নোটিশে হৃতিক অভিযোগ করেছিলেন যে কঙ্গনা রনৌত তাঁর ভাবমূর্তি নষ্ট করতে নানা ধরনের অপপ্রচার চালাচ্ছেন।কিন্তু হৃতিক এই আইনি নোটিশ কঙ্গনার কাছে পাঠানোর পরপরই ঢিলের বদলে যেন রীতিমতো পাটকেলই খেয়েছেন হৃতিক।হৃতিকের নোটিশ পেয়ে চুপচাপ বসে থাকেননি ‘কুইন’খ্যাত কঙ্গনা। পাল্টা একুশ পাতার দীর্ঘ একটি আইনি নোটিশ পাঠিয়ে দিয়েছেন হৃতিকের কাছে। সেই আইনি নোটিশের অভিযোগও ফেলনা কিছু নয়। সেখানে কঙ্গনাকে ভয় দেখানো ও অপদস্থ করার মতো গুরুতর অভিযোগ করা হয়েছে হৃতিকের বিরুদ্ধে।সংবাদমাধ্যমটি জানিয়েছে, কঙ্গনা রনৌত তাঁর আইনজীবী রিজওয়ান সিদ্দিকির মাধ্যমে একুশ পাতার এই আইনি নোটিশ পাঠান হৃতিককে।
বলিউডে কঙ্গনা রনৌত আর হৃতিক রোশনের সম্পর্কের স্মৃতি নিয়ে বেশ কিছুদিন ধরেই জল ঘোলা করা হচ্ছিল। এর মধ্যেই পরোক্ষ বাদানুবাদে জড়িয়ে পড়েছিলেন তাঁরা। আর এবারে তাঁদের দ্বন্দ্ব শেষ পর্যন্ত আদালতেই উঠল। এনডিটিভি। পিটিআই।
