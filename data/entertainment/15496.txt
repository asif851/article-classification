
• তিন দিনে ইনস্টাগ্রামে প্রিয়ার অনুসারীর সংখ্যা বেড়েছে কয়েক লাখ। • থানায় অভিযোগ করেছেন হায়দরাবাদের এক যুবক। • প্রিয়ার বিরুদ্ধে এসেছে ধর্মীয় অনুভূতিতে আঘাত দেওয়ার অভিযোগ।
চোখের ইশারায় লাখো তরুণের হৃদয় মাত করেছেন প্রিয়া প্রকাশ ওয়ারিয়র। গত তিন দিনে ইনস্টাগ্রামে মালয়ালাম এই নায়িকার অনুসারীর সংখ্যা বেড়েছে কয়েক লাখ। রাতারাতি তারকা বনে যাওয়া প্রিয়ার এবারের ভালোবাসা দিবসটি আনন্দময় হওয়ার কথা ছিল। কিন্তু আজ বুধবার ভালোবাসা দিবসে এক যুবক প্রিয়া প্রকাশের নামে থানায় অভিযোগ করেছেন। না, কাজলকালো চোখের ইশারায় ঘুম হারামের জন্য নয়, যুবক প্রিয়ার বিরুদ্ধে অভিযোগ করেছেন অন্য কারণে।
ওমর লুলুর ‘অরু আদার লাভ’ ছবির ‘মাণিক্য মারালায়া পুভি’ গানের ভিডিওতে প্রিয়ার উপস্থিতি মাত্র ৩০ সেকেন্ড। এই আধা মিনিটেই নিজের চোখের ‘কারসাজি’তে অনেকের মন হরণ করেছেন প্রিয়া। মন চুরির দায়ে মামলা করার কোনো থানা নেই। থাকলে হয়তো অনেকেই প্রিয়ার নামে অভিযোগ করতেন। কিন্তু ভারতের হায়দরাবাদের মুকিত খান নামের এক যুবক অষ্টাদশী এই নায়িকার নামে থানায় অভিযোগ করেছেন। এই নায়িকার বিরুদ্ধে তিনি এনেছেন ধর্মীয় অনুভূতিতে আঘাত দেওয়ার অভিযোগ।
প্রিয়ার সেই ব্যাপক সাড়া ফেলা মালয়ালাম গানের অর্থ জানার জন্য মুকিত গুগলে সার্চ করেছিলেন। তাঁর দাবি, ইংরেজি অর্থ দেখে মনে হয়েছে, গানটি মুসলিম সমাজের ধর্মীয় অনুভূতিতে আঘাত দিয়েছে। হায়দরাবাদের ফলকনামা থানায় ইতিমধ্যে মুকিত ‘অরু আদার লাভ’ ছবির পরিচালক ওমর লুলু, সংগীত পরিচালক শান রহমান, গায়ক বিনীত শ্রীনিবাসন ও অন্যতম নায়িকা প্রিয়া প্রকাশ ওয়ারিয়রের নামে অভিযোগ দায়ের করেন।
এদিকে ফলকনামা থানার সহকারী পুলিশ কমিশনার সৈয়দ ফিরোজ জানান, তাঁরা অভিযোগ পেয়েছেন। কিন্তু বাদী অভিযোগের সঙ্গে গানের কোনো ভিডিও জমা দেননি বলে এখনো মামলা দাখিল করা হয়নি। এই বিষয়ে ‘অরু আদার লাভ’ ছবির শিল্পী বা কলাকুশলী এখন পর্যন্ত কোনো মন্তব্য করেননি।
ভালোবাসা দিবস উপলক্ষে এই সিনেমার বিশেষ একটি টিজার মুক্তি পায় গতকাল মঙ্গলবার। এই প্রতিবেদন লেখা পর্যন্ত ইনস্টাগ্রামে প্রিয়ার অনুসারীর সংখ্যা ২৯ লাখ। সামাজিক যোগাযোগের অন্যান্য প্ল্যাটফর্মেও তাঁর ফলোয়ার বেড়েই চলেছে।
 
