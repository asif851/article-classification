
শুটিং আর চাকরির কারণে অনেক দেশ ঘোরা হয়েছে মডেল ও অভিনয়শিল্পী মিথিলার। এসব দেশের বিভিন্ন শহর ঘিরে রয়েছে তাঁর নানা স্মৃতি আর অভিজ্ঞতা। কিন্তু পাশের দেশ ভারতের কলকাতা শহরেই নাকি এত দিন যাওয়া হয়নি। এবার প্রথম গেলেন সেখানে। জানালেন, পরিচালক পার্থ সেনের স্বল্পদৈর্ঘ্য চলচ্চিত্রে অভিনয় করেছেন তিনি। ছবির নাম ‘মুখোমুখি’।
* মিথিলা প্রথম স্বল্পদৈর্ঘ্য চলচ্চিত্রে অভিনয় করেছেন। ছবির নাম ‘মুখোমুখি’।* ছবির শুটিং হয়েছে কলকাতার বিভিন্ন জায়গায়। * মিথিলার বিপরীতে অভিনয় করেছেন গৌরব চক্রবর্তী। তিনি ভারতের প্রখ্যাত অভিনেতা ও ‘ফেলুদা’ নামে বেশি পরিচিত সব্যসাচী চক্রবর্তীর ছেলে। * মিথিলা বলেন, ‘অনেক শহর ঘুরেছি। কিন্তু সেই ছোটবেলা থেকেই কলকাতা আমার ভালোবাসার শহর। এই ভালোবাসা তৈরি হয়েছে বই পড়ে আর গান শুনে।’
নাটক আর টেলিছবিতে অভিনয় করলেও এবারই প্রথম স্বল্পদৈর্ঘ্য চলচ্চিত্রে কাজ করেছেন মিথিলা। এই ছবিতে তাঁর বিপরীতে অভিনয় করেছেন গৌরব চক্রবর্তী, যিনি ভারতের প্রখ্যাত অভিনেতা ও ‘ফেলুদা’ নামে বেশি পরিচিত সব্যসাচী চক্রবর্তীর ছেলে।
আজ সোমবার বিকেলে ঢাকায় ফিরছেন মিথিলা। গতকাল রোববার এই ছবির শুটিং শেষ হয়েছে। ছবির শুটিং হয়েছে কলকাতার নিউমার্কেট, সাউদার্ন অ্যাভিনিউ, গলফ গার্ডেনসহ বিভিন্ন জায়গায়। কলকাতা থেকে প্রথম আলোকে মিথিলা বলেন, ‘অনেক শহর ঘুরেছি। কিন্তু সেই ছোটবেলা থেকেই কলকাতা আমার ভালোবাসার শহর। এই ভালোবাসা তৈরি হয়েছে বই পড়ে আর গান শুনে। আমার কাজ করার অভিজ্ঞতা দারুণ। ভীষণ গোছানো ইউনিট। সবাই খুব আন্তরিক। অনেক সহযোগিতা করেন। আরও বেশি ভালো লাগার ছিল, এবারই প্রথম ভালোবাসার শহরে এসেছি, তা-ও আবার শুটিং করছি। সবচেয়ে বেশি ভালো লেগেছে কলকাতায় অনেকেই আমাকে চেনে, জানে। এখানে আমার ভক্ত আছে জানা ছিল না।’
‘মুখোমুখি’ ছবি নিয়ে মিথিলা বলেন, ‘এই ছবিতে আমি ঢাকার একজন চলচ্চিত্র নির্মাতা। শুটিং করতে কলকাতায় এসে রাস্তা হারিয়ে ফেলি। তখন একজন ফটোগ্রাফারের সঙ্গে পরিচয় হয়। সে আমাকে সহযোগিতা করে। একসময় আমাদের বন্ধুত্ব হয়। কিন্তু নানা কারণে আমাদের যোগযোগ থেমে যায়। আমি ঢাকায় ফিরে আসি। অনেক দিন পর আবার আমাদের দেখা হয়। এর মধ্যে অনেক মজার ঘটনা আছে। এভাবেই ছবির গল্প এগিয়ে যায়।’
