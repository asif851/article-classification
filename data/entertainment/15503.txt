
চলচ্চিত্রের গানে কণ্ঠ দিয়ে এ পর্যন্ত ১২ বার জাতীয় চলচ্চিত্র পুরস্কার পেয়েছেন সাবিনা ইয়াসমীন। জাতীয় পুরস্কার পাওয়া গানগুলো নিয়ে এবার দুই পর্বের একটি অনুষ্ঠান নির্মাণ করা হয়েছে। নাম ‘শত জনমের স্বপ্ন’। পরিকল্পনা ও পরিচালনা করেছেন আরিফ খান। এরই মধ্যে অনুষ্ঠানটির আটটি গানের নতুনভাবে দৃশ্যায়ন করা হয়েছে বলে জানান পরিচালক। আজ রোববার গুলশানের একটি বাড়িতে উপস্থাপনার অংশটুকুর দৃশ্য ধারণ করা হবে। সাবিনা ইয়াসমীনের এই অনুষ্ঠানের উপস্থাপনা করবেন শমী কায়সার। সাবিনা ইয়াসমীন বলেন, ‘ভাবনাটা আমার দারুণ পছন্দ হয়েছে। ভিন্ন ধরনের এই আয়োজনের সঙ্গে সম্পৃক্ত হওয়ার পেছনে আরিফ খানের ইচ্ছেটা ছিল প্রবল। খুবই ভালো লেগেছে শত জনমের স্বপ্ন অনুষ্ঠানটি করে।’শত জনমের স্বপ্ন অনুষ্ঠানটির পরিচালক আরিফ খান বলেন, ‘চলচ্চিত্রে সাবিনা ইয়াসমীনের অসংখ্য জনপ্রিয় গান রয়েছে। তাই ভাবলাম শুধু জাতীয় চলচ্চিত্র পুরস্কার পাওয়া গানগুলো নিয়ে অনুষ্ঠান করার। করতে পেরে আমার ভালো লাগছে।’১৯৭৫ সালে সাবিনা ইয়াসমীন প্রথম জাতীয় চলচ্চিত্র পুরস্কার পান। এছাড়া যেসব ছবির গানের জন্য তিনি জাতীয় চলচ্চিত্র পুরস্কার পেয়েছেন সেগুলো হচ্ছে—অলংকার ও গোলাপী এখন ট্রেনে, সুন্দরী, কসাই, রাজলক্ষ্মী-শ্রীকান্ত, চন্দনা, প্রেমিক, দুই জীবন, রাধাকৃষ্ণ, দাঙ্গা, দুই দুয়ারি ও দুই নয়নের আলো।‘শত জনমের স্বপ্ন’ অনুষ্ঠানটি এনটিভিতে ঈদের দিন ও ঈদের পরদিন রাতে প্রচারিত হবে।
