
২০১৪ সালের শ্রেষ্ঠ খল চরিত্রের জন্য জাতীয় চলচ্চিত্র পুরস্কার পেয়েছেন অভিনেতা তারিক আনাম খান। ছবির নাম ‘দেশা দ্য লিডার’। গতকাল বুধবার বিকেলে বঙ্গবন্ধু আন্তর্জাতিক সম্মেলন কেন্দ্রের হল অব ফেমে প্রধানমন্ত্রী শেখ হাসিনার হাত থেকে এ পুরস্কার নেন তিনি। জানালেন অনুভূতির কথা। মুঠোফোনে সাক্ষাৎকার নিয়েছেন রাসেল মাহমুদ।
পুরস্কারপ্রাপ্তির অনুভূতি কেমন?জাতির জনকের কন্যার হাত থেকে পুরস্কার নিতে গিয়ে ইমোশনাল হয়ে পড়েছিলাম। স্বীকৃতিটা পেলেন খল চরিত্রের জন্য!হ্যাঁ, এখন রাষ্ট্রীয় স্বীকৃতিপ্রাপ্ত খারাপ লোক আমি হা হা হা। এ রকম চরিত্রে অভিনয়ের মধ্য দিয়ে যদি খারাপকে দমনের শিক্ষাটা সমাজে ছড়িয়ে দেওয়া যায়, সেটা খারাপ কী? সমাজ ও শিল্পের জন্য সেটা বরং মঙ্গল বয়ে আনবে। বাংলাদেশ আরেকজন দুর্ধর্ষ খলনায়ক পেতে যাচ্ছে?আমি আসলে বৈচিত্র্যপিয়াসী অভিনেতা। একটি নির্দিষ্ট গণ্ডির ভেতরে আটকে থাকতে চাই না। পরিচালকেরা আমার চরিত্রগুলোকে যেভাবে সাজাবেন, আমার কাজ সেগুলোকে ফুটিয়ে তোলা।অনেক ধরনের চরিত্রে অভিনয় করেন। খল চরিত্র কেমন লাগে?আমার চেহারায় একটু খল খল ভাব আছে। এতে চরিত্র ফুটিয়ে তুলতে সুবিধা হয়। তবে আমার কাছে চরিত্রই মূল।
