
বিভিন্ন সময়ে ম্যাগি নুডলসের বিজ্ঞাপনচিত্রে দেখা গেছে বলিউডের প্রথম সারির তিন তারকা অমিতাভ বচ্চন, মাধুরী দীক্ষিত ও প্রীতি জিনতাকে। হরহামেশাই তাঁরা বিভিন্ন পণ্যের দূতিয়ালি করেন। কিন্তু ম্যাগি নুডলসের দূতিয়ালি করে আইনের প্যাঁচে পড়তে হলো তাঁদের। আজ মঙ্গলবার টাইমস অব ইন্ডিয়ার এক খবরে এ তথ্য জানানো হয়।
গত ৩০ মে মুজাফফরপুরের লেনিন চক এলাকার একটি দোকান থেকে ম্যাগি নুডলস কেনেন আইনজীবী সুধীর কুমার ওঝা। এর পর তা খেয়ে তিনি অসুস্থ হয়ে পড়েন। এই অভিযোগে তিনি ম্যাগি প্রস্তুতকারী বহুজাতিক প্রতিষ্ঠান নেসলের ব্যবস্থাপনা পরিচালক মোহন গুপ্ত, যুগ্ম যুগ্ম পরিচালক সাবাব আলমসহ ম্যাগি নুডলসের তিন ব্র্যান্ড অ্যাম্বাসেডর অমিতাভ, মাধুরী ও প্রীতির বিরুদ্ধে মামলা ঠুকে দেন।
আজ মঙ্গলবার এ মামলার শুনানি নিয়ে পাঁচ আসামির বিরুদ্ধে এফআইআর নথিভুক্ত করার জন্য পুলিশকে নির্দেশ দিয়েছেন মুজাফফরপুরের একটি জেলা আদালত। অতিরিক্ত মুখ্য বিচারিক হাকিম রামচন্দ্র প্রসাদ তদন্তের প্রয়োজনে তাঁদের গ্রেপ্তার করার নির্দেশনাও দিয়েছেন।
