
সম্প্রতি বিশ্বের গুরুত্বপূর্ণ কয়েকজন ব্যক্তিকে সম্মান জানাতে জাতিসংঘ আয়োজিত বিশেষ এক ভোজে পাকিস্তানের নারীশিক্ষা আন্দোলনের কর্মী মালালা ইউসুফজাইয়ের সঙ্গে সাক্ষাৎ করেছেন বলিউডের অভিনেত্রী ও গায়িকা প্রিয়াঙ্কা চোপড়া।অনেক দিন থেকেই জনসেবামূলক কাজের সঙ্গে জড়িত প্রিয়াঙ্কা চোপড়া। ২০১০ সালে জাতিসংঘের শিশু অধিকার-বিষয়ক শুভেচ্ছাদূত নিযুক্ত হয়েছিলেন সাবেক এ বিশ্বসুন্দরী। সামাজিক বিভিন্ন বিষয়ে সচেতনতা তৈরিতে গুরুত্বপূর্ণ অবদান রেখেছেন এমন ব্যক্তিদের সম্মান জানাতে প্রতিবছর বিশেষ ভোজের আয়োজন করে জাতিসংঘ। সম্প্রতি এই ভোজসভায় মালালা ইউসুফজাই, ম্যাথিউ বিশপ, সামান্থা পাওয়ারসহ আরও কয়েকজন গুরুত্বপূর্ণ ব্যক্তির সঙ্গে আমন্ত্রণ জানানো হয়েছিল প্রিয়াঙ্কা চোপড়াকে।এ প্রসঙ্গে ঘনিষ্ঠ একটি সূত্রের বরাতে ইন্ডিয়া টুডে জানিয়েছে, দিওয়ালি উত্সব উদযাপন করতে মুম্বাইয়ে নিজের বাড়িতেই ছিলেন প্রিয়াঙ্কা। হঠাত্ জাতিসংঘ থেকে আমন্ত্রণ পাওয়ার সঙ্গে সঙ্গেই তিনি নিউইয়র্কে উড়াল দেন।মালালা ও বিশপের মতো ব্যক্তিদের সঙ্গে সাক্ষাতের সুযোগ পেয়ে প্রিয়াঙ্কা খুবই উচ্ছ্বসিত। এ প্রসঙ্গে তিনি জানিয়েছেন, ‘জাতিসংঘ আয়োজিত বিশেষ এই ভোজে অংশ নিয়ে চমত্কার এক অভিজ্ঞতা অর্জন করেছি। সামান্থা পাওয়ার, মালালা ইউসুজাইসহ এমন অনেকেই সেখানে উপস্থিত ছিলেন, যাঁদের দেখে আমি নানাভাবে অনুপ্রাণিত হয়েছি।’
