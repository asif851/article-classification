
যৌন নিপীড়নের অভিযোগে পরিচালক ও নাট্যকার অ্যান্ড্রু ক্রেসবার্গকে বরখাস্ত করেছে ওয়ার্নার ব্রাদার্স। এই নির্মাতা প্রতিষ্ঠানে কয়েক বছর ধরে তাঁর বিরুদ্ধে অনেক যৌন হেনস্তার অভিযোগ জমা পড়েছে। তাঁদের মধ্যে আছেন ১৫ জন নারী ও ৪ জন পুরুষ। যৌন নিপীড়নের শিকার যাঁরা হয়েছেন, তাঁদের মতে, ক্রেসবার্গ কাজের জায়গা এতটাই বিষাক্ত করে তুলেছিলেন যে তাঁরা কাজ ছাড়তে বাধ্য হয়েছেন।
ওয়ার্নার ব্রাদার্স থেকে জানানো হয়েছে, এ বিষয়ে অভ্যন্তরীণ তদন্ত চলছে। কাজের জায়গায় কেউ অস্বস্তিকর পরিবেশ তৈরির চেষ্টা করলে, তা কখনো মেনে নেওয়া হবে না।
এদিকে এসব অভিযোগের কোনোটাই স্বীকার করেননি অ্যান্ড্রু ক্রেসবার্গ। তিনি দাবি করেছেন, কারও সাজ কিংবা পোশাক নিয়ে তিনি মন্তব্য করেছেন ঠিকই, কিন্তু তা সব সময় একজন পরিচালকের দৃষ্টিকোণ থেকে বলেছেন। নারীদের সঙ্গে সৌজন্যমূলক কোলাকুলি বা চুম্বন বিনিময় করলেও তা কখনো অশালীন আচরণের পর্যায়ে পড়েনি।
ওয়ার্নার ব্রাদার্সের সঙ্গে ২০১৫ সাল থেকে চুক্তিবদ্ধ ছিলেন অ্যান্ড্রু ক্রেসবার্গ। এ পর্যন্ত তিনি জনপ্রিয় টেলি সিরিজ ‘অ্যারো’, ‘দ্য ফ্ল্যাশ’ ও ‘সুপারগার্ল’ উপহার দিয়েছেন। ভ্যারাইটি, দ্য হলিউড রিপোর্টার, ডেইলি মেইল
