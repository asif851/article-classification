
ভারতের টালিউড অভিনেত্রী শ্রাবন্তী আবার বিয়ের পিঁড়িতে বসলেন। গতকাল মুম্বাইয়ের সুপার মডেল কৃষ্ণ ভিরাজের সঙ্গে বিয়ে হয় তাঁর। বছর খানেক প্রেম করার পর তাঁরা দুজন বিয়ের সিদ্ধান্ত নেন। বিয়েতে হাজির হয়েছিলেন টালিগঞ্জের বেশির ভাগ তারকাই। তাঁরা শুভকামনা জানিয়েছেন নতুন এ দম্পতিকে। তবে বিয়ে হয়ে গেলেও শ্রাবন্তী বিয়ের আনুষ্ঠানিকতা সারবেন আগামী বছর। এমনটাই জানিয়েছে কলকাতার শীর্ষস্থানীয় দৈনিক আনন্দবাজার।বিয়ের পর টুইটারে একটি ছবি পোস্ট করেছেন শ্রাবন্তী। সেখানে লিখেছেন, ‘দ্য রয়্যাল জার্নি বিগানস’। বিয়েতে শ্রাবন্তী পরেছিলেন রোহিত বালের ডিজাইন করা পোশাক।জানা গেছে, প্রায় এক বছর আগে মুম্বাইতে শ্রাবন্তীর পরিচয় হয় কৃষ্ণের সঙ্গে। তারপর প্রেম। সেখানে থেকেই সম্পর্কটা গড়ায় বিয়ের দিকে।উল্লেখ্য, এর আগে শ্রাবন্তী কলকাতার প্রযোজক রাজীব বিশ্বাসকে বিয়ে করেছিলেন। তাদের ১২ বছরের একটি সন্তান রয়েছে।কলকাতার বাংলা ছবিতে অভিনয়ের কল্যাণে শ্রাবন্তী এ দেশের দর্শকের কাছেও খুব পরিচিত এক নাম। এই ঈদে বাংলাদেশ ও ভারতে একসঙ্গে মুক্তি পেয়েছে শাকিব খান ও শ্রাবন্তীর ছবি ‘শিকারি’। এরই মধ্যে দর্শক ছবিটি সানন্দে গ্রহণ করেছে। কদিন আগে ছবি মুক্তি উপলক্ষে এ দেশে ঘুরেও গেছেন তিনি।
