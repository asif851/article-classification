
বলিউড তাঁর দখলে গেছে আরও আগে। হলিউডে পৌঁছতে না পৌঁছতেই পেয়ে গেছেন পিপলস চয়েজের ‘ফেবারিট অ্যাকট্রেস’ পুরস্কার। এবার পাকিস্তানি ছবিতে কাজ করার আগ্রহের কথা জানালেন অভিনেত্রী প্রিয়াঙ্কা চোপড়া। সংবাদমাধ্যমকে তিনি বলেছেন, ‘পাকিস্তানি ছবির নায়িকা হতে পারলে ভালো লাগবে আমার।’ এরই মধ্যে একবার পাকিস্তানি নায়ক ফাওয়াদ খানের সঙ্গে প্রেমের গুজব রটেছিল তাঁর। সেই গুজবের পালে যেন আরেকটু হাওয়া লাগালেন এই বলিউডের অভিনেত্রী।পাকিস্তানি ছবিতে অভিনয়ের ইচ্ছা প্রকাশ করেছেন প্রিয়াঙ্কা। কিন্তু পাকিস্তানি ছবিতে নায়ক হিসেবে তিনি কাকে চান? এমন প্রশ্নের জবাবে মুচকি হেসে প্রিয়াঙ্কা সংবাদমাধ্যমকে বলেন, ‘এখন আপনারা একটা ঝামেলা পাকাবেন!’তবে একটি গুরুত্বপূর্ণ বার্তাও দিয়েছেন এই অভিনেত্রী। প্রিয়াঙ্কা বলেছেন, ‘আমার ছবির নায়ক কে হবেন সেটা গুরুত্বপূর্ণ নয়। ছবিতে আমার চরিত্রটা ভালো হতে হবে, গল্পটা সুন্দর হতে হবে।’ তিনি বলেন, ‘আমি বিনোদন দেওয়ার জন্য ছবি করি। আমি একজন বিনোদন কর্মী, একজন শিল্পী। আমি ভালো কিছু কাজ করতে চাই।’ প্রিয়াঙ্কা জানান, পাকিস্তানি ছবিতে কাজ করা বা না করা নির্ভর করবে কেমন ধরনের চরিত্রের জন্য প্রস্তাব পাচ্ছেন তার ওপর। একটি চরিত্রে অভিনয়ের মধ্য দিয়ে একজন শিল্পী কি ভারত-পাকিস্তানের মধ্যকার সংকট হালকা করতে পারেন? এ প্রসঙ্গে প্রিয়াঙ্কা বলেন, ‘সেসব দুই দেশের সরকারের দায়িত্ব। এই দায়িত্ব শিল্পীদের কাঁধে নেওয়া কঠিন। এটা দুই দেশের সরকারের সমস্যা। সেসব সমাধানের দায়িত্বও তাঁদের ওপর।’ তিনি বলেন, ‘শিল্পীরা শুধু দেশগুলোকে একত্র করতে পারে। শিল্পী হিসেবে আমাদের দায়িত্ব সরকারকে সেটা মনে করিয়ে দেওয়া। একজন শিল্পী শুধু তাঁর কাজ করে যায়।’ ডন। এনডিটিভি।
