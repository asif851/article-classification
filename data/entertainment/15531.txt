
ভারতের গোয়ার সমুদ্রসৈকতে মালায়ালাম ভাষার ছবির নায়ক সিধু আর পিল্লাইয়ের মরদেহ পাওয়া গেছে। গত সোমবার সন্ধ্যায় সিধুর মা লাশ দেখে শনাক্ত করেন। ২৭ বছর বয়সী এই মালায়লাম তারকার রহস্যজনক মৃত্যুতে তাঁর পরিবার ও সহকর্মীরা ভেঙে পড়েছেন।
মালায়ালাম নায়ক দুলকার সালমানের সঙ্গে ‘সেকেন্ড শো’ সিনেমায় অভিনয় করে পরিচিত পান সিধু। তিনি জনপ্রিয় নির্মাতা পিকে আর পিল্লাইয়ের ছেলে। ১৬টি ছবিতে অভিনয় করেছেন সিধু। তাঁর পরিবার থেকে জানানো হয়েছে, ১২ জানুয়ারি সিধু গোয়ায় যান। কিন্তু এখনো তাঁর মৃত্যুর কারণ নিশ্চিত হওয়া যায়নি। তবে ধারণা করা হচ্ছে, সাগরে ডুবে তাঁর মৃত্যু হয়েছে। কেরালার ত্রিসুরে নিজ বাড়িতে এই নায়কের শেষকৃত্য হবে। সিধুর অকালমৃত্যুতে তাঁর সহকর্মী দুলকার সালমান টুইটারে শোক প্রকাশ করে লিখেছেন, ‘সিধু আর পিল্লাইয়ের মৃত্যুতে মন খুব খারাপ। ‘‘সেকেন্ড শো’’ ছবির শুটিংয়ের সময় ও খুব উচ্ছ্বসিত আর প্রাণবন্ত ছিল।’ অভিনয়ের ব্যাপারে সিধুর ঝোঁক ছিল প্রবল। গত বছর নভেম্বরে টুইটারে তিনি লিখেছিলেন, ‘প্রত্যেকের নিজস্ব পছন্দ আছে। আমি আমার পছন্দে অভিনয়কে বেছে নিয়েছি। আমি বিশ্বাস করি, চলচ্চিত্রের দুনিয়ায় আমার একটি আসন আছে। আর এটি আমার প্রাপ্য। আসনটি অর্জন না করা পর্যন্ত আমার ভেতরে যে শেখার ইচ্ছা জাগ্রত আছে, তা শেষ হবে না।’ ইন্ডিয়ান এক্সপ্রেস
