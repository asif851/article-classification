
‘মারো জোয়ান হেঁইও মারো কষে টান/ তালে তালে ফেল বৈঠা নদীতে উজান...’ সত্যেন সেনের লেখা ও সুরারোপিত গানটি যখন মঞ্চে নবীন শিল্পীদের মুখে, তখন অতিথিরাও বসে থাকতে পারলেন না। চেয়ার ছেড়ে উঠে এলেন তাঁরা মঞ্চের সামনে। নাচ, গানের কোরাসে শামিল হলেন সবাই। কামাল লোহানী, সৈয়দ হাসান ইমাম, ফকির আলমগীরের মতো জ্যেষ্ঠরাও যেন ফিরে গেলেন তারুণ্যে। উদীচীর গণসংগীত উৎসবের এই মুহূর্ত সার্থক করে তুলল উদ্বোধনী অনুষ্ঠানটি।বর্ণাঢ্য আয়োজনে শুরু হলো বাংলাদেশ উদীচী শিল্পীগোষ্ঠী আয়োজিত ষষ্ঠ সত্যেন সেন গণসংগীত উৎসব ও জাতীয় গণসংগীত প্রতিযোগিতা। গতকাল শুক্রবার শিল্পকলা একাডেমীর উন্মুক্ত প্রাঙ্গণে উৎসবের আনুষ্ঠানিক উদ্বোধন করেন লোকসংগীত–সাধক স্বপন কুমার হালদার। আমন্ত্রিত অতিথি ছিলেন ভারতের গণসংগীতশিল্পী শুভপ্রসাদ নন্দী মজুমদার ও শবনম সুরিতা।উদ্বোধনীতে মুক্তিযুদ্ধের সময় স্বাধীন বাংলা বেতার কেন্দ্রের কণ্ঠসৈনিকদের সম্মাননা জানানো হয়। এই তালিকায় উপস্থিত ছিলেন উদীচীর সাবেক সভাপতি সৈয়দ হাসান ইমাম, আশফাকুর রহমান খান, তিমির নন্দী, জিয়াউদ্দিন তারেক আলী, মনোয়ার হোসেন খান, নমিতা ঘোষ, ফকির আলমগীর, রুপা ফরহাদ, মালা খুররম, বুলবুল মহলানবীশ প্রমুখ।উৎসবের উদ্বোধনী পর্বে পৃথিবীর বিভিন্ন দেশের কালজয়ী গণসংগীত রচয়িতা, সুরকার ও শিল্পীদের গান নিয়ে গ্রন্থিত একটি অনুষ্ঠান পরিবেশন করেন উদীচীর শিল্পীরা।উদ্বোধনের পর উদীচী কেন্দ্রীয় সংসদের সভাপতি কামাল লোহানীর সভাপতিত্বে শুরু হয় আলোচনা সভা। এ পর্বে শুভেচ্ছা বক্তব্য দেন উদীচী কেন্দ্রীয় সংসদের সহসভাপতি শংকর সাওজাল। বক্তব্য দেন উদীচীর সাধারণ সম্পাদক প্রবীর সরদার।সকাল ১০টা থেকে বাংলাদেশ শিল্পকলা একাডেমীর উন্মুক্ত প্রাঙ্গণে ছিল জাতীয় পর্যায়ের প্রতিযোগিতা। আজ শনিবার উৎসবের দ্বিতীয় দিন জাতীয় পর্যায়ে বিজয়ী প্রতিযোগীদের হাতে সনদ ও ক্রেস্ট দেওয়া হবে।গণসংগীতের প্রচার ও প্রসারের লক্ষ্যে উদীচীর প্রতিষ্ঠাতা সভাপতি সত্যেন সেনের জন্মদিন উপলক্ষে ২০০৯ সাল থেকে প্রতিবছর ‘সত্যেন সেন গণসংগীত উৎসব ও জাতীয় গণসংগীত প্রতিযোগিতা’র আয়োজন করা হয়।কুমিল্লা ও নবাবগঞ্জে মহাকালের পরিবেশনাস্বাধীনতা দিবস উপলক্ষে কুমিল্লার টাউন হল প্রাঙ্গণে মহাকাল নাট্য সম্প্রদায় পরিবেশন করল কোলাজ কোরিওগ্রাফি। তাদের সঙ্গে আরও ছিল যাত্রিক নাট্যগোষ্ঠী। কুমিল্লা জেলা প্রশাসনের আয়োজনে গত বৃহস্পতিবার সন্ধ্যায় এ অনুষ্ঠান শুরু হয়। আজ ঢাকার নবাবগঞ্জ উপজেলায় মহাকাল পরিবেশন করবে তাদের আরও একটি কোলাজ কোরিওগ্রাফি।জর্জিস আহমেদের রচনায় আলো, শব্দ ও থিয়েটারের সমন্বয়ে কোলাজ কোরিওগ্রাফির পরিকল্পনা ও নির্দেশনা দিয়েছেন ঠান্ডু রায়হান ও দেবাশীষ ঘোষ। এর আবহ সংগীত করেছেন রমিজ রাজু। এতে মহাকাল নাট্য সম্প্রদায় এবং যাত্রিক নাট্যগোষ্ঠীর ৫০ জন শিল্পী অংশ নেন। আলো, শব্দ ও থিয়েটারের পরিবেশনা শেষে মহাকাল নাট্য সম্প্রদায়ের তিনটি পরিবেশনা ছিল। এগুলোর নির্দেশনা দিয়েছেন আমিনুল আশরাফ।এদিকে আজ নবাবগঞ্জ উপজেলার বিপ্লবী সবুজ সংঘের আয়োজনে মহাকাল নাট্য সম্প্রদায় পরিবেশন করবে কোলাজ কোরিওগ্রাফি। সন্ধ্যা সাড়ে ছয়টায় নবাবগঞ্জের বিলপল্লী স্কুলমাঠে পরিবেশিত হবে মহাকালের এই পরিবেশনা।
