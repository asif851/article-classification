
বলিউড-ক্রিকেট প্রেম উপাখ্যানের নতুন জুটি হিসেবে শোনা যাচ্ছে অভিনেত্রী আনুশকা শর্মা এবং ক্রিকেটার বিরাট কোহলির নাম। সম্প্রতি আনুশকার গাড়িতে এই জুটিকে একসঙ্গে দেখা যাওয়ার পরপরই তাঁদের অভিসারের খবর জানিয়েছে জিনিউজ।কিছুদিন আগে একটি শ্যাম্পুর বিজ্ঞাপনচিত্রে একসঙ্গে কাজ করেছেন আনুশকা ও বিরাট। মূলত এর পর থেকেই তাঁদের মধ্যে সখ্য গড়ে উঠেছে। গত রোববার মধ্যরাতে মুম্বাইয়ের ভারসোভা এলাকায় আনুশকার কালো রঙের রেঞ্জ রোভার গাড়িতে তাঁদের একসঙ্গে দেখা গেছে।এ প্রসঙ্গে একজন প্রত্যক্ষদর্শী জানিয়েছেন, ‘সেদিন গাড়ির ভেতর আনুশকা এবং বিরাটকে স্পষ্ট দেখেছি আমি। সে সময় তাঁরা একে অপরের সঙ্গে গল্পে মশগুল ছিলেন। আনুশকার পরনে ছিল গোলাপি রংয়ের চমত্কার একটি পোশাক। আর কালো রংয়ের জিনস ও টি-শার্টের পাশাপাশি মাথায় টুপি পরেছিলেন বিরাট। পরে গাড়িটি ইয়ারি রোডের দিকে চলে যায়। আনুশকা সেখানেই থাকেন।’আনুশকা-বিরাট শুধুই বন্ধু, নাকি বন্ধুত্বের সীমানা ডিঙিয়ে প্রেমের সম্পর্কে জড়িয়েছেন, সময়ই তা বলে দেবে।প্রসঙ্গত, ক্রিকেট তারকা ও বলিউডের তারকাদের মধ্যে প্রেমের ইতিহাস বেশ দীর্ঘ। এই তালিকায় নাম লিখিয়েছেন শর্মিলা ঠাকুর-মনসুর আলী খান পতৌদি থেকে শুরু করে সংগীতা বিজলানি-আজহার উদ্দিন, নিনা গুপ্তা-ভিভিয়ান রিচার্ডস, কিম শর্মা-যুবরাজ সিং, ঈশা শর্বাণী-জহির খানসহ আরও অনেকে।
