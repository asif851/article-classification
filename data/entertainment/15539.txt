
আনিস বাজমি পরিচালিত ‘ওয়েলকাম ব্যাক’ ছবির মাধ্যমে অবশেষে বলিউডে ফিরছেন বিতর্কিত অভিনেতা শাইনি আহুজা। সম্প্রতি বিষয়টির সত্যতা নিশ্চিত করেছেন শাইনি নিজেই।এ প্রসঙ্গে শাইনির ভাষ্য, ‘হ্যাঁ, আমি ‘‘ওয়েলকাম ব্যাক’’ ছবিতে অন্তর্ভুক্ত হয়েছি। আনিস স্যারের ছবিটিতে আমার চরিত্র কেমন হবে, তা ফোনে জানানো হয়েছে আমাকে। চরিত্রটিতে ভিন্নতা রয়েছে। আমি আগে কখনোই এ ধরনের চরিত্রে অভিনয় করিনি। কমেডিধর্মী ছবিটির দ্বিতীয়ার্ধে আমাকে দেখতে পারবেন দর্শকরা।’ সম্প্রতি এক খবরে এমনটিই জানিয়েছে ইন্দো-এশিয়ান নিউজ।শাইনি আরও বলেন, ‘দীর্ঘদিন পর বলিউডে কাজ করার সুযোগ পাওয়ায় আমি এবং আমার পরিবারের সদস্যরা যে কতটা খুশি, তা বলে বোঝানো যাবে না। এটাকে প্রত্যাবর্তন বলব কি না, জানি না। সব মিলিয়ে আমি ঈশ্বরের কাছে কৃতজ্ঞ।’
২০০৯ সালে গৃহপরিচারিকাকে ধর্ষণের অভিযোগে মামলা হয়েছিল শাইনির বিরুদ্ধে। মামলার রায়ে সাত বছরের কারাদণ্ড দেওয়া হয় শাইনিকে। প্রায় পাঁচ মাস কারাবন্দী থাকার পর জামিনে মুক্তি পান তিনি। ওই ঘটনার পর নিজেকে গুটিয়ে নেন শাইনি। চলচ্চিত্র কিংবা মিডিয়া থেকে পারতপক্ষে দূরে থাকার সিদ্ধান্ত নেন। তবে সময় ও পরিস্থিতি অনুকূলে এলে আবারও বলিউডে নিয়মিত হওয়ার কথা জানিয়েছিলেন ৩৯ বছর বয়সী এ অভিনেতা।এ প্রসঙ্গে শাইনির ভাষ্য ছিল, ‘ইচ্ছে করেই নিজেকে গুটিয়ে নিয়েছি আমি। আপাতত কোনো চলচ্চিত্রের কাজ হাতে নিচ্ছি না। আমাকে নিয়ে যাতে কোনো আলোচনা বা সমালোচনা না হয়, সে জন্য মিডিয়া থেকে পারতপক্ষে দূরে থাকার সিদ্ধান্ত নিয়েছি।’শাইনি আরও বলেছিলেন, ‘একটা সময়ে রুপালি জগেক বিদায় জানানোর সিদ্ধান্ত প্রায় পাকাপাকি করে ফেলেছিলাম। আমি কখনোই অভিনয়কে পেশা হিসেবে নিইনি। এটা আমার কাছে নেশা ছিল এবং ভবিষ্যতেও থাকবে। ২০০৫ সালে বলিউডে যাত্রা শুরু করেছিলাম। পরবর্তী সময়ে আমার অনেক ছবি মুক্তি পেয়েছে। আগের মতো অনুকূল সময় ও পরিস্থিতি ফিরে এলে আমি আবারও নিয়মিত অভিনয় করব।’ধর্ষণ কেলেঙ্কারির পর ব্যক্তি হিসেবে অনেক বদলে গেছেন বলেও দাবি করেছিলেন শাইনি। এ প্রসঙ্গে তাঁর ভাষ্য ছিল, ‘জীবনের অনাকাঙ্ক্ষিত সব ঘটনা থেকে আমার যথেষ্ট শিক্ষা হয়েছে। আমার ভেতর অনেক পরিবর্তন এসেছে। আমি বুঝেছি, স্ত্রী ও মেয়েই আমার জীবনের সবকিছু।’শাইনি অভিনীত সর্বশেষ ছবি ‘ঘোস্ট’ মুক্তি পেয়েছিল ২০১২ সালের ১৩ জানুয়ারি। ভৌতিক ছবিটিতে শাইনির সহ-অভিনেত্রী ছিলেন বলিউডের অভিনেত্রী ও সাবেক মিস ইন্ডিয়া সেয়ালি ভগত।২০০৭ সালে মুক্তি পাওয়া ‘ওয়েলকাম’ ছবির সিক্যুয়েল ‘ওয়েলকাম ব্যাক’। এর বিভিন্ন চরিত্রে রয়েছেন জন আব্রাহাম, শ্রুতি হাসান, অনিল কাপুর, ডিম্পল কাপাডিয়া, নাসিরুদ্দিন শাহ, নানা পাটেকার, পরেশ রাওয়াল প্রমুখ। ছবিটির শুটিংয়ে অংশ নিতে শিগগির দুবাই যাচ্ছেন শাইনি আহুজা।
