
মডেল ও অভিনেত্রী পুনম পাণ্ডের নায়ক হতে চেয়ে ২৫ হাজারের বেশি আবেদন পড়েছে। বলিউডের ছবিতে কোনো নায়িকার বিপক্ষে নায়ক হতে চেয়ে এর আগে এমন আগ্রহ অতীতে কখনো দেখা যায়নি। এ ঘটনা পুনম পান্ডেকে নিয়ে ভারত জুড়ে বিপুল উন্মাদনারই প্রকাশ।গতকাল বুধবার আইএনএসের এক খবরে বলা হয়েছে, অভিনেত্রী পুনম পান্ডেকে নিয়ে ‘হেলেন’ নামে একটি ছবি তৈরি করছেন পরিচালক সুরেশ নাকুম। সেই ছবির নায়ক খুঁজে পেতে ‘কন বানেগা পুনম কা হিরো’ শিরোনামে অনলাইনে একটি প্রতিযোগিতার আয়োজন করেন তিনি। ওই আবেদনে সাড়া দিয়ে পুনমের বিপরীতে নায়ক হতে আগ্রহী ২৫ হাজারের বেশি যুবক আবেদন করেন।আইএনএসকে সুরেশ নাকুম বলেন, পুনম পান্ডের নায়ক খুঁজতে তিনি একটি প্রতিযোগিতার আয়োজন করেছিলেন। এতে বিপুল সাড়া পড়ে যায়। ২৫ হাজারের বেশি যুবক এর জন্য আবেদন করেন। আবেদনকারীরা নিজের অভিনয় প্রতিভা প্রমাণের জন্য ভিডিও ও অডিও ক্লিপ আপলোড করেন।
এই পরিচালক আরও জানান, ছবির শুটিং শুরু হওয়ার আগেই কোনো বলিউড ছবিকে ঘিরে এমন আগ্রহ অতীতে কখনো দেখেননি। এটা তাঁর দলের কাছে বিরাট ব্যাপার।২০১১ সালের ভারত বিশ্বকাপ ক্রিকেটের শিরোপা জিতলে নিজের কাপড় খোলার কথা বলে ওই সময়ে হইচই ফেলে দিয়েছিলেন পুনম পান্ডে। টেন্ডুলকার-ধোনিরা বিশ্বকাপ জিতলেও নিজের ওই অবস্থান থেকে সরে আসেন পুনম। এরপরে নিজের কিছু ভিডিও ইউটিউবে আপলোড করে এবং ‘নেশা’ ছবিতে খোলামেলা অভিনয়ের জন্য আলোচনায় আসেন এই অভিনেত্রী।
