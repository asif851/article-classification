
বাংলা একাডেমির কবি শামসুর রাহমান মিলনায়তনে গতকাল শনিবার বিকেলে হয়ে গেল ‘ফরিদ আহমেদের প্রকাশকনামা ও হুমায়ূন আহমেদ’-এর প্রকাশনা অনুষ্ঠান। সময় প্রকাশনের কর্ণধার ফরিদ আহমেদের এই বই নিয়ে সেখানে আগত অতিথিরা আলোচনা করেন। ইমেরিটাস অধ্যাপক আনিসুজ্জামানের সভাপতিত্বে অনুষ্ঠানে বিশেষ অতিথি ছিলেন মুহাম্মদ জাফর ইকবাল ও কথাসাহিত্যিক ইমদাদুল হক মিলন। বই নিয়ে আলোচনা করেন কথাসাহিত্যিক আনিসুল হক ও জাতীয় জাদুঘরের পরিচালক ফয়জুল লতিফ চৌধুরী। শুভেচ্ছা বক্তব্য দেন কবি হাসান হাফিজ। অসুস্থতাজনিত কারণে সভাপতি অনুপস্থিত ছিলেন।দুই পর্বে বিভক্ত বইটিতে সময় প্রকাশনের কর্ণধার ফরিদ আহমেদ নিজের প্রকাশনা জীবনের অভিজ্ঞতা ও হুমায়ূন আহমেদের সঙ্গে তাঁর স্মৃতির কথা তুলে ধরেছেন। বইটি নিয়ে কথাসাহিত্যিক আনিসুল হক বলেন, ‘বইটি থেকে তিনটি বিষয় পাওয়া যেতে পারে, এক. একটি জেলা সদরে বেড়ে ওঠার সময় জীবনে সংস্কৃতির গুরুত্ব কতখানি? তা জানা যাবে। দুই. গ্রাম থেকে আসা একজন মানুষের ঢাকা শহরে প্রকাশক হয়ে ওঠার সংগ্রাম দেখা যাবে। তিন. হুমায়ূন আহমেদ সম্পর্কে অজানা কিছু কথাও জানা যাবে।’ অনুষ্ঠানে বক্তারা বইটিকে বাংলাদেশের প্রকাশনার ইতিহাসে একটি দলিল হিসেবে উল্লেখ করেন। অনুষ্ঠানের মাঝে অতিথিরা বইটির মোড়ক উন্মোচন করেন। ধ্রুব এষ বইটির প্রচ্ছদ করেছেন।
