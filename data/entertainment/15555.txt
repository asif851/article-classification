
প্রয়াত কথাসাহিত্যিক ও নন্দিত নির্মাতা হুমায়ূন আহমেদের আজ জন্মদিন। এ উপলক্ষে রাজধানীর তেজগাঁওয়ে চ্যানেল আই কার্যালয়ে ‘হুমায়ূন মেলা’র আয়োজন করা হয়েছে। মেলার উদ্বোধন হবে বেলা ১১টায়। উৎসবমুখর পরিবেশে বেলুন আর ফেস্টুন উড়িয়ে মেলার উদ্বোধন করবেন দেশের সুধী ও সুশীল সমাজের প্রতিনিধি এবং হুমায়ূন আহমেদের ভক্তরা। হুমায়ূন আহমেদের জন্মদিন উপলক্ষে কেক কাটা হবে।আয়োজকদের কাছ থেকে জানা গেছে, মেলা মঞ্চে থাকবে হুমায়ূন আহমেদের লেখা ও তাঁর পছন্দের চলচ্চিত্র ও নাটকের গান। গানগুলো পরিবেশন করবেন দেশের জনপ্রিয় শিল্পীরা। থাকছে নাচ, কবিতা আবৃত্তি ও স্মৃতিকথা। স্মৃতিচারণা করবেন হুমায়ূন আহমেদের ঘনিষ্ঠজনেরা। থাকবে হুমায়ূন আহমেদের বই, চলচ্চিত্র, নাটকের ভিডিও সিডির স্টলসহ নানা আয়োজন।চ্যানেল আই ও রেডিও ভূমি বেলা ১১টা থেকে দুইটা পর্যন্ত এই ‘হুমায়ূন মেলা’ সরাসরি সম্প্রচার করবে।
