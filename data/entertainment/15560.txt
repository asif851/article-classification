
 
জনপ্রিয় সংগীতশিল্পী নাজমুন মুনিরা ন্যান্সি আবার মা হতে যাচ্ছেন। সবকিছু ঠিকঠাক থাকলে আগামী বছরের শুরুতে ন্যান্সির কোলজুড়ে আসবে নতুন অতিথি। চিকিৎসক তেমনটাই জানিয়েছেন বলে নিশ্চিত করেছেন ন্যান্সি। এদিকে নতুন সন্তানের আগমনের প্রস্তুতি হিসেবে তিনি গানের কাজ অনেকটাই কমিয়ে দিয়েছেন।ন্যান্সি বলেন, ‘দেশে ও দেশের বাইরের বিভিন্ন প্রান্ত থেকে অনেক অনুষ্ঠানের প্রস্তাব নিয়মিতই আসছে। কিন্তু চিকিৎসকের পরামর্শে সব ধরনের অনুষ্ঠানে অংশ নেওয়া থেকে আপাতত বিরত আছি। খুব বেছে বেছে কিছু অনুষ্ঠানের কাজ করছি। তবে কাজের চাপ অনেকটাই কমিয়ে দিতে হচ্ছে।’ 
এবারের ঈদে প্রকাশ পেয়েছে আসিফের সঙ্গে ন্যান্সির প্রথম দ্বৈত অ্যালবাম ‘ঝগড়ার গান’। এর বাইরেও ঈদ উপলক্ষে আরও কয়েকটি মিশ্র অ্যালবামেও ন্যান্সির কয়েকটি গান প্রকাশিত হয়েছে। আগামী ভালোবাসা দিবসের জন্যও আসিফের সঙ্গে একটি দ্বৈত অ্যালবামের কাজ শুরু করে দিয়েছেন ন্যান্সি। এরই মধ্যে কয়েকটি গানের কাজ শেষও হয়েছে।
দেশের জনপ্রিয় সংগীতশিল্পী ন্যান্সি চলচ্চিত্রে গান গেয়ে ২০১২ সালে সেরা সংগীতশিল্পী হিসেবে পেয়েছেন জাতীয় চলচ্চিত্র পুরস্কার। গানের জন্য ‘মেরিল-প্রথম আলো’ তারকা জরিপেও চারবার মনোনীত হয়েছেন সেরা সংগীতশিল্পী হিসেবে।
