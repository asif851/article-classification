

আজ নাবিলার বিয়ে। তাঁর বর ব্যাংকার জোবাইদুল হক। সন্ধ্যায় রাজধানীর একটি কনভেনশন সেন্টারে হবে বিয়ের আনুষ্ঠানিকতা। এদিকে এবারের লাক্স সুপারস্টার প্রতিযোগিতা উপস্থাপনা করছেন তিনি। বিয়ে ও উপস্থাপনা নিয়ে গতকাল কথা হলো তাঁর সঙ্গে।
লাক্স সুপারস্টার প্রতিযোগিতার উপস্থাপনার অভিজ্ঞতা কেমন? খুবই ভালো। এবারের আয়োজনটি খুব ছিমছাম ও গোছানো। এর আগে অনেক কাজ করতে গিয়ে এলোমেলো মনে হয়েছে। কিন্তু এবার সে রকম মনে হয়নি। অনেক ভালো ও মেধাবীরা এই প্রতিযোগিতায় অংশ নিয়েছেন। তাঁরা ভবিষ্যতে মিডিয়ায় খুব ভালো একটা জায়গা করে নিতে পারবেন বলে মনে হয়। গ্র্যান্ড ফিনালে ছাড়া আমাদের সব কটি পর্বের শুটিং শেষ। নিয়মিত প্রচার হচ্ছে টিভিতে। দর্শকের কাছ থেকেও বেশ সাড়া পাচ্ছি।
লাক্স সুপারস্টার অনুষ্ঠানটি উপস্থাপনা করার অভিজ্ঞতা আপনার এটাই প্রথম। কিন্তু আগে তো অনেক অনুষ্ঠানই উপস্থাপনা করেছেন। পার্থক্যটা কী? বাংলাদেশের সবচেয়ে বড় রিয়েলিটি শো হিসেবে লাক্স সুপারস্টার প্রতিযোগিতাকে ধরা হয়। সেদিক থেকে এর প্রচার ও প্রসারও বেশি। অনেক বেশি গ্ল্যামারাস একটা প্রতিযোগিতা। পাশাপাশি নিজের মেধা প্রকাশের বড় জায়গাও। এ বছরের বিচারকেরাও খুব বিনয়ী ও মেধাবী। এমন মেধাবী মানুষের সঙ্গে কাজ করতে গেলে অনেক কিছু শেখা যায়।
কাল (আজ) থেকে নতুন জীবন শুরু হচ্ছে। কোনো পরিকল্পনা করেছেন? একটা নতুন পরিবার পাচ্ছি। সেই পরিবার ও আমার পরিবার নিয়ে যেন ভালো থাকতে পারি এবং সবাইকে ভালো রাখতে পারি, সেই চেষ্টা করব। কেউ তো আর সংসার করা শিখে আসে না। একটু একটু করে শেখে। আমারও শেখার চেষ্টা অব্যাহত থাকবে।
হানিমুনে কোথায় যাচ্ছেন? হানিমুন এখনই না। পরশু (আগামীকাল) অফিসের কাজে রিম (জোবাইদুল হকের ডাকনাম) ম্যানচেস্টার যাবে। আমি ওর সঙ্গে যাব। এটা হানিমুন না। সেখান থেকে ২ মে দেশে ফিরব। দেশে ফিরে তারপর হানিমুনের পরিকল্পনা।
আপনি নিজে লাক্স সুপারস্টার প্রতিযোগিতায় অংশ নিলে নিজেকে কত নম্বর অবস্থানে রাখতেন? লাক্স তো শুধু সৌন্দর্যের প্রতিযোগিতা না। মেধারও। সে হিসাবে আমি তো চ্যাম্পিয়ন হতাম।
স্বামী নায়ক হলে আপনি বাদে নায়িকা হিসেবে কাকে পছন্দ করতেন? মিম, পরীমনি নাকি বুবলি? আমার মনে হয়, মিমের সঙ্গে ওকে ভালো মানাবে। আমি মিমকেই পছন্দ করব।
চঞ্চল চৌধুরী নাকি মোশাররফ করিম? এটা চিত্রনাট্যের ওপর নির্ভর করছে।
 
