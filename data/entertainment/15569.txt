
খাবার টেবিলে বসে দুজন তুমুল ঝগড়া করছেন। একজন বলছেন, নিমো আমার সঙ্গে থাকবে। আরেকজন বলছেন, নিমো থাকলে তিনি কোনোভাবেই খাবার টেবিলে বসতে পারবেন না। এমনকি বাসায়ই থাকতে পারবেন না। নিমোকে নিয়ে যখন দুজনের উত্তপ্ত বাক্যবিনিময়, তখনই বেরসিক পরিচালক ‘কাট’ বলে হুংকার দিলেন। ঝগড়ায় ছেদ পড়ল দুজনের। নিমোও সম্ভবত ঝগড়ায় ছেদ পড়ার ব্যাপারটি আঁচ করতে পেরেছিল। তাই ‘কাট’ বলতেই আলতো পায়ে খাবার টেবিলের ওপর থেকে লাফ দিয়ে মেঝেতে নেমে গেল সে। খপ করে ইউনিটের একজন ধরে ফেললেন নিমোকে। কারণ, শুটিংয়ের কেন্দ্রীয় চরিত্র নিমো, সেট ছেড়ে তার চলে যাওয়া মানায় না।ততক্ষণে ঝগড়ার দুই কুশীলব, অর্থাৎ সজল ও প্রভা চেয়ারে বসলেন। এবার অন্য পাশ থেকে আবার নেওয়া হবে দৃশ্যটি। নাটকের গুরুত্বপূর্ণ চরিত্র নিমো, অর্থাৎ বিশালদেহী বিড়ালটিও শট দেওয়ার জন্য প্রস্তুত। এই নিমোকে নিয়েই অভিমান খুনসুটি নাটকের শুটিং চলছিল উত্তরায়। নাইস নূরের রচনায় নাটকটি নির্মাণ করছেন তপু খান। পরিচালক বললেন, ‘নিমোকে নিয়েই আমাদের গল্প। পুরো নাটকে আছে নিমোর উপস্থিতি।’বিড়াল নিমো যে নাটকটির প্রাণ, তা সেটে দাঁড়িয়ে হাড়ে হাড়েই টের পাওয়া যায়। সবার কোলে কোলে ঘুরছিল সে। নিমোকে নিয়ে প্রভা বললেন, ‘নিমোর মতো আমার একটা পোষা বিড়াল ছিল। কী যে ভীষণ আদুরে। কিন্তু হারিয়ে গেছে। দুই দিন হলো নিমোকে নিয়ে শুটিং করতে গিয়ে সেই বিড়ালটার কথা খুব মনে পড়ছে।’ নাটকটির শুটিং হচ্ছিল উত্তরার নতুন একটি শুটিংবাড়িতে। গত সপ্তাহে ছিল শুটিংয়ের শেষ দিন। নাটকটিতে আরও অভিনয় করেছেন পাভেল ইসলাম। পরিচালক জানালেন, খুব তাড়াতাড়ি এটি প্রচারিত হবে। 
