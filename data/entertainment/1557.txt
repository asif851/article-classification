



এবিসি রেডিও ৮৯.২-এ সম্প্রচারিত হবে ‘লাভস্ট্রাক বাই সাফা কবির’
প্রায় এক বছর ধরে অনুষ্ঠানটি করছি।
দুটি নাটকের মধ্যে আমার পছন্দ ‘তবুও ভালোবাসি’।


‘উপস্থাপক সাফা’ কিংবা ‘আরজে সাফা’-এ পরিচয়টি ভালোই উপভোগ করছেন। পাশাপাশি ব্যস্ত অভিনয় নিয়েও। গত মাসেই ভালোবাসা দিবস উপলক্ষে প্রচারিত কিছু নাটক-টেলিছবিতে তাঁর অভিনয় বিভিন্ন মহলে প্রশংসা কুড়িয়েছে। বলছি সাফা কবিরের কথা। আগামীকাল রোববার রাত নয়টায় এবিসি রেডিও ৮৯.২-এ সম্প্রচারিত হবে তাঁর অনুষ্ঠান ‘লাভস্ট্রাক বাই সাফা কবির’। সাম্প্রতিক কাজগুলো নিয়ে তাঁর সঙ্গে কথা হলো।
দীর্ঘদিন ধরে এবিসি রেডিওতে অনুষ্ঠানটি করছেন। কেমন লাগে? প্রায় এক বছর ধরে অনুষ্ঠানটি করছি। আমার অভিনয়, ব্যক্তিজীবন—এসব নিয়ে ভক্তদের সঙ্গে আড্ডা জমে। প্রথম দিকে অনুষ্ঠানটি করতে কষ্ট হতো। অনেক সময় নাটকের সেট থেকেও অনুষ্ঠানটির লাইভে অংশ নিতে হতো। আর এখন তো এই অনুষ্ঠানের জন্য অপেক্ষা করি। আড্ডা দিয়ে দুই ঘণ্টা কাটাতে কী যে ভালো লাগে!
এবার ভালোবাসা দিবসে আপনার অভিনীত ‘তবুও ভালোবাসি’ ও ‘কানামাছি’ নামে দুটি নাটক প্রচারিত হয়েছে। কোনটিতে বেশি সাড়া পেয়েছেন? দুটি নাটক থেকেই সাড়া পেয়েছি, এখনো পাচ্ছি। কানামাছি নাটকটি টিভিতে নয়, ওয়েব চ্যানেলে প্রচারিত হয়েছে। তারপরও ভালো সাড়া পেয়েছি। দুটি নাটকের মধ্যে আমার পছন্দ ‘তবুও ভালোবাসি’।
ভালোবাসা দিবস উপলক্ষে প্রকাশিত হওয়া ইমরানের একটি গানের ভিডিওতে মডেল হয়েছেন। সেটা নিয়েও তো বেশ আলোচনা হচ্ছে...হ্যাঁ, অনেক বেশি আলোচনায় এসেছে ভিডিওটি। আমি তো গানের ভিডিওতে মডেল হিসেবে কাজ করতে চাই না। এটি আমার দ্বিতীয় কাজ। গতকাল জানতে পেরেছি, প্রকাশিত হওয়ার এক মাসের মাথায় ইউটিউবে প্রায় ৫০ লাখ দর্শক ভিডিওটি দেখে ফেলেছেন।
অনেকেই বলেন, নাটকে আপনার চরিত্রের ভিন্নতা দেখা যায় না। এ নিয়ে আপনি কী বলবেন। এটি ঠিক নয়। সম্প্রতি অক্ষর, দেয়াল-এর মতো নাটকগুলোতে আমার চরিত্র দেখলেই বোঝা যাবে। তবে আমি মনে করি, যাঁরা আমাদের নিয়ে কাজ করেন, তাঁদেরও কিন্তু আমাদের চরিত্রের ভিন্নতা নিয়ে ভাবতে হবে। গত এক মাসে একই ধরনের চরিত্রের কারণে ১০টি চিত্রনাট্য ফিরিয়ে দিয়েছি।
সামাজিক যোগাযোগমাধ্যমে প্রায়ই দেখা যায়, তারকাদের অভিনয় নিয়ে নয়, তাঁদের সাজগোজ নিয়ে ট্রল হয়। এগুলোকে আপনি কীভাবে নেন? একশ্রেণির মানুষ এগুলো করে আসছেন, করবেন। তাঁদের সম্পর্কে কোনো মন্তব্য না করাই ভালো। তবে এটিকে আমার কাছে মজার মনে হয়। অনেকেই বিষয়টি নিয়ে মজা করেন। এ নিয়ে সিরিয়াসলি কিছু ভাবার নেই।
একজন নির্মাতার সঙ্গে আপনার প্রেমের গুঞ্জন শোনা যায়। সত্যি? এটি আমার একান্তই ব্যক্তিগত ব্যাপার। এসব নিয়ে কোনো মন্তব্য করতে চাই না।
