
প্রযোজকদের দ্বন্দ্বে আটকে আছে অমিতাভ বচ্চন অভিনীত ছবি ‘শ্যুবাইট’। ছবিটি মুক্তি দেওয়ার জন্য অমিতাভ বচ্চন নিজেই এক টুইট বার্তায় অনুরোধ করেছেন প্রযোজনা প্রতিষ্ঠান ইউটিভি আর ডিজনিকে। এদিকে ছবির পরিচালক সুজিত সরকার ইন্ডিয়ান এক্সপ্রেসকে বলেছেন, তিনি এই ছবির মুক্তির জন্য প্রয়োজনে নিজের বাড়ি বিক্রি করতে প্রস্তুত আছেন। ‘শ্যুবাইট’ সুজিত সরকারের দ্বিতীয় ছবি। তিনি বলেন, ‘ডিজনি ইউটিভি আর ফক্স আগে আলাদা দুটি প্রতিষ্ঠান ছিল। এখন তারা এক ছাদের নিচে এসেছে। তাই তাদের উচিত “শ্যুবাইট” ছবিটি মুক্তি দেওয়া।’
‘শ্যুবাইট’ ছবিতে অমিতাভ বচ্চন এক বৃদ্ধের ভূমিকায় অভিনয় করেছেন। এক টুইট বার্তায় তিনি লিখেছেন, ‘ছবির প্রযোজনা প্রতিষ্ঠান ইউটিভি ও ডিজনিকে অনুরোধ, দয়া করে ছবিটি আর আটকে না রেখে মুক্তি দিন। এতে অনেকের পরিশ্রম রয়েছে। সৃজনশীলতাকে হত্যা করবেন না।’ টুইটের সঙ্গে অমিতাভ বচ্চন ছবির দুটি পোস্টার পোস্ট করেছেন।
গোড়াতে ‘শ্যুবাইট’ ছবিটি প্রযোজনা করেছিল পারসেপ্ট পিকচার কোম্পানি। তখন ছবির নাম ছিল ‘জনি ওয়াকার’। পরে কিছু সমস্যার কারণে ছবিটি প্রযোজনা করে ইউটিভি মোশন পিকচার। ছবির নাম বদলে হয় ‘শ্যুবাইট’। আর এরপর দুই প্রযোজনা প্রতিষ্ঠানের আইনি লড়াইয়ের কারণে ছবির মুক্তি আটকে যায়।
‘শ্যুবাইট’ ছবিতে অভিনয় করেছেন অমিতাভ বচ্চন, সারিকা, দিয়া মির্জা, জিম্মি শেরগিল, নওয়াজউদ্দিন সিদ্দিকি প্রমুখ তারকারা।
