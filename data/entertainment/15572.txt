
কিংবদন্তি লেখক, চলচ্চিত্র নির্মাতা সত্যজিৎ রায়ের সৃষ্ট বিখ্যাত গোয়েন্দা ফেলুদা চরিত্রে অভিনয় করেছিলেন আরেক কিংবদন্তি অভিনেতা সৌমিত্র চট্টোপাধ্যায়। সম্প্রতি এক সাক্ষাৎকারে সৌমিত্র জানিয়েছেন, এই গোয়েন্দা কাহিনির ‘বাদশাহি আংটি’ বইটি প্রকাশের পর থেকেই তিনি তাঁর ‘মানিক দা’র (সত্যজিৎ রায়) লেখা গোয়েন্দা কাহিনি ‘ফেলুদা’ সিরিজের অসম্ভব ভক্ত হয়ে পড়েন। কিন্তু কখনো স্বপ্নেও ভাবেননি যে একদিন তাঁর ‘মানিক দা’র সৃষ্ট বিখ্যাত গোয়েন্দা ‘ফেলুদা’ চরিত্রেই তিনি অভিনয় করবেন।সৌমিত্র বলেছেন, ‘আমি কখনো স্বপ্নেও ভাবিনি যে একদিন আমিই এই চরিত্রে অভিনয় করব।’ তিনি বলেন, ‘যেদিন মানিক দা আমাকে প্রথম ডেকে বললেন যে আমি ‘সোনার কেল্লা’ ছবিতে প্রদোষ চন্দ্র মিত্র ওরফে ‘ফেলু মিত্তির’ চরিত্রে অভিনয় করব কি না, শুনেই আমি রোমাঞ্চিত হয়ে পড়েছিলাম।’১৯৭৪ সালে সৌমিত্র অভিনয় করেছিলেন সত্যজিৎ রায়ের ‘সোনার কেল্লা’ ছবিতে।‘ফেলুদা অ্যাট ফিফটি’ বইয়ের প্রকাশনা অনুষ্ঠানে সৌমিত্র চট্টোপাধ্যায় এসব কথা বলেন। বইটিতে ‘ফেলুদা’ চরিত্রটিকে নিয়ে বেশ কয়েকটি লেখা রয়েছে। এ ছাড়া ‘ফেলুদা’ চরিত্রে যে তিনজন অভিনেতা অভিনয় করেছেন (সৌমিত্র চট্টোপাধ্যায়, সব্যসাচী চক্রবর্তী ও আবীর চট্টোপাধ্যায়), তাঁদের একটি করে সাক্ষাৎকারও গ্রন্থিত হয়েছে।প্রদোষ চন্দ্র মিত্র ওরফে ‘ফেলুদা’ সত্যজিৎ রায় সৃষ্ট বাংলা সাহিত্যের একটি জনপ্রিয় কাল্পনিক গোয়েন্দা চরিত্র। ১৯৬৫ সালের ডিসেম্বর মাসের ‘সন্দেশ’ পত্রিকায় প্রকাশিত হয়েছিল ফেলুদা সিরিজের প্রথম গল্প ‘ফেলুদার গোয়েন্দাগিরি’। ১৯৬৫ থেকে ১৯৯৭ পর্যন্ত এ সিরিজের মোট ৩৫টি সম্পূর্ণ ও চারটি অসম্পূর্ণ গল্প ও উপন্যাস প্রকাশিত হয়েছে।
ফেলুদার প্রধান সহকারী তাঁর খুড়তুতো ভাই তপেশ রঞ্জন মিত্র ওরফে তোপসে ও লেখক লালমোহন গাঙ্গুলি (জটায়ু)। সত্যজিৎ রায় ফেলুদার ‘সোনার কেল্লা’ ও ‘জয় বাবা ফেলুনাথ’ উপন্যাস দুটিকে চলচ্চিত্রায়িত করেছিলেন। এই দুই ছবিতে কিংবদন্তি চলচ্চিত্র অভিনেতা সৌমিত্র চট্টোপাধ্যায় অভিনয় করেছিলেন ‘ফেলুদা’র ভূমিকায়। পিটিআই।
