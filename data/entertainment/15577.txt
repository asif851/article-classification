
রোমান্টিক গায়ক হিসেবে সুপরিচিত হাবিব ওয়াহিদ। গান দিয়ে জয় করে নিয়েছেন অসংখ্য তরুণ-তরুণীর হৃদয়। হাবিব ভক্তদের জন্য সুখবর। খুব শিগগিরই আসছে হাবিবের নতুন গান ‘পাওয়া না পাওয়া’। এরই মধ্যে নির্মিত হয়েছে গানটির ভিডিও। এতে তাঁর সঙ্গে মডেল হয়েছেন পিয়া বিপাশা।
সম্প্রতি হাবিব তাঁর ফেসবুক পাতায় ‘পাওয়া না পাওয়া’ গানের ভিডিওর কয়েকটি স্থিরচিত্র প্রকাশ করেছেন। সেখানে হাবিব ও পিয়াকে বেশ অন্তরঙ্গভাবেই দেখা গেছে।‘পাওয়া না পাওয়া’ গানটির ভিডিও নির্মাণ করেছেন তানিম রহমান অংশু। হাবিব তাঁর ফেসবুক পাতায় এর কয়েকটি স্থিরচিত্র প্রকাশ করলেও, ছবিগুলো কীসের তা আপাতত জানাতে চাচ্ছেন না। হাবিব এটাকে চমক হিসেবেই রাখতে চাচ্ছেন। পুরো গানটি নিয়ে তাঁর অন্যরকম পরিকল্পনা আছে বলেও জানান তিনি।হাবিব বলেন, ‘আমি এতটুকুই বলতে চাই, এটি দিয়ে নতুন কিছু শুরু হলো। মুক্তির আগে সাংবাদ সম্মেলন করে পুরো বিষয়টি সবার সামনে তুলে ধরতে চাই।’গানটিতে হাবিবের সঙ্গে মডেল হতে পেরে রোমাঞ্চিত পিয়া বিপাশা। তিনি বলেন, ‘ছোটবেলা থেকেই হাবিবের গানের পাগলের মতো ভক্ত আমি। কোনো দিনও ভাবিনি, তাঁর গানে মডেল হব।’
