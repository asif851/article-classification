
• সালমানের বাড়িতে ঢুকে পড়েন এক নারী ভক্ত। • নিজেকে তিনি সালমানের স্ত্রী দাবি করেন। • সালমানের বাড়ির দরজায় ঠকঠক করতেই বেজে ওঠে অ্যালার্ম।
দু-একজন পাগল ভক্ত না থাকলে আর কিসের সুপারস্টার? যত বড় তারকা, তাঁর ভক্তদের পাগলামিও তত বড়। বলিউডের ভক্তরা আবার এসব পাগলামিতে বরাবরই যোগ করেন ভিন্ন মাত্রা। হুট করে কোথা থেকে এসে এক যুবক যেমন কিছুদিন আগে দাবি করেছিলেন, ঐশ্বরিয়া রাই বচ্চন তাঁর মা। এবার তেমনি সালমান খানের এক ভক্তের দাবি, তিনি এই নায়কের স্ত্রী! এমনকি এই দাবি নিয়ে তিনি সালমানের দোরগোড়া পর্যন্ত পৌঁছে যান।
সালমানকে তাঁর ভক্তরা ভালোবেসে ভাইজান ডাকেন। মেয়ে ভক্তরা অবশ্য তাঁকে ভাইয়ের আসনে বসাতে নারাজ। বেশির ভাগ নারী ভক্তের কাছে সাল্লু স্বপ্নের পুরুষ। সেই ভক্তকুলের মধ্যে একজন নারী আবার এই তারকাকে নিয়ে একটু বেশি সিরিয়াস। তা না হলে কেউ এমন ঘটনা ঘটায়? সালমান খানের বাড়ির নিরাপত্তাকর্মীদের চোখকে ফাঁকি দিয়ে গত সপ্তাহে এক নারী ভক্ত তাঁর মুম্বাইয়ের বাড়ি গ্যালাক্সি অ্যাপার্টমেন্টে ঢুকে পড়েন। এমনকি সালমান যেই ফ্লোরে থাকেন, সেখানেও গিয়ে হাজির হন। সালমান যে তখন ‘রেস ৩’ ছবির শুটিংয়ে আবুধাবিতে ছিলেন, এই কথা জানা ছিল না সেই ভক্তের। সালমানের ফ্ল্যাটের দরজায় তিনি সজোরে কয়েকটি ধাক্কা দিতেই অ্যালার্ম বেজে ওঠে। নিরাপত্তাকর্মীরা মূল ঘটনা জানতে পেরে সেই মুহূর্তেই তাঁকে আটক করেন। কিন্তু মজার বিষয় হলো, সেই নারীকে পুলিশের হাতে সোপর্দ না করে ডাকা হয় ফায়ার ব্রিগেডকে। মুম্বাইয়ের বান্দ্রা থানার জ্যেষ্ঠ পরিদর্শক পণ্ডিত ঠাকরেও নিশ্চিত করেন, এই ঘটনার পর তাঁদের কাছে কোনো অভিযোগ আসেনি। জানা যায়, ফায়ার ব্রিগেডের দল এসে ওই নারীকে বাগে আনেন। তখন নাকি সেই নারী, ‘সালমান আমার স্বামী’ বলে চিৎকার করছিলেন।
তবে নিজেকে সালমানের স্ত্রী দাবি করা সেই নারীর কী নাম, পরিচয় কী আর কোথায় তাঁর বাস, সে সম্পর্কে কিছুই জানা যায়নি। বোঝা যাচ্ছে ৫২ বছর বয়সে এসেও সালমান খান ভারতের সবচেয়ে ‘ওয়ান্টেড’ পুরুষ। ঈদে মুক্তি পাবে এই তারকার ‘রেস ৩’। এরপর শুরু হবে ‘দাবাং ৩’ ছবির কাজ। ডিএনএ ইন্ডিয়া।
