
দারুণ গতিতে চলছে প্রেম। শোনা যাচ্ছে বাগদানের গুঞ্জনও। সেই গুঞ্জন বাস্তবে রূপ দিতেই এবার একধাপ এগিয়ে গেলেন ব্রিটিশ রাজপুত্র হ্যারি ও অভিনেত্রী মেগান মার্কলে। হ্যারি তাঁর প্রেমিকা মেগানকে আনুষ্ঠানিকভাবে পরিচয় করিয়ে দিয়েছেন দাদি রানি এলিজাবেথের সঙ্গে। এটাই রানির সঙ্গে মেগানের প্রথম সাক্ষাৎ। ধারণা করা হচ্ছে, রাজপরিবার এই ব্রিটিশ অভিনেত্রীকে রাজবধূ বানানোর ব্যাপারে সিদ্ধান্ত নিতে যাচ্ছে শিগগিরই।
এ মাসের শুরু থেকেই রানি এলিজাবেথ তাঁর স্কটল্যান্ডের বালমোরাল প্রাসাদে অবকাশ কাটাচ্ছেন। সেখানে ৩ সেপ্টেম্বর প্রেমিকা মেগান মার্কলেকে নিয়ে যান প্রিন্স হ্যারি। এক বছর লুকিয়ে প্রেম করার পর প্রকাশ্যে এই প্রাসাদ ভ্রমণ। রাজপরিবারের এক সূত্র জানায়, হ্যারি ও মেগানের প্রেম জলদিই একটি পরিণতির দিকে এগোচ্ছে। মাত্র এক বছর প্রেম করেই রাজপ্রাসাদে ঢুকে গেলেন মেগান। হ্যারির বড় ভাই রাজকুমার উইলিয়ামের স্ত্রী কেট মিডলটন প্রেম করার পাঁচ বছর পর রাজপরিবারের সঙ্গে আনুষ্ঠানিকভাবে পরিচিত হয়েছিলেন।
মেগান মার্কলে ‘সুটস’ টিভি সিরিজে অভিনয় করে দারুণ জনপ্রিয়তা পান। সিনেমায়ও দেখা যায় তাঁকে। পিয়ার্স ব্রসনান ও রবার্ট প্যাটিনসন অভিনীত রিমেম্বার মি ছবিতে অভিনয় করেছিলেন মেগান। তবে রাজবধূ হওয়ার এই প্রথম পরীক্ষায় মেগান যদি পাস করেই ফেলেন আর হয়ে যান রাজপরিবারের সদস্য, তাহলে এই শিল্পীর অভিনয়জীবনের কী হবে, তা এখনো অস্পষ্ট।
সূত্র: ইন্টারন্যাশনাল বিজনেস টাইমস।
 
