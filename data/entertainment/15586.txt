
নারীর প্রতি সহিংসতার ব্যাপারে সচেতনতা তৈরি করতে স্বল্পদৈর্ঘ্য চলচ্চিত্র নির্মাণের প্রকল্প হাতে নিয়েছেন নির্মাতা আফজাল হোসেন মুন্না। এরপর তা নির্মাতা বন্ধুদের কাছে চ্যালেঞ্জ হিসেবে ছুড়ে দিতে চান তিনি। ইদানীং দেশে নারীর প্রতি সহিংসতা বেড়ে যাওয়ায় এই স্বল্পদৈর্ঘ্য চলচ্চিত্র নির্মাণে আগ্রহী হন তিনি। প্রথম আলোর সঙ্গে আলাপে তেমনটাই জানালেন।
জানালেন, প্রায় প্রতিদিন দেশের কোথাও না কোথাও ধর্ষণের মতো ন্যক্কারজনক ঘটনা ঘটছে। একজন পুরুষ হিসেবে বিষয়টি ভীষণ লজ্জার আর অপমানের। নির্মাতা হিসেবে তাই তিনি স্বল্পদৈর্ঘ্য চলচ্চিত্র বানিয়ে মানুষের মনোজগতে পরিবর্তন আনার উদ্যোগ নিয়েছেন।
বিষয়টি নতুন প্রজন্মের এই নির্মাতা তাঁর বন্ধুদের কাছে ছড়িয়ে দিতে ফেসবুকে একটি ভিডিও বার্তা দিয়েছেন। তাঁর মতে, ‘এ দেশের কিছু মানুষ রাস্তায়, অন্তর্জাল দুনিয়ায় কখনো শব্দ দিয়ে, কখনো শরীর দিয়ে, কখনো চোখ দিয়ে নারীদের অবদমনের চেষ্টা করে যাচ্ছে। তাদের আচরণ এমন, বাংলাদেশের নারীরা এগিয়ে আসুক, তা তারা চায় না। অথচ সভ্যতাকে এগিয়ে নিতে হলে নারী-পুরুষকে একসঙ্গে কাজ করতে হবে। আমাদের দেশে নারীরা মোট জনসংখ্যার অর্ধেক। আমরা নানা পেশায় আছি। বিভিন্ন কাজ করছি। সবাই সবার জায়গা থেকে এসব নিয়ে আরও জোরালোভাবে কথা বলা উচিত। আমি একজন নির্মাতা। ঠিক করেছি, নারীদের অধিকার নিয়ে একটা স্বল্পদৈর্ঘ্য চলচ্চিত্র বানাব। ৩০ দিনে এই ছবিটি বানিয়ে আমার বন্ধুদের কাছে চ্যালেঞ্জ ছুড়ে দেব। আসুন, আমরা আমাদের অবস্থান পরিষ্কার করি। চলুন নারীদের পাশে দাঁড়াই।’
আফজাল জানান, এরই মধ্যে তিনি স্বল্পদৈর্ঘ্য চলচ্চিত্র তৈরির কাজ শুরু করেছেন। নাম ‘দ্য ওল্ড ম্যান অ্যান্ড দ্য গার্ল’। এতে অভিনয় করেছেন তিশা। তিনি অন্য নির্মাতাদের প্রতি আহ্বান জানিয়েছেন, ভিডিও বানিয়ে ‘হ্যাশট্যাগ, আই স্ট্যান্ড ফর উইম্যান’ লিখে নিজেদের ফেসবুক পেজ আর ইউটিউব চ্যানেলে আপলোড করুন। এভাবেই তাঁরা সবাইকে সচেতন করতে পারেন। আফজাল হোসেন যে তিনজন নির্মাতাকে চ্যালেঞ্জ করেছেন, তাঁরা প্রসূন রহমান, নোমান রবিন আর আয়শা মনিকা।
