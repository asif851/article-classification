
সংলাপের মধ্য দিয়ে বিশ্বের সব সমস্যার সমাধান করা সম্ভব বলে মনে করেন থিয়েটারের মানুষেরা। থিয়েটারকে সংলাপের বাহন করে এশীয় অঞ্চলের থিয়েটার প্রতিষ্ঠানগুলোর শিল্পী ও গবেষকদের পারস্পরিক যোগাযোগ ও সহযোগিতা বৃদ্ধির লক্ষ্যে ঢাকায় শুরু হয়েছে দুই দিনের এশিয়ান থিয়েটার সামিট।গতকাল শুক্রবার সকালে শিল্পকলা একাডেমির জাতীয় নাট্যশালার সেমিনার কক্ষে প্রধান অতিথি হিসেবে সম্মেলনের উদ্বোধন করেন সংস্কৃতিমন্ত্রী আসাদুজ্জামান নূর। তিনি বলেন, ‘এশীয় অঞ্চলের দেশগুলোর মধ্যে থিয়েটারের মধ্য দিয়ে তেমন যোগাযোগ স্থাপিত হয়নি। সে ক্ষেত্রে এশিয়ার বিভিন্ন দেশের থিয়েটারের মানুষদের এখানে জড়ো হওয়াটা আমাদের জন্য একটি বড় সুযোগ।’ থিয়েটারকে বিশ্বব্যাপী উগ্রবাদের বিরুদ্ধে একটি শক্তিশালী অস্ত্র উল্লেখ করে সংস্কৃতিমন্ত্রী বলেন, ‘অমানবিকতার বিরুদ্ধে থিয়েটারকে আরও বেশি শক্তিশালী করতে হবে আমাদের।’সেমিনার কক্ষে সাতটি নৃগোষ্ঠীর শিল্পীদের নৃত্যের মধ্য দিয়ে শুরু হয় এ সম্মেলন। উদ্বোধনী অনুষ্ঠানে বক্তব্য দেন বিশ্ব আইটিআইয়ের সাম্মানিক সভাপতি রামেন্দু মজুমদার, সিঙ্গাপুরের চায়নিজ অপেরা ইনস্টিটিউটের প্রতিষ্ঠাতা পরিচালক চুয়া সু পং, বিশ্ব আইটিআই-বাংলাদেশ কেন্দ্রের সভাপতি নাসির উদ্দীন ইউসুফ প্রমুখ। স্বাগত বক্তব্য দেন অনুষ্ঠানের সভাপতি শিল্পকলা একাডেমির মহাপরিচালক লিয়াকত আলী। উপস্থিত ছিলেন ভারত, ইন্দোনেশিয়া, নেপাল, লাওস, ভিয়েতনাম, থাইল্যান্ড, সিঙ্গাপুর, মালয়েশিয়া, চীন, ফিলিস্তিন, ডেমোক্রেটিক রিপাবলিক অব কোরিয়া এবং ইরানের সাংস্কৃতিক ব্যক্তিত্বরা।সকালে প্রথমার্ধের সেমিনারে এশিয়ান থিয়েটারের ঐতিহ্য ও প্রবণতা নিয়ে প্রবন্ধ উপস্থাপন করেন আবদুস সেলিম, ইরানি চলচ্চিত্র ও থিয়েটার নিয়ে সাইয়েদ মৌজা হোসেইনি এবং দক্ষিণ ও পূর্ব এশিয়া ঐতিহ্যবাহী থিয়েটারের উন্নয়ন ও চ্যালেঞ্জ নিয়ে চুয়া সু পং। পরে লিয়াকত আলীর নির্দেশনায় জাতীয় নাট্যশালার মূল মিলনায়তনে রবীন্দ্রনাথ ঠাকুরের রথযাত্রা নাটকটি মঞ্চস্থ করে লোক নাট্যদল।আজ শনিবার সম্মেলনের শেষ দিন। ইন্টারন্যাশনাল থিয়েটার অ্যাসোসিয়েশনের (আইআটা) এশিয়ান রিজিওনাল সেন্টারের উদ্যোগে যৌথভাবে এ সম্মেলনের আয়োজন করেছে পিপলস থিয়েটার অ্যাসোসিয়েশন এবং বাংলাদেশ শিল্পকলা একাডেমি। সম্মেলনের পৃষ্ঠপোষকতা দিচ্ছে সংস্কৃতি মন্ত্রণালয়।
