
আজ ২৯ এপ্রিল আন্তর্জাতিক নৃত্য দিবস। নৃত্যশিল্পীদের জন্য আজকের দিনটি এক বিশেষ পাওয়া। নাচ একজন শিল্পীর জীবনে কতটা প্রভাব ফেলে, তা জানতেই কথা হলো খুব পরিচিত কয়েকজন শিল্পীর সঙ্গে—যাঁরা অভিনেত্রী, কিন্তু তারও আগে তাঁরা নৃত্যশিল্পী
নাচ তো জীবনের সঙ্গে জড়িয়ে আছে
অপি করিমনাচ সব সময়ই আমার কাছে অভিনয়ের আগে। নাচ শিখেছি সেই ছোটবেলায়। নাচ তো জীবনের সঙ্গে জড়িয়ে আছে। তবে এখন নিয়মিত নাচ করা হয় না। খুব মিস করি। যে জিনিসটা বেশি মিস করা হয়, সেটাই কিন্তু একজন মানুষের হৃদয়ের কাছাকাছি থাকে। আমার ক্ষেত্রে তাই নাচটা থাকে হৃদয়ের কাছাকাছি। নাচের শিক্ষা আমার অভিনয়জীবনকে সহজ করেছে অনেক। আগে বুঝতাম না। যখন মঞ্চে অভিনয় শুরু করলাম, তখনই বুঝতে পারলাম অভিনয়কে এগিয়ে দিতে নাচটা কতটা গুরুত্বপূর্ণ। নাটকের দৃশ্যে যখন সংলাপ থাকে না, শুধু অভিব্যক্তি থাকে, তখন নাচের অভিজ্ঞতাটা কিন্তু অনেক সাহায্য করে।
অভিব্যক্তি প্রকাশ সহজ হয় নাচের কারণেবিজরী বরকতউল্লাহএকটা কথা আছে, ‘ড্যান্স ইজ দ্য মাদার অব অল আর্টস’। বুঝতেই পারছেন, নাচ শিল্পের অনেক শাখার জননী। আমার সৌভাগ্য যে আমি নাচটা ছোটবেলা থেকেই শিখেছি ও করেছি। কিন্তু অনেক দিন ধরে নাচ থেকে দূরে আছি। তবে একটা ব্যাপার হলো, আমি নাচ থেকে অভিনয়ে এসেছি, এমন নয়। অভিনয়ে হুট করেই আসা। তবে অভিনয়ের ক্ষেত্রে নাচ আমাকে অনেক বেশি সাহায্য করেছে। নাচ তো মঞ্চে পরিবেশন করতে হয়। অভিনয়ের বেলায় মঞ্চে পরিবেশন করার ওই সাহসটুকু কাজে লাগে। একই সঙ্গে অভিনয়ের বেলায় অভিব্যক্তি প্রকাশ সহজ হয় নাচ জানার কারণেই।
আমি একজন নৃত্যশিল্পীচাঁদনীআমার প্রথম পরিচয়—আমি একজন নৃত্যশিল্পী। আর নাচ করতে গিয়ে যেটা বুঝেছি তা হলো, এই শিল্পে ভাবটা আসল। ভাব বা এক্সপ্রেশন দিয়েই বোঝাতে হয় আপনি কী ধরনের নাচ করছেন। যাঁরা অভিনয় করেন, তাঁদের জন্যও এটা খুব দরকারি। ভাব প্রকাশের কৌশলটা রপ্ত করা গেলে অভিনয়টাও সহজ হয়ে যায়। নাচের ভেতরেই অনেক কথা বলা হয়ে যায়। তাই নাচ থেকে অনেকেই অভিনয়ে এসেছেন। আর একজন অভিনয়শিল্পীকে অভিনয়ের বেলায় সবই করতে হয়। নাচের অভিনয়ও তো করতে হয়। তাই আমি বলব, নাচ জেনে অভিনয়ে এলে চলার পথটা অনেক বেশি সহজ হয়, যা আমার ক্ষেত্রে ঘটেছে।
অভিনয়জীবনে নাচের বড় ভূমিকা রয়েছেনাদিয়ানিজেকে নৃত্যশিল্পী হিসেবে পরিচয় দিতেই সবচেয়ে বেশি স্বাচ্ছন্দ্য বোধ করি। এরপর আমি অভিনয়শিল্পী। কারণ, আমার বেড়ে ওঠার পুরোটা সময়ই নাচ আমার সঙ্গী ছিল। স্কুলে ভর্তি হওয়ার আগেই নাচ শিখতে শুরু করি। জীবনের অনেক সেরা অর্জনই আমি নাচ থেকে পেয়েছি। আবার আমার অভিনয়জীবনেও নাচের বড় ভূমিকা রয়েছে। একজন নৃত্যশিল্পীর জন্য অভিনয়টা অনেকখানি সহজ হয়। ক্যামেরার সামনে অভিনয়ের জড়তা কাটাতে সাহায্য করে। নাচের শরীরী ভাষা অভিনয়ের সময় অভিব্যক্তি ফুটিয়ে তোলাকে সহজ করে।গ্রন্থনা: শফিক আল মামুন ও হাবিবুল্লাহ সিদ্দিক
