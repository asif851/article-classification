
এক যুগ আগে করণ জোহরের ‘কভি খুশি কভি গাম’ (২০০১) ছবিতে অভিনয় করেছিলেন হৃতিক রোশন ও কারিনা কাপুর খান। দীর্ঘ বিরতির পর করণ তাঁর ‘শুদ্ধি’ ছবির মাধ্যমে আবার এ জুটিকে দর্শকের সামনে হাজির করতে যাচ্ছেন।সম্প্রতি ‘শুদ্ধি’ ছবিতে হৃতিক-কারিনার অন্তর্ভুক্তি নিশ্চিত করেছেন বলিউডের অন্যতম প্রভাবশালী এ নির্মাতা। সর্বশেষ ২০০৩ সালে সুরজ বারজাতিয়া পরিচালিত ‘ম্যায় প্রেম কি দিওয়ানি হু’ ছবিতে জুটি বেঁধেছিলেন হৃতিক-কারিনা।শুদ্ধি’ ছবিতে হূতিক-কারিনার অন্তর্ভুক্তি প্রসঙ্গে করণ জানান, ‘১২ বছর পর আমার ছবিতে হৃতিক-কারিনা জুটির প্রত্যাবর্তনে আমি নিজেও অনেক উচ্ছ্বসিত। ‘‘শুদ্ধি’’র পরিচালক করণ মালহোত্রা এই জুটি নিয়ে ছবি তৈরির আগ্রহ প্রকাশ করলে আমি হৃতিক-কারিনার সঙ্গে কথা বলি। তাঁরা দুজনই এই ছবিতে জুটি বেঁধে অভিনয়ের প্রস্তাবে সানন্দে রাজি হয়ে যান। পুনর্জন্মের বিষয়বস্তু নিয়ে মিষ্টি প্রেমের ছবিটির চিত্রনাট্য আমার কাছে নাটকীয় ও চমত্কার লেগেছে।’
 
করণ আরও বলেন, ‘ছবিটির গল্পের প্রয়োজনে প্রেমের গভীরতা ফুটিয়ে তোলাটা খুব জরুরি। আমার ধারণা, হৃতিক-কারিনা তা খুব ভালোই পারবেন। কারিনা সুন্দরী, প্রতিভাবান ও অসাধারণ একজন অভিনেত্রী। হৃতিক সম্পর্কে কী আর বলব! সবাইকে ঘায়েল করার জন্য তাঁর অদ্ভুত মায়াবী দুটি চোখই যথেষ্ট।’ এক খবরে এমনটিই জানিয়েছে ‘টাইমস অব ইন্ডিয়া’।
 
‘শুদ্ধি’ ছবিতে হৃতিকের অন্তর্ভুক্তি আগেই নিশ্চিত হয়েছিল। তাঁর বিপরীতে কারিনা অভিনয় করবেন কি না, তা নিয়ে অনেক দিন থেকেই জল্পনা-কল্পনা চলছিল। শেষ পর্যন্ত কারিনার কাছ থেকে সবুজ সংকেত পাওয়ার পর হৃতিক-কারিনাকে নিয়ে ‘শুদ্ধি’ ছবি তৈরি করবেন বলে সম্প্রতি নিশ্চিত করেছেন এর নির্মাতা করণ মালহোত্রা। তিনি জানান, ‘হ্যাঁ, অবশেষে ছবিটিতে কারিনার অন্তর্ভুক্তি আমরা নিশ্চিত করতে পেরেছি। ছবির চরিত্রটির জন্য তিনিই সবচেয়ে বেশি মানানসই। আমি নিশ্চিত, চরিত্রটি তিনি দারুণভাবে ফুটিয়ে তুলতে পারবেন।’
করণ মালহোত্রা আরও বলেন, ‘এই মুহূর্তে ছবিটি নিয়ে বিস্তারিত কিছু জানানোর এখতিয়ার আমার নেই। শুধু এটুকু বলব, “শুদ্ধি” ছবিতে হৃতিক-কারিনাকে যে ধরনের চরিত্রে দেখা যাবে, আগে কখনোই তাঁরা এমন চরিত্রে অভিনয় করেননি। আমি জানি, এটা গতানুগতিক ও বহুল ব্যবহৃত একটি বক্তব্য। তার পরও জোর দিয়েই আমি এটা বলছি।’
 
করণ জোহর পরিচালিত ‘মাই নেম ইজ খান’ (২০১০) ছবিতে সহকারী পরিচালক হিসেবে দায়িত্ব পালন করেছিলেন করণ মালহোত্রা। পরে তিনি করণ জোহরের ধর্ম প্রোডাকশনের ব্যানারে ‘অগ্নিপথ’ (২০১২) ছবিটি পরিচালনা করেন। হৃতিক-প্রিয়াংকা জুটির ছবিটি বক্স অফিসে ঝড় তোলে। এর ঝুলিতে জমা পড়ে প্রায় ২০০ কোটি রুপি। সেই সাফল্যের রেশ ধরে এবার দর্শকদের ‘শুদ্ধি’ ছবি উপহার দিচ্ছেন প্রযোজক-পরিচালক জুটি করণ জোহর ও করণ মালহোত্রা। ছবিটি মুক্তি পাবে আগামী বছর।
 
প্রসঙ্গত, ‘ম্যায় প্রেম কি দিওয়ানি হু’ ছবিতে ছবিতে অভিনয়ের পর বিবাহিত হৃতিকের সঙ্গে কারিনার প্রেমের জোর গুজব ছড়িয়ে পড়ে। এ কারণে পরবর্তী সময়ে তাঁদের এক ছবিতে অভিনয়ের জন্য রাজি করাতে পারেননি কোনো নির্মাতা। অবশেষে সেই অসম্ভবকে সম্ভব করে দেখালেন করণ জোহর।   
