
কথা ছিল, মান্না দের জন্মশতবর্ষ উপলক্ষে আজ ১ মে ভারতের কলকাতায় বছরব্যাপী অনুষ্ঠানমালার উদ্বোধন হবে। বিভিন্ন প্রতিষ্ঠান আজ মঙ্গলবার সংগীতানুষ্ঠান, নৃত্যনাট্য, আলোচনা আর প্রদর্শনীর আয়োজনের উদ্যোগ নেয়। কিন্তু তাতে বাধা দিয়েছেন আদালত। গতকাল সোমবার বেঙ্গালুরুর নগর ও দায়রা আদালত একটি আয়োজক সংস্থা, মান্না দে সংগীত একাডেমি আর এই প্রতিষ্ঠানের ঊর্ধ্বতন কর্মকর্তা গৌতম রায়ের প্রতি শতবর্ষসংক্রান্ত অনুষ্ঠান আয়োজনের ওপর স্থগিতাদেশ দিয়েছেন। মান্না দের মেয়ে সুমিতা দেব আর তাঁর স্বামী জ্ঞানরঞ্জন দেবের আবেদনের পরিপ্রেক্ষিতে আদালত এই সিদ্ধান্ত জানিয়েছেন। আবেদনে উল্লেখ করা হয়, ১৯১৯ সালের ১ মে মান্না দের জন্মদিন নয়।
এদিকে মান্না দের ভাইয়ের ছেলে সুদেব দে সংবাদমাধ্যমকে জানান, তাঁর কাকার জন্মসাল নিয়ে বিতর্ক আছে। তিনি বাবার কাছে শুনেছেন, কাকা মান্না দের জন্ম ১৯১৯ সালের ১ মে। কিন্তু মান্না দের পাসপোর্ট, রাষ্ট্রীয় সম্মাননা পদ্মশ্রী ও পদ্মভূষণ মানপত্রে তাঁর জন্মসাল উল্লেখ করা হয়েছে ১৯২০।
সুদেব দে আরও জানান, ডিজিটাল প্ল্যাটফর্মে তাঁর সদ্য প্রকাশিত বিভিন্ন রাগে ‘গায়ত্রী মন্ত্র’ অ্যালবাম কাকাকে উৎসর্গ করেছেন। আর এই বিতর্কের কারণে অ্যালবামটি দিয়ে তিনি কাকাকে প্রাক্‌-শতবর্ষ শ্রদ্ধাঞ্জলি জানিয়েছেন।
মান্না দের মৃত্যু হয়েছে ২০১৩ সালের ২৪ অক্টোবর। তবে সাড়ে চার বছর পরে এই ফেসবুক আর টুইটারের যুগে মান্না দেকে নিয়ে আগ্রহের এতটুকু কমতি হয়নি। জনপ্রিয় সংগীতশিল্পী মনোময় ভট্টাচার্য বলেন, ‘এমন গায়কি, এমন তৈয়ারি, বিভিন্ন আঙ্গিকের গানে অবাধ বিচরণ আজকের যুগে বিরল।’
মান্না দের জন্মদিন উপলক্ষে তাঁর ছাত্রী, আরেক জনপ্রিয় শিল্পী কবিতা কৃষ্ণমূর্তির ‘ওই মহাসিন্ধুর ওপার থেকে’ গানটি ইউটিউবে প্রকাশ করেছে আশা অডিও। প্রতিষ্ঠানটির কর্ণধার মহুয়া লাহিড়ি জানান, এ যেন পিতার প্রতি কন্যার শ্রদ্ধার্ঘ্য।
