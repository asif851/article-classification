
ছুটি কাটাতে আবারও নিউইয়র্কে উড়াল দিলেন বলিউডের বহুল আলোচিত তারকা জুটি রণবীর কাপুর ও ক্যাটরিনা কাইফ। সেখানে বড়দিনের পাশাপাশি বর্ষবরণ উত্সবও একসঙ্গে উদযাপন করবেন তাঁরা। এ প্রসঙ্গে ঘনিষ্ঠ সূত্রের বরাতে মিড-ডে ডটকম জানিয়েছে, গতকাল মঙ্গলবার রাতে যুক্তরাষ্ট্রের উদ্দেশে মুম্বাই ছেড়েছেন রণবীর ও ক্যাটরিনা। জানুয়ারির দ্বিতীয় সপ্তাহে যুক্তরাষ্ট্র থেকে দেশে ফিরবেন তাঁরা। রণবীর ও ক্যাটরিনার পছন্দের শহর নিউইয়র্ক। গত অক্টোবর মাসেও সেখানে ছুটি কাটাতে গিয়েছিলেন তাঁরা। এবার নিউইয়র্ক যাওয়ার আগে হাতের সব কাজ গুছিয়ে নেন রণবীর-ক্যাটরিনা।‘ধুম ৩’ ছবির প্রচারণার পাশাপাশি বিজ্ঞাপনচিত্রের শুটিং নিয়ে ব্যস্ত ছিলেন ক্যাটরিনা। অন্যদিকে ‘জগ্গা জাসুস’ ছবির শুটিং শুরু করেছিলেন রণবীর। বাঙালি বংশোদ্ভূত বলিউডের চলচ্চিত্র নির্মাতা অনুরাগ বসু ও রণবীরের পিকচার শুরু প্রোডাকশনের ব্যানারে নির্মিত হচ্ছে প্রতিষ্ঠানটির প্রথম ছবি ‘জগ্গা জাসুস’। এটি পরিচালনা করছেন অনুরাগ। ক্যাটের সঙ্গে ছুটি কাটাতে যাওয়ার জন্য ছবিটির কাজ গুছিয়ে নেন রণবীর। এভাবে রণবীর-ক্যাটরিনা দুজনই কাজ গুছিয়ে অবসর সময় বের করে নিউইয়র্কে উড়াল দেন অবকাশযাপনের জন্য।
রণবীর-ক্যাটরিনার ব্যক্তিগত জীবনে বাড়াবাড়ি রকমের হস্তক্ষেপের কারণে মিডিয়ার ওপর বেজায় খ্যাপা এ জুটি। যতটা সম্ভব মিডিয়াকে এড়িয়ে চলার কৌশল নিয়েছেন তাঁরা। এবারের নিউইয়র্ক সফর সম্পর্কে জানার জন্য তাঁদের সঙ্গে যোগাযোগের চেষ্টা করা হলেও মিডিয়ার কাছে ধরা দেননি তাঁরা।
প্রতিবছরই পরিবারের সদস্যদের সঙ্গে বড়দিন উদযাপনের জন্য লন্ডনে উড়াল দেন ক্যাটরিনা। কিন্তু এ বছর পরিবারের সদস্যদের পরিবর্তে রণবীরকেই সময় দেওয়ার সিদ্ধান্ত নিয়েছেন তিনি। এ প্রসঙ্গে ঘনিষ্ঠ একটি সূত্রের ভাষ্য, ‘বরাবরের মতো এবারও বড়দিন উত্সবের সময়টাতে পরিবারের সদস্যদের সঙ্গে কাটানোর জন্য খুবই আগ্রহী ছিলেন ক্যাটরিনা। কিন্তু শেষ পর্যন্ত তা আর সম্ভব হয়নি। তবে জানুয়ারি মাসেই কাজ থেকে বিরতি নিয়ে লন্ডনে গিয়ে পরিবারের সদস্যদের সময় দেবেন তিনি।’    
প্রসঙ্গত, গত জুলাই মাসের শুরুর দিকে স্পেনে অবকাশযাপনে গিয়ে আলোকচিত্রীদের ফাঁদে ধরা পড়ে কম ঝামেলা পোহাতে হয়নি বলিউডের আলোচিত তারকা যুগল রণবীর ও ক্যাটরিনাকে। স্পেনের ইবিজা সমুদ্রসৈকতে তাঁদের অন্তরঙ্গ মুহূর্তের ছবি ফাঁসে বিতর্কের ঝড় উঠলেও, এ ঘটনাকে রণবীর-ক্যাটরিনা খুব বেশি পাত্তা না দিয়ে অক্টোবর মাসে নিউইয়র্কে ছুটি কাটাতে যান। ম্যানহাটনের স্থানীয় একটি প্রেক্ষাগৃহে ‘বেশরম’ রণবীরের সঙ্গে দেখা যায় ক্যাটকে।
ছুটি কাটাতে ক্যাটরিনার আগেই নিউইয়র্ক পৌঁছেছিলেন রণবীর। তাঁকে সঙ্গ দিতে নিউইয়র্ক যেতে ক্যাটরিনার একটু দেরি হয়ে যায়। কারণ হঠাত্ করেই শারীরিকভাবে অসুস্থ হয়ে পড়েন এ তারকা অভিনেত্রী। ‘ধুম ৩’ ছবির একটি গানের শুটিং, বিজ্ঞাপনচিত্রের শুটিংসহ আরও কিছু কাজ দ্রুত শেষ করতে গিয়ে ভাইরাস জ্বরে আক্রান্ত হন ক্যাটরিনা। তারপরও অসুস্থ শরীরেই কাজ চালিয়ে যান তিনি। এমনকি এজন্য তাঁকে ছবির সেটে চিকিত্সাও নিতে হয়েছিল। অনেক ঝক্কি সামলে শেষমেষ ঠিকই সব কাজ গুছিয়ে নিউইয়র্কে উড়াল দেন ক্যাটরিনা। শারীরিকভাবে পুরোপুরি সুস্থ না হলেও প্রেমিক রণবীরের টানে অসুস্থ শরীরেই নিউইয়র্কে গিয়ে বিশ্রামের সিদ্ধান্ত নেন ক্যাটরিনা। সেখানে পৌঁছানোর পর কিছুটা সুস্থ হয়ে রণবীরের সঙ্গে অভিসারে মেতে ওঠেন তিনি।   
নিউইয়র্ক অবকাশযাপনের আগে গত জুলাই মাসের শুরুর দিকে ম্যাকাওতে আইফা অনুষ্ঠানে যোগ দেওয়ার কথা বলে ক্যাটরিনা চলে যান স্পেনে। সেখানে আগে থেকেই তাঁর জন্য অপেক্ষা করছিলেন রণবীর। স্পেনের ইবিজা সমুদ্রসৈকতে অবকাশযাপনের সময় গোপনে তাঁদের একান্ত মুহূর্তগুলো ক্যামেরাবন্দী করেন আলোকচিত্রীরা। পরে ছবিগুলো প্রকাশিত হয় ‘স্টারডাস্ট’ ম্যাগাজিনে। ছবিগুলোতে বিকিনি পরা অবস্থায় দেখা যায় ক্যাটকে। 
এ প্রসঙ্গে ‘স্টারডাস্ট’ ম্যাগাজিনের সম্পাদক রাম কমল জানিয়েছিলেন, ‘নিজেদের প্রেম নিয়ে বহু দিন লুকোচুরি খেলার পর এখন অনেকটা প্রকাশ্যেই মেলামেশা করছেন রণবীর-ক্যাটরিনা। ভালোবাসার কথা সবাইকে জানানোর মধ্যে দোষের কিছু নেই। আমাদের প্রকাশিত ছবিগুলোতে তাঁদের প্রেমের গভীরতা স্পষ্ট ফুটে উঠেছে।’
রণবীর-ক্যাটরিনার অন্তরঙ্গ ছবি ফাঁসের ঘটনায় তোলপাড় ওঠে বলিউডে। রণবীর বান্দ্রার পালি হিল এলাকায় অবস্থিত কৃষ্ণরাজ বাংলো বাড়িতে বাবা-মায়ের সঙ্গে থাকেন। সেখানে ঘন ঘনই যাতায়াত করেন ক্যাটরিনা। এমনকি মাঝরাতে সেখানে হাজির হয়ে একাধিকবার মুখরোচক খবরের জোগান দিয়েছেন ক্যাট। রণবীরের বাড়িতে ক্যাটরিনা তাঁর জন্মদিনও উদযাপন করেছেন। রণবীরের বাবা-মা ঋষি কাপুর ও নিতু সিংয়ের সঙ্গে তাঁর দারুণ সুসম্পর্ক রয়েছে। কিন্তু রণবীরের সঙ্গে ক্যাটের অন্তরঙ্গ ছবি ফাঁসের ঘটনাকে সহজভাবে নিতে পারেননি ঋষি ও নিতু। এই ঘটনা রণবীরের ক্যারিয়ারে নেতিবাচক প্রভাব ফেলবে বলেই রায় দেন তাঁরা। এজন্য রণবীরের বাড়িতে ক্যাটের ঘন ঘন যাতায়াতের ওপর কড়াকড়িও আরোপ করেছিলেন ঋষি কাপুর।
ছবি ফাঁসের ঘটনায় শুরুতে মুখ না খুললেও প্রতিক্রিয়া জানাতে পরে একটি খোলা চিঠি লেখেন ক্যাটরিনা। সেই চিঠিতে ক্যাটরিনা লেখেন, ‘আমি স্পেনে অবকাশযাপনে গিয়েছিলাম। সে সময় লুকিয়ে এসব ছবি তোলা হয়েছে কোনো রকম অনুমতি না নিয়েই। শুধু তাই নয়, ছবিগুলো প্রকাশও করা হয়েছে বাণিজ্যিক লাভের উদ্দেশ্যে। ভীরু-কাপুরুষের মতো এমন কাজ কোনোভাবেই গ্রহণযোগ্য নয়।’ 
ক্যাটরিনা আরও লেখেন, ‘তারকাদের ব্যক্তিগত জীবনের প্রতি বিন্দুমাত্র শ্রদ্ধা না দেখিয়ে ও শালীনতার তোয়াক্কা না করে অসাধু সাংবাদিকতার চর্চা চলছে। একশ্রেণীর অসাধু সাংবাদিক শকুনের মতো ওত পেতে তারকাদের ব্যক্তিজীবনে হস্তক্ষেপ করছেন। আমার এসব ছবি ফাঁস করে সেই অসাধু সাংবাদিকতাকেই উত্সাহিত করা হয়েছে। বরাবরই গণমাধ্যমের সঙ্গে আমি সুসম্পর্ক বজায় রেখেছি। চাইলেই যেকোনো সময় গণমাধ্যমকর্মীরা আমার সঙ্গে যোগাযোগ করতে পারেন। কাজেই আমার ওপর এভাবে চুপিসারে আক্রমণ চালানোর কোনো কারণ নেই।’
