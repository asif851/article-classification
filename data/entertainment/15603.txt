
বাবার বয়স ৬০ বছর, ছেলের বয়স ৫১। এও কি সম্ভব? বাস্তবে না হলেও পর্দায় এমনটিই দেখা যাবে। রেস ফ্র্যাঞ্চাইজির তৃতীয় সিনেমা রেস থ্রিতে প্রধান নায়ক হিসেবে দেখা যাবে ৫১ বছর বয়সী সালমান খানকে। আর তাঁর বাবার চরিত্রে দেখা যাবে অনিল কাপুরকে, যাঁর বয়স এখন ৬০।
রেস ফ্র্যাঞ্চাইজির প্রথম দুই কিস্তিতে অনিল কাপুর রবার্ট ডি কস্তা, অর্থাৎ আর ডি চরিত্রে অভিনয় করেছিলেন। অভিনয় দিয়ে দর্শকের মনও কেড়ে নিয়েছিলেন তিনি। তাই তো প্রথম দিকে রেস থ্রি ছবির তারকা তালিকায় অনিলের নাম না থাকায় বেশ আঘাত পান অনিল-ভক্তরা। শেষমেশ সালমান খান টুইটারে এ ছবিতে অনিলের থাকার কথাটি নিশ্চিত করেন। তবে তৃতীয় কিস্তিতে অনিল থাকছেন না ভক্তদের প্রিয় আর ডি চরিত্রে। শোনা যাচ্ছে, অনিল নাকি এই কিস্তিতে সালমানের বাবার চরিত্রে দেখা দেবেন। প্রথমে চরিত্রটি করার জন্য প্রস্তাব দেওয়া হয়েছিল অমিতাভ বচ্চনকে। অমিতাভ কিছুক্ষণ চরিত্রটি নিয়ে আলোচনার পর প্রযোজকদের ফিরিয়ে দেন। তবে কি সত্যিই সালমানের বাবা হচ্ছেন অনিল? রেস থ্রি প্রযোজক রমেশ তুরানির ইঙ্গিত এমনই। তবে এ ব্যাপারে অনিল কাপুর একদমই চুপ। সূত্র: বলিউড হাঙ্গামা
