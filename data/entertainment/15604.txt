
মৌসুমটা উৎসবের, কনসার্টের। তাই শিল্পীরা প্রস্তুত হচ্ছেন শ্রোতাদের কাছে যাওয়ার। থেমে নেই তাহসানও। তিনি জানালেন, বছরের শেষটা তিনি করতে যাচ্ছেন কনসার্টের মধ্য দিয়ে। দেশের বিভিন্ন জেলায় হবে তাঁর আটটি কনসার্ট।
কনসার্টগুলো কোথায় হচ্ছে? এই প্রশ্নের জবাবে তাহসান জানান, ঢাকা, সিলেট, বাগেরহাট, খাগড়াছড়িসহ দেশের বিভিন্ন জায়গায় হবে তাঁর কনসার্ট। তিনি বলেন, ‘নতুন-পুরোনো মিলিয়েই গান গাইব। তবে সর্বশেষ অভিমান আমার অ্যালবামের গান বেশি গাওয়ার চেষ্টা করব।’
এদিকে নতুন বছরের প্রথম ভাগে দেশের বাইরেও কনসার্ট করার কথা জানান তাহসান। তিনি বলেন, ‘ফেব্রুয়ারি মাসে আমি আর মিনার একসঙ্গে অস্ট্রেলিয়া যাচ্ছি শো করতে। কথাবার্তা চূড়ান্ত।’
শুধু বাইরের মঞ্চই নয়, নিজের গানের স্টুডিও নিয়েও বেশ ব্যস্ত তাহসান। গান নিয়ে নতুন করে ভাবতে এই সংগীতশিল্পী নিজের স্টুডিও সাজাচ্ছেন নতুন করে। সেখানে গানের কিছু আধুনিক যন্ত্রও সংযোজন করেছেন। তাহসান জানিয়েছেন, এ মাসের শুরু থেকে নতুনভাবে স্টুডিও তৈরির কাজ শুরু হয়েছে। সপ্তাহখানেকের মধ্যে শেষ হবে কাজ। হঠাৎ করে স্টুডিও সাজানোর কারণ কী? এই প্রশ্নের জবাবে তাহসান বলেন, ‘বেশি বেশি ভালো গান তৈরির ইচ্ছা। মাঝে অন্যের সুরে বেশ কিছু গান করেছি। এখন নিজের সুরেই বেশি কাজ করতে চাইছি।’ পাশাপাশি অন্যের জন্যও গান তৈরির পরিকল্পনার কথা জানালেন এই সংগীত তারকা। তিনি বলেন, ‘মাঝের সময়টাতে মিনারের দুটি অ্যালবাম ছাড়া অন্যের জন্য খুব একটা গান তৈরি করিনি। তাই নিজের গানের পাশাপাশি অন্যের জন্যও গান তৈরি করব।’
