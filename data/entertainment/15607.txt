
গত বছরের মার্চ মাসে সম্রাট ছবির ডাবিং করেন অপু বিশ্বাস। সেটিই ছিল চলচ্চিত্রে তাঁর সর্বশেষ কাজ। এরপর প্রায় ১০ মাস ক্যামেরার সামনে দাঁড়াননি ঢাকাই ছবির এই নায়িকা। এ সময়ে জনসমক্ষেও আসেননি তিনি। কথাও বলেননি সংবাদমাধ্যমের সঙ্গে। এ বছর জানুয়ারির শেষে হঠাৎ করেই উদয় হন তিনি। আড়ালে থেকেই সামাজিক যোগাযোগমাধ্যম ফেসবুকে একাধিক সংবাদকর্মীর সঙ্গে যোগাযোগ করেন। ঢাকায় অবস্থান করলেও আড়ালেই রয়ে গেছেন।কিন্তু ভক্ত, দর্শকেরা বর্তমান অবস্থায় অন্ততপক্ষে ক্যামেরার ছবিতে হলেও দেখতে চান অপুকে। ভক্তদের আগ্রহের কেন্দ্রবিন্দু এখন অপু বিশ্বাসের বর্তমান অবস্থাকে ঘিরেই। সেই কথা মাথায় রেখে গতকাল রোববার অপু বিশ্বাসের সঙ্গে যোগাযোগ করা হয়। কিন্তু প্রথমে ক্যামেরার সামনে দাঁড়াতে রাজি হননি তিনি। উল্টো বলেছেন, ‘এখনই ক্যামেরার সামনে আসতে চাইছি না। মাঝে একটু ওজন বেড়েছে। এখন কমাচ্ছি। আশা করছি, মাসখানেকের মধ্যেই নিজেকে প্রস্তুত করতে পারব। তখন ক্যামেরার সামনে দাঁড়াব, ছবি তুলব।’তবে অনুরোধ ফেলতে পারেননি। মুঠোফোনের ক্যামেরার সামনে দাঁড়িয়ে একটি সেলফি তুলতে রাজি হন তিনি। সেলফিটি দুপুরেই প্রথম আলো অফিসে পাঠিয়ে অপু বিশ্বাস বলেন, ‘ভক্ত-দর্শকের কথা ভেবেই ছবিটি পাঠালাম।’ভক্তদের উদ্দেশে এই নায়িকা বলেন, ‘এত দিন আপনারা যেমন আমাকে মনে করেছেন, আমিও আপনাদের কথা ভেবেছি। আমার প্রতি বিশ্বাস রাখবেন, শিগগিরই আপনাদের মাঝে ফিরে আসব।’
