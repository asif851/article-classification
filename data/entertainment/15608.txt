
আজ তরুণ অভিনয়শিল্পী জোভানের দুটি নাটক প্রচারিত হবে। বিজয়া দশমী উপলক্ষেই প্রচারিত হবে নাটক দুটি। এর মধ্যে মাছরাঙা টেলিভিশনে প্রচারিত হবে হিমেল আশরাফের পরিচালনায় ‘জোনাকির আলো’। এই নাটকে জোভানের বিপরীতে অভিনয় করেছেন সাবিলা নূর।
নাটকটি প্রসঙ্গে জোভান বললেন, ‘ঢাকায় বিশ্ববিদ্যালয় ভর্তি কোচিং করতে আসা দুই তরুণ-তরুণীর গল্প এটি। আমরা ঢাকার বিভিন্ন জায়গা ও জাহাঙ্গীরনগর বিশ্ববিদ্যালয়ে শুটিং করেছি।’জোনাকির আলো প্রচারিত হবে রাত ৮টা ১০ মিনিটে।এদিকে রাত ৯টা ৫ মিনিটে এনটিভিতে প্রচারিত হবে সুমন ধর পরিচালিত ‘তিথির অতিথি’ নাটক। এই নাটকে অভিনয় করেছেন জোভান ও ঊর্মিলা। নাটকটি নিয়ে জোভান বলেন, ‘গল্পটি বেশ ভালো। এক বৃষ্টির রাতে রাস্তায় বাস নষ্ট হলে আমি আশ্রয় নিই এক বাড়িতে। সেখানেই দেখা মেলে তিথির। এ-ই নিয়ে গল্প।’আজ কোনো নাটক দেখবেন কি না জানতে চাইলে জোভান জানান, পরিবারের সবাইকে নিয়ে বরিশাল নানাবাড়িতে বেড়াতে গিয়েছেন। সেখানেই থাকবেন কয়েক দিন। এর মধ্যে সুযোগ পেলে নাটক দেখবেন।
