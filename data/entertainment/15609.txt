
করণ জোহর এখন বেশ আলোচনায় আছেন। সারোগেসি পদ্ধতিতে যমজ সন্তানের বাবা হওয়ার পর থেকে আলোচনা যেন আরও বেড়ে যায়। তা ছাড়া ‘কফি উইথ করণ’ নিয়ে কঙ্গনা রনৌতের সঙ্গে ঝামেলাও এখন ‘টক অব দ্য টাউন’। আর এবারের উড়ো খবর, দুই সন্তান রুহি ও যশ ছাড়াও করণ নিজের সম্পত্তি ভাগ করে দিয়েছেন শাহরুখ খানের দুই ছেলেমেয়ের মধ্যে।
বলিউডবাসীমাত্রই জানেন, শাহরুখ ও করণের সম্পর্ক কী। তাঁরা নিজেদের আপন ভাইয়ের মতো মনে করেন। অনেক ক্ষেত্রে আপন ভাইদের মধ্যেও এমন সৌহার্দ্য দেখা যায় না। দুই পরিবারের মধ্যকার সম্পর্কও বেশ উষ্ণ। শাহরুখের ছেলে আরিয়ান ও মেয়ে সুহানাকে করণ খুব স্নেহ করেন। সেই স্নেহের পরিমাণ এতই যে করণ জোহর তাঁর সদ্যোজাত দুই ছেলেমেয়ে যশ ও রুহির পাশাপাশি আরিয়ান ও সুহানাকেও নিজের সম্পত্তির ভাগ লিখে দিলেন।
যশ ও রুহির মতোই সারোগেসি পদ্ধতিতে জন্ম নিয়েছে শাহরুখের আরেক ছেলে আব্রাম। তার জন্য অবশ্য করণের উইলে কিছু আছে বলে জানা যায়নি। শোনা যাচ্ছে, উইলে আগে থেকেই ছিল আরিয়ান ও সুহানার নাম! এবার সেখানে যশ ও রুহির নাম যুক্ত হলো কেবল। বলিউড বাবল।
 
