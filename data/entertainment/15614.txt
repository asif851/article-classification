
একবার ভাবুন তো, লবণ ছাড়াই তৈরি হচ্ছে সব খাবার। সেটি অনায়াসে খাচ্ছেন বলিউডের অভিনেতা অক্ষয় কুমার। তা–ও এক-দুই দিন নয়, টানা ১০ বছর ধরে লবণের ধারেকাছে যাননি এ অভিনেতা। খবরটি জানিয়েছেন বলিউডের আরেক অভিনেতা রাজেশ শর্মা। গত শুক্রবার কলকাতার আনন্দবাজার পত্রিকায় প্রকাশিত এক সাক্ষাৎকারে তিনি জানিয়েছেন এ তথ্য। অক্ষয়ের সঙ্গে রাজেশ শর্মার ঘনিষ্ঠ বন্ধুত্ব। সে বিষয়েই জানতে চেয়েছিলেন আনন্দবাজারের প্রতিবেদক। তাঁর উত্তরে রাজেশ শর্মা বলেছেন, ‘অক্ষয়কে দেখে ডিসিপ্লিন কাকে বলে সেটা বুঝেছি। ওটা আমি-আপনি পারব না। ওটা সম্ভব নয়। একটা মানুষ লাস্ট ১০ বছর কোনো খাবারে নুন খায়নি। নো সল্ট মানে ‘নো সল্ট’। ইয়েস। না ডাল, না সবজি—কোনো কিছুতে নুন নেই। এ রকম ডিসিপ্লিন আছে বলেই অত ফিট রাখতে পেরেছে নিজেকে এবং ও কিন্তু বাইসেপ, ট্রাইসেপ নিয়ে ভাবে না। ওর ফিটনেসটা অন্য রকম।’রাজেশ শর্মার সঙ্গে অক্ষয়ের বন্ধুত্ব অন্য রকম। তাঁকে পেলে অক্ষয় আড্ডা দিতে বসেন—এ তথ্যও জানিয়েছেন এই অভিনেতা। আনন্দবাজার।
