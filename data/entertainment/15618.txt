
ঢাকায় এখনো মুক্তি না পেলেও কলকাতার দর্শক এরই মধ্যে দেখার সুযোগ পেয়ে গেছেন নতুন ছবি ‘আশিকী’। বাংলাদেশের মডেল ও উপস্থাপিকা নুসরাত ফারিয়া অভিনীত প্রথম চলচ্চিত্র এটি। কলকাতার ‘মেনোকা’ প্রেক্ষাগৃহে ‘আশিকী’ ছবিটি দেখে নিজের মুগ্ধতার কথা প্রথম আলোকে বলেছেন ভারতীয় চলচ্চিত্রের গুণী অভিনেতা প্রসেনজিৎ। ‘আশিকী’ ছ​বিতে নুসরাত ফারিয়ার অভিনয়ের প্রশংসায় পঞ্চমুখ তিনি।আজ শনিবার সন্ধ্যায় প্রথম আলোর সঙ্গে আলাপে প্রসেনজিৎ জানান, ফারিয়া অসাধারণ কাজ করেছেন। দেখতেও তিনি অসাধারণ এবং তাঁর অভিনয়ও আমাকে মুগ্ধ করেছে। আমি তাঁর উজ্জ্বল ভবিষ্যৎ কামনা করছি।‘আশিকী’ ছবিটির মুক্তি উপলক্ষে বৃহস্পতিবার রাতে টালিগঞ্জের ‘মেনোকা’য় প্রিমিয়ার শোর আয়োজন করা হয়েছিল। এতে প্রসেনজিৎ ছাড়াও কলকাতার অন্য তারকাদের মধ্যে উপস্থিত ছিলেন দেব, হিরণ ও ছবির নায়ক অঙ্কুশ হাজরা। উপস্থিত ছিলেন অসংখ্য ব্যবসাসফল ছবির পরিচালক রবি কিনাগী এবং ছবি সংশ্লিষ্টরাও।এদিকে, কলকাতায় ছবির উদ্বোধনী প্রদর্শনীতে সবার আতিথেয়তায় মুগ্ধ নুসরাত ফারিয়া। তিনি বলেন, ‘আমি তো এবার কলকাতা যাওয়ার সময় প্রথম ফ্লাইট মিস করেছিলাম। অনেক কষ্টে পরের ফ্লাইটে কলকাতায় পৌঁছাই। হোটেলে পৌঁছানোর পর হাতে সময় ছিল মাত্র মিনিট বিশেকের মতো। তাড়াহুড়ো করে তৈরি হয়ে অবশেষে অনুষ্ঠানে পৌঁছাই। কিন্তু আমার সব ক্লান্তি যেন এক নিমেষেই দূর হয়ে গিয়েছিল, যখন অনুষ্ঠানে আগত অতিথিরা সবাই আমার অভিনয়ের প্রশংসা করছিলেন। আমি সত্যিই তাঁদের এই উষ্ণ আতিথেয়তায় মুগ্ধ। এটি আমার জীবনের অন্যতম এক স্মরণীয় ঘটনা হয়েই থাকবে।’এদিকে, যে প্রসেনজিৎ মুগ্ধ হয়েছেন ফারিয়ার অভিনয়ে, সেই ফারিয়াই নাকি অনুষ্ঠানে প্রসেনজিৎকে দেখে আবেগে উচ্ছ্বসিত হয়ে পড়েছিলেন। প্রসেনজিৎ​ প্রসঙ্গে ফারিয়া জানিয়েছেন, ‘বুম্বাদা’কে (প্রসেনজিৎ) দেখে তো আমি কোনোভাবেই চোখ ফেরাতে পারিনি। সত্যিই তিনি অসাধারণ। কখনো ভাবিনি তাঁর সঙ্গে দেখা হবে।
