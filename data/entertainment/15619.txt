
 
বেশি দিন বাকি নেই টালিগঞ্জের জিৎ এবং ঢালিউড শাকিবের প্রতিযোগিতা শুরু হতে। তাতে বন্ধুত্বে ভাটা পড়বে কেন? শাকিব খানের জন্মদিনে টুইটারে ছবিসহ একটি শুভেচ্ছাবার্তা জানিয়েছেন ভারতের কলকাতার নায়ক জিৎ। ২৮ মার্চ ছিল শাকিব খানের জন্মদিন। সেদিন দুপুরে মাইক্রোব্লগ টুইটারে একটি ছবি পোস্ট করেন জিৎ। ক্যাপশনে তিনি লেখেন, ‘তোমার জন্মদিনে অনেক প্রীতি ও শুভেচ্ছা রইল শাকিব।’ বেশ কয়েক দিন ধরে কলকাতায় অবস্থান করছেন ঢালিউড হিরো শাকিব খান। সেখানে চলছে ‘নবাব’ ছবির শুটিং। ছবিটিতে শাকিবের নায়িকা নুসরাত ও সায়ন্তিকা। আসছে ঈদুল ফিতরে বাংলাদেশের বিভিন্ন প্রেক্ষাগৃহে মুক্তি পাওয়ার সম্ভাবনা রয়েছে শাকিব খান ও জিতের সিনেমা। শাকিবের ছবির ‘নবাব’ এবং জিতের ‘বস-২’ লড়বে ঈদের প্রেক্ষাগৃহে। এই দুই ছবির মধ্য দিয়ে জমে উঠবে দুই নায়কের প্রতিযোগিতা।
