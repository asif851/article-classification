
ক্রিকেটার শচীনকে সবাই চেনেন। এবার লাখ লাখ ভক্ত চিনবেন একজন প্রেমিক শচীনকে। চলতি বছরের ২৬ মে মুক্তি পেতে যাচ্ছে বহুল প্রতীক্ষিত ছবি ‘শচীন: আ বিলিয়নস ড্রিম’। লিটল মাস্টারের জীবনের ওপর নির্মিত এই ছবিটির লেখক এবং পরিচালক জেমস ইরস্কাইন। ভারতীয় ক্রিকেটের কিংবদন্তি এই ক্রিকেটারের জীবন নিয়ে ছবিটির প্রযোজনা করেছেন রবি ভগচন্দকা এবং কার্নিভাল মোশন পিকচার্স।এ ছবির মাধ্যমে উঠে আসবে শচীনের জীবনের নানা অজানা দিক। উন্মুক্ত হবে তাঁর জীবনের অজানা নানা কথা। এমনকি লিটল মাস্টারের প্রেমকাহিনিও জানবেন তাঁর অনুরাগীরা। ছবি প্রসঙ্গে শচীন বলেন, ‘এই ছবিতে আমার রোমান্টিক জীবনকে তুলে ধরা হয়েছে। দেখানো হয়েছে আমার স্ত্রী অঞ্জলির সঙ্গে আমার রোমান্স। আমার ক্রিকেট ক্যারিয়ারে অঞ্জলির ভূমিকা কতটা গুরুত্বপূর্ণ সেটাও দেখা যাবে এই ছবিতে।’ ‘শচীন: আ বিলিয়নস ড্রিম’ ছবি নিয়ে শুরু থেকেই আশাবাদী লিটল মাস্টার। নিজের ক্রিকেট-জীবনে অনেক ঝুঁকি নিলেও ছবির ক্ষেত্রে ছিলেন সাবধানী। অনেক ভেবে-চিন্তে তাই ছবি মুক্তির দিন ধার্য করেছেন ২৬ মে। যাতে অন্য কোনো ছবির সঙ্গে সংঘাত না হয়। প্রথমে মাস্টার ব্লাস্টারের জীবনের ওপর নির্মিত এ ছবিটি মুক্তি পাওয়ার কথা ছিল ১৪ এপ্রিল। কিন্তু এ দিনে সৃজিত মুখোপাধ্যায়ের ‘বেগম জান’ মুক্তির কথা শুনে পিছু হটেছেন তিনি।
চাপের মুখে অনেক লম্বা ইনিংস খেলেছেন ক্রিকেটার শচীন। অভিনেতা শচীন সেই চাপ নেননি। তবে সারা বিশ্বেই রয়েছে তাঁর বহু অনুরাগী, যারা অপেক্ষা করছেন কবে মুক্তি পাবে ছবিটি। ইতিমধ্যে বলিউড বাদশা শাহরুখ খান টুইট করেছেন যে, এই ছবি দেখার জন্য তিনি অপেক্ষা করে আছেন। ‘শচীন: আ বিলিয়নস ড্রিম’ ছবিটির প্রথম পোস্টার প্রকাশ হওয়ার পর বীরেন্দ্র শেহবাগ, যুবরাজ সিং, হরভজন সিং, বিরাট কোহলিসহ অসংখ্য ক্রিকেটার টুইট করে শচীনকে শুভেচ্ছা জানিয়েছেন। আশা করা যাচ্ছে, এখানেও একটা দুর্দান্ত ইনিংস খেলবেন লিটল মাস্টার।
