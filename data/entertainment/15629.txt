
বলিউডের শক্তিমান অভিনেতা ওম পুরি হৃদরোগে আক্রান্ত হয়ে মারা গেছেন। পদ্মশ্রী উপাধি পাওয়া এই অভিনেতার বয়স হয়েছিল ৬৬ বছর।
টাইমস অব ইন্ডিয়া অনলাইনের খবরে জানানো হয়, স্থানীয় সময় আজ শুক্রবার সকালে ভারতের মুম্বাইয়ে নিজ বাড়িতে ওম পুরির মরদেহ পাওয়া যায়। গতকাল বৃহস্পতিবার সন্ধ্যায় শুটিং শেষে বাড়ি ফেরেন তিনি। সকালে তাঁর গাড়ির চালক বারবার কল বেল বাজানোর পরও কেউ দরজা খোলেননি।
ওম পুরির বন্ধু ও স্বজনেরা জানান, তিনি হৃদরোগে আক্রান্ত হয়েছিলেন।
অর্ধ সত্য, আক্রোশ, জানে ভি দো ইয়ারো, ভাবনি ভাবাই, মিরচ মসালা, ধারাভির মতো দর্শকনন্দিত চলচ্চিত্রে অভিনয় করে প্রশংসা কুড়ান এই অভিনেতা। ১৯৮২ সালে আরোহণ চলচ্চিত্রে তিনি সেরা অভিনেতার পুরস্কার অর্জন করেন।
প্রখর ব্যক্তিত্ব ও দক্ষ অভিনয়ের মাধ্যমে তিনি সারা বিশ্বের অগণিত দর্শকের মন জয় করেন। ইতিবাচক বা নেতিবাচক সব চরিত্রেই তিনি ছিলেন সমান পারদর্শী।
ভারতের পুনের ফিল্ম অ্যান্ড টেলিভিশন ইনস্টিটিউট থেকে স্নাতক করেন ওম পুরি। তিনি ন্যাশনাল স্কুল অব ড্রামাতেও লেখাপড়া করেন। সেখানে আরেক শক্তিমান অভিনেতা নাসিরুদ্দিন শাহ তাঁর সহপাঠী ছিলেন। ১৯৫০ সালের ১৮ অক্টোবর ওম পুরি হরিয়ানায় জন্মগ্রহণ করেন।
১৯৭৬ সালে মারাঠি চলচ্চিত্র ‘ঘসিরাম কোতোয়ালে’ অভিনয়ের মাধ্যমে চলচ্চিত্র জগতে পা রাখেন ওম পুরি।
সম্প্রতি ‘বজরঙ্গি ভাইজান’ এবং ‘ঘায়েল ওয়ানস এগেইন’ চলচ্চিত্রে তিনি অভিনয় করেছেন।
২০১৪ সালে আমেরিকান কমেডি ড্রামা ‘দ্য হানড্রেড ফুট জার্নিতে’ হেলেন মিরেনের বিপরীতে ওম পুরির অভিনয় স্মরণীয়।
পাকিস্তানি, ভারতীয় ও ব্রিটিশ বেশ কয়েকটি বাণিজ্যিক চলচ্চিত্রেও অভিনয় করেছেন ওম পুরি। সেখানেও তিনি সফল। ‘সিটি অব জয়’, ‘গান্ধী’ ও ‘দ্য রিলাকটেন্ট ফান্ডামেন্টালিস্ট’ চলচ্চিত্রে তাঁর অভিনয় মনে রাখার মতো।
প্রখ্যাত এই অভিনেতার মৃত্যুতে সামাজিক যোগাযোগের মাধ্যম টুইটারে দেওয়া এক বার্তায় শোক জানিয়েছেন ভারতের প্রধানমন্ত্রী নরেন্দ্র মোদি। বলিউডে শোকের ছায়া নেমে এসেছে। অভিনেতা কমল হাসান, অনুপম খের, নেহা ধুপিয়া, পরিচালক মহেশ ভাট, করন জোহর, ক্রিকেটার শচীন টেন্ডুলকারসহ অনেকেই টুইটারে শোক জানিয়েছেন।
