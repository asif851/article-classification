


 গোল্ডেন গ্লোব পুরস্কার ঘরে তুলেছেন সারশা রোনান।
মনোনয়ন পেয়েছেন ৯০তম একাডেমি অ্যাওয়ার্ডে। 
নতুন স্বপ্ন দেখাচ্ছে ২৩ বছর বয়সী এই অভিনেত্রীকে।


এ বছর গোল্ডেন গ্লোব পুরস্কারটি ঘরে তুলেছেন আইরিশ অভিনেত্রী সারশা রোনান। মনোনয়ন পেয়েছেন ৯০তম একাডেমি অ্যাওয়ার্ডের সেরা অভিনেত্রী বিভাগে। ‘লেডি বার্ড’ ছবির জন্য হলিউডের সব পুরস্কার আসরে তাঁর এই জয়জয়কার। তবে তিনি শুধু নিজেকে নিয়েই আশাবাদী নন। হলিউডে নারীদের হয়রানি ও বৈষম্যের বিরুদ্ধে যে দিনবদলের ডাক এসেছে, এটাও নতুন স্বপ্ন দেখাচ্ছে ২৩ বছর বয়সী এই অভিনেত্রীকে।সারশা রোনান বর্তমানে তাঁর ‘লেডি বার্ড’ ছবির প্রচারণায় ব্যস্ত। এটি পরিচালনা করেছেন গ্রেটা গারউইগ। সেরা নির্মাতা বিভাগে মার্কিন নির্মাতা ও অভিনেত্রী গ্রেটাও এবার পেয়েছেন অস্কার মনোনয়ন। তাই সময়টা সব মিলে ভালোই যাচ্ছে লেডি বার্ড দলের। এই ভালো সময়কে সারশা একটা ছোট্ট আশার আলো বলে মনে করছেন। তাঁর হিসাবে, হলিউডের নারী নির্মাতা ও কুশলীদের এগিয়ে যেতে আরও অনেক সময় লাগবে। এটা তো সবে শুরু।সম্প্রতি এক অনুষ্ঠানে সারশা ‘#মিটু’ ও ‘টাইমস আপ’ ক্যাম্পেইনের জের ধরে বলেন, ‘এখন ধীরে ধীরে নারী নির্মাতাদের সঙ্গে তাঁদের সম্ভাবনা নিয়ে কথা বলবে বড় প্রযোজনা প্রতিষ্ঠানগুলো। শুধু নারী বলে নয়, যোগ্যতার বিবেচনায় সবাই কাজ পাবে। আস্তে আস্তে খুলবে সম্ভাবনার দ্বার। আমি আশাবাদী, আগামী দু-তিন বছরের মধ্য নারীরা হলিউডে কাজের ক্ষেত্রে এগিয়ে যাবে। গত কয়েক দশকে যা হয়নি, এবার তা-ই হবে।’শুধু লেডি বার্ড নয়, সারশা কিন্তু বেশ কয়েক বছর ধরেই বড় বড় পুরস্কারের আসরগুলোতে নিজের কাজ দিয়ে সবার নজর কেড়েছেন। ২০১৬ সালে ‘ব্রুকলিন’ ও ২০০৮ সালে ‘অ্যাটনমেন্ট’ ছবিতে অভিনয় করেও এ অভিনেত্রী পেয়েছিলেন অস্কার মনোনয়ন। আইএনএস
 
