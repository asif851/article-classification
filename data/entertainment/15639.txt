
জ-তে জীবন, জ-তে জটিলতা। জীবন মানে যেন জটিলতা। তবে জ-তে তো জলও হয়। চাইলে জীবনটাকে জলের মতো স্বচ্ছ আর সরলও রাখা যায়। সেটাই করেছেন দীপিকা পাড়ুকোন। জীবন থেকে সযত্নে জটিলতাগুলো এড়িয়ে চলেছেন।বলিউডের তারকা মানে খ্যাতি, গ্ল্যামারে মাখা জীবন। কিন্তু বলিউডে সারল্যমাখা হাসি নিয়ে হাজির হওয়া দীপিকা বলেছেন, ‘আমি সাধারণ একটা মেয়ে। আমার জীবনে কিছুই বদলায়নি। এখনো যেকোনো জায়গায় স্বাধীনভাবে চলাফেরা করতে পারি। আমি মনে করি, আপনি যেভাবে চাইবেন, আপনার জীবনও সেভাবেই বদলাবে। আমি মনে করি না আমার জীবনে বিরাট কোনো পরিবর্তন এসেছে।’জীবনের এই সরল দর্শন বাবা প্রকাশ পাড়ুকোনের কাছ থেকে পেয়েছেন জানিয়ে দীপিকা বললেন, ‘যে কাজ করি, তাতে কিছু কিছু পরিবর্তন তো আসবেই; তবে মূল জিনিসগুলো বদলে না ফেলাটাই গুরুত্বপূর্ণ। আমি সেসবই করেছি, যেগুলো আমার কাছে অর্থবহ আর বিশেষ কিছু ছিল। আমি বেছে নিয়েছি জটিলতামুক্ত এক জীবন। কখনো কখনো আমরা অকারণে জীবনটাকে জটিল করে তুলি। আমি সেই জীবন যাপন করতে চাইনি।’
