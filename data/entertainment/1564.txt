
মার্কিন সংগীত তারকা কেটি পেরিই প্রথম ব্যক্তি, যিনি সামাজিক যোগাযোগমাধ্যম টুইটারে ১০০ মিলিয়ন, অর্থাৎ ১০ কোটি অনুসারী অর্জন করেছেন। ২০০৯ সালে ‘রোর’ তারকা টুইটারে নিবন্ধন করেন। সেই থেকে তাঁর অনুসারীর সংখ্যা বাড়তে বাড়তে ১০ কোটি ছাড়িয়ে যাচ্ছে। টুইটার কেটি পেরির টুইট বার্তাগুলো নিয়ে একটি ভিডিও আপলোড করা হয়েছে।
সেখানে লেখা আছে, ‘আমরা আজ ইতিহাস দেখছি’। কেটির পরেই দ্বিতীয় অবস্থানে আছেন কানাডীয় সংগীত তারকা জাস্টিন বিবার। তাঁর অনুসারীর সংখ্যা ৯ কোটি ৬৭ লাখ। এরপর আছেন যুক্তরাষ্ট্রের সাবেক প্রেসিডেন্ট বারাক ওবামা। অনুসারীর সংখ্যা প্রায় ৯ কোটি ১০ লক্ষ। ৩ কোটি ২৪ লক্ষ অনুসারী নিয়ে অনেক পেছনে ৩৩তম অবস্থান গ্রহণ করেছেন বর্তমান প্রেসিডেন্ট ডোনাল্ড ট্রাম্প।
এই সাফল্যে টুইটারকে ধন্যবাদ জানিয়ে কেটি টুইট করেছেন, ‘সব সময় আমাকে বলার সুযোগ দেওয়ার জন্য ধন্যবাদ টুইটার।’ যা-ই হোক, এটা জানা যায়নি যে এসব অনুসারীর মধ্যে কে আসল আর কে নকল অ্যাকাউন্টধারী। বিবিসি অনলাইন
