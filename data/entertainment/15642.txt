
কথা ছিল ১ আগস্ট বাগদান পর্ব সারবেন সংগীতশিল্পী হৃদয় খান ও মডেল-অভিনেত্রী সুজানা। কিন্তু শেষ পর্যন্ত বিয়ের কাজটিই সেরে ফেলেছেন তাঁরা। গতকাল শুক্রবার মিরপুরে সুজানার বাবার বাসায় বিয়ের পর্ব সেরেছেন হৃদয় ও সুজানা।প্রথম আলোকে হৃদয় খান বলেন, ‘আমি বরাবরই বলে আসছি—সুজানাকে আমি ভালোবাসি। আমি আমার কথা রেখেছি। সবাই আমাদের জন্য দোয়া করবেন।’হৃদয় খান আরও বলেন, ‘উভয় পরিবারের সিদ্ধান্তে গতকাল আমাদের আংটি বদলের অনুষ্ঠানটি করার কথা ছিল। কিন্তু শেষ পর্যন্ত পরিবারের সবার সম্মতিতে বিয়ের কাজটি সেরে নিতে হলো।’এদিকে গতকাল সুজানা তাঁর ফেসবুকে দেওয়া এক অনুভূতিতে লিখেছেন, ‘হৃদয় খানের সঙ্গে আছি। আলহামদুলিল্লাহ! সবকিছুর জন্য আল্লাহকে অশেষ ধন্যবাদ।’ তার সেই কথা রয়েছে হৃদয়ের ফেসবুক পেজেও। তাঁদের ফেসবুক পেজে অনেকে অভিনন্দন জানিয়েছেন।হৃদয় খানের গাওয়া গানের কয়েকটি মিউজিক ভিডিওতে তাঁর সঙ্গে মডেল হয়েছেন সুজানা। হৃদয়ের সর্বশেষ একক অ্যালবাম ‘ভালো লাগে না’ সুজানাকে উত্সর্গ করেছেন হৃদয়।
