

যুক্তরাষ্ট্রের বিভিন্ন অঙ্গরাজ্যে শো শেষ করে গত বৃহস্পতিবার দেশে ফিরেছেন সংগীতশিল্পী তাহসান। ২০ দিনের এই সফরে পাঁচটি শোতে অংশ নিয়েছেন তিনি। পাশাপাশি সুন্দরী প্রতিযোগিতা লাক্স সুপারস্টারের বিচারকের দায়িত্বও এবার পালন করেছেন তিনি। আজ শনিবার থেকে তাঁর প্রথম চলচ্চিত্র ‘যদি একদিন’-এর দ্বিতীয় ধাপের শুটিংয়ে অংশ নিচ্ছেন। যুক্তরাষ্ট্র সফর ও নিজের কাজ নিয়ে তাহসান কথা বললেন প্রথম আলোর সঙ্গে।
যুক্তরাষ্ট্রে শোগুলো কেমন হলো? খুব ভালো হয়েছে। মায়ামি, নিউ জার্সি, নিউইয়র্ক, মিশিগান-এই চারটি জায়গায় পাঁচটি শো করেছি। এর মধ্যে তিনটি নিজের শো আর দুটি অ্যাওয়ার্ড শোতে গান করেছি।
শিল্পীদের দেশের বাইরে গানের শোগুলো কি আমাদের বাংলা গানকে এগিয়ে নিচ্ছে? দেশের বাইরে বেশি বেশি শো করার কারণে বাংলা গানের শ্রোতা বাড়ছে। পৃথিবীর বিভিন্ন দেশে অনেক নতুন প্রজন্মের বাঙালি আছেন, যাঁদের জন্ম ওই সব দেশেই। কখনো বাংলাদেশে আসেননি, বাংলা গান শোনেননি। বন্ধুদের সঙ্গে বাংলা গান শুনতে এসে নিয়মিত বাংলা গানের শ্রোতা হচ্ছেন তাঁরা। আমি শো করতে গিয়ে এ ধরনের অনেক বাস্তব প্রমাণ পেয়েছি।
দর্শক প্রাণবন্ত-দেশের শোতে? নাকি বিদেশের শোতে? দেশের বাইরে শোগুলো মিলনায়তনে, ছোট পরিসরে হয়। মিলনায়তনের আসন অনুযায়ী সীমিতসংখ্যক দর্শক অংশ নেন, উপভোগ করেন। তবে একটি বিষয় খেয়াল করেছি, দর্শকসংখ্যা কম হলেও দেশের বাইরে যাঁরাই শো দেখতে আসেন, তাঁদের বাংলা গান শোনার প্রতি আবেগ, আন্তরিকতা বেশি থাকে। আর দেশে তো দর্শক বেশি থাকেন, প্রাণও বেশি থাকে।
নতুন গানের খবর কী? আমার আর পূজার দ্বৈতগান ‘একটাই তুমি’ ইউটিউবে এসেছে কিছুদিন আগেই। ভালো সাড়া পাচ্ছি। এর মধ্যে কণ্ঠশিল্পী মালার সঙ্গে একটি গান করলাম। তা ছাড়া যদি একদিন ছবির একটি গানের শুটিং করে এলাম যুক্তরাষ্ট্র থেকে। গানের বাকি কিছু কাজ কক্সবাজারে হবে। ঈদের সময় গানটি ইউটিউবে অবমুক্ত করার ইচ্ছা আছে। এর মধ্যে আরেকটি বড় প্রকল্পের কাজ শুরু হতে পারে।
ইদানীং নতুনদের সঙ্গে বেশি কাজ করছেন...নতুন ও পুরোনো সবার সঙ্গেই কাজ করছি। তবে আমি যখন নতুন ছিলাম, আমাকেও তো কেউ না কেউ এখনকার জায়গায় আসতে সহযোগিতা করেছেন। এখন আমারও তো উচিত নতুনদের এগিয়ে নিতে সহযোগিতা করা।
‘যদি একদিন’ ছবির কাজ আবার শুরু হচ্ছে? হ্যাঁ, শনিবার (আজ) থেকে কক্সবাজারে কাজ শুরু হচ্ছে। এটি ছবির দ্বিতীয় ধাপের কাজ। ৮ মে পর্যন্ত চলবে শুটিং।
এর আগে চ্যানেল আই লাক্স সুপারস্টার প্রতিযোগিতায় উপস্থাপনা করেছেন, বিচারক হয়েছেন। এবারের অভিজ্ঞতা কেমন? প্রতিযোগিতা থেকে বুদ্ধিদীপ্ত প্রতিযোগীকে বের করে আনা বিচারকের কাজ। প্রায় ১৬ বছর ধরে কাজ করতে করতে নিজের জায়গা তৈরি করেছি। এই জার্নিতে অনেক অভিজ্ঞতা হয়েছে। সেই অভিজ্ঞতা থেকে নিজের আত্মবিশ্বাস দিয়ে বিচারকের দায়িত্বটা খুব কঠিন মনে হচ্ছে না।
পর্দায় নাচ কঠিন লাগে, নাকি প্রেমের অভিনয়? আমি পর্দায় এখনো নাচ করিনি। তবে অভিনয়ের শুরুর দিকে প্রেমের অভিনয় কঠিন মনে হতো। এখন করতে করতে সহজ হয়ে গেছে।
মম, তিশা, মেহ্জাবীন, মিম-কাকে এগিয়ে রাখবেন? সবার আগে তিশা, তারপর মম।
সুন্দরী প্রতিযোগিতার বিচারক? নাকি সুন্দরীদের নায়ক? কোনটিতে স্বাচ্ছন্দ্য? যেহেতু আমি কাজকে ভালোবাসি, তাই দুই জায়গাতেই স্বাচ্ছন্দ্যবোধ করি।
 
