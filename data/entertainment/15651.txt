
সিনেমার মহরত শেষে নায়িকা শবনম বুবলিকে নিয়ে ছুটতে হয়েছে হাসপাতালের জরুরি বিভাগে। আজ শুক্রবার গুলশানের একটি রেস্তোরাঁয় নতুন সিনেমা ‘রংবাজ’–এর মহরত শেষে শারীরিক অবস্থার অবনতি হলে তাঁকে বারিধারার একটি হাসপাতালের জরুরি বিভাগে নিয়ে যাওয়া হয়।শবনম বুবলির বড় বোন নাজনীন মিমি বলেন, বর্তমানে ওই হাসপাতালে তাঁর স্বাস্থ্য পরীক্ষা করা হচ্ছে। জানা গেছে, অতিরিক্ত জ্বর ও রক্তচাপ কমে যাওয়ায় বুবলিকে আজ রাতে হাসপাতালে নিয়ে যাওয়া হয়। নাজনীন মিমি প্রথম আলোকে বলেন, কয়েক দিন ধরেই বুবলি অসুস্থ। আজ এই অসুস্থতার মধ্যেও নতুন ছবি ‘রংবাজ’–এর মহরতে অংশ নেন। সেখান থেকে ফিরেই প্রচণ্ড অসুস্থ হয়ে পড়েন। দ্রুত রক্তচাপ অস্বাভাবিক কমে গেলে তাঁকে হাসপাতালে আনা হয়। চিকিৎসক বললে, তাঁকে হাসপাতালে ভর্তি করা হতেও পারে। উল্লেখ্য, শনিবার থেকে পাবনায় শামীম আহমেদ পরিচালিত ‘রংবাজ’ ছবিতে শাকিব খানের বিপরীতে অভিনয় শুরু করার কথা বুবলির। জুটি হিসেবে তাঁদের এটি তৃতীয় সিনেমা। সংবাদ পাঠিকা থেকে চিত্রনায়িকা হয়ে যাওয়া বুবলির প্রথম সিনেমা ‘বসগিরি’। এই ছবিতে তিনি শাকিবের বিপরীতে অভিনয় করেন। এরপর শাকিব ও বুবলি অভিনয় করেন ‘শুটার’ সিনেমায়। এই দুটি সিনেমাতেই বুবলি বেশ আলোচিত হন।
