
নানির জন্মদিনে তাঁকে চমকে দিতে চেয়েছিলেন প্রিয়তা ইফতেখার। ‘বেগম’ পত্রিকা সম্পাদক কিংবদন্তি নূরজাহান বেগমকে নিয়ে তিনি নির্মাণ করেছেন একটি তথ্যচিত্র। তাঁর জীবনের প্রথম কাজটি আজ দেখানো হলো স্টার সিনেপ্লেক্সে। কিন্তু নূরজাহান বেগম দেখে যেতে পারলেন না। মৃত্যুর পর আজই তাঁর প্রথম জন্মদিন।
আজ শনিবার সকালে বসুন্ধরা শপিং কমপ্লেক্সের স্টার সিনেপ্লেক্সে দেখানো হয় তথ্যচিত্র ‘ইতিহাসের কিংবদন্তি নূরজাহান বেগম’। পনেরো মিনিটের এই তথ্যচিত্রটি দেখানোর আগে ছিল একটি সংক্ষিপ্ত আলোচনাপর্ব। সেটি সঞ্চালনা করেন অভিনেত্রী সারা যাকের। আলোচনা পর্বে বাংলাদেশে ‘বেগম’ পত্রিকাটির অবদান নিয়ে কথা বলেন কবি নাসির আহমেদ, নির্মাতা চয়নিকা চৌধুরী প্রমুখ। একপর্যায়ে আলোচনায় যোগ দেন সাবেক তত্ত্বাবধায়ক সরকারের উপদেষ্টা রাশেদা কে চৌধুরী। চয়নিকা চৌধুরী বলেন, ‘আমাদের সময়ে ফেসবুক ছিল না। আমরা “বেগম” পড়তাম।’প্রিয়তার তথ্যচিত্র দেখতে এসেছিলেন নূরজাহান বেগমের পরিবারের অন্য সদস্যরাও। ছোটবেলায় বাবা রোকনুজ্জামান দাদা ভাই ও মা নূরজাহান বেগমের সঙ্গে সিনেমা হলে যেতেন নূরজাহান বেগমের দুই মেয়ে। ছোট মেয়ে রিনা ইয়াসমিন বীথি নিজের মেয়ের কাজটি দেখতে আজ প্রায় ত্রিশ বছর পর এসেছিলেন সিনেমা হলে।প্রিয়তা বলেন, সবার সমর্থন, সহযোগিতা ও পরামর্শ পেলে তিনি তথ্যচিত্রটিকে বড় করে বিশ্বের বেশ কয়েকটি চলচ্চিত্র উৎসবে দেখাবেন। বিশেষ করে নারীদের চলচ্চিত্র উৎসবে এটি দেখাতে চান তিনি। তথ্যচিত্রটি প্রযোজনা করেছে রুপিত্রা প্রোডাকশন ও সহযোগিতা দিয়েছে চ্যানেল আই।
