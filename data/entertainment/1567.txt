
দেশের সিনেমার জীবন্ত কিংবদন্তিতুল্য অভিনেতা নায়করাজ রাজ্জাক এবার ভারতের কলকাতা থেকে সম্মানিত হতে যাচ্ছেন। আগামী ৪ জুন সন্ধ্যায় কলকাতার নজরুল মঞ্চের একটি অনুষ্ঠানে রাজ্জাকের হাতে এই সম্মাননা তুলে দেওয়া হবে।
আজ শনিবার সকালে মুঠোফোনে এমনটাই জানালেন টেলিসিনে সোসাইটির প্রতিষ্ঠাতা সাধারণ সম্পাদক মৃণ্ময় কাঞ্জিলাল।
বাংলাদেশের পাশাপাশি ভারতের কলকাতার কয়েকটি সিনেমায়ও অভিনয় করেছেন রাজ্জাক। সেখানেও রয়েছে তাঁর জনপ্রিয়তা। বাংলাদেশ থেকে আজীবন সম্মাননায় ভূষিত করার ক্ষেত্রে এসব বিষয় কাজ করেছে বলে জানান মৃণ্ময়। তিনি বলেন, ‘দুই বাংলার সঙ্গে আমরা সংস্কৃতির একটা যোগাযোগ করতে চাই। সে কারণে দুই বছর আগে আমাদের এই আয়োজনের সঙ্গে বাংলাদেশের বিষয়ও যুক্ত করেছি। এবারই প্রথম আমাদের এই আয়োজনে বাংলাদেশ থেকে আজীবন সম্মাননার বিষয়টা যুক্ত করেছি। প্রথমবার রাজ্জাক স্যারকে দিয়ে আমরা শুরু করতে চেয়েছি। তিনি আমাদের সম্মাননা গ্রহণ করতে রাজি হয়েছেন ভেবে ভালো লাগছে।’
এদিকে রাজ্জাকের সঙ্গে এ বিষয়ে কথা হলে তিনি বলেন, ‘কলকাতা থেকে সম্মাননার ব্যাপারটি নিয়ে আমার সঙ্গে যোগাযোগ করেছে। দেশের বাইরে থেকে এমন একটি সম্মাননা পেতে যাচ্ছি ভেবে ভালো লাগছে। আমি মনে করি, যেকোনো অর্জন কাজের স্বীকৃতি।’
টেলিসিনে সোসাইটির এটি ১৬তম আয়োজন। এবারের আয়োজনে আজীবন সম্মাননায় রাজ্জাক ছাড়া বাংলাদেশের রক গানে অসামান্য অবদানের জন্য আইয়ুব বাচ্চুকে বিশেষ সম্মাননা দেওয়া হবে। এ ছাড়া অন্য পুরস্কারপ্রাপ্তরা হলেন শাকিব খান, নুসরাত ফারিয়া, হাবিব ওয়াহিদ ও কনা। সেরা সিনেমার পুরস্কার পাচ্ছে অমিতাভ রেজা পরিচালিত ‘আয়নাবাজি’।
টেলিসিনে সোসাইটির ১৪তম আয়োজনে বাংলাদেশ থেকে পুরস্কার পেয়েছিলেন জয়া আহসান, ফেরদৌস, হাসিবুর রেজা কল্লোল ও বেলাল খান।
