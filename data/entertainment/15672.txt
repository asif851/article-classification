
 
কারিনা কাপুর খানের জন্ম ও বেড়ে ওঠা কাপুর খানদানে। বউ হয়ে এসেছেন পাতৌদির নবাব পরিবারে। একজন বেগমের চালচলনে রাজকীয় ভাব থাকবে, এটাই স্বাভাবিক। আর তা কারিনা প্রমাণ করছেন পদে পদে। এই নায়িকা জিমে যান আর বিমানবন্দরে, শুটিংয়ে থাকুক আর ছুটিতে, সব সময়েই নিজেকে স্টাইলিশভাবে উপস্থাপন করেন। গত বুধবার নিজের ‘গার্লস গ্যাং’-এর সঙ্গে জমিয়ে আড্ডা দিয়েছেন কারিনা। পার্টিতে তাঁর পরনে ছিল হলুদ রঙের একটি রেশমের শার্ট। গুচি ব্র্যান্ডের এই শার্টের দাম ৯০ হাজার ৩৭০ রুপি।
প্রায় এক লাখের কাছাকাছি মূল্যের এই শার্টের মধ্যে এমন কী আছে যে এর এত দাম? স্বর্ণখচিত নয়, কোনো মণিমুক্তাও নেই এতে। খুব সাধারণ প্রিন্টের একটি সিল্কের শার্ট। কলারের কাছে লাল বো বাঁধা। সাধারণ কিন্তু সুন্দর এই শার্ট নামী ব্র্যান্ডের বলেই এত দাম। সাধারণ মানুষের কাছে এটি আকাশচুম্বী মনে হলেও পাতৌদির বেগম কারিনার জন্য এই দামের পোশাক কেনা কোনো ব্যাপারই না।
সম্প্রতি এই নায়িকা ডিজাইনার মনীষ মালহোত্রার এক ফ্যাশন শোতে অংশ নিতে কেনিয়া যান। সাদা রঙের লেহেঙ্গায় শো স্টপার হিসেবে র‍্যাম্পে হাঁটেন কারিনা। নাইরোবিতে শো শেষ করেই মুম্বাইয়ে ছেলের কাছে উড়াল দেন। কারিনার ‘ভিড়ে দি ওয়েডিং’ ছবির দিল্লি ও ফুকেট অংশের শুটিং শেষ। পোস্ট প্রোডাকশনের কাজ এখনো শুরু হয়নি। কারিনা কাপুর খান, সোনম কাপুর ও স্বরা ভাস্কর অভিনীত এই ছবি মুক্তি পাবে ২০১৮ সালের ১৮ মে। বলিউড বাবল।
