
সুদূর ব্রাহ্মণবাড়িয়া থেকে মেরিল-প্রথম আলো তারকা জরিপ পুরস্কারের অনুষ্ঠান দেখতে এসেছিলেন শামীমা জাহান। জরিপে তিনি সব সময়ই ভোট দিয়েছেন অনন্ত ও বর্ষাকে। অনেক প্রত্যাশা নিয়ে অনুষ্ঠানে অনন্ত-বর্ষাকে দেখতে এসেছিলেন। কিন্তু সময় যায়, অনন্ত বা বর্ষা কাউকেই মঞ্চে দেখা যায় না। দর্শকসারিতে খুঁজেও বেরিয়েছেন, কিন্তু তাঁদের দেখা পাননি। মঞ্চের বড় পর্দায় চলমান বাংলা ছবিতেই এই জুটিকে দেখে শামীমাকে খুশি থাকতে হয়েছে। অনন্তকে না দেখার কারণে সময় যত এগিয়ে যায়, তত মন খারাপ হতে থাকে তাঁর। একবার তো ধৈর্যের বাঁধ ভেঙে গেলে চলে যাওয়ারই সিদ্ধান্ত নিলেন। কিন্তু হঠাৎই উপস্থাপক ঘোষণা দিলেন ‘মঞ্চে আসছেন সুপারস্টার অনন্ত।’ এই ঘোষণাতেই আবার চেয়ারে বসে পড়েন শামীমা। অনন্ত যতক্ষণ মঞ্চে নেচেছেন, শামীমা ঠিক ততক্ষণই গলা ফাটিয়ে চিৎকার করেছেন। এই অনন্ত-প্রেম দেখে পাশের দু-তিনজন দর্শকও ছিলেন তাঁর ওপর বিরক্ত। কিন্তু শামীমা জানান, ‘আমার নায়ক মঞ্চে নাচছে, আর আমি চিৎকার করব না; এইটা কিছু হইল নাকি?
