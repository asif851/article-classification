
দুটিই গত বছরের আলোচিত চলচ্চিত্র। একটিতে যেমন বক্স অফিসে ঝড় উঠেছিল, অন্যটিতে উঠেছিল বিতর্কের ঝড়। পাঠকদের বিচারেও তার প্রভাব দেখা গেছে। মেরিল-প্রথম আলো পুরস্কার ২০১৭-এ পাঠক জরিপে সেরা চলচ্চিত্র অভিনেতা হয়েছেন আরিফিন শুভ। ‘ঢাকা অ্যাটাক’ ছবিতে অভিনয় করে এ স্বীকৃতি পেয়েছেন তিনি। অন্যদিকে ‘ডুব’ চলচ্চিত্রে ইরফান খানের সঙ্গে পাল্লা দিয়ে অভিনয় করা তিশা পেয়েছেন সেরা চলচ্চিত্র অভিনেত্রীর সম্মান।
সেরা নবাগত অভিনয়শিল্পীর পুরস্কার পেয়েছেন তাসকিন রহমান। আবার সেই ‘ঢাকা অ্যাটাক’। এই ছবিতে খলনায়কের চরিত্রে দুর্দান্ত অভিনয় করেই আলো কেড়েছিলেন তাসকিন। আর তাতেই এবার পেলেন পুরস্কার।
রাজধানীর শেরেবাংলা নগরের বঙ্গবন্ধু আন্তর্জাতিক সম্মেলন কেন্দ্রের হল অব ফেমে আয়োজন করা হয় মেরিল-প্রথম আলো পুরস্কার ২০১৭। শুক্রবার সন্ধ্যায় অনুষ্ঠানের শুরুতে দেওয়া হয় ‘আজীবন সম্মাননা’। ২০১৮ সালের জন্য এ সম্মাননা দেওয়া হয়েছে চিত্রনায়িকা ববিতাকে।
এর আগে পাঠকের জরিপে সেরা টিভি অভিনেতা ও অভিনেত্রীর স্বীকৃতি পেয়েছেন যথাক্রমে অপূর্ব ও মেহজাবিন। একই নাটকে অভিনয়ের জন্য সেরা হয়েছেন তাঁরা। অন্যদিকে সেরা গায়ক হয়েছেন জেমস। সেরা গায়িকার সম্মাননা পেয়েছেন মমতাজ। সেখানেও যোগসূত্র আছে। ‘সত্তা’ চলচ্চিত্রের দুটি গানে কণ্ঠ দিয়ে পাঠকের দৃষ্টিতে সেরা হয়েছেন তাঁরা। অনুষ্ঠানে সেরাদের হাতে ক্রেস্ট তুলে দেওয়া হয়।  টিভি নাটক ও চলচ্চিত্রে সমালোচক পুরস্কারও দেওয়া হয়েছে। মেরিল-প্রথম আলো পুরস্কার ২০১৭-এর এবারের আসরে সমালোচক শাখায় সেরা চলচ্চিত্র, পরিচালক ও সেরা অভিনেতার পুরস্কার পেয়েছে ‘খাঁচা’। অন্যদিকে ‘দ্বন্দ্ব সমাস’ নাটকের জন্য সেরা নাট্যকার হয়েছেন আশফাক নিপুন। একই নাটকের জন্য সেরা অভিনেতার স্বীকৃতি পেয়েছেন রওনক হাসান।
