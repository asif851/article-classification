
কানাডীয় পপ গায়ক জাস্টিন বিবারের বিরুদ্ধে গ্রেপ্তারি পরোয়ানা জারির পর এবার তাঁকে ধরতে আন্তর্জাতিক পুলিশ সংস্থা ইন্টারপোলকে রেড নোটিশ জারির অনুরোধ জানালেন আর্জেন্টিনার বিচারক অ্যালবার্টো জুলিও ব্যানোস।২০১৩ সালের নভেম্বরে আর্জেন্টিনায় গিয়েছিলেন বিবার। তখন দেশটির রাজধানী বুয়েনস এইরেসের একটি নৈশক্লাবের বাইরে বিবারের দুই দেহরক্ষী ডিয়েগোর ওপর হামলা চালিয়ে জোর করে তাঁর ক্যামেরা ও মোবাইল ফোন কেড়ে নেন। বিবারের বিরুদ্ধে অভিযোগ, তাঁর নির্দেশেই ওই হামলার ঘটনা ঘটে।ওই ঘটনার পরপরই আর্জেন্টিনা ছেড়ে চলে যান বিবার। পরে বিবারকে আদালতে হাজির হওয়ার নির্দেশ দিলেও, তিনি আর্জেন্টিনা যাননি। এর পরিপ্রেক্ষিতে তাঁর বিরুদ্ধে সমন জারি করেন আদালত। কিন্তু বিবারের পক্ষ থেকে কোনো জবাব না পাওয়ায় সম্প্রতি তাঁকে গ্রেপ্তারের নির্দেশ দেওয়া হয়। বিবার ছাড়াও তাঁর দুই দেহরক্ষী হুগো অ্যালসাইডস হেনসি ও টেরেন্স রিচি স্মলসকে যত দ্রুত সম্ভব আটকের নির্দেশ দেন বিচারক অ্যালবার্টো।বিবারকে ধরতে বিচারক অ্যালবার্টো ইন্টারপোলকে রেড নোটিশ জারির অনুরোধ জানিয়েছেন বলে নিশ্চিত করেছেন তাঁর কর্মচারী। এ প্রসঙ্গে তিনি বলেন, ‘বিশ্বের যে প্রান্তেই থাকুন না কেন, জাস্টিন বিবারকে ধরতে আমরা ইন্টারপোলের সহায়তা চেয়েছি। সমন জারির ৬০ দিনের মধ্যে আদালতে হাজিরা দিতে ব্যর্থ হওয়ায় বিবারকে ধরতে আমরা ইন্টারপোলকে অনুরোধ জানিয়েছি।’ সম্প্রতি এক খবরে এমনটিই জানিয়েছে এএফপি।
বিশ্বের ১৯০টি দেশে আন্তর্জাতিক পুলিশ সংস্থা ইন্টারপোলের শাখা রয়েছে। ইন্টারপোল রেড নোটিশ জারির মাধ্যমে ১৯০টি দেশে জানিয়ে দেয়, নির্দিষ্ট একটি দেশ সন্দেহভাজন খুঁজছে।ক্যারিয়ারের শুরুর দিকে সব ঠিকঠাক থাকলেও, ইদানীং প্রায়ই নেতিবাচক খবরের শিরোনাম হচ্ছেন ২১ বছর বয়সী বিবার। একের পর এক আইন ভেঙে চলেছেন তিনি। কানাডায় একজন লিমোজিন গাড়িচালককে পেটানোর অভিযোগ রয়েছে এই ‘বেবি’ তারকার বিরুদ্ধে।এ ছাড়া, গত বছর মায়ামি স্ট্রিটে অবৈধ গাড়ির রেসে অংশ নেওয়ার মামলায় তাঁকে দোষী সাব্যস্ত করেন আদালত। সে বছরই ক্যালিফোর্নিয়ায় প্রতিবেশীর বাড়িতে ডিম ছুড়ে হইচই ফেলে দেন বিবার। এ জন্য আদালত তাঁকে অবেক্ষণাধীন অপরাধী বলে রায় দেন। তাঁর ওপর দুই বছর নজর রাখারও আদেশ দেন আদালত। প্রসঙ্গত, অবেক্ষণ-ব্যবস্থায় দ্বিতীয়বার আইন লঙ্ঘন না করার শর্তে অপরাধীদের প্রথম অপরাধের শাস্তি মাফ করে দেওয়া হয়।
