
সেন্সর বোর্ডের ছাড়পত্র পেয়েছে অমিতাভ রেজা চৌধুরী প্রথম চলচ্চিত্র ‘আয়নাবাজি’। গতকাল বুধবার বিকেলে সেন্সর ছাড়পত্র হাতে পেয়েছেন তিনি। আর এই ছাড়পত্র পাওয়ার পরপরই সেন্সর সার্টিফিকেট হাতে নিয়ে ছবির কলাকুশলীসহ ফেসবুকে একটা ছবি আপলোড করেছেন অমিতাভ রেজা চৌধুরী। সেখানে তিনি লিখেছেন ‘আয়নাবাজি সেন্সরড’।প্রথম সিনেমার সেন্সর ছাড়পত্র পাওয়ার অনুভূতি জানিয়ে অমিতাভ বলেন, ‘ভালো লাগছে। বিকেলে হাতে পাওয়ার পরই সবার সঙ্গে দারুণ সময় কেটেছে। এখন একটু চিন্তাও বাড়ছে।’ সেন্সর পাওয়া প্রসঙ্গে অমিতাভ আরও বলেন, ‘বিনা কর্তনেই ছাড়পত্র পেয়েছে “আয়নাবাজি”। কিছু সংলাপের দু-একটা শব্দ পরিবর্তন করতে বলা হয়েছে। এ ছাড়া সবকিছুই ঠিকঠাক আছে। আশা করছি, দর্শকেরা উপভোগ করবেন “আয়নাবাজি’’।’‘আয়নাবাজি’ ছবিতে অভিনয় করেছেন চঞ্চল চৌধুরী, নাবিলা, পার্থ বড়ুয়াসহ অনেকেই। গেল বছরের মাঝামাঝি সময়ে শুটিং শুরু হয়েছিল ‘আয়নাবাজি’ ছবির। এ বছরের শুরুতে ছবিটির কাজ শেষ হয়েছে। ছবি মুক্তির ব্যাপারে পরিচালক জানিয়েছেন, আগামী আগস্টে মুক্তির পরিকল্পনা করছেন তাঁরা। ‘আয়নাবাজি’ ছবিতে গান গেয়েছে চিরকুট, মিনারসহ অনেকেই।
