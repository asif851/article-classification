
কান চলচ্চিত্র উৎ​সবে লাল গালিচায় হেঁটেছেন ঐশ্বরিয়া—এ খবর প্রথম আলোর পাঠকেরা ইতিমধ্যেই জেনে গেছেন। এবার তাঁর গাউন–রহস্য নিয়ে কিছু বলা যেতে পারে।কান চলচ্চিত্র উৎসবে ঐশ্বরিয়া রাই বচ্চন কী পরছেন—এই প্রশ্নের জবাব খুঁজতে খুঁজতে সাংবাদিকরা যেন হাঁপিয়ে উঠেছিলেন। ঐশ্বরিয়াও কম যান না। লাল গালিচায় কোন বেশে আসবেন সে সম্পর্কে এতোদিন টু শব্দটিও করেননি। ব্যস্ততার দোহাই দিয়ে বারবার সে প্রশ্ন এড়িয়ে যাচ্ছিলেন। অবশেষে সব জল্পনা–কল্পনার অবসান হলো। ১৩ মে এই বলিউড অভিনেত্রী কান চলচ্চিত্র উৎসবের লাল গালিচায় হাঁটার সময়ই সাংবাদিকদের সেই প্রশ্নের উত্তর মিলল। শুক্রবার সোনালী গাউনে লাল গালিচায় উপস্থিত হয়ে সবাইকে তাক লাগিয়ে দেন সাবেক এই বিশ্বসুন্দরী।সেদিন কুয়েতের ডিজাইনার আলী ইউনুসের নকশা করা একটি সোনালী গাউন পরেছিলেন ঐশ্বরিয়া। চোখ সাজিয়েছিলেন নীল রঙে, স্মোকি লুকে। লিপস্টিক আর মেকাপ রেখেছিলেন ন্যুড। ব্লো ডাই করা চুল ছেড়ে দিয়েছিলেন দুই কাঁধে। ১৫ বছর ধরে এই আসরের লাল গালিচায় উপস্থিত হচ্ছেন এই ভারতীয় অভিনেত্রী। প্রতিবারই আকর্ষনীয় বেশে হাজির হয়ে সবার দৃষ্টি কাড়েন। তবে তাঁর কাছে নাকি প্রথম বার কান চলচ্চিত্র উৎসবে সে সাজ দিয়েছিলেন সেটাই সবচেয়ে প্রিয়। প্রথমবার এই উৎসবে তিনি পুরোদস্তুর ভারতীয় নারীর সাজে হাজির হয়েছিলেন। হলুদ রঙের শাড়ি, কানে বড় ঝুমকা, গলায় হার, আর কপালের মাঝে ছোট্ট একটি টিপ। এই সাজটিই নাকি এখন পর্যন্ত তাঁর কাছে সবচেয়ে পছন্দের। কিছুদিন আগে একথা জানিয়েছেন তিনি নিজেই। দ্য ইন্ডিয়ান এক্সপ্রেস।
