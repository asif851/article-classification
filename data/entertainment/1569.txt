
দেশের সিনেমার এ সময়ের জনপ্রিয় নায়িকা মাহিয়া মাহী এবারের জন্মদিন স্বামীর সঙ্গে কাটিয়েছেন। ঘরোয়াভাবে এ দিনটি পালন করে থাকেন তিনি। এবারও তার ব্যতিক্রম হয়নি। জানালেন মাহী।
টানা এক মাস ঢাকার বাইরে রবিন খানের ‘মন দেব মন নেব’ সিনেমার শুটিংয়ে ব্যস্ত ছিলেন মাহী। গতকাল বৃহস্পতিবার ঢাকায় ফিরেছেন। জন্মদিনের আয়োজন প্রসঙ্গে মাহীর মত, স্কুলজীবনের সেরা বন্ধু এই দিনেই মারা গিয়েছিল বলে সাধারণত ঘটা করে জন্মদিন পালন করেন না তিনি। তবে বরাবরের মতো থাকতে পারে স্বামী পারভেজ মাহমুদ অপুর কাছ থেকে কোনো ‘সারপ্রাইজ’ আয়োজন।
পাঁচ বছর আগে ‘ভালোবাসার রং’ সিনেমা দিয়ে ঢালিউডে অভিষেক হয় মাহীর। একটি সিনেমাই তাঁকে তারকাখ্যাতি এনে দেয়। এরপর থেকে দেশের সিনেমার দর্শকদের মুগ্ধ করেই চলেছেন তিনি।
ঢালিউডের এ সময়ের জনপ্রিয় এই নায়িকা রাজশাহীর নাচোলে জন্মগ্রহণ করেন। কলেজজীবনের পাট চুকিয়ে ফ্যাশন ডিজাইনিংয়ে পড়াশোনা করতে ভর্তি হন শান্তা মারিয়াম বিশ্ববিদ্যালয়ে। পাঁচ বছরের অভিনয়জীবনে মাহী দারুণ জনপ্রিয়তা অর্জন করেছেন। অপু বিশ্বাস-পরবর্তী তিনিই একমাত্র নায়িকা, যাঁর ওপর আস্থা রেখে হল মালিকেরা ছবি বুকিং দেন। একে একে মাহী উপহার দিয়েছেন ‘অন্য রকম ভালোবাসা’, ‘পোড়ামন’, ‘ভালোবাসা আজকাল’, ‘তবুও ভালোবাসি’, ‘অনেক সাধের ময়না’, ‘অগ্নি’, ‘অগ্নি ২’, ‘রোমিও বনাম জুলিয়েট’, ‘দেশা দ্য লিডার’, ‘কৃষ্ণপক্ষ’ ও ‘ঢাকা অ্যাটাক’-এর মতো সিনেমা। মুক্তির অপেক্ষায় আছে মোস্তাফিজুর রহমান মানিকের ‌‘জান্নাত’।
