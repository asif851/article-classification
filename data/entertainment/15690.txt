
নতুন অ্যালবামের মোড়ক উন্মোচনের আয়োজন হলেও অনুষ্ঠানটি শেষ পর্যন্ত শিল্পী, সুরকার, ক্রিকেটারের মিলনমেলায় পরিণত হয়। প্রাণবন্ত আড্ডায় মেতে উঠলেন তাঁরা। আজ বুধবার বিকেলে হৃদয় খানের সুর-সংগীতে সোহেল মেহেদীর ‘কথা দাও’ শিরোনামের নতুন গানের অ্যালবামের মোড়ক উন্মোচন করেন তাঁরা। নববর্ষ উপলক্ষে অ্যালবামটি বাজারে এসেছে। এটি প্রকাশ করেছে প্রযোজনা ও পরিবেশনা প্রতিষ্ঠান সিএমভি।বুধবার রাজধানীর একটি রেস্তোরাঁয় আয়োজন করা হলো আড়ম্বরপূর্ণ প্রকাশনা উৎসবের। এ উৎসবে শিল্পী সোহেল মেহেদীকে শুভেচ্ছা জানাতে উপস্থিত হয়েছেন জাতীয় ক্রিকেট দলের প্রাক্তন তারকা ক্রিকেটার খালেদ মাসুদ পাইলট, কণ্ঠশিল্পী জানে আলম, আসিফ আকবর, পারভেজ, মুহিন, প্রযোজনা প্রতিষ্ঠান লেজার ভিশনের চেয়ারম্যান ও এমআইবির সভাপতি এ কে এম আরিফুর রহমান, সিএমভির কর্ণধার এস কে সাহেদ আলী, শিল্পী সোহেল মেহেদীসহ আরও অনেকে।অনুষ্ঠানে শিল্পী জানান, টানা ছয় বছর পর তাঁর নতুন একক ‘কথা দাও’ প্রকাশ পেয়েছে। তিনি বলেন, ‘এই অ্যালবামের গানগুলো তৈরি করতে আমি টানা চার বছর সময় নিয়েছি। চেষ্টা করেছি কিছু ভালো গান করতে। শ্রোতাদের মনে ধরলে আমার কষ্ট সার্থক হবে।’ তিনি জানান, রোমান্টিক ঘরানার এই অ্যালবামে গান থাকছে মোট নয়টি। এর মধ্যে শিরোনাম গানে সোহেল মেহেদীর সঙ্গে কণ্ঠ দিয়েছেন নির্ঝর। বেশির ভাগ গানের সুর-সংগীত করেছেন হৃদয় খান। গান লিখেছেন এস এ হক অলিক, রবিউল ইসলাম, শ্রী প্রীতম প্রমুখ। এখন চলছে অ্যালবামের বেশ কিছু গানের মিউজিক ভিডিও শুটিং।অ্যালবামটির প্রযোজক-পরিবেশক এস কে সাহেদ আলী বলেন, ‘আমাদের আপ্রাণ চেষ্টা শুদ্ধ বাংলা গানের প্রচার ও প্রসার। তারই ধারাবাহিকতায় সোহেল মেহেদীর অ্যালবামটি প্রকাশ করলাম। আমাদের এ চেষ্টা অব্যাহত থাকবে।’আনুষ্ঠানিক মোড়ক উন্মোচন শেষে আসিফ আকবর সোহেল মেহেদীকে শুভেচ্ছা জানিয়ে বলেন, ‘সোহেল মেহেদী ভালো গান করেন। এর চেয়ে বড় কথা তিনি একজন ভালো মানুষ। একজন শিল্পীর এই দুটি বিষয় খুবই জরুরি। আমার বিশ্বাস, তাঁর অ্যালবামটি বেশ জনপ্রিয়তা পাবে।’
