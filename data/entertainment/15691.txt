
সুইজারল্যান্ডে মধুচন্দ্রিমায় গিয়ে বিপদে পড়েন চিত্রতারকা পাওলি দাম আর তাঁর স্বামী অর্জুন দেব। জানা গেছে, পাওলি ছিলেন আলপ্‌সের কাছে জারম্যাটের একটি স্কি রিসোর্টে। সেখানে আরামেই ছিলেন এই নবদম্পতি। কিন্তু বুধবার এই অঞ্চলে শুরু হয় তীব্র তুষারপাত। বন্ধ হয়ে যায় রেল ও সড়ক যোগাযোগ। তাই এখানে আটকা পড়েন প্রায় ১৩ হাজার পর্যটক। তাঁদের মধ্যে ছিলেন পাওলি ও অর্জুন। শেষ পর্যন্ত এই তুষারপাত আতঙ্ক তৈরি করে। পাওলির ভাষায়, তুষারপাত যে কী ভয়ংকর রূপ নিতে পারে, তা এবারই প্রথম দেখেছেন তাঁরা।
গত বুধবার দুপুরে অন্য পর্যটকদের সঙ্গে এই দম্পতিকে ওখান থেকে হেলিকপ্টারে করে সরিয়ে নেওয়া হয় নিরাপদ জায়গায়। শেষ খবর পাওয়ায় পর্যন্ত পাওলি আর অর্জুন সুস্থ আছেন। তাঁরা নিরাপদে ফিরে আসায় কলকাতার প্রখ্যাত চিত্র পরিচালক গৌতম ঘোষ, পরিচালক সৃজিত মুখোপাধ্যায়, প্রতীম ডি গুপ্ত, অরিন্দম শীল ঈশ্বররের প্রতি কৃতজ্ঞতা জানিয়ে বলেছেন, ঈশ্বরকে অসংখ্য ধন্যবাদ, ওরা সুস্থভাবে ফিরে আসতে পেরেছে।
সুইজারল্যান্ড থেকে পাওলি আর অর্জুন যাবেন দুবাইয়ে। তারপর ১৬ জানুয়ারি ফিরে আসবেন পাওলির শ্বশুরবাড়ি গুয়াহাটিতে।
 
