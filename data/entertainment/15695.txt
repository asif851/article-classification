
বলিউড অভিনেতা অজয় দেবগন প্রথম চলচ্চিত্র পরিচালনা করেছিলেন সাত বছর আগে। ২০০৮ সালে মুক্তি পাওয়া ‘ইউ মি অউর হাম’ ছবিটি পরিচালনার পাশাপাশি এ ছবিতে নায়কের ভূমিকাতেও ছিলেন তিনি। সে ছবিতে তাঁর বিপরীতে ছিলেন অজয়ের স্ত্রী কাজলও। দীর্ঘ সময় বিরতির পর ফের ছবি পরিচালনায় হাত দিচ্ছেন অজয় দেবগন। কিন্তু তাঁর নতুন ছবি ‘শিভে’-এর বাজেটের অর্থ জোগাড় করতেই এখন হিমশিম খেতে হচ্ছে ৪৬ বছর বয়সী এই তারকাকে। এক সাক্ষাৎকারে অজয় জানিয়েছেন, হলিউডের চলচ্চিত্রের সঙ্গে টেক্কা দিতে হলে সরকারের পক্ষ থেকে আমাদের আরও অনেক বেশি সহযোগিতা প্রয়োজন। আমাদের বাজেট নেই। এমনকি আমাকে ‘শিভে’ এবং ‘সনস অফ সরদার’ এর জন্য প্রয়োজনীয় বাজেট পেতেও ঝামেলা পোহাতে হচ্ছে।’ ১৯৯১ সালে কুকু কোহলির ‘ফুল অউর কাঁটা’ ছবির মাধ্যমে বলিউডের চলচ্চিত্রের জগতে পা রেখেছিলেন অজয় দেবগন। নিজের সম্পর্কে তিনি বলেন, ‘আমি ঘটনাচক্রে অভিনেতা হয়ে গিয়েছি।’ তিনি বলেন, ‘যখন কুকু কোহেলির সঙ্গে সহপরিচালক হিসেবে কাজ করতাম সে সময় তিনি আমাকে সিনেমায় অভিনয়ের প্রস্তাব দেন। অজয় বলেন, ‘আমি ঠিক নিশ্চিত ছিলাম না যে, কাজটি করবো কিনা। কারণ, আমার বয়স তখন মোটে আঠারো এবং আমি সে সময় কলেজ জীবনকে দারুণভাবে উপভোগ করছিলাম।’অজয় দেবগন আরও বলেন, ‘অবশ্য পরে আমি কাজটি করেছিলাম এবং তা ভালোই কাজে দিয়েছে। এরপর আমাকে আর পেছন ফিরে দেখতে হয়নি।’ ‘রাজু চাচা’, ‘অল দ্য বেস্ট’, ‘বোল বচ্চন’-এর মতো বেশ কয়েকটি জনপ্রিয়তা পাওয়া ছবির প্রযোজক অজয় দেবগন যদিও এখন অবধি মাত্র একটি ছবিই পরিচালনা করেছেন, তবে অভিনয়ের চেয়ে নির্দেশনার বিষয়টাই নাকি তিনি বেশি উপভোগ করেন, এমনটাই জানিয়েছেন এই ‘সিংঘম’ তারকা। এনডিটিভি।
