
একটি মুঠোফোন কোম্পানির বিজ্ঞাপন দিয়ে আলোচিত হয়েছিলেন নিরব-তিন্নি জুটি। মূলত ওই বিজ্ঞাপনটি দিয়েই মিডিয়ায় তাঁদের কাজের সুযোগ আরও বিস্তৃত হয়। তা ছাড়া ২০০৮ সালে ইফতেখার আহমেদ ফাহমির সিনেমা নাটকে অতিথি চরিত্র হিসেবে আবারও এক হন এই দুই শিল্পী। এরপর নিরব নাটক, চলচ্চিত্র নিয়ে ব্যস্ত হয়ে পড়েন, তিন্নি মিডিয়ার আলোচনার বাইরে থাকেন অনেকটা সময়। এবার এই দুজন আবারও ফিরছেন একসঙ্গে। কাজ করছেন একই বৃন্তে নামে এক ঘণ্টার নাটকে।একই বৃন্তে নাটকটির মজার দিক হলো, তিন্নি অভিনয়ে ফিরছেন তাঁর মায়ের গল্প দিয়ে। এই নাটকের মূল গল্প তিন্নির মা কস্তুরি দত্ত মজুমদারের। নাটকটি রচনা করেছেন আলী আজাদ। পরিচালনা সুজন শাহরিয়ারের। সুজন বলেন, নাটকের গল্প যে তিন্নির মায়ের, সেটা এই অভিনেত্রী প্রথমে জানতেন না। গতকাল রাতে জানতে পারলেন খবরটি।সর্বশেষ ২০১৩ সালে চয়নিকা চৌধুরীর সেই মায়া নাটকে দেখা গিয়েছিল শ্রাবস্তী দত্ত তিন্নিকে। এত দিন অভিনয় থেকে দূরে ছিলেন কেন? জানতে চাইলে জবাবে তিনি বলেন, ‘একান্ত ব্যক্তিগত কারণে দূরে ছিলাম। এখন নিয়মিত কাজ করতে চাই।’ তিন্নির ফিরে আসা নিয়ে নিরব বলেন, ‘তিন্নি খুবই মেধাবী অভিনেত্রী। আশা করছি, এখন থেকে নিয়মিত ওর সঙ্গে কাজ হবে। সে আগের মতোই আছে। সেই হাস্যোজ্জ্বল তিন্নি, অবিকল আগের মতোই।’
