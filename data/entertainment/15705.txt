
১১ ডিসেম্বর ইতালির তাসকেনি প্রদেশের ফ্লোরেন্সে এক ঐতিহ্যবাহী রিসোর্টে ক্রিকেট তারকা বিরাট কোহলির সঙ্গে গাঁটছড়া বাঁধেন বলিউড তারকা আনুশকা শর্মা। ‘বিরুশকা’ নাকি চার মাস ধরে এই ‘ডেসটিনেশন ওয়েডিং’-এর পরিকল্পনা করেছেন। অথচ বিয়ের কথা কাকপক্ষীকেও টের পেতে দেননি। এমনকি আনুশকার মেকআপ আর্টিস্ট আর ইভেন্ট প্রতিষ্ঠানের কর্মীরাও বিয়ের আগ পর্যন্ত জানতেন না, কার বিয়ের জন্য তাঁরা ইতালিতে উড়াল দিচ্ছেন। বিরাট ও আনুশকার এই লুকোচুরি এখনো থামেনি। এখন তাঁরা লুকোচুরি করছেন মধুচন্দ্রিমা নিয়ে। আর মানুষও নাছোড় বটে, এই নবদম্পতি কোন দেশে আছেন, সেটা জানার জন্য তাঁদের মধুচন্দ্রিমার একটি ছবি নিয়ে এখন রীতিমতো ‘ময়নাতদন্ত’ চলছে!
গত শুক্রবার আনুশকা শর্মা ও বিরাট কোহলি ইনস্টাগ্রামে যৌথভাবে তাঁদের মধুচন্দ্রিমার একটি ছবি প্রকাশ করেছেন। চারদিক তুষারে ঢাকা সেই জায়গার নাম তাঁরা নিয়েছেন ‘স্বর্গ’। নবদম্পতি এখন যেখানেই মধুচন্দ্রিমা যাপন করতে যাবেন, সেটিকেই তাঁদের কাছে স্বর্গ মনে হবে। এটাই স্বাভাবিক। কিন্তু ভক্তরা তো আর তাই বলে বসে থাকবেন না। উৎসাহী ভক্তরা জানতে ইচ্ছুক, ‘বিরুশকা’ জুটির সেই স্বর্গ আসলে কোথায়। অনেকে মনে করছেন, আনুশকা ও বিরাট এখন ইতালির রাজধানী রোমে আছেন। কারণ, ২১ ডিসেম্বর ভারতের নয়াদিল্লিতে নবদম্পতি আত্মীয়দের নিয়ে বিবাহোত্তর সংবর্ধনার আয়োজন করেছেন। এরপর ২৬ ডিসেম্বর তাঁরা মুম্বাইয়ে বলিউড ও ক্রিকেটাঙ্গনের মানুষজনদের নিয়ে একটি পার্টি রেখেছেন। অনুষ্ঠানের নিমন্ত্রণপত্রও বিলি হয়ে গেছে। এরপরই আবার মিস্টার অ্যান্ড মিসেস কোহলি চলে যাবেন দক্ষিণ আফ্রিকায়। এ কারণেই ভাবা হয়েছে, এত কম সময়ের মধ্যে হয়তো ইতালিতেই কোথাও নিজেদের হানিমুন সেরে নিচ্ছেন এই তারকা দম্পতি। কিন্তু ভারতীয় অনলাইন পোর্টাল বলিউড বাবল সম্প্রতি ‘গবেষণা’ করে বের করেছে, ‘বিরুশকা’ এখন আছেন ইউরোপের অন্য একটি দেশে। গুগলের সাহায্য নিয়ে দেখা যায়, শুক্রবার রোমের তাপমাত্রা ছিল ১২ ডিগ্রি সেলসিয়াস। এই তাপমাত্রায় নিশ্চয় এত বরফ পড়ার কথা নয়। তা ছাড়া নবদম্পতি এখন ঠিক কোথায় আছেন, তা বের করার আরও ‘ক্লু’ আছে এই ছবিতে। বিরাট কোহলি ছবিতে যে উলের টুপিটি পরা, তার ওপরের লেখা লক্ষ করেছেন? ইংরেজি ভাষায় সেখানে লেখা আছে ‘লাক্সারি অ্যাকশন’। এটি ফিনল্যান্ডের একটি নামী ভ্রমণ আয়োজক প্রতিষ্ঠানের নাম। আর এই সময় ফিনল্যান্ডের তাপমাত্রা মাইনাস এক ডিগ্রি থেকে তিন ডিগ্রির মধ্যে ওঠা-নামা করছে। তুষারপাতও হচ্ছে। বরফে ঢাকা ‘বিরুশকা’র সেই ‘স্বর্গ’ তাহলে ফিনল্যান্ডে?
একটি সূত্র জানায়, ফিনল্যান্ডে এক ভক্ত আনুশকা শর্মা আর বিরাট কোহলিকে নাকি দেখতে পেয়েছেন। সদ্য বিবাহিত এই তারকা জুটির সঙ্গে সেই ভক্ত একটি ছবি তুলতে চাইলে তাঁরা রাজি হননি। আনুশকা-বিরাট বিয়ে যেমন নিরিবিলিতে সেরেছেন, তেমনি মধুচন্দ্রিমাও যাপন করতে চান নীরবে। তাঁরা এখন কোথায় আছেন, সেটা পুরো দুনিয়াকে জানিয়ে দিলে শেষমেশ ভক্ত আর পাপারাজ্জিদের উৎপাতে হানিমুনটাই না ভেস্তে যায়।
