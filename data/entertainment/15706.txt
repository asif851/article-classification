
বেশ ঘটা করে চালু হলো বইয়ের দোকানটি। লালমাটিয়ায় সুদৃশ্য তিনতলা এক বাড়ি। পুরোটাই বইয়ের দোকান। খোলামেলা, গাছে ঘেরা, আলো ঝলমলে। তবে আর দশটি বই কেনাবেচার জায়গার মতো এটি নয়। তাই উদ্বোধনী উদ্দীপনাটা ছিল উৎসবের মতো। এখানে বিনিময় হবে জ্ঞান, আড্ডা-গল্প হবে বই ও পড়াশোনার জগৎ নিয়ে। ঢাকাবাসীর জন্য এটি যেন আরেকটি স্বস্তির ছাউনি।
গতকাল মঙ্গলবার আনুষ্ঠানিকভাবে যাত্রা করেছে বই বিপণন প্রতিষ্ঠান ‘বেঙ্গল বই’। বিকেলে লালমাটিয়ার বাড়িটির উঠোনে প্রধান অতিথি হিসেবে এর উদ্বোধন করেন প্রধানমন্ত্রীর আন্তর্জাতিক বিষয়ক উপদেষ্টা গওহর রিজভী। তিনি বলেন, ‘অনন্যসাধারণ সংগীতের উৎসব করে লিটু ঢাকাকে চমকে দিয়েছেন। এবার নিয়েছেন একটি অন্য রকম উদ্যোগ। আজ এ রকম একটি উদ্যোগের শুরুর দিনে আসতে পেরে ভালো লাগছে।’
অনুষ্ঠানের সভাপতি ইমেরিটাস অধ্যাপক আনিসুজ্জামান বলেন, ‘লিটুর (আবুল খায়ের) মাথায় পরিকল্পনা গিজগিজ করে। একটি শুরু করতে না করতে আরেকটিতে হাত দেয়। সুতরাং আমি বিস্মিত হইনি। নভেম্বরে বেঙ্গল উচ্চাঙ্গসংগীত উৎসব হলো না, এই সময়টাতেই সে বেঙ্গল বইয়ের প্রতিষ্ঠা করেছে।’ তিনি বলেন, ‘অনেকে মনে করেন মুদ্রিত বই বোধ হয় মার খেয়ে যাবে। কিন্তু বাংলাদেশে সেটা সহজে সম্ভব নয়। কারণ, বাংলা একাডেমির বইমেলায় প্রতিবছরই বই বিক্রি বাড়ছে, প্রকাশক বাড়ছে। বেঙ্গল বুক এ উদ্যোগ শুরু করায় তাদের ধন্যবাদ।’
উদ্বোধনী দিনে মুক্তিযুদ্ধের গল্প শোনা প্রজন্মের লেখা ইংরেজি বই স্টোরিস ফ্রম দ্য এজ এর মোড়ক উন্মোচন করেন অতিথিরা। বইটি সম্পাদনা করেছেন রাজিয়া সুলতানা খান এবং নিয়াজ জামান। মুক্তিযুদ্ধের সময়কার কথা মনে রেখেছেন, এ রকম নারীদের মুখে শুনে গল্পগুলো লিখেছেন ১৪ জন লেখক। এদের বেশির ভাগই নারী। বেঙ্গল বুকের উদ্বোধনে এ বইয়ের মোড়ক উন্মোচনের জন্য উদ্যোক্তাদের প্রশংসা করেন আনিসুজ্জামান।
অনুষ্ঠানে স্বাগত বক্তব্য দেন বেঙ্গল ফাউন্ডেশনের চেয়ারম্যান আবুল খায়ের। অনুষ্ঠানটি সঞ্চালন করেন প্রতিষ্ঠানটির মহাপরিচালক লুভা নাহিদ চৌধুরী। উদ্বোধনের পর বিপুলসংখ্যক অতিথি ঘুরে ঘুরে বই দেখেন। বেঙ্গল বুকের উদ্বোধন উপলক্ষে আজ, আগামীকাল ও শনিবার থাকছে তিনটি নতুন বইয়ের মোড়ক উন্মোচন। এ ছাড়া শিশু ও বয়স্কদের জন্য ভিন্ন ভিন্ন অনুষ্ঠান। বেঙ্গল বুক থেকে বই কেনা, বদলে নেওয়া, আড্ডা দেওয়া ও কফি পান করা যাবে। করা যাবে প্রকাশনা, লেখক সভা, সাহিত্য আসর, চিত্র ও চলচ্চিত্র প্রদর্শনী। ভবনের তৃতীয় তলার পুরোটাই শিশুদের জন্য।
আজকের অনুষ্ঠান
বেলা ১১টায় অগ্রজদের জন্য গান, গল্প ও আড্ডা। সন্ধ্যা সাড়ে ৫টায় বইয়ের মোড়ক উন্মোচন, সাড়ে ৬টায় স্যাক্সোফোন পরিবেশনা। পূর্ণ উদ্যমে চালুর পর সকাল ৯টা থেকে রাত ৯টা পর্যন্ত চালু থাকবে এই বিপণনকেন্দ্র।
