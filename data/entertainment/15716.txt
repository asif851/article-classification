
‘জানি আমি এটা এক সত্যি সত্যি ভোর’ গানটি শোনা গিয়েছিল কিছুদিন আগেই প্রচার হওয়া টেলিছবি মাংকি বিজনেস-এ। এতে কণ্ঠ দিয়েছিলেন নৈরিতা। এবার সেই গানটিই আবার নতুন করে গাইলেন সেই টেলিছবিরই অভিনেত্রী সাবিলা নূর।করেন মডেলিং আর অভিনয়, এবার সাবিলা মোড় বদলে গাইলেন গানও। অবশ্য শুরু থেকেই টেলিছবির জন্য এ গানটি সাবিলার গাওয়ার কথা ছিল। কিন্তু শেষ পর্যন্ত তা আর হয়নি। তখন হয়নি তো কী হয়েছে, সাবিলা দ্বিতীয় সুযোগটি তাই হাতছাড়া করলেন না। গত মঙ্গলবার যখন গান গাওয়ার সুযোগ পেলেন ফের, দাঁড়িয়ে গেলেন মাইক্রোফোনের সামনে। সাবিলা বলেন, ‘প্রথমেই গানটিতে আমার কণ্ঠ দেওয়ার কথা ছিল। কিন্তু তখন একটা ভয় কাজ করছিল। তাই আর গাওয়া হয়নি।’ এবার গানের ভয়কে জয় করেছেন তিনি। বললেন, ‘এ গানটির সংগীতায়োজনে যাঁরা ছিলেন, তাঁরা সবাই আমার কাছের মানুষ। এ জন্যই ভয়টা কেটে গেছে।’গানটির সংগীতায়োজন আরাফাত মহসিনের। সাবিলা জানান, দু-এক দিনের মধ্যেই ইউটিউবে গানটি প্রকাশ করা হবে।
