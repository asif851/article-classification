
• প্রিয়াঙ্কা চোপড়া এখন একা। • মার্কিন এক পুরুষের সঙ্গেও কিছুদিন সম্পর্ক ছিল তাঁর। • অ্যালেন পাওয়েলের সঙ্গে প্রিয়াঙ্কার ‘চুম্বন দৃশ্য’ ইন্টারনেটে ভাইরাল হয়।
দিন শেষে প্রিয়াঙ্কা চোপড়া যে ‘দেশি গার্ল’, তা প্রমাণ করেছেন। সম্প্রতি যুক্তরাষ্ট্র থেকে ভারতে ছুটি কাটাতে এসে বিভিন্ন অনুষ্ঠানে অংশ নিয়েছেন। নতুন ছবির ব্যাপারে আলোচনা করেছেন নির্মাতাদের সঙ্গে। এখন আবার যুক্তরাষ্ট্রে কাজে ফিরেছেন। সেখানে যাওয়ার আগে ভারতের ‘ফিল্মফেয়ার’ সাময়িকীকে নিজের প্রেম আর সম্পর্ক নিয়ে কথা বলেছেন।
প্রিয়াঙ্কা চোপড়া বললেন, ‘আমি এখন একা। গত বছর পর্যন্ত একজনের সঙ্গে সিরিয়াস সম্পর্কে ছিলাম।’ সাবেক এই বিশ্বসুন্দরী যখন যাঁর সঙ্গে থাকেন, তাঁকেই উজাড় করে দেন মন-প্রাণ। গত মাসে টিভি সিরিজ ‘কোয়ান্টিকো’র সহশিল্পী অ্যালেন পাওয়েলের সঙ্গে প্রিয়াঙ্কার ‘ঘনিষ্ঠ চুম্বন দৃশ্য’ ইন্টারনেটে ভাইরাল হয়। তবে এবারই প্রথম নয়। সিরিজের প্রথম মৌসুমে উত্তেজক দৃশ্যে অভিনয় করে খবরের শিরোনাম হন। এই মার্কিন টিভি সিরিজের তিনটি মৌসুমেই অভিনয় করেছেন প্রিয়াঙ্কা।
মার্কিন ওই টিভি সিরিজের কোনো সহশিল্পীর সঙ্গে প্রেম করেছেন? প্রিয়াঙ্কা বলেন, ‘না, এখানে আমার সহশিল্পীরা সবাই বিবাহিত।’ কিন্তু প্রিয়াঙ্কা ভুলে গিয়েছিলেন, অতীতে বিবাহিত এক নায়কের সঙ্গে প্রেমের সম্পর্কে জড়িয়ে তিনি কত জল ঘোলা করেছেন! শাহরুখ খানের সঙ্গে প্রিয়াঙ্কার প্রেমের ঘটনা পাঠকদের নতুন করে মনে করিয়ে দেওয়ার কিছু নেই। শোনা যায়, শাহরুখ নাকি প্রিয়াঙ্কার প্রেমে এতটাই মশগুল ছিলেন যে আরেকটু হলেই গৌরীর সঙ্গে তাঁর সংসার ভেঙে যেত।
প্রিয়াঙ্কা এখন অর্ধেক ভারতের আর অর্ধেক যুক্তরাষ্ট্রের। তাহলে কোনো মার্কিন প্রেমিককে মন দেবেন না কেন? মার্কিন এক পুরুষের সঙ্গে কিছুদিন সম্পর্ক ছিল প্রিয়াঙ্কার। কিন্তু পরে তা এগোয়নি। এসব কথা নিজেই বলেছেন প্রিয়াঙ্কা। হাসতে হাসতে বললেন, ‘আমি অনেক দিন ধরে একা আছি। সবার অনেক মনোযোগ পাওয়া সত্ত্বেও আমি একা। জানি না আমার কী করা উচিত। সবাই আমাকে পছন্দ করে, এটা আমি উপভোগ করি। কিন্তু আমি এখন পর্যন্ত তেমন আকর্ষণীয় কাউকে খুঁজে পাইনি।’
শাহরুখ খান ছাড়া বলিউডের আরেক বিবাহিত নায়কের সঙ্গে প্রিয়াঙ্কার প্রেমের কথা শোনা গেছে। তিনি অক্ষয় কুমার। এ ছাড়া অসীম মার্চেন্ট, হারমান বাওয়েজা ও শহিদ কাপুর আছেন এই নায়িকার সাবেক প্রেমিকদের তালিকায়। ইন্ডিয়া টুডে ও ডেকান ক্রনিকেল
