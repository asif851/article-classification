
অস্কারজয়ী মার্কিন নির্মাতা জেফরি ডি ব্রাউনের ‘সোল্ড’ ছবির দুটি গানের সংগীত পরিচালনা করছেন বলিউডের জনপ্রিয় সংগীত পরিচালক জুটি সেলিম-সুলেমান। এর মাধ্যমে হলিউডে যাত্রা শুরু করলেন তাঁরা।‘আজা নাচলে’, ‘চাক দে ইন্ডিয়া’, ‘কুরবান’, ‘ব্যান্ড বাজা বারাত’, ‘রব নে বানা দে জোড়ি’, ‘ফ্যাশন’, ‘হিরোইন’সহ বলিউডের বেশ কয়েকটি ছবিতে অসাধারণ সব গান উপহার দিয়ে দারুণ জনপ্রিয়তা পেয়েছেন সহোদর সেলিম মার্চেন্ট ও সুলেমান মার্চেন্ট। মুক্তিপ্রতীক্ষিত ‘সত্যাগ্রহ’ ও ‘কৃশ ৩’ ছবিরও সংগীত পরিচালনা করেছেন তাঁরা। সেলিম-সুলেমান জুটি হিসেবেই তাঁরা বেশি পরিচিত।‘‘মলি’স পিলগ্রিম’’ স্বল্পদৈর্ঘ্য চলচ্চিত্র পরিচালনা করে ১৯৮৬ সালে অস্কার পুরস্কার পেয়েছিলেন জেফরি ডি ব্রাউন। মানব পাচারের বিষয়বস্তু নিয়ে ‘সোল্ড’ ছবি তৈরির কাজ হাতে নিয়েছেন ব্রাউন। হলিউডের ছবি হলেও এর দৃশ্য ধারণের কাজ হয়েছে ভারতে। সম্প্রতি এক খবরে এ তথ্য জানিয়েছে ‘ইন্ডিয়া টুডে’।এ প্রসঙ্গে সেলিম মার্চেন্ট জানিয়েছেন, ‘হলিউডের ছবি হলেও ভারতের প্রেক্ষাপটে এর কাহিনি গড়ে উঠেছে। ছবির বিষয়বস্তু বেশ বলিষ্ঠ ও শক্তিশালী। তার পরও এর দুটি গানের সংগীত পরিচালনা করে অনেক মজা পেয়েছি। দুটি গানের মধ্যে একটি উত্সবকেন্দ্রিক। আরেকটি বিয়ের গান। সবার ভালো লাগার মতো করেই গানগুলো তৈরির চেষ্টা করেছি আমরা।’সেলিম আরও বলেন, ‘মানব পাচারের মতো গুরুত্বপূর্ণ বিষয়ের ওপর এই ছবি। ছবিটির দুটি গান করে দেওয়ার জন্য নির্মাতারা যখন আমাদের প্রস্তাব দিলেন, তখন অনেক ভালো লেগেছিল। সত্যিই কাজটি করে অনেক সৌভাগ্যবান মনে হচ্ছে।’
