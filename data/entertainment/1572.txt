
অস্কারজয়ী সুরকার এ আর রাহমান আর ভারতের প্রখ্যাত উচ্চাঙ্গসংগীতশিল্পী ইলা পালিওয়ালের যৌথ প্রচেষ্টা ‘নবরত্ন’। ইলার এ নতুন অ্যালবামটির সংগীত পরিচালনা করেছেন রাহমান। অ্যালবামটির প্রযোজনাও করেছেন তিনি। প্রথমবার তাঁর সঙ্গে কাজ করে দারুণ উচ্ছ্বাস প্রকাশ করেছেন ইলা পালিওয়াল। পাশাপাশি তিনি বলছেন, তাঁর কাজ এবং সৃষ্টিসঙ্গে তাল মেলানো কঠিন বটে!
সংবাদমাধ্যম পিটিআইকে দেওয়া এক সাক্ষাৎকারে ইলা পালিওয়াল বলেন, ‘রাহমানের নম্রতা ও প্রতিভা এবং একজন গায়কের মধ্যে থেকে তাঁর সেরাটা বের করে আনার একটা অন্য রকম ক্ষমতা আছে ৷ তাঁর এসব গুণ অন্যদের চেয়ে আলাদা করেছে তাঁকে। এর সঙ্গে তাল মেলানো কঠিন।’প্রকাশিতব্য ‘নবরত্ন’ অ্যালবামটি ইলার নিজেরই পরিকল্পনায় করা। অ্যালবামের সব কটি গান তারই গাওয়া।অ্যালবামে থাকছে নয়টি গান। এ গানগুলোতে রয়েছে শুদ্ধ সংগীতের হাজার বছরের পুরোনো রাগের প্রভাব। গানগুলো শত শত বছর চলে আসা উপমহাদেশের বড় বড় উৎসব যেমন ঈদ, হোলি, বৈশাখী, জন্মাষ্টমী, গণেশ চতুর্থী, দুর্গাপুজো, দেওয়ালি ও বড়দিন। শিল্পী বলেন, ‘এই অ্যালবামে বর্ণধর্ম–নির্বিশেষে আমাদের দেশে সারা বছরে চলা নানা উৎসবের যে সমারোহ, তাকেই এক জায়গায় ধরার চেষ্টা হয়েছে। এরই কারণে নাম ‘নবরত্ন’।অ্যালবাম প্রসঙ্গে ইলা বলেন, ‘অ্যালবামে রাহমানের অংশগ্রহণ ভিন্নমাত্রা যোগ করেছে। একটি খুব সাধারণ কম্পোজিশনও মাস্টারপিসে পরিণত হয়। গানগুলো রেকর্ডিং শেষে প্রতিটি গান বারবার শুনেছেন তিনি। শুনে আবার পরিবর্তন করেছেন।’
