
দুরু দুরু বুকে প্রতিটা মুহূর্ত পার করেছেন। রোমাঞ্চ-শঙ্কা মিলেমিশে একাকার হয়ে গিয়েছিল একই মোহনায়। সবাই ভালোভাবে নেবে তো ছবিটা? এত দিন পর ফিরে আসাটা সার্থক হবে! অবশেষে মাধুরী দীক্ষিতের মুখে সাফল্যের শিশিরভেজা হাসি। দর্শক-সমালোচকদের ঢের প্রশংসাই কুড়োচ্ছে দেড় ইশকিয়া।খুচরো কিছু কাজ করলেও সাত বছর পর এই প্রথম ছবির কেন্দ্রীয় চরিত্রে অভিনয় করলেন মাধুরী। বেগম চরিত্রে নাসিরউদ্দিন শাহর বিপরীতে। তবে হুমা কোরেশির সঙ্গেই তাঁর রসায়নটা বেশি জমেছে। বলিউডে সাধারণত শিল্পীরা তাঁর প্রতিদ্বন্দ্বীর কাজের প্রশংসা করেন না। সেই রেওয়াজ ভেঙে মাধুরীর পিঠ চাপড়ে দিচ্ছেন সবাই। কেউ কেউ মন্তব্য করেছেন, নতুন যুগে যাত্রা শুরু করা ভারতীয় চলচ্চিত্র আরেক ধাপ এগোল। আইএএনএস।
