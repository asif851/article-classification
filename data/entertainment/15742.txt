
মুম্বাইয়ের ফিল্ম সিটিতে দেখা হলো উপমহাদেশের প্রখ্যাত গায়িকা রুনা লায়লার ও বলিউড অভিনেতা সালমান খানের। দাদাসাহেব ফালকে অনুষ্ঠানের সংবাদ সম্মেলনে অংশ নেওয়ার ফাঁকে তাঁদের দেখা হয়। ১৭ মার্চ দুপুরে দুই দেশের দুই অঙ্গনের ব্যস্ত দুই তারকার দেখা হলো কীভাবে? দেশে ফিরে প্রথম আলোর সঙ্গে আলাপে রুনা জানালেন সেই গল্প।শনিবার সকালে রুনা লায়লা বলেন, ‘মুম্বাই গেলেই পরিচিতজনদের সঙ্গে কথা বলতে ও দেখা করতে চেষ্টা করি। এবারও তেমনই পরিকল্পনা ছিল। সেলিম খান (সালমান খানের বাবা) সাহেবের সঙ্গে কথা হয়। আ​মি বললাম, তাঁর সঙ্গে দেখা করব। শুনে খুব খুশি হলেন। সালমানের সঙ্গে দেখা করার কথাও জানালাম। সঙ্গে সঙ্গে তিনি বান্দ্রায় তাঁদের গ্যালাক্সি অ্যাপার্টমেন্টে যেতে অনুরোধ করলেন। এর মধ্যে সেলিম খান সাহেব ফোনে বললেন, সালমানের হঠাৎ করে শুটিংয়ের ডাক পড়েছে, তাই ওকে বেরিয়ে যেতে হয়েছে। সে অবশ্য আপনার হোটেলের কাছেই, ফিল্ম সিটিতে শুটিং চলছে। আপনি চাইলে, সেখানেও দেখা করতে পারেন। আমিও বললাম, ঠিক আছে। আমি তাহলে সালমানের সঙ্গে দেখা করেই আসছি।’সালমানের বাবার কথা মতো রুনা লায়লা মুম্বাইয়ের ফিল্ম সিটিতে গিয়েছিলেন। সেখানেই প্রায় বছর দশেক পর রুনা লায়লা ও সালমান খানের দেখা হয়।এ প্রসঙ্গে রুনা বলেন, ‘শুটিং শুরুর আগেই সালমান আমার সঙ্গে দেখা করল। একসঙ্গে ছবি তুললাম, কথাবার্তা হলো। সালমান আমাকে বলল, ‘আপনার সঙ্গে বাসায় দেখা করার ইচ্ছে ছিল। কিন্তু ছবির গুরুত্বপূর্ণ দৃশ্যের শুটিংয়ের জন্য পরিচালকের ফোন পেয়ে চলে আসতে হয়েছে। এদিকে আমাকে (১৭ মার্চ) আজ রাতেই আবার দুবাই যেতে হবে। সেখানে একটি অনুষ্ঠানে অংশ নেব। শেষ করে আবারও মুম্বাই ফিরে ”সুলতান” ছবির শুটিং করব।’রুনা লায়লা জানালেন, এটা ছিল নিতান্তই তাঁদের সৌজন্য সাক্ষাৎ। এর আগেও বহুবার তাঁদের দুজনের দেখা-সাক্ষাৎ হয়েছে। শেষবার দেখা হয়েছে, বছর দশেক আগে লন্ডনে, তাও একটি ছবির শুটিংয়ে। এবার তাঁরা দুজন ঘণ্টাখানেকের মতো আড্ডা দিয়েছেন। কি আলাপ হয়েছে জানতে চাইলে রুনা লায়লা বললেন, ‘অনেক বিষয়ে কথা হয়েছে। অভিনয়ের পাশাপাশি সালমান বেশ কিছু সামাজিক কাজের সঙ্গে জড়িত আছে। আমি নিজেও সামাজিক কাজে যুক্ত। তাঁকে বলেছি, যদি কখনো মনে হয়, আমি তাঁর কোনো কাজে আসব তাহলে যেন আমাকে জানায়। আমি অবশ্যই পাশে থাকব। সেদিন আমাদের খুব চমৎকার একটা আড্ডা হয়।’
উপমহাদেশের প্রখ্যাত গায়িকা যেমন সালমান খানের অভিনয় পছন্দ করেন ঠিক তেমনি তাঁর মেয়ে তানিরও খুব পছন্দের নায়ক তিনি। তাই আসার আগে তানির জন্য একটি ভিডিও বার্তা দিয়ে দেন সালমান। তানি লায়লাকে শুভেচ্ছা জানিয়েছেন সালমান। ভিডিও বার্তায় ৫০ বছর বয়সী এই অভিনেতা বলেন, ‘হাই তানি! আশা করি ভালো আছ। সৃষ্টিকর্তা তোমার সহায় হোন। যত্ন নিয়ো।’ এদিকে ভিডিওটি ফেসবুকে শেয়ার করে তানি লিখেছেন, ‘ধন্যবাদ আমার অসাধারণ মাকে। সালমান আপনাকে ভালো লাগে, সব সময়ই ভালো লাগবে।’দাদা সাহেব ফালকে অ্যাওয়ার্ড পূর্ববর্তী সংবাদ সম্মেলনে অংশ নিতে ১৫ মার্চ মুম্বাই গিয়েছিলেন বাংলাদেশি সংগীতের জীবন্ত কিংবদন্তি রুনা লায়লা। সে রাতেই তিনি ভারতের আরেক কিংবদন্তি গায়িকা লতা মুঙ্গেশকরের আমন্ত্রণে নৈশভোজে অংশ নেন তাঁর মুম্বাইয়ের পেডার রোডের ‘প্রভুকুঞ্জ’তে। পরদিন দাদা সাহেব ফালকে অ্যাওয়ার্ডের সংবাদ সম্মেলনে অংশ নেন রুনা। ১৮ মার্চ ঢাকায় ফেরার আগেরদিন দুপুরে দেখা হয় রুনা লায়লা ও সালমান খানের।
