
ওয়াকিল আহাদকে এত দিন সবাই গান গাইতে দেখেছেন। ভক্তদের কাছে এবার তাঁর নতুন পরিচয় প্রকাশিত হতে যাচ্ছে। অভিনেতা হিসেবে তিনি নাম লেখালেন, তাও আবার বড় পর্দায়। ওয়াকিল আহাদের সিনেমার নাম ‘ভুবনমাঝি’। এরই মধ্যে তিনি ছবিটির বেশ কয়েকটি দৃশ্যের শুটিংয়ে অংশ নিয়েছেন।
মুক্তিযুদ্ধভিত্তিক এই চলচ্চিত্রটি নহির নামের একজন বাউলশিল্পীকে ঘিরে আবর্তিত হয়েছে। এতে নহির চরিত্রে অভিনয় করেছেন কলকাতার পরমব্রত। লোকচক্ষুর আড়ালে চলে যাওয়া এই শিল্পীকে খুঁজে বের করে আনবেন ওয়াকিল। ছবিতে তাঁর চরিত্রের নাম সোহেল।ওয়াকিল জানান, সিনেমায় তাঁর চরিত্রটি একই সঙ্গে একজন প্রামাণ্যচিত্র নির্মাতা, সাংবাদিক, সংগীতশিল্পী ও সমাজকর্মীর।সংগীতশিল্পী ওয়াকিল আহাদ ১০ বছর লোকনাট্য দলের সঙ্গে যুক্ত ছিলেন। কিন্তু গান নিয়ে এত দিন ব্যস্ত ছিলেন। এবারই প্রথম অভিনেতা হিসেবে ক্যামেরার সামনে দাঁড়ালেন।ওয়াকিল বলেন, ‘বড় পর্দায় অভিনয় করার কোনো পরিকল্পনা ছিল, তা বলব না; তবে থিয়েটারে অভিনয় করার সময়ে অভিনেতা হিসেবে নিজেকে অনেক দূর পর্যন্ত দেখার একটা সুপ্ত ইচ্ছা ছিল। আর এই চরিত্রটি আমার জীবনের একটি সত্য ঘটনার সাথে মিলেও যায়, যেখানে দেখা যায় সোহেল ২০০৪ সালে কুষ্টিয়ার বাউল সাধকদের ওপর যখন নির্যাতন চালানো হয়, তখন সে নির্যাতনের বিরুদ্ধে সোচ্চার ভূমিকা পালন করে—যেটা বাস্তবে আমিও করেছিলাম।’‘ভুবনমাঝি’ চলচ্চিত্রে দুটি পর্যায়কালকে সমান্তরালভাবে একটি সূত্র ধরে পাশাপাশি দেখানো হয়েছে। এই ছবিতে ওয়াকিলের বিপরীতে অভিনয় করেছেন নওশাবা। এই মুহূর্তে ‘ভুবনমাঝি’ ছবির শেষ মুহূর্তের কাজ চলছে। চলতি বছরের যেকোনো সময়ে প্রেক্ষাগৃহে ছবিটি মুক্তি পাবে বলে পরিচালক ফাখরুল আরেফিন আশা করেন।
