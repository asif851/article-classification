
গত বছরের ২ জানুয়ারি মুক্তি পেয়েছিল ঢাকাই ছবি ‘গেইম’। বছরের মুক্তিপ্রাপ্ত প্রথম ছবি ছিল এটি। সে সময় নিরব-অমৃতা খান জুটি অভিনীত এ ছবি আলোচনাতেও এসেছিল। এবার ‘গেইম-২’ নামে আসছে এ ছবির সিক্যুয়াল। ‘গেইম-২’ ছবিতে নায়ক হিসেবে নিরব ঠিক থাকলেও নায়িকার পরিবর্তন ঘটেছে। অমৃতা খানের জায়গায় দুজন নতুন নায়িকা অভিনয় করবেন ‘গেইম-২’ ছবিটিতে। নায়িকা দুজন হলেন—লাবণ্য ও হেলেন। একইভাবে এ ছবির পরিচালনাতেও আসছে পরিবর্তন। রয়েল খান একাই পরিচালনা করবেন ‘গেইম ২’ ছবিটি।পরিচালক জানিয়েছেন, সিক্যুয়ালটিতে অভিনয়ের জন্য এরই মধ্যে এক নায়ক ও দুই নায়িকা—এই তিনজনই চুক্তিবদ্ধ হয়েছেন।এ প্রসঙ্গে নিরব বলেছেন, ‘এক সপ্তাহ আগে চুক্তিবদ্ধ হয়েছি। গল্প পড়ে মনে হয়েছে এবার আমার চরিত্রটিতে অভিনয়ের সুযোগ আছে। চরিত্রটি বেশ বড় পরিসরের।’‘গেইম-২’ ছবির গল্পের সঙ্গে আগের ছবি ‘গেইম’-এর গল্পের কোনো যোগসূত্র আছে কি না? জানতে চাইলে পরিচালক রয়েল খান বলেন, ‘অবশ্যই যোগসূত্র আছে। আগের গল্পের ধারাবাহিকতাতেই সিক্যুয়ালটির গল্প এসেছে। তবে এবারে গল্পে কাজ হবে বেশ বড় পরিসরে, আয়োজনও অনেক বড়।’এদিকে, ‘গেইম’ ছবির সিক্যুয়ালে অমৃতা খানকে বাদ দেওয়া প্রসঙ্গে পরিচালক বলেন, ‘গল্পের প্রয়োজনেই বাদ দেওয়া হয়েছে। আন্ডারগ্রাউন্ড সন্ত্রাসী কর্মকাণ্ডে নায়িকার একটা ভূমিকা আছে। এ ক্ষেত্রে অমৃতার ‘লুক’টা ঠিক যাচ্ছিল না।’‘গেইম ২’ ছবিতে আরও অভিনয় করছেন মিশা সওদাগর, ডন প্রমুখ।
পরিচালক জানিয়েছেন, ১ ফেব্রুয়ারি থেকে এ ছবির শুটিং শুরু হবে। ১০ মার্চ পর্যন্ত ঢাকা ও চট্টগ্রামের লোকেশনে ছবিটির টানা ৪০ দিন শুটিং হওয়ার কথা আছে।
