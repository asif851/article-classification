
সুদূর চীনের গানসু প্রদেশ থেকে এসেছে ৩২ সদস্যের দলটি। উদ্দেশ্য বাংলাদেশের মানুষকে চীনা নববর্ষের শুভেচ্ছা জানানো। নাচ, গান, আবৃত্তি, জাদু আর অ্যাক্রোবেটিকস (কসরতবাজি) দিয়ে চীনা শিল্পীরা এ দেশের দর্শকের সামনে তুলে ধরবেন গানসু প্রদেশসহ পুরো চীনের ঐতিহ্য ও সংস্কৃতির প্রতিবিম্ব। এমন প্রত্যয় নিয়েই ‘দুংহাম মেলোডি: চার্ম অব দ্য সিল্ক রোড’ নামের পরিবেশনা দিয়ে আজ সন্ধ্যা ছয়টায় বাংলাদেশ শিল্পকলা একাডেমীর জাতীয় নাট্যশালার মঞ্চে আসবেন তাঁরা। ১৪টি খণ্ড পরিবেশনা নিয়ে সাজানো হয়েছে পুরো আয়োজন। বাংলাদেশ-চায়না ফ্রেন্ডশিপ সেন্টারের উদ্যোগে এ আয়োজনের পৃষ্ঠপোষক চীনের গানসু প্রদেশের কালচারাল ব্যুরো। সহযোগী বাংলাদেশ শিল্পকলা একাডেমী।সাজঘরে ঢুকতেই চোখে পড়ে কিছু ভিনদেিশ মানুষ। যঁাদের একজনের নাম হু, তিনি নৃত্যশিল্পী। অনুবাদকের মাধ্যমে চীনা ভাষায় কুশল বিনিময়ের পরই তাঁর উৎসুক প্রশ্ন, ‘বলো তো আমার বয়স কত?’ দেখে মনে হয় ২০ বা ২১। সেটা বলতেই হুয়ের মুখে হাসি। জানালেন, ৩০ পেরিয়েছেন ঢের আগে। চামড়া দেখে চীনের নাগরিকদের বয়স আন্দাজ করা শক্ত। সুং জুংওয়ে সংগীতশিল্পী। মহড়ার শুরু থেকেই হাতের রুদ্রাক্ষের মালার দিকে তাকাচ্ছেন সুং। জানালেন, বাংলাদেশে আসার আগেই দলটি নেপাল গিয়েছিল। সেখানে এক মুগ্ধ দর্শক রুদ্রাক্ষের মালাটি উপহার দিয়েছেন তাঁকে। মালাটি এখন সুংয়ের প্রিয় অর্জন। সুং বলেন, ‘আমি চাই বাংলাদেশ থেকেও এমন বিশেষ কিছু অর্জন করতে।’৩২ সদস্যের এই দলে শিল্পীর সংখ্যা ২২। বািকরা চীনা সরকারের দূত। ঝু ফেংঝেং গানসু প্রভিন্সিয়াল কালচারাল ব্যুরোর নির্বাহী পরিচালক এবং বাংলাদেশে আসা দলের মহাপরিচালক। প্রথম আলোকে ঝু জানান, তাঁদের দলের মূল লক্ষ্য বাংলাদেশ-চীনের কূটনৈতিক সম্পর্কের ৪০ বছর উদ্যাপন ও চীনের নববর্ষের শুভেচ্ছা বাংলাদেশিদের কাছে পৌঁছে দেওয়া। ঝু বলেন, ‘প্রতিবছর আমরা বর্ণিলভাবে চীনা নববর্ষ উদ্যাপন করি। সেই রঙের ছটা বাংলাদেশেও ছড়িয়ে দিতে চাই।’চীনের এই সাংস্কৃতিক দলের সঙ্গে গতকাল রোববার সাক্ষাৎ করেন বাংলাদেশ শিল্পকলা একাডেমীর মহাপরিচালক লিয়াকত আলী। পরিচয় পর্ব শেষে তিনি বলেন, ‘চীনের সরকার সাংস্কৃতিক মেলবন্ধনকে আরও জোরদার করতে এত সুন্দর একটি পদক্ষেপ নিয়েছে দেখে আমি আনন্দিত।’আজ ও আগামীকাল একই সময়ে জাতীয় নাট্যশালায় এই সাংস্কৃতিক আয়োজনের দুটি প্রদর্শনী হবে। ৪ ফেব্রুয়ারি চীনা দলটি সশস্ত্র বাহিনীর সদস্য ও তাঁদের পরিবারের জন্য অনুষ্ঠান করবে আর্মি স্টেডিয়ামে। এ অনুষ্ঠানটি সন্ধ্যা সাড়ে সাতটা থেকে সরাসরি সম্প্রচার করবে এটিএন বাংলা।
