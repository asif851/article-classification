
রানওয়েতে বিমান ছুটছে। পেছন থেকে মোটরসাইকেলে চেপে বিমানের পিছু ধাওয়া করেছেন নোবেল। একপর্যায়ে বিমান ও মোটরসাইকেল খুব কাছাকাছি চলে আসে। দেখা দেয় দুর্ঘটনার আশঙ্কা। বিমানচালকের বুদ্ধিমত্তায় শেষ পর্যন্ত অল্পের জন্য প্রাণে রক্ষা পান নোবেল।ফেস নাটকের শুটিং করতে গিয়ে ব্যাংককের পাতায়া বিমানবন্দরের রানওয়েতে এমন অভিজ্ঞতার মুখোমুখি হন তিনি। নোবেল বলেন, ‘পরিচালকের কাছ থেকে ঝুঁকিপূর্ণ দৃশ্যটি বুঝে নেওয়ার পর আমি কাজ শুরু করি। দৃশ্যটি যথাযথভাবে ফুটিয়ে তোলার জন্য আমি এতটাই মনোযোগী ছিলাম যে কখন বিমানের এত কাছাকাছি চলে এসেছি, তা টেরই পাইনি। ইউনিটের অনেকেই চিৎকার করে আমাকে সতর্কও করার চেষ্টা করে। কিন্তু বিমানের শব্দ ও চরিত্রে ডুবে থাকায় তাদের চিৎকার আমি শুনতে পাইনি। শুটিং শেষে সবাই যখন আমার কাছে এসে ঘটনার বর্ণনা দিল, তখন বুঝেছি।’ নোবেল এয়ারটেল বাংলাদেশের হেড অব বিজনেস (করপোরেট সেলস) হিসেবে কাজ করছেন।নোবেল বলেন, ‘ফেস আমার দ্বিতীয় ধারাবাহিক নাটক। প্রথম ধারাবাহিকে কাজ করেছিলাম প্রায় এক যুগ আগে। সাপ্তাহিক ছুটির সময় পরিবারকে বঞ্চিত করে ফেস ধারাবাহিকের কাজ করেছি।’আজ সোমবার থেকে এসএ টিভিতে ফেস ধারাবাহিকটির প্রচার শুরু হচ্ছে। এতে নোবেল একজন মাফিয়া সদস্যের চরিত্রে অভিনয় করেছেন। এই নাটকের অন্য অভিনয়শিল্পীরা হলেন তানিয়া আহমেদ, শাহেদ, তারিক আনাম খান, আবুল হায়াত, পিয়া বিপাশা।
