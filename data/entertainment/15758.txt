
ছেলে হৃতিক, পুত্রবধূ সুজান, নাতি রিহান ও রিদান, মেয়ে সুনয়না ও নাতনি সুরনিকাকে নিয়ে এক বাড়িতে সুখেই কাটছিল নির্মাতা-অভিনেতা রাকেশ রোশন ও তাঁর স্ত্রী পিংকির দিন। কিন্তু গত বছর সুজান বাড়ি ছাড়ার পর থেকেই যেন দুর্যোগ নেমে আসে রোশন পরিবারে। সম্প্রতি সুজানের সঙ্গে বিচ্ছেদের আবেদন করার পর বাবার বাড়ি ছাড়ার সিদ্ধান্ত নেন হৃতিক। কেবল হৃতিকই নন, তাঁর বোন সুনয়নাও একমাত্র মেয়েকে নিয়ে বাবার বাড়ি ছেড়ে নতুন বাড়িতে উঠেছেন।বলিউডের অভিনেতা অক্ষয় কুমার মুম্বাইয়ে যে অ্যাপার্টমেন্টে থাকেন, সেই ভবনের চতুর্থ তলা এখন থেকে হূতিক রোশনের নতুন ঠিকানা। অন্যদিকে, কয়েক বছর ধরে রোশনদের আই ওয়ান প্যালাজো বাসভবনে মেয়েকে নিয়ে থাকতেন সুনয়না। কিন্তু সম্প্রতি তিনি বাবার বাড়ি ছেড়ে দিয়ে মেয়েকে নিয়ে তিন বেডরুমের নতুন একটি অ্যাপার্টমেন্টে উঠেছেন। এক খবরে এ তথ্য জানিয়েছে টাইমস অব ইন্ডিয়া।এ প্রসঙ্গে ঘনিষ্ঠ একটি সূত্র জানিয়েছে, বিশেষ একজনের কাছ থেকে পরামর্শ পাওয়ার পর বাবার বাড়ি ছাড়ার সিদ্ধান্ত নেন সুনয়না। রোশন পরিবারের ঘনিষ্ঠ ওই পরামর্শক সুনয়নাকে বলেছেন, বাবার আশ্রয় ছেড়ে নিজের পায়ে দাঁড়ানোর চেষ্টা করলে সুনয়নার জন্য ভালো হবে। পরামর্শ পাওয়ার পর বাবার বাড়ি ছেড়ে নতুন অ্যাপার্টমেন্টে ওঠেন সুনয়না ও তাঁর মেয়ে।
সূত্রটি আরও জানিয়েছে, অবশ্য বাবার বাড়ি থেকে সুনয়নার নতুন বাড়ির দূরত্ব খুব কম। মাত্র ১০ মিনিটের পথ। ভিন্ন বাড়িতে থাকলেও, বাবা-মায়ের সঙ্গে নিয়মিত যোগাযোগ রাখছেন সুনয়না। প্রায়ই মায়ের সঙ্গে কেনাকাটা করতে বের হন তিনি।
