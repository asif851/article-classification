
‘বন্ধুরা, কেমন আছেন? এবার বিপিএলে কেন আমি নেই?—গত কয়েক দিন ধরে ফেসবুকে অনেকেই আমাকে এই প্রশ্ন করছেন, জানতে চেয়েছেন, লিখেছেন অনেকেই নাকি আমাকে মিস করছেন। আপনাদের এই আগ্রহ আমাকে মুগ্ধ করেছে। কিন্তু এ মুহূর্তে আমি কানাডায়। ৪ নভেম্বর বিয়ে করেছি। আমার জীবনের নতুন এক অধ্যায় শুরু হয়েছে। সবাই আমাদের জন্য দোয়া করবেন। এ বছরের বিপিএলের জন্য অনেক অনেক শুভকামনা।’ সামাজিক যোগাযোগমাধ্যম ফেসবুকে এভাবেই আজ মঙ্গলবার নিজের বিয়ের খবর জানালেন আমব্রিনা সারজিন আমব্রিন।
জানা গেছে, আমব্রিনের স্বামী তৌসিফ আহসান চৌধুরী পরিবারের সঙ্গে কানাডায় স্থায়ীভাবে আছেন। সেখানে একটি প্রতিষ্ঠানের প্রপাটি ম্যানেজমেন্ট ম্যানেজার হিসেবে কাজ করছেন। গত শনিবার কানাডার টরন্টোতে তাঁদের বিয়ে হয়েছে।
আমব্রিনের সঙ্গে তৌসিফের পরিচয় হয়েছে মাস ছয়েক আগে। এরপর ফেসবুক আর মুঠোফোনে কথা হয়। এর মাঝেই নিজেদের মাঝে মন দেওয়া-নেওয়া শুরু। এবার তাঁদের বিয়েটা পারিবারিকভাবেই হয়েছে।
২০০৭ সালে ‘লাক্স-চ্যানেল আই সুপারস্টার’ প্রতিযোগিতায় সেরা দশে ছিলেন আমব্রিন। এরপর মডেল আর উপস্থাপক হিসেবে পরিচিতি পেয়েছেন। অভিনয় করেছেন টিভি নাটকে। বাংলাদেশ প্রিমিয়ার লিগের (বিপিএল) টিভি অনুষ্ঠানের প্রেজেন্টার হিসেবে পান দারুণ জনপ্রিয়তা।
 
