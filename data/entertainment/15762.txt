
সংগীতশিল্পী কেটি পেরি ও অভিনেতা অরল্যান্ডো ব্লুম ঠিক কী করছেন? কখনো বলছেন, একা আছেন তাঁরা। কখনো বা বলছেন, প্রেমে আছেন। এই সম্পর্ক ভেঙে দুজন হাঁটছেন দুই পথে, আবার একই পথে হাত ধরাধরি করে হাঁটতে দেখা যাচ্ছে তাঁদের। মোটকথা, এই জুটির গতিবিধি স্পষ্ট হচ্ছে না কোনোভাবে। যেমন চলতি সপ্তাহের কথাই ধরা যাক। কয়েক মাসের বিরতির পর আবার অন্তরঙ্গ হলেন কেটি পেরি ও অরল্যান্ডো ব্লুম। সামাজিক যোগাযোগমাধ্যমে ব্লুমকে এবার পেরি ‘ডার্লিং’ বলেও সম্বোধন করলেন। আর এর মধ্য দিয়েই আবার চাউর হলো যে, পুরোনো প্রেম আবার নতুন করে ফিরে এসেছে।
গত বছর মার্চ মাসে নিজেদের প্রেমের সম্পর্কে ইতি টানেন কেটি পেরি ও অরল্যান্ডো ব্লুম। তখন তাঁদের ঘনিষ্ঠজনেরা জানিয়েছেন, এই জুটি নিজেদের বন্ধুত্ব টিকিয়ে রাখবেন, তবে প্রেম আর নয়। এরপর কেটি পেরিকে বেশ কয়েকবার দেখা গেছে কয়েকজন রহস্যমানবের সঙ্গে। একবার তো অভিনেতা রবার্ট প্যাটিনসনের সঙ্গেও তাঁর প্রেমের গুজব ছড়িয়েছিল। কিন্তু এ বছরের শুরুর দিকে আবার কেটির জীবনে ফেরেন ব্লুম। সম্প্রতি তাঁরা একসঙ্গে ভ্যাটিকান সিটিতে এক সফরে যান। সেখানে কেটি পেরির সঙ্গে ছিলেন ব্লুম ও পেরির মা। এই সফরে পেরি ও ব্লুমকে একসঙ্গে হাত ধরাধরি করে ঘুরে বেড়াতে দেখা যায়।
তবে কি ‘পাইরেটস অব দ্য ক্যারিবিয়ান’-এর সুদর্শন ‘পাইরেট’ আবারও জয় করে নিলেন কেটির মন? পিপল
