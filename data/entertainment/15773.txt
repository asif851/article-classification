
টিভি সাংবাদিক থেকে এক দিনের জন্য রাজ্যের মুখ্যমন্ত্রী! তারপর ওই এক দিনেই জনগণের মন জয় করে ফেলেন শিবাজি রাও। ২০০১ সালে মুক্তি পেয়েছিল অনিল কাপুর অভিনীত ‘নায়ক: দ্য রিয়েল হিরো’ ছবিটি। এত বছর পর আসছে এর সিক্যুয়েল।গতকাল মঙ্গলবার ছবিটির সিক্যুয়েল নির্মাণের কথা জানা গেছে। নতুন কিস্তির চিত্রনাট্য লিখেছেন ‘বজরঙ্গি ভাইজান’ ও ‘বাহুবলি’র চিত্রনাট্যকার কে ভি বিজয়েন্দ্র প্রসাদ। মূল চরিত্র শিবাজির সঙ্গে যুক্ত হচ্ছে আরও নতুন নতুন চরিত্র। এবারও শিবাজি রাও চরিত্রে অভিনয় করবেন অনিল কাপুর।শুরুতে তামিল ছবি ‘মুধালভান’-এর হিন্দি সংস্করণ হিসেবে নির্মিত হয় ‘নায়ক: দ্য রিয়েল হিরো’ ছবিটি। পরিচালক ওই এস শংকর। নতুন কিস্তির পরিচালক কে হবেন, তা এখনো জানানো হয়নি। তবে যৌথভাবে ছবিটি প্রযোজনা করবে ইরোস ইন্টারন্যাশনাল ও সোহম রকস্টার এন্টারটেইনমেন্ট।ইরোসের ব্যবস্থাপনা পরিচালক সুনীল লুল্লা ইন্ডিয়া টুডেকে জানিয়েছেন, বর্তমান রাজনৈতিক পরিস্থিতিই এই ছবির সিক্যুয়েল বানানোর উপযুক্ত সময়। নতুন এই কিস্তিতেও আগের মতো রাজনৈতিক বিদ্রূপাত্মক কাহিনি থাকবে। সঙ্গে থাকবে প্রেম। তবে ছবিটির নায়িকা কে হবে, সে ঘোষণাও দেওয়া হয়নি এখনো।
