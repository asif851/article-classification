
সময়টা বেশ ভালোই যাচ্ছে হলিউডের শক্তিমান তারকা অভিনেতা লিওনার্দো ডিক্যাপ্রিওর। ‘দ্য রেভন্যান্ট ছবিতে অভিনয়ের সুবাদে এবারের অস্কারে সেরা অভিনেতার জন্য মনোনয়ন পেয়েছেন সম্প্রতি। আর এর কিছুদিন আগেই পর পর হাতে উঠেছে গোল্ডেন গ্লোব ও বাফটার সেরা অভিনেতার পুরস্কার। তবে প্রথম অস্কার ঘরে তোলার আগেই এর উদযাপনটা বোধ হয় একটু অন্য রকমভাবেই শুরু করেছেন এই হলিউডের তারকা।
যুক্তরাজ্যের একটি অনলাইন সংবাদমাধ্যম জানিয়েছে, গত রোববার রাত তিনটার পর লন্ডনের টয় রুম নৈশক্লাব থেকে বের হতে দেখা গেছে ৪১ বছর বয়সী এই অভিনেতাকে। অবশ্য ডিক্যাপ্রিও একা নন, তাঁর সঙ্গে ছিলেন তিনজন নারী।এ প্রসঙ্গে অনলাইন সংবাদমাধ্যমটি আরও জানিয়েছে, এ সময় তাঁদের জন্য একটি গাড়ি অপেক্ষা করছিল। কালো রঙের প্যান্ট ও জ্যাকেট পরা ডিক্যাপ্রিওর সঙ্গে ছিলেন তিনজন নারী।যদিও লিওনার্দো ডিক্যাপ্রিওকে একা অথবা মেয়েদের সঙ্গে এমন নৈশক্লাবে দেখতে পাওয়ার বিষয়টা নতুন কিছু নয়। কিছুদিন আগেও তাঁকে নিউইয়র্কের একটি নৈশক্লাবে দেখা গিয়েছিল। আর সে নৈশক্লাবের অনুষ্ঠানে উপস্থিত ছিলেন সংগীতশিল্পী রিয়ান্না।গত বছর এক জন্মদিনের অনুষ্ঠানে এই দুজনকে একসঙ্গে দেখতে পাওয়ার পর থেকেই রিয়ান্না ও ডিক্যাপ্রিওর প্রেম নিয়ে জোর গুজব চলছে। যদিও দুজনের কেউই এখনো পর্যন্ত তাঁদের সম্পর্ক নিয়ে কোনো মন্তব্য করেননি। ই! অনলাইন।
