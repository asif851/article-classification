
সালমান খান ও নওয়াজুদ্দিন জুটি বলিউডকে উপহার দিয়েছেন কিছু অসাধারণ ছবি। সবশেষ এ জুটির সেরা উপহার ছিল ‘বজরঙ্গি ভাইজান’। তাঁদের দুজনের এই পথচলা শুরু হয় ‘কিক’ সিনেমা দিয়ে। শোনা যাচ্ছিল, ‘টাইগার জিন্দা হ্যায়’ ছবিতে দেখা যাবে নওয়াজকে। কিন্তু খবর এল, এ ছবিতে থাকছেন না নওয়াজ।
নওয়াজ এখন নন্দিতা দাশের ছবি ‘মান্টো’র শুটিং করছেন। সেখানে তিনি সাহিত্যিক সাদাত হোসেন মান্টোর চরিত্রে অভিনয় করছেন। ‘টাইগার জিন্দা হ্যায়’ -এর শুটিং ও ‘মান্টো’র শুটিং একই সময়ে হওয়ায় নওয়াজ ফিরিয়ে দিয়েছেন সালমানের ছবিটি। নওয়াজের জায়গায় খোঁজা হচ্ছে নতুন অভিনেতাকে। ছবির একটি সূত্র জানায়, পরিচালক ইতিমধ্যে নওয়াজের স্থানে ইরানি এক অভিনেতাকে নেওয়ার পরিকল্পনা করছেন। যদিও অনেকে বলেন, ছবির প্রযোজনা প্রতিষ্ঠান যশরাজ ফিল্ম নওয়াজকে অভিনয়ের কোনো প্রস্তাব দেয়নি।‘টাইগার জিন্দা হ্যায়’ সিনেমাটি ‘এক থা টাইগার’ ছবির সিক্যুয়েল। প্রযোজনা করছে যশরাজ ফিল্ম। অভিনয় করছেন সালমান খান, ক্যাটরিনা কাইফ। পরিচালনা করছেন আলী আব্বাস জাফর। বলিউড লাইফ
