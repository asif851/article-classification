
হুটহাট কাজ নেয়া, নতুন ছবির চুক্তি, তাত্ক্ষণিক সিদ্ধান্তে ছবি নির্বাচন- এসবই ছিল উচ্ছল কারিনা কাপুরের বৈশিষ্ট্য। কিন্তু দিন বদলেছে। বিয়ের পর এই কদিনেই যেন অনেক পরিণত হয়েছেন তিনি। বুঝেশুনে কাজ নিচ্ছেন। শ্বশুরালয় পতৌদির নবাববাড়িতে বেশি সময় দিচ্ছেন। ভক্তদের অনুযোগ বাদ দিলে সবাই বলছেন- পরিণত হয়েছেন কারিনা। ঝানু হয়ে উঠেছেন বলিউডের এ অভিনেত্রী। এদিকে বলিউডে কারিনা-ভক্তদের অভিযোগ, সাইফ আলী খানের সঙ্গে বিয়ের পর ভারতের পতৌদির নবাব পরিবারের মধ্যেই যেন নিজেকে সীমাবদ্ধ করে রেখেছেন কারিনা। গত বছরের ১৬ অক্টোবরে বিয়ের পর নাম বদলে এখন তিনি কারিনা কাপুর খান। কিন্তু কারিনা ভক্তদের এ অনুযোগের জবাবে জানিয়েছেন, বিয়ের পর তিনি মোটেও বদলে যাননি বরং পরিপক্কতা এসেছে তার কাজে। তিনি এখন কাজ করছেন বেছে বেছে। সিরিয়াস চলচ্চিত্রে।প্রকাশ ঝাঁ-এর সত্যাগ্রহের পর বর্তমানে ইমরান খানের সঙ্গে ‘গোরি তেরি পেয়ার মে’ চলচ্চিত্রের জন্য শুটিং করছেন কারিনা কাপুর।বিয়ে-পরবর্তী ভাবনা নিয়ে মুম্বাইভিত্তিক অনলাইন পোর্টাল মিডডেকে সাম্প্রতিক একটি সাক্ষাত্কারে কারিনা বলেছেন, বিয়ের পর খুব বেশি বদলাইনি আমি। এক দশকের বেশি সময় ধরে চলচ্চিত্র জগতে এসেছি, তাই এখনই সবকিছু গুটিয়ে নেওয়ার সময় আসেনি। তবে, বলিউডের অন্যান্য অভিনেত্রীদের সঙ্গে ইঁদুরদৌড়ে আমি নিজেকে দেখতে চাই না। কাজের মধ্যে থাকার প্রমাণ চাইলে বলব যে, বিয়ের ঠিক চার দিন পরই শুটিংয়ে নেমে পড়েছিলাম আমি। গত কয়েক বছরে নাচ, গান, কমেডি চলচ্চিত্রের বিভিন্ন চরিত্রে অভিনয় করতে দেখা গেছে বলিউড অভিনেত্রী কারিনা কাপুরকে। তবে, এ বছর পরিচালক প্রকাশ ঝাঁ-এর রাজনৈতিক থ্রিলারধর্মী ‘সত্যগ্রহ’ চলচ্চিত্রটিতে সাংবাদিক চরিত্রে দেখা গেছে তাঁকে। এ চরিত্রে অভিনয় করতে গিয়ে সাংবাদিক ও সাংবাদিকতা সম্পর্কে অনেক কিছুই জেনেছেন তিনি। অনেক সাংবাদিকের সঙ্গে তিনি কথাও বলেছেন পরিচালকের মাধ্যমে। ছবির কাহিনীতে দুর্নীতির খবরগুলো নিজের কলমের মাধ্যমে তুলে ধরেন কারিনা।নিজের কাজের অভিজ্ঞতা প্রসঙ্গে কারিনা জানিয়েছেন, সাংবাদিকতা একটি সিরিয়াস পেশা, যাতে দায়িত্ব থাকে অনেক বেশি। সাংবাদিক চরিত্রে অভিনয় করে আমি তাঁদের কাজ সম্পর্কে অনেক বেশি জেনেছি। দর্শকরা এ ধরনের চলচ্চিত্র পছন্দ করছেন যেনে খুব ভালো লাগে।’
