
শনিবার টি-২০ বিশ্বকাপে ভারত-পাকিস্তানের মধ্যকার ম্যাচ শুরুর আগে ‘বিগ বি’ অমিতাভ বচ্চনের আবেগঘন কণ্ঠে ভারতের জাতীয় সংগীত যেসব ভারতীয় শুনেছেন, তাঁদের সবাই নিশ্চয়ই আবেগাপ্লুত হয়েছেন। অনেকেই বলছেন, এমন একটা ‘হাই ভোল্টেজ’ ম্যাচের শুরুতে এমন একজন তারকার কণ্ঠে গাওয়া জাতীয় সংগীত পরিস্থিতির সঙ্গেও যেন সামঞ্জস্যপূর্ণ ছিল। যা ছুঁয়ে গিয়েছিল ভারতীয়দের হৃদয়। কিন্তু এ গান গাওয়ার কাজটি কি বিনা মূল্যে করেছেন অমিতাভ, নাকি পারিশ্রমিক নিয়েছেন? সামাজিক যোগাযোগমাধ্যমে চাউর হয়েছে যে জাতীয় সংগীত গাওয়ার বিনিময়ে নাকি অমিতাভ বচ্চন চার কোটি ভারতীয় রুপি পারিশ্রমিক নিয়েছেন!শিল্পী তো তাঁর শিল্পের বিনিময়েই জীবিকা নির্বাহ করেন। এ আর দোষের কী? কিন্তু বিষয়টি জানাজানি হয়ে যাওয়ার পর সমালোচনায় মুখর হয়েছেন অনেকেই। জাতীয় সংগীত গেয়েও টাকা চাইতে হবে? তাহলে দেশপ্রেম কোথায় গেল? এমন অনেক প্রশ্নে দেশপ্রেম আর পারিশ্রমিককে মুখোমুখি দাঁড় করিয়েছেন অনেকেই।তবে সমালোচকদের মুখে ছাই দিয়েছেন সিএবি সভাপতি ‘দাদা’ সৌরভ গাঙ্গুলি। তিনি স্পষ্ট জানিয়ে দিয়েছেন, ইডেনে জাতীয় সংগীত গাওয়ার বিনিময়ে একটি পয়সাও নেননি অমিতাভ। তাঁকে উদ্ধৃত করে আনন্দবাজার পত্রিকা লিখেছে, ‘মিস্টার বচ্চন একজন বিশেষ ব্যক্তি। আমি তাঁর প্রতি পুরোপুরি কৃতজ্ঞ।’সৌরভ আরও বলেছেন, ‘ভাবতে পারেন! একজন শিল্পী নিজের পকেট থেকে ৩০ লাখ রুপি খরচ করে এখানে গাইতে এসেছেন? তিনি নিজেই নিজের ফ্লাইট বুকিং দিয়েছেন, ভাড়ার টাকা দিয়েছেন, এমনকি নিজের হোটেলের খরচটাও বহন করেছেন। সত্যি কথা বলতে কি, অনেক অনুরোধ করেও তাঁকে আমি কিছু টাকা পারিশ্রমিক হিসেবে নিতে রাজি করাতে পারিনি। উল্টো তিনি জানিয়েছেন, কাজটি তিনি করছেন নিজের ভালোবাসা থেকে এবং এটা টাকা-পয়সার কোনো বিষয়ই নয়।’বলিউডের ‘শাহেনশাহ’ আরও একবার প্রমাণ করে দিলেন, দেশের প্রতি তাঁর ভালোবাসা কতটা গভীর। সৌরভের সরাসরি বিবৃতিতে মোক্ষম জবাব পেয়ে গেলেন সমালোচকেরাও।
বলিউড লাইফ অবলম্বনে দেব দুলাল গুহ।
