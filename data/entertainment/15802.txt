
এরই মধ্যে দিপালী অভিনীত বাজে ছেলে ছবির কাজ শেষ হয়েছে। সোহেল বাবু পরিচালিত এই ছবিতে দিপালীর বিপরীতে অভিনয় করেছেন বাপ্পী। বছর শেষে এসে আরেকটি নতুন ছবিতে কাজ শুরু করলেন নতুন প্রজন্মের এই নায়িকা। এবারও সঙ্গী বাপ্পী। ছবির নাম বুকের ভেতর প্রেমের আগুন। পরিচালনা করছেন শাহনেওয়াজ সানু।দিপালী জানিয়েছেন, ছবিতে তাঁকে দুটি চরিত্রে দেখা যাবে। একটি চরিত্রের নাম লায়লা, অন্যটি রূপা। শুটিংয়ের আগে এক সঙ্গে দুই চরিত্রে অভিনয় নিয়ে শঙ্কার মধ্যেও ছিলেন তিনি। বললেন, ‘শুটিং শুরু হওয়ার আগে কাজটি আমার কাছে চ্যালেঞ্জিং মনে হয়েছিল। ভয়ে ছিলাম এক ছবিতে দুই ধরনের চরিত্র ফুটিয়ে তুলতে পারব তো! কয়েক দিন শুটিং করার পর সেই ভয় কেটে গেছে।’দিপালী জানান, আপাতত কিছু কাজ শেষ হয়েছে। ১৫ জানুয়ারি থেকে আবার শুটিং করবেন।পরিচালক জানিয়েছেন, এ মাস থেকে উত্তরার লোকেশনে বুকের ভেতর প্রেমের আগুন ছবির শুটিং চলছে।এদিকে দিপালী অভিনীত বাজে ছেলে ছবিটি এখন প্রেক্ষাগৃহে মুক্তির অপেক্ষায়। আগামী মার্চ মাস নাগাদ প্রেক্ষাগৃহে ছবিটি মুক্তির সম্ভাবনা রয়েছে।বুকের ভেতর প্রেমের আগুন ছবিতে আরও অভিনয় করেছেন পরীমনি, আরফান, মিশা সওদাগর প্রমূখ।
