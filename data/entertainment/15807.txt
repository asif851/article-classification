
যেখানে বলিউডের ‘খান’দের সঙ্গে অভিনয় করার বিষয়টা নতুন অভিনেত্রীদের কাছে স্বপ্নের সমান, সেখানে কিনা খোদ ‘কিং খান’-এর সঙ্গে অভিনয়ের প্রস্তাব ফিরিয়ে দিয়েছিলেন আলিয়া ভাট! অবশ্য এ প্রসঙ্গ নিয়ে কথা উঠলে আলিয়া নাকি জানিয়েছেন এমনটি তিনি কখনোই করেননি। যদিও তাঁর এ কথায় অনেকেই নাকি বলছেন আলিয়া এখন ‘শাক দিয়ে মাছ ঢাকছেন’!‘ইংলিশ ভিংলিশ’ নির্মাতা গৌরি সিন্ধের পরবর্তী সিনেমায় জুটিবদ্ধ হচ্ছেন শাহরুখ-আলিয়া, এ খবর বেশ পুরোনো। তবে এ ছবির জন্য প্রথমে নাকি ‘বলিউড বাদশা’ শাহরুখের সঙ্গে জুটি বাঁধতে নারাজই ছিলেন আলিয়া। সম্প্রতি বলিউডের বেশ কয়েকটি সংবাদমাধ্যমে এমন খবরই প্রকাশিত হয়েছে।বড়পর্দায় ২২ বছরের আলিয়ার সঙ্গে ৪৯ বছরের শাহরুখের গতানুগতিক প্রেম কাহিনি দেখানো হবে না— এ বিষয়টি নির্মাতা গৌরি সিন্ধে আগেভাগেই জানিয়ে দিয়েছিলেন। কিন্তু ছবির চিত্রনাট্য দেখে বয়সের বিষয়টাতে নাকি ঘাবড়েই গিয়েছিলেন আলিয়া। শাহরুখের সঙ্গে জুটি হলে সে জুটির রসায়ন কেমন হবে তা নিয়েও কিছুটা চিন্তিত ছিলেন তিনি। অবশ্য গৌরী সিন্ধে তাঁকে বোঝাতে সক্ষম হন যে, তাঁর ক্যারিয়ারের জন্য এটি এক মাইল ফলক হতে পারে।তাই শেষপর্যন্ত সবকিছু ভেবেই এ ছবিটি করার ঝুঁকি নিয়ে ফেলেন আলিয়া। অবশ্য, এ প্রসঙ্গে ‘শানদার’ নায়িকা আলিয়ার কণ্ঠে কিন্তু ভিন্ন সুরই ছিল। তিনি এসব কথাকে স্রেফ ‘গুঞ্জন’ বলেই উড়িয়ে দিয়েছেন। এমন প্রস্তাব ফিরিয়ে দেওয়ার প্রশ্নই ওঠে না। বরং শাহরুখ খানের সঙ্গে কাজ করবেন ভেবে নাকি তিনি দারুণ উচ্ছ্বসিত হয়েছিলেন। তা ছাড়া, আলিয়ার ঘনিষ্ঠজনেরা বলেছেন, যে আলিয়া তাঁর ক্যারিয়ারের দ্বিতীয় ছবি ‘হাইওয়ে’তেই বয়সে ১৭ বছরের বড় রণদীপ হুদার বিপরীতে অভিনয় করেছেন; তাঁর তো শুধু বয়সের কারণ দেখিয়ে শাহরুখ খানকে ফিরিয়ে দেওয়ার কথা নয়।
যা হোক, আলিয়ার এ কথাকে এখন সাফাই গাওয়া বলেও মনে করছেন বলিউডের একাংশ। আর শাহরুখকে ‘ফেরানো’ কী মুখের কথা! অনেকেই বলছেন, এখন তো শাক দিয়ে মাছ ঢাকার চেষ্টা হবেই! এনডিটিভি।
