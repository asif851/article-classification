
‘...একটা সীমা থাকা দরকার। এভাবে ছবি মুক্তি দিলে তো ব্যবসাই হবে না। চলচ্চিত্র ব্যবসার ওপর খারাপ প্রভাব পড়বে।’ খেপে গিয়ে কথাগুলো বলছিলেন নায়ক শাকিব খান। আসছে ঈদে একই সঙ্গে মুক্তি পাচ্ছে তাঁর তিনটি ছবি। প্রযোজকদের কাছ থেকে এমন খবর পেয়েই চটেছেন তিনি।গতকাল দুপুরে মুঠোফোনে শাকিব খান প্রথম আলোকে বলেন, প্রেক্ষাগৃহ কমে গেছে। ঈদের সময় হয়তো বিশেষ ব্যবস্থায় বাড়তি কিছু প্রেক্ষাগৃহ চালু থাকবে। কিন্তু এত কম প্রেক্ষাগৃহে একসঙ্গে এত ছবি চালালে বিনিয়োগ উঠবে না। তিনি ক্ষোভ নিয়ে আরও বলেন, ‘যাঁরা আমাকে নিয়ে বড় বাজেটের ছবি বানান, তাঁরা চান ঈদে ছবি চালিয়ে টাকা তুলে আনবেন। কিন্তু একসঙ্গে আমার তিনটি ছবি মুক্তি পেলে তো প্রয়োজনীয় সংখ্যক প্রেক্ষাগৃহই পাবেন না তাঁরা। এতে তো লোকসান হবে। এই লোকসানের নেতিবাচক প্রভাব পড়বে পুরো চলচ্চিত্রশিল্পের ওপরে।’ঈদুল ফিতরে মুক্তি পাচ্ছে শাকিব অভিনীত জাকির হোসেন সীমান্তের ছবি শিকারি, মুহাম্মদ মোস্তফা কামাল রাজের সম্রাট ও শামীম আহমেদ রনির মেন্টাল। এর মধ্যে সম্রাট ও শিকারি ছবি দুটিই এই ঈদে মুক্তির কথা ছিল। কিন্তু হঠাৎ মেন্টাল ছবিটিও মুক্তি দেওয়া হচ্ছে বলে জানা গেছে। ছবিটির প্রযোজক পারভেজ চৌধুরী বলেন, গতকাল দুপুরে বিনা কর্তনে সেন্সর ছাড়পত্র পেয়েছে ছবিটি। এ ছবি নিয়ে শাকিব খান বলেন, ‘আমি তো জানতাম মেন্টাল মুক্তি পাবে পয়লা বৈশাখ বা ভালোবাসা দিবসে।’শিকারি ছবিতে শাকিব খানের নায়িকা কলকাতার শ্রাবন্তী ও সম্রাট ছবিতে অপু বিশ্বাস। মেন্টাল ছবিতে এই নায়কের বিপরীতে দেখা যাবে তিশা ও পড়শীকে। গত বছরের ঈদুল ফিতরে মুক্তি পায় শাকিব অভিনীত একমাত্র ছবি লাভ ম্যারেজ। শাকিব বলেন, ১৬৫টি প্রেক্ষাগৃহে মুক্তি পাওয়ায় দারুণ ব্যবসা করেছিল সেটি।
