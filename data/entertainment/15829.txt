
খুব শিগগিরই তিন দিনের জ্যাজ ও ব্লুজ গানের উৎসবে মাততে যাচ্ছে রাজধানী​ ঢাকা। আগামী ৫ থেকে ৭ নভেম্বর রাজধানীর জাতীয় সামরিক জাদুঘর মাঠে এ উৎসব অনুষ্ঠিত হবে। ‘জ্যাজ অ্যান্ড ব্লুজ ফেস্টিভ্যাল ঢাকা ২০১৫’ শিরোনামের এ আয়োজনটি করছে ব্লুজ কমিউনিকেশনস লিমিটেড। ‘জ্যাজ অ্যান্ড ব্লুজ ফেস্টিভ্যাল ২০১৫ ’-এ অংশ নেবে বাংলাদেশসহ ৬টি দেশের শিল্পী ও গানের দল।আন্তর্জাতিক তারকা হিসেবে এ উৎসবে অংশ নিতে বাংলাদেশে আসবেন যুক্তরাজ্যের জন ম্যাকলাফলিন অ্যান্ড দ্য ফোর্থ ডাইমেনশন, যুক্তরাষ্ট্রের কিংবেবি, ব্রাজিলের এসড্রাস নোগুয়েইরা কোয়ার্টেট Esdras Nogueira Quartet (Brazil), ফ্রান্সের চায়না মোজেস, ভারতের সোলমেট, লুইস ব্যাংকস এবং বসুন্ধরা বিদালুন।বাংলাদেশ থেকে এ উৎসবে অংশ নেবেন আইয়ুব বাচ্চু তাঁর দল এবি ব্লুজ নিয়ে। আরও থাকবে ইমরান আহমেদ কুইনটেট, রাজেফ খান এবং দ্য ব্লুজ ব্রাদার্স। প্রতিদিন সন্ধ্যা ৬টায় শুরু হবে পরিবেশনা। আয়োজকদের পক্ষ থেকে জানানো হয়েছে, আগামীকাল থেকে শহরের বিভিন্ন স্থানে পাওয়া যাবে জ্যাজ ও ব্লুজ ফেস্টিভ্যালের টিকিট। অনুষ্ঠানটির বিস্তারিত তাঁরা নিয়মিত দর্শক শ্রোতাদের জানাচ্ছেন তাদের ফেসবুক পেজের মাধ্যমে (https://www. facebook. com/JazzAndBlues 123)।‘জ্যাজ অ্যান্ড ব্লুজ ফেস্টিভ্যাল ঢাকা-২০১৫’-এর উৎ​সবটির আয়োজনে ব্লুজ কমিউনিকেশনসের সঙ্গে আরও যুক্ত আছে গ্রামীণফোন ও বেঙ্গল ডিজিটাল।
