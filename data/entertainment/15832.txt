
‘আয়না’কে খুঁজে বের করে টিকিট জিতলেন দুজন দর্শক। এই আয়না চঞ্চল চৌধুরী। অমিতাভ রেজার প্রথম চলচ্চিত্র ‘আয়নাবাজি’র প্রধান চরিত্র। আগের দিনই ফেসবুক পেজে ঘোষণা দিয়ে জানিয়ে দেওয়া হয়েছিল, বাংলাদেশ-আফগানিস্তানের দ্বিতীয় ম্যাচে স্টেডিয়ামে হাজির হবেন ‘আয়না’। তাঁকে খুঁজে পেলেই মিলবে টিকিট। হলোও তাই। খেলার শুরু থেকেই স্টেডিয়ামের গ্যালারিতে ‘আয়না’র সাজে হাজির হয়েছিলেন চঞ্চল চৌধুরী, সঙ্গে ছিল ‘আয়নাবাজি’র পরিচালকসমেত কলাকুশলীরা। শুরুতে দর্শকেরা বুঝতে পারেননি। পরে বুঝতে পেরে ভিড়ও লেগে যায়। একই সঙ্গে দর্শকেরাও টিভির পর্দায় কয়েক ঝলক দেখে নেন আয়নাকে। সেখান থেকে দুজন দর্শককে দেওয়া হয় সিনেমা দেখার টিকিট।
টিকিট দেওয়ার পাশাপাশি মুক্তির অপেক্ষায় থাকা সিনেমাটির প্রচারণাও হয়ে গেল একই সঙ্গে। আগামী শুক্রবার সারা দেশে মুক্তি পাচ্ছে ‘আয়নাবাজি’।স্টেডিয়ামের গিয়ে প্রচারণার ব্যাপারটিতে দারুণ উচ্ছ্বসিত চঞ্চল চৌধুরী। স্টেডিয়াম থেকে মুঠোফোন প্রথম আলোকে বলেন, ‘শুরুতে কেউ চিনতেই পারেনি আমাকে। অনেকক্ষণ পরে আশপাশের সবাই টের পেয়েছে। সবার মতো আমিও ব্যাপারটি দারুণ উপভোগ করছি।’খেলার ফাঁকে ফাঁকে গ্যালারিতে দেখা যাচ্ছিল চঞ্চল চৌধুরীসহ সবাইকে। সেই সঙ্গে খেলার মাঝ বিরতিতে গাজী টিভির লাইভেও গিয়েছিলেন তিনি। কথা বলেছেন ‘আয়নাবাজি’ নিয়ে।নতুন চলচ্চিত্র নিয়ে অমিতাভ রেজাও বেশ উচ্ছ্বসিত। বললেন, ‘আমাদের সাধ্যমতো চেষ্টা করেছি। এখন দর্শক প্রেক্ষাগৃহে গিয়ে চলচ্চিত্রটি উপভোগ করলেই আমাদের শ্রম সার্থক হবে।’
