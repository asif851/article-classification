
‘রাজনীতি’ ছবির কাজ শেষ করেই মাতৃত্বকালীন বিরতিতে চলে যান অপু বিশ্বাস। চলে যান আড়ালে। এরপর প্রায় এক বছর হলো নতুন কোনো ছবির শুটিংয়ে অংশ নেননি তিনি। মাঝে ঘটে যায় অনেক ঘটনা। কিন্তু সেসব ঘটনাকে ছাপিয়ে অপু এখন প্রস্তুত অভিনেত্রী হিসেবে সবার সামনে আসতে। তাঁর অভিনীত সর্বশেষ ছবি ‘রাজনীতি’র প্রচারে তিনি সরব হয়ে উঠেছেন। জানিয়েছেন, ছবির প্রচারের জন্য যে যে কার্যক্রমে অংশ নেওয়া যায়, তার প্রতিটিতেই অংশ নেবেন তিনি। ফেসবুক লাইভে যাবেন, কথা বলবেন গণমাধ্যমে। এমনকি আগামীকাল বুধবার তিনি এ ছবির টিজার ও গান ইউটিউবে মুক্তি উপলক্ষে আয়োজিত অনুষ্ঠানেও যোগ দেবেন।‘রাজনীতি’ ছবিটি আগামী ঈদুল ফিতরে দেশজুড়ে বিভিন্ন প্রেক্ষাগৃহে মুক্তি পাবে বলে জানিয়েছেন ছবির পরিচালক বুলবুল বিশ্বাস। অভিনেত্রী অপুও এ কথা বলেছেন বিভিন্ন গণমাধ্যমে দেওয়া সাক্ষাত্কারে। রাজনীতি নিয়ে অপুর তৎপরতা জানতে চাইলে তিনি বলেন, ‘যেহেতু দীর্ঘদিন পর আমার ছবি মুক্তি পাচ্ছে, তাই এর সব ধরনের প্রচারকাজের সঙ্গেই থাকতে চাই। মুক্তির আগের দিন ফেসবুক লাইভে যাব। ভক্তদের প্রেক্ষাগৃহে গিয়ে ছবিটি দেখার আহ্বান জানাব।’বুলবুল বিশ্বাস বলেন, ছবির প্রচারাভিযানে নায়ক শাকিব খানেরও অংশ নেওয়ার কথা রয়েছে। সে ক্ষেত্রে পর্দার বাইরে বাস্তবেও শাকিব-অপু দম্পতি একসঙ্গে ভক্তদের নাগালে আসতে পারেন। তবে এ বিষয়টিতে এখনই পরিষ্কার করে কিছু বলতে চাননি অপু বিশ্বাস। তিনি বলেন, ‘সে ধরনের ব্যবস্থা হলে অবশ্যই আমরা দুজনে মিলে এক-দুই দিন একসঙ্গে ছবির প্রচার করতেই পারি।’
 
