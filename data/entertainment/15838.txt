
দুই বছর সময় নিয়ে ৪ নম্বর একক অ্যালবামের কাজ শেষ করলেন হৃদয় খান। নাম ‘মেয়ে’। অ্যালবামের পুরো কাজ শেষ হলেও আপাতত তা শ্রোতারা হাতে পাচ্ছেন না। আটটি গান দিয়ে সাজানো এই অ্যালবামের গানগুলো একটি একটি করেই প্রকাশ করা হবে বলে জানালেন হৃদয় খান।হৃদয় খানের ৩ নম্বর একক অ্যালবাম ‘ভালো লাগে না’ প্রকাশিত হয় ২০১৪ সালে। নতুন অ্যালবামের গানগুলোতে কণ্ঠ দেওয়ার পাশাপাশি সুর-সংগীত করেছেন শিল্পী নিজে।হৃদয় খান বলেন, ‘বরাবরই একক অ্যালবামের কাজ একটু সময় নিয়েই করি। সময় নিয়ে কাজ করলে কাজের প্রতি যত্নের ছোঁয়া থাকে। শ্রোতাদেরও আলাদা স্বাদের গান দেওয়ার সুযোগ থাকে।’নতুন অ্যালবাম থেকে ‘ছেড়ো না’ শিরোনামের একটি গানের অডিও এরই মধ্যে প্রকাশিত হয়েছে মোবাইল অ্যাপে। হৃদয় বলেন, এক সপ্তাহের মধ্যে এই গানের ভিডিওর কাজ শুরু হবে। আটটা গান একসঙ্গে প্রকাশ না করার কারণ জানান হৃদয়। বলেন, ‘একটা করে গান প্রকাশ করলে প্রচার বাড়বে। পুরো অ্যালবাম হাতে যাওয়ার আগেই শ্রোতারাও গানগুলো আলাদা করে শুনতে পারবেন।’ আগামী বছর ভালোবাসা দিবসে ‘মেয়ে’ অনলাইলে প্রকাশ পাবে।
