
সুতপার ঠিকানা ছবিতে ‘সুতপা’ হচ্ছেন অপর্ণা। উপমহাদেশের পরিবারগুলোতে নারীর অবস্থান ও চালচিত্র নিয়ে ছবিটির ভাবনা। পরিচালনা করছেন প্রসূন রহমান। ছবিটির জন্য এবার তিনি সরকারের অনুদান পেয়েছেন।ছবির গল্প প্রসঙ্গে প্রসূন রহমান জানালেন, এই দেশের বেশির ভাগ নারীর ক্ষেত্রেই দেখা যায়, একটি মেয়ে বড় হয় তার বাবার বাড়ি, বিয়ের পর যায় শ্বশুরবাড়ি, শ্বশুরের মৃত্যুর পর সেটা হয়ে যায় স্বামীর বাড়ি, স্বামী মারা গেলে ছেলের বাড়ি। আর যদি কাউকে বিধবা অথবা তালাকপ্রাপ্ত হয়ে বাবার বাড়ি ফিরে যেতে হয়, তত দিনে বাবার বাড়ি হয়ে যায় ভাইয়ের বাড়ি। বেশির ভাগ ক্ষেত্রে নারীর নিজের কোনো ঠিকানা হয় না। এই প্রক্রিয়া থেকে বেরিয়ে নিজের ঠিকানা খোঁজার জন্য পথে নামা এক মায়ের গল্প সুতপার ঠিকানা। এতে কিশোরী থেকে মধ্য বয়স পর্যন্ত সুতপা নামের একজন নারীর বেড়ে ওঠা, তাঁর ত্যাগ ও সংগ্রামের গল্প বলা হয়েছে। সুতপার চরিত্রে অভিনয় করবেন অপর্ণা ঘোষ।ছবিতে আরও অভিনয় করবেন জয়ন্ত চট্টোপাধ্যায়, মাহমুদুল ইসলাম মিঠু, শাহাদাত হোসেন, রবি শিকদার, সায়কা আহমেদ।প্রযোজনা করছে ইমেশন ক্রিয়েটর। ছবির চিত্রগ্রহণ করবেন বায়েজিদ কামাল। গানের সুর ও সংগীত পরিচালনা করবেন কুমার বিশ্বজিৎ। বর্ষার শেষ ভাগে ছবির ধারণকার্য শুরু হবে। বাকি কাজ হবে শীতের মাঝামাঝি।প্রসূন রহমান এর আগে প্রয়াত চলচ্চিত্রনির্মাতা তারেক মাসুদের ওপর তথ্যচিত্র তৈরি করেন। নাম ফেরা।
