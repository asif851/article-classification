
অনেক বিষয়েই বেশ খোলামেলা মন্তব্য করেন হলিউডের অভিনেত্রী সান্ড্রা বুলক। ২০১০ সালে জেস জেমস এর সঙ্গে বিবাহবিচ্ছেদ ঘটেছিল এই অভিনেত্রীর। জেমসের বিরুদ্ধে প্রতারণার অভিযোগ এনেছিলেন সান্ড্রা। এরপর থেকেই বোধ হয় বিয়ের প্রতি সান্ড্রার এক ধরনের বিতৃষ্ণা তৈরি হয়েছে। এই অভিনেত্রী সম্প্রতি পিপল ম্যাগাজিনকে জানিয়েছেন, জীবনে আর কখনো বিয়ে করবেন না তিনি।হলিউডের এই অভিনেত্রী এখন আছেন তাঁর প্রেমিক আলোকচিত্রী ব্রায়ান র‍্যানডেলের সঙ্গে। সম্প্রতি সান্ড্রা দত্তক নিয়েছেন এক কন্যাশিশুকে। সান্ড্রা তাঁর এই দত্তক সন্তানের নাম রেখেছেন ‘লায়লা’। কিছুদিন আগে পিপল ম্যাগাজিনে মেয়ে লায়লাকে নিয়ে পত্রিকাটির প্রচ্ছদেও এসেছেন তিনি। দীর্ঘ এক সাক্ষাৎ​কারও দিয়েছেন পিপল ম্যাগাজিনকে।সান্ড্রা বুলককে যখন প্রশ্ন করা হয়েছিল, তিনি বিয়ে করবেন কিনা? এর উত্তরে হলিউডের এই অভিনেত্রী বলেছেন, ‘আমার মনে হয় না।’ সান্ড্রা জানান, বিয়ের কথা না ভাবলেও তিনি নিজেকে এমন এক সম্পর্কের মাঝে দেখেন, যেখানে আনন্দ আর ভালোবাসা আছে, আছে নিরাপদ এক সম্পর্ক; যে সম্পর্কটি আদর্শ ও নৈতিকতাকে ধারণ করে।পরিবার সম্পর্কেও খুব চমৎকারভাবে তাঁর নিজস্ব ভাবনাকে প্রকাশ করেছেন সান্ড্রা। তিনি বলেছেন, আমার পরিবার হবে বৈচিত্র্যের মিশেলে গড়া। বিচিত্র, ভালোবাসাময় ও সমঝদার, এমনই হবে আমার পরিবার।
দত্তক মেয়ে লায়লাকে নিয়ে দুই সন্তান হলিউডের অভিনেত্রী সান্ড্রা বুলকের। এর আগে লুই নামের সন্তানটিকেও দত্তক নিয়েছিলেন সান্ড্রা বুলক। পিটিআই। পিপল ম্যাগাজিন।
