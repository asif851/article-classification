
২০১৮ সালের ১৯ মে বিয়ে করছেন প্রিন্স হ্যারি ও মেগান মার্কেল। উইন্ডসর ক্যাসেলের সেন্ট জর্জ চ্যাপেলে হবে এই রাজকীয় বিয়ের জমকালো অনুষ্ঠান। নভেম্বরে এই জুটির বাগদানের ঘোষণা আসার পর শুরু হয় বিয়ে নিয়ে নানা আলোচনা। হবু রাজবধূ মেগান মার্কেল বিয়েতে কেমন পোশাক পরবেন, বিয়ের আসরে তাঁর গয়না কেমন হবে, ব্রাইডস মেড কে হবেন—তা নিয়ে চলছে নানা জল্পনা-কল্পনা। সম্প্রতি মেগানের বিয়ের পোশাকের সম্ভাব্য কয়েকটি নকশা ফাঁস হয়েছে। ইনবাল ড্র নামের এক ইসরায়েলি ডিজাইনারের কয়েকটি বিয়ের গাউনের নকশা দেখে অনুমান করা হচ্ছে এটি মেগান মার্কেলেরই বিয়ের পোশাক।
ইনবাল ড্রয়ের নকশা করা রাজকীয় পোশাক আর পার্টি গাউন পাশ্চাত্য ফ্যাশন দুনিয়ায় খুব জনপ্রিয়। এবার তাঁর নকশা করা তিনটি গাউনের কোনোটি মেগানের পছন্দ হয়েছে কি না, তা অবশ্য জানা যায়নি। শোনা যাচ্ছে, বড়দিনে মেগান তাঁর সিদ্ধান্ত ইনবালকে জানাবেন। ডিজাইন করা প্রথম স্কেচে আছে হাই-নেক, ফুল স্লিভ গাউন। নিচে আছে গোল আকৃতির লেইসের ডিজাইন করা কুঁচি। দ্বিতীয় স্কেচে আছে, হাইনেক, ফুল স্লিভ ও গলা থেকে বুক পর্যন্ত ডিজাইন। গাউনের নিচের দিকে অমব্রে স্টাইলে নকশা করা আছে। সর্বশেষ স্কেচে আছে হাইনেক, ফুল স্লিভ। এই গাউনটি কোট নকশার। ঢেউখেলানো এই গাউনের বুকে নকশা করা।একটি সূত্র জানায়, ইনবালের নকশা করা পোশাকগুলো তৈরি করতে খরচ পড়বে ৮ থেকে ১০ হাজার ডলার। কিন্তু হ্যারির বড় ভাই প্রিন্স উইলিয়ামের স্ত্রী কেট মিডলটনের বিয়ের পোশাকের দাম ছিল পাঁচ হাজার ডলারের কাছাকাছি। টিএমজেড
