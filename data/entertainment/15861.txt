
সেলেনা গোমেজের সঙ্গে বিচ্ছেদের রেশ না ফুরাতেই ‘টিন সেনসেশন’ জাস্টিন বিবারের নতুন প্রেমিকা আর বিয়ের খায়েশের খবর জানাল যুক্তরাজ্যের প্রথম সারির দৈনিক পত্রিকা ‘দ্য ডেইলি টেলিগ্রাফ’। এদিকে নতুন প্রেমিকা ও মডেল জর্ডান ওজুনা সম্পর্কে মুখ না খুললেও শিগগিরই বিয়ে করে সংসারজীবন শুরু করতে চান বলেই জানিয়েছেন বিবার।১৯ বছর বয়সী কানাডিয়ান পপ গায়ক বিবারকে প্রথম জর্ডানের সঙ্গে দেখা গিয়েছিল চলতি মাসের ১৬ তারিখে। সেদিন ২২ বছর বয়সী জর্ডানের সঙ্গে লাস ভেগাসে ইনডোর স্কাই ডাইভিংয়ে অংশ নেন ‘বেবি’ তারকা বিবার। এ প্রসঙ্গে ঘনিষ্ঠ একটি সূত্র জানিয়েছে, ‘বিবার ও জর্ডানের ঘনিষ্ঠতা দেখে মনে হয়েছে, তাঁরা একে-অন্যের প্রেমে হাবুডুবু খাচ্ছেন।’এদিকে জর্ডানের শাশুড়ি কিম ওজুনা জানিয়েছেন, কলেজে পড়ার সময় বিয়ে করেছিলেন তাঁর ছেলে ও জর্ডান। অনেক দিন থেকেই আলাদাভাবে বসবাস করলেও এখন পর্যন্ত কাগজে-কলমে তাঁদের বিচ্ছেদ হয়নি। তবে তাঁরা বিচ্ছেদের প্রক্রিয়া শুরু করেছেন বলেও জানান কিম। বিবারের সঙ্গে জর্ডানের প্রেমবিষয়ক প্রশ্নের জবাবে কিম বলেন, ‘এমনটা ঘটতেই পারে। এতে অবাক হওয়ার কিছু নেই।’নতুন প্রেম নিয়ে মুখ না খুললেও শিগগির বিয়ে করে থিতু হতে চান বলেই জানিয়েছেন বিবার। এ প্রসঙ্গে তাঁর ভাষ্য, ‘আমার বয়স অনেক কম। প্রতিদিন নিজেকে ভালো মানুষে পরিণত করার চেষ্টা চালিয়ে যাচ্ছি আমি। আমার দাদা-দাদি ব্রুস ও ডিয়ান দীর্ঘদিন ধরে এক ছাদের নিচে বসবাস করছেন। এতটা সময় পেরোলেও তাঁরা পরস্পরকে প্রচণ্ড ভালোবাসেন। প্রেমের সম্পর্কের ক্ষেত্রে তাঁদের আমি আদর্শ বলেই মানি। আমিও একদিন তাঁদের বয়সে পৌঁছাব। তখন আমার দাদা যেমন তাঁর স্ত্রীকে ভালোবাসেন, আমিও ঠিক তেমনটাই ভালোবাসব আমার স্ত্রীকে।’মার্কিন গায়িকা ও অভিনেত্রী সেলেনা গোমেজের সঙ্গে দুই বছর ধরে প্রেম করলেও শেষতক তাঁকে জীবনসঙ্গী হিসেবে পাননি বিবার। এখন পর্যন্ত বেশ কয়েকবার সম্পর্কের ভাঙা-গড়ার খেলায় মেতে খবরের শিরোনাম হয়েছেন তাঁরা। চলতি বছরের জানুয়ারিতে তাঁদের প্রেম ভেঙে গেলেও তিন মাসের মাথায় গত এপ্রিলে তাঁদের পুনর্মিলন ঘটে। কিন্তু মাত্র দুই মাসের মাথায় আবার তাঁদের বিচ্ছেদ হয়ে যায়।বিবার-সেলেনার বিচ্ছেদের কারণ সম্পর্কে সেলেনার কাছের এক বন্ধু জানিয়েছিলেন, সত্যি বলতে, সেলেনার যে ধরনের সঙ্গী প্রয়োজন, বিবার মোটেও তেমনটা নয়। বিবারের ক্যারিয়ারের অবস্থা খুব একটা ভালো নয়। বিবারকে উদ্ধার করতেই শেষবার তাঁকে কাছে টেনেছিলেন সেলেনা। কিন্তু বিবারের শিশুসুলভ আচরণে হাঁপিয়ে উঠেছেন ২০ বছর বয়সী সেলেনা। এসব কারণে বিচ্ছেদের সিদ্ধান্ত পাকাপাকি করেছেন তিনি।
