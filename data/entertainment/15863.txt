
‘লাক্স-চ্যানেল আই সুপারস্টার ২০১২’ প্রতিযোগিতার প্রথম রানারআপ প্রসূন আজাদ কাজ করছেন নাটক আর চলচ্চিত্রে। আজ মঙ্গলবার জানা গেল, তাঁর বিবাহবিচ্ছেদ ঘটতে যাচ্ছে। আগামী বছর ফেব্রুয়ারিতে তা কার্যকর হওয়ার কথা রয়েছে।
প্রসূন আজাদ আজ সংবাদমাধ্যমকে জানান, ২০১৬ সালের ১৯ ফেব্রুয়ারি অস্ট্রেলিয়ার সিডনিতে তাঁর বিয়ে হয়। বর অস্ট্রেলিয়াপ্রবাসী মোহাইমিন সান। সম্পর্কে তাঁরা কাজিন। অনেক দিন প্রেম করেছেন। আর বিয়েটা করেছেন পরিবারকে না জানিয়ে, কারও সম্মতি না নিয়ে। বিয়ের আগে এবং পরে অনেকটা সময় সিডনিতেই ছিলেন প্রসূন। ওই সময় এই বিয়ের খবর সংবাদমাধ্যমকে জানাননি তিনি।
প্রসূন নয়, এই বিবাহবিচ্ছেদ ঘটতে যাচ্ছে তাঁর স্বামীর ইচ্ছায়। প্রসূন বলেন, ‘সে যদি ডিভোর্স দিয়ে ভালো থাকে, সেখানে আমার কী বলার থাকে? তবে এখনো সিদ্ধান্ত বদলের কিছু সময় আছে। যদি সে সিদ্ধান্ত পাল্টায়, আমি হয়তো অনেক সুখী হব।’
আর ডিভোর্সের খবর তিনি জানতে পেরেছেন স্বামী মোহাইমিনের কাছ থেকেই। বর্তমান পরিস্থিতি নিয়ে প্রসূন বলেন, ‘আমি আমার পরিবার নিয়ে চিন্তিত। জানি না সংবাদটা মা-বাবা কীভাবে নিতে পারবেন। ব্যক্তিগত সম্পর্কগুলো অনেক স্পর্শকাতর। আমি চাই না এমন কিছু ঘটুক, যা আমার মা-বাবা-ভাইকে কষ্ট দেবে।’
