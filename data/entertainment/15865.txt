
পরিচালক অনুরাগ কাশ্যপ কিন্তু অভিনয়ও করেন। সাধারণত নিষ্ঠুর আর হিংস্র চরিত্রে দেখা যায় তাঁকে। তবে এবার তিনি নিজেকে পাল্টেছেন। স্বল্পদৈর্ঘ্য ছবি ‘চুরি’তে তিনি বলিউডের টিশকা চোপড়া ও সারভিন চাওলার সঙ্গে অভিনয় করেছেন। এখানে তিনি এক নতুন অনুরাগ। ছবিতে তাঁকে দেখা গেছে রীতিমতো রোমান্স করতে। শুধু তা-ই নয়, পর্দায় তিনি অন্তরঙ্গ দৃশ্যে অভিনয় করেছেন। ছবির পোস্টারে অনুরাগকে দেখা গেছে অত্যন্ত সাহসী।
১২ জানুয়ারি মুক্তি পাবে অনুরাগ কাশ্যপ পরিচালিত ছবি ‘মুক্কাবাজ’। সম্প্রতি এই ছবির প্রচারণার সময় তিনি সাংবাদিকদের মুখোমুখি হন। ‘মুক্কাবাজ’ ছবির পাশাপাশি উঠে আসে তাঁর অভিনীত স্বল্পদৈর্ঘ্য ছবি ‘চুরি’র কথা।
হঠাৎ স্বল্পদৈর্ঘ্য ছবিতে অভিনয় করলেন কেন? অনুরাগ কাশ্যপ প্রথম আলোকে বলেন, ‘টিশকা চোপড়া অভিনীত স্বল্পদৈর্ঘ্য ছবি “চাটনি” দেখেছি। ছবিটি খুব ভালো লেগেছে, সেই সঙ্গে টিশকার অভিনয়ও। এরপর টিশকার সঙ্গে “চুরি” ছবিতে অভিনয়ের প্রস্তাব পেয়ে আর “না” করতে পারিনি। টিশকার জন্যই এই ছবিতে কাজ করতে রাজি হয়েছি।’
আর পর্দায় অন্তরঙ্গ দৃশ্যে অভিনয় করার প্রসঙ্গ উঠতেই অনুরাগ কাশ্যপ বললেন, ‘অন্তরঙ্গ দৃশ্যে অভিনয় করা সহজ নয়। এই ছবিতে অভিনয় করতে গিয়ে তা বেশ বুঝতে পেরেছি। পরিচালক একজন অভিনেতাকে দিয়ে কত কিছুই না করিয়ে নেন! এত দিন ক্যামেরার পেছনে থেকে তা বুঝতে পারিনি। এবার ক্যামেরার সামনে তা উপলব্ধি করেছি।’
অনুরাগ কাশ্যপ আরও বলেন, ‘ছবিতে একটা দৃশ্যে শুধু অন্তর্বাস পরে আমাকে অভিনয় করতে হয়েছে। কয়েকজন নারীর মাঝে আমি একা পুরুষ। তাও আবার অন্তর্বাস পরা! আর শুটিংয়ে এভাবে আমাকে সারা দিন থাকতে হয়েছে। খুব অস্বস্তি হচ্ছিল। ছবিটা করতে গিয়ে আমি শেষ! অন্তরঙ্গ দৃশ্য করতে গিয়ে তথৈবচ অবস্থা! সত্যি বলতে, তখন অন্য কোনো অনুভূতি জন্মায় না। বরং অদ্ভুত ভয় তাড়া করে। কেন জানি না, ঘনিষ্ঠ দৃশ্য করার সময় নায়িকাকে মনে হচ্ছিল বোন। সে এক অদ্ভুত অনুভূতি।’
অনুরাগ কাশ্যপ পরিচালিত প্রেমের ছবি ‘মুক্কাবাজ’। ছবিতে শুধু ভালোবাসা নয়, ‘মুক্কা’ অর্থাৎ বক্সিংও ছবির অন্যতম প্রধান আকর্ষণ। ‘মুক্কাবাজ’ ছবিতে অভিনয় করেছেন বিনীত কুমার সিং, জোয়া হুসেন, রবি কিষন, জিমি শেরগিল প্রমুখ।
