
বয়স গুনে গুনে ৭৭। সত্যি কথা বলতে গেলে, আমাদের দাদি-নানিদের বয়স। কিন্তু এই বয়সেও মানুষ এমন মোহনীয় থাকেন কী করে? জেন ফন্ডাকে যতই দেখি অবিশ্বাস্য লাগে। গতকাল সংবাদ সম্মেলনে খুব কাছ থেকে দেখার সুযোগ মিলল এই হলিউড বিস্ময়কে। মুখে বলিরেখা দৃশ্যমান। কিন্তু সোনালি চুল আর ধূসর সবুজ চোখ এখনো যথেষ্ট উজ্জ্বল। গলার বড়সড় সোনালি নেকলেসটা হয়তো গলার ভাঁজ লুকানোর জন্যই। তাঁর ব্যক্তিত্ব আর সদর্প উপস্থিতির কাছে সেসব তুচ্ছ।দিন দু-এক আগে এই কান উৎসবের লালগালিচায় তাঁকে দেখেছি। ঝকমকে নীল গাউনে তাক লাগিয়ে দিয়েছেন তিনি। এরই মধ্যে তিনি ঢুকে পড়েছেন লালগালিচার সেরা পোশাক পরিহিতাদের বিবিধ তালিকায়ও। অবাক কাণ্ড তো বটেই।‘এই বয়সে এমন উজ্জ্বলই বা থাকা যায় কীভাবে? যৌবন বা তারুণ্য মানে তাঁর কাছে আসলে কী?’ জেন ফন্ডাকে জিজ্ঞেস করেছিলাম কাল।জবাবে দুবারের অস্কার বিজয়ী হলিউড কিংবদন্তি যা বলেছেন তার সারমর্ম মোটামুটি এ রকম, ‘মানুষ তখনই বুড়ো হয়, যখন সে তার জীবনের মানে হারিয়ে ফেলে। তার জীবনে “প্যাশন” বা তাড়না বলতে কিছু থাকে না। আমার মনে হয়, এখনো আমি যথেষ্ট প্যাশনেট। আর আমি কাজ করে যেতে চাই।’একসময় হলিউড সিনেমা দুনিয়ায় দাপিয়ে বেড়িয়েছেন অভিনয়প্রতিভা আর ব্যক্তিত্বের শক্তিতে। জেন ফন্ডা এখনো এমন এক হলিউড মহাতারকার নাম, যিনি মাতিয়ে দিতে পারেন যেকোনো উৎসব। কান উৎসবেও হয়েছে তাই। তাঁর বিখ্যাত ছবির মধ্যে আছে বারবারেলা, পিরিয়ড অব অ্যাডজাস্টমেন্ট। ক্লুট ও কামিং হোম ছবিতে অভিনয়ের জন্য তিনি জিতেছিলেন অস্কার।ইয়ুথ ছবিতে জেন ফন্ডার চরিত্রের দৈর্ঘ্য খুব ছোট। চরিত্রটি হতাশাগ্রস্ত এক হলিউড অভিনেত্রীর। হৃত যৌবনা এই অভিনেত্রী মনে করেন, সিনেমা তাঁর জীবন থেকে কেড়ে নিয়েছে অনেক কিছু। শেষবেলায় এসে টেলিভিশন ধারাবাহিকই বরং তাঁর জীবিকার জন্য বেশি জরুরি। ছোট চরিত্র, কিন্তু গভীরতার দিক দিয়ে অনেক বড়।
মাইকেল কেইন, হার্ভে কেটেল আর র‌্যাচেল ভাইসের পাশাপাশি ইয়ুথ ছবির বড় আকর্ষণ জেন ফন্ডাও।
পাওলো সরেন্তিনোর ‘মাস্টার পিস’: নিমেষের জন্য ঝিমিয়ে পড়তে যাচ্ছিল উৎসব। ঠিক মাঝামাঝি দিনে এসে নাকি এমনটাই হয়। ঝিমিয়ে পড়তে যাওয়া উৎসবকে যেন গা ঝাড়া দিয়ে আবার জাগিয়ে তুললেন পাওলো সরেন্তিনো। তারুণ্য আর যৌবনের শক্তিতে। ইতালিয়ান এই পরিচালকের এবারের কান উৎসবের প্রতিযোগিতা বিভাগে থাকা ছবির নাম ইয়ুথ।
আশি ছুঁই ছুঁই দুই বৃদ্ধের গল্প। ফ্রেড ও মাইক নামের এই দুই ইয়ার দোস্ত গেছেআল্পসের কোলে এক অবকাশ যাপন কেন্দ্রে, ছুটি কাটাতে। ফ্রেড একজন নামজাদা সুরকার আর মাইক বর্ষীয়ান নির্মাতা। দুই বুড়োর একাকী জীবনের গল্প ভেবে এই ছবিকে যদি কেউ পাশ কাটিয়ে যেতে চান, তবে সেটা হবে মহা ভুল।
সরস সংলাপ, অসাধারণ সংগীত আর তীব্র জীবনবোধের এক অসাধারণ ছবি ইয়ুথ। ইতালিয়ান পরিচালক সরেন্তিনো অস্কার জিতেছেন আগেই। এবার এই ছবিকে এরই মধ্যে দেখা হচ্ছে তাঁর জীবনের আরেক ‘মাস্টার পিস’ হিসেবে। ইয়ুথ ছবি যদি স্বর্ণ পামের দৌড়ে এগিয়ে না থাকে, তাহলেই বরং অবাক হওয়ার মতো ব্যাপার হবে।
আরও যত সিনেমা: ইয়ুথ ছাড়াও কাল সংবাদ সম্মেলন ছিল জিয়া ঝ্যাং কে পরিচালিত শান হি গু রেন ছবির। চীনের এই ছবিটি আছে উৎসবের প্রতিযোগিতা বিভাগে। কাল উৎসবে প্রদর্শিত অফিশিয়াল সিলেকশন বিভাগের অন্যান্য ছবির মধ্যে ছিল ম্যাডোনা, তাকলুব এবং ল্যাম্ব। গভীর রাতে প্রদর্শিত হওয়ার কথা গেসপার নোয়ের বহুল প্রতীক্ষিত ছবি লাভ। উৎসবে ধ্রুপদি বিভাগে দেখানো হয়েছে প্রায়শ সর্বকালের সেরা ছবি হিসেবে স্বীকৃত সিটিজেন কেইন।
