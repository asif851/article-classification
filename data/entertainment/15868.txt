
দেশীয় চলচ্চিত্রের তিন শীর্ষ অভিনেত্রী মৌসুমী, শাবনূর ও পপি। তবে এখন পর্যন্ত তাঁদের একসঙ্গে এক ছবিতে অভিনয় করা হয়ে ওঠেনি। কাজের ক্ষেত্রে তাঁরা তিনজন প্রতিদ্বন্দ্বী হলেও কাজের বাইরে ঠিকই একজন আরেকজনের প্রতি অনেক বেশি আন্তরিক। সম্প্রতি মৌসুমীর সঙ্গে কথা বলার সময় তেমনটাই আভাস পাওয়া গেছে। সহশিল্পী শাবনূর ও পপিকে নিয়ে খোলামেলা কথা বলেছেন মৌসুমী। তাঁর কথায় দুজনের প্রতি ভালোবাসার বহিঃপ্রকাশ ছাড়াও ঝরেছে বেশ কিছু আক্ষেপের কথা।অভিনয়ের গুণে মৌসুমী, শাবনূর ও পপি বাংলাদেশের মানুষের কাছে প্রিয় মুখ। তাঁদের অভিনয় অনেককে কাঁদিয়েছে, আবার কখনো হাসিতে মন ভরিয়েছে। অভিনয়ের স্বীকৃতি হিসেবে একাধিকবার নিজেদের ঘরে তুলেছেন জাতীয় চলচ্চিত্র পুরস্কারও।শাবনূরকে নিয়ে প্রথম আলো ডটকমকে মৌসুমী জানিয়েছেন, ‘শাবনূর অনেক গুণী অভিনয়শিল্পী। এ দেশের চলচ্চিত্রকে সে অনেক কিছুই দিয়েছে। আরও অনেক কিছুই দেওয়ার ছিল। কিন্তু বেশ কয়েক বছর ধরে বাংলাদেশ ও অস্ট্রেলিয়ায় যাওয়া-আসাকে কেন্দ্র করে চলচ্চিত্রে অনেকটাই অনিয়মিত হয়ে পড়েছে সে। বিষয়টা আমাকে খুবই ভাবায়। শাবনূরের আরও বেশি সিরিয়াস হওয়া উচিত।’এদিকে পপি প্রসঙ্গে মৌসুমী বলেছেন, ‘পপি আমার নিকটাত্মীয়। তাঁর সঙ্গে আমাদের বিভিন্ন পারিবারিক অনুষ্ঠানে দেখা হয়। তাঁর মধ্যে একটা চাপা অভিমান কাজ করে বলে মনে হয়। চলচ্চিত্রের সার্বিক অবস্থা নিয়ে সে অনেকটা চিন্তিত। কিন্তু তাঁর মধ্যে অনেক সম্ভাবনা আছে। কয়েক বছর ধরে চলচ্চিত্রে সে-ও কী কারণে যে অনিয়মিত কিছুই বুঝি না।’এদিকে সম্প্রতি শাবনূর ও মৌসুমী অভিনীত ‘কিছু আশা কিছু ভালোবাসা’ নামের একটি ছবি মুক্তি পেয়েছে। ছবিটির মাধ্যমে প্রায় ছয় বছর একসঙ্গে অভিনয় করেছেন তাঁরা দুজন। শাবনূরের অভিনয় নিয়ে মৌসুমী বলেন, ‘শাবনূরের সঙ্গে ‘‘কিছু আশা কিছু ভালোবাসা’’ ছবিতে কাজ করতে বেশ স্বাচ্ছন্দ্যবোধ করেছি। এমনিতে আমাদের একসঙ্গে খুব একটা ছবিতে অভিনয় করা হয়নি। যখনই আমরা একসঙ্গে ছবিতে অভিনয় করি, আমাদের মধ্যে অন্যরকম একটা ভালো লাগা কাজ করে। এর মধ্যে থাকে অনেক দিন পর একসঙ্গে হওয়ার আনন্দ।’
 
