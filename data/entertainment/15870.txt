
অনুষ্ঠানের নাম ‘চার দেয়ালের কাব্য’। বিষয়‍—ইন্টেরিয়র ডিজাইন। এ অনুষ্ঠানেই হাজির হয়েছেন অভিনেত্রী নিপুণ। কথা বলেছেন নিজের বাড়ির ইন্টেরিয়র ও সাজসজ্জা নিয়ে। শুধু তা–ই নয়, কথা বলার পাশাপাশি দেখা যাবে তাঁর বাড়ির ইন্টেরিয়রও। 
অনুষ্ঠানটি নিয়ে নিপুণ বললেন, ‘অন্য একটা কাজে অনুষ্ঠান-সংশ্লিষ্ট ব্যক্তিরা আমার বাসায় এসেছিলেন। এসে তাঁরা আমার বাসা পছন্দ করেন ‘চার দেয়ালের কাব্য’ অনুষ্ঠানটিতে অংশ নেওয়ার অনুরোধ করেন। মূলত তাঁদের অনুরোধেই করা।’ নিপুণ জানান, তাঁর অংশের শুটিং হয়েছে তাঁর বাসাতেই।  তবে মূল অনুষ্ঠানে আরও উপস্থিত ছিলেন সংগীতশিল্পী ঝুমু খান। গান ও ইন্টেরিয়র নিয়ে কথা বলেছেন তিনিও। অনুষ্ঠানটি উপস্থাপনা করেছেন শামীম আরা মুন্নি এবং পরিচালনা করেছেন সেলিম দৌলা খান। এটি প্রচারিত হবে আজ সন্ধ্যা ৬টা ১৫ মিনিটে।
