
একজন অভিনয়শিল্পীকে চরিত্রের প্রয়োজনে পর্দায় নানা রূপেই দেখা যায়। কিন্তু বর্তমানে গানের শিল্পীরাও ​এ ক্ষেত্রে পিছিয়ে নেই। গানের ভিডিও তৈরির সময় তাঁদেরকেও গানের প্রয়োজনে বিভিন্ন চরিত্রে অংশ নিতে হয়। সম্প্রতি শুটিং শেষ হওয়া ‘সুখ থামে না’ শিরোনামের একটি গানের ভিডিওচিত্রে এ প্রজন্মের সংগীতশিল্পী কোনালকে দেখা গেছে ভলিবল খেলোয়াড়ের ভূমিকায়।‘সুখ থামে না’ গানটি কোনালের নতুন অ্যালবামে থাকবে। বাপ্পা মজুমদারের সুর ও সংগীতে গানটির কথা লিখেছেন শাহান কবন্ধ। ঢাকার বিভিন্ন মনোরম লোকেশনে গানটির ভিডিওচিত্রের শুটিং শেষ হয়েছে।
ভলিবল খেলা প্রসঙ্গে কোনাল বলেন, ‘কুয়েতে স্কুলে পড়ার সময় নিয়মিত ভলিবল খেলতাম। এরপর অনেক বছর পেরিয়ে গেছে। খেলাটা ভুলেই গিয়েছিলাম। গানের ভিডিওর শুটিংয়ের আগে ভলিবল খেলা নিয়ে নতুন করে ভাবতে হয়েছে।’শুধু ভলিবল খেলোয়াড় হিসেবেই নয়, এ গানে আরও নানারূপে দেখা যাবে কোনালকে। ‘সুখ থামে না’ গানে একজন উচ্ছল তরুণীর বিভিন্ন সময়ের সুখের মুহূর্তটা তুলে ধরার চেষ্টা করা হয়েছে বলেই জানিয়েছেন তিনি।কোনাল বলেন, ‘গানের কথায় বাবা-মায়ের খুব আদুরে একটা মেয়ে, যার কোনো ধরনের চিন্তাভাবনা নাই। তাঁর কল্পনার রাজ্যে ডানা মেলে অনেক কিছুই। পুরো ব্যাপারগুলো গানের ভিডিওতে ফুটিয়ে তোলার চেষ্টা করেছি।’কোনাল আরও বলেছেন, ‘গানটি নিয়ে অনেক দিন থেকেই ভিন্নধর্মী একটি ভিডিও নির্মাণের পরিকল্পনা ছিল। নানা ধরনের অসংগতির কারণে সিদ্ধান্ত বদল করতে হয়েছে। অবশেষে গানটির ভিডিওর কাজ শেষ হয়েছে। গানটিতে একটি অন্যরকম নাচের মুদ্রা রয়েছে। আছে আরও অনেক কিছু। শুটিং শেষে মনে হচ্ছে, কাজটা ভালোই হয়েছে। বাকিটা দর্শক শ্রোতারা ওপরই ছেড়ে দিলাম।’‘সুখ থামে না’ গানের ভিডিওচিত্র নির্মাণ করেছেন হিরু খান। নাচের কোরিওগ্রাফি করেছেন রৌশনি। চিত্রগ্রহণে ছিলেন মহিউদ্দিন রানা। সপ্তাহ দু-একের মধ্যে বিভিন্ন টেলিভিশন চ্যানেলে গানটির ভিডিওর প্রচার শুরু হবে।
