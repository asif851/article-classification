
পছন্দের নির্মাতার সঙ্গে কাজ করতে পারা অনেক তারকার জন্যই ভাগ্যের ব্যাপার। আবার বিপরীতটাও ঘটতে দেখা যায়। অনেক নির্মাতা তাঁর ছবিতে প্রিয় তারকাকে দিয়ে অভিনয় করিয়ে ধন্য বোধ করেন। আর কোনো ছবির অভিনেত্রী আর নির্মাতা দুজনই যদি হয় দুজনের ভক্ত তাহলে ব্যাপারটা না জমে উপায় আছে? ‘ওমকারা’ ছবিতে এমনটাই ঘটেছিল। এই ছবিতে অভিনয় করেছিলেন কারিনা কাপুর খান। ছবির নির্মাতা বিশাল ভরদ্বাজ নাকি কারিনা কাপুর খানের অভিনয়ের ভীষণ ভক্ত। তাই তাঁকে নিয়ে কাজ করে খুব আনন্দ পেয়েছিলেন সে সময়। কারিনারও প্রিয় নির্মাতা বিশাল ভরদ্বাজ। আর এতেই হয়েছিল বাজিমাত। বক্স অফিসে দারুণ ব্যবসা করেছিল এই ছবিটি। সমালোচকদের কাছ থেকেও পেয়েছিল বাহবা। বিশালের নতুন ছবি ‘রেঙ্গুন’-এর একটি বিশেষ প্রদর্শনীতে উপস্থিত হয়েছিলেন কারিনা কাপুর খান। সেখানে তিনি বলেন, ‘আমার মনে হয়, এটি এই বছরের অন্যতম সেরা ছবি হতে যাচ্ছে। এই ছবি যিনি তৈরি করেছেন তিনি আমার খুব পছন্দের একজন নির্মাতা।’  ‘রেঙ্গুন’-এ কারিনার বর সাইফ আলী খান অভিনয় করেছেন। উইলিয়াম শেক্‌সপিয়ারের ‘ওথেলো’ অবলম্বনে তৈরি ‘ওমকারা’-তেও তিনি ছিলেন। এ ছাড়াও ‘রেঙ্গুন’-এ আছেন কারিনার সাবেক প্রেমিক শহিদ কাপুর ও অভিনেত্রী কঙ্গনা রনৌত। এনডিটিভি
