
বাংলাদেশ প্রিমিয়ার লিগের (বিপিএল) আসর শুরু হচ্ছে আগামী রোববার। এর আগে এ উপলক্ষে আজ শুক্রবার সন্ধ্যায় মিরপুরের শেরেবাংলা জাতীয় ক্রিকেট স্টেডিয়ামে হবে কনসার্ট। এতে অংশ নেবেন বাংলাদেশ আর ভারতের শিল্পীরা। বাংলাদেশ থেকে অংশ নিচ্ছেন মমতাজ, এলআরবি, চিরকুট আর ভারত থেকে হৃতিক রোশন, জ্যাকুলিন ফার্নান্দেজ এবং কেকে। কনসার্টের শুরুতেই থাকছে নাচ। নৃত্য পরিবেশন করবেন সাদিয়া ইসলাম মৌ। তাঁর সঙ্গে থাকবেন বাংলাদেশ একাডেমি অব ফাইন আর্টসের (বাফা) শিল্পীরা। পুরো নাচটি পরিচালনা করেছেন মৌ। আজকের কথোপকথন তাঁর সঙ্গে।
আজকের পরিবেশনা কেমন হবে?ফিউশন নাচ করব। একটু নিরীক্ষা করেছি, তবে পুরোটাই দেশীয় নাচ। এর সঙ্গে ভরতনাট্যম, কত্থক আর মণিপুরি নাচের মিশ্রণ করেছি। শুরু হবে আমাদের জাতীয় পতাকা দিয়ে। সেই সঙ্গে থাকবে নদীমাতৃক বাংলাদেশের একটা রূপ। নদী, পদ্মফুল।নাচের সঙ্গে কোনো গান থাকছে?নাচটির জন্য আমরা আলাদা করে একটি সংগীতায়োজন করেছি। আপনার সঙ্গে কে কে নৃত্য পরিবেশন করবেন?আমি তো থাকবই। সঙ্গে থাকবেন ফারহানা চৌধুরী, ফারহানা খান তান্না আর বাংলাদেশ একাডেমি,  বাংলাদেশ একাডেমি অব ফাইন আর্টসের (বাফা) শিল্পীরা। আমরা খুব রঙিন একটা নাচ দর্শকদের উপহার দেব। আজকের নাচে সবার সঙ্গে আমার মেয়ে পুষ্পিতাও থাকবে। পুষ্পিতা এখন আপনার সঙ্গে সব নাচেই অংশ নিচ্ছে?সব সময় পারে না। ও ক্লাস নাইনে পড়ছে। সামনে ও–লেভেল দেবে। পড়াশোনার খুব চাপ। এর মাঝেই নাচের চর্চা করছে। আপনি নিজেই ওর নাচের দিকটি দেখাশোনা করছেন?পুষ্পিতাকে নাচের প্রশিক্ষণ দিচ্ছেন ফারহানা চৌধুরী। আমি যখন সময় পাই, দেখি। পুষ্পিতা কিন্তু নাচটা ভালো শিখছে। আপনি তো বাফার উচ্চ পদে আছেন।আমি বাফার ব্যবস্থাপনা পরিচালক। আমার নৃত্যগুরু রাহিজা খানম ঝুনু এই প্রতিষ্ঠানের চেয়ারম্যান। আমার তো অনেক কাজ—সংসার, নাচ, অভিনয়। হাতে তেমন সময় থাকে না। তবে সহকর্মীরা খুব সহযোগিতা করছেন। তাই তেমন সমস্যা হচ্ছে না।ইদানীং নিয়মিত অভিনয় করছেন?যাঁরা পেশাদার অভিনয়শিল্পী, তাঁরা হয়তো মাসের ৩০ দিন কাজ করেন। আমি করছি ১০ দিন। খুব নিয়মিত করছি তা বলব না, টুকটাক করছি।
