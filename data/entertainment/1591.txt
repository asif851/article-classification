



আগামীকাল বুধবার বিকেলে টাঙ্গাইলে সাবা তানিকে দাফন করা হবে।
গুলশানের আজাদ মসজিদে তাঁর জানাজা অনুষ্ঠিত হবে। 
গতকাল সোমবার সকালে উত্তরায় বাসায় বাথরুমে তাঁকে মৃত অবস্থায় পাওয়া যায়।


আগামীকাল বুধবার বিকেলে টাঙ্গাইলে গোড়াই গ্রামে পারিবারিক কবরস্থানে সাবা তানিকে দাফন করা হবে। এর আগে জোহর নামাজের পর রাজধানীর গুলশানের আজাদ মসজিদে তাঁর জানাজা অনুষ্ঠিত হবে। আজ মঙ্গলবার প্রথম আলোকে জানালেন সাবা তানির খালাতো ভাই চিত্রনায়ক নাঈম। গত শতকের আশি ও নব্বই দশকের অন্যতম জনপ্রিয় সংগীতশিল্পী সাবা তানিকে গতকাল সোমবার সকালে উত্তরায় বাসায় বাথরুমে মৃত অবস্থায় পাওয়া যায়। মৃত্যুকালে তাঁর বয়স হয়েছিল ৪৯ বছর।
নাঈম আরও জানান, সাবা তানির একমাত্র ছেলে আনিদ আজ লন্ডন থেকে দেশের উদ্দেশে রওনা হয়েছেন। আগামীকাল বুধবার সকালে তাঁর ঢাকায় এসে পৌঁছার কথা রয়েছে। সাবা তানির মরদেহ এখন বারডেম হাসপাতালের শব হিমাগারে রাখা হয়েছে।
এর আগে নাঈম জানান, সাবা তানি দীর্ঘদিন যাবৎ নিম্ন রক্তচাপে ভুগছিলেন। উত্তরার বাসায় মায়ের সঙ্গে থাকতেন। গত রোববার নিউ ইস্কাটনে বড় বোনের বাসায় যান মা। রাতে তিনি সেখানেই ছিলেন। রাত থেকে অনেকেই সাবা তানিকে ফোন করে পাননি। শেষে গতকাল সকালে বাসার কেয়ারটেকারকে সঙ্গে নিয়ে দরজা ভেঙে আত্মীয়রা বাসায় ঢোকেন। এ সময় সবাই তাঁকে বাথরুমের মেঝেতে পড়ে থাকতে দেখেন।
সাবা তানির মৃত্যু সংবাদ শুনে অনেকেই উত্তরায় তাঁর বাসায় ছুটে যান। মৃত্যুকালে তিনি মা, দুই ভাই, দুই বোন ও এক ছেলে রেখে গেছেন।
সাবা তানির জনপ্রিয় হওয়া গানগুলোর মধ্যে রয়েছে ‘কিছুক্ষণ’, ‘কোনো বৈশাখী রাতে যদি’, ‘ভালোবাসা বহুরূপী’। বাংলাদেশ টেলিভিশন ও মঞ্চে গান গেয়ে জনপ্রিয় হন তিনি। তাঁর গাওয়া কিছু গজল ওই সময় খুব প্রশংসিত হয়েছিল।
