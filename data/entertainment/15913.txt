
আজ শনিবার রাজধানীর গুলশানের ইন্দিরা গান্ধী সাংস্কৃতিক কেন্দ্রে (আইজিসিসি) গান গাইবেন সংগীতশিল্পী অদিতি মহসিন। সন্ধ্যা সাড়ে ছয়টায় শুরু হবে অনুষ্ঠান। রবীন্দ্রজয়ন্তী উপলক্ষে আইজিসিসি এই আয়োজন করেছে। আজকের সংগীতসন্ধ্যা নিয়ে অদিতি মহসিন বলেন, রবীন্দ্রনাথের বিভিন্ন পর্যায়ের গানের পাশাপাশি আজ বেশ কিছু বর্ষার গানও গাইবেন তিনি। রবীন্দ্রজয়ন্তীর পাশাপাশি কিছুদিন পরই বর্ষার আগমনকেও উদ্যাপন করা হবে আজ।অদিতি মহসিন কিছুদিন আগে দেশের বাইরে বেশ কয়েকটি গানের অনুষ্ঠানে অংশ নিয়ে দেশে ফিরেছেন। তিনি বলেন, ‘দেশের বাইরে থাকায় রবীন্দ্রজয়ন্তীতে ঢাকার কোনো অনুষ্ঠানে অংশ নেওয়া হয়নি। তাই একটু দেরিতে হলেও রবীন্দ্রজয়ন্তী এ আয়োজনের মধ্য দিয়ে উদ্যাপন করতে যাচ্ছি।’আজকের রবীন্দ্রসংগীত–সন্ধ্যার গান নির্বাচন নিয়ে এই শিল্পী বলেন, ‘রবীন্দ্রনাথের পূজা, প্রেমসহ বিভিন্ন পর্যায়ের গান গাইব। তবে বর্ষার গান নিয়ে আলাদা পরিকল্পনা রয়েছে। আর কদিন বাদেই আষাঢ় শুরু হবে। তাই বর্ষার আগেই বর্ষাকে উদ্যাপন করতে চাইছি।’
