
হলে হলে মাহিয়া মাহি—শুনে অবাক হতেই পারেন। কারণ, ঈদে তো এই অভিনেত্রীর কোনো ছবি মুক্তি পায়নি। তা ছাড়া বিয়ের পর এখন লম্বা ছুটিতে আছেন তিনি। তাহলে আবার হলে হলে তিনি কেমন করে থাকছেন? রহস্যটা ভাঙলেন মাহি নিজে। বললেন, নায়িকা হয়ে নয়, দর্শক হয়ে হলে হলে ঘুরবেন তিনি। বন্ধুদের নিয়ে ঈদে মুক্তি পাওয়া চারটি ছবিই দেখবেন।অভিনয় থেকে এক মাসের জন্য ছুটি নিয়েছেন মাহিয়া মাহি। কথা বলতে গিয়ে তাঁর কাছ থেকে এমনটাই জানা গেল। বললেন, ‘বিয়ে করেছি দেড় মাস হয়ে গেল। কিন্তু কাজের চাপে বর অপুকে নিয়ে কোথাও বেড়াতে যাওয়া হয়ে ওঠেনি। আলাদা করে সময়ও বের করতে পারিনি। তাই যাঁদের সঙ্গে কাজ করছি, তাঁদের সবার কাছ থেকেই এ মাসের ১৫ তারিখ থেকে টানা এক মাসের ছুটি চেয়ে নিয়েছি।’ তবে মাহি এটাও বললেন, ‘যদি প্রয়োজন পড়ে, তবে খুব গুরুত্বপূর্ণ দু-একটা কাজ, যা এক-দুই দিনের, সেগুলো হয়তো ছুটির ফাঁকে ফাঁকেই সময় মিলিয়ে করে দেব।’ঈদে যে ছবিগুলো মুক্তি পেল, সেই ছবিগুলো দেখবেন কি না—গতকাল শনিবার তা জানতে চাওয়া হয় মাহির কাছে। তিনি বললেন, ‘আমি সাধারণত আমার বন্ধুবান্ধব নিয়ে ছবি দেখি। তারা সবাই ঢাকার বাইরে। কাল (রোববার) সবাই ফিরবে। পরশু (সোমবার) দেখতে যাব। ঈদের সবগুলো ছবিই দেখার ইচ্ছা আছে। তবে যৌথ প্রযোজনার ছবি দুটি আগে দেখব। এই তালিকার প্রথমেই রয়েছে শাকিব-শ্রাবন্তীর “শিকারি”। এরপর জিৎ ও নুসরাত ফারিয়ার “বাদশা: দ্য ডন”। তারপর “মেন্টাল” ও “সম্রাট” ছবি দুটি দেখব।’ছুটির ব্যাপারে মাহি জানালেন, বন্ধুদের নিয়ে ঈদের ছবি দেখে উৎসব উদ্‌যাপন শেষে তিনি যাবেন তাঁর শ্বশুরবাড়ি সিলেটে। বলেন, ‘শ্বশুরবাড়ির মানুষদের সময় দেব। তারপর বরের সঙ্গে যুক্তরাষ্ট্রে ঘুরতে যাওয়ার ইচ্ছা আছে।’ ঈদের আগে টানা বেশ কয়েক দিন শাহনেওয়াজ শানুর ‘পলকে পলকে তোমাকে চাই’ ছবির কাজ করেছেন মাহি। সেখান থেকে ঈদের আগের দিনই ছুটি মিলেছে তাঁর। এই ছবিতে তাঁর বিপরীতে আছেন বাপ্পি।
