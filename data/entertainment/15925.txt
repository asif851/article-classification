
ভারতীয় চলচ্চিত্রের সংগীত তারকা কিশোর কুমারের ৮৮তম জন্মদিন আজ। ১৯২৯ সালের এই দিনে মধ্যপ্রদেশে জন্ম নেন এই বরেণ্য শিল্পী। গানের মাধ্যমে ভক্তদের যেমন হাসিয়েছেন, তেমনি কাঁদিয়েছেনও সমানভাবে। তাঁর গানে উঠে এসেছিল মানবিক বোধের বিষয়গুলো। তিন ভাই ও এক বোনের মধ্যে সবার ছোট কিশোর হতে চেয়েছিলেন নায়ক, কিন্তু চিরস্মরণীয় হলেন গায়ক হিসেবে। তিনি একাধারে ছিলেন গায়ক, অভিনেতা, প্রযোজক, পরিচালক, চিত্রনাট্যকার ও গীতিকার। বিভিন্ন ভাষার পাশাপাশি বিভিন্ন বিষয় নিয়েও তিনি গান গেয়েছেন। বাংলা ও হিন্দি ভাষায় তিনি ছিলেন প্রবাদপ্রতিম সংগীতশিল্পী। তাঁর গাওয়া বাংলা গানগুলো এখনো বাজে ভক্তহৃদয়ে। তার মধ্যে উল্লেখযোগ্য ‘সে যেন আমার পাশে আজও বসে আছে’, ‘মোর স্বপ্নের সাথি তুমি কাছে এসো’, ‘একদিন পাখি উড়ে যাবে যে আকাশে’, ‘আজ এই দিনটাকে মনের খাতায় লিখে রাখো’, ‘ওগো নিরুপমা’, ‘পৃথিবী বদলে গেছে’, ‘কি আশায় বাঁধি খেলাঘর’, ‘চিরদিনই তুমি যে আমার’, ‘আমার পূজার ফুল’, ‘আশা ছিল ভালোবাসা ছিল’ ইত্যাদি। কিশোর কুমারের জন্ম ভারতের মধ্যপ্রদেশে হলেও তাদের আদি বাড়ি ছিল পূর্ববঙ্গে। কিশোরের পারিবারিক নাম আভাষ কুমার গাঙ্গুলি। বড় ভাই অশোক কুমার ছিলেন হিন্দি সিনেমার জনপ্রিয় নায়ক। মেজ ভাই অনুপ কুমারও হিন্দি ছবিতে অভিনয় করতেন। কিশোর কুমার ছোটবেলা থেকেই গান গাইতেন এবং সে সময়ের অভিনেতাদের অনুকরণ করে দেখাতেন। তিনি ছিলেন বিখ্যাত গায়ক কুন্দ লাল সায়গলের বিশেষ ভক্ত। তাঁর গান হুবহু গাইতে পারতেন। কিশোর ছবির নেপথ্য সংগীত গাওয়ার জন্য আটবার ফিল্মফেয়ার পুরস্কার জিতেছেন। হৃদ্‌রোগে আক্রান্ত হয়ে ১৯৮৭ সালের ১৩ অক্টোবর মারা যান এ সংগীতশিল্পী। হিন্দুস্তান টাইমস
