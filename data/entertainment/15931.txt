
ঝকমকে গাড়িটা এসে থেমেছে পালে দো ফাস্তিভালের সামনে । গাড়ির কাচ তোলা বলে ভেতরে দেখার উপায় নেই। দরজা খুলতেই বিস্ময়! ভেতরে মনিকা বেলুচ্চি স্বয়ং! নীল গাউনে যথারীতি তুলনাহীন এবারের উৎসবের ‘মাস্টার অব সেরিমনিস’। বাংলাদেশ সময় রাত প্রায় সাড়ে ১১টা (১৭ মে। পালে দো ফাস্তিভালের ভেতরে উদ্বোধনী অনুষ্ঠান তখন শুরু হলো বলে।
অভিনেত্রী হিসেবে মনিকা বেলুচ্চি অসাধারণ, সেটা জানা ছিল আগেই। এবারে জানা হলো উপস্থাপিকা হিসেবেও তিনি অতুলনীয়। আপাত-স্বল্পভাষী এই ইতালিয়ান অভিনেত্রী উদ্বোধনী অনুষ্ঠানের পুরোটা সময় ছিলেন দারুণ সপ্রতিভ। অনুষ্ঠানে তাঁর বক্তব্যে জুরি প্রেসিডেন্ট পেদ্রো আলমোদাভার বলেছেন, ‌‘আমি আমার সর্বোচ্চ ভালো এবং সর্বোচ্চ মন্দ—সবকিছু দিয়েই চেষ্টা করব আমার কাজটা করার।’
ফ্যাশন আর জৌলুসে ৭০তম কান যেন ছাড়িয়ে গেল নিকট অতীতের সব আয়োজনকে। উদ্বোধনী দিনেই মহাতারকাদের পদচারণে আবারও উজ্জ্বল ছিল লালগালিচা। লালগালিচায় ঔজ্জ্বল্য বাড়িয়েছেন সুজান স্যারেন্ডন, জুলিয়ান মুর, মারিয়ন কোতিয়াহ, উমা থারম্যান, এলি ফ্যানিং ও দীপিকা পাডুকোনের মতো তারকারা।
