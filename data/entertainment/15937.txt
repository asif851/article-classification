
প্রত্যাশার আয়তন তো দিনকে দিন বাড়ছেই। এবার পরিকল্পনার আয়তন বাড়ল। বাড়ল ছবিটির পরিসরও। ভারতীয় নারী বক্সার ম্যারি কমকে নিয়ে বানানো ছবি বিশ্বমঞ্চে তুলে ধরার পরিকল্পনা থেকেই আরও সময় নিচ্ছেন নির্মাতারা। এ কারণেই পিছিয়ে দেওয়া হলো ম্যারি কম ছবির মুক্তির তারিখ। ভাগ মিলখা ভাগ বিশ্বজুড়ে নন্দিত হওয়ার পর ম্যারি কম ছবির ক্যানভাস আরও বড় করার সিদ্ধান্ত নিয়েছেন নির্মাতারা।মিলখা সিংকে নিয়ে বানানো ছবির প্রযোজক ভায়াকম ম্যারি কম ছবিটিও প্রযোজনা করছে। সঙ্গে আছেন সঞ্জয়লীলা বানশালী। উভয় পক্ষের সম্মিলিত সিদ্ধান্তেই ছবিটি মুক্তির তারিখ পেছানো হয়েছে। ভারতীয় ও আন্তর্জাতিক দর্শকদের জন্য ছবিটির আলাদা দুটো সংস্করণ করা হবে। ম্যারি কমের চরিত্রে অভিনয় করেছেন প্রিয়াঙ্কা চোপড়া। বলিউড হাঙ্গামা।
