
এর মধ্যে ছোট ছেলে তৈমুর আলী খানকে নিয়ে নানা প্রশ্নের উত্তর দিতে হয়েছে সাইফ আলী খানকে। তবে এবার প্রশ্ন তাঁর বড় দুই ছেলেমেয়েকে নিয়ে। সারা আলী খান ও ইব্রাহিম আলী খানের ভবিষ্যৎ নিয়ে বললেন তাদের বাবা সাইফ। সাইফ জানালেন, দুজনেই বলিউডের রঙিন দুনিয়ার পা রাখতে চায়। 
সারার প্রসঙ্গে সাইফ বলেন, কলাম্বিয়া বিশ্ববিদ্যালয়ের ছাত্রী হলেও সারা সব সময় চেয়েছে শোবিজ দুনিয়ার অংশ হতে। সাইফ এর জন্য সারাকে দায়ী করেন না। এটা তো সারার রক্তের মধ্যে। বাবার কাছে নিজের ক্যারিয়ার নিয়ে মত চাইলে মেয়েকে তা দেবেন সাইফ, কিন্তু চূড়ান্ত সিদ্ধান্ত সারাকেই নিতে হবে। সাইফ এ–ও মনে করেন, সারার প্রথম পরিচালক হিসেবে করন জোহরই সেরা। নতুনদের দিয়ে কীভাবে কাজ করতে হয়, করন তা ভালোই জানেন। অন্যদিকে ইব্রাহিম রাগবি ও হকি নিয়েই কথা বলতে পছন্দ করে। নিজের পড়াশোনা নিয়ে আলোচনা খুব একটা পছন্দ নয় তার। সাইফ বলেন, ইব্রাহিম নিজের রিপোর্ট কার্ড দেখাতে চায় না, আর সাইফ চাইতেই থাকেন। এর বাইরে আর সব ঠিকই আছে। সে–ও অভিনয় করতে চায়। সাইফ বলেন, বলিউড ছবিতে অভিনয় পেশা হিসেবে ভারতের অন্যতম সেরা কাজ। কিন্তু সেখানে সাফল্য না পেলে সন্তানেরা যাতে ভেঙে না পড়ে, সে জন্যই তাদের লেখাপড়াতে এত জোর দেন সাইফ। ফিল্মফেয়ার
