
নায়ক-নায়িকাদের সাধারণত চলচ্চিত্রের পর্দায় চোরের খপ্পরে পড়তে দেখা যায়। বাস্তবে তা একেবারেই কম। তবে চোরের লক্ষ্য যখন চুরি করা, তখন সে কি আর নায়ক-নায়িকা মানে? সম্প্রতি তেমনই এক ঘটনার সম্মুখীন হলেন এ প্রজন্মের সম্ভাবনাময় চিত্রনায়িকা আঁচল। সম্প্রতি ছবির শুটিং করতে গিয়ে দিনে-দুপুরে চোরের খপ্পরে পড়েন তিনি। আর চোরের খপ্পরে পড়ে মোবাইলসহ প্রয়োজনীয় কাগজপত্র হারিয়েছেন আঁচল।এ প্রসঙ্গে আঁচল বলেন, ‘চুরির ঘটনাটি ঘটে ১৭ মে। আমি তখন ‘‘বোঝে না সে বোঝে না’’ ছবির শুটিং করছি। আমার মা তখন গাড়িতে বিশ্রাম নিচ্ছিলেন। গাড়ির সামনে রাখা ব্যাগের মধ্যে মোবাইল ও প্রয়োজনীয় কাগজপত্র ছিল। কিছুক্ষণ পর মা দেখেন গাড়িতে কিছুই নেই। বিষয়টি আমাকে মর্মাহত করে। মোবাইলে অনেক প্রয়োজনীয় নাম্বার ছিল, যা নিয়ে এখন বিড়ম্বনায় পড়তে হচ্ছে।’সম্প্রতি আঁচল ‘কিস্তিমাত’ নামের একটি ছবির শুটিং শেষ করেছেন। ছবিটিতে আঁচল অভিনয় করেছেন আরিফিন শুভর বিপরীতে। এরই মধ্যে ছবিটির ট্রেইলার ইউটিউবে প্রকাশিত হয়েছে। ট্রেইলারে আঁচলকে দেখে চলচ্চিত্র সংশ্লিষ্ট অনেকেই তাঁর প্রশংসা করেছেন।জানা গেছে, রোজার ঈদের পর সুবিধাজনক সময়ে ‘কিস্তিমাত’ ছবিটি সারাদেশের বিভিন্ন প্রেক্ষাগৃহে মুক্তি পাবে। ছবিটি পরিচালনা করেছেন আশিকুর রহমান।
