
দুজনের মধ্যে আপাতত সবচেয়ে বড় মিলটা হলো, দুজনকেই সর্বশেষ বড় পর্দায় দেখা গিয়েছিল ২০১৩ সালে। ৪০ পেরিয়ে নিজেদের ভোকাট্টা ক্যারিয়ারটাকে আবারও উড়াল দেওয়ার চেষ্টায় ফিরে আসছেন প্রীতি জিনতা ও আমিশা প্যাটেল। দুজনই কাজ করছেন কমেডি ধাঁচের অ্যাকশন ছবি ভাইয়াজি সুপারটিহ-এ। ২০০৭ সালে মুক্তি পাওয়া ভুলভুলাইয়ার পর আর তেমন কোনো সাফল্য পাননি আমিশা। পরে তো আমিশার ক্যারিয়ারটাই চলে গেল অমানিশায়। একই বছর মুক্তি পাওয়া ঝুম বারাবার ঝুম ছিল প্রীতির সর্বশেষ বড় সাফল্য।দুই মাস আগে বিয়ের পিঁড়িতে বসেছেন প্রীতি। বর জিন গুডএনাফ তাঁর জীবনে শুভ কিছু নিয়ে আসবেন কি না, সেটাই এখন দেখার বিষয়। আমিশা অবশ্য এখনো শুভকাজ সারেননি। দুজনের ক্যারিয়ার, ব্যক্তিগত জীবনের টানাপোড়েন, হতাশা—সব মিলিয়েই আমিশা ও প্রীতির মধ্যে এখন দারুণ সম্পর্ক। দুজনই দুজনকে দারুণ সাহায্য করছেন। পরিচালক নীরাজ পাঠক জানিয়েছেন, ‘ছবিতে আমিশা অভিনয় করেছেন নায়িকার চরিত্রে, প্রীতিকে দেখা যাবে ছোট্ট একটা শহরের তরুণী হিসেবে। ছবিতে দুজনের মধ্যে দ্বন্দ্ব থাকলেও পর্দার বাইরে কিন্তু দুজন দুজনকে অনেক সাহায্য করছেন। দুজনই একে অন্যের ভ্যানিটি ভ্যানে দীর্ঘ সময় কাটাচ্ছেন। এমনকি কোন দৃশ্যে কার কোন পোশাক পরা উচিত, তা নিয়েও পরামর্শ আদান-প্রদান করছেন।’ নিজেদের ক্যারিয়ারের তুঙ্গে একে অন্যের প্রতিদ্বন্দ্বীই ছিলেন। কঠিন সময়ের ভালো দিক বোধ হয় এটাই—‘শত্রু’কেও তা আপন করতে শেখায়! মুম্বাই মিরর।
