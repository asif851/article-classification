
চলতি বছর একটি পুরস্কার অনুষ্ঠানের মঞ্চে গান গেয়েছিলেন বলিউড তারকা সোনাক্ষী সিনহা। সেখানে তিনি নিজের অভিনীত সিনেমার জনপ্রিয় কিছু গানের কয়েক লাইন গেয়ে শোনান। তবে সেই পরিবেশনার জন্য ‘দাবাং-কন্যা’ সোনাক্ষীর কোনো পূর্বপ্রস্তুতিই নাকি ছিল না। বলা যেতে পারে, হুট করে করা। তবে এবার তিনি একেবারে আটঘাট বেঁধে নেমেছেন। দিন কয়েক আগে নিজের প্রথম একক গান ‘ইশকোহোলিক’-এর রেকর্ডিং শেষ করেছেন লুটেরা তারকা সোনাক্ষী।অবশ্য গানের প্রতি সোনাক্ষীর ভালোবাসা অনেক আগে থেকেই। চলতি বছর ভারতীয় একটি টিভি চ্যানেলে গানের প্রতিযোগিতামূলক অনুষ্ঠান ‘ইন্ডিয়ান আইডল জুনিয়র’-এর বিচারকের দায়িত্ব পালন করেছেন তিনি। গানের সুর ও তাল সম্পর্কে যে সোনাক্ষী সিনহা ভালোই জ্ঞান রাখেন, তা এই অনুষ্ঠানের মাধ্যমে অনেকের নজরে আসে। এই অনুষ্ঠানের কাজ চলার সময়ই তিনি ড্রামস বাজানোর অনুশীলন নিতে শুরু করেন এবং চূড়ান্ত পর্বের দিন সবার সামনে বাজিয়েও শোনান।সোনাক্ষীর ‘ইশকোহোলিক’ শিরোনামের গানটি মূলত র্যাপ ঘরানার। এই গানটির সংগীতায়োজন করেছে ‘বেবি ডল’ কিংবা ‘চিটিয়া কালাইয়া’-খ্যাত মিট ব্রাদার্স। লিখেছেন কুমার।নিজের প্রথম একক নিয়ে দারুণ উচ্ছ্বসিত সোনাক্ষী বলেন, ‘আর কিছুদিন বাদেই গানটির ভিডিও নির্মাণ করা হবে। গিফটি এই কাজটি করবে, যাদের সঙ্গে এর আগে আমি হানি সিংয়ের “দেশি কালাকার” গানের ভিডিওতে কাজ করেছি।’ ইন্ডিয়ান এক্সপ্রেস।
