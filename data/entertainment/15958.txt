
বলিউডের রাজত্ব করে বেড়ানোর জন্য অনেক সময় অনেক নায়িকাই বলিউডসম্রাজ্ঞী বা রানির উপাধি পেয়েছেন। তবে, বলিউডে কাজ করছেন, এমন কয়েকজন তারকা কিন্তু সত্যিকার অর্থেই রাজকন্যা। তাঁরা কেউ বাবার সূত্রে, কেউবা মায়ের সূত্রে রাজপরিবারের সদস্য।
কিরণ রাওবলিউডের জনপ্রিয় চলচ্চিত্র পরিচালক ও প্রযোজক কিরণ রাও রাজপরিবারের বংশধর। কিরণ তেলেঙ্গানার ওয়ানাপার্থির রাজা জেপি রাওয়ের নাতনি। সে অর্থে অভিনেতা আমির খানকে বলা যেতে পারে রাজপরিবারের জামাই। বলিউডের নায়িকা অদিতি রাও হায়দারি সম্পর্কে আমিরের শ্যালিকা।
অদিতি রাও হায়দারিবলিউডের এই তারকার মা-বাবা দুজনই রাজপরিবারের সদস্য। অদিতির নানা তেলেঙ্গানার ওয়ানাপার্থির রাজা জেপি রাও। আর এই নায়িকার দাদা আসামের প্রথম গভর্নর স্যার মোহাম্মদ সালেহ আকবর হায়দারি। ‘খুবসুরত’ সিনেমাতে তিনি রাজকন্যার চরিত্রে অভিনয় করেছেন।
সোহা আলী খান ও সারা আলী খান পতৌদির নবাব পরিবারের মেয়ে বলিউডের নায়িকা সোহা আলী খান। তাঁর ভাতিজি ও নায়ক সাইফ আলী খানের মেয়েও বলিউড যাত্রা শুরু করতে যাচ্ছেন শিগগিরই। পতৌদির নবম নবাব মনসুর আলী খান পতৌদির ছোট মেয়ে সোহা আর একমাত্র ছেলের ঘরের নাতনি সারা। সেই সূত্রে সাইফ আলী খানের স্ত্রী কারিনা কাপুর খানও এখন রাজপরিবারের সদস্য।
রাইমা সেন ও রিয়া সেনরাইমা ও রিয়াকে সবাই সুচিত্রা সেনের নাতনি হিসেবেই বেশি চেনেন। বাংলা চলচ্চিত্রের সম্রাজ্ঞী বিবেচনা করা হয় সুচিত্রাকে। কিন্তু রাইমা আর রিয়ার বাবার শরীরে কিন্তু রাজপরিবারের রক্ত। এই দুই বাঙালি নায়িকার দাদি ইলা দেবী কোচবিহারের রাজকন্যা ছিলেন। এ ছাড়া ইলা দেবী জয়পুরের মহারানি গায়ত্রী দেবীর বড় বোন।
সোনাল চৌহান‘জান্নাত’ ছবির নায়িকা সোনাল চৌহানও রাজপুত পরিবারের সদস্য। তাঁর পূর্বপুরুষেরা এসেছেন ভারতের উত্তর প্রদেশের মেইনপুরি থেকে।
