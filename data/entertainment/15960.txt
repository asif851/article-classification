
দিয়া মির্জা ‘মিস এশিয়া প্যাসিফিক’-র খেতাব জিতেছিলেন ২০০০ সালে। এর পরের বছরই ‘রেহনা হ্যায় তেরে দিল মে’ ছবির মাধ্যমে বলিউডে যাত্রা শুরু হয় তাঁর। অভিনয়ে তেমন সুবিধা করতে না পেরে, বছর খানেক আগে প্রযোজক হিসেবে নাম লিখিয়েছিলেন দিয়া। এবার চলচ্চিত্র পরিচালনায় হাত দিতে চাইছেন এই ৩৩ বছর বয়সী তারকা।এ প্রসঙ্গে দিয়া মির্জা বলেছেন, ‘চলচ্চিত্র পরিচালনা করতে পারলে আমার খুব ভালো লাগবে। এ বিষয়ে আমার অনেক আগ্রহ আছে। তবে আমি ছবি পরিচালনার আগে আরও অভিজ্ঞতা অর্জন করে নিতে চাচ্ছি, যেহেতু এখনো আমি শিখছি এবং পরিচালনায় আমার দক্ষতা বাড়াচ্ছি। সবকিছু ঠিকমতো চলতে থাকলে আগামী বছরেই নতুন ছবি পরিচালনার কাজে হাত দেব।’নিজের পরিচালিত প্রথম ছবিতে অভিনয় করবেন কিনা তা অবশ্য এখনো অনিশ্চিত। দুইটি কাজ একসঙ্গে সামলাতে পারবেন কিনা তা নিয়েও খানিক দ্বিধা-দ্বন্দ্বে আছেন। তবে এই বিষয়ে দিয়া সাফ জানিয়ে দিয়েছেন যে, তাঁর চলচ্চিত্রের চিত্রনাট্য হবে একদম ‘আনকোরা’। এখানে কোনো নকলের কারবার থাকবে না এবং মানবিক গল্পের ওপর ভিত্তি করেই নির্মাণ করা হবে ছবিটি।২০১১ সালে দিয়া মির্জার প্রযোজনা প্রতিষ্ঠান থেকে প্রথম মুক্তি পায় ‘লাভ ব্রেকআপস জিন্দেগি’। নির্মাতা সাহিল সংঘের এ ছবিতে অভিনয়ও করেছিলেন তিনি। পরিচালনা বিষয়ে দিয়া জানিয়েছেন, নিয়মিত হলেও অভিনয় ছেড়ে যাওয়ার তাঁর ইচ্ছা নেই।
দিয়া মির্জা বলেন, ‘দুনিয়া কাঁপানো কোনো চিত্রনাট্য পেলে আমি সবকিছু ছেড়ে ছুড়ে সেখানে কাজ করতে ঝাঁপিয়ে পড়ব।’ তিনি আরও বলেন, ‘আমি অভিনয় করতে ভালোবাসি, কিন্তু মনের মতো কোনো চরিত্রের প্রস্তাব পাচ্ছি না। লোকে মনে করে, আমি অদ্ভুত কিছু কারণে অভিনয় করছি না। আসলে বিষয়টা মোটেও তেমন নয়।’প্রসঙ্গত, ২০১৪ সালে নির্মাতা সাহিল সংঘকে বিয়ে করেন দিয়া মির্জা। দ্য ইন্ডিয়ান এক্সপ্রেস।
