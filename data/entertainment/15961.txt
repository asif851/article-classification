
কঙ্গনা রনৌতের সময়টা ইদানীং একেবারেই ভালো যাচ্ছে না। ২০১৫ সালে মুক্তি পাওয়া তাঁর ‘কাট্টি বাট্টি’ ছবিটি বক্স অফিসে মুখ থুবড়ে পড়ে। এই ছবিতে ব্যর্থতার জন্য তিনি অবশ্য দায়ী করেছিলেন সালমান খানকে। কারণ, এই অভিনেতাই নাকি কঙ্গনাকে ছবিটি করার পরামর্শ দিয়েছিলেন। তারপর তো হৃতিক রোশনের সঙ্গে প্রেমের বিতর্ক নিয়ে অনেক জল গড়াল। এ বছর, প্রায় দেড় বছর পর কঙ্গনার নতুন কোনো ছবি মুক্তি পেয়েছে, সেই ‘রেঙ্গুন’-ও ফ্লপ। 
তিনবার জাতীয় চলচ্চিত্র পুরস্কার পাওয়া অভিনেত্রী কঙ্গনা যদিও বলছেন, এই ব্যর্থতা তাঁকে বিন্দুমাত্র বিচলিত করছে না। কিন্তু নতুন নতুন বিতর্কও যে ছাড়ছে না এই ‘কুইন’ তারকাকে। সম্প্রতি করণ জোহরের টক শো ‘কফি উইথ করণ’-এ গিয়ে করণকে অহংকারী বলে এসেছেন তিনি। বলেছেন, এই নির্মাতা প্রচণ্ড স্বজনপ্রীতি করেন। অনুষ্ঠানে করণ এ কথা শোনার পর চুপ থাকলেও পরে গণমাধ্যমের সামনে ঠিকই তাঁর ক্ষোভের কথা জানিয়েছেন। ওদিকে ‘তনু ওয়েডস মনু’ ও ‘তনু ওয়েডস মনু রিটার্নস’-এর নির্মাতা আনন্দ এল রায়ও কঙ্গনার ওপর বেজায় বিরক্ত। কারণ, কঙ্গনা বলে বেড়াচ্ছেন, শুধু তাঁর জন্যই নাকি একটি ছবির গল্প লিখছেন আনন্দ। আসলে ঘটনাটি একেবারেই ঠিক নয়। এই নির্মাতা এখন শাহরুখ খানকে নিয়ে ছবি তৈরিতে ব্যস্ত। ঘটনা এখানেই শেষ নয়। ‘রেঙ্গুন’ ছবির সহশিল্পী শহিদ কাপুরের সঙ্গেও কঙ্গনার ঠান্ডা যুদ্ধ চলছে শুটিংয়ের সময় থেকে। এভাবে যদি সবার সঙ্গে গন্ডগোল বাধতে থাকে, তাহলে যে বলিউডে বন্ধু বলে কেউই থাকবে না কঙ্গনার। ফিল্মফেয়ার।
