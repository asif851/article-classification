
গেল ঈদে হোটেল আলবাট্রোস নামে নাটক নির্মাণ করে নির্মাতা হিসেবে সাড়া ফেলেছেন নুহাশ হুমায়ূন। অনেকেই নাটকটি দেখে তাঁর মধ্যে বাবা কথাসাহিত্যিক ও নির্মাতা হুমায়ূন আহমেদের ছায়া খুঁজেছেন। সামাজিক যোগাযোগমাধ্যমে এ নিয়ে আলোচনাও হয়েছে বেশ। তবে হোটেল আলবাট্রোস দিয়েই যে নির্মাতা নুহাশের আত্মপ্রকাশ ঘটেছে, এমনটা নয়। এই নাটক নির্মাণের আগে তিনি তৈরি করছেন বেশ কয়েকটি স্বল্পদৈর্ঘ্য চলচ্চিত্র। সেগুলোর চিত্রনাট্যও তাঁর। বর্তমানে নুহাশের তৈরি নতুন স্বল্পদৈর্ঘ্য পেপার ফ্রগস আছে মুক্তির অপেক্ষায়। এর একটি চরিত্রে অভিনয় করেছে গৌতম ঘোষের শঙ্খচিল ছবিতে অভিনয় করা শিশুশিল্পী সাঁজবাতি।
নুহাশ তাঁর নতুন ছবিটি নিয়ে বলেন, ১৫ মিনিট দৈর্ঘ্যের পেপার ফ্রগস ছবিটি দেখানো হবে নভেম্বরে, ‘ঢাকা লিট ফেস্ট’-এ। সাঁজবাতির সঙ্গে এই ছবিতে অভিনয় করেছেন আনাফ রহমান।
ছবিটি নিয়ে নুহাশ বললেন, ‘আমি বরাবরই নির্মাণের সঙ্গে থাকতে চাই। নানা ধরনের নিরীক্ষামূলক কাজ করেছি। এটাও সে রকমই চেষ্টা।’
নুহাশের পরিকল্পনায় আরও বেশ কয়েকটি ছবি নির্মাণের ভাবনা রয়েছে। সে তালিকায় স্বল্পদৈর্ঘ্যের পাশাপাশি পূর্ণদৈর্ঘ্য ছবিও রয়েছে। বলেন, শিগগিরই পূর্ণদৈর্ঘ্য চলচ্চিত্রের নির্মাতা হিসেবে নিজেকে সামনে আনবেন তিনি।
 
