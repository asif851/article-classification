
রাজধানীর উত্তরায় বিমানবন্দরের কাছে ফাঁকা একটি জায়গা। চারপাশে লোকজন নেই। হঠাৎ কয়েকটি গাড়ি সাঁই সাঁই করে এসে থামল। পেছনের গাড়ি থেকে একজন দৌড়ে এসে সামনের গাড়ির দরজা খুলে দিলেন। গাড়ি থেকে বের হলেন অভিনেতা ফেরদৌস! চোখে রঙিন চশমা। পরনে কালো পোশাক। গাড়ি থেকে নেমেই সামনে দাঁড়িয়ে থাকা দুজনকে এক নজরে দেখে নিলেন। একজন তাঁর হাতে ধরিয়ে দিলেন কোটি টাকার একটি চেক। একটি টেলিছবির শুটিংয়ের কথা হচ্ছিল এতক্ষণ। টেলিছবিতে একজন গডফাদার চরিত্রে দেখা যাবে ফেরদৌসকে। আসছে ঈদ উপলক্ষে ধূম্রজাল নামে একটি টেলিছবিতে অতিথি চরিত্রে অভিনয় করলেন ফেরদৌস। টেলিছবিটি রচনা করেছেন সাফরাত কবির। এটি পরিচালনা করছেন আবীর খান।অভিনেতা ফেরদৌস আহমেদ বলেন, ‘বলতে পারেন পারিবারিক অনুরোধেই কাজটি করা। তবে গল্পটি মজার ছিল। টেলিছবিটির নাম যেমন ধূম্রজাল, তেমনি পুরো গল্পটাই একটি জালের মতোই। গল্পটিতে অনেক রহস্য থাকবে।’ফেরদৌস আরও জানান, প্রায় ১৬ বছর আগে হুফমায়ূন আহমেদের একটি টিভি নাটকে কাজ করেছিলেন তিনি। বিশেষ চরিত্রে কাজ করলেও ছোট পর্দায় নিয়মিত অভিনয়ের আপাতত ইচ্ছা নেই।পরিচালক জানালেন, থ্রিলারধর্মী এই টেলিছবিতে তুলে ধরা হয়েছে মানুষের লোভ ও তার পরিণাম। যেখানে একজন ঘরসংসার ছেড়ে শুধু টাকার জন্য মরিয়া হয়ে ওঠে। ঢাকার উত্তরা, রূপগঞ্জের বিভিন্ন লোকেশনে টেলিছবিটির দৃশ্য ধারণ করা হয়েছে। আরও এক দিন দৃশ্য ধারণ বাকি রয়েছে। এটি আসছে ঈদে একটি স্যাটেলাইট চ্যানেলে প্রচার হওয়ার কথা রয়েছে। এতে বিভিন্ন চরিত্রে অভিনয় করছেন শহীদুজ্জামান সেলিম, বাঁধন, প্রিয়া আমান ও সাফরাত কবির।
