
সম্প্রতি অদ্ভুত এক কাণ্ডই ঘটালেন ব্র্যাড পিট। বিনা আমন্ত্রণে এক বিয়ের অনুষ্ঠানে হাজির হয়ে বর-কনেসহ আমন্ত্রিত সব অতিথিকে বিস্ময়ে হতবাক করে দিয়েছেন হলিউডের অন্যতম প্রভাবশালী এ তারকা অভিনেতা ও প্রযোজক। পিট দ্বিতীয় বিশ্বযুদ্ধের প্রেক্ষাপটে নির্মিতব্য ‘ফিউরি’ ছবির শুটিং করছেন যুক্তরাজ্যের পাইনউড স্টুডিওর কাছে। স্থানীয় মেইডেনহেড হোটেলে উঠেছেন তিনি। সম্প্রতি ওই হোটেলে নবদম্পতি ড্যানিয়েল ও অ্যাবি লিংউডের বিবাহোত্তর সংবর্ধনার আয়োজন করা হয়েছিল। অপরিচিত ওই দম্পতির বিয়ের অনুষ্ঠানে আমন্ত্রণ না পেলেও সেখানে হাজির হন পিট।মেইডেনহেড হোটেলের পানশালায় আমন্ত্রিত অতিথিদের মদ্যপানের ব্যবস্থা করা হয়েছিল। সেখানে পিটকে মদ্যপান করতে দেখে সবাই প্রচণ্ড অবাক হন। সম্প্রতি এক খবরে এমনটিই জানিয়েছে যুক্তরাজ্যের ‘ডেইলি মেইল’ পত্রিকা।
এ প্রসঙ্গে স্থানীয় মেইডেনহেড অ্যাডভার্টাইজার পত্রিকায় দেওয়া সাক্ষাত্কারে কনে অ্যাবি লিংউড বলেন, ‘হঠাত্ আমার স্বামী আমাকে বলল, আমাদের বিয়ের অনুষ্ঠানে এসে মদ খাচ্ছেন ব্র্যাড পিট। শুরুতে তার কথা আমি বিশ্বাস করিনি। আমি ভেবেছিলাম, সে মজা করছে। একপর্যায়ে সে আমাকে একরকম টেনেহিঁচড়েই হোটেলের পানশালায় নিয়ে গেল। গিয়ে দেখি সত্যিই ব্র্যাড পিট সেখানে বসে মদ্যপান করছেন।’
বিনা আমন্ত্রণে হাজির হলেও, পিটের উপস্থিতিতে বিয়ের অনুষ্ঠানটি অনেক বেশি বিশেষ হয়ে ওঠে ড্যানিয়েল ও অ্যাবির কাছে। বর-কনের অনুরোধে তাঁদের সঙ্গে ক্যামেরাবন্দীও হন পিট।
