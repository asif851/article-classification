
নাটকের প্রযোজকদের নির্বাচনে সভাপতি হিসেবে জয়ী হলেন নাট্যব্যক্তিত্ব ও প্রযোজক মামুনুর রশীদ। গতকাল রোববার বিকেলে ঢাকার গুলশানের ইমানুয়েলস ব্যাংকুয়েট হলে উপস্থিত হয়ে নাটকের প্রযোজকেরা ভোট দিয়ে সভাপতি নির্বাচিত করেন তাঁকে। সকাল নয়টা থেকে বিকেল চারটা পর্যন্ত ভোটগ্রহণ ও গণনা শেষে রাতে ‘টেলিভিশন প্রোগ্রাম প্রোডিউসার অ্যাসোসিয়েশন অব বাংলাদেশ’ এর ফলাফল ঘোষণা করা হয়। 
নাটকের প্রযোজকদের আলোচিত এ নির্বাচনে সাধারণ সম্পাদক পদে বিনা প্রতিদ্বন্দ্বিতায় নির্বাচিত হয়েছেন অভিনেতা ইরেশ যাকের। নির্বাচনে প্রধান নির্বাচন কমিশনারের দায়িত্ব পালন করছেন সৈয়দ হাসান ইমাম। দুই নির্বাচন কমিশনার হিসেবে ছিলেন এস এম মহসীন ও মান্নান হীরা। নির্বাচনে মোট ভোটারের সংখ্যা ছিল ২১৪ জন। এর মধ্যে ১৯৮ জন উপস্থিত হয়ে ভোট প্রদান করেন। নির্বাচনের ফলাফলে সহ সভাপতি পদে বিজয়ীরা হলেন হয়েছেন মাহাবুবা শাহরিন, মোহন খান ও গাউসুল আলম শাওন। যুগ্ম সাধারণ সম্পাদক পদে জয়ী হয়েছেন সাজ্জাদ হোসেন দোদুল, সৈয়দ ইরফান উল্লাহ। সাংগঠনিক সম্পাদক পদে জয় পেয়েছেন মুনতাসির মামুন সাজু। প্রচার ও প্রকাশনা-বিষয়ক সম্পাদক হয়েছেন জাহাঙ্গীর আলম। বিনা প্রতিদ্বন্দ্বিতায় ইরেশ যাকের ছাড়াও নির্বাচিত হয়েছেন অর্থ সম্পাদক হোসেন শহীদি। আইন বিষয়ক সম্পাদক তারেক মিন্টু, ক্রীড়া ও সংস্কৃতি বিষয়ক সম্পাদক মীর ফখরুদ্দীন ছোটন, আর্কাইভ বিষয়ক সম্পাদক এ কে আজাদ, আন্তর্জাতিক বিষয়ক সম্পাদক আইনুল ইসলাম চৌধুরী (চঞ্চল), শিক্ষা ও গবেষণা বিষয়ক সম্পাদক জহির আহমেদ, সমাজ কল্যাণ বিষয়ক সম্পাদক বোরহান খান। তবে দফতর সম্পাদকের পদটি ছিল শূন্য। ‘টেলিভিশন প্রোগ্রাম প্রোডিউসার অ্যাসোসিয়েশন অব বাংলাদেশ’ এর কার্যনির্বাহী পদের বিজয়ীরা হলেন মাহফুজ আহমেদ, রফিকুল্লাহ সেলিম, আর এইচ সোহেল, এফ জামান তাপস, খন্দকার লতিফুর রহমান, বাবুল আহমেদ, আশরাফুল আলম বাবলু, সাদেক সিদ্দিকী, সৈয়দ আকরাম হোসেন, স্বপন সিদ্দিকী। নির্বাচনে দুটি প্যানেলে প্রতিদ্বন্দ্বিতা করেন ২৭ জন প্রযোজক।
