
অভিনয়, নাচ, গান, লেখালেখি, পরিচালনা—সংস্কৃতির নানা শাখায় ঈশিতার বিচরণ। সবকিছু ছাপিয়ে সবার কাছে তাঁর অভিনেত্রী পরিচয়টা প্রতিষ্ঠিত হয়ে গেছে। সবার প্রিয় সেই অভিনেত্রী ঈশিতাকে অনেক দিন কোনো নাটকে দেখা যাচ্ছে না। তাহলে কী করছেন ঈশিতা?গতকাল বৃহস্পতিবার দুপুরে ঈশিতার বারিধারার বাসায় আলাপে জানা গেল তাঁর এখনকার কর্মকাণ্ড সম্পর্কে। জানালেন, ‘সংসার নিয়ে আপাতত তিনি ব্যস্ত। স্বামী আর দুই সন্তান নিয়ে কেটে যাচ্ছে তাঁর সময়। আছে তাঁর পড়াশোনার ব্যস্ততাও।ঈশিতা এখন নর্থ সাউথ বিশ্ববিদ্যালয়ে এমবিএ করছেন। শিগগিরই তাঁর এই পড়াশোনার পাটও চুকে যাবে। তাহলে কী আবার অভিনয়ে দেখা যাবে তাঁকে? শুনুন তাঁর মুখে।ঈশিতার কথা, ‘অভিনয়ের জন্য যে পরিমাণ সময় দরকার, এই মুহূর্তে আমার তা একেবারে নেই। আমার ছেলে স্কুলে যাচ্ছে। আর মেয়ের বয়স মাত্র সাত মাস। পড়াশোনা, স্বামী-সন্তান আর সংসারের কাজ শেষ করার পর বাসার বাইরের কাজ করার কোনো সময় আমার হাতে থাকে না। তা ছাড়া বাসায় আমি এখন নিজে গানের চর্চাটা চলিয়ে যাচ্ছি।’তাহলে কি ধরে নেব, ঈশিতা গানের দিকে মনোযোগী হচ্ছেন?ঈশিতা বলেন, ‘তা অবশ্য বলতে পারেন। সত্যি আমি এখন গানেই মনোযোগী হচ্ছি। বাসায় নিয়মিত গানের চর্চাটা চালিয়ে যাচ্ছি। গানের চর্চা আমি আগেও করতাম। তিন-চার মাস ধরে খুব সিরিয়াসলি চর্চাটা চালিয়ে যাচ্ছি। ইচ্ছে আছে এ বছরের শেষের দিকে গান নিয়ে নতুন কিছু একটা করার। তবে যদি দেখি যে বছর শেষেও আমি মানসিকভাবে তৈরি নই, তাহলে আরেকটু সময় নেব। কারণ, গানটা আমার ভালোবাসার একটা জায়গা। ভালোবাসা থেকেই কাজটা করছি।’অভিনয় নিয়ে ব্যস্ত থাকলেও রুমানা রশিদ ঈশিতার গানের অ্যালবামও প্রকাশিত হয়েছিল। তাঁর শেষ অ্যালবাম প্রকাশিত হয় ১৩ বছর আগে। এই অ্যালবামের সুর ও সংগীত পরিচালনা করেন প্রণব ঘোষ। সব মিলিয়ে পাঁচটি অ্যালবামে ঈশিতা গান গেয়েছেন। সাউন্ডটেক থেকে প্রকাশিত শওকাতের সুর ও সংগীতে কানিজ সুবর্ণা, মিমি আর ঈশিতার ‘কুলসুম’ অ্যালবামটি বেশ আলোচিত ছিল।ঈশিতা জানান, ১৯৯১ সালে বাংলাদেশ টেলিভিশনের নতুন কুঁড়ি অনুষ্ঠানে তিনি গানে প্রথম স্থান অর্জন করেন। সে সময় তিনি ১৩ বছর ধরে ওস্তাদ ওমর ফারুকের কাছে খেয়ালের তালিম নিয়েছেন। একই বিষয়ে ওস্তাদ সঞ্জীব দের কাছে আরও আট বছর তালিম নিয়েছেন। ঈশিতা বললেন, ‘আমি নজরুল আর রবীন্দ্রসংগীত কখনোই শিখিনি। আমি পিউর ক্ল্যাসিক্যাল শিখেছি। নাচের ক্ষেত্রেও আমি শিবলী মহম্মদের কাছে পিউর ক্ল্যাসিক্যাল শিখেছি। নাচ আর গান দুটোরই ক্ল্যাসিক্যাল শেখার কারণে বাকি শাখাগুলোয় বিচরণ করতে খুব একটা সমস্যা হয় না। তবে দীর্ঘদিন ধরে গান থেকে দূরে থাকার কারণে এখনো আমি একজন ওস্তাদজির কাছে নিয়মিত তালিমও নিচ্ছি।’
