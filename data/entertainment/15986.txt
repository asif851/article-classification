
‘মিশন ইমপসিবল’ তারকা টম ক্রুজের সঙ্গে বিচ্ছেদের এক বছর পূর্তি উপলক্ষে কেটি হোমস এক অনুষ্ঠান উদযাপনের পরিকল্পনা করছেন বলে জানিয়েছে ঘনিষ্ঠ একটি সূত্র। গত বছরের ২৯ জুন ক্রুজের সঙ্গে বিচ্ছেদের আবেদন করেছিলেন হলিউডের অভিনেত্রী কেটি হোমস। মাত্র ১০ দিনের মাথায় ৯ জুলাই বিচ্ছেদের কাগজে সই দিয়ে পাঁচ বছরের দাম্পত্যের ইতি টানার চূড়ান্ত সিদ্ধান্ত নেন তাঁরা। বিচ্ছেদের আবেদনের দুই মাসের মাথায় আনুষ্ঠানিকভাবে তাঁদের বিচ্ছেদ হয়ে যায়। বিচ্ছেদের পর আদালতের রায়ে একমাত্র মেয়ে সুরি ক্রুজের দেখভালের দায়িত্ব পান কেটি। সম্প্রতি এক খবরে যুক্তরাজ্যের ‘দ্য সান’ পত্রিকা জানিয়েছে, ক্রুজের সঙ্গে বিচ্ছেদের পর একাকী ও স্বাধীন জীবন দারুণ উপভোগ করছেন কেটি। মূলত, বিচ্ছেদের কারণে পাওয়া এ স্বাধীন জীবনের এক বছর পূর্তি স্মরণীয় করে রাখতেই কাছের বন্ধুবান্ধবকে নিয়ে নিউইয়র্কে একটি অনুষ্ঠান উদযাপনের পরিকল্পনা করছেন কেটি। আনন্দ ও আবেগে মেশানো ওই অনুষ্ঠানে জীবনের অন্যতম কঠিন ও গুরুত্বপূর্ণ একটি বছর সব সময় পাশে থাকার জন্য কাছের বন্ধুদের ধন্যবাদ দিতে চান ৩৪ বছর বয়সী কেটি। এদিকে, আপাতত নতুন কারও সঙ্গে প্রণয়ে জড়ানোর পরিকল্পনা কেটির নেই বলেই জানিয়েছে তাঁর কাছের একটি সূত্র। এ প্রসঙ্গে সূত্রটির ভাষ্য, ‘জীবনে প্রেম-ভালোবাসার অধ্যায় নিয়ে কেটি আপাতত ধীরে চলো নীতি মেনে চলছেন। তিনি এই মুহূর্তে নতুন কোনো সঙ্গীর প্রয়োজনীয়তা খুব বেশি অনুভব করছেন না। তাঁর পুরো মনোযোগ এখন কেন্দ্রীভূত হয়ে আছে একমাত্র মেয়ে সুরির প্রতি।’ প্রসঙ্গত, সাইন্টোলজি ধর্মের অনুসারী টম ক্রুজের জীবনসঙ্গী নির্বাচনের দায়িত্ব নিয়েছিল চার্চ অব সাইন্টোলজি। আর এ ক্ষেত্রে পছন্দের তালিকায় এগিয়ে ছিলেন সাইন্টোলজি ধর্মে বিশ্বাস করেন এমন অভিনেত্রীরা। এ রকম বেশ কয়েকজন অভিনেত্রীর সাক্ষাত্কার নেওয়া হয়। শেষ পর্যন্ত এই পরীক্ষায় উত্তীর্ণ হন হলিউডের অভিনেত্রী কেটি হোমস। ২০০৫ সালের এপ্রিলে ক্রুজের জীবনে আসেন কেটি। এক বছর বাদে ২০০৬ সালের এপ্রিলে কন্যা সুরির জন্ম দেন কেটি। এর ছয় মাস পর ১৮ নভেম্বর ইতালিতে এক জমকালো অনুষ্ঠানের মাধ্যমে কেটিকে বিয়ে করেন ক্রুজ। স্বামী-সন্তান নিয়ে সুখেই সংসার করছিলেন কেটি। কিন্তু গত বছরের ২৯ জুন হঠাত্ করেই বিচ্ছেদের আবেদন করে সবাইকে চমকে দেন তিনি। ক্রুজের ৫০তম জন্মদিনের মাত্র কয়েক দিন আগে তিনি এই কাণ্ড ঘটান। যে সাইন্টোলজির কারণে ক্রুজকে জীবনসঙ্গী হিসেবে পেয়েছিলেন, সেই সাইন্টোলজির দোহাই দিয়েই ক্রুজের কাছ থেকে দূরে সরে যান কেটি। বিচ্ছেদের অন্যতম কারণ হিসেবে তিনি সাইন্টোলজিকেই দায়ী করেন। একমাত্র মেয়ে সুরি যাতে কোনোভাবেই সাইন্টোলজি ধর্মে দীক্ষিত হতে না পারে, মূলত সে জন্যই ক্রুজের সঙ্গে বিচ্ছেদের মতো কঠিন সিদ্ধান্ত নেন কেটি।
উল্লেখ্য, কল্পবিজ্ঞান গল্পের বিখ্যাত লেখক এল রন হাবার্ডের কিছু আদর্শ নিয়ে ১৯৫২ সালে প্রথম সাইন্টোলজি ধর্মের উদ্ভব হয়। তার পরের বছর প্রতিষ্ঠিত হয় চার্চ অব সাইন্টোলজি। মূলত, হাবার্ডের ‘ডাইনেটিকস’ বইয়ের চিন্তা-ভাবনার ওপর ভিত্তি করে জন্ম নেয় নতুন এ ধর্ম। ডাইনেটিকস হলো, শরীরের সঙ্গে মন বা আত্মার একটি সম্পর্ক। ডাইনেটিকসের উদ্দেশ্য হলো মানুষের মন বা আত্মার কিছু চিন্তা-ভাবনা নিয়ন্ত্রণ করা, যা দিয়ে মানুষ কষ্ট পায়। কোনোভাবে এটা থেকে যদি মুক্তি মিলে যায়, তাহলে মানুষের জীবন হয়ে ওঠে অনেক সুন্দর। সাইন্টোলজি ধর্মের অনুসারীরা এই আদর্শই মেনে চলেন জীবনে। তাঁদের মতে, এই ধর্ম হলো সত্যকে খোঁজার ধর্ম। পৃথিবীর বহু বিখ্যাত ব্যক্তি ও হলিউডের তারকা এই ধর্ম মেনে চলেন। এই দলে টম ক্রুজ, জন ট্রাভোল্টা, জ্যাসন লির মতো তারকা থেকে শুরু করে জেমস প্যাকারের মতো বিলিয়নিয়াররাও আছেন। 
