
ইলেকট্রনিক ড্যান্স মিউজিক (ইডিএম) তারকা আভিচির রহস্যজনক মৃত্যু হয়েছে। সুইডেনের এই ডিজে তারকাকে গতকাল শুক্রবার সন্ধ্যায় ওমানের মাসকাটে মৃত অবস্থায় পাওয়া যায়। ২৮ বছর বয়সী এই তারকার কীভাবে মৃত্যু হয়েছে, এ ব্যাপারে এখনো নিশ্চিত কিছু জানানো হয়নি। তাঁর একজন মুখপাত্র সংবাদমাধ্যমকে বলেছেন, ‘দুঃখের সঙ্গে জানাচ্ছি, টিম বারলিং, যিনি আভিচি নামে বেশি পরিচিত, তিনি আমাদের মাঝে আর নেই। এ ঘটনায় তাঁর পরিবার বিপর্যস্ত। সবার কাছে অনুরোধ, এই কঠিন সময়ে তাঁর পরিবারের প্রতি সম্মান রাখবেন।’ এরপর টুইটারে সংগীত তারকা ম্যাডোনা লিখেছেন, ‘খুব দুঃখজনক। বিদায় টিম।’ আভিচির মৃত্যুতে শোক জানিয়েছেন আরও অনেকেই।
অল্প বয়সেই অসংখ্য পুরস্কার পান আভিচি। ২০১৩ সালে পান ‘আমেরিকান মিউজিক অ্যাওয়ার্ড’, ‘এমটিভি ইউরোপ মিউজিক অ্যাওয়ার্ডস’, ‘টিন চয়েস অ্যাওয়ার্ডস’ ও ‘ইন্টারন্যাশনাল ড্যান্স মিউজিক অ্যাওয়ার্ডস’ আর ‘ওয়েক মি আপ’ গানের জন্য ২০১৪ সালে ‘বিলবোর্ড মিউজিক অ্যাওয়ার্ডস’, ‘ইকো মিউজিক অ্যাওয়ার্ডস’ ও ‘আইহার্টরেডিও মিউজিক অ্যাওয়ার্ডস’। এ ছাড়া ২০১২ ও ২০১৩ সালে গ্র্যামি অ্যাওয়ার্ডসের মনোনয়ন পেয়েছিলেন তিনি।
এবার বিলবোর্ড মিউজিক অ্যাওয়ার্ডসে ‘আভিচি ০১’ অ্যালবামের জন্য ‘টপ ড্যান্স/ইলেকট্রনিক’ বিভাগে মনোনয়ন পেয়েছেন আভিচি। এই মনোনয়ন পাওয়ার ঠিক এক দিন পর মৃত্যু হলো তাঁর।
