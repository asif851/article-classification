
চলচ্চিত্রজীবনে কোনো দিন নাকি বাছাই করে তিনি ছবি করেননি। ছবির গল্পের প্রয়োজনেই পর্দায় তাঁর উপস্থিতি। প্রযোজনার সঙ্গে যুক্ত এই অভিনেতা বললেন, এখন পর্যন্ত তিনি কোনো ছবি বেছে নেননি। ছবিগুলোই তাঁকে বেছে নিয়েছে। 
‘দিলওয়ালে দুলহানিয়া লে জায়েঙ্গে (ডিডিএলজে)’, ‘কুছ কুছ হোতা হ্যায়’ ও ‘চেন্নাই এক্সপ্রেস’ ছবি দিয়ে বলিউডে ইতিহাস তৈরি করা বলিউড সুপারস্টার শাহরুখ খান বলছিলেন এ কথাগুলো। গত বছরের নভেম্বরে ৫২তম জন্মদিন উদ্‌যাপন করা শাহরুখ গত শুক্রবার ভারতের উত্তর প্রদেশে গ্রেটার নয়ডায় ‘অটো এক্সপো: দ্য মোটর শো ২০১৮’ শীর্ষক গাড়ি প্রদর্শনীতে এক গোলটেবিলে এসব কথা বলেন। তিনি এও বলেন, ছবিতে কাজ করার জন্য সবার নিজের আলাদা আলাদা স্টাইল থাকে বা আছে।
‘হ্যাপি নিউ ইয়ার’, ‘দিলওয়ালে’, ‘ফ্যান’, ‘ডিয়ার জিন্দেগি’ কিংবা ‘রইস’-এ সুপার ফ্লপ তারকা কিং খানের ভাষ্য, তিনি জীবনে কোনো দিনও ছবি বাছাই করেননি; বরং ছবির গল্পের প্রয়োজনে তাঁকে খুঁজে নেওয়া হয়েছে। ৫২ বছরের এ অভিনেতা মনে করেন, প্রত্যেকেরই নিজস্ব ভালো লাগা রয়েছে। কোনো ছবি করার সময় চরিত্রের সঙ্গে আন্তরিকতা খুঁজে পেলে তবেই ছবিটি করেন।
শাহরুখ খান জানান, ১৫ বছর ধরে ছবি প্রযোজনার সঙ্গে তিনি যুক্ত। কিন্তু এখন পর্যন্ত কোনো ছবিকে তিনি বেছে নেননি। বরং ছবিগুলোই তাঁকে বেছে নিয়েছে। সমাজকে বার্তা দিয়ে তৈরি ছবিগুলো সম্পর্কে শাহরুখের অভিমত, বার্তাবহনকারী ছবিগুলোয় বিনোদনের ছোঁয়া থাকাটা জরুরি। তবেই সেই ছবির প্রতি দর্শকের আলাদা আকর্ষণ থাকবে। তিনি আরও জানান, কোনো দিনই অভিনয়কে রুটিনে বাঁধা কাজ বলে মনে করেননি। সব সময়ই কাজকে দেখেছেন নেশা হিসেবে। তাই ছবি নির্বাচনের ধারেকাছেও যান না তিনি।
শাহরুখের বিশ্বাস, যদি কোনো বিষয়বস্তু নিয়ে ছবিতে বার্তা দেওয়া হয় এবং দর্শকদের কৌতুকের সঙ্গে বিষয়টি তুলে ধরা হয়, তবে ছবিটি ভালোই হয়। ‘কখনো কখনো ছবিগুলো বেশ ভালো (কাটতি অর্থে) চলে, দর্শকদের কাছে অগ্রাধিকার পায়, কখনো কখনো বা চলে না, এর সঙ্গে আমি মানিয়ে নিই।’ বলছিলেন শাহরুখ।
‘চাক দে ইন্ডিয়া’ সিনেমার কথা স্মরণ করে শাহরুখ বলেন, অনেকেই এ ছবি সম্পর্কে আতঙ্কিত ছিলেন! তবে শাহরুখের বিশ্বাস ছিল হবে..., আর পরেরটা তো ইতিহাস।
কিং খান বলছিলেন, ‘আমার বাবা হকি খেলতেন। কেউ জানে না আমিও হকি খেলেছি। হকি নিয়ে ছবির প্রসঙ্গে প্রত্যেকেই বলেছিল যে এটি এখন পর্যন্ত (সেই সময়) ছিল সবচেয়ে খারাপ ছবি। ছবিতে নেই কোনো নায়িকা, নারী খেলোয়াড়ের ভূমিকায় যাদের পর্দায় দেখা যাবে তারাও নতুন, ছবির গানও ভালো না এবং আমার লুক নিয়েও অনেকে চিন্তিত ছিলেন। এরপরও তৈরি হয় “চাক দে ইন্ডিয়া”।’
‘চাক দে ইন্ডিয়া’-তে কবির খানের চরিত্রটিকে অন্য মাত্রায় নিয়ে যান শাহরুখ খান। কিন্তু খেলা নিয়ে ছবি দর্শক গ্রহণ করবে কি না, এই দোলাচলে এ ছবি কবির খানের চরিত্রে অভিনয়ের প্রস্তাব ফিরিয়ে দিয়েছিলেন ‘বজরঙ্গি ভাইজান’ সালমান খান। পরে আদিত্য চোপড়ার সুপারহিট এ ছবি বলিউডে নতুন এক অধ্যায়ের জন্ম দেয়।
ফ্যান তারকা এও বলেন, ‘এটার অর্থ আবার এই না যে আমি হকি নিয়ে আরেকটি ছবি করব...আমরা সবাই কল্পনাশক্তি কাজেকর্মের মধ্য দিয়ে পর্দায় তুলে ধরে ব্যবসা করি। ঠিক গাড়ির ক্ষেত্রেও তেমনই।’ অটো এক্সপোতে গাড়ি নিয়ে না বললে কেমন হয়, তাই বোধ হয় শেষ বাক্যটি বললেন সর্বশেষ ২০১৩ সালের সুপারডুপার হিট হওয়া “চেন্নাই এক্সপ্রেস” তারকা। এনডিটিভি
