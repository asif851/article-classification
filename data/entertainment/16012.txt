
‘রাশ আওয়ার’ খ্যাত ডাকসাইটে অ্যাকশন তারকা জ্যাকি চ্যানকে সম্মান জানাতে তাঁকে উত্সর্গ করে থিম পার্ক নির্মিত হচ্ছে চীনে।এরই মধ্যে বেইজিংয়ের ইঝুয়াং শহরে থিম পার্কটির নির্মাণকাজ শুরু হয়েছে। এতে থাকছে মোট পাঁচটি রাইড। পাশাপাশি জ্যাকি চ্যানের সংগ্রহে থাকা বিভিন্ন সামগ্রী প্রদর্শনীরও ব্যবস্থা থাকছে এই থিম পার্কে। সম্প্রতি এক খবরে এ তথ্য জানিয়েছে সিএনএন।থিম পার্কটিতে বিনা পয়সায় প্রবেশ করতে পারবে দর্শনার্থীরা। তবে রাইডে ওঠার জন্য টিকিট কিনতে হবে।১৯৬২ সালে মাত্র আট বছর বয়সে ‘বিগ অ্যান্ড লিটল ওং টিন বার’ ছবিতে অভিনয়ের মাধ্যমে শিশুশিল্পী হিসেবে চলচ্চিত্র জগতে যাত্রা শুরু করেছিলেন হংকংয়ে জন্ম নেওয়া জ্যাকি চ্যান। পরবর্তী সময় ‘ফিস্ট অব ফিউরি’, ‘এন্টার দ্য ড্রাগন’, ‘ব্রুস লি অ্যান্ড আই’, ‘ড্রাংকেন মাস্টার’, ‘দ্য ফেয়ারলেস হায়েনা’, ‘ড্রাগন লর্ড’, ‘বিউটি অ্যান্ড দ্য বিস্টস’, ‘থান্ডারবোল্ট’, ‘আর্মর অব গড’সহ অসংখ্য ছবিতে অভিনয়ের মাধ্যমে নিজেকে অন্যতম সফল অ্যাকশন তারকা হিসেবে প্রতিষ্ঠিত করেন জ্যাকি চ্যান।
অভিনয়ের পাশাপাশি পরিচালনার খাতায়ও নাম লিখিয়েছেন জ্যাকি চ্যান। কাজের স্বীকৃতি হিসেবে পিপল’স চয়েজ, টিন চয়েজ, এমটিভি মুভি, হংকং ফিল্ম, গোল্ডেন রুস্টার, গোল্ডেন ফোনিক্স, ব্লকবাস্টার এন্টারটেইনমেন্ট, ইন্টারন্যাশনাল ইন্ডিয়ান ফিল্ম অ্যাকাডেমি পুরস্কারসহ আরও অনেক পুরস্কার ঝুলিতে ভরেছেন ৫৯ বছর বয়সী এ তারকা অভিনেতা।   
