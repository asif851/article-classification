
আসি আসি করেও আসছিল না পপসংগীতশিল্পী মিলার নতুন গানের অ্যালবাম। শেষ পর্যন্ত নতুন সেই একক অ্যালবামটি প্রকাশের বন্দোবস্ত হয়েছে। সেটির জন্য চুক্তিও হয়েছে মুঠোফোন সেবাদাতা প্রতিষ্ঠান গ্রামীণফোন এবং প্রযোজনা প্রতিষ্ঠান জি-সিরিজের সঙ্গে। এই ঈদেই বাজারে আসবে সেটি। অ্যালবামটির নাম রাখা হয়েছে আনসেন্সরড। গত বৃহস্পতিবার ঢাকার গ্রামীণফোন কার্যালয়ে আনুষ্ঠানিকভাবে চুক্তি সই করেন মিলা ও সংশ্লিষ্ট প্রতিষ্ঠানের কর্মকর্তারা। সে সময় জানানো হয়, আগামী ৭ জুলাই থেকে ডিজিটাল এবং সিডি—উভয় মাধ্যমেই শ্রোতারা নতুন অ্যালবামের গানগুলো শুনতে পারবেন।ইতিমধ্যে অ্যালবামের ‘ঈশ্বর জানে’ গানটির একটি ভিডিও প্রকাশিত হয়েছে। অ্যালবামটিতে থাকছে মিলার নিজের লেখা, সুর ও কম্পোজিশনে করা গানও।প্রযোজনা প্রতিষ্ঠানটি জানিয়েছে, নতুন অ্যালবামের অধিকাংশ গানের ভিডিও নির্মাণও শেষ হয়েছে।পরপর তিন বছর তিনটি অ্যালবামের পর নিজেকে গুটিয়ে নিয়েছিলেন মিলা। বেছে বেছে কিছু কাজ করেছেন। তাঁর সর্বশেষ অ্যালবাম রি-ডিফাইন্ড প্রকাশিত হয়েছিল ২০০৯ সালে। মিলার ভক্তদের জন্য সুখবর হচ্ছে, অ্যালবামের পাশাপাশি সংগীতজীবনের ভ্রমণ নিয়ে একটি মিউজিক্যাল ফিল্মও প্রকাশিত হতে যাচ্ছে শিগগিরই। ৯০ মিনিটের এই মিউজিক্যাল ফিল্মে থাকবে তাঁর জীবনের আদ্যোপান্ত।জি-সিরিজের কর্ণধার নাজমুল হক ভূঁইয়া প্রথম আলোকে বলেন, ‘এই অ্যালবামের মাধ্যমে আবারও গানের জগতে ব্যস্ত হয়ে উঠবেন মিলা।’
