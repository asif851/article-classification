
দর্শকদের কাছে নতুন পরিচয়ে আবির্ভূত হলেন অভিনয়শিল্পী মিম। তানিয়া আহমেদ পরিচালিত ‘গুডমর্নিং লন্ডন’ ছবিতে নায়িকা চরিত্রে অভিনয়ের পাশাপাশি রীতিমতো নৃত্য পরিচালক বনে গেলেন তিনি।নাচের সঙ্গে মিমের সম্পর্ক একেবারে ছোটবেলা থেকে। সময় সুযোগ পেলে আর মন সায় দিলে মাঝেমধ্যে টিভিতে নাচের অনুষ্ঠানে অংশ নেন। পাশাপাশি বিভিন্ন অনুষ্ঠানে নাচ নিয়ে মঞ্চে হাজির হন। তবে সবার কাছে মিম অভিনয়শিল্পী হিসেবেই পরিচিত। লাক্স-চ্যানেল আই সুপারস্টার প্রতিযোগিতায় চ্যাম্পিয়ন হওয়ার পর টিভি নাটকে বেশি ব্যস্ত হয়ে পড়েন মিম। ইদানীং অবশ্য চলচ্চিত্র নিয়েই তাঁর যত ব্যস্ততা। আর চলচ্চিত্রে অভিনয় করতে গিয়েই পেলেন নৃত্য পরিচালনার এই সুযোগ।এস আই টুটুলের গাওয়া ‘আকাশে নাকি মাটিতে, কোথায় তুলে রাখি’ এমন কথার গানটির দৃশ্যধারণে অংশ নিয়েছেন মিম ও সাজ্জাদ। লতিফুল ইসলাম শিবলীর লেখা গানটির সুর ও সংগীত পরিচালনা করেছেন এস আই টুটুল।মিম কোরিওগ্রাফার হওয়ার গল্পটি বললেন এভাবেই, ‘লন্ডনে আমরা ‘‘গুডমর্নিং লন্ডন’’ ছবিটির শুটিং করতে যাই। গানের শুটিং শুরুর আগমুহূর্তে হঠাৎ করেই তানিয়া আপা (তানিয়া আহমেদ) বললেন, আমি যেন গানটির কোরিওগ্রাফি করি। তিনি আমাকে সাহস দেন। আমি তাঁর সাহসে অনুপ্রাণিত হয়ে নাচটির কোরিওগ্রাফি করতে আগ্রহী হই। দুই দিন কাজ করার পর নাচটির শুটিং শেষ হয়।’প্রথম কোরিওগ্রাফি করার অভিজ্ঞতা কেমন—জানতে চাইলে মিম বলেন, ‘নিজে নাচ করা যতটা সহজ, কোরিওগ্রাফি করা ঠিক ততটাই কঠিন। শুরুতে আমি ঠিকঠাকভাবে নাচটা তুলে নিতে পারলেও, সাজ্জাদকে (‘গুড মর্নিং লন্ডন’ ছবিতে মিমের নায়ক) শেখাতে গিয়ে নিজেরটুকু ভুলে যেতাম।’কোরিওগ্রাফি শেষ করার পর কেমন লেগেছে—জানতে চাইলে মিম বলেন, ‘গানটির কাজ শেষ হওয়ার পরই পরিচালক তানিয়া আপা অনেক প্রশংসা করেছেন। এখন পর্যন্ত যাঁরাই গানটির কোরিওগ্রাফি দেখেছেন, সবাই একবাক্যে ভালো বলেছেন। ছবিটি মুক্তি পাওয়ার অপেক্ষায় আছি। যাঁদের জন্য ছবিটি তৈরি হচ্ছে, সেই দর্শকদের আমার কোরিওগ্রাফি করা নাচটি ভালো লাগলেই পরিশ্রম সার্থক হবে। আমিও খুব খুশি হব।’মিম এখন আছেন বান্দরবানে। সেখানে তিনি ‘পদ্মপাতার জল’ ছবির শুটিং করছেন। শুটিং শেষ করে তিনি ঢাকায় ফিরবেন ২২ ফেব্রুয়ারি। ২০১২ সালের ডিসেম্বরে জমকালো মহরত অনুষ্ঠানের মধ্য দিয়ে শুরু হয় ‘পদ্মপাতার জল’ ছবির কাজ। ছবিটিতে মিম অভিনয় করেছেন ইমনের বিপরীতে।
