
নায়ক শাকিব খানের একটি মন্তব্য ঘিরে বেশ চটেছেন বাংলাদেশ চলচ্চিত্র পরিচালক সমিতির সদস্যরা। সেখানেই থেমে যায়নি বিষয়টি। উকিল নোটিশ পাঠিয়েছেন শাকিব খানের বাসায়। বিষয়টির সমাধান না হওয়া পর্যন্ত শাকিব খানকে নিয়ে কাজ না করার আহ্বান জানিয়েছে সমিতি। এ নিয়ে কথা বলেছেন বাংলা সিনেমার এক সময়ের জনপ্রিয় নায়ক ফারুক। প্রথম আলোর সঙ্গে আলাপে ফারুক বলেন, বিষয়টি নিয়ে কাঁদা ছোড়াছুড়ি না করে, দ্রুত উভয় পক্ষ একসঙ্গে বসে সমাধান করে ফেলা উচিত। এটা সবার জন্য ভালো হবে। গোপন বিয়ের আট বছর পর চলতি মাসের শুরুতে চিত্রনায়িকা অপু বিশ্বাস সন্তানসহ টেলিভিশনের সরাসরি অনুষ্ঠানে হাজির হলে স্বামী ও চিত্রনায়ক শাকিব খানকে নিয়ে সারা দেশে শুরু হয় ব্যাপক আলোচনা। হঠাৎ করে গোপন বিয়ে ও সন্তানের বিষয়টি এভাবে গণমাধ্যমে আসায়কে অনেকে ‘নাটক’ মনে করছেন। এতেই আপত্তি জানিয়েছেন শাকিব। বলেছিলেন, এখন যেহেতু বেশি সিনেমা হচ্ছে না, তাই বেকার লোকের সংখ্যাও বেশি। পরিচালক সমিতির তালিকা দীর্ঘ। তাঁরা এফডিসিতে আড্ডা মারেন, কিন্তু কাজ করছেন কতজন? প্রযোজকের ক্ষেত্রেও দেখবেন একই অবস্থা। শিল্পীদের ক্ষেত্রেও তা-ই। অনেক নিবন্ধিত শিল্পী আছেন, কাজ করছেন কতজন? এই লোকগুলোর দিকে না তাকিয়ে, দেখতে হবে এ শিল্পের ভালো লোকেরা কী বলছেন, সফল মানুষেরা কী বলছেন।’ শাকিবের কাছ থেকে এমন বক্তব্যে অপমানিত বোধ করেছে বাংলাদেশ চলচ্চিত্র পরিচালক সমিতি। এবং উকিল নোটিশ পাঠায় নায়কের বাসায়। নায়ক ফারুক বলেন, ‘বিয়ের ব্যাপারটি এভাবে গণমাধ্যমে আনার বিষয়কে ‘নাটক’ বলা আমি কোনোভাবে সমর্থন করি না। শাকিবেরও উচিত হয়নি এভাবে কথাটা বলার। কাজ কমে যেতে পারে, তাই বলে এমন কথা বললে খারাপ লাগাটা স্বাভাবিক। এই কথাটার উত্তর সে অন্যভাবেও দিতে পারত।’ শাকিবের ইতিবাচক দিক বিবেচনা করে তিনি বলেন, ‘পরিচালকদের ভাবা উচিত যে, শাকিব আমাদের ছেলে। আর শাকিবেরও ভাবা উচিত, তাঁরা আমাদেরই লোক। আমরা যে যাই বলি না কেন, শাকিব তো সিনেমা ছেড়ে দেবে না। তার হাতে অনেকগুলো সিনেমা রয়েছে। শাকিবের কাজ করার ক্ষমতাও আছে। সে কি কাজ বন্ধ করে দেবে? উভয় পক্ষের অন্তর বড় করে একটা জায়গায় আসা উচিত। বোঝা উচিৎ যে, ভুল বোঝাবুঝি হয়েছে। এটা মনের মধ্যে ধরে রাখা ঠিক হবে না। মিটমাট করে ফেলা উচিত। তা না হলে এতে উভয় পক্ষেরই ক্ষতি হতে পারে।’
