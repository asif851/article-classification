
বলিউডে অভিনেতাদের তুলনায় অভিনেত্রীদের পারিশ্রমিক ঢের কম। খোদ হলিউডেই যখন এমনটা হয়, বলিউডে আরও বেশি তো হবেই। তবে এর মধ্যে আছে ব্যতিক্রম। বলিউডে এমন অনেক তারকা দম্পতি আছেন, যেখানে স্ত্রী স্বামীর চেয়ে বেশি আয় করেন।
এ ক্ষেত্রে ভাবতে পারেন, স্বামীর আত্মসম্মানে আঘাত লাগতে পারে, সম্পর্কে ফাটল ধরতে পারে, বিচ্ছেদ হতে পারে...ইত্যাদি ইত্যাদি। তারকা বলেই তাঁদের অহংবোধ বেশি। তাঁদের নিয়ে মিডিয়ায় হইচইও বেশি। তবে এর আঁচ সামলে অনেক তারকা জুটি ঠিকই সুখের সংসার করে যাচ্ছেন।
ভারতের সম্পর্ক বিশেষজ্ঞ রিচা খেতাওয়াত বলেন, ‘এটা সম্পূর্ণই মানসিক এবং পরিবারের প্রতি নিজের প্রাধান্য বিস্তার করার ব্যাপার। অর্থ তখনই একটা সম্পর্কে প্রভাব ফেলে, যখন কোনো পুরুষ এই কারণে নিজেকে নারীর চেয়ে নিচের অবস্থানে ভাবতে থাকে। যেটি তাদের জীবনে অভাববোধ তৈরি করে।’ রিচা বলেছেন, একে অপরকে বোঝা, অপরের উচ্চাকাঙ্ক্ষাকে প্রাধান্য দেওয়া হলে অর্থ শুধু একটা সংখ্যায় পরিণত হয়। কর্মজীবী অনেক দম্পতি এই তারকাদের জীবন থেকে শিখতে পারেন:ঐশ্বরিয়া-অভিষেক
ঐশ্বরিয়া রাই বচ্চন কি শুধুই বিশ্বের সবচেয়ে সুন্দর নারীদের একজন? তাঁর দক্ষতা যে চলচ্চিত্রে বা মডেলিংয়ে দেখা যায়, তা তো সবার জানা। ঐশ্বরিয়া আয়ও করেন স্বামী অভিষেক বচ্চনের চেয়ে বেশি। ফোর্বস ম্যাগাজিন বলছে, ঐশ্বরিয়ার সম্পত্তির হিসাব ২২৩ কোটি রুপির বেশি। যেখানে অভিষেক শোবিজ জগতের বাইরের বাড়তি আয় যোগ করেও সম্পত্তির মোট হিসাব ১৯১ কোটি রুপি।সাইফ-কারিনা
সাইফ আলী খান পতৌদি পরিবারের নবাব পুত্তুর হলে কী হবে? স্ত্রী কারিনা কাপুর খানের চেয়ে তাঁর আয় মোটেও বেশি না। মোটা অঙ্কের চেকটা কারিনার। কারিনা একবার বলিউডের সবচেয়ে বেশি আয় করা অভিনেত্রী ঘোষিত হওয়ার পর থেকে সাইফের চেয়ে বেশিই পারিশ্রমিক নেন। সেটা হয় দুজনের এক ছবিতে অভিনয় করা হলেও!করণ-বিপাশা
এটা বোঝাটা খুব সাধারণ ব্যাপার যে বিপাশা বসু তাঁর স্বামী করণ সিং গ্রোভারের চেয়ে বেশি আয় করেন। কারণ, বিপাশা বড় পর্দার আর করণ মূলত ছোট পর্দার তারকা। অবশ্য বিপাশা রুপালি পর্দার বাইরে ফ্যাশন নিয়েও নিজের কর্মক্ষেত্র ছড়িয়ে দিয়েছেন। আর করণ বড় পর্দাতেও বড় হওয়ার সংগ্রাম চালিয়ে যাচ্ছেন। তবু তাঁদের সংসারে ভালোবাসার এতটুকু কমতি নেই।সানি-ড্যানিয়েল
খুব বেশি দিন হয়নি সানি লিওন বলিউডে পা রেখেছেন। এর মধ্যেই স্বামী ড্যানিয়েল ওয়েবারের চেয়ে উপার্জন করে ফেলেছেন বেশি। বড় পর্দায়, রিয়্যালিটি শোতে ছাড়াও সানিকে দেখা যায় বিভিন্ন সামাজিক কর্মকাণ্ডে। সব মিলিয়ে স্বামীর চেয়ে ধনী সানি। সানির ব্যবসায়িক অংশীদার হওয়া সত্ত্বেও ড্যানিয়েল সানির ম্যানেজার হিসেবেও দায়িত্ব পালন করেন।ফারাহ-শিরিষ
ফারাহ খান কিন্তু শুধু ছবি পরিচালনা করেই ক্ষান্ত নন। তাঁকে দেখা যায় রিয়্যালিটি শোতেও। কাজ করেন নৃত্য পরিচালক হিসেবে। সে ক্ষেত্রে তাঁর স্বামী শিরিষ কুন্দর আনাড়িই বলা চলে। পরিচালক হিসেবে স্ত্রীর ধারের কাছেও যেতে পারেননি। বক্স অফিসে মুখ থুবড়ে পড়েছে তাঁর স্বপ্নের ছবি ‘জোকার’। এদিকে স্বামীর চেয়ে স্বাভাবিকভাবেই ফারাহর সম্পদের পরিমাণ বেশি। কারণ, তিনি বেশি আয় করেন। এত উত্থান-পতনের পরেও তিন সন্তান ঘিরে সুখে সংসার করছেন ফারাহ-শিরিষ।
