
হিন্দি ভাষায় নির্মিত ভারতীয় বাণিজ্যিক চলচ্চিত্র বাংলাদেশের প্রেক্ষাগৃহে মুক্তি দেওয়ার সিদ্ধান্তে দেশের চলচ্চিত্রশিল্পের সঙ্গে যুক্ত অসংখ্য মানুষ প্রতিবাদ জানাচ্ছেন। আবার কিছু মানুষ এই প্রক্রিয়াকে সাধুবাদও জানিয়েছেন। আর কিছু মানুষ স্বাভাবিকভাবেই এই প্রক্রিয়ার সঙ্গে জড়িত। ভারতীয় চলচ্চিত্র বাংলাদেশে মুক্তি পাওয়ার পক্ষে এবং বিপক্ষের মানুষদের নিয়ে আগামীকাল শনিবার টিএসসির মুনীর চৌধুরী মিলনায়তনে সেমিনারের আয়োজন করেছে ঢাকা বিশ্ববিদ্যালয় চলচ্চিত্র সংসদ, ম্যুভিয়ানা ফিল্ম সোসাইটি, জাহাঙ্গীরনগর স্টুডেন্টস ফিল্ম সোসাইটি, রণেশ দাশগুপ্ত চলচ্চিত্র সংসদ ও জগন্নাথ বিশ্ববিদ্যালয় চলচ্চিত্র সংসদ। 
এ প্রসঙ্গে ঢাকা বিশ্ববিদ্যালয় চলচ্চিত্র সংসদের পক্ষ থেকে নাবীল আল জাহান জানিয়েছেন, ‘ভারতীয় চলচ্চিত্র বাংলাদেশে অবাধ ও বাণিজ্যিক প্রদর্শন, বাংলাদেশের চলচ্চিত্রশিল্পে এবং দেশীয় সংস্কৃতিতে প্রভাব’ শীর্ষক এই সেমিনারে চলচ্চিত্রশিল্পের সঙ্গে জড়িত সংশ্লিষ্টদের পাশাপাশি বাংলাদেশের সাংস্কৃতিক অঙ্গনের গুরুত্বপূর্ণ ব্যক্তিরা উপস্থিত থাকবেন। সেমিনারে উপস্থিত থাকবেন চলচ্চিত্রনির্মাতা ও নাট্যজন নাসির উদ্দীন ইউসুফ, নাট্যজন মামুনুর রশীদ, চলচ্চিত্রনির্মাতা সিবি জামান, মানজারে হাসিন মুরাদ, দেলোয়ার জাহান ঝন্টু, মতিন রহমান, মুশফিকুর রহিম গুলজার, শাহ আলম কিরণ, অহিদুজ্জামান ডায়মন্ড, সোহানুর রহমান সোহান, এফ আই মানিক, মোস্তফা সরয়ার ফারুকী, জাহিদুর রহিম অঞ্জন, টোকন ঠাকুর, নোমান রবিন, চলচ্চিত্র গবেষক ফাহমিদুল হক প্রমুখ।
