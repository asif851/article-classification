
আজ (৩ জুন) বিয়ের ৪৪ বছর পার করলেন অমিতাভ বচ্চন ও জয়া বচ্চন। তাঁদের বিবাহবার্ষিকীতে যারা যারা শুভেচ্ছা জানিয়েছেন তাঁদের সবাইকে ধন্যবাদ দিয়েছেন এই অভিনেতা। এদিন বিয়ের কিছু স্মৃতিও মনে পড়ে যায় অমিতাভের। ভক্তদের সঙ্গে সেই স্মৃতি ভাগাভাগি করেন ‘বিগ বি’, ভালোবেসে তিনি যাদের বলেন তাঁর বর্ধিত পরিবার।
টুইটারে এই অভিনেতা লিখেছেন, ‘১৯৭৩ সালের জুন মাসে অল্প বৃষ্টি পড়তে শুরু করল। আমাদের এক প্রতিবেশী দ্রুত তাঁর বাড়ি থেকে বেরিয়ে এলেন, বেশ উচ্ছ্বসিত হয়ে তিনি চিৎকার করতে লাগলেন, ‘‘বরযাত্রী নিয়ে জলদি রওনা হও, বিয়ের সময় বৃষ্টি হওয়া শুভ লক্ষণ।’’ এরপর কেটে গেছে ৪৪টি বছর।’অমিতাভের সেই প্রতিবেশীর কথা ঠিকই ফলেছে। বলতে গেলে সুখে-শান্তিতেই কেটেছে তাঁদের জীবন। আর বলিউডে চার দশক ধরে নির্বিঘ্নে সংসার করে যাওয়ার মতো ঘটনা খুব বেশি তারকা দম্পতির ক্ষেত্রে ঘটেনি।শ্বেতা ও অভিষেক বচ্চন জয়া ও অমিতাভের দুই সন্তান । মুম্বাই মিরর।
