
মডেল সোনিকা সিং চৌহানের মৃত্যুর এক মাস পর পুলিশ অভিনেতা বিক্রম চট্টোপাধ্যায়ের বিরুদ্ধে গতকাল বুধবার অনিচ্ছাকৃত হত্যা মামলার ধারা যুক্ত করেছে। এতে সোনিকার পরিবার খুশি হয়েছে। তবে তারা চায়, মৃত্যুর সঠিক কারণ উঠে আসুক।
তবে পুলিশ বিক্রমকে গ্রেপ্তার বা জিজ্ঞাসাবাদ করার কোনো উদ্যোগ নেয়নি।
গতকাল কলকাতার আলীপুরের অতিরিক্ত মুখ্য বিচারবিভাগীয় বিচারকের আদালতে অনিচ্ছাকৃত খুনের অজামিনযোগ্য ধারা সংযোজন করে পুলিশ আবেদন করে। পরে বিচারক তা গ্রহণ করেন। দুর্ঘটনার পর অবশ্য পুলিশ বিক্রমের বিরুদ্ধে গাফিলতির অভিযোগ এনে জামিনযোগ্য ধারায় মামলা দায়ের করে।
গতকাল পুলিশের হাতে বিক্রমের রক্ত পরীক্ষা ও সোনিকার পোশাক পরীক্ষার প্রতিবেদন আসে। এসব প্রতিবেদন পুলিশ আদালতে পেশ করবে।
গত ২৯ এপ্রিল দিবাগত রাত সাড়ে তিনটায় কলকাতার রাসবিহারী অ্যাভিনিউয়ে লেকমলের কাছে গাড়ি দুর্ঘটনায় পড়েন সোনিকা-বিক্রম। শুরু থেকেই বিক্রম বলছিলেন, তিনি মদ্যপান করেননি। তদন্তের পর পুলিশ জানতে পারে, ওই দিন রাতে বিক্রম দুটি পানশালায় প্রচুর মদ পান করেছিলেন। প্রচণ্ড গতিতে গাড়ি চালিয়েছিলেন।
