
‘ব্যাড বয়’ তকমা পেলে কি হবে, বিশ্বের বিভিন্ন দেশে ছড়িয়ে আছে সালমান খানের অগণিত ভক্ত। এবার সালমানের বিশাল একজন ভক্ত হিসেবে নিজেকে দাবি করলেন গত বছর বিশ্বসুন্দরী খেতাব পাওয়া যুক্তরাষ্ট্রের অলিভিয়া কালপো। সালমান তাঁর সবচেয়ে প্রিয় অভিনেতা বলেও জানিয়েছেন ২১ বছর বয়সী এ সুন্দরী।কন্যাশিশু, নারীর ক্ষমতায়ন, মেয়ে ভ্রূণ হত্যাসহ বিভিন্ন সামাজিক বিষয়ে সচেতনতা সৃষ্টির লক্ষ্যে ১০ দিনের সফরে ভারতে অবস্থান করছেন অলিভিয়া। সম্প্রতি এএনআই সংবাদমাধ্যমে আলাপচারিতার সময় বলিউডের ছবির প্রতি নিজের ভালো লাগার কথা জানান অলিভিয়া। তিনি বলেন, ‘বলিউডের ছবি আমি খুবই পছন্দ করি। আমার সবচেয়ে প্রিয় অভিনেতা সালমান খান।’বলিউডের ছবিতে কাজের আগ্রহও প্রকাশ করেছেন অলিভিয়া। এ প্রসঙ্গে তাঁর ভাষ্য, ‘বলিউডের কোনো ছবিতে অভিনয় করতে পারলে আমার অনেক ভালো লাগবে।’
