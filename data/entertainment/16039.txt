
ইমপ্রেস টেলিফিল্মের নতুন প্রকল্প বুটিকস সিনেমার আওতায় এবার নির্মিত হতে যাচ্ছে চলচ্চিত্র ‘ঘাসফুল’। ছবিটি পরিচালনা করবেন আকরাম খান। আর এতে অভিনয় করবেন ভিট চ্যানেল আই টপ মডেল দ্বিতীয় আসরের প্রথম রানার-আপ তানিয়া, মডেল আসিফ ও সেরা নাচিয়ের সেরা পাঁচের শায়লা সাবি।‘ঘাসফুল’ ছবিটির শুটিংয়ের আগে আজ দুপুরে চ্যানেল আইয়ের ছাদ বারান্দায় শুভ মহরত অনুষ্ঠানের আয়োজন করা হয়। এতে ছবিটির অভিনয়শিল্পী ও কলাকুশলীদের সঙ্গে উপস্থিত অতিথি ও সাংবাদিকদের পরিচয় করিয়ে দেওয়া হয়।জানা গেছে, আগামী ১৫ নভেম্বর থেকে কুষ্টিয়া সদরে ‘ঘাসফুল’ ছবিটির শুটিং শুরু হবে। একটানা মাস খানেক ধরে চলবে।ছবিটির অভিনয়শিল্পী আসিফ জানান, ‘আমি এর আগেও কয়েকটি ছবিতে অভিনয় করেছি। কিন্তু এটির গল্প আমার কাছে একেবারেই অন্যরকম। বেশ প্রস্তুতি নিতে হচ্ছে।’শায়লা সাবি বলেন, ‘এটি আমার দ্বিতীয় চলচ্চিত্র। সবাই আমার জন্য দোয়া করবেন।’তানিয়া বলেন, ‘এর আগে বিজ্ঞাপনচিত্রে কাজ করেছি। টিভি নাটকও করেছি। কিন্তু চলচ্চিত্র এবারই প্রথম। চেষ্টা করব ভালো করার।’
‘ঘাসফুল’ চলচ্চিত্রের চিত্রনাট্য লিখেছেন মশিউল আলম, আকরাম খান ও লায়লা আফরোজ। আসিফ, শায়লা ও তানিয়া ছাড়া ছবিটির অন্যান্য অভিনয়শিল্পীরা হলেন নায়লা আজাদ নূপুর, মানস বন্দ্যোপাধ্যায়, শিরিন আলম, হাসান জাহিদ, নাজাকাত খান ও রামিম রহমান প্রমুখ।
