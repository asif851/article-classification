
‘বন্ধুগণ, আমি আজ শনিবার সন্ধ্যা ৬টা ৪৫ মিনিটে আসছি রাজধানীর ধানমন্ডির রবীন্দ্রসরোবরে। আপনাদের সাথে কিছু ইন্টারেস্টিং (মজার) ব্যাপারে আলোচনা করতে।’ নিজের ভেরিফায়েড ফেসবুক পেজ থেকে ভিডিওবার্তায় এসব কথা বলেন চলচ্চিত্রের আলোচিত নায়ক অনন্ত।
আজ সকালে আপলোড করা সেই ভিডিওতে অনন্ত এও বলেন, ‘সবার উপস্থিতি একান্তভাবে কাম্য। এই অনুষ্ঠানে আমার সঙ্গে কয়েকজন গুরুত্বপূর্ণ ব্যক্তি উপস্থিত থাকবেন। যাঁদের কথা শুনলে জীবনে অনেক পরিবর্তন আসতে পারে। অনুরোধ করছি, সবাই আজ সন্ধ্যায় রবীন্দ্রসরোবরে চলে আসুন।’
এদিকে প্রথম আলোর পক্ষ থেকে যোগাযোগ করা হলে অনন্ত এই বিষয়ে এখনই কিছু বলতে চান না বলে জানান। তিনি বলেন, ‘সবাই এলেই টের পাবেন। তবে এটুকু নিশ্চিত করে বলতে পারি, এখানে যাঁরাই আসবেন তাঁরা কিছুটা হলেও উপকৃত হবেন।’
গার্মেন্টস ব্যবসায়ী অনন্ত জলিল ২০১০ সালে দেশের সিনেমায় কাজ শুরু করেন। নিজের প্রযোজিত সিনেমায় নায়ক হিসেবে তিনি অভিনয় শুরু করেন। তাঁর অভিনীত সিনেমার মধ্যে ‘খোঁজ দ্য সার্চ’, ‘হৃদয় ভাঙা ঢেউ’, ‘দ্য স্পিড’, ‘মোস্ট ওয়েলকাম’, ‘মোস্ট ওয়েলকাম টু’ ও ‘নিঃস্বার্থ ভালোবাসা’ উল্লেখযোগ্য। এ ছাড়া অনন্ত জলিল ‘দ্য স্পাই’ ও ‘সৈনিক’ নামে দুটি ছবি নির্মাণের ঘোষণা দিয়েছেন অনেক আগেই। বেশ কয়েকবার সিনেমা দুটির কাজ শুরু করবেন বলে সংবাদমাধ্যমে ঘোষণা এলেও এখন পর্যন্ত কাজ শুরু করতে পারেননি তিনি।
