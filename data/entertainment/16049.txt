
চতুর্থবারের মতো শুরু হচ্ছে ইংরেজি বানান প্রতিযোগিতা ‘স্পেলিং বি’। গতকাল মঙ্গলবার রাজধানীর ডেইলি স্টার সেন্টারে আয়োজিত এক সংবাদ সম্মেলনে এর কার্যক্রম শুরুর ঘোষণা দেওয়া হয়। জানানো হয়, এতে অংশ নিতে অনলাইন রেজিস্ট্রেশন–প্রক্রিয়া স্কুলগামী শিক্ষার্থীদের জন্য আবারও উন্মুক্ত করা হয়েছে।সংবাদ সম্মেলনে উপস্থিত ছিলেন ডেইলি স্টার পত্রিকার সম্পাদক ও প্রকাশক মাহ্ফুজ আনাম, সামিট গ্রুপ অব কোম্পানিজের চেয়ারম্যান মুহাম্মদ আজিজ খান, চ্যানেল আইয়ের ব্যবস্থাপনা পরিচালক ও বার্তাপ্রধান শাইখ সিরাজ, চ্যাম্পস টোয়েন্টি ওয়ান ডটকমের সিইও রাসেল টি আহমেদ এবং শতাধিক স্কুলের শিক্ষকেরা। অনুষ্ঠানটি উপস্থাপনা করেন রুমানা মালিক মুনমুন।অনুষ্ঠানে জানানো হয়, এবারের আসরের প্রধান পৃষ্ঠপোষক সামিট গ্রুপ। প্রতিযোগিতাটি সম্পন্ন হবে তিনটি ধাপে। শুরুতে অনলাইন রাউন্ডে শিক্ষার্থীদের www.champs21.com-এ রেজিস্ট্রেশন করে খেলতে হবে। তারপর পর্যায়ক্রমে খেলতে হবে ডিভিশনাল রাউন্ড ও টেলিভিশন রাউন্ড। গতকাল থেকে শুরু হয়ে অনলাইনে খেলা চলবে আগামী ১৫ জুলাই পর্যন্ত। প্রথম ধাপ শেষ হলে পরের ধাপগুলো দেখানো হবে চ্যানেল আইয়ে। বিস্তারিত জানা যাবে www.champs21.com-এ।
