
গত বছরের আগস্টে বাগদান সেরেছেন হলিউডের তারকা জুটি জেনিফার অ্যানিস্টন ও জাস্টিন থেরক্স। বাগদানের জন্য থেরক্সের জন্মদিনকেই বেছে নিয়েছিলেন তাঁরা। বাগদান সম্পন্ন করে বিয়ের পথে একধাপ এগোলেও, অনেক দিন ধরেই ঝুলে আছে তাঁদের বিয়ে। মাঝে তাঁরা একাধিকবার গাঁটছড়া বাঁধার পরিকল্পনা করলেও শেষ পর্যন্ত তা আর হয়ে ওঠেনি। সম্প্রতি আবারও বিয়ে পিছিয়ে দিয়ে খবরের শিরোনাম হলেন এ তারকা জুটি।এ প্রসঙ্গে ঘনিষ্ঠ সূত্রের বরাতে যুক্তরাজ্যের ‘ডেইলি মেইল’ জানিয়েছে, বাগদানের পর যত দ্রুত সম্ভব বিয়ে করে থিতু হওয়ার পরিকল্পনা ছিল অ্যানিস্টন ও থেরক্সের। কিন্তু এখন ব্যক্তিগত জীবনের চেয়ে পেশাগত কাজেই বেশি মনোযোগী থাকতে চান অ্যানিস্টন। মূলত এ কারণেই আরেক দফা বিয়ের সময় পিছিয়েছেন তাঁরা।২০১০ সালে ‘ওয়ান্ডারলাস্ট’ ছবিতে একসঙ্গে অভিনয় করতে গিয়ে প্রণয়ের সম্পর্কে জড়ান থেরক্স ও অ্যানিস্টন। গত বছরই তাঁরা বিয়ের কাজ সারতে চেয়েছিলেন। কিন্তু নতুন বাড়ির সংস্কারকাজের জন্য বিয়ে পিছিয়ে দেন তাঁরা। চলতি বছরের শুরুর দিকেও বিয়ের পরিকল্পনা করেছিলেন তাঁরা।
