
বলিউডের প্রভাবশালী তিন তারকা অভিনেতা সালমান, শাহরুখ ও আমির খান। তাঁদের মধ্যে নীরব প্রতিযোগিতা সব সময়ই চলে। ছবির সাফল্যের মানদণ্ডে কে কাকে ছাপিয়ে যাবেন সে চেষ্টাই থাকে তাঁদের। তবে সম্প্রতি ভিন্ন এক দৃষ্টান্তই স্থাপন করলেন সালমানের সমসাময়িক দুই তারকা অভিনেতা শাহরুখ খান ও আমির খান। সালমান অভিনীত ‘বজরঙ্গি ভাইজান’ ছবির প্রচারণা চালিয়ে খবরের শিরোনাম হয়েছেন তাঁরা।‘বজরঙ্গি ভাইজান’ ছবিতে সালমানকে কেমন দেখা যাবে তার একটি ছবি প্রথম টুইটারে পোস্ট করেন শাহরুখ খান। গতকাল মঙ্গলবার পোস্ট করা ওই ছবির ক্যাপশনে শাহরুখ লেখেন, ‘আমি বিশ্বাস করি, নায়ক হওয়ার চেয়ে একজন ভাই হওয়া অনেক বড় একটি ব্যাপার। ‘‘ভাইজান’’ আসছে ২০১৫ সালের ঈদে।’ ভক্তদের উদ্দেশে শাহরুখ আরও লেখেন, ‘প্রথম ছবিটি আপনারা কতটা পছন্দ করলেন?’কেবল শাহরুখই নয়, আমির খানও ‘বজরঙ্গি ভাইজান’ ছবির প্রচারণা চালিয়েছেন টুইটারে। ‘বজরঙ্গি ভাইজান’ ছবিতে সালমানকে কেমন দেখা যাবে তার প্রথম ছবি আমিরও পোস্ট করেছেন তাঁর টুইটার অ্যাকাউন্টে। পাশাপাশি ‘বজরঙ্গি ভাইজান’ ছবির প্রচারণা চালাতে আমির টুইট করেন, ‘শিগগির আসছে।’ এক খবরে এমনটিই জানিয়েছে ইন্ডিয়া টুডে।গতকাল মঙ্গলবার সালমানের অর্ধেক চেহারার ছবি পোস্ট করেন শাহরুখ ও আমির। পরে মধ্যরাতে সালমানের পুরো চেহারার ছবি প্রকাশ করা হয় ‘বজরঙ্গি ভাইজান’ ছবির অফিশিয়াল ওয়েবসাইটে।কবির খান পরিচালিত ‘বজরঙ্গি ভাইজান’ ছবিটি নির্মিত হয়েছে সালমান খান ফিল্মসের ব্যানারে। ছবিটিতে সালমান ছাড়াও অভিনয় করেছেন কারিনা কাপুর খান, নওয়াজউদ্দিন সিদ্দিকী, নাজিম খান প্রমুখ। ছবিটি মুক্তি পাবে আগামী ১৭ জুলাই।
