
মুক্তির জন্য প্রস্তুত বাংলাদেশের বেঙ্গল ক্রিয়েশনস ও ভারতের বেঙ্গল বারতার যৌথ প্রযোজনার ছবি স্বপ্নজাল। আগামী ফেব্রুয়ারিতে এটি মুক্তি পাওয়ার কথা। কিন্তু এর আগে ছবির সেন্সর ছাড়পত্র নিতে যৌথ প্রযোজনার প্রিভিউয়ের জন্য জমা দেওয়া যাচ্ছে না ছবিটি। কারণ যৌথ প্রযোজনায় ছবি নির্মাণের নতুন নীতিমালা প্রকাশ করা হলেও এখনো গঠিত হয়নি যৌথ প্রযোজনার প্রিভিউ কমিটি।
স্বপ্নজাল-এর প্রিভিউ না হওয়ার কারণে ছবিটি এখনো প্রচারণা শুরু করতে পারছে না। তাই ফেব্রুয়ারিতেই এই ছবির মুক্তি অনিশ্চিত হয়ে পড়েছে। স্বপ্নজাল ছবির পরিচালক গিয়াসউদ্দীন সেলিম বলেন, ‘আগামী মাসে ছবিটি মুক্তি দিতে চাই। এর আগে দুটি জায়গা থেকে ছাড়পত্র লাগবে। ছাড়পত্র পাওয়ার এই প্রক্রিয়া শেষ করতে সময় লাগবে। একই দিনে ভারতেও মুক্তি পাবে। সেখানেও ছাড়পত্র লাগবে। মুক্তির আগে প্রচারণার জন্য সময়ও দরকার। কিন্তু এখনো প্রিভিউ কমিটিই হচ্ছে না। ফলে বাংলাদেশে সময়মতো ছবির ছাড়পত্র পাওয়া নিয়ে সংশয়ে আছি।’
যৌথ প্রযোজনায় চলচ্চিত্র নির্মাণের নতুন নীতিমালা প্রকাশিত হয়েছে প্রায় এক মাসে আগে। সেই সময় তথ্য মন্ত্রণালয়ের চলচ্চিত্র বিভাগের উপসচিব শাহিন আরা বেগম প্রথম আলোকে বলেছিলেন, দ্রুতই প্রিভিউ কমিটির তালিকা প্রকাশ করা হবে। কিন্তু এক মাস পরও তালিকা প্রকাশিত হয়নি। এ ব্যাপারে ওই কর্মকর্তা বলেন, কমিটি গঠন করা হয়েছে। প্রজ্ঞাপনেও স্বাক্ষর হয়ে গেছে। যেকোনো সময় তথ্য মন্ত্রণালয়ের ওয়েবসাইটে প্রিভিউ কমিটির তালিকা প্রকাশ করা হবে।
প্রিভিউ কমিটি গঠনে বিলম্ব হওয়ার ব্যাপারে চলচ্চিত্র পরিচালক সমিতির সভাপতি ও প্রিভিউ কমিটির সম্ভাব্য সদস্য মুশফিকুর রহমান গুলজার বলেন, ‘কমিটি গঠনের জন্য আমাদের সমিতির একজন প্রতিনিধি চেয়েছিল তথ্য মন্ত্রণালয়। সমিতি থেকে আমার নাম পাঠানো হয়েছে। আশা করছি, কমিটির সব সদস্যের নাম দু-এক দিনের মধ্যে প্রকাশ করা হবে।’
 
