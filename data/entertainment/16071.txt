
বিএফডিসির সামনে সদ্য গত হওয়া জাতীয় চলচ্চিত্র দিবসের অস্থায়ী ফটক ও ব্যানার রয়েছে এখনো। ফটক পেরিয়ে ৩ নম্বর ফ্লোরের সামনে জটলা। ফাঁক গলে গেটের সামনে দাঁড়াতেই বাধা। ‘ভেতরে যাওয়া যাবে না।’ সাফ জানিয়ে দেন নিরাপত্তাকর্মী। পরিচয় দিয়ে পার হতে হলো নিরাপত্তাকর্মীর বাধা। ভেতরে ঢুকতেই চোখ ছানাবড়া। বৃষ্টির কোনো দৃশ্য নয়, তবু অসংখ্য ছাতা ফ্লোরজুড়ে। ছাতাময় ফ্লোরে পরিপাটি পোশাকে দাঁড়িয়ে আছেন অভিনেতা শাকিব খান ও পরীমনি। ফ্লোরের এক কোণে মনিটর নিয়ে বসেছেন পরিচালক এস এ হক অলীক। ‘অ্যাকশন’ বলতেই সচল হন শাকিব ও পরীমনি। বেজে ওঠে গান। গানের তালে কাছে এলেন শাকিব-পরী। দুজন দুজনের দিকে তাকিয়ে থাকলেন কিছুক্ষণ। পরিচালক বলে উঠলেন ‘কাট’। ওকে হলো দৃশ্য।একই দৃশ্য অন্য পাশ থেকে আবারও নেওয়া হবে। লাইট পরিবর্তন করার কথা বলে এগিয়ে এলেন পরিচালক এস এ হক অলীক। জানালেন, তাঁর নতুন সিনেমা আরো ভালোবাসবো তোমায়-এর গানের শুটিং হচ্ছে। এরই মধ্যে সিনেমার অর্ধেক কাজ সেরে ফেলেছেন।ফ্লোর থেকে বেরিয়ে সামনে এগোতেই চোখে পড়ে ক্যানটিনের সামনের জটলা। এখানে আলোচনার বিষয় ‘ক্রিকেটার রুবেল’। ক্যানটিনের পাশেই ২ নম্বর ফ্লোরে শুটিং করছেন রুবেল। খেলার মাঠের নায়ক একটি বিজ্ঞাপনের শুটিং করছেন এখানে।এই দুই ফ্লোরের বাইরে তেমন কোনো ভিড় নেই। ফাঁকা পড়ে আছে ঝরনা স্পটও। শুধু বাইরের গেটের সামনে জটলা। রুপালি পর্দার মানুষদের নিজের চোখে দেখতে চাওয়াটা যেন ‘নিয়ম’ হয়ে দাঁড়িয়েছে।
