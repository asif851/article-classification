
হূতিক রোশন ও ক্যাটরিনা কাইফ জুটির ‘ব্যাং ব্যাং’ ছবির টিজার ইউটিউবে মুক্তি দেওয়া হয়েছে জুলাই মাসের শেষের দিকে। সেটি মুক্তির পরপরই ব্যাপক সাড়া পড়ে যায় দর্শকমহলে। মুক্তির দুই সপ্তাহ না পেরোতেই সম্প্রতি এক কোটি হিট দখলে নিয়ে খবরের শিরোনাম হয়েছে ‘ব্যাং ব্যাং’ ছবির টিজার।অ্যাকশন-থ্রিলার ঘরানার ‘ব্যাং ব্যাং’ ছবির পরিচালক ‘সালাম নমস্তে’খ্যাত বলিউডের চলচ্চিত্র নির্মাতা সিদ্ধার্থ আনন্দ। ছবিটিতে হূতিক-ক্যাটরিনা ছাড়া আরও অভিনয় করেছেন বিপাশা বসু, জাভেদ জাফরি, জিমি শেরগিল, পবন মালহোত্রা প্রমুখ।২০১০ সালে মুক্তি পাওয়া অ্যাকশন-কমেডি ঘরানার হলিউডের ছবি ‘নাইট অ্যান্ড ডে’র হিন্দি রিমেক ‘ব্যাং ব্যাং’। ‘নাইট অ্যান্ড ডে’ ছবির প্রধান দুটি চরিত্রে অভিনয় করেছেন টম ক্রুজ ও ক্যামেরন ডিয়াজ। ‘ব্যাং ব্যাং’ ছবির বেশির ভাগ অ্যাকশন দৃশ্যে বডি ডাবল ব্যবহার না করে নিজেই অভিনয় করেছেন হূতিক ও ক্যাটরিনা। ছবিটি মুক্তি পাবে চলতি বছরের ২ অক্টোবর। এক খবরে এমনটিই জানিয়েছে জিনিউজ।‘ব্যাং ব্যাং’ মুক্তির দিনেই মুক্তি পাবে বছরের আরেকটি বড় কলেবরের ছবি ‘হায়দার’। ছবির পরিচালক বিশাল ভরদ্বাজ। শেকসপিয়ারের ‘হ্যামলেট’ অবলম্বনে নির্মিত ছবিটির নাম ভূমিকায় অভিনয় করেছেন শহিদ কাপুর। অন্যান্য চরিত্রে রয়েছেন শ্রদ্ধা কাপুর, ইরফান খান, টাবু, কে কে মেনন প্রমুখ। এর আগে ২০০৬ সালে শেকসপিয়ারের ‘ওথেলো’ অবলম্বনে ‘ওমকারা’ ছবি নির্মাণ করে বিভিন্ন মহলের প্রশংসা কুড়িয়েছিলেন বিশাল ভরদ্বাজ।


