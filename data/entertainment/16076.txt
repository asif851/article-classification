
পশ্চিমবঙ্গের ‘প্রথম আলো’ পুরস্কার পেলেন বাংলাদেশের কবি তারিক সুজাত। আন্তর্জাতিক কলকাতা বইমেলা প্রাঙ্গণের মুক্তমঞ্চে তাঁর হাতে এ সম্মাননা তুলে দেওয়া হয় গত ২৮ জানুয়ারি।কলকাতার কবিতা ও কবিতা বিষয়ক পাক্ষিক ‘প্রথম আলো’ পত্রিকার পক্ষ থেকে সাহিত্যক্ষেত্রে বিশেষ কৃতিত্ব ও সৃজনশীল সাহিত্যকর্মের জন্য এই পুরস্কার দেওয়া হয়। বাংলাদেশের এই কবির সঙ্গে সম্মাননা দেওয়া হয় কথাসাহিত্যিক রঞ্জন বন্দ্যোপাধ্যায়কে। পুরস্কারপ্রাপ্তদের হাতে ক্রেস্ট ও সম্মাননাপত্র তুলে দেন টেকনো ইন্ডিয়া ও আজকাল মিডিয়া গ্রুপের চেয়ারম্যান লেখক সত্যম রায় চৌধুরী, পাবলিশার্স গিল্ডের সাধারণ সম্পাদক ত্রিদিবকুমার চট্টোপাধ্যায় এবং পাক্ষিক প্রথম আলোর সম্পাদক কবি বীথি চট্টোপাধ্যায়। তারিক সুজাতের কাব্যগ্রন্থের মধ্যে রয়েছে-‘প্রতিবিম্ব ভেঙে যাও’, ‘যাব বলে থেমে থাকতে নেই’, ‘সময়কে আমি উল্টো পায়ে হেঁটে যেতে দেখেছি’, ‘আকাশপুরাণ’, ‘কবিতাসংগ্রহ’, ‘সবুজে ধুয়েছি পা’, ‘জন্মের আগেই আমি মৃত্যুকে করেছি আলিঙ্গন’। এর আগে তিনি কবিতার জন্য ২০০৬ সালে ভারতের ‘কৃত্তিবাস’ পুরস্কার পেয়েছিলেন।
তারিক সুজাত জাতীয় কবিতা পরিষদের প্রতিষ্ঠাতা সদস্যদের অন্যতম। তিনি বর্তমানে সংগঠনটির সাধারণ সম্পাদকের দায়িত্ব পালন করছেন।
