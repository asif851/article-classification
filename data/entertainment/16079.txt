
জীবনের এক নতুন অধ্যায়ে প্রবেশ করলেন আফসান আরা বিন্দু। আক্দ অনুষ্ঠান সম্পন্ন হয়ে গেছে তাঁর। ঢাকার র্যাডিসন ব্লু ওয়াটার গার্ডেন হোটেলে গতকাল শুক্রবার রাত ১০টায় একেবারে ঘরোয়া পরিবেশে বিন্দুর আক্দ সম্পন্ন হয়। বিন্দুর বরের নাম আসিফ সালাহউদ্দিন মালিক। তিনি আসিফ অ্যাপারেলস লিমিডেটের কর্ণধার।খুব শিগগির সুবিধাজনক সময়ে বিন্দু তাঁর বিবাহোত্তর সংবর্ধনা অনুষ্ঠানের আয়োজন করবেন বলে জানান।প্রথম আলোকে বিন্দু জানান, ‘একেবারে পারিবারিকভাবে আমাদের আক্দ অনুষ্ঠান হয়েছে। আসিফের পরিবারের সবাই আমাকে তাঁদের পরিবারের একজন মনে করেন। এমন একটি পরিবার পাওয়া যেকোনো মেয়ের জন্য ভাগ্যের ব্যাপার। আমি অনেক বেশি আনন্দিত।’নয় মাস ধরে যেকোনো ধরনের শুটিং থেকে নিজেকে বিরত রাখছেন বিন্দু। এই সময়টাতে যে নাটকগুলো প্রচারিত হয়েছে, এসবের শুটিং অনেক আগে করা বলে জানান তিনি। বিন্দুর ভক্তদের জন্য বড় দুঃসংবাদ হচ্ছে, এখন থেকে শোবিজে আর কোনো ধরনের কাজে অংশ নেবেন না তিনি। এই সিদ্ধান্তের কোনো নড়চড় হবে না বলেও নিশ্চয়তা দেন বিন্দু। তিনি বলেন, ‘আমার পক্ষে আসলে একসঙ্গে দুটি বিষয় চালিয়ে যাওয়া সম্ভব নয়। এখন থেকে নিজেকে পুরোপুরিভাবে পরিবারের কাজে নিয়োজিত করতে চাই।’
