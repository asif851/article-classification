
একে রীতিমতো হুমকিই বলা যায়! সম্প্রতি বলিউডের অভিনেত্রী কঙ্গনা রনৌতের আইনজীবী হৃতিক রোশনের আইনজীবীকে জানিয়েছেন, হয় আইনি নোটিশ ফিরিয়ে নাও; নয়তো আইনি ব্যবস্থার মুখোমুখি হতে হবে। দেখতে দেখতে বলিউডের তারকা হৃতিক রোশন আর কঙ্গনা রনৌতের বিরোধ, পরস্পরের প্রতি কাদা ছোড়াছুড়ির বিষয়টা জটিল হয়ে উঠেছে। কিছুদিন আগে পাল্টাপাল্টি আইনি নোটিশের মাধ্যমে পরস্পরের প্রতি যুদ্ধ ঘোষণা করেন বলিউডের সাবেক এই জুটি। যদিও কঙ্গনা এখন চাইছেন, বিরোধের এই বিষয়টির দ্রুত নিষ্পত্তি হোক। আর এ কারণেই তাঁর আইনজীবী হৃতিককে উদ্দেশ করে এই সমাধানের কথা বলেছেন।ঘটনার সূত্রপাত হৃতিকের এক আইনি নোটিশ ও সংবাদ সম্মেলনে। আর এর পরপরই একুশ পাতার এক দীর্ঘ আইনি নোটিশ পাঠিয়েছিলেন কঙ্গনা। ব্যস, আগুনে যেন ঘি পড়েছিল। তারপর থেকে বিষয়টি ক্রমেই জটিলতর দিকে ঘুরেছে। যা হোক, এবার কঙ্গনার আইনজীবী রিজওয়ান সিদ্দিক বলছেন, নোটিশ তুলে নেওয়া বা ফিরিয়ে নেওয়া বিষয়টাই এখন একমাত্র সমাধান। তিনি জানিয়েছেন, হৃতিক এখনো তাঁদের পাঠানো নোটিশের কোনো উত্তর দেননি। অথবা তিনি (হৃতিক) তাঁর নোটিশটি ফিরিয়েও (প্রত্যাহার) নেননি। কঙ্গনা প্রসঙ্গে তাঁর আইনজীবী রিজওয়ান জানিয়েছেন, হৃতিকের দুই শিশুসন্তানের কথা ভেবেই এ অভিনেতার বিরুদ্ধে এখন পর্যন্ত কোনো অ্যাকশনে যাননি কঙ্গনা। পিটিআই।
