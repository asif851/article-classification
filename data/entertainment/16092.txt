
মাহি-সজল অভিনীত ‘হারজিৎ’ ছবির শুটিং হঠাৎ করেই বন্ধ! প্রায় ৫০ ভাগ শুটিং শেষ। গত শনিবার থেকে এফডিসিতে দ্বিতীয় ধাপের শুটিং শুরু হওয়ার কথা ছিল। কিন্তু শেষ পর্যন্ত শুটিং হয়নি ছবিটির।কী কারণে শুটিং বন্ধ? সূত্র বলছে, মাহি ও মৌসুমীকে ধরেই ছবির গল্প। কিন্তু শুটিংয়ের এ পর্যায়ে এসে ছবির নির্বাহী প্রযোজক আলভী আহমেদের দাবি, সজলের চরিত্র আরও বাড়াতে হবে।সত্যতা জানার জন্য আলভী আহমেদের সঙ্গে যোগাযোগ করা হলে বিষয়টি শুনে বিস্মিত হন তিনি। বলেন, ‘কই, না তো! এ কথা কে বলল? ছবির গল্প যেভাবে আছে, সেভাবেই কাজ হবে। দর্শকের কথা মাথায় রেখে ছবি নির্মাণই হয়। নায়ক, নায়িকা নয়। দ্বিতীয় ধাপের কাজ শুরু করার আগে শুটিংয়ের পূর্বপ্রস্তুতির জন্যই সময় নেওয়া হচ্ছে। এ কারণে আপাতত শুটিং বন্ধ আছে।’বিষয়টি নিয়ে পরিচালক বদিউল আলম খোকনের সঙ্গে যোগাযোগ করা হয়। তিনি বলেন, ‘যাঁকে দিয়ে ছবিটির ব্যবসা হবে, যাঁকে দর্শকেরা চান, তাঁকেই তো ছবিটিতে প্রাধান্য দিতে হবে। ছবির গল্প সেভাবেই সাজিয়েছি।’তবে এই পরিচালক জানান, কোনো প্রযোজক যদি মনে করেন, ছবির গল্পে আলাদা করে কাউকে বেশি জায়গা করে দিতে হবে। সে ক্ষেত্রে ছবির শুটিং শুরুর আগেই পরিচালকের সঙ্গে বসে আলাপ করে নেওয়া উচিত।অভি কথাচিত্রের ব্যানারে নির্মাণ হচ্ছে ছবিটি। এ ব্যাপারে প্রযোজক জাহিদ হাসান বললেন অন্য কথা। ‘ছবির চারটি দৃশ্য নিয়ে একটু সমস্যা হয়েছিল। নতুন করে দৃশ্যের গল্পগুলো সাজানো হচ্ছে।’ বলেন তিনি।শুটিং বন্ধ হওয়া প্রসঙ্গে মাহি বলেন, ‘আমি জানতাম শনিবার থেকে এফডিসিতে শুটিং। পরিচালক জানালেন, আপাতত শুটিং হচ্ছে না। শিডিউল পরে জানানো হবে।’কবে থেকে শুটিং শুরু হবে আবার, জানতে চাইলে পরিচালক বলেন, ‘একই প্রযোজনা প্রতিষ্ঠানে আরও একটি ছবির সেট ফেলা হয়েছে এফডিসির ২ নম্বর ফ্লোরে। ওই ছবির শুটিং শেষ হলে একই ফ্লোরে সেটটি একটু পরিবর্তন করে ‘হারজিৎ’ ছবির শুটিং করব। তা-ও সপ্তাহ দুয়েক লাগতে পারে।’‘হারজিৎ’ ছবিতে আরও অভিনয় করছেন ওমর সানি, মিশা সওদাগর, খালেদা আক্তার কল্পনা, ইলিয়াস কোবরা প্রমুখ।
