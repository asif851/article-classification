
তাঁরা দুজন দুই অঙ্গনের তারকা। তাই দুজন যখন এক ফ্রেমে বাঁধা পড়লেন, তখন তা তো আলোড়ন তুলতেই পারে। যুক্তরাজ্যপ্রবাসী রন্ধনশিল্পী টমি মিয়া তাঁর রেস্টুরেন্টে সম্প্রতি আমন্ত্রণ জানান সংগীতশিল্পী হাবিব ওয়াহিদকে। সেখানে হাবিবের জন্য বিশেষ ভোজের ব্যবস্থা করেন ব্রিটেনের এই বিখ্যাত ‘কারি কিং’।হাবিব বর্তমানে যুক্তরাজ্য সফরে আছেন। গত রোববার পূর্ব লন্ডনে অনুষ্ঠিত বৈশাখী মেলায় সংগীত পরিবেশন করেন তিনি। সেই কনসার্ট শেষে হাবিব ব্যস্ত হয়ে পড়েন তাঁর একটি নতুন ভিডিও নির্মাণের কাজে। এরই ফাঁকে তিনি যুক্তরাজ্যপ্রবাসী রন্ধনশিল্পী টমি মিয়ার সঙ্গে কুশল বিনিময়ের জন্য যোগাযোগ করেন। তখনই টমি মিয়া হাবিবকে তাঁর এডিনবরার রেস্টুরেন্টে আমন্ত্রণ জানান। ৩ আগস্ট টমি মিয়ার রেস্টুরেন্টে যান হাবিব। দুই জগতের দুই তারকার সাক্ষাতের বিষয়ে জানতে হাবিবের সঙ্গে যোগাযোগ করা হলে তিনি বলেন, ‘অসাধারণ কিছু সময় কাটিয়েছি তাঁর রেস্টুরেন্টে। টমি মিয়া নিজে আমাদের জন্য বিশেষ সব খাবার রান্না করেছেন। সব খাবারই ছিল দেশি এবং তাতে ছিল টমি মিয়ার নিজস্ব ফ্লেভার। সেই স্বাদের বর্ণনা দেওয়া খুবই কঠিন।’১ আগস্ট হাবিবের নতুন গান ‘মনের ঠিকানা’-এর ভিডিও প্রকাশিত হয় ইউটিউবে। গত চার দিনে গানটি দেখা হয়েছে প্রায় সাড়ে চার লাখ বার।
