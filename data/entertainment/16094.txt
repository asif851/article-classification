
সালমান খানের উপস্থাপনায় টিভি রিয়েলিটি শো ‘বিগ বস’ শুরু হয়েছে দিন কয়েক আগে। দেখতে দেখতে এরই মধ্যে ‘বিগ বস’ থেকে একজন প্রতিযোগী বেরিয়েও গেছেন। ভেতরে-ভেতরে এ নিয়ে আতঙ্কে আছেন বাকি প্রতিযোগীরাও। তবে প্রতিযোগীদের যে বিষয়টি সবচেয়ে বিস্মিত করেছে তা হলো— বিগ বসের এবারের পুরস্কারের অর্থ কমে ৫০ লাখ রুপি থেকে হয়েছে ৩৯ লাখ রুপি! আর এ কারণেই সবচেয়ে অবাক হয়েছেন বিগ বস ৯-এর প্রতিযোগীরা। 
অবশ্য কেন এ অর্থ কমেছে বিষয়টি পুরোপুরি টের পাওয়ার পর আরও বোকা বনেছেন সবাই।বিগ বস ৯-এ সম্প্রতি ‘নিলামি টাস্ক’ নামে একটি নিলাম আয়োজিত হয়েছিল প্রতিযোগীদের মধ্যে। এ নিলামে ‘বিগ বস’ জানিয়েছিলেন, যে চার প্রতিযোগী তাঁদের ব্যাগ এখনো পাননি, ব্যাগ ফিরে পেতে হলে তাঁদের অংশ নিতে হবে এক নিলামে।নিলাম ডাকার জন্য শুরুর অর্থ নির্ধারিত হয়েছিল ৩ লাখ রুপি।বিগ বসের এ নিলামের বিষয়টা যে শেষপর্যন্ত পুরস্কারের অর্থের ওপরে প্রভাব ফেলবে তা না বুঝেই নিলামে অংশ নিয়েছিলেন চার প্রতিযোগী। এই চার প্রতিযোগীর মধ্যে কেবল একজন প্রতিযোগী এ নিলামে অংশ নেননি। কিথ নামের এই প্রতিযোগী নিলামের বোর্ডে কোনো কিছু না লিখে শেষপর্যন্ত শূন্য রুপিতেই স্থির ছিলেন। বাকিরা তাঁদের ব্যাগ ফেরত পাওয়ার জন্য নিলামের বোর্ডে টাকার অঙ্ক লিখে নিলামে অংশ নেন।বুদ্ধিমান কিথ অবশ্য পুরস্কারের অর্থ কমে যাবে তা বুঝতে পেরেই নিলাম ডাকেননি। অবশ্য নিলামে অংশ না নেওয়ার কারণে তিনি তাঁর ব্যাগও ফেরত পাননি। যা হোক, নিলামের শেষে তিন প্রতিযোগী ব্যাগ ফেরত পেলেও তাঁদের নিলাম ডাকা অর্থ যোগ করে মূল পুরস্কারের অর্থ থেকে তা বাদ দেওয়ার পর টাকার অঙ্কে পুরস্কারের অর্থমূল্য এসে দাঁড়ায় ৩৯ লাখ রুপিতে। আর এভাবেই এবারের বিগ বসের পুরস্কারের টাকা ৫০ লাখ রুপি থেকে কমে ৩৯ লাখ রুপিতে এসে ঠেকেছে। মিড-ডে।
