
নজরুলসংগীতশিল্পী ফেরদৌস আরা এবার দেশের গান গেয়েছেন। ‘ওই যে দেখা যায় রে’, ‘এমন সোনার দেশ ওরে ভাই’, ‘আমার মন চলে যায়’, ‘বলতে পারো’, ‘মন আমার ডাকছে ওরে’, ‘মনরে কই’, ‘ফুল পাখি’, ‘সবুজ আলপনা’— ফেরদৌস আরার কণ্ঠে বিভিন্ন সময় জনপ্রিয় হয়েছে গানগুলো। এবার তা একই অ্যালবামে শোনা যাবে। সঙ্গে থাকছে নতুন গান ‘গর্ভধারিণী’ ও ‘বাংলা আমার মা’।
নতুন দুটি গানের সুর ও সংগীত পরিচালনা করেছেন ইবরার টিপু। এ ছাড়া অন্য গানগুলোরও নতুন করে সংগীতায়োজন করেছেন তিনি। সবকটি গান থাকছে একই অ্যালবামে। নাম? আজকালের মধ্যেই চূড়ান্ত হবে। আর এই মার্চ মাসেই শ্রোতাদের হাতে অ্যালবামটি তুলে দেবে ইমপ্রেস অডিও ভিশন।ফেরদৌস আরা বলেন, ‘এটি আমার প্রথম দেশের গানের অ্যালবাম। সবাই আমাকে নজরুলসংগীতের শিল্পী হিসেবেই জানেন। আমি কিন্তু অনেকগুলো দেশের গান গেয়েছি। এর মধ্যে রয়েছে সুজেয় শ্যাম, হাবিবুর রহমান, খোন্দকার নূরুল আলমসহ আরও অনেকের সুর করা গান। মহান স্বাধীনতা দিবস উপলক্ষে এর মধ্য থেকে কিছু গান নিয়ে অ্যালবাম করছি। সঙ্গে নতুন গানও থাকছে।’গানগুলোর নতুন সংগীতায়োজন প্রসঙ্গে ফেরদৌস আরা বলেন, ‘গানগুলো আমি এ সময়ের শ্রোতাদের শোনাতে চেয়েছি। ইবরার টিপু এই কাজটি খুব ভালো করেছেন। আমি যেভাবে চেয়েছি, তার চেয়েও ভালো হয়েছে।’এদিকে অ্যালবাম প্রসঙ্গে ইবরার টিপু বলেছেন, ‘দেশের প্রখ্যাত কয়েকজন গীতিকার ও সুরকারের জনপ্রিয় গান নিয়ে কাজ করার সুযোগ পেয়েছি। আমি চেষ্টা করেছি ভালো কিছু উপহার দেওয়ার। বাকিটা শ্রোতারা বলবেন।’অ্যালবামের নতুন দুটি গানের কথা লিখেছেন কবির বকুল ও এ মিজান।
