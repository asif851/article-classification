
এমন কোনো বর্গির জাত জন্মায়নি এ ধরায়/ বশ করবে পরাধীনতায় তোমায় কিংবা আমায়/ চেতনায় আজও সদা জাগ্রত সূর্যসন্তানেরা...। গানটির শিরোনাম ‘স্বাধীনতার বীজমন্ত্র’। শহীদ বুদ্ধিজীবীদের স্মরণে অবসকিওর তৈরি করেছে গানটি। এরই মধ্যে গানটির অডিও তৈরি হয়ে গেছে। গতকাল বুধবার সন্ধ্যায় অবসকিওরের দলনেতা টিপুর স্টুডিও ড্রিম ডেস্কে হলো গানটির মিউজিক ভিডিওর শুটিং।টিপু জানান, ১৩ ডিসেম্বর দিবাগত রাত ১২টা ১ মিনিটে দেশ টিভিতে গানটি প্রথম প্রচার করা হবে। এরই মধ্যে বাংলাদেশ টেলিভিশনের কর্তৃপক্ষের সঙ্গেও কথা হয়েছে তাঁদের। বাংলাদেশ টেলিভিশনে ১৪ ডিসেম্বর থেকে ৩১ ডিসেম্বর পর্যন্ত প্রতিদিনই গানটি ফিলার হিসেবে প্রচারিত হবে।‘স্বাধীনতার বীজমন্ত্র’ গানটি লিখেছেন মনিরুল ইসলাম, সুর করেছেন রাজীব হোসেন। আর সংগীত পরিচালনা করেছে অবসকিওর।টিপু বলেন, ‘হঠাৎ করেই গানটির কথা আমরা হাতে পাই। কথাগুলো এতটাই ভালো লেগেছে যে আমরা দ্রুত গানটি তৈরি করার সিদ্ধান্ত নিই। গানটিতে ১৯৭১ সালের ২৫ মার্চ থেকে ১৪ ডিসেম্বর পর্যন্ত সময়ের মধ্যে নিহত অনেক শহীদ বুদ্ধিজীবীর কথা রয়েছে। আমরা গানটি শহীদ বুদ্ধিজীবীদের স্মৃতির উদ্দেশ্যে নিবেদন করছি। গানটি পরে আমাদের অ্যালবামেও থাকবে।’টিপু জানান, ‘স্বাধীনতার বীজমন্ত্র’ গানটি এখন শোনা যাচ্ছে https://soundcloud.com/sayed-hasan-tipu/d3ৎlocgf9j3x ঠিকানায়।
