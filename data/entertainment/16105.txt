
জন্মদিনেও স্বামী জনপ্রিয় চিত্রনায়ক শাকিব খানের দেখা পাননি চিত্রনায়িকা অপু বিশ্বাস। এ নিয়ে অপুর মন খারাপ থাকবে, এটাই স্বাভাবিক। শেষে তাঁর মন ভালো করতে এগিয়ে এলেন নাচের বন্ধুরা। গতকাল বুধবার রাতে নৃত্যশিল্পী ও কোরিওগ্রাফার ইভান শাহরিয়ার সোহাগ রাজধানীর নিকেতনে তাঁর বাসায় অপুর জন্মদিন উদ্‌যাপন অনুষ্ঠান আয়োজন করেন। এখানে ছিলেন তাঁর নাচের সংগঠন নৃত্যভূমির সদস্যরা আর বিশ্বরঙের কর্ণধার বিপ্লব সাহা।
অনুষ্ঠান শেষে গভীর রাতে এই আয়োজন নিয়ে কথা বলেন সোহাগ। তিনি বলেন, ‘অপুর সঙ্গে আমার বন্ধুত্ব সেই ছোটবেলা থেকে। ওর বাড়ি বগুড়া আর আমার বরিশাল। কিন্তু বিভিন্ন নাচের প্রতিযোগিতায় ওর সঙ্গে আমার দেখা হয়েছে। অপু খুব ভালো নৃত্যশিল্পী। একসময় অসাধারণ কত্থক নাচ করত। নাচ করে জাতীয় পুরস্কারও পেয়েছিল। দুপুরে ওর সঙ্গে যখন কথা হলো, তখন বুঝতে পারি ওর খুব মন খারাপ। বন্ধুর মন ভালো করতে আমি এই অনুষ্ঠান আয়োজন করি।’
এই অনুষ্ঠান থেকে ফেসবুক লাইভে আসেন অপু। তিনি বলেন, ‘এই আয়োজন দেখে আমি অবাক হয়ে গেছি। এখানে আসার এক মুহূর্ত আগেও জানতে পারিনি, আমার জন্য কী চমক অপেক্ষা করছে। এত সুন্দর করে ওরা সাজিয়েছে, আমার মন ভরে গেছে।’সোহাগ আরও জানান, এই আয়োজনে তাঁকে সহযোগিতা করেছেন জাহিদ খান। এখানে তাঁর সঙ্গে মিটিং করতে এসেছিলেন বিপ্লব সাহা। পরে তিনিও যুক্ত হন।
এবার ঈদে এনটিভিতে অপু বিশ্বাসের একক নাচের অনুষ্ঠান প্রচারিত হয়। সোহাগ বলেন, ‘অনেক বছর পর অপু আবার নাচ করেছে। অসংখ্য দর্শক ওর নাচের প্রশংসা করেছেন। আমরা নাচের জগতে আবার অপুকে ফিরে পেয়েছি।’
