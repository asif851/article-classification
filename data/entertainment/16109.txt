
সাউথ এশিয়ান ব্যান্ড ফেস্টিভ্যালে গান গাইতে ঢাকা ছাড়ল বাংলাদেশের জনপ্রিয় ব্যান্ডদল এলআরবি। ২৯ নভেম্বর থেকে ১ ডিসেম্বর ভারতের নয়াদিল্লির পুরান কিলায় অনুষ্ঠিত হবে ‘সাউথ এশিয়ান ব্যান্ডস ফেস্টিভ্যাল-২০১৩’। তিন দিনব্যাপী এ উত্সবের আয়োজন করছে ইন্ডিয়ান কাউন্সিল ফর কালচারাল রিলেশনস। উত্সবে ২৯ নভেম্বর গান পরিবেশন করবে এলআরবি।এ প্রসঙ্গে প্রথম আলো ডটকমকে এলআরবির অন্যতম সদস্য আইয়ুব বাচ্চু বলেন, ‘সাউথ এশিয়ান ব্যান্ড ফেস্টিভ্যালে অংশ নিতে ঢাকা ছাড়ছি। সব মিলিয়ে পাঁচ দিন থাকব। অনুভূতিটাও ভালো। আশা করি, সময়টা ভালোই কাটবে।’ তিন দিনের এই উত্সবে বাংলাদেশের এলআরবি ছাড়াও গান গাইবে কোরিয়া, পাকিস্তান, আফগানিস্তান, শ্রীলঙ্কা, নেপাল, ভুটান, মালদ্বীপ ও ভারতের বিভিন্ন অঙ্গরাজ্যের জনপ্রিয় কয়েকটি ব্যান্ড দল।এদিকে আইয়ুব বাচ্চু এখন একই সঙ্গে দুটি অ্যালবামের কাজ নিয়ে ব্যস্ত। এর একটি তাঁর নিজের একক এবং অন্যটি ব্যান্ড এলআরবির। বেশ কয়েকটি গানের কাজ শেষও হয়েছে। অ্যালবাম দুটি ডিজিটাল পদ্ধতিতে মুক্তি দেওয়া হবে বলে জানান আইয়ুব বাচ্চু। নতুন দুটি অ্যালবামের গানে কণ্ঠ দেওয়া, সুর ও সংগীত পরিচালনা করার পাশাপাশি আইয়ুব বাচ্চু রিয়েলিটি শো বাংলাদেশি আইডলের বিচারকাজ নিয়েও ব্যস্ত আছেন। 
