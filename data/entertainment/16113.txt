
গাড়ি চাপা দিয়ে মানুষ হত্যা মামলার রায় শুনে আদালতে কেঁদে ফেললেন বলিউড অভিনেতা সালমান খান। তাঁর মা অসুস্থ হয়ে পড়েন। দীর্ঘ এক যুগের বেশি সময় পর আজ বুধবার মুম্বাইয়ের স্থানীয় একটি আদালত এ মামলায় সালমানকে দোষী সাব্যস্ত করে রায় দেন। তাঁকে পাঁচ বছরের কারাদণ্ডাদেশ দেওয়া হয়েছে। সালমানকে সব অভিযোগে দোষী সাব্যস্ত করে রায়ে আদালত বলেন, ‘আপনিই গাড়ি চালাচ্ছিলেন।’ রায় ঘোষণার সময় সালমান আদালতের কাঠগড়ায় দাঁড়িয়ে ছিলেন। রায় ঘোষণার পর আদালতে কেঁদে ফেলেন তিনি। আলোচিত এই মামলার রায় শোনার জন্য আজ সকালে আদালতে উপস্থিত হন সালমানের পরিবারের সদস্য, আত্মীয়-স্বজন ও বন্ধুরা। তাঁরা ভাবতেই পারেননি, সালমান দোষী সাব্যস্ত হবেন। রায় শুনে তাঁরা আবেগে আপ্লুত হয়ে পড়েন। অন্যদিকে ছেলের দোষী সাব্যস্ত হওয়ার রায় শুনে সালমানের মা অসুস্থ হয়ে পড়েন। সালমানকে পুনে বা নাসিক কেন্দ্রীয় কারাগারে পাঠানো হতে পারে। ২০০২ সালের ২৮ সেপ্টেম্বর ভোররাতে সালমানের টয়োটা ল্যান্ডক্রুজার গাড়ির চাপায় নিহত হন একজন। আহত হন ফুটপাতে ঘুমিয়ে থাকা আরও চারজন। সালমানের বিরুদ্ধে অভিযোগ, মদ্যপ অবস্থায় বেপরোয়া গতিতে গাড়ি চালাতে গিয়ে এ দুর্ঘটনা ঘটে। তাঁর দাবি, দুর্ঘটনার সময় তিনি গাড়ি চালাচ্ছিলেন না।
