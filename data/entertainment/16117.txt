
একজন রান্না করতে পছন্দ করেন। আরেকজন পছন্দ করেন ঘুরে বেড়াতে। তাঁদের সম্পর্ক বন্ধুত্বের। এই দুই বন্ধু ঘুরে বেরিয়েছেন দেশের নানান জায়গায়। রান্না করেছেন। খেয়েছেনও। দুই বন্ধুর এমন সব কর্মকাণ্ড নিয়েই নির্মিত হলো ‘সেভেন আপ এফএনএফ জার্নি’। জিটিভির জন্য নির্মিত হলো অনুষ্ঠানটি। দুই বন্ধু আল মামনুন জামান ও শ্যামী ওয়াদুদ মিলেই উপস্থাপনা করলেন নতুন ট্রাভেল, ফুড অ্যান্ড ফান শো ‘সেভেন আপ এফএনএফ জার্নি’।অনুষ্ঠানটি প্রযোজনা করেছেন সাইফুল ইসলাম। ইতিমধ্যে অনুষ্ঠানটির বেশ কয়েকটি পর্ব চিত্রায়ণ করা হয়েছে। অনুষ্ঠানটির প্রথম পর্ব ধারণ করা হয়েছে বাংলাদেশের শেষ ভূখণ্ড সেন্ট মার্টিনের ছেঁড়া দ্বীপে। এ ছাড়া চট্টগ্রাম, কক্সবাজার, রাঙামাটি, বান্দরবান ও কুমিল্লাসহ বেশ কয়েকটি জেলায় হয়েছে শুটিং। প্রযোজক জানালেন, পর্যায়ক্রমে পুরো বাংলাদেশ ঘুরে ঘুরে অনুষ্ঠানটির চিত্রায়ণ করা হবে। সেভাবেই প্রস্তুতি নে​ওয়া হয়েছে।
উল্লেখ্য, বাংলাদেশের দর্শনীয় স্থান, ঐতিহ্যবাহী খাবার এবং প্রতিটি অঞ্চলের নিজস্ব সংস্কৃতিকে দর্শকদের কাছে পরিচিত করাই অনুষ্ঠানের মূল লক্ষ্য।‘সেভেন আপ এফ এন এফ জার্নি’ প্রতি মঙ্গলবার ৯টা ১৫ মিনিটে প্রচারিত হবে জিটিভিতে।
