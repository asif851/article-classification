
পাঁচ বছর ধরে ক্যানসারের বিরুদ্ধে যুদ্ধ করছেন অর্থহীন ব্যান্ডের মূল গায়ক ও বেস গিটারিস্ট সুমন। গতকাল বৃহস্পতিবার ব্যাংককের বামরুনগ্রাদ হাসপাতালে তাঁর ১১তম সার্জারি হয়েছে। সার্জারির আগে একটি খোলা চিঠি লেখেন সুমন। খোলা চিঠিতে জনৈক মিউজিশিয়ান এবং একটি টিভি চ্যানেল নিয়ে ক্ষোভ প্রকাশ করেন সুমন। পাঠকদের জন্য সুমনের লেখা চিঠিটি তুলে ধরা হলো।আর কয়েক ঘণ্টা পর আমার গুরুত্বপূর্ণ দুটি সার্জারি হবে। গত পাঁচ বছরে এটা আমার ১১তম সার্জারি! সুতরাং সার্জারি ব্যাপারটা ইদানীং একটা অভ্যাসের মতো হয়ে গেছে! ক্যানসারের সঙ্গে যুদ্ধ করলে যা হয়, মৃত্যুভয়ও কমে যায় একটা সময়। অন্তত আমার বেলায় তা-ই হয়েছে।কিছুদিন আগে জনৈক মিউজিশিয়ান এবং টিভি চ্যানেল নিয়ে আমি একটা স্ট্যাটাস দিয়েছিলাম ফেসবুকে। আমাকে এবং আমার শ্রদ্ধেয় এক সিনিয়র মিউজিশিয়ানকে হিউমিলিয়েট করা নিয়ে। আশা করি আগামীকাল আমার ঠিকমতো জ্ঞান ফিরবে। আশা করছি, এবারও আল্লাহ আমাকে বাঁচিয়ে দেবেন। কিন্তু কোনো কারণে যদি সেটা না হয়, তবে আমার লেখা খোলা চিঠি পাবেন ইন্টারনেট, রেডিও, সাপ্তাহিক পত্রিকা এবং টিভি চ্যানেলে। সেখানে আমি বিশিষ্ট এক সিনিয়র মিউজিশিয়ানের আমার বিরুদ্ধে নোংরা পলিটিকসের ভেতরের কাহিনি তুলে ধরব। সময়মতো এই চিঠি সব মিডিয়াতে চলে আসবে। মুখোশ খুলে যাবে তাঁর।
এই ব্যাপারটা আমি কেন করছি, সেটা নিয়ে অনেকেই আমাকে প্রশ্ন করেছেন। অনেকেই বলছেন কেন এই ‘কাদা ছোড়াছুড়ি?’ এই প্রশ্নের উত্তর—যে কাদা ছোড়া শুরু করেছেন, তাঁকে করলেই মনে হয় ব্যাপারটা ভালো হবে, আমাকে নয়।কুকুর আপনার পায়ে এসে কামড় দিলে আপনার তার পায়ে কামড় দেওয়ার দরকার নেই। চিৎকার করে কুকুরকে তাড়িয়ে দিন, অথবা লাঠির বাড়ি দিন। আমার কাউকে কামড়ানোর কোনো ইচ্ছা নেই। কিন্তু আমার লাঠি প্রস্তুত। আমাকে অন্যায়ভাবে একজন মিউজিশিয়ানের এবং একটি টিভি চ্যানেলের অপমান করা আমি ছেড়ে দেব কেন?‘ফর দ্য গ্রেটার গুড অব মিউজিক ইন্ডাস্ট্রি’ একটা কথা বলি, গ্রেটার গুড অব মিউজিক ইন্ডাস্ট্রির কথা চিন্তা করেই কিন্তু এইসব মানুষের চেহারা সাধারণ শ্রোতার সামনে আনা উচিত। আপনি মিউজিক ভালোবাসেন? আপনি চান বাংলাদেশের মিউজিক ইন্ডাস্ট্রির ভালো হোক? তাহলে আমাদের এখান থেকে এসব জঘন্য মিথ্যাচারকে বিদায় দিতে হবে। ইটস নট অ্যাবাউট রিভেঞ্জ, ইটস অ্যাবাউট জাস্টিস! কারণ আমি যদি মরেই যাই, তবে রিভেঞ্জের প্রশ্ন আসবে কোথা থেকে?আমার শেষ ব্লগটা লেখার পর অত্যন্ত অশ্লীল ভাষায় একজন রেস্পেক্টেড মিউজিশিয়ান একটা স্ট্যাটাস দিয়েছিল। সেটার জন্য কি সেই টিভি চ্যানেলে রিপোর্ট হওয়া উচিত নয়? সেই স্ট্যাটাস নিয়ে কি আমি বলতে পারি না যে আমাকে নিয়ে লেখা হয়েছে? কোথায় গেল সেই চ্যানেল? কেন এখন চুপ?আমাকে যিনি টিভি চ্যানেলে ছোট করেছেন, এটা তার প্রথম কাজ নয়। বেশ কয়েক বছর আগে একটি সাপ্তাহিক পত্রিকাতেও আমাকে নিয়ে বেশ কিছু মিথ্যা কথা তিনি বলেছিলেন, যেটার রিপোর্টার ছিল তার খুব কাছের একজন মানুষ। তখন কিছু বলিনি। অন্য কিছু সিনিয়র মিউজিশিয়ানের অনুরোধে চুপ করে গিয়েছিলাম। কিন্তু এখন যা বুঝলাম, মানুষ এত সহজে বদলায় না। চুপ করে থাকা বোকামি।সবকিছুর ভিডিও, স্ক্রিনশট, ইত্যাদি নিয়ে আমার ‘চিঠি’ তাই প্রস্তুত করলাম। সেই সময়ের সাপ্তাহিক পত্রিকা থেকে শুরু করে এ সময়ের এই টিভি অনুষ্ঠানের ভিডিও, স্ক্রিনশট... সবকিছুই দেখতে পারবেন আপনারা। আপনাদের কাউকেই অনুরোধ করব না আমার পাশে দাঁড়ানোর জন্য। শুধু অনুরোধ করব, আমি যদি এই ফেসবুকে আর না ফিরি, তবে আপনারা আমার চিঠিটা ঠান্ডা মাথায় পড়বেন/দেখবেন এবং নিজের বিচার-বুদ্ধি দিয়ে জাজ করবেন।আমার জন্য কাল যদি কারও চোখ থেকে এক ফোঁটা পানিও পড়ে, তবে তাকেই বলব, আমার এবং আমার ফেলো মিউজিশিয়ানদের ওপর যে অন্যায় করা হয়েছে, তার বিচার করবেন, প্লিজ। এটাই আমার অনুরোধ।ফিরে আসছি আমার শারীরিক অসুস্থতার ব্যাপারে। আগেই বলেছিলাম কী পরিমাণ অসুস্থতার ভেতর দিয়ে আমি শেষ পাঁচ বছর গিয়েছি। অনেকবার মনে হয়েছে, আমার বুঝি সময় শেষ। কিন্তু আল্লাহর অশেষ রহমতে আমি বেঁচে গেছি। এটা সম্ভব হতো না যদি আমার জন্য এত মানুষের দোয়া না থাকত। আপনারা না থাকলে আজ হয়তো আমি বেঁচে থাকতাম না। মানুষের ভালোবাসা না থাকলে এটা সম্ভব হতো না। আমার পাশে থাকার জন্য আপনাদের ধন্যবাদ দেওয়ার ভাষা আমার নেই। আগামীকাল যদি আমার জ্ঞান ফেরে, তাহলে আপনাদের জন্যই ফিরবে এবং ইনশাআল্লাহ আপনাদের নিরাশ করব না। সবাই ভালো থাকবেন।
