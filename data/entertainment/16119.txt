
বলিউড তারকা কারিনা কাপুর খান মাতৃত্বকালীন ছুটিতে বিশ্বাসী নন। তাই ছেলে তৈমুরকে গর্ভে ধারণ করেও চুটিয়ে কাজ করে গেছেন। অন্তঃসত্ত্বাকালীন ১০ মাস কারিনা ফটোশুট, র‍্যাম্প আর বিভিন্ন পণ্যের প্রচারণায় ব্যস্ত ছিলেন। দূরে ছিলেন কেবল বড় পর্দা থেকে। তবে সন্তান জন্মের আগেই ‘ভিরে দ্য ওয়েডিং’ ছবিতে স্বাক্ষর করেছিলেন বেবো (কারিনার ডাকনাম)। চুক্তি অনুযায়ী ছেলের ছয় মাস পূর্ণ হতেই শুটিং শুরু করেছেন। এবার তাঁর পর্দায় ফেরার পালা। কথা ছিল, আগামী ১৮ মে মুক্তি পাবে কারিনার নতুন ছবি ‘ভিরে দ্য ওয়েডিং’। কিন্তু প্রিয় নায়িকাকে বড় পর্দায় দেখার জন্য যাঁরা প্রহর গুনছিলেন, তাঁদের অপেক্ষা করতে হবে আরও দুই সপ্তাহ। এবার ছবি মুক্তির তারিখ চূড়ান্ত করা হয়েছে আগামী ১ জুন। 
গতকাল শুক্রবার ‘ভিরে দ্য ওয়েডিং’ ছবির প্রযোজনা প্রতিষ্ঠান বালাজি মোশন পিকচার্স, প্রযোজক একতা কাপুর ও সিনেমার অন্যতম অভিনয়শিল্পী সোনম কাপুর টুইট করে ছবি মুক্তির নতুন তারিখ ঘোষণা করেন। সোনম লিখেছেন, ‘মনে রাখার মতো একটি বিয়ে আর স্মরণীয় একটি দিন। ২০১৮ সালের ১ জুন ‘‘ভিরে দ্য ওয়েডিং’’ ছবির জন্য আপনার ক্যালেন্ডারে দাগ দিয়ে রাখুন।’ আর একতা কাপুর লিখেছেন, ‘১ জুন একটি বিশাল দিন। আমার ভাতিজা লক্ষ্যের জন্মদিনে ‘‘ভিরে দ্য ওয়েডিং’’ মুক্তি পাচ্ছে। এখন আপনাদের সবাইকে বিয়ে আর জন্মদিনের নিমন্ত্রণ।’ উল্লেখ্য, লক্ষ্য একতা কাপুরের ভাই আরেক বলিউড তারকা তুষার কাপুরের ছেলে।
শশাঙ্ক ঘোষ পরিচালিত ‘ভিরে দ্য ওয়েডিং’ ছবির গল্প চার বান্ধবী আর একটি বিয়েকে ঘিরে। এখানে কারিনা, সোনম ছাড়া আরও অভিনয় করেছেন স্বরা ভাস্কর, শিখা তালসানিয়া ও সুমিত ভেয়াস। ইন্ডিয়ান এক্সপ্রেস
