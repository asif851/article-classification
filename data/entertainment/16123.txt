
মাস ছয়েক আগের ঘটনা। ছবি প্রযোজনায় নাম লেখালেন ববি। ছবির নাম ঠিক করা হলো শ্যুটার। কিন্তু এখন বদলে গেল ছবির নাম। শ্যুটার নয়, ববি প্রযোজিত প্রথম ছবির নাম হবে রক্ষা। কেন এই নামবদল?ববির কৈফিয়ৎ, ‘ছবির গল্পের মান ঠিক রাখতে একাধিকবার গল্পে পরিবর্তন আনা হয়েছে। ছবির চুড়ান্ত গল্পের সঙ্গে শ্যুটার নাম ঠিক যাচ্ছিল না। একপর্যায়ে আমরা পুরো টিম বসে আলাপ-আলোচনা করে রক্ষা নাম দিয়েছি।’গল্পের সঙ্গে ছবির নামের প্রাসঙ্গিকতা এবং গল্পের মানের বিষয়টিও এখানে প্রাধান্য দেওয়া হয়েছে বলে জানান ববি। তিনি বলেন, ‘এটি আমার প্রথম প্রযোজনার ছবি। অনেক যত্ন নিয়ে কাজটি করছি। কোথাও ছাড় দিচ্ছি না। ’প্রথম ছবি প্রযোজনা করতে এসে প্রচণ্ড চাপের মধ্যেও আছেন বলে জানান ববি। তিনি বলেন, ‘ছবিতে যখন অভিনয় করি, তখন শুধুই চরিত্র নিয়ে ভাবি। এখন প্রযোজনা করতে এসে পুরো ছবি নিয়েই ভাবতে হচ্ছে। প্রচণ্ড চাপের মধ্যে পড়ে গেছি। মনে হচ্ছে অভিনয়ই সহজ ছিল।’ছবিতে ববি নিজেও অভিনয় করছেন। রক্ষা ছবিটি পরিচালনা করবেন ইফতেখার চৌধুরী।ববি জানান, আগামী ২০ মার্চ থেকে ছবির শুটিং শুরু হতে পারে।এরই মধ্যে ববি অ্যাকশন জেসমিন ছবির কাজ শেষ করেছেন। ববি অভিনীত ব্ল্যাকমেল ও ওয়ানওয়ে ছবির কাজও প্রায় শেষের পথে।
