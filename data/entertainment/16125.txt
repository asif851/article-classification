



হৃতিক রোশনকে শিক্ষকের চরিত্রে দেখা যাবে।
‘সুপার থার্টি’ ভারতের পাটনার গণিত শিক্ষক আনন্দ কুমারের বায়োপিক।
ছবিটি পরিচালনা করেছেন বিকাশ বহেল।


মুখভর্তি রুক্ষ দাড়ি, মাথার চুল এলোমেলো। বলিউড তারকা হৃতিক রোশনকে এর আগে এভাবে দেখা যায়নি। কেতাদুরস্ত পোশাকে অভ্যস্ত এই নায়কের হঠাৎ কী হলো? জানা গেছে, হৃতিক সম্প্রতি শিক্ষার্থীদের গণিতের ক্লাস নিতে আরম্ভ করছেন। গণিতের কঠিন সব সূত্র শিক্ষার্থীদের বোঝাতে গিয়ে এই এলোমেলো অবস্থা! হৃতিককে পরবর্তী ছবিতে দেখা যাবে ভারতের পাটনার গণিত শিক্ষক আনন্দ কুমারের ভূমিকায়। এই ছবির জন্য নিজের গেটআপে পরিবর্তন আনতে হয়েছে তাঁকে। ছবির নাম ‘সুপার থার্টি’। 
আজ মঙ্গলবার টুইটারে হৃতিকের নতুন ছবি ‘সুপার থার্টি’র ফার্স্ট লুক প্রকাশিত হয়েছে। প্রযোজনা প্রতিষ্ঠান ফ্যান্টম ফিল্মের অফিশিয়াল পেজ থেকে এটি প্রকাশ করা হয়েছে। এখানে বলা হয়েছে, ‘এটি প্রথম পৃষ্ঠা। পাটনার গণিত শিক্ষক আনন্দ কুমারের বায়োপিক।’ আনন্দ প্রতিবছর সুবিধাবঞ্চিত কিন্তু প্রতিভাবান ৩০ জন শিক্ষার্থীকে ইন্ডিয়ান ইনস্টিটিউট অব টেকনোলজির (আইআইটি) ভর্তি পরীক্ষায় অংশ নেওয়ার জন্য প্রশিক্ষণ দেন।
গত ২২ জানুয়ারি সরস্বতীপূজার দিন ‘সুপার থার্টি’ ছবির শুটিং শুরু করেছেন হৃতিক। ছবির সেট থেকে সেদিন তিনি টুইট করেন, ‘সরস্বতীপূজা ও বাসন্তী পঞ্চমীর মতো এই পবিত্র দিনে আমি “সুপার থার্টি” ছবির শুটিং শুরু করেছি। এখানে আমি প্রথমবারের মতো একজন শিক্ষকের চরিত্রে অভিনয় করছি। জ্ঞানের দেবী সরস্বতী আমার এই প্রচেষ্টাকে আশীর্বাদ করুক।’
‘সুপার থার্টি’ পরিচালনা করছেন ‘কুইন’ ছবির নির্মাতা বিকাশ বহেল। এই সিনেমার নায়িকার নাম এখনো ঘোষণা করা হয়নি। এটি মুক্তি পাবে আগামী বছর ২৫ জানুয়ারি।
