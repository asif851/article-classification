
সবকিছু ঠিক থাকলে নভেম্বরের ১৪ তারিখ প্রেক্ষাগৃহে মুক্তি পাবে চিত্রনায়ক ফেরদৌস প্রযোজিত প্রথম ছবি এক কাপ চা। প্রযোজনা প্রতিষ্ঠানের আবেদনের পরিপ্রেক্ষিতে এক কাপ চা ছবিটির মুক্তির এই তারিখ নির্ধারণ করেছে বাংলাদেশ চলচ্চিত্র প্রযোজক-পরিবেশক সমিতি। বিষয়টি জানিয়েছেন ছবির পরিচালক নঈম ইমতিয়াজ নেয়ামুল।নেয়ামুল বলেন, ‘সবকিছু ঠিকঠাক থাকলে ১৪ নভেম্বর এক কাপ চা ছবিটি মুক্তি দিতে চাই। এটি আমার পরিচালিত প্রথম ছবি। তাই কিছুটা টেনশনও কাজ করছে। তবে আমি অনেক আশাবাদী।’প্রযোজনার পাশাপাশি এক কাপ চা ছবির প্রধান চরিত্রে অভিনয় করেছেন ফেরদৌস। ছবিটি প্রসঙ্গে তিনি আগে জানিয়েছিলেন, অন্য রকম প্রেমের ছবি। গল্পে আছে নতুনত্বের ছোঁয়া। বাণিজ্যিক ধারায় নির্মিত ছবিটি সব শ্রেণির দর্শকের ভালো লাগবে বলে তাঁর বিশ্বাস।১১ সেপ্টেম্বর কোনো কাটছাঁট ছাড়াই সেন্সর ছাড়পত্র লাভ করে এক কাপ চা ছবিটি। ছবিটির কাহিনি ও চিত্রনাট্য লিখেছেন ভারতের চলচ্চিত্র ব্যক্তিত্ব বাসু চ্যাটার্জি। এতে ফেরদৌসের সঙ্গে অভিনয় করেছেন মৌসুমী, ঋতুপর্ণা সেনগুপ্ত প্রমুখ। সংগীত পরিচালনা করেছেন ইমন সাহা। ছবিটির গানের অ্যালবামের মোড়ক ডিজাইন করেছেন অভিনেতা আফজাল হোসেন।
