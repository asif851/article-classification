
সালমান খানের ভক্তদের জন্য তাঁর বহুতলের বাসিন্দারা অসন্তুষ্ট, আর তা স্বীকার করে নিলেন বলিউডের এই সুপারস্টার। সম্প্রতি ‘বিগ বস ১১’ আয়োজন নিয়ে সাংবাদ সম্মেলনে তিনি সাংবাদিকদের নানা প্রশ্নের মুখোমুখি হন। ‘বিগ বস সিজন ১১’ আয়োজনের এবারের বিষয় ‘পড়োশন’ অর্থাৎ ‘প্রতিবেশী’। আর সেই সূত্রে উঠে আসে সাল্লু মিয়ার প্রতিবেশীর প্রসঙ্গ। এমনকি এদিন বলিউডের ভাইজানের স্মৃতির ঝাঁপি থেকে উঠে আসে তাঁর ছোটবেলার দুষ্টুমির কথাও।
ছোটবেলায় সালমান প্রতিবেশীদের কতটা জ্বালাতেন? তিনি বলেন, ‘আমার ফ্ল্যাট প্রথম তলায়। লিফটের মজা সেভাবে নিতে পারতাম না। তাই এর মজা নেওয়ার জন্য আমরা তিন ভাই লিফটে করে একবার ওপরে উঠতাম, আবার নিচে নামতাম। সারা দিনে যে কতবার করতাম, তা নিজেও জানি না। আর লিফটের সব বোতাম দাবিয়ে দিয়ে লিফট থেকে বেরিয়ে যেতাম। তখন প্রতি তলায় লিফট থামতে থামতে যেত। বিল্ডিংয়ের অনেকে এ নিয়ে পাপার কাছে অভিযোগ করতেন।’
এখন আপনার বহুতলের বাসিন্দাদের কাছ থেকে কোনো অভিযোগ আসে? সালমান বলেন, ‘এখনো আসে। আমার ভক্তদের জন্য অভিযোগ আসে। বিশেষ করে ঈদ আর আমার জন্মদিনের দিন আমার গ্যালাক্সি বিল্ডিংয়ের সামনে প্রচুর মানুষ ভিড় করেন। এমনকি এক-এক সময় তাঁদের সামলানো মুশকিল হয়ে ওঠে। এর জন্য আমার বিল্ডিংয়ের বাসিন্দাদের বেশ অসুবিধা হয়।’
সাল্লু ভাইয়ের সবচেয়ে প্রিয় প্রতিবেশী কে? তিনি বলেন, ‘মাম্মি-পাপার থেকে ভালো প্রতিবেশী আর কে-ই বা হতে পারে!’
বলিউডের কোন তারকাকে তিনি প্রতিবেশী হিসেবে চান? সালমানের সাফ জবাব, ‘বহু বছর ধরে আমার প্রতিবেশী ওয়াহিদা আন্টি (বলিউড অভিনেত্রী ওয়াহিদা রহমান)। আর তাঁকে প্রতিবেশী হিসেবে পেয়ে খুবই খুশি। নতুন আর কাউকে চাই না।’
এদিন সাংবাদ সম্মেলনে উপস্থিত ছিলেন ভায়াকম এইটিনের সিওও রাজ নায়েক। তিনি তাঁর প্রতিবেশী প্রসঙ্গে বলেন, ‘আলিয়া ভাট আমার পাশের ফ্ল্যাটেই থাকেন। প্রতিবেশী হিসেবে আলিয়ারা দুর্দান্ত। আমাদের সঙ্গে ওদের পারিবারিক সম্পর্ক। আলিয়া খুবই মিষ্টি স্বভাবের মেয়ে। আর অভিনয়শিল্পী হিসেবে ও দুর্দান্ত, তা সবারই জানা।’
১ অক্টোবর থেকে কালারস চ্যানেলে শুরু হয়েছে ‘বিগ বস’ সিরিজের একাদশ সিজন।
