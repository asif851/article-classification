
‘জালালের গল্প’ ছবিটি প্রেক্ষাগৃহে মুক্তি পায় ৪ সেপ্টেম্বর। এর পর টানা ১১ সপ্তাহ দেখানো হয়েছে ছবিটি। এবার বিকল্প পথে সারা দেশে ছবিটির প্রদর্শনীর উদ্যোগ নিয়েছেন পরিচালক আবু শাহেদ ইমন। ছবিটি নিয়ে তিনি দেশব্যাপী সফর শুরু করছেন। গতকাল বুধবার ‘জালালের গল্প’ ছবিটির প্রদর্শনী হয়েছে জাহাঙ্গীরনগর বিশ্ববিদ্যালয়ে। বেলা ১১টা থেকে রাত পর্যন্ত পাঁচটি প্রদর্শনীতে অংশ নিয়েছেন অসংখ্য ছাত্রছাত্রী।আবু শাহেদ ইমন বলেন, ‘নির্মাতা হিসেবে নিজের ছবি কাঁধে নিয়ে ঘুরে বেড়াব, এই তত্ত্বে আমি বিশ্বাস করি না। দর্শকের কাছে ছবি নিয়ে যাওয়ার কাজটি একটি ছবি তৈরির মতোই কঠিন। চলচ্চিত্র আন্দোলনের সঙ্গে সংশ্লিষ্টরা যদি একটু এগিয়ে এসে এক-দুই দিনের জন্য নিজ নিজ এলাকায় ছবিটির প্রদর্শনীর ব্যবস্থা করেন, তাহলে সারা দেশে আমরা বিকল্প উপায়ে বড় পর্দায় দর্শকদের ছবিটি দেখাতে পারব।’১৪ ও ১৫ ফেব্রুয়ারি সিলেটে ছবিটির প্রদর্শনীর আয়োজন করেছে চোখ চলচ্চিত্র সংসদ। আগামী ৫ মার্চ ছবিটির প্রদর্শনী হবে চট্টগ্রামের মুসলিম হলে। এরপর উত্তরবঙ্গের বিভিন্ন জেলায় দেখানো হবে ছবিটি। পাশাপাশি ঢাকার বিভিন্ন বিশ্ববিদ্যালয়েও প্রদর্শনীর উদ্যোগ নেওয়া হয়েছে।বিকল্প উপায়ে ছবি প্রদর্শনীর ব্যাপারে ইমন বলেন, ‘এ ব্যাপারে আমার মনে যথেষ্ট দ্বিধা ছিল। তবে জাহাঙ্গীরনগর বিশ্ববিদ্যালয়ের প্রদর্শনীগুলোতে সবার আগ্রহ দেখে আমি এখন বেশ আশাবাদী। নানা কারণে অনেকেই প্রেক্ষাগৃহে গিয়ে ছবিটি দেখতে পারেননি। আমরা আশা করছি, বিকল্প উপায়ে আয়োজিত এই প্রদর্শনীগুলোতে এখন সবাই ছবিটি দেখতে পারবেন।’
১৯তম বুসান চলচ্চিত্র উৎসবের এশিয়ান সিনেমা ফান্ড পায় ‘জালালের গল্প’। পাশাপাশি ছবিটি অংশ নিয়েছে বিভিন্ন চলচ্চিত্র উৎসবে। ভারতের সপ্তম জয়পুর চলচ্চিত্র উৎসবে সেরা নবাগত নির্মাতার পুরস্কার পান ইমন।ইমপ্রেস টেলিফিল্ম প্রযোজিত ‘জালালের গল্প’ ছবিতে অভিনয় করেছেন মোশাররফ করিম, মৌসুমী হামিদ, তৌকীর আহমেদ, শর্মীমালা, নূরে আলম, মিতালী দাশ, ফজলুল হক, আহমেদ গিয়াস প্রমুখ। নাম-ভূমিকায় অভিনয় করেছেন আরাফাত রহমান ও মোহাম্মদ ইমন।
