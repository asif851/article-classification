
বলিউড অভিনেতা সালমানের খানের আবেগী মনের কথা অনেকেই জানেন। হিন্দি সিনেমার এই হার্টথ্রব নায়কের মন এতটাই নরম যে কষ্টের কোনো গান শুনলেই তাঁর চোখে পানি চলে আসে। বিশাল হৃদয়ের এই তারকা ২০০৭ সাল থেকে ‘বিইং হিউম্যান’ নামের একটি দাতব্য সংস্থা পরিচালনা করছেন। বিভিন্ন সময় এই সংস্থা থেকে দুস্থ মানুষদের অর্থ সাহায্য দেওয়া হয়েছে। এবার দুই বছর বয়সী এক শিশুর যকৃৎ প্রতিস্থাপনের জন্য দুই লাখ রুপি দিয়েছেন সালমান।
শিশুটির বাবা রাকেশ আওয়ার জানান, লোকমুখে তাঁরা শুনেছেন যে সালমান খানের কাছে গেলে সাহায্য পাওয়া যাবে। এ আশা নিয়েই মুম্বাইয়ে সালমান খানের ‘বিইং হিউম্যান’ সংস্থার শরণাপন্ন হন তিনি। সন্তানের অপারেশনের জন্য তাঁর দরকার ছিল মোট ১২ লাখ রুপি। কিন্তু টাকা জোগাড় করতে না পারায় অপারেশনের তারিখ ৩১ মে থেকে ১৮ জুলাইয়ে আনতে বাধ্য হন। রাকেশের ধারণা ছিল, সালমান খানের দাতব্য সংস্থা থেকে খুব বেশি হলে এক লাখ রুপি সহযোগিতা পেতে পারেন। কিন্তু প্রত্যাশার চেয়ে আরও এক লাখ রুপি বেশি পেয়েছেন তাঁরা। আর বাকি অর্থ অন্যান্য উৎস থেকে সংগ্রহ করেছেন।
মুম্বাইয়ের অ্যাপোলো হাসপাতালে এখন সেই শিশুটির চিকিৎসা চলছে। তার বাবা বলেন, ‘সন্তানের চিকিৎসা কীভাবে করাব, সে সম্পর্কে আমার কোনো ধারণাই ছিল না। বিইং হিউম্যানের কথা যখন শুনেছিলাম, সত্যি কথা বলতে আশা করিনি সেখান থেকে কোনো সাহায্য পাব। কিন্তু সেখান থেকেই বরং কোনো ঝক্কি ছাড়া আর্থিক সহায়তা পেয়েছি।’সালমান খানের এমন দানশীলতার আরও অনেক নজির আছে। তবে, ২০০২ সালে মদ্যপ অবস্থায় গাড়ি চালিয়ে ফুটপাতে শুয়ে থাকা মানুষের প্রাণ কেড়ে নেওয়ার ঘটনায় অভিযুক্ত তিনি। এ ছাড়া তাঁর বিরুদ্ধে অবৈধভাবে বিরল প্রজাতির মায়াহরিণ শিকারের অভিযোগও ছিল। বলিউড হাঙ্গামা।
