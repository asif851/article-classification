
নাট্যাচার্য সেলিম আল দীনের ৬৪তম জন্মবার্ষিকী ১৮ আগস্ট। সেলিম আল দীনের পুণ্য স্মৃতির প্রতি শ্রদ্ধা নিবেদনে নাট্যসংগঠন স্বপ্ন দল ১৭ ও ১৮ আগস্ট বাংলাদেশ শিল্পকলা একাডেমীতে দুই দিনব্যাপী ‘নাট্যাচার্য সেলিম আল দীন জন্মোৎসব’-এর আয়োজন করেছে। এ উৎসবের স্লোগান—‘আত্মশক্তির জিয়নপরশে কালঘুম নাশে, দ্বিধা হলো লীন, নাট্যাচার্য সেলিম আল দীন’।
উৎসবের আহ্বায়ক জাহিদ রিপন জানান, এবারের উৎসবে থাকছে সেলিম আল দীনের জীবন-কর্ম-দর্শন নিয়ে আলোচনা, নাট্যাচার্যকে নিবেদিত সংগীত-কোরিওগ্রাফি উপস্থাপন, জাহাঙ্গীরনগর বিশ্ববিদ্যালয়ে সেলিম আল দীনের সমাধিতে পুষ্পস্তবক অর্পণ, ‘নাট্যাচার্য সেলিম আল দীন: নবীন নাট্যকারের দৃষ্টিতে’ শীর্ষক সেমিনার, সেলিম আল দীনের মুক্তিযুদ্ধের স্মৃতিকথা ‘ফেস্টুনে লেখা স্মৃতি’ এবং সেলিম আল দীনের কালজয়ী সৃষ্টি হরগজ প্রযোজনার মঞ্চায়ন।
