
‘ঢাকা অ্যাটাক’ সিনেমায় নায়ক আরিফিন শুভ যতটাই উজ্জ্বল, ঠিক ততটাই ম্লান নায়িকা মাহিয়া মাহি। সাংবাদিক হিসেবে মাহির অভিনয় অনেক দর্শকের পছন্দ হয়নি। এর মধ্যে পাওয়া গেল মাহির আরেকটি নেতিবাচক খবর। ‘ফালতু’ সিনেমার শুটিং শুরু হচ্ছে শিগগিরই। কিন্তু তা থেকে বাড় পড়েছেন মাহি। এই সিনেমায় মাহির পরিবর্তে কে অভিনয় করবেন, তা এখনো চূড়ান্ত হয়নি।
এদিকে নায়িকা বাদ পড়ার খবরের পাশাপাশি ‘ফালতু’ সিনেমার আরেকটি খবর হলো, এতে অন্যতম নায়ক হিসেবে অভিনয় করতে যাচ্ছেন আনিসুর রহমান মিলন। গত সোমবার রাতে সিনেমার প্রযোজনা প্রতিষ্ঠানের সঙ্গে মিলনের লিখিত চুক্তি হয়েছে। এর আগে সিনেমাটিতে অভিনয়ের জন্য চুক্তিবদ্ধ হন মোশাররফ করিম। এবারই প্রথম সিনেমায় একসঙ্গে অভিনয় করতে যাচ্ছেন মোশাররফ করিম ও আনিসুর রহমান মিলন।
গত জুলাই মাসে প্রথম আলোয় প্রকাশিত খবরে মাহি বলেছিলেন, ‘ফালতু’ সিনেমার পরিচালকের সঙ্গে কথা হয়েছে। শিডিউলের ব্যাপারে আলোচনা হয়েছে। কাজটি করব। এর মধ্যে গল্প নিয়ে বসার কথা আছে।
এদিকে আজ বুধবার দুপুরে যখন মাহির সঙ্গে কথা হয়, তখন তিনি লালমনিরহাটে নতুন একটি সিনেমার শুটিং করছিলেন। সেখান থেকে প্রথম আলোকে তিনি বলেন, ‘“ফালতু” নামে তো সিনেমা হচ্ছে না। শুরুতে যিনি এই সিনেমার প্রযোজক ছিলেন, তিনিও এখন আর এই সিনেমার সঙ্গে যুক্ত নেই।’
কিন্তু প্রযোজক টপি খান তো জানিয়েছেন, ‘ফালতু’ নামেই সিনেমাটি হচ্ছে। এ কথার পরিপ্রেক্ষিতে মাহি বললেন, ‘ও আচ্ছা। আসলে গল্প পড়ার পর পছন্দ হয়নি। মনে হয়েছে, আমার চরিত্রের গুরুত্ব সেভাবে নেই। তাই সিনেমাটি ছেড়ে দিয়েছি।’
‘ফালতু’ সিনেমার পরিচালক ওয়াজেদ আলী সুমন জানান, এ ছবির শুটিংয়ের লোকেশনগুলো একটু ঝামেলাপূর্ণ হবে। তিনি বলেন, ‘ছবির গল্পের প্রয়োজনে গাবতলী বাসস্ট্যান্ড, সদরঘাট, কমলাপুর রেলস্টেশনে শুটিং করতে হবে। জায়গাগুলোতে শুটিং করা অতটা সহজ হবে না। তা ছাড়া বান্দরবান পাহাড়েও ছবির কিছু অংশের কাজ করতে হবে।’
