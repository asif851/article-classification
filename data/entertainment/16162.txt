
চলচ্চিত্রে এন্ড্রু কিশোর গান গাওয়া শুরু করেন ১৯৭৭ সালে। ছবির নাম মেইল ট্রেন। পরিচালক শিবলী সাদিক। এই ছবিতে তিনি গেয়েছিলেন ‘অচিনপুরের রাজকুমারী নেই যে তাঁর কেউ’ গানটি। চলচ্চিত্রে এটাই ছিল তাঁর প্রথম গান। সুরকার ও সংগীত পরিচালক ছিলেন আলম খান। কিন্তু এন্ড্রু কিশোর সবার কাছে পৌঁছে যান দুই বছর পর। তাঁর এই গানটি ছিল ‘ডাক দিয়াছেন দয়াল আমারে’। মনিরুজ্জামান মনিরের লেখা গানটির সুরকার ও সংগীত পরিচালক ছিলেন আলম খান। ছবির নাম প্রাণ সজনী ।এন্ড্রু কিশোর নিজেও তা বুঝতে পারেন। বললেন, ‘এক বন্ধুর বিয়েতে যাচ্ছি। জায়গাটা রাজশাহী আর চাঁপাইনবাবগঞ্জের মাঝামাঝি কোথাও। তখন আমি উচ্চমাধ্যমিকের ছাত্র। বরযাত্রী যাচ্ছে গরুর গাড়িতে। হঠাৎ দূর থেকে পরিচিত সুর ভেসে আসে। কাছাকাছি যেতেই বুঝতে পারি, গানটি আমারই গাওয়া, “ডাক দিয়াছেন দয়াল আমারে”। দেখি গ্রামের ছোট একটি ছেলে মাঠে হাঁটতে হাঁটতে চিৎকার করে গাইছে গানটি। তার মানে গানটি দ্রুত দেশের কোনায় কোনায় পৌঁছে গেছে। এটা হয়তো শ্রোতাপ্রিয়তা বোঝার মাপকাঠি নয়, কিন্তু আমি ঠিকই বুঝতে পেরেছিলাম গানটি বিশেষ কিছু।’মাত্র দুই বছরেই চলচ্চিত্রের গানের জন্য নির্ভরযোগ্য কণ্ঠে পরিণত হন এন্ড্রু কিশোর। এরপর তিনি কণ্ঠ দিয়েছেন বাংলা চলচ্চিত্রের প্রায় হাজার দশেক গানে।এন্ড্রু কিশোর বললেন, ‘আমার গাওয়া অসংখ্য গান জনপ্রিয় হয়েছে। কিন্তু “ডাক দিয়াছেন দয়াল আমারে” গানটি আমাকে মজবুত এক অবস্থান তৈরি করে দেয়।’
