
শোবিজ অঙ্গনে বেশ কয়েক মাস ধরেই অভিনেত্রী রিচি সোলায়মানের দাম্পত্য জীবনের টানাপোড়েন নিয়ে নানা গুঞ্জন ভাসছিল। ব্যাপারটি নিয়ে গত শনিবার শেষ পর্যন্ত মুখ খুলেছেন রিচি ও তাঁর স্বামী রাশেক। জানিয়েছেন, তাঁদের বিবাহবিচ্ছেদের যে কথা উঠেছে, তা আদতে মিথ্যা আর গুজব ছাড়া কিছু নয়।শনিবার রাতে ঢাকার উত্তরায় রিচি সোলায়মানের বাসায় সাংবাদিকদের ডেকে দাম্পত্য জীবন নিয়ে নিজের অবস্থান পরিষ্কার করেন রিচি। এ সময় নিউইয়র্ক থেকে ভিডিও কনফারেন্সে যোগ দেন স্বামী রাশেকুর রহমান।রাশেকুর রহমান সবাইকে ঈদের শুভেচ্ছা জানিয়ে বলেন, ‘যে ই-মেইল থেকে আমার পরিচয়ে বিভিন্ন পত্রিকা অফিস বা অনলাইন সংবাদমাধ্যমে ই-মেইল পাঠানো হয়েছে, সেটি আমার নয়। আমাদের সাত বছরের দাম্পত্য জীবনে আমরা বেশ ভালো আছি, সুখে আছি। হ্যাঁ, এটা সত্যি যে আমরা দুজন দুই জায়গায় অবস্থান করছি। কিন্তু তার মানে এই নয় যে আমরা ভালো নেই। আমরা বেশ সুখে আছি।’রিচি বলেন, একটি মিথ্যা, বানোয়াট সংবাদে হয়তো একজন শিল্পীর অপমৃত্যু হতে পারে।গতকাল রোববার দুপুরের ফ্লাইটে পরিবারের সবার সঙ্গে অবকাশযাপনের জন্য ব্যাংকক গেছেন রিচি। যাওয়ার আগে প্রথম আলোকে তিনি বলেন, ‘এখন আমি পুরোপুরি চাপমুক্ত।’২০০৮ সালের ২৮ ফেব্রুয়ারি যুক্তরাষ্ট্রের নিউইয়র্ক পুলিশ ডিপার্টমেন্টে কর্মরত পুলিশ কর্মকর্তা রাশেকুর রহমান মালিকের সঙ্গে রিচির বিয়ে হয়। তাঁদের একমাত্র সন্তান রায়ান রিদোয়ান মালিক ঢাকার স্কলাস্টিকা স্কুলে নার্সারিতে পড়ছে।
