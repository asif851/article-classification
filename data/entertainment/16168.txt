
ভারতের পশ্চিমবঙ্গের টেলিভিশন চ্যানেল জি বাংলার নিয়মিত গেম শো ‘দিদি নাম্বার ওয়ান’-এর সপ্তম মৌসুমের একটি পর্বে অংশ নিলেন কাপ সং গেয়ে আলোচিত হওয়া বাংলাদেশের শিল্পী অবন্তি সিঁথি। এ মাসের মাঝামাঝিতে তিনি কলকাতায় গিয়ে এই অনুষ্ঠানের দৃশ্য ধারণে অংশ নেন। এ বছরের শুরুতে একই চ্যানেলের ‘সারেগামাপা’ নামের সংগীতবিষয়ক প্রতিযোগিতায় অতিথি হিসেবে কাপ সং পরিবেশন করেছিলেন সিঁথি। ওই সময় পরিচয় হয়েছিল দিদি নাম্বার ওয়ান অনুষ্ঠানের সঙ্গে যুক্ত কয়েকজনের সঙ্গে। কয়েক দিন আগে কলকাতায় বেড়াতে গিয়ে সিঁথি যোগাযোগ করেন তাঁদের সঙ্গে। সৌজন্য সাক্ষাতের জন্য তাঁদের সঙ্গে দেখা করতে গেলে অনুষ্ঠান কর্তৃপক্ষ দিদি নাম্বার ওয়ান-এ তাঁকে অংশ নেওয়ার অনুরোধ করে। তখন পূর্বপ্রস্তুতি ছাড়াই শুটিং করেন সিঁথি। ঢাকায় এসে প্রথম আলোকে তিনি বলেন, ‘বিষয়টি কাকতালীয়। দারুণ মজা পেয়েছি। প্রতিযোগিতায় অংশ নিয়ে অনেক উপহার পেয়েছি। এর মধ্যে কিছু পুরস্কার তো দেশে আনতেই পারিনি।’ তবে প্রতিযোগী হিসেবে শুধু পুরস্কার জেতাই নয়, সিঁথি কাপ ও হুইসিল বাজিয়েও অনুষ্ঠানে সবার মন জয় করেছেন। অনুষ্ঠানের অভিজ্ঞতা নিয়ে বলেন, ‘অনুষ্ঠানের সবার অনুরোধে “সোনাবন্ধু” গানটি কাপ বাজিয়ে গেয়েছি আর হুইসিল বাজিয়ে শুনিয়েছি “এই রাত তোমার” গানটি। সবাই খুব প্রশংসা করেছেন।’অবন্তি সিঁথির অংশ নেওয়া পর্বটি প্রচারিত হবে আজ বুধবার বাংলাদেশ সময় বিকেল সাড়ে পাঁচটায়।
