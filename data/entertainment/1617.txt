
ঈদের জন্য নির্মিত ম্যাগাজিন অনুষ্ঠান ‘ইত্যাদি’র এক গানে কণ্ঠ দিলেন দেশের নয়জন গুণী সংগীতশিল্পী। তাঁরা হলেন সাবিনা ইয়াসমিন, এন্ড্রু কিশোর, নকিব খান, শাকিলা জাফর, ফাহমিদা নবী, সামিনা চৌধুরী, শুভ্র দেব, এস আই টুটুল ও বাপ্পা মজুমদার। মোহাম্মদ রফিকউজ্জামানের লেখা দেশাত্মবোধক এই গানটির সংগীত পরিচালনা করেছেন আলী আকবর রুপু।এ প্রসঙ্গে ‘ইত্যাদি’ অনুষ্ঠানের নির্মাতা প্রতিষ্ঠান ফাগুন অডিও ভিশনের একজন মুখপাত্র জানান, ‘ইত্যাদি’তে প্রচারিত গান মানেই নতুন গান, মানসম্পন্ন গান। ‘ইত্যাদি’র প্রতিটি গান অনুষ্ঠানের মূল পরিকল্পনার সঙ্গে সংগতি রেখে হানিফ সংকেতের সার্বিক তত্ত্বাবধানে নতুন কথা, নতুন সুরে তৈরি করা হয় বলে প্রতিটি গানই হয় বৈচিত্র্যময় ও আলাদা স্বাদের। আর তাই দর্শকেরা এসব গানে খুঁজে পান নতুনত্ব।ফাগুন অডিও ভিশন সূত্রে জানা গেছে, নয়জন শিল্পীর প্রত্যেকে অত্যন্ত আন্তরিকতার সঙ্গে গানটির ধারণকাজে সহযোগিতা করেন। পরিশ্রম হলেও হানিফ সংকেতের বিশাল আয়োজন, সর্বোপরি একটি চমত্কার পরিকল্পনার জন্য শিল্পীরা আনন্দের সঙ্গে কাজ করেছেন।
‘ইত্যাদি’ রচনা, পরিচালনা ও উপস্থাপনা করেছেন হানিফ সংকেত। নির্মাণ করেছে ফাগুন অডিও ভিশন। ঈদের বিশেষ ‘ইত্যাদি’ বিটিভির এবারের ঈদ অনুষ্ঠানমালায় প্রচারিত হবে।
