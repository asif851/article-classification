
ঐশ্বরিয়া রাই বচ্চন, আমির খান আর ইমরান খানের পর এবারে কোমল পানীয় কোকা-কোলার নতুন মুখ হতে যাচ্ছেন ‘রাম-লীলা’ তারকা দীপিকা পাড়ুকোন।ভারতে কোকা-কোলার দূত হিসেবে দায়িত্ব পালনের বিনিময়ে প্রতিবছর চার কোটি রুপি জমা হবে দীপিকার ব্যাংক অ্যাকাউন্টে। পেপসি ও থাম্পস আপের তুলনায় ব্যবসায় কোকা-কোলা অনেকটাই পিছিয়ে পড়েছে ভারতে। আর এদিকে একের পর এক বক্স অফিসে ঝড় তোলা ছবি উপহার দিয়ে বলিউডে এখন দীপিকার দারুণ চাহিদা। তরুণ প্রজন্মের অগণিত ভক্ত জুটিয়েছেন ২৭ বছর বয়সী এ তারকা অভিনেত্রী। এর আগে পেপসির দূতিয়ালিতেও দারুণ সাফল্য দেখিয়েছিলেন তিনি। এ কারণেই কোকা-কোলার এই উদ্যোগ। মূলত দীপিকার তারকাখ্যাতিকে কাজে লাগিয়ে কোকা-কোলা ব্র্যান্ডের জনপ্রিয়তা বাড়াতেই তাঁকে দূতিয়ালির দায়িত্ব দেওয়ার সিদ্ধান্ত নেওয়া হয়েছে। সম্প্রতি এক খবরে এ তথ্য জানিয়েছে ওয়ান ইন্ডিয়া।টানা ছয় বছর কোকা-কোলার দূত হিসেবে দায়িত্ব পালন করেছেন ঐশ্বরিয়া রাই বচ্চন। এরপর ‘মিস্টার পারফেকশনিস্ট’ আমির খান ও তাঁর ভাগনে ইমরান খানও এই দায়িত্ব পেয়েছিলেন। কিন্তু দূতিয়ালিতে খুব বেশি সাফল্য দেখাতে পারেননি তাঁরা। এবার নতুন মুখ হিসেবে দীপিকার অন্তর্ভুক্তি নিশ্চিত করার মাধ্যমে ব্র্যান্ডটির জনপ্রিয়তা বাড়াতে চাইছে কোকা-কোলা কর্তৃপক্ষ।কোকা-কোলার প্রচারণায় দীপিকার সঙ্গী হবেন ফারহান আখতার। তাঁরা দুজন মিলে টক্কর দেওয়ার চেষ্টা করবেন প্রিয়াংকা চোপড়া ও রণবীর কাপুরকে। বর্তমানে পেপসির দূত হিসেবে দায়িত্ব পালন করছেন প্রিয়াংকা-রণবীর।
প্রসঙ্গত, একের পর এক ব্যবসাসফল ছবি উপহার দিয়ে ক্যারিয়ারের সুবর্ণ সময় পার করছেন দীপিকা। তাঁর অভিনীত সর্বশেষ ছবি ‘গোলিও কি রাসলীলা: রাম-লীলা’ মুক্তি পেয়েছে গত ১৫ নভেম্বর। এরই মধ্যে ছবিটির ঝুলিতে জমা পড়েছে ২০২ কোটি রুপি। চলতি বছরেই আরও দুটি বক্স অফিসে ঝড় তোলা ছবি উপহার দিয়েছেন দীপিকা। তাঁর অভিনীত ‘ইয়ে জাওয়ানি হ্যায় দিওয়ানি’ ও ‘চেন্নাই এক্সপ্রেস’—দুটি ছবিই ৩০০ কোটি রুপি আয়ের মাইলফলক স্পর্শ করেছে। ৩৯৫ কোটি রুপি আয় করে হিন্দি ছবির ইতিহাসে এযাবত্কালের সবচেয়ে বেশি আয়ের রেকর্ড গড়েছে ‘চেন্নাই এক্সপ্রেস’।
