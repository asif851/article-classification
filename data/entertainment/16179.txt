
অ্যাপেনডিসাইটিসের সমস্যার কারণে হাসপাতালে ভর্তি হয়েছিলেন অভিনয়শিল্পী তিশা। অস্ত্রোপচারের তিন দিন পর আজ বৃহস্পতিবার সকালে বাসায় ফিরেছেন তিনি। বাসায় ফিরলেও আপাতত কোনো ধরনের শুটিংয়ে অংশ নিতে পারবেন না এই অভিনয়শিল্পী। সামনের ১০ দিন তাঁকে পুরোপুরিভাবে বিশ্রামে থাকার নির্দেশ দিয়েছে চিকিৎসক।হাসপাতাল থেকে বাসায় ফেরার পর তিশার স্বামী নির্মাতা মোস্তফা সরয়ার ফারুকী প্রথম আলোকে বলেন,‘যদিও এমন কোনো বড় অসুখ ছিল না, সামান্য আপেনডিসাইটসের সমস্যা—তার পরও আমার জন্য এ অভিজ্ঞতা মোটেও ভালো ছিল না। তিশার অসুস্থতার খবর শুনে অনেকেই নানাভাবে সর্বশেষ শারীরিক অবস্থার খোঁজ-খবর নিয়েছেন। দোয়া কামনা করেছেন। সবার এমন ভালোবাসায় কৃতজ্ঞতা প্রকাশের ভাষা নেই। আমি মনে করি, অনেক মানুষের দোয়া অনেক বেশি কাজে দেয়। তবে তিশা এখন যে বাসায় আছে, এটা ভেবে স্বস্তিতে আছি।’অ্যাপেনডিসাইটিসের সমস্যা নিয়ে গত সোমবার রাজধানীর স্কয়ার হাসপাতালে ভর্তি হন অভিনয়শিল্পী তিশা। সেদিন রাতেই চিকিৎসক রুহুল হাসান জোয়ার্দারের তত্ত্বাবধানে তিশার অস্ত্রোপচার সম্পন্ন হয়।
