
এ বছর নিজের প্রযোজনা প্রতিষ্ঠান, অভিনয়, মঞ্চ পরিবেশনা, টেলিভিশন অনুষ্ঠান সব মিলিয়ে শাহরুখ খান ২৪৪ কোটি রুপি আয় করেছেন। ব্যবসায়িক সাময়িকী ‘ফোর্বস’-এর খবর অনুযায়ী ২০১৭ সালে বলিউডের শীর্ষ আয় করা তারকা শাহরুখ খান। তবে এ বছর তাঁর অভিনীত ও প্রযোজিত ‘যব হ্যারি মেট সেজাল’ ছবিটি মোটেও ভালো ব্যবসা করতে পারেনি। তাতে ক্ষতির মুখে পড়েছেন ছবির পরিবেশকেরা। শোনা যাচ্ছে, তাঁরা শাহরুখের কাছে এই ক্ষতি পুষিয়ে দেওয়ার দাবি জানিয়েছেন।
ইমতিয়াজ আলী পরিচালিত ‘যব হ্যারি মেট সেজাল’ ছবিটি মুক্তির আগে যেমন আওয়াজ তুলেছিল, ততটা সাড়া বক্স অফিসে ফেলতে পারেনি। পরিবেশকেরা আশা করেছিলেন, ছবিটি ১০০ কোটির ক্লাবে অনায়াসে নাম লেখাবে। শেষ পর্যন্ত দেখা যায়, বক্স অফিসে ছবিটি ৬৫ কোটি রুপিও তুলতে পারেনি। এতে অবশ্য শাহরুখের তেমন কোনো ক্ষতি হয়নি। কারণ, প্রযোজক হিসেবে তিনি এই ছবির স্যাটেলাইট, ডিজিটাল আর গানের স্বত্ব থেকে ভালো আয় করেছেন। কিন্তু কোটি কোটি টাকা দিয়ে ছবিটি কিনে বিপাকে পড়েন কয়েকজন পরিবেশক।
এদিকে জানা গেছে, শাহরুখ খানের প্রযোজনা প্রতিষ্ঠান রেড চিলিজ এন্টারটেইনমেন্টের একটি দল প্রত্যেক পরিবেশকের ক্ষতির পরিমাণ খতিয়ে দেখছে। তাঁদের ক্ষতির ১৫ থেকে ৩০ শতাংশ পর্যন্ত শাহরুখ পুষিয়ে দেবেন বলে আশ্বাস দেওয়া হয়েছে।
এ বছর সালমান খানের ‘টিউবলাইট’ ছবির ক্ষেত্রেও একই ঘটনা ঘটে। বহুল প্রতীক্ষিত এই ছবিটি বক্স অফিসে শাহরুখের ‘যব হ্যারি মেট সেজাল’-এর মতো ঝুলে যায়। পরে সালমান পরিবেশকদের নিজ বাড়িতে ডেকে এনে ক্ষতিপূরণ দেওয়ার কথা বলেন। পরিবেশকেরা সালমানের কাছ থেকে ওই সময় কড়ায়-গন্ডায় ক্ষতিপূরণ আদায় করে নেন। এবার শাহরুখের ক্ষেত্রেও একই ঘটনা ঘটতে যাচ্ছে বলে মনে হয়। তবে ছবি ফ্লপ হওয়ার কারণে পরিবেশকদের ক্ষতিপূরণ দেওয়ার অভিজ্ঞতা শাহরুখের এবারই প্রথম নয়। এর আগে এই নায়ক তাঁর ‘অশোকা’, ‘পহেলি’ ও ‘দিলওয়ালে’ ছবিগুলোর আশানুরূপ লাভ না হওয়ায় পরিবেশকদের ক্ষতিপূরণ দিয়েছিলেন। হিন্দুস্থান টাইমস
