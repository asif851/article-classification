
‘সেই তুমি কেন এত অচেনা হলে/ সেই আমি কেন তোমাকে দুঃখ দিলেম/ কেমন করে এত অচেনা হলে তুমি/ কীভাবে এত বদলে গেছি এই আমি/ ও বুকেরই সব কষ্ট দু হাতে সরিয়ে/ চলো বদলে যাই’ জনপ্রিয় এই গানটি যাঁর তৈরি, সেই আইয়ুব বাচ্চু শুনিয়েছেন গানটির পেছনের গল্প।‘চলো বদলে যাই’ গানটি জন্মের দিনক্ষণ ঠিক মনে নেই। তবে ১৯৯৩ সালের কোনো একদিন হবে। আমি তখন পশ্চিম মালিবাগে থাকতাম। সকাল থেকে সন্ধ্যা পর্যন্ত এক বসাতেই গানটির সৃষ্টি। আমারই লেখা। আমারই সুর করা। আমারই গাওয়া। এক লাইন লিখি আর গিটারে সুর করি। এভাবে গানটা তৈরি হয়। অবশ্য গানটি রেকর্ড করতে অনেক সময় লেগেছে। সংগীত আয়োজনে সময় লেগেছে দুই দিন। কণ্ঠ দিতে বেশি সময় লাগেনি। গানটি ছিল এলআরবির সুখ অ্যালবামে।গানটির গল্প সর্বজনীন। দুটি মানুষ যখন প্রেমে পড়ে বা প্রেম করে, তখন তাদের ভালো লাগা, ভালোবাসা, রাগ-অনুরাগ—সবকিছুর মধ্যে একটা পারস্পরিক দায়বদ্ধতা ও প্রতিশ্রুতি থাকে। কিন্তু সেই দুজন মানুষ যখন এক ছাদের নিচে চলে আসে, তখন বাস্তবতা তাদের গ্রাস করে। তারা ভুলে যায় সেই প্রতিশ্রুতি আর দায়বদ্ধতার কথা। চেনার ভেতরেও যেন তারা অচেনা হয়ে পড়ে। কিন্তু কখনো কখনো একাকিত্বে তারা অনুভব করে পেছনের সেই ভালো লাগা, ভালোবাসার কথা। আবার বদলে আগের মতোই হয়ে যাওয়ার ইচ্ছেগুলো তাড়া করে তাদের।—এই ভাবনাগুলোই উঠে এসেছে গানটিতে।এলআরবির সুখ অ্যালবাম বের হওয়ার পর গানটি এতটাই জনপ্রিয় হয় যে এলআরবির কনসার্ট মানে ‘চলো বদলে যাই’ থাকতেই হবে। গানটি মঞ্চে দাঁড়িয়ে গাওয়ার সময় দেখেছি, সব দর্শক আমাদের সঙ্গে গানটি গাইছে। শুধু এ দেশেই নয়, একই দৃশ্য ভারতের কলকাতায়ও দেখেছি। তার মানে গানটি আর আমার বা এলআরবির নেই। সবার গান হয়ে গেছে। কারণ, গানটির কথাগুলো শাশ্বত। সবার অন্তরের কথা।গানটির ধারাবাহিকতায় পরবর্তী সময়ে এলআরবির ঘুমন্ত শহর অ্যালবামে আরেকটি গান করেছি। সেটি ছিল ‘বদলে গিয়েছ তুমি/ বদলে গিয়েছি আমি/ বদলে গিয়েছে সময়’। তবে এই গানটি ‘চলো বদলে যাই’কে ছাপিয়ে যেতে পারেনি।
