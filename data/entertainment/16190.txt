
ভারতের পশ্চিমবঙ্গের ঝাড়খন্ডে যৌথ প্রযোজনার সিনেমা ‘হলুদবনি’র কয়েক দিনের শুটিং শেষে আজ সোমবার ঢাকায় ফেরার কথা অভিনয়শিল্পী তিশার। শুটিং চলতে থাকা এই সিনেমার স্থিরচিত্র প্রকাশের ব্যাপারে সংশ্লিষ্টদের নিষেধাঙ্গা থাকলেও একটি সেলফিতে একঝলক দেখা গেল বাংলাদেশ ও ভারতের দুই জনপ্রিয় অভিনয়শিল্পী তিশা ও পরমব্রতকে। শুটিংয়ের ফাঁকে পরমব্রতর তোলা এই সেলফিতে ধরা দেন তিশা।
‘হলুদবনি’ সিনেমার গল্পে দেখা যাবে, মধ্যবিত্ত পরিবারের এক পুরুষ কাজের সন্ধানে একজন মহিলার সঙ্গে নতুন জায়গায় যান। জায়গাটার নাম হলুদবনি। সেখানে গিয়ে একটা মেয়ের সঙ্গে পরিচয় হয়। এরপর নানা ঘটনার মধ্য দিয়ে এগিয়ে যায় ‘হলুদবনি’ সিনেমার গল্প।সুকান্ত গঙ্গোপাধ্যায়ের গল্প অবলম্বনে ছবিটি নির্মিত হচ্ছে। এই ছবির তিনটি প্রধান চরিত্রে অভিনয় করছেন তিশা, পরমব্রত ও পাওলি। ছবিটির পরিচালক মুকুল রায় চৌধুরী। বাংলাদেশের ইমপ্রেস টেলিফিল্ম প্রাইভেট লিমিটেড ও ভারতের টেলিসিনে অ্যান্ড এন্টারটেইনমেন্ট প্রাইভেট লিমিটেড ‘হলুদবনি’ সিনেমার যৌথ প্রযোজক।কলকাতা থেকে প্রথম আলোকে তিশা বলেন, ‘আমার অংশের শুটিং তিন দিন করেছি। কিন্তু শুটিংয়ের কোনো স্থিরচিত্র প্রকাশ এখনই হোক, তা সিনেমা–সংশ্লিষ্ট কেউ চাইছেন না। শুটিংয়ের ফাঁকে গত বৃহস্পতিবার এই সেলফি তোলেন পরমদা।’
