
বাংলাদেশ টেলিভিশনের (বিটিভি) জনপ্রিয় ম্যাগাজিন অনুষ্ঠান ‘ইত্যাদি’ এবার ধারণ করা হয়েছে ফরিদপুরে। কুমার নদের তীরে পল্লিকবি জসীমউদ্দীনের পৈতৃক বাড়ির সামনে অনুষ্ঠানটি ধারণ করার সময় উপস্থিত ছিলেন প্রায় অর্ধলক্ষ দর্শক। পল্লিকবির অমর সৃষ্টি নক্সীকাঁথার মাঠ, সোজন বাদিয়ার ঘাট আর তাঁর বিভিন্ন কবিতার ভাবনা দিয়ে সাজানো হয় মঞ্চ।এবার ‘ইত্যাদি’ অনুষ্ঠানে থাকছে একাধিক প্রতিবেদন। প্রতিবেদনগুলোর বিষয় ‘ফরিদপুর এবং পল্লিকবি জসীমউদ্দীন’, ‘ব্রাহ্মণবাড়িয়ার অন্ধশিল্পী হেলাল মিয়ার পরিবারের সাতজন সদস্যই দৃষ্টিপ্রতিবন্ধী’, ‘আলোকচিত্রশিল্পী আবু তাহেরের কর্ম তাঁকে ঘনিষ্ঠ করেছে অসংখ্য গুণীজনের সঙ্গে’। বিদেশি প্রতিবেদনটি তৈরি হয়েছে স্পেনের বার্সেলোনায়। এর নির্মাণ–ইতিহাস আর স্থাপত্যশৈলী পর্যটকদের ভীষণভাবে আকর্ষণ করে।জসীমউদ্দীনের জনপ্রিয় একটি গান গেয়েছেন পান্থ কানাই। পল্লিকবির জনপ্রিয় তিনটি গানের অংশবিশেষের সমন্বয়ে তৈরি গানের সঙ্গে নাচ করেছেন স্থানীয় শতাধিক নৃত্যশিল্পী। দর্শক পর্বে দর্শকদের সঙ্গে পল্লিকবি জসীমউদ্দীনের কয়েকটি জনপ্রিয় গান নিয়ে অংশ নিয়েছেন ফকির আলমগীর ও জহির আলীম। নিয়মিত পর্ব মামা-ভাগনে, নানি-নাতি ও চিঠিপত্র বিভাগ তো আছেই।‘ইত্যাদি’ গ্রন্থনা, পরিচালনা ও উপস্থাপনা করেছেন হানিফ সংকেত। অনুষ্ঠানটি বিটিভি ও বিটিভি ওয়ার্ল্ডে দেখানো হবে আজ শুক্রবার রাত আটটার বাংলা সংবাদের পর।
