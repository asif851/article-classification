
বাংলাদেশ জাতীয়তাবাদী দলের (বিএনপি) জাতীয় নির্বাহী কমিটিতে জায়গা করে নিয়েছেন সাংস্কৃতিক অঙ্গনের অনেকে। তাঁদের মধ্যে আছেন নায়ক-নায়িকা, গায়ক-গায়িকা, সংগীত পরিচালক ও খলচরিত্রের অভিনেতা। গত শনিবার এই কমিটি ঘোষণা করা হয়।বিএনপি জাতীয় নির্বাহী কমিটির তালিকা ঘেঁটে দেখা গেছে, নতুন ঘোষিত কমিটিতে বিএনপি চেয়ারপারসন বেগম খালেদা জিয়ার উপদেষ্টা হিসেবে দলে জায়গা পেয়েছেন বরেণ্য সাংস্কৃতিক ব্যক্তিত্ব গাজী মাজহারুল আনোয়ার। একইভাবে দলের গুরুত্বপূর্ণ কয়েকটি পদে জায়গা পেয়েছেন চলচ্চিত্র অভিনেতা আশরাফ উদ্দিন আহমেদ উজ্জল, কণ্ঠশিল্পী মনির খান, বেবী নাজনীন ও রিজিয়া পারভীন। এ ছাড়া বিএনপির নির্বাহী কমিটির সদস্য হিসেবে নির্বাচিত হয়েছেন চিত্রনায়িকা শাহারিয়া ইসলাম শায়লা, খল অভিনেত্রী রিনা খান, অভিনেতা হেলাল খান ও বাবুল আহমেদ। বিএনপি চেয়ারপারসনের উপদেষ্টা হিসেবে দলে জায়গা পাওয়া গাজী মাজহারুল আনোয়ার এর আগে দলটির সাংস্কৃতিক সম্পাদক ছিলেন। তিনি বলেন, ‘দেশে এখনো সুস্থ সাংস্কৃতিক বিকাশে কাজ করার সুযোগ আছে। সেটাই আমি করতে চাই। বাংলাদেশকে সুস্থ ধারার সংস্কৃতি উপহার দিতে চাই। বিএনপি আমাকে যে দায়িত্ব দিয়েছে, তা মাথায় নিয়ে কাজ করতে চাই।’মনির খান এর আগে বিএনপির অঙ্গসংগঠন জাসাসের সাধারণ সম্পাদক এবং বিএনপি নির্বাহী কমিটির সদস্য ছিলেন। নতুন কমিটি অনুযায়ী জাসাসের সাধারণ সম্পাদকের দায়িত্বের পাশাপাশি বাড়তি দায়িত্ব হিসেবে পেয়েছেন বিএনপি সহসাংস্কৃতিক সম্পাদকের দায়িত্ব। মনির খান বলেন, ‘আমি আনন্দিত। আমার ওপর যে দায়িত্ব দেওয়া হয়েছে, তা ঠিকভাবে পালনের চেষ্টা করব।’
