



মেরিল স্ট্রিপের সঙ্গে দেখা করতে জেনিফার লরেন্স হাজির হন তাঁর সামনে।
 মেরিল স্ট্রিপ অস্কার জিতেছেন তিনবার আর জেনিফার লরেন্স একবার ।


যুক্তরাষ্ট্রের লস অ্যাঞ্জেলেসের ডলবি থিয়েটারে আজ বাংলাদেশ সময় ভোরবেলায় বসেছে ৯০তম একাডেমি অ্যাওয়ার্ডের আসর। পুরস্কার প্রদান ও মঞ্চ পরিবেশনার ফাঁকে ফাঁকে চলছে বিজ্ঞাপন বিরতি। এই ফাঁকে দর্শকেরা কেউ হয়তো কফি বানাতে যাচ্ছেন, কেউ বিরতি পেয়ে জরুরি কোনো কাজ তাড়াহুড়ো করে সেরে ফেলার চেষ্টা করছেন। এমনকি হলিউড অভিনেত্রী জেনিফার লরেন্সও এই ‘কমার্শিয়াল ব্রেক’-এর সদ্ব্যবহার করেছেন। কীভাবে?
অস্কার অনুষ্ঠানের মাঝে বিজ্ঞাপন বিরতিতে বর্ষীয়ান অভিনেত্রী মেরিল স্ট্রিপের সঙ্গে দেখা করতে খালি আসন পেরিয়ে জেনিফার লরেন্স হাজির হন তাঁর সামনে। মেরিল এই নিয়ে ২১ বার অস্কার মনোনয়ন পেয়েছেন। আর আজকের আসর বাদ দিলে অস্কার জিতেছেন তিনবার। ২৭ বছর বয়সী জেনিফারও চলচ্চিত্র জগতের সম্মানসূচক এই পুরস্কার একবার ঝুলিতে তুলেছেন।
তবে একটুর জন্য অস্কার অনুষ্ঠানে তৃতীয়বার পতন থেকে বেঁচে গিয়েছেন জেনিফার লরেন্স। ২০১৩ সালে যখন সেরা অভিনেত্রীর অস্কার পেয়েছিলেন, তখন পা পিছলে মঞ্চেই পড়ে যান। পরের বছর অস্কার আসরের লালগালিচায় হোঁচট খান এই অভিনেত্রী। এবার যাতে হ্যাট্রিক না হয়, এ জন্য বোধ হয় অনেক বেশি সাবধানী ছিলেন জেনিফার লরেন্স।
 
