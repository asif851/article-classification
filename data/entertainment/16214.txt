

উজ্জ্বল একটি টেবিল বানিয়েছিলেন। যেটায় বসে ছবি আঁকবেন, ছবিগুলো নিয়ে একটি একক চিত্র প্রদর্শনী করবেন। জাতীয়ভাবে আয়োজিত বেশ কিছু প্রদর্শনীতে তাঁর ছবি হয়তো দেখে থাকবেন চিত্র রসিকেরা। ক’দিন বাদেই শিল্পকলা একাডেমির আয়োজনে একটি প্রদর্শনী। সেখানে প্রদর্শনের জন্য নির্বাচিত হয়েছে তাঁর ‘বিশ্রাম’ ছবিটি। উজ্জ্বল মারা যাওয়ার পর তাঁর আঁকা ছবি নিয়ে বন্ধুরা আয়োজন করেছে একটি চিত্র প্রদর্শনী, যার নাম দেওয়া হয়েছে ‘বিশ্রাম’। আজ রোববার সকালে ঢাকা বিশ্ববিদ্যালয়ের চারুকলা অনুষদে শুরু হয়েছে তরুণ চিত্রকর উজ্জ্বল ঘোষের একক চিত্র প্রদর্শনী। অনুষদের অঙ্কন ও চিত্রায়ণ বিভাগের দ্বাদশ ব্যাচের বন্ধুদের উদ্যোগে এবং পুথিনিলয়ের আয়োজনে জয়নুল গ্যালারির এ প্রদর্শনীর উদ্বোধন করেন বিশ্ববিদ্যালয়ের উপাচার্য আ আ ম স আরেফিন সিদ্দিক। অনুষদের ডিন নিসার হোসেনের সভাপতিত্বে এতে বিশেষ অতিথি ছিলেন অঙ্কন ও চিত্রায়ণ বিভাগের শিক্ষক জামাল আহমেদ, উদয়ন উচ্চ মাধ্যমিক বিদ্যালয়ের অধ্যক্ষ উম্মে সালেমা বেগম ও পুথিনিলয়-এর প্রকাশক শ্যামল পাল।আরেফিন সিদ্দিক বলেন, ‘জীবনের সব বাধা ও প্রতিবন্ধকতা দূর করে যখন এগিয়ে যাওয়ার কথা, তখন সে চলে গেল। জীবন থেকে শিক্ষা নিতে হবে। জীবনের কাছে পরীক্ষা দিতে হবে। জীবনে একটি পথ বন্ধ হয়ে গেলে আরও দশটি পথ খুলে যায়। এভাবে চলে যাওয়া মেনে নেওয়া যায় না।’উজ্জ্বল উদয়ন স্কুলের শিশুদের আঁকা শেখাতেন। প্রদর্শনীর জন্য এঁকে ফেলেছিলেন অনেকগুলো ছবি। সেসবের চব্বিশটি ছবি নিয়েই প্রদর্শনী। তিনটি চারকোলে এবং বাকিগুলো অ্যাক্রিলিকে ক্যানভাসে আঁকা। ২৯ জুলাই পর্যন্ত প্রতিদিন সকাল ১১টা থেকে রাত ৮টা পর্যন্ত তাঁর ছবিগুলো দেখে আসা যাবে। গত ২০ মে পাবনায় নিজের বাড়িতে আত্মহনন করেন উজ্জ্বল ঘোষ। আগের রাতে বন্ধুদের সঙ্গে আড্ডা দিয়ে বাড়ি ফিরেছিলেন তিনি।
