
জাতীয় চলচ্চিত্র পুরস্কারপ্রাপ্ত অভিনেত্রী নিপুণের একমাত্র মেয়ে তানিশা পড়াশোনা করে লন্ডনে। বেশ কয়েক মাস হলো সে দেশে এসেছে। তাই এখনকার সময়টা মেয়ের জন্যই বরাদ্দ রাখছেন তিনি। অনুরোধে কিছু নাটক ও স্টেজ শোতে অংশ নিলেও তা পুরোদমে এখনো শুরু করেননি। প্রথম আলোর সঙ্গে আলাপে নিপুণ জানালেন সে কথা।এ প্রসঙ্গে নিপুণ বলেন, ‘কাজ না করলেও আমি এখন অনেক বেশি ব্যস্ত। মেয়ে চলে যাওয়ার সময় যতই কাছে আসছে আমার ব্যস্ততা ততই বাড়ছে। মাঝে মাঝে তো মনে হয়, এত তাড়াতাড়ি সময় যাচ্ছে কীভাবে! তানিশার অনেক কেনাকাটা আছে। তাঁকে নিয়ে ঘোরাফেরা আছে। এ ছাড়া সারাক্ষণ ওকে নিয়েই থাকতে হয়।’মেয়েকে সময় দেওয়ার ফাঁকে অনুরোধ রক্ষার্থে দু-একটা কাজও করতে হচ্ছে নিপুণকে। কথা প্রসঙ্গে তিনি বললেন, ‘এমনসব মানুষদের কাছ থেকে অনুরোধ আসে, না করতে পারি না। অনেক কষ্টে সময় বের করে কাজগুলো করি। সেটা নিয়মিত কাজের তুলনায় কিছুই না। এ মাসের শেষের দিকে মেয়েকে নিয়ে লন্ডন যাব। সেখানে কয়েকটা দিন থাকার পর দেশে ফিরে কাজে পুরোপুরি মনোযোগ দেব।’ নিপুণ ভক্তদের জন্য সুখবর হচ্ছে, সামনের ডিসেম্বরে মুক্তি পাবে এই অভিনেত্রীর নতুন চলচ্চিত্র ‘স্বর্গ থেকে নরক’। মাদকের ভয়াবহতা সম্পর্কে জনগণকে সচেতন করে তুলতে এই ছবিটি নির্মিত হয়েছে। এতে নিপুণ অভিনয় করেছেন ফেরদৌসের বিপরীতে।
