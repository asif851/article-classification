
চলচ্চিত্রে তাঁর শুরুটা নায়ক হিসেবে হলেও খল চরিত্রের জনপ্রিয় অভিনেতা হিসেবেই মিশা সওদাগর সবার কাছে বেশি পরিচিত। দীর্ঘ ২৩ বছরের চলচ্চিত্র জীবনে আটশোর মতো ছবিতে অভিনয় করেছেন। নায়ক হিসেবে পেয়েছেন জসীম, ইলিয়াস কাঞ্চন, মান্না, রুবেল, সালমান শাহ্, ওমর সানী, রিয়াজ, ফেরদৌস, মারুফসহ আরও অনেককে। এখন তিনি কাজ করছেন শাকিব খান, শুভ, বাপ্পি, সায়মনদের সঙ্গে কাঁধে কাঁধ মিলিয়ে। বর্তমান সময়ে নায়ক হিসেবে শাকিব খানকে ‘কমপ্লিট প্যাকেজ’ মনে হয় তাঁর। ‘একজন সেরা নায়কের যেসব গুণ থাকা দরকার সবই শাকিব খানের মধ্যে আছে’— প্রথম আলোকে এমনটাই বলেছেন মিশা সওদাগর।শাকিব প্রসঙ্গে মিশা সওদাগর বলেন, ‘বাংলাদেশে নায়ক একজনই। তাঁর নাম শাকিব খান। আমার কাছে তাঁকে ‘কমপ্লিট প্যাকেজ’ মনে হয়। চলচ্চিত্র ব্যবসায়ীরাও তাঁকে নিয়ে অনেকটাই নির্ভার থাকেন। তাঁকে নিয়ে চলচ্চিত্র নির্মাণ মানে বিনিয়োগ উঠে আসার সম্ভাবনা থাকে অনেক বেশি। গত কয়েক বছর ধরে শাকিব একাই বাংলাদেশি চলচ্চিত্রকে টিকিয়ে রাখছেন।’১৯৮৬ সালে এফডিসির নতুন মুখের সন্ধান কার্যক্রমে নায়ক নির্বাচিত হন মিশা সওদাগর। তার ঠিক বছর তিনেক পর নায়ক হিসেবে ছটকু আহমেদ পরিচালিত ‘চেতনা’ ছবিতে অভিনয় করেন তিনি। এরপর ‘অমর সঙ্গী’ ছবিতেও নায়ক ছিলেন মিশা। খলনায়ক হিসেবে ১৯৯২ সালে মুক্তি পায় ‘আশা ভালোবাসা’, কিন্তু প্রথম শুটিং করেন ‘প্রিয় তুমি’ ছবির।
এদিকে শাকিব এখন বুলবুল বিশ্বাসের ‘রাজনীতি’ ছবির শুটিং নিয়ে ব্যস্ত আছেন। এ ছবিতে তাঁর সঙ্গে আরও আছেন অপু বিশ্বাস, মিলন, অমিত হাসান ও আলীরাজ প্রমুখ।
