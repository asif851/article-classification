
তিনবার অস্কারজয়ী চলচ্চিত্র নির্মাতা স্টিভেন স্পিলবার্গ নতুন এক ইতিহাস রচনা করলেন। তিনি পৃথিবীর প্রথম ও এখন পর্যন্ত একমাত্র পরিচালক, যাঁর ছবি বিশ্বব্যাপী ১০ বিলিয়ন মার্কিন ডলার আয় করেছে; যা টাকার অঙ্কে প্রায় চুরাশি হাজার কোটির সমান। এর আগে কোনো পরিচালক এত বড় অঙ্কের মাইলফলক ছুঁতে পারেননি। স্টিভেন তাঁর সর্বশেষ ছবি ‘রেডি প্লেয়ার ওয়ান’-এর মাধ্যমে নতুন এই ইতিহাস তৈরি করলেন।
আয়ের দিক থেকে ৭১ বছর বয়সী এই পরিচালকের পরেই আছেন ‘দ্য লর্ড অব রিংস’ ছবির নির্মাতা পিটার জ্যাকসন ও ‘ট্রান্সফরমার’ ছবির পরিচালক মাইকেল বে। স্পিলবার্গ এখন হলিউডের বিখ্যাত ফ্র্যাঞ্চাইজি ‘ইন্ডিয়ানা জোনস’-এর পঞ্চম কিস্তি নিয়ে কাজ করছেন। এ ছাড়া কয়েকটি বড় প্রকল্প রয়েছে তাঁর হাতে।  গত মার্চ মাসে মুক্তি পাওয়া ‘রেডি প্লেয়ার ওয়ান’ ছবির পরিচালক ও প্রযোজক দুই স্টিভেন স্পিলবার্গ। টাই শেরিডান, অলিভিয়া কোকি, বেন মেন্ডেলসন, সাইমন পেগ, টি জে মিলারসহ অনেকে এখানে অভিনয় করেছেন। অ্যাডভেঞ্চারধর্মী এই সায়েন্স ফিকশন চলচ্চিত্রটি আরনেস্ট ক্লাইনের একই নামের একটি উপন্যাস থেকে তৈরি। আইএএনএস
