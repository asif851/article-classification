
১৯ জুন বাবা দিবস। বাবা দিবসকে উপলক্ষ করে গান বানিয়েছেন কিকবক্সার থেকে পাশ্চাত্য সংগীতে নাম লেখানো আলী জ্যাকো। ‘ইউ আর দ্য রিজন’ নামে গানটি মুক্তি পেয়েছে গত শনিবার। এটি জ্যাকোর দ্বিতীয় একক গান।সিলেটের ছাতকে জন্ম নেওয়া ব্রিটিশ নাগরিক আলী জ্যাকো বলেন, তাঁর দুই মেয়ের প্রতি ভালোবাসার প্রতীক হিসেবে বাবা দিবসের এই গান। তবে মেয়েসন্তানের প্রতি গভীর ভালোবাসার প্রকাশ হিসেবে বিশ্বের সব বাবা আর মেয়ের জন্য এই গানটি উৎসর্গ করতে চান তিনি। শখের বশে সংগীত শুরু করা জ্যাকোর প্রত্যাশা, গানটি সবার ভালো লাগবে। আলী জ্যাকোর দুই মেয়ে ৮ বছর বয়সী মরিয়ম আলী ও ১৭ বছর বয়সী আমাল আলী গানটির ভিডিওচিত্রে বাবার সঙ্গে অভিনয় করেছে।ভিডিও ধারণের কাজ হয়েছে লন্ডনের অদূরে সারে শহরে। গানটির কথা লিখেছেন জ্যাকো নিজে। আর সুর করেছেন চার্লি জো। জ্যাকোর নিজস্ব প্রোডাকশন হাউস জিএ মিউজিক থেকে মুক্তি পেতে যাওয়া এই গানের ভিডিও এবং অডিও একসঙ্গেই আসছে বাজারে। ইউটিউব, আইটিউন, অ্যামাজন, স্পোটিফাইসহ বিভিন্ন মাধ্যমে গানটি পাওয়া যাবে।
