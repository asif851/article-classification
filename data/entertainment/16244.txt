

শুক্রবার রাত। সেদিন খুব সুন্দর করে সেজেগুজে মঞ্চে হাজির হয়েছিলেন কেশা। দুবাই উৎসব বলে কথা! মঞ্চে গাইতে হচ্ছে তাঁকে। কিন্তু হায়, গানের মাঝখানে চিৎপটাং হয়ে পড়ে গেলেন। অবশ্য কৌশল করে আবার উঠে দাঁড়িয়েছেন। বিগড়ে যেতে দেননি অনুষ্ঠানটা। ব্যথাও খুব একটা পাননি। কেশার মতো আরও অনেক সংগীত তারকা আছেন, যাঁরা এহেন বিব্রতকর ঘটনায় পড়েছেন আগে।

ডেমি লোভাটো
উঁচু হিল পরে ভেজা পুলের কিনারে গেলে তো একটু সাবধান থাকতে হয়, নাকি? কিন্তু ডেমি লোভাটোর যে কী হয়েছিল সেদিন! পা পিছলে দড়াম করে পড়ে গেছেন। সঙ্গে সঙ্গে আবার দাঁড়িয়ে গিয়ে ঝাঁপ দিয়েছেন পুলের পানিতে। ২০১৫ সালে নিজের গান ‘কুল ফর সামার’-এর প্রচারণার জন্য একটি পুলসাইড পার্টিতে গাইতে গিয়ে এই ঘটনা ঘটে। তাঁর মঞ্চে পতিত হওয়ার রেকর্ড অবশ্য বেশ পুরোনো। এর আগেও কয়েকবার পড়েছেন।
হ্যারি স্টাইলস
সাবেক ওয়ান ডিরেকশন সদস্য হ্যারি স্টাইলস ২০১৫ সালে ক্যালিফোর্নিয়াতে এক অনুষ্ঠানের মঞ্চে কুপোকাত হন। স্টাইলস খুব ‘স্টাইল’ দেখাচ্ছিলেন গান শুরুর আগে। সেটাই কাল হয়ে দাঁড়ায়! ভারসাম্য রাখতে না পেরে দড়াম করে আছাড় খান। আবার নিজেই হাসতে হাসতে উঠে দাঁড়ান।
ম্যাডোনা
২০১৫ সালে ব্রিট অ্যাওয়ার্ডের মঞ্চে গান গাইতে গিয়ে অতর্কিতে পড়ে যান পপ সম্রাজ্ঞী ম্যাডোনা। নিজেকে সামলে নিয়ে কয়েক মুহূর্তের মধ্যেই আবার আত্মবিশ্বাস নিয়ে দাঁড়িয়ে যান। সেদিন মাথায় বেশ আঘাত পান তিনি।
সেলেনা গোমেজ
সেলেনা গোমেজ মঞ্চে পা পিছলে পড়ে যান ২০১৬ সালে। সঙ্গে সঙ্গেই নিজে উঠে দাঁড়ান আর গান শেষ করেন। তবে তাঁর পড়ে যাওয়ার ভিডিওটা ভাইরাল হয় এমন মন্তব্য নিয়ে, ‘পড়ে যাওয়ার পরেও তাঁকে কত কিউট লাগে!’
জাস্টিন বিবার
মেয়েরা নাকি তাঁর প্রেমে পড়ে যায়! আর সেই গায়ক যদি সেই সব নারী ভক্তের সামনে মঞ্চে পড়ে যান, তাহলে ব্যাপারটা বেজায় বিব্রতকর তাঁর জন্য। এই তো ২০১৬ সালের ঘটনা। কানাডায় কনসার্ট করতে গিয়ে মঞ্চ থেকে পড়ে যান জাস্টিন বিবার। ‘ট্র্যাপ ডোর’ খেয়াল করেননি তিনি। পরে বিড়ালের মতো হামাগুড়ি দিয়ে মঞ্চে উঠে নিজেই কৌতুক করে বললেন, ‘ভালো যে আমি বিড়ালের মতো নিজের পায়ে দাঁড়িয়ে গেছি।’
আরিয়ানা গ্রান্ডে
উঁচু হিল যেন আরিয়ানা গ্রান্ডের চিরসঙ্গী। অথচ এই চিরসঙ্গীই কিনা ধোঁকা দিল তাঁকে। ২০১৫ সালে টরোন্টোতে এক কনসার্টে গাইতে গিয়ে মঞ্চে পা পিছলে যায় তাঁর। আরেকবার তো এক পায়ের জুতোই হারিয়ে ফেলেন নেচে নেচে গাইতে গিয়ে। পরে আবার তা খুঁজে পান।
অ্যাড শিরান
নেব্রাস্কার কনসার্টে হাজার হাজার দর্শকের সামনে মঞ্চে পতিত হন ব্রিটিশ পপ তারকা অ্যাড শিরান। ২০১৩ সালে প্রিয় বন্ধু টেইলর সুইফটের কনসার্টে গান গাইতে যান তিনি। গান গাইতে গাইতে উঁচু জায়গা থেকে লাফ দেন। কিন্তু ভারসাম্য রক্ষা করতে পারেননি। পড়ে যান। তবে খুব কৌশলে উঠে দাঁড়িয়ে আবার গাওয়া শুরু করেন, ‘ইউ নিড মি, আই ডোন্ট নিড ইউ’।
সৈয়দা সাদিয়া শাহরীন, টিএমজেড ও পিপল ম্যাগাজিন অবলম্বনে 

