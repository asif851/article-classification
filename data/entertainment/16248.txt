
সালমান-ক্যাটরিনা তাহলে আবারও জুটি বাঁধছেন? এর আগে ২০১২ সালে ‘এক থা টাইগার’ ছবিতে দেখা গিয়েছিল এ দুজনকে। নতুন একটি ছবিতে ক্যাট-সালমান জুটি বাঁধা নিয়ে বলিউডের বেশ কয়েকটি সংবাদমাধ্যম খবর প্রকাশ করেছে। সালমানের ভগ্নিপতি অতুল অগ্নিহোত্রীর পরের ছবিতেই নাকি আবারও দেখা যাবে ক্যাটরিনা-সালমানকে। আর এই দুজনের জুটি বাঁধার পেছনে সালমানের আগ্রহই যে প্রধান ভূমিকা রাখছে—এক খবরে তা জানিয়েছে প্রেস ট্রাস্ট অব ইন্ডিয়া। অর্থাৎ এবারে সালমানই চাইছেন ক্যাটরিনাকে। অবশ্য, ছবিতে অভিনয়ের বিষয়টি নিশ্চিত করলেও এ বিষয়ে বিস্তারিত জানাতে চাননি সালমান খান। এর আগে ২০১১ সালে অতুল অগ্নিহোত্রীর ছবি ‘বডিগার্ড’ বলিউডে দারুণ সাড়া ফেলেছিল। সে ছবিতে বিশেষ একটি গানে ক্যাটরিনা কাজ করেছিলেন। নতুন ছবিতে ক্যাটরিনা থাকছেন কি না—সে বিষয়ে সালমানকে প্রশ্ন করেন সাংবাদিকেরা। এ প্রশ্নের উত্তরে সালমান বলেন, ‘ক্যাটরিনাকে দেখতে পেলে ভালো লাগবে, কিন্তু আমি ঠিক জানি না।’ কথা ঘুরিয়ে বললেও সালমান জানিয়েছেন ক্যাটরিনার সঙ্গেই কাজ করতে চান তিনি। অ্যাকশনধর্মী ছবিটি পরিচালনা করবেন কবির খান। ক্যাটরিনা যদি সালমানের এ ‘আশা পূরণ’ করেন, তবে এটি হবে তাঁদের পঞ্চম ছবি। এর আগে ‘পার্টনার’, ‘যুবরাজ’, ‘ম্যায়নে পেয়ার কিউ কিয়া’ ও ‘এক থা টাইগার’ ছবিতে অভিনয় করেছেন এ দুজন।  ২০১২ সালে এ জুটির অভিনয়ে ‘এক থা টাইগার’ ছবিটি বক্সঅফিস সাফল্য পেয়েছিল। সে বছর ক্যাটরিনার ২৮তম জন্মদিনে বিলাসবহুল গাড়ি উপহার দিয়ে খবরের শিরোনাম হয়েছিলেন সালমান।  সালমানের হাতে এখন ‘প্রেম রতন ধন পাও’ ও ‘সুলতান’ ছবির কাজ রয়েছে। সালমানের সঙ্গে সম্পর্ক ভেঙে যাওয়ার পর রণবীর কাপুরের সঙ্গে সম্পর্ক গড়েছেন ক্যাটরিনা। কিন্তু সম্প্রতি ক্যাটরিনা-রণবীরের সম্পর্ক নিয়েও কানাঘুষা শুরু হয়েছে। আর ঠিক এই সময়েই সালমান তাঁর পরবর্তী ছবিতে ক্যাটরিনাকে পাওয়ার ইচ্ছা প্রকাশ করে বসলেন।    
