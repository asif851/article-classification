
* শাবনূর ও সালমান শাহ অভিনীত ‘আনন্দ অশ্রু’ ১৯৯৭ সালে ব্যাপক সাড়া ফেলে।* এবার একই নামে আরেকটি ছবি তৈরি হচ্ছে। * এটি আগের ছবির সিক্যুয়াল নয়।
নব্বইয়ের দশকে ঢাকাই চলচ্চিত্রের আলোচিত ছবির একটি শিবলী সাদিকের ‘আনন্দ অশ্রু’। শাবনূর ও সালমান শাহ অভিনীত ছবিটি ১৯৯৭ সালে মুক্তির পর ব্যাপক সাড়া ফেলে। এবার একই নামে আরেকটি ছবি তৈরি হচ্ছে, তবে এটি আগের ছবির সিক্যুয়াল নয়। ছবির নায়িকা মাহিয়া মাহি ও নায়ক সাইমন। এ খবর পুরোনো। নতুন খবর হলো, আগামী ৩ ফেব্রুয়ারি মানিকগঞ্জে শুরু হচ্ছে এই ছবির শুটিং।
ছবিটির পরিচালক মুস্তাফিজুর রহমান মানিক জানালেন, প্রথম ধাপে এই শুটিং চলবে ১৭ ফেব্রুয়ারি পর্যন্ত। ছবির নাম আনন্দ অশ্রু করার কারণ কী? পরিচালক মানিক বলেন, ‘এই নামটি আমার খুব প্রিয়। তা ছাড়া গল্পের সঙ্গে মানিয়েও যায়।’
এই ছবিতে অভিনয়ের সুযোগ পেয়ে দারুণ খুশি মাহি। তিনি বলেন, ‘আনন্দ অশ্রু’ নামের সঙ্গে সালমান শাহ, শাবনূরের নাম জড়িয়ে আছে। একই নামের আরেকটি ছবিতে কাজ করতে যাচ্ছি। এই ছবিতে আমার চরিত্র শাবনূর আপার আনন্দ অশ্রুর চরিত্রের মতোই অনেকটা দুষ্টু, চঞ্চল রকমের। অপেক্ষায় আছি কখন শুটিং শুরু হবে!
ছবিতে আরও অভিনয় করবেন আলীরাজ, সুজাতা প্রমুখ। পরিচালক জানান, দুই ধাপে ছবিটির শুটিং হবে। দ্বিতীয় ধাপের কাজ হবে মার্চ মাসে।
