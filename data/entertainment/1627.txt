
তারকারা এখন আর দূর আকাশের নন। হাতের মুঠোয়, আঙুলের ডগায়। সামাজিক যোগাযোগের মাধ্যমগুলোর সৌজন্যে তারকারা অনেক বেশি ‘সামাজিক’ হয়ে উঠছেন। তবে তাঁদের এই মিশুকে স্বভাবের পেছনে কিন্তু লুকিয়ে থাকতে পারে বাণিজ্যিক হিসাবও। সম্প্রতি বিজ্ঞাপনভিত্তিক এক গবেষণা প্রতিষ্ঠান জানিয়েছে, সেলেনা গোমেজের মতো তারকারা এক পোস্ট দিয়েই সাড়ে পাঁচ লাখ ডলার পর্যন্ত আয় করতে পারেন!ফেসবুক, ইনস্টাগ্রাম, টুইটারের মতো সামাজিক মাধ্যমগুলোতে সেলেনার সঙ্গে সব মিলিয়ে ১৮ কোটিরও বেশি মানুষ যুক্ত। মানে, সেলেনার যেকোনো পোস্ট কয়েক কোটি মানুষের কাছে পৌঁছায়। এটি যেকোনো পণ্যের প্রচারণার বড় মাধ্যমও হতে পারে। হচ্ছেও বৈকি। তারকারা শুধু তো তাঁদের ব্যক্তিগত আপডেট দেন না, বিভিন্ন পণ্যের দূতিয়ালিও করেন সামাজিক মাধ্যমে।কিন্তু কখনো ভেবে দেখেছেন, এ ধরনের একেকটি পোস্ট থেকে কত আয় করতে পারেন তাঁরা? এ মুহূর্তে অন্যতম জনপ্রিয় সেলেনার প্রতি পোস্টে আয় হতে পারে বাংলাদেশি মুদ্রায় ৪ কোটি ৩১ লাখ টাকার মতো! অবশ্য এমন নয়, প্রতি পোস্ট থেকে তাঁরা এই পরিমাণ নিশ্চিত আয় করেন। সেটি নির্ভর করে ব্র্যান্ডগুলোর সঙ্গে তাঁদের চুক্তির ওপর।সেলেনার পর সামাজিক যোগাযোগমাধ্যমের সবচেয়ে বিপণনযোগ্য তারকারা হলেন কেনডাল জেনার, কাইলি জেনার, রিয়ানা, বিয়ন্স নোলেস ও টেলর সুইফট। কসমোপলিটান।
