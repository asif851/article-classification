
টুইটারে জনপ্রিয়তার দৌড়ে প্রভাবশালী দুই তারকা অভিনেতা অমিতাভ বচ্চন ও শাহরুখ খানের পেছনে ছুটছেন প্রিয়াঙ্কা চোপড়া। সম্প্রতি টুইটারে প্রিয়াঙ্কার অনুসারীর সংখ্যা ১০ মিলিয়ন ছুঁয়েছে। তাঁর আগে মাত্র দুজন বলিউডের তারকা এই মাইলফলক স্পর্শ করেছেন। তাঁরা হলেন অমিতাভ বচ্চন ও শাহরুখ খান।
টুইটারে ১০ মিলিয়ন অনুসারী পেয়ে দারুণ খুশি প্রিয়াঙ্কা। উচ্ছ্বাস প্রকাশ করে এক টুইটার বার্তায় তিনি লিখেছেন, ‘এত তীব্র ভালোবাসার অনুভূতি পাওয়ার পেছনে রয়েছে ১০ মিলিয়ন কারণ। আমার সৌভাগ্যের পেছনে রয়েছে ১০ মিলিয়ন কারণ।’ ভক্তদের পিসি ম্যানিয়াকস সম্বোধন করে প্রিয়াঙ্কা চোপড়া আরও লিখেছেন, ‘১০ মিলিয়ন পিসি ম্যানিয়াকস, আপনাদের অনেক অনেক ধন্যবাদ।’ সম্প্রতি এক খবরে এমনটিই জানিয়েছে জিনিউজ।১৫ বছর আগে বিশ্বসুন্দরী খেতাবজয়ের পর প্রিয়াঙ্কাকে আর পেছন ফিরে তাকাতে হয়নি। তাঁর প্রথম ছবি ‘থামিঝান’ মুক্তি পায় ২০০২ সালে। তামিল ছবিটিতে প্লেব্যাকও করেন প্রিয়াঙ্কা। পরবর্তী সময়ে বলিউডের অন্যতম সফল অভিনেত্রী হিসেবে নিজেকে প্রমাণ করেন। পাশাপাশি গায়িকা হিসেবে আন্তর্জাতিক অঙ্গনে পরিচিতি পান। সোশ্যাল মিডিয়ায় সক্রিয় বলিউডের তারকাদের মধ্যে অন্যতম তিনি। টুইটারসহ বিভিন্ন সোশ্যাল মিডিয়ায় নিয়মিত ভক্তদের সঙ্গে যোগাযোগ রাখেন।ছবির সাফল্যের পেছনে অভিনেত্রীদের ভূমিকা অত্যন্ত গুরুত্বপূর্ণ হলেও তার স্বীকৃতি কিছুটা কমই পান তাঁরা। অন্তত বলিউডের চিত্রটা এমনই। পারিশ্রমিকের দৌড়ে অভিনেতাদের তুলনায় অনেকটাই পিছিয়ে আছেন তাঁরা। নারীকেন্দ্রিক ছবির সংখ্যার পাশাপাশি এ ধরনের ছবির জনপ্রিয়তা আগের চেয়ে বাড়লেও নারী তারকাদের পারিশ্রমিকের অঙ্কে খুব বেশি পরিবর্তন আসেনি। পারিশ্রমিকের এই বিশাল ফারাক নিয়ে সোচ্চার হয়েছেন ক্যাটরিনা কাইফ, কঙ্গনা রানাউতের মতো তারকারা। তবে জনপ্রিয়তার দৌড়ে তাঁরা যে মোটেও পিছিয়ে নেই সম্প্রতি টুইটারে ১০ মিলিয়ন অনুসারী জুটিয়ে সেটাই যেন প্রমাণ করলেন প্রিয়াঙ্কা চোপড়া।
