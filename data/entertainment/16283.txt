
চলচ্চিত্রপাড়ায় কয়েক সপ্তাহ ধরে জোর গুঞ্জন, নতুন আরেকটি সংগঠন আসছে। এর সঙ্গে যুক্ত থাকবেন দেশের সিনেমার এই মুহূর্তের সবচেয়ে জনপ্রিয় নায়ক শাকিব খানও। মূলত শাকিব খানের অন্তর্ভুক্তির কারণেই সংগঠনটি ঘিরে এত আলোচনা। বাংলাদেশ চলচ্চিত্র ফোরাম নামের এই সংগঠনটির আবির্ভাব যে শিগগিরই ঘটতে যাচ্ছে, তা নিশ্চিত করেছেন চলচ্চিত্র প্রযোজক নাসিরউদ্দীন দিলু। প্রথম আলোর সঙ্গে আলাপে আজ শুক্রবার সকালে নতুন সংগঠনটি গঠনের পেছনের গল্প বললেন।
চলচ্চিত্রে এখন অনেক সংগঠন। এর মধ্যে নতুন আরেকটি সংগঠনের প্রয়োজন কেন হলো?কয়েক বছর ধরেই চলচ্চিত্রের সবচেয়ে গুরুত্বপূর্ণ সংগঠন বাংলাদেশ চলচ্চিত্র প্রযোজক সমিতি একবারেই অকার্যকর। এদিকে গত কয়েক মাস ধরে দেশের সিনেমায় নানা ধরনের অস্থিরতা বিরাজ করছে। সিনিয়র শিল্পীদের নিয়ে কটূক্তি, বয়কটসহ আরও নানা ঘটনায় চলচ্চিত্রাঙ্গন ছিল উত্তপ্ত। এসব ঘটনায় চলচ্চিত্র-সংশ্লিষ্ট ব্যক্তিদের ভাবমূর্তি নিয়ে সাধারণ মানুষের মধ্যে নেতিবাচক ইমেজের জন্ম দেয়। চলচ্চিত্রাঙ্গনে কাজের সুস্থ পরিবেশ এবং চলচ্চিত্রের উন্নয়নের কথা চিন্তা করে সমমনাদের নিয়ে নতুন সংগঠন করছি।
‘বাংলাদেশ চলচ্চিত্র পরিবার’-এর কেউ কেউ আপনাদের এই সংগঠন করার বিষয়টিকে মোটেও ভালোভাবে নেননি। অনেকেই বলছেন, চলচ্চিত্র পরিবারের পাল্টাপাল্টি হিসেবে আপনাদের এই সংগঠন।এটা মোটেও ঠিক নয়। বাংলাদেশ চলচ্চিত্র ফোরাম চলচ্চিত্রের সমমনা কিছু সহকর্মীকে নিয়ে একটি প্ল্যাটফর্ম। আমাদের এই ফোরাম চলচ্চিত্রের সঙ্গে সম্পর্কিত সব সংগঠনের জন্যও উন্মুক্ত থাকবে। আগেই বলেছি, সিনেমার উন্নয়ন ও সবার মধ্যে একটা শৃঙ্খলা আনা এই সংগঠনের প্রধান লক্ষ্য। এখানে কাউকে অসম্মান করা, কটূক্তি করা আর কোনো বয়কট খেলা থাকবে না।
আপনাদের এই সংগঠনে কারা থাকছেন?শাকিব খানসহ অনেক তারকাশিল্পী আছেন এই ফোরামে। আছেন রুচিশীল ও প্রভাবশালী প্রযোজক এবং গুণী ও তরুণ মেধাবী পরিচালক। আমাদের কমিটির সদস্যসংখ্যা হবে ২৭ জন। সংগঠনটির প্রাথমিক সদস্য এরই মধ্যে ২০০ হয়ে গেছে। কমিটির মধ্যে আমি ছাড়াও আছেন কাজী হায়াৎ, ওমর সানি, শাকিব খান, মৌসুমী, মেহের আফরোজ শাওন, আবদুল আজিজ, অমিত হাসান, মিম, ববি, নাদের চৌধুরী, জাকির হোসেন রাজু, ড্যানি সিডাক প্রমুখ।
নতুন সংগঠনের সভাপতি কে হচ্ছেন?সবার পক্ষ থেকে আমার নাম প্রস্তাব করা হয়েছে। আগামী ২ অক্টোবর ঢাকা ক্লাবে সংবাদ সম্মেলনের আয়োজন করা হবে। সেদিন পূর্ণাঙ্গ কমিটির ব্যাপারে সবাই জানতে পারবেন।
 
