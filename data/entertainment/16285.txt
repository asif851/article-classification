
 
বসুন্ধরার ৩০০ ফিটে একটি ঈদের নাটকের শুটিং করছিলেন মৌসুমী হামিদ। কয়েকবার চেষ্টা করার পর অবশেষে আজ দুপুরে তাঁকে ফোনে পাওয়া গেল। নায়িকার হাতে সময় কম, তাই সরাসরি জানতে চাই, একটু পরেই তো বাংলাদেশ-ভারত খেলা শুরু হয়ে যাবে। কেমন লাগছে? খেলা তো নিশ্চয়ই দেখা হবে?
মন খারাপ করে মৌসুমী উত্তর দিলেন, ‘পুরো খেলা বোধ হয় আজ দেখতে পারব না। সন্ধ্যা পর্যন্ত চলবে শুটিং।’ তবে শট দেওয়ার ফাঁকে ফাঁকেই মোবাইলে ম্যাচের আপডেট জেনে নেবেন এই ক্রিকেটভক্ত তারকা। হাসতে হাসতে বললেন, ‘সব সময় আশা থাকে বাংলাদেশ ক্রিকেট দল যেকোনো ম্যাচেই আমাদের জন্য জয় নিয়ে আসুক। কিন্তু ভারতের বিপক্ষে খেলা থাকলে সেই ম্যাচে অবশ্যই আলাদা একটা উত্তেজনা কাজ করে—এটা অস্বীকার করার উপায় নেই। শেষ বিশ্বকাপে ভারতের সঙ্গে বাংলাদেশের সেই হারের দুঃখ আমি আজও ভুলতে পারি না। এ জন্য আমার মধ্যে আজকে যেন একটু বেশি জেদ কাজ করছে। মনে হচ্ছে, বাংলাদেশকে আজকে জিততেই হবে।’
ফোন রেখে শট দিতে যাওয়ার আগে মৌসুমী বলেন, ‘বসে আছি ঢাকায়, কিন্তু বাংলাদেশের ১৬ কোটি মানুষের মতো আমার মনটাও আজ পড়ে আছে ইংল্যান্ডে।’ বাংলাদেশের হয়ে আজকে যে ক্রিকেটাররা খেলবেন, তাঁদের এই অভিনেত্রী বলছেন ১১ জন বাঘ। টাইগারদের শুভেচ্ছা জানিয়ে তিনি বললেন, ‘তাঁরা সবাই আজকে দুর্দান্ত খেলবেন, এটাই প্রত্যাশা করি। তবে সাকিব আল হাসান যেহেতু বিশ্বসেরা অলরাউন্ডার আর শেষ ম্যাচে তাঁর অবদানটা ছিল একটু বেশি, তাই আজকেও তাঁর কাছ থেকে সে রকম ফাইট দেখতে চাই। আর আমাদের তামিম আর সাকিব যদি ফাটিয়ে খেলেন, তাহলে তো কথাই নেই।’
ম্যাচ জয়ের পাশাপাশি মৌসুমীর বাড়তি চাওয়া তামিমের সেঞ্চুরি।
