
একের পর এক বায়োপিক এখন তৈরি হচ্ছে বলিউডে। আগামী কয়েক বছরে মুক্তি পাবে বেশ কয়েকটি জীবনীমূলক ছবি। এই তালিকায় আছে মহাকাশচারী রাকেশ শর্মার জীবনীনির্ভর ছবি ‘সারে জাহা সে আচ্ছা’।
প্রযোজক সিদ্ধার্থ রায় কাপুর এবার ভারতের প্রথম মহাকাশচারী রাকেশ শর্মার জীবনীর ওপর ছবি নির্মাণ করতে চলেছেন। সিদ্ধার্থ এই ছবির জন্য বলিউড সুপারস্টার আমির খানকে স্বাক্ষর করাতে চেয়েছিলেন। বলিউডে জোর খবর ছিল, মহাকাশচারী রাকেশ শর্মার চরিত্রে অভিনয় করবেন মিস্টার পারফেকশনিস্ট আমির খান। কিন্তু সদ্য পাওয়া খবর অনুযায়ী, আমির নয়, রাকেশ শর্মার জীবনের ওপর নির্মিত এই চলচ্চিত্রে অভিনয় করার সম্ভাবনা প্রবল রয়েছে বলিউড সুপারস্টার সঞ্জয় দত্তের।
বিভিন্ন সূত্রের খবর অনুযায়ী, আমির নাকি নিজেই সিদ্ধার্থের এই ছবি থেকে সরে দাঁড়িয়েছেন। আমির খান এখন ব্যস্ত অমিতাভ বচ্চন, ক্যাটরিনা কাইফ, ফাতিমা সানা শেখের সঙ্গে মালটাতে ‘থাগস অব হিন্দোস্তান’ ছবির শুটিংয়ে। তবে সবচেয়ে মজার বিষয়, সঞ্জয় দত্তের জীবনের ওপর বায়োপিক হতে চলেছে, আর তাঁকেই নাকি দেখা যাবে অন্য এক বায়োপিকে।
মহাকাশ এবং মহাকাশচারীর ওপর আরও দুটো ছবি বলিউডে হতে চলেছে। এর মধ্যে একটি মাধবন এবং সুশান্ত সিং রাজপুত অভিনীত সঞ্জয় পূরণ সিংয়ের ‘চান্দা মামা দূর কে’। এই তালিকায় আছে মহাকাশচারী কল্পনা চাওলার জীবনের ওপর নির্মিত ছবিও। শোনা গেছে, এই ছবিতে কল্পনার চরিত্রে দেখা যাবে বলিউড অভিনেত্রী প্রিয়াঙ্কা চোপড়াকে। এর আগে এই অভিনেত্রীকে দেখা গিয়েছিল মুষ্টিযোদ্ধা মেরি কমের বায়োপিকে মেরি কমের চরিত্রে।
