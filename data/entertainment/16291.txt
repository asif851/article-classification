
হলিউড তারকা ড্যানিয়েল র‍্যাডক্লিফ হ্যারি পটারের চরিত্রে আবার অভিনয় করার সম্ভাবনা বাতিল করে দিচ্ছেন না। তবে তিনি মনে করেন, তাঁর ফিরে আসাটা ‘অদ্ভুত’ হতে পারে।সম্প্রতি খবর বেরিয়েছিল, ড্যানিয়েলকে আবার হ্যারি পটারের চরিত্রের জন্য প্রস্তাব দেওয়া হতে পারে। সেখানে মঞ্চের জন্য নির্মিত ‘হ্যারি পটার অ্যান্ড দ্য কার্সড চাইল্ড’ নাটকের চলচ্চিত্ররূপ দেওয়ার কথা হচ্ছিল। এই নাটকে মূল চরিত্র হ্যারির ছেলে অ্যালবাস সেভেরাস পটার। এখানে হ্যারিকে দেখা যাবে ৪০ বছরের বয়স্ক পিতা হিসেবে।২৭ বছর বয়সী ড্যানিয়েল তাই বলেছেন, এই ফিরে আসাটা হতে পারে ‘অদ্ভুত’। হ্যারির চরিত্রে অভিনয় করতে পারলে তিনি খুশিই হবেন। তবে অন্য কেউও যদি হ্যারির চরিত্রে অভিনয় করে, তবে তাঁর খারাপ লাগবে না। ড্যানিয়েলের ভাষায়, ‘আমি কখনোই দরজাটা বন্ধ করব না, সেটা বোকামি হবে। কিন্তু আমার মনে হয়, অন্য কেউ এই চরিত্রে অভিনয় করলে আমি খুশিই হব।’ড্যানিয়েল আরও বলেন, ‘এই মুহূর্তে আমি এই ছবি করার কথা ভাবছিও না। কেননা, এ চরিত্র করার জন্য আমি এখনো অনেক ছোট। কিন্তু ১০ বছর পরেও যদি আমাকে এই চরিত্র করতে বলা হয়, তখনো আমার চরিত্রটি করতে “অদ্ভুত” লাগবে।’ এই ব্রিটিশ অভিনেতা এও মনে করেন, তিনি ফিরে এলে খুব সমালোচনা হতে পারে। এতে করে আগের ছবিগুলোর গরিমাও কিছুটা খণ্ডিত হতে পারে। ড্যানিয়েল বলেন, কিছু জিনিসকে স্পর্শ না করাই ভালো। যদি আবার পটারে ফিরে যেতে হয়, সেটা যেমন ‘স্টার ওয়ারস: দ্য ফোর্স অ্যাওকেনস’ হতে পারে, আবার ‘দ্য ফ্যান্টম মিনেস’ও হতে পারে। তাই তিনি এমন কিছু করতে চান না, যার ফলে আগের সুনামটা ক্ষুণ্ন হয়। প্রসঙ্গত, জনপ্রিয় সিনেমা ট্রিলজি ‘স্টার ওয়ারস’-এর প্রথম ছবি নির্মিত হয়েছিল ১৯৭৭ সালে। এর সিক্যুয়েল ট্রিলজির প্রথম ছবি ‘স্টার ওয়ারস: দ্য ফোর্স অ্যাওকেনস’ ২০১৫ সালে মুক্তি পায় ও ভালো ব্যবসা করে। কিন্তু এই সিনেমা সিরিজের প্রিক্যুয়েল ট্রিলজির প্রথম ছবি ‘দ্য ফ্যান্টম মিনেস’ মুক্তি পেয়েছিল ১৯৯৯ সালে। সে ছবি বক্স অফিসে ভালো চলেনি। সমালোচকেরাও ভালোভাবে নেননি ছবিটিকে। আগামী ১৯ নভেম্বর মুক্তি পাবে হ্যারি পটারের প্রিক্যুয়েল ছবি ‘ফ্যান্টাস্টিক বিস্টস অ্যান্ড হয়ার টু ফাইন্ড দেম’। ড্যানিয়েল জানালেন, এই ছবি সম্পর্কে এখনো তিনি কিছুই জানেন না। ছবির প্রধান অভিনেতা এডি রেডমাইনি তাঁর কাছে কোনো টিপসের জন্য আসবেন বলেও মনে করেন না ড্যানিয়েল। ড্যানিয়েল বলেন, ‘এডি একজন অস্কারজয়ী অভিনেতা। আমার উপদেশ তাঁর প্রয়োজন নেই।’ পিটিআই
