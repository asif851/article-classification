
বেশ কয়েক দিন ধরে ‘মিসির আলী’ চরিত্রে বুঁদ হয়েছিলেন অভিনেতা চঞ্চল চৌধুরী। অভিনয় করেছেন হুমায়ূন আহমেদের দেবী উপন্যাসের মিসির আলীর চরিত্রে। এরই মধ্যে শেষ হয়েছে ছবির প্রথম ধাপের শুটিং। দ্বিতীয় ধাপে অংশ নেওয়ার ফাঁকে অভিনয় করলেন একটি নাটকে। নাটকটির নির্মাতা দেবী সিনেমারই আরেক অভিনেতা, অনিমেষ আইচ। গত শুক্র ও শনিবার বিষ ফুল নামে এই নাটকের শুটিং হলো পুবাইলে। চঞ্চল চৌধুরীর সঙ্গে এই নাটকে অভিনয় করেছেন আশনা হাবিব ভাবনা।নাটকে অভিনয় করা প্রসঙ্গে চঞ্চল বলেন, ‘দেবীর শুটিং থেকে দুই-তিন দিনের বিরতি পেয়েছিলাম। এই ফাঁকে নাটকের শুটিং করলাম। মাঝে দুদিন দুটি ধারাবাহিকের শুটিং করেছি।’জানা গেছে, অনম বিশ্বাস পরিচালিত দেবী ছবির মিসির আলীর চরিত্রের সাজসজ্জা আপাতত প্রকাশ করতে মানা। এ কারণে নাটকের অভিনয়ের বেলায় খুব সতর্ক থেকেছেন চঞ্চল। কথা বললেন সে প্রসঙ্গেও, দর্শকদের জন্য এটা একটা চমক। সবকিছুরই তো একটা পরিকল্পনা থাকে। চলচ্চিত্রটির প্রযোজক থেকে শুরু করে সংশ্লিষ্ট সবাই সেভাবেই এগোচ্ছেন।দেবীর শুটিং শেষ করে ঈদের নাটক নিয়ে ব্যস্ত হবেন এ অভিনেতা, এমনটাই জানালেন তিনি।
 
