
প্রখ্যাত নির্মাতা তানভীর মোকাম্মেল পরিচালিত মুক্তিযুদ্ধভিত্তিক চলচ্চিত্র ‘জীবনঢুলী’ বিনা কর্তনে সেন্সর ছাড়পত্র পেয়েছে। দেশের বর্তমান রাজনৈতিক পরিস্থিতি কিছুটা স্বাভাবিক হলে চলতি ডিসেম্বর মাসেই ছবিটির উদ্বোধনী প্রদর্শনী অনুষ্ঠিত হবে। এরপর প্রেক্ষাগৃহে মুক্তি পাবে বাংলাদেশ সরকারের তথ্য মন্ত্রণালয়ের অনুদান পাওয়া ছবিটি।‘জীবনঢুলী’ ছবির বিভিন্ন চরিত্রে অভিনয় করেছেন শতাব্দী ওয়াদুদ, রামেন্দু মজুমদার, ওয়াহিদা মল্লিক, চিত্রলেখা গুহ, জ্যোতিকা জ্যোতি, প্রাণ রায়, উত্তম গুহ, সৈয়দ সাবাব আলী এবং গ্রুপ থিয়েটারের সদস্যরা।‘জীবনঢুলী’র চিত্রগ্রহণের কাজ করেছেন মাহফুজুর রহমান খান। শিল্প নির্দেশনা দিয়েছেন উত্তম গুহ। সংগীত পরিচালনা ও পোশাক পরিকল্পনার দায়িত্ব পালন করেছেন সৈয়দ সাবাব আলী ও চিত্রলেখা গুহ। ছবিটির প্রধান সহকারী পরিচালক উত্তম গুহ। আর সহকারী পরিচালক হিসেবে কাজ করেছেন সগীর মোস্তফা, রানা মাসুদ ও সাঈদ সুমন। এ ছাড়া বাংলাদেশ ফিল্ম ইনস্টিটিউটের সাবেক ও বর্তমান ২৫ জন শিক্ষার্থী ‘জীবনঢুলী’ ছবির নানা বিভাগে কাজ করেছেন।
