



পরিচালক জাকির হোসেন রাজু একটি পোস্টার প্রকাশ করেছেন। 
তিনি লিখেছেন, ‘এই ছবি দেখবেন না’। 
আরিফিন শুভ বলেছেন, ‘ছবিতে গুরুত্বপূর্ণ বার্তা আছে।’


ঢাকা শহরের বিভিন্ন রাস্তার পাশে দেয়ালে একটি পোস্টার দেখে অনেকেই অবাক হয়েছেন। আজ শুক্রবার প্রেক্ষাগৃহে মুক্তি পেয়েছে ‘ভালো থেকো’ ছবিটি। এ উপলক্ষে ছবির পরিচালক জাকির হোসেন রাজু প্রকাশ করেছেন পোস্টারটি। এখানে নিজের ছবি দিয়ে তিনি লিখেছেন, ‘বিশ্ববিদ্যালয়ের ছাত্র, শিক্ষক এবং রাজনৈতিক কর্মীরা এই ছবি দেখবেন না।’
পরিচালক নিজেই কেন ছবিটি না দেখার জন্য সবাইকে আহ্বান জানিয়েছেন? আজ শুক্রবার সকালে প্রথম আলোকে জাকির হোসেন রাজু বললেন, ‘আপনারা মোটেও ভাববেন না আমি ছবির নেতিবাচক প্রচারণা চালাচ্ছি বা কোনো চমক দেখাচ্ছি। এর পেছনে অবশ্যই কারণ রয়েছে। আজ আমি খুবই অসুস্থ। যেহেতু পোস্টারটি আমি ছাপিয়েছি, তাই জবাবও আমিই দেব। আগামী দু-এক দিনের মধ্যেই ব্যাপারটি নিয়ে কথা বলব।’
‘ভালো থেকো’ জাকির হোসেন রাজুর ২০ নম্বর ছবি। এই ছবিতে অভিনয় করেছেন আরিফিন শুভ ও তানহা তাসনিয়া। ভালোবাসা দিবস উপলক্ষে দেশের ৮২টি প্রেক্ষাগৃহে মুক্তি পেয়েছে ছবিটি। কিন্তু এই পোস্টারের কাছে ম্লান হয়ে গেছে সবকিছু।
আরিফিন শুভ আগেই বলেছেন, ‘আমি আবারও রোমান্টিক ছবিতে অভিনয় করেছি। এই ছবিতে গুরুত্বপূর্ণ কিছু বার্তা আছে। ছবিটি দেখার সময় দর্শক তা বুঝতে পারবেন।’
ছবিতে আরও অভিনয় করেছেন কাজী হায়াৎ, আমজাদ হোসেন, তানিন, রেবেকা, এম এ শহীদ ও আসিফ ইমরোজ। গানের সুর ও সংগীত পরিচালনা করেছেন শফিক তুহিন ও কলকাতার স্যাভি। প্রযোজনা করেছে দ্য অভি কথাচিত্র।
