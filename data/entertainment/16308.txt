
মুম্বাইয়ের ওয়াংখেড়ে স্টেডিয়ামে আজ বিদায়ী টেস্ট খেলতে নেমেছেন শচীন টেন্ডুলকার। ওয়াংখেড়ে স্টেডিয়ামে অসংখ্য ভক্তের ভালোবাসায় সিক্ত ক্রিকেটের এই কিংবদন্তি। মুম্বাইভিত্তিক অনলাইন পোর্টাল মিড-ডে জানিয়েছে, শচীনের ২০০তম ও ক্যারিয়ারের শেষ টেস্ট ম্যাচের এই আবেগ ছুঁয়েছে বলিউডের তারকাদেরকেও। তাই কাজ ফেলে হলেও শচীনের খেলা দেখতে মাঠে ছুটে এসেছেন আমির খান, রণবীর কাপুর, শহীদ কাপুর, রণবীর সিং, দীপিকা পাড়ুকোন, প্রভু দেবা, সুশান্ত সিং রাজপুত, বরুণ ধাওয়ানের মতো তারকারা।শচীনের খেলা দেখতে ইচ্ছুক তারকাদের লম্বা তালিকায় একজনের নাম নেই। তিনি হচ্ছেন শাহরুখ খান। ইচ্ছা থাকা সত্ত্বেও শচীনের শেষ টেস্ট ম্যাচ দেখতে পারবেন না তিনি। কারণ, ওয়াংখেড়েতে যে নিষিদ্ধ শাহরুখ খান! গত আইপিএল চলার সময় ওয়াংখেড়ে স্টেডিয়ামের নিরাপত্তা প্রহরীদের সঙ্গে ঝামেলা তৈরি করায় সেখানে প্রবেশ নিষিদ্ধ শাহরুখ খানের।শাহরুখ খান দুঃখ প্রকাশ করে জানিয়েছেন, ‘আমি ওয়াংখেড়েতে যেতে পারছি না। আসলে পৃথিবীতে কিছু জায়গা আছে যেখানে আমার যাওয়াটা তারা আটকে দিয়েছে’। এর আগে কলকাতার ইডেন গার্ডেনের ম্যাচেও যেতে পারেননি তিনি। যেসময় সেখানে তাঁর যাওয়ার কথা ছিল তার আগেই ম্যাচ জিতে যায় ভারত।তবে শাহরুখ খান যেতে না পারলে কী হবে আমির খান তার ঘনিষ্ঠ বন্ধু শচীনের খেলা কী ছেড়ে থাকতে পারেন! দীর্ঘদিন ধরেই বলিউডের তারকা আমির ও ক্রিকেটের তারকা শচীনের ঘনিষ্ঠতা রয়েছে।এদিকে, রণবীর কাপুর বলতে গেলে ক্রিকেটের অন্ধ ভক্ত। শচীন খেলবেন আর রণবীর কাপুর থাকবেন তা তাই হয়। তাই পরিচালককে বলে দিয়েছেন যে শুটিং আপাতত একদিনের জন্য হলেও বাদ। এই একটা দিন কাটবে স্টেডিয়ামে শচীন বিমুগ্ধতায়। বলিউড তারকা শহীদ কাপুরও তার বর্তমান ছবি ‘আর..রাজকুমার’-এর পরিচালক প্রভু দেবাকে রাজি করিয়ে শচীন উত্সবে হাজির। ‘রাম-লীলা’র তারকা জুটি রণবীর সিং আর দীপিকা পাড়ুকোন বাদ যাবেন কেনো? তারাও সুযোগ করে চলে এসেছেন।
শচীনের বিদায়ী ম্যাচে অসংখ্য-অগনিত ভক্তের মনে যে রঙ ছড়িয়েছে তার চেয়ে বেশি বিনোদন আর কোথায়?
