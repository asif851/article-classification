
তারকাদের কাজকারবারই আলাদা। থেকে থেকে তাঁরা এমন একেকটা কাণ্ড ঘটান যে অবাক না হয়ে উপায় থাকে না। বলি, বিলাসিতারও তো একটা সীমা আছে! সম্প্রতি একটি অনুষ্ঠানে ১৩ হাজার ৩৬৪ ডলারের একটি চুলের ব্যান্ড পরে হাজির হয়েছিলেন অভিনেত্রী ড্রিউ ব্যারিমোর। কমেডি সিরিজ ‘স্যানটা ক্ল্যারিটা ডায়েট’-এর উদ্বোধনী অনুষ্ঠানে বেশ ছিমছাম সাজেই এসেছিলেন ড্রিউ। এমনকি চুলে যে ব্যান্ড পরেছিলেন, সেটার দাম যে ১৩ হাজার ডলারের বেশি, দেখে কিন্তু তা বোঝার কোনো উপায় নেই। অথচ টাকার অঙ্কে এটির দাম ১০ লাখের বেশি! ১৮ ক্যারেট হোয়াইট গোল্ডের মধ্যে ৮ ক্যারেট ব্ল্যাক ডায়মন্ড বসানো এই ব্যান্ড দিয়ে সেদিন একটি পনিটেইল বেঁধেছিলেন ব্যারিমোর। কানে আর আঙুলে ছিল হীরার গয়না আর হাতে পরেছিলেন প্লাটিনামের ব্রেসলেট। তবে সবকিছু ছাপিয়ে ওই অনুষ্ঠানে ড্রিউ ব্যারিমোরের সেই ব্যান্ডটিই এখন সবচেয়ে বেশি আলোচিত। ইউএস উইকলি।
