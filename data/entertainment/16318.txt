
কিছুদিন আগেই খবর হয়েছিল, স্ত্রীর ছবিতে থাকছেন না অক্ষয় কুমার। সে কি তবে মিথ্যা! কারণ, টুইঙ্কেল খান্নার প্রযোজনায় জীবনীভিত্তিক ছবি ‘প্যাডম্যান’–এ অক্ষয় অভিনয় করতে যাচ্ছেন। শুধু তা–ই নয়, তাঁর সঙ্গে শোনা যাচ্ছে সোনম কাপুর ও রাধিকা আপ্তের নামও। 
কম টাকায় স্বাস্থ্যকর স্যানিটারি ন্যাপকিনের মেশিন তৈরি করে হইচই ফেলে দেন তামিলনাড়ুর অরুণাচালাম মুরুগানাথাম। তাঁর জীবনী নিয়ে নির্মিত ছবিতে নামভূমিকায় অভিনয় করবেন অক্ষয় কুমার। প্রথমে অবশ্য শোনা গিয়েছিল, ‘প্যাডম্যান’ ছবিতে থাকছেন না অক্ষয়। সেখানে তামিল কোনো নায়ককে নেওয়া হবে। এবার শোনা গেল মুরুগানাথামের চরিত্রে অক্ষয়ই থাকছেন। আর তাঁর সঙ্গে দেখা যেতে পারে হালের দুই তারকা সোনম কাপুর ও রাধিকা আপ্তেকে। সোনমের একটি টুইট বার্তা তো তা–ই জানাল। সোনম টুইটারে একটি ছবি দিয়ে ক্যাপশন লেখেন, তিনি এই প্রকল্প নিয়ে বেশ রোমাঞ্চিত। অক্ষয় বর্তমানে তাঁর ছবি ‘জলি এলএল বি টু’ নিয়ে ব্যস্ত আছেন। সম্প্রতি প্রকাশিত ফিল্ম ফেয়ার অ্যাওয়ার্ডে অক্ষয়কে মনোনয়ন না দেওয়া নিয়েও বিতর্ক চলছে সিনেপাড়ায়। ইন্ডিয়ান এক্সপ্রেস
