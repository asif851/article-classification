
এ খবর নিশ্চয় সিনেমা অনুরাগীরা জেনে গেছেন, রাজকুমার হিরানি বলিউডের আলোচিত অভিনেতা সঞ্জয় দত্তের জীবনী নিয়ে ছবি বানাচ্ছেন। আর এটাও নিশ্চয় জানেন, এ ছবিতে কেন্দ্রীয় অর্থাৎ সঞ্জয় দত্তের চরিত্রে অভিনয় করছেন রণবীর কাপুর। পুরোনো এ খবরের পাশাপাশি আরেকটি নতুন খবর যোগ করেছে ভারতীয় গণমাধ্যমগুলো—ছবিতে মাধুরী দীক্ষিতের চরিত্রে অভিনয় করতে পারেন সোনম কাপুর!
ছবি নিয়ে সঞ্জয় দত্তের পক্ষ থেকে কোনো বিধিনিষেধ নেই। ভারতীয় গণমাধ্যম ডিএনএ মিডিয়ায় সূত্র বলছে, নিজের চরিত্রে রণবীর কাপুরের নির্বাচনটি সঞ্জয় দত্তের মনে ধরেনি। শুধু তা-ই নয়, এ কথা এবার সরাসরি রণবীরকেই বলে বসলেন সঞ্জয়।জানা গেছে, সম্প্রতি সঞ্জয় দত্তের বাড়িতে একটি পার্টিতে হাজির ছিলেন রণবীর কাপুর। সঙ্গে ছিলেন রাজকুমার হিরানি ও ডেভিড ধাওয়ান। সেদিন একটু বেশিই মাতাল হয়েছিলেন সঞ্জয়। পার্টিতে হঠাৎই রণবীরের কাছে এসে দাঁড়ান সঞ্জয় দত্ত। নিজ থেকেই রণবীরকে নিয়ে একটি ছবি করার কথা জানান সঞ্জয়। এ কথা শুনে কী ঘটতে যাচ্ছে বুঝতে পারেননি রণবীর। বরং খুশি মনে বলেন, ‘নিশ্চয়ই।’ কিন্তু পরের বাক্যটি ছিল তির্যক। সঞ্জয় বললেন, ‘রণবীরকে নিয়ে যে ছবিটি তিনি বানাবেন, সে ছবির নাম হবে লাড্ডু।’ পরপর কয়েকটি সিক্যুয়াল করার কথা জানালেন। পর্যায়ক্রমে সেগুলোর নাম হবে জিলাপি, ইমারতি। শেষ সিক্যুয়ালটি হবে পেড়া।এতটা অপমান করে চুপ থাকেননি সঞ্জয়। এবার সোজা নিজের অপছন্দের কথা জানিয়ে দেন তিনি। বলেন, ‘আমার চরিত্রে রাজকুমার তোমাকে কেন নিল বুঝতে পারছি না।’ শেষ পর্যন্ত সঞ্জয় দত্তের স্ত্রী মান্যতা এসে বিষয়টি সামাল দেন।বিতর্ক আর রোমাঞ্চে ভরা সঞ্জয় দত্তের জীবন। কখনো মাধুরী দীক্ষিতের সঙ্গে প্রেম, আবার কখনো বেআইনি অস্ত্র রাখার জেরে কারাবাস। সব মিলিয়ে সঞ্জয় দত্ত সব সময়ই খবরের শিরোনামে রয়ে গিয়েছেন। তাঁর জীবনী নিয়ে ভক্তদের আগ্রহ যে তুঙ্গে, তা আর বলার অপেক্ষা রাখে না। সঞ্জয় মাতাল হলেও পুরো বিষয়টিতে বিব্রত হয়েছেন রণবীর। তবে এ ব্যাপারে তাঁর কোনো মন্তব্য পাওয়া যায়নি।রাজকুমার হিরানি পরিচালিত এই ছবি আগামী বছরের বড় দিনে মুক্তি পাওয়ার কথা। হিরানির এই ছবিতে সঞ্জয়ের ১৭ বছর বয়স থেকে দেখানো হলেও সঞ্জয়-মাধুরীর প্রেম দেখানো হবে না বলেই শোনা যাচ্ছিল প্রথম থেকে। তাই ছবিতে মাধুরী দীক্ষিতের চরিত্রে সোনম কাপুরের ভূমিকা কতটুকু থাকবে, সেটাই ভাবনার বিষয়।সূত্র: ডিএনএ মিডিয়া ও ফিল্মফেয়ার
