
মাটিকাটা শ্রমিকের চরিত্রে অভিনয় করতে গিয়ে বেশ ঘাম ঝরালেন অভিনেতা সজল। শুধু ঘামই নয়, রীতিমতো মাটি কাটা বিষয়ে বিস্তর হোমওয়ার্ক করতে হয়েছে তাঁকে। এই হোমওয়ার্ক নিয়ে হাসতে হাসতে বলেন, ‘এমন একটি চরিত্রে অভিনয় করেছি, যেটা আসলে হুট করে করা কঠিন। আগে থেকে যদি প্রস্তুতি না থাকে, তাহলে ক্যামেরার সামনে সমস্যাই হতো।’সজলের কাছে জানতে চাওয়া হলো, এই হোমওয়ার্কটা আবার কেমন? তিনি বললেন, ‘মাটিকাটা শ্রমিকের চরিত্রে অভিনয় করার আগে তাঁদের সঙ্গে কথা বলেছি। শুধু তা-ই নয়, ঢাকা-ময়মনসিংহ মহাসড়কে মাটি কাটার দৃশ্য মুঠোফোনে ধারণ করে বারবার দেখেছি। কারণ, আমি চেয়েছি অভিনয়টা যেন ঠিকঠাক করতে পারি।’সজল তাঁর এত সব হোমওয়ার্ক কাজে লাগিয়েছেন গল্প বালা নাটকের জন্য। এটি পরিচালনা করছেন মুহাম্মাদ আশিকুর রহমান। দিন কয়েক আগে ঢাকার পুবাইলে এর শুটিং শেষ হয়েছে। সজলের সঙ্গে এই নাটকে অভিনয় করেছেন জেনি। এ ছাড়া এতে আরও আছেন মাহমুদুল মিঠু, মনিরা মিঠু। পরিচালক জানিয়েছেন, খুব তাড়াতাড়ি প্রচারিত হবে গল্প বালা।
