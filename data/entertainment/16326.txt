
স্যাটেলাইট টেলিভিশন চ্যানেল আরটিভির দর্শকদের জন্য সুখবর। বড় পর্দার বাইরে শুধু এই চ্যানেলের দর্শকেরা প্রথম দেখতে পাবেন চঞ্চল চৌধুরী ও নাবিলা অভিনীত ‘আয়নবাজি’ সিনেমাটি। ছবিটির প্রযোজনা প্রতিষ্ঠান থেকে জানানো হয়েছে, এই সিনেমার ওয়ার্ল্ড প্রিমিয়ার হবে আরটিভিতে। এ উপলক্ষে আজ শনিবার সকালে চ্যানেলটির সঙ্গে ছবি সংশ্লিষ্টদের চুক্তি স্বাক্ষর করা হয়। ‘আয়নাবাজি’ সিনেমার পরিচালক অমিতাভ জানান, অচিরেই মুক্তি পাবে সিনেমাটি। ইতিমধ্যে কান চলচ্চিত্র উৎসবের বাণিজ্যিক শাখায় প্রদর্শিত হয়েছে এই সিনেমাটি। সম্প্রতি এই ছবির ট্রেলার এবং এতে অর্ণবের গাওয়া একটি গান মুক্তি দেওয়া হয়েছে। ছবিটির ট্রেলার ও গান দুটোই প্রশংসিত হয়েছে। ওয়ার্ল্ড প্রিমিয়ার উপলক্ষে আয়োজিত চুক্তি স্বাক্ষর অনুষ্ঠানে উপস্থিত ছিলেন এই ছবির প্রযোজকদের পক্ষে কনটেন্ট মেটার্সের পরিচালক জিয়াউদ্দিন আদিল, চলচ্চিত্রের কাহিনিকার গাউসুল আজম শাওন, পরিচালক অমিতাভ রেজা, আরটিভির প্রধান নির্বাহী কর্মকর্তা (সিইও) সৈয়দ আশিক রহমান ও অনুষ্ঠানপ্রধান দেওয়ান শামসুর রাকিব।জিয়াউদ্দিন আদিল বলেন, ‘আমাদের সঙ্গে “আয়নাবাজি” সিনেমায় সহযোগী হওয়ার জন্য আরটিভিকে ধন্যবাদ জানাচ্ছি। চ্যানেলটি এই ছবির প্রচারে ভূমিকা পালন রাখবে।’আরটিভির পক্ষে সৈয়দ আশিক রহমান জানান, ‘আয়নাবাজি’ সিনেমার মতো একটি ব্যতিক্রমধর্মী ও আন্তর্জাতিক মানের চলচিত্রের সম্প্রচারে সহযোগী হতে পেরে আরটিভি আনন্দিত। তাঁর আশাবাদ, দর্শকদের মধ্যে চলচ্চিত্রটি ভালো গ্রহণযোগ্যতা পাবে।
