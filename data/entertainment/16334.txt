
খবরটা শুনে শুরুতে যে কেউ আঁতকে উঠবেন, তাতে কোনো সন্দেহ নেই। খবরটা হলো, ছেলে তৈমুর আলী খানকে বাসায় বাবা সাইফ আলী খান আর মা কারিনা কাপুর খান কী নামে ডাকে জানতে চান? ‘টিম’, বাসায় ইদানীং তৈমুরকে এই নামে ডাকেন তার মা-বাবা। কেন? ছোট্ট নবাবকে নাকি আদর করে এই নামে ডাকা হচ্ছে। তাহলে ‘তৈমুর’ নামটি? ওই নামে তো সবাই ডাকে। মা-বাবার জন্য চাই আলাদা কিছু।
নতুন নামে কবে থেকে ডাকা হচ্ছে? জানা গেছে, সম্প্রতি পাতৌদি প্রাসাদে পরিবারের সবাইকে নিয়ে তৈমুর আলী খানের প্রথম জন্মদিন উদ্‌যাপন করেন সাইফ আলী খান আর কারিনা কাপুর খান। এরপর তাঁরা উড়াল দেন সুইজারল্যান্ডে। সেখান থেকে ফিরেই তৈমুরকে ‘টিম’ নামে ডাকা হচ্ছে। আর তা দ্রুত জানাজানি হয়ে যায় সংবাদমাধ্যমে।
অনেক পাঠকেরই হয়তো মনে আছে, তৈমুর আলী খানের নাম চূড়ান্ত করার আগে কারিনা কিন্তু তাঁকে ডাকতেন ‘লিটল জন’ বলে। অনেকেই বলেছেন, কারিনা বাসায় এই নামেই ডাকেন ছেলেকে। এবার জানা গেল আরেকটি নাম।
