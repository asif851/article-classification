
দিন কয়েক আগে শহীদ কাপুর আর সোনাক্ষী সিনহা এসেছিলেন কফি উইথ করণ অনুষ্ঠানে। সেখানে সোনাক্ষীর কাছে করণ জানতে চেয়েছিলেন, রণবীরের ঘরে গেলে আপনি কী দেখবেন? সোনাক্ষীর চটপট উত্তর ছিল, ‘ক্যাট’। কিন্তু সোনাক্ষীর এই ক্যাটের অর্থ আর ক্যাটরিনা যে এক নয়, সেটা বুঝতে করণের বেশ খানিকটা সময় লেগেছিল। এক খবরে এ তথ্য জানিয়েছে টাইমস অব ইন্ডিয়া।প্রসঙ্গত, করণ জোহরের সেলিব্রেটি টক শো ‘কফি উইথ করণ’-এ এসে কারিনা কাপুর প্রকাশ্যেই ক্যাটরিনাকে তাঁর ভাইয়ের বউ বলে সম্বোধন করেছিলেন আর রণবীর-ক্যাটরিনাকে নিয়ে সর্বশেষ কৌতুকটি করলেন দাবাং খ্যাত সোনাক্ষী সিনহা।কফি উইথ করণ অনুষ্ঠানে সোনাক্ষীকে করণ প্রশ্ন করলে সোনাক্ষী যে উত্তর দিয়েছিলেন তার মর্মার্থ বুঝতে করণ কয়েক মুহূর্ত একটু থমকেই গিয়েছিলেন। ধরেই নিয়েছিলেন যে ক্যাটরিনাকেই হয়তো ইঙ্গিত করে বলছেন সোনাক্ষী আর সোনাক্ষীর এই জবাব শুনে পাঠকও হয়তো ক্যাটরিনার কথাই ভাবছেন। কিন্তু ঘটনা আসলে তা নয়। সোনাক্ষী আদতে মজা করে ‘ক্যাট’ বা বিড়ালের কথা বলেছিলেন। অবশ্য সোনাক্ষীর জবাব শুনে অনুষ্ঠানে উপস্থিত অতিথি শহীদ কাপুর তুমুল হাসিতে ফেটে পড়েছিলেন।
রণবীর কাপুর ও ক্যাটরিনা কাইফের প্রেমের গল্প দীর্ঘদিন ধরেই শোনা যাচ্ছে। বিশেষ করে স্পেনে অবকাশ কাটানোর সময়ের ছবি ফাঁস হওয়ার পর এই জুটির প্রেমের গুজব জোরালো হয়। যদিও দুজনেই এখন গণমাধ্যমকে এড়িয়ে চলছেন। তাতেও থেমে নেই আলোচনা আর মুখরোচক সব কথাবার্তা।
