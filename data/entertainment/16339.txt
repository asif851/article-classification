
অভিনয়শিল্পী নিপুণ কি তবে অভিনয়কে বিদায় জানিয়েছেন? প্রায় মাস দু-এক হবে; নতুন কোনো বড়পর্দার কাজ হাতে নেননি নিপুণ। নাটকে অভিনয় করছেন? তেমনটাও শোনা যাচ্ছে না। এমনটাই জানা গেছে নির্মাতাদের কাছ থেকে। কেন?
এ প্রসঙ্গে আজ শনিবার সকালে নিপুণ বলেন, ‘এখন আমি ব্যস্ত টিউলিপ নেইলস অ্যান্ড স্পা নিয়ে। এখানেই বেশির ভাগ সময় থাকি। নিজের ব্যবসা। যথেষ্ট সময় দিতে হচ্ছে। এত চাপ এখানে, নিজে সরাসরি যুক্ত না থাকলে ব্যবসা পরিচালনা জটিল হয়ে যাবে। আর কাজটাও দারুণ উপভোগ করছি। শিগগিরই একটি কফি শপ চালু করছি। সেখানেও সময় দিতে হবে।’তাহলে অভিনয়? নিপুণ বললেন, ‘তেমন কোনো কাজ করছি না। দেলোয়ার জাহান ঝন্টুর “বায়ান্ন থেকে একাত্তর” ছবির কাজ শেষ করেছি। এরপর আর কোনো ছবির কাজ হাতে নিচ্ছি না। কয়েকজন পরিচালক যোগাযোগ করেছেন। সবাইকে বুঝিয়ে বলছি। আর ঈদের জন্য দুই-তিনটা নাটক হয়তো করব। আসলে যে কাজটা না করলেই নয়, সেটাই করব।’জানালেন, অভিনয় থেকে নিজেকে সরিয়ে নিলেও দেশে আর দেশের বাইরে বিভিন্ন শো করছেন তিনি।দুই মাস আগে রাজধানীর কামাল আতাতুর্ক অ্যাভিনিউতে ‘টিউলিপ নেইলস অ্যান্ড স্পা’ চালু করেন নিপুণ। আবার এখন এর পাশে একটি কফি শপও চালু করছেন।নিপুণ বলেন, ‘কামাল আতাতুর্ক অ্যাভিনিউতে চতুর্থ তলার ফ্লোরটি ৪৩৩৪ বর্গফুট। এর মধ্যে টিউলিপ নেইলস অ্যান্ড স্পা প্রতিষ্ঠানটি সাজানো হয়েছে ৩০০০ বর্গফুটে। বাকি অংশে এবার কফি শপ হবে। আর এখানে থাইল্যান্ডের কফি পরিবেশন করা হবে। থাইল্যান্ড থেকে অভিজ্ঞদের এই প্রতিষ্ঠানের সঙ্গে যুক্ত করার প্রক্রিয়া চলছে।’
