
 
চলচ্চিত্র ও টেলিছবিতে অভিনয়ের পর এবার ধারাবাহিক নাটকে জুটি হচ্ছেন আমিন খান ও নওশীন। মিজানুর রহমান লাবুর পরিচালনায় নির্মিত এ ধারাবাহিকের নাম ‘তামান্না’। এর কেন্দ্রীয় চরিত্র তামান্নার ভূমিকায় অভিনয় করবেন নওশীন। নাটকটির শুটিংয়ের জন্য আগামী ১ জুন কলকাতার উদ্দেশে ঢাকা ছাড়বে আমিন খান, নওশীনসহ কয়েক সদস্যের একটি দল।এ প্রসঙ্গে নওশীন বলেন, ‘চলচ্চিত্রের বেশ কয়েকজন অভিনয়শিল্পীর সঙ্গেই আমার কাজ করা হয়েছে। কিন্তু আমিন খান ভাইয়ের সঙ্গে কাজ করার অভিজ্ঞতা অসম্ভব ভালো। ঊনি ভীষণ সহযোগিতাপরায়ণ এবং ভালো মনের একজন মানুষ। নতুন এই ধারাবাহিক নাটকে অভিনয় করে আরও ভালো অভিজ্ঞতা হবে বলে আমার বিশ্বাস।’‘তামান্না’ নাটকের অন্যান্য অভিনয়শিল্পীরা হলেন স্বাগতা, হিল্লোল, মুনিরা ইউসুফ মেমী, সাজ্জাদ মাহমুদ, আল মামুন প্রমুখ।এর আগে ডায়েল রহমানের চিত্রনাট্য ও পরিচালনায় আমিন খান ও নওশীন ‘দুদু মিয়া’ নামের একটি চলচ্চিত্রে জুটি হয়ে অভিনয় করেন। আর ছোটপর্দার জন্য সুস্ময় সুমনের পরিচালনায় ‘সময়ের ভালোবাসা অসময়ে কেন বাসো’ টেলিছবিতে অভিনয় করেন তাঁরা।
