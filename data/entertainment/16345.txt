
২২ বছর পর আবার রক গান নিয়ে শ্রোতাদের সামনে আসছে রকস্টার্টা৷ ৭ ফেব্রুয়ারি আসছে এই ব্যান্ডের নতুন অ্যালবাম৷ নাম নতুন স্বাদের খোঁজে৷ সেদিন ঢাকার ইঞ্জিনিয়ার্স ইনস্টিটিউশন মিলনায়তনে কনসার্ট আয়োজন করা হয়েছে৷ এই কনসার্টে অ্যালবামটির মোড়ক খোলা হবে৷ রকস্টার্টা থেকে জানানো হয়েছে, এই মিলনায়তনেই রকস্টার্টা তাদের প্রথম কনসার্ট করেছিল৷রকস্টার্টার সদস্য আরশাদ আমিন বলেন, রকস্টার্টার শুরুটা হয়েছিল গত শতকের আশির দশকের মাঝামাঝি সময়ে৷ শুধুই রক গান নিয়ে চর্চা করেছে ব্যান্ডটি৷ আজ রক গান করে যে ব্যান্ডগুলো জনপ্রিয় হয়েছে, প্রতিষ্ঠিত হয়েছে, ওইসব ব্যান্ডের বেশির ভাগ শিল্পীই রকস্টার্টার গান শুনে বড় হয়েছে৷ এমনই কিছু ব্যান্ডের শিল্পীরা মিলে গান করবে ৭ ফেব্রুয়ারির কনসার্টে৷দীর্ঘদিন অনুপস্থিত থাকার কারণ হিসেবে আরশাদ আমিন জানান, একসময় রকস্টার্টার তিনজন সদস্য যুক্তরাষ্ট্রে চলে যান৷ এ কারণেই পরে রক গানের চর্চায় ব্যান্ডটি আর সক্রিয় থাকতে পারেনি৷রকস্টার্টার সদস্যরা হলেন মুশফিক আহমেদ (কণ্ঠ), মাইনুল ইসলাম (গিটার), আরশাদ আমিন (বেস), ইমরান হুসেন (গিটার) ও মাহবুবুর রশীদ (ড্রামস)৷ নতুন স্বাদের খোঁজে অ্যালবামে তাঁরা সবাই অংশ নিয়েছেন৷ আরশাদ আমিন বলেন, ব্যান্ডের সব সদস্যই যাতে অংশ নিতে পারেন, তাই পুরো অ্যালবামটির কাজ হয়েছে যুক্তরাষ্ট্রে৷নতুন স্বাদের খোঁজে অ্যালবামটি প্রকাশ করছে জি-সিরিজ৷ রকস্টার্টার প্রথম অ্যালবাম বেরিয়েছিল ২২ বছর আগে৷ অ্যালবামটির নাম ছিল রকস্টার্টা৷
