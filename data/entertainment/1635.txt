
সদ্য অনুষ্ঠিত অস্কারে অভিনেত্রী লুপিটা নিয়োঙ্গ যে পোশাক পরেছিলেন, সেটা চুরি হয়ে গেছে। যেনতেন পোশাক তো নয়! কেলভিন ক্লেইনের বিশেষভাবে নকশা করা পোশাক! নকশাকারীদের পক্ষ থেকে জানানো হয়েছে, এর দাম দেড় লাখ মার্কিন ডলার। ছয় হাজার খাঁটি মুক্তা বসানো ছিল এই পোশাকে। পোশাকের খোঁজে চারদিকে তোলপাড়! অবশেষে গতকাল শনিবার খুঁজে পাওয়া গেছে চুরি হওয়া সেই পোশাক। কিন্তু পোশাক পাওয়ার পর ফাঁস হলো আরেক গুমর। এ যেন কেঁচো খুঁড়তে সাপ।কেলভিন ক্লেইনের নকশা করা পোশাক পরে অস্কারজয়ী অভিনেত্রী লুপিটা এবারের অস্কার লাল গালিচায় হাঁটেন। কিন্তু অস্কার শেষ হওয়ার দিন কয়েক পরই ওয়েস্ট হলিউড হোটেল থেকে চুরি হয় লুপিটার পোশাকটি। চুরির পরপরই পুলিশের কাছে কেলভিন ক্লেইনের করা অভিযোগে বলা হয়, খাঁটি মুক্তা বসানো ছিল এই পোশাকে। এ খবর ছড়িয়ে পড়ার পরপরই চুরি হওয়া পোশাক খুঁজে পাওয়া যায় একই হোটেলের অন্য একটি কক্ষে। সেখানে বাথটাবে ভেজানো ছিল পোশাকটি।চোরকে ধরা না গেলেও সংবাদমাধ্যম টিএমজি জানায়, তাদের সঙ্গে পোশাক চোর যোগাযোগ করেছে। চোরের দাবি, কেলভিন ক্লেইনের দেওয়া তথ্য মিথ্যা। পোশাকে বসানো মুক্তাগুলো নকল। চোর নাকি যাচাইয়ের জন্য পোশাক থেকে দুটো মুক্তা ছিঁড়ে পরীক্ষা করিয়েছে। জহুরিরা বলেছে, দুটো মুক্তাই নকল। তাই পুলিশসহ আন্তর্জাতিক মিডিয়ার নজর এখন ঘুরে গেছে কেলভিন ক্লেইনের দিকে। পুলিশ জানিয়েছে, ঘটনা সত্যি হলে নকশাকারীদের বিরুদ্ধে জালিয়াতির মামলা হতে পারে। বিবিসি।
