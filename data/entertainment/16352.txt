
বলিউড তারকা অক্ষয় কুমারকে পেটালেন রজনীকান্ত। দেখার মতো দৃশ্য বটে! বেশ কতগুলো ঘুসি খেয়েও বেশ আনন্দিত অক্ষয় কুমার। সম্প্রতি তিনি কাজ শুরু করেছেন রজনীকান্তের সঙ্গে। কাজ করতে এসে মার খাওয়ার অভিজ্ঞতাও হলো।অভিজ্ঞতার বিস্তারিত জানতে চাইলে অক্ষয় বলেন, ‘ওভাবে ঘুসি আর লাথি খেয়েও বেশ ভাল লেগেছে। জীবনে তো বহুবার মার খেয়েছি। কিন্তু রজনীকান্তের মতো সুপারহিরোর কাছে মার খাওয়াও সৌভাগ্যের ব্যাপার।’ জানা গেছে ‘রোবট টু’ ছবিতে রজনীকান্তের সঙ্গে অভিনয় করছেন অক্ষয়। আর ওই ছবিতে তাঁকে দেখা যাবে ভিলেনের চরিত্রে। মার খাওয়ার ব্যাপারটাও ছবির শুটিংয়েরই অংশ। অ্যাকশন দৃশ্যের শ্যুটিংয়ে নায়ক পেটাবেন ভিলেনকে, সেটাই স্বাভাবিক। অক্ষয় জানান, ভিলেনের ভূমিকায় অভিনয়ের জন্য বাড়তি কোনও প্রস্তুতি নেননি তিনি। প্রথমবার রজনীকান্তের সঙ্গে দেখা হওয়ার অভিজ্ঞতার কথা বলতে গিয়ে তিনি বলেন, ‘প্রথম যেদিন তাঁর সঙ্গে দেখা করতে গিয়েছিলাম, তাঁর জন্য বেশ ক’জন লোক অপেক্ষা করছিলেন। রজনী স্যার চা খাচ্ছিলেন আর লোকগুলো তাঁর দিকে তাকিয়েছিলেন। স্যারের প্যান্টে ধুলো লেগেছিল। তিনি সেগুলো ঝেড়ে ফেললেন। তাঁর দেখাদেখি আমিও ধুলো ঝেড়েছিলাম। আমার দিকে কেউ ফিরেও তাকায়নি, কিন্তু তাঁর দিকে ঠিকই তাকিয়ে ছিলো লোকগুলো।’ ইন্ডিয়ান এক্সপ্রেস
