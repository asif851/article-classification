
অভিনয়ের জন্য অনেক পুরস্কার পেয়েছেন শাহরুখ খান। এবার বিশ্বপ্রেম, পরার্থপরতা ও মানবতাবাদী অভিনেতা হিসেবে যুক্তরাজ্যের ইউনিভার্সিটি অব এডিনবরা থেকে ডক্টরেট ডিগ্রি পেলেন তিনি। ১৫ অক্টোবর বিকেলে ‘আ ডক্টর অল ওভার এগেইন’ নামের এই সম্মানসূচক ডিগ্রিটি তাঁর হাতে তুলে দেন এডিনবরা বিশ্ববিদ্যালয়ের আচার্য প্রিন্সেস রয়্যাল। গতকাল ডিগ্রি লাভের পর শাহরুখ সনদের একটি ছবি পোস্ট করেন তাঁর মাইক্রোব্লগিং সাইট টুইটারে।
তাঁর বিভিন্ন সমাজসেবামূলক কাজের মধ্যে রয়েছে ভারতের গ্রামে সৌরবিদ্যুৎ পৌঁছানো, মুম্বাইয়ের হাসপাতালে শিশু বিভাগ চালু করা এবং সুনামিতে ক্ষতিগ্রস্তদের মধ্যে ত্রাণ বিতরণ।সম্মাননা গ্রহণের পর শাহরুখ খান বলেন, ‘বিশ্বের মহান চিন্তাবিদেরা, বড় বড় নেতারা যে সম্মাননা পেয়েছেন, এডিনবরার মতো স্বনামধন্য বিশ্ববিদ্যালয় থেকে সেই সম্মাননা পাওয়া অনেক গৌরবের ব্যাপার।’সম্মাননা গ্রহণের পর বিশ্ববিদ্যালয়ের দক্ষিণ এশীয় শিক্ষার্থীদের সামনে একটি বক্তৃতা করেন তিনি। তাতে শাহরুখ খান তাঁর জীবনে পাওয়া শিক্ষা নিয়ে কথা বলেন। নিজের জীবন থেকে নেওয়া শিক্ষা তিনি শিক্ষার্থীদের সামনে তুলে ধরে বলেন, ‘জীবনটাই আসলে একটা অলৌকিক ঘটনা।’বিশ্ববিদ্যালয়ের জ্যেষ্ঠ উপাচার্য অধ্যাপক চার্লি জেফরি বলেন, ‘ভারতের সঙ্গে আমাদের সম্পর্ক নিবিড়। বিশ্বচলচ্চিত্রের একজন জনদরদী ও সফল অভিনেতাকে সম্মান জানাতে পেরে আমরা আনন্দিত। তাঁকে এই ডিগ্রি দিতে পারাটা আমাদের জন্যও একটি বিশেষ সুযোগ।’এটি শাহরুখ খানের দ্বিতীয় ডক্টরেট ডিগ্রি। এর আগে শিল্প ও সংস্কৃতিতে অবদান রাখার জন্য বৃটেনের ইউনিভার্সিটি অব বেডফোর্ডশায়ার থেকে একটি ডক্টরেট ডিগ্রি লাভ করেছিলেন তিনি। ইন্ডিয়ান এক্সপ্রেস।
