
বিলাসিতার জন্য বহুবারই খবরের শিরোনাম হয়েছেন হলিউডের আলোচিত তারকা যুগল ব্র্যাড পিট ও অ্যাঞ্জেলিনা জোলি। মাঝে-মধ্যেই একে অপরকে দামি সব উপহার দেন তাঁরা। এবার দীর্ঘদিনের সঙ্গী ও বাগদত্তা জোলিকে তিন লাখ ডলার ব্যয় করে হিরার নেকলেস কিনে দিলেন ‘মানিবল’খ্যাত তারকা অভিনেতা ও প্রযোজক ব্র্যাড পিট।কাজের তাগিদে গত কয়েক সপ্তাহ একে অপরের কাছ থেকে দূরে থাকতে হয়েছিল পিট ও জোলিকে। সম্প্রতি আবার মিলেছেন তাঁরা। জোলিকে কাছে পেয়েই তাঁকে নিয়ে শপিঙে যান পিট। গয়নার দোকানে ঢুকে প্রিয়তমাকে চমত্কার একটি হিরার নেকলেস কিনে দেন তিনি। সম্প্রতি এক খবরে এ তথ্য জানিয়েছে শোবিজস্পাই।কলোরাডোর টেলুরাইড শহর এবং কানাডার টরন্টো শহরে আয়োজিত চলচ্চিত্র উত্সবে পিট তাঁর প্রযোজিত ও অভিনীত ‘টুয়েলভ ইয়ারস এ স্লেভ’ ছবিটির প্রচারণা চালানোর পরপরই যুক্তরাজ্যে গিয়েছিলেন। সেখানে ‘ফিউরি’ ছবির শুটিংয়ে ব্যস্ত সময় পার করতে হয়েছে তাঁকে। অন্যদিকে ছয় সন্তানকে সঙ্গে নিয়ে জোলি গিয়েছিলেন অস্ট্রেলিয়ায়। নিজের পরিচালিত পরবর্তী ছবি ‘আনব্রোকেন’-এর লোকেশন খুঁজতেই সেখানে গিয়েছিলেন অস্কারজয়ী এ অভিনেত্রী ও নির্মাতা।
