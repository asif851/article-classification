
‘নয়নমণি’, ‘তুফান’, ‘বাদল’, ‘কুদরত’, ‘রাজসিংহাসন’, ‘রাজকন্যা’, ‘সীমানা পেরিয়ে’, ‘সূর্য কন্যা’, ‘কী যে করি’, ‘শুভদা’, ‘চন্দ্রনাথ’, ‘আলী বাবা ৪০ চোর’, ‘রঙিন রূপবান’, ‘রঙিন কাঞ্চনমালা’, ‘প্রেম দিওয়ানা’, ‘বাবার আদেশ’, ‘ডিসকো ড্যান্সার’ ‘রঙিন নয়নমণি’ চলচ্চিত্রগুলো প্রায় ২৫ বছর আগে নির্মিত হয়েছিল। দর্শকনন্দিত হয়েছিল প্রায় সব কটি ছবিই। এমন ৪৩টি জনপ্রিয় ছবি জমা দেওয়া হলো বাংলাদেশ ফিল্ম আর্কাইভে।
এ ছবিগুলো নির্মাণ করেছিল আলমগীর পিকচার্স। এই প্রযোজনা প্রতিষ্ঠানের প্রযোজক এ কে এম জাহাঙ্গীর খান গত সপ্তাহে ছবিগুলোর প্রিন্ট, পোস্টার, ফটো সেট ও অ্যালবাম তুলে দেন ফিল্ম আর্কাইভের মহাপরিচালক জাহাঙ্গীর আলমের হাতে।আনুষ্ঠানিকভাবে এই ছবি তুলে দেওয়ার অনুষ্ঠানে উপস্থিত ছিলেন বাংলাদেশ চলচ্চিত্র প্রদর্শক সমিতির সভাপতি সাইফুল ইসলাম চৌধুরী, চলচ্চিত্রকার আজিজুর রহমান, স্থপতি সীমা প্রমুখ। এ সময় প্রযোজক এ কে এম জাহাঙ্গীর খান বলেন, ‘চলচ্চিত্র থেকে আমি অনেক সম্মান ও মর্যাদা পেয়েছি। কিন্তু বিগত ২৫ বছর আমি চলচ্চিত্র ব্যবসাতে নেই। তাই নিজের সম্পদগুলো আর্কাইভকে দিলাম। যেন বর্তমান ও পরবর্তী প্রজন্ম আমাদের চলচ্চিত্র নিয়ে গবেষণা করতে গিয়ে অনেক কিছু জানতে পারে।’ ফিল্ম আর্কাইভের মহাপরিচালক জানান, ‘একবারে এতগুলো ছবি আর কোনো প্রযোজক দেননি। আর্কাইভের জন্য এটা অনেক বড় পাওয়া। ছবিগুলো আর্কাইভে সযত্নে থাকবে, সবাই দেখতে পারবেন, গবেষণা করতে পারবেন।’অনুষ্ঠানে আরও বক্তব্য দেন চলচ্চিত্র পরিচালক সমিতির মহাসচিব মুশফিকুর রহমান গুলজার, সহসভাপতি সোহানুর রহমান সোহান, চলচ্চিত্র গবেষক অনুপম হায়াৎ প্রমুখ।
