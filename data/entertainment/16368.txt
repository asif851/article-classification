
বলিউডে ফ্যাশন আইকন হিসেবেই সোনম কাপুর বেশি আলোচিত। যদিও এ বছর ‘নিরজা’ ছবিতে অভিনয় করে অনেক সুনাম কুড়িয়েছেন। এ ছবিতে অভিনয়ের জন্য বলিউডের বড় বড় অভিনয়শিল্পীর কাছ থেকে প্রশংসা পেয়েছেন। সেই প্রশংসাই বোধ হয় সোনমের মনে চলচ্চিত্র পরিচালনার ইচ্ছা জাগিয়েছে। কয়েক বছরের মধ্যেই নাকি পরিচালনায় আসার ইচ্ছা আছে এই তারকার।
সোনমের ছোট বোন রিয়া কাপুর সম্প্রতি প্রযোজক থেকে পরিচালক হিসেবে নাম লেখাতে যাচ্ছেন। এবার বড় বোন সোনমেরও ইচ্ছা হয়েছে সিনেমা পরিচালনা করার। ইচ্ছা পূরণ করতে খুব বেশি সময় নেবেন না তিনি। জানিয়েছেন, দু-এক বছরের মধ্যেই এই কাজে হাত দেবেন। পাশাপাশি চালিয়ে যাবেন অভিনয়টাও।বাবা বলিউড অভিনেতা অনিল কাপুরকে পরিচালিত করার কোনো পরিকল্পনা আপাতত তাঁর নেই। যদিও বাবা ভবিষ্যতে কোনো ছবি তৈরি করলে সেখানে অভিনয়ের ইচ্ছা রাখেন সোনম। বলিউড হাঙ্গামা।
