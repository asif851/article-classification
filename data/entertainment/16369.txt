
রোমানিয়ায় বিখ্যাত ব্রার্সভ আন্তর্জাতিক চলচ্চিত্র উৎসবে মিম ও ইমন অভিনীত জোনাকীর আলো ছবিটি শ্রেষ্ঠ পরিচালকের পুরস্কার পেয়েছে। ইমপ্রেস টেলিফিল্ম লিমিটেড প্রযোজিত এই ছবিটির পরিচালক খালিদ মাহমুদ মিঠু। এটি জোনাকীর আলো ছবির দ্বিতীয় আন্তর্জাতিক পুরস্কার লাভ। এর আগে ছবিটি মুম্বাই চলচ্চিত্র উৎসবে দর্শকদের ভোটে সেরা চলচ্চিত্রের পুরস্কার লাভ করে।
জোনাকীর আলো ছবির পরিচালক খালিদ মাহমুদ মিঠু তাঁর পরের ছবির শুটিংয়ের জন্য এই মুহূর্তে যুক্তরাষ্ট্রে অবস্থান করছেন। তাঁর অনুপস্থিতিতে পুরস্কার গ্রহণ করেন চলচ্চিত্রটির প্রযোজক ও ইমপ্রেস টেলিফিল্ম লিমিটেডের ব্যবস্থাপনা পরিচালক ফরিদুর রেজা সাগর। এ সময় আরও উপস্থিত ছিলেন নির্বাহী প্রযোজক কণা রেজা ও ইবনে হাসান খান।উৎসবের চূড়ান্ত বাছাইপর্বে ১১টি চলচ্চিত্র প্রতিযোগিতা করে। এর মধ্যে নয়টিকে নয়টি বিভাগে পুরস্কার দেওয়া হয়। উৎসবে ১৩ সেপ্টেম্বর রাত আটটায় জোনাকীর আলো প্রদ​র্শিত হয়।ইমপ্রেস টেলিফিল্ম জানিয়েছে, ব্রার্সভ চলচ্চিত্র উৎসবে এই প্রথম বাংলাদেশের নাম লেখা হলো জোনাকীর আলো চলচ্চিত্রের অংশগ্রহণের মাধ্যমে। এই অহংকার ইমপ্রেস টেলিফিল্মের। এ বিজয় বাংলাদেশের চলচ্চিত্রের।ব্রার্সভ চলচ্চিত্র উৎসবে পুরস্কার পাওয়া অন্য ছবিগুলো হচ্ছে পাংচার্ড হোপ, এন্ডলেস লাভ, দ্য গ্রেট বিউটি, আনা কারেনিনা, লা মিজারেবল, ফাইটার, অ্যাবাউট টাইম ও হপ।
