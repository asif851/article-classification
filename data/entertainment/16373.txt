
হ্যালো, মোনালিসা বলছেন?হ্যাঁ।কেমন আছেন?ভালো।গত জুন মাসে আপনার দেশে ফেরার কথা থাকলেও ফেরেননি। কবে ফিরবেন?জুন মাসে দেশে ফেরার কথা ছিল ঠিকই, কিন্তু এখন পর্যন্ত ডিভোর্সের প্রক্রিয়াটা শেষ হয়নি। শেষ হলেই দেশে ফিরব।গতকাল শুক্রবার বাংলাদেশ সময় রাত ১০টায় প্রথম আলোর সঙ্গে আলাপচারিতায় এমনটাই জানিয়েছেন মডেল, অভিনেত্রী ও নৃত্যশিল্পী মোজেজা আশরাফ মোনালিসা। বর্তমানে তিনি যুক্তরাষ্ট্রের নিউইয়র্কে অবস্থান করছেন। কথা প্রসঙ্গে তিনি বলেন, ‘যুক্তরাষ্ট্রে বিবাহবিচ্ছেদের প্রক্রিয়াটা বেশ দীর্ঘ। বাংলাদেশে দ্রুত সময়ে এর আনুষ্ঠানিকতা শেষ করা সম্ভব হলেও আইনি কিছু জটিলতার কারণে যুক্তরাষ্ট্রে তা সম্ভব হয় না। সব সময় দেশের সবার কথা খুব মনে পড়ে। যত তাড়াতাড়ি সম্ভব দেশে ফিরতে চাই। আর ফিরেই নতুন উদ্যমে আবার কাজ শুরু করব।’২০১২ সালের জুনে যুক্তরাষ্ট্রপ্রবাসী ফাইয়াজ শরীফের সঙ্গে বিবাহবন্ধনে আবদ্ধ হন মোনালিসা। একই বছরের ম্যাজিক ডে ১২.১২.১২-তে ঢাকার একটি রেস্টুরেন্টে মোনালিসা ও ফাইয়াজের বিবাহোত্তর সংবর্ধনা অনুষ্ঠিত হয়। সেখানে উভয় পরিবারের ঘনিষ্ঠজনেরা উপস্থিত ছিলেন।ফাইয়াজ শরীফের সঙ্গে বিবাহবিচ্ছেদের প্রক্রিয়া শুরুর পর এর পেছনের কারণ সম্পর্কে মোনালিসা বলেছিলেন, ‘বিয়ের তিন-চার দিনের মাথায়ই আমাদের মধ্যে ভুল বোঝাবুঝির শুরু হয়। ক্রমশ তা খুব মারাত্মক আকার ধারণ করতে থাকে। মানুষ বিয়ে করে সুখী হওয়ার জন্য। কিন্তু বিয়ের পর আমাদের সংসারে পর্যায়ক্রমে শান্তির চেয়ে অশান্তিই বাড়তে থাকে। পারিবারিকভাবে দাম্পত্য জীবনের ইতি টানার সিদ্ধান্ত চূড়ান্ত করি। এখন পারস্পরিক সমঝোতার ভিত্তিতে বিচ্ছেদের প্রক্রিয়া চলছে।’হুট করেই বিয়ের আনুষ্ঠানিকতা সেরেছিলেন মোনালিসা। এ প্রসঙ্গে তাঁর ভাষ্য ছিল, ‘এটা সত্যি যে একেবারে হুট করেই পারিবারিকভাবে আমাদের বিয়ের সিদ্ধান্তটি নেওয়া হয়। তাই একজন আরেকজনকে খুব ভালোভাবে জানার বা বোঝার সময়টা পাইনি। আর তাই বিয়ের অল্প কিছুদিন পরই আমাদের সংসারে একধরনের অবিশ্বাস তৈরি হয়। একটা পর্যায়ে তা বড় আকার ধারণ করে। শুরুতে মানিয়ে নেওয়ার চেষ্টা করলেও ধীরে ধীরে তা সহ্য সীমার বাইরে চলে যায়। আর তখনই বিচ্ছেদের পথটাকে বেছে নিতে হয়। আমি মনে করি, অশান্তি আর অবিশ্বাস নিয়ে সংসার করার চেয়ে না করাটাই ভালো।’যুক্তরাষ্ট্রে যাওয়ার আগে মোনালিসা ‘সিকান্দার বক্স’ নামে একটি নাটকে অভিনয় করেছিলেন। নাটকটিতে মোনালিসার সহশিল্পী ছিলেন মোশাররফ করিম।
