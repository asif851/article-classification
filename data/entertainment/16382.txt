
৮৬তম একাডেমি পুরস্কারের লড়াইটা যে এবার হাড্ডাহাড্ডি হবে বলেই পূর্বাভাস মিলছিল। মনোনয়ন ঘোষণার পর সেই অনুমানটাই সত্যি হলো। এবার সর্বোচ্চ ১০টি বিভাগে মনোনয়ন পেয়েছে আমেরিকান হ্যাসল ও গ্র্যাভিটি। খুব একটা পিছিয়ে নেই ১২ ইয়ারস আ স্লেভ। নয়টি বিভাগে মনোনয়ন পেয়েছে ইতিহাসনির্ভর এই ছবিটি।কদিন আগে গোল্ডেন গ্লোবে সেরা ছবির পুরস্কার জিতেছে আমেরিকান হ্যাসল ও ১২ ইয়ারস আ স্লেভ। অস্কারে সেরা ছবির লড়াইটা ত্রিমুখী হচ্ছে। যুক্ত হচ্ছে বৈজ্ঞানিক কল্পকাহিনির গ্র্যাভিটি। সেরা অভিনেতার মনোনয়ন পেয়েছেন লিওনার্দো ডিক্যাপ্রিও, ক্রিস্টিয়ান বেল, ব্রুস ডার্ন, চুইটেল এজিওফর ও ম্যাথু মিকানাহে। সেরা অভিনেত্রীর মনোনয়ন পেয়েছেন অ্যামি অ্যাডামস, কেট ব্লানচেট, স্যান্ড্রা বুলক, জুডি ডেঞ্চ ও মেরিল স্ট্রিপ।সেরা অ্যানিমেশন ছবির মনোনয়ন পেয়েছে ক্রুডস, ডেসডিকেবল মি টু, আর্নেস্ট অ্যান্ড সেলিস্টাইন, ফ্রোজেন ও উইন্ড রাইজেস। বিদেশি ভাষার চলচ্চিত্র বিভাগে মনোনয়ন পেয়েছে ব্রোকেন সার্কেল ব্রেকডাউন, গ্রেট বিউটি, হান্ট, মিসিং পিকচার ও ওমার। এএফপি।
