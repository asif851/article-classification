
অভিনেতা অনিল কাপুরের মেয়ে সোনম কাপুর বলিউডে নাম লিখিয়েছেন ২০০৭ সালে, ‘সাওয়ারিয়া’ ছবি দিয়ে। প্রথম ছবিতেই তিনি পেয়েছিলেন সঞ্জয় লীলা বনশালির মতো চলচ্চিত্র নির্মাতাকে। কিন্তু অভিনয় দিয়ে দর্শক মন জোগাতে পারেননি এই তারকা। তবে খুব অল্পদিনেই পরিণত হয়েছেন বলিউডের ‘ফ্যাশন আইকন’-এ। তাঁর ফ্যাশন ধারণা দেশে ও দেশের বাইরে সব জায়গাতেই সমাদৃত। সোনম অন্যকে খুশি করার জন্য নয়, নিজের ভালো লাগে বলেই নাকি সাজেন। সোনম বলেন, ফ্যাশন করা তাঁর মূল কাজ নয়। অভিনয়ই তাঁর পেশা। কিন্তু সুন্দর ও সবার থেকে আলাদা থাকতে পছন্দ করেন তিনি। আর এই জন্যই ব্যতিক্রমী নকশার সুন্দর সব পোশাক পরেন সব সময়। সাজগোজও করেন নিজের জন্য। মানুষের কাছে ফ্যাশন আইকন হয়ে ওঠা তাঁর উদ্দেশ্য নয়। এই বিষয়ে সোনমের ভাষ্য, ‘অভিনয় আমার আসক্তি, আর ফ্যাশনকে আমি একটি শিল্প হিসেবে গ্রহণ করেছি।’ হিন্দুস্তান টাইমস
