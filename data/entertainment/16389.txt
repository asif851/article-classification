

* শাহরুখ খানের আলীবাগের সম্পত্তি বাজেয়াপ্ত। * এই সম্পত্তি ১৯ হাজার ৯৬০ বর্গমিটার জায়গাজুড়ে বিস্তৃত। * কৃষিকাজের উদ্দেশ্যে ক্রয় করে শাহরুখ এখানে অনুমতি ছাড়া ফার্ম হাউস বানান।

বলিউড তারকা শাহরুখ খানের কিছু সম্পত্তি অস্থায়ীভাবে জব্দ করা হয়েছে। আজ বুধবার গণমাধ্যমে জানানো হয়, সম্প্রতি এই নায়কের আলীবাগের সম্পত্তি অস্থায়ীভাবে জব্দ করেছে ভারতের আয়কর বিভাগ। মুম্বাইয়ে বিলাসবহুল বাড়ি মান্নতের পর আলীবাগের এই ফার্ম হাউসে শাহরুখ ও তাঁর পরিবারের বেশি সময় কেটেছে। গত বছর নভেম্বরে জন্মদিন উদ্‌যাপন করার জন্য আলীবাগের এই বাড়িতে গিয়েছিলেন শাহরুখসহ তাঁর পরিবার ও বন্ধুরা। বেনামি সম্পত্তি লেনদেন আইনে এই পদক্ষেপ নেওয়া হয়।
শাহরুখের আলীবাগের এই সম্পত্তি ১৯ হাজার ৯৬০ বর্গমিটার জায়গাজুড়ে বিস্তৃত। এখানে আছে ব্যক্তিগত হেলিপ্যাড, সৈকত ও সুইমিং পুল। এই সম্পত্তির মূল্য ২৫০ কোটি রুপি।
মহারাষ্ট্রের প্রজাস্বত্ব ও কৃষিজমি আইন অনুযায়ী, রাজ্যের কালেক্টরের অনুমতি ছাড়া কৃষিজমিতে কেউ কৃষিকাজ ছাড়া অন্য কোনো উদ্দেশ্যে ব্যবহার করতে পারবেন না। শাহরুখ আলীবাগের এই জমি কিনেছিলেন কৃষিকাজের উদ্দেশ্যে। অথচ পরে তিনি এখানে ফার্ম হাউস বানিয়েছেন। বাজারমূল্যের থেকে প্রায় ৫ ভাগের ১ ভাগ দামে জমিটি ক্রয় করেছিলেন শাহরুখ।
এই সম্পর্কে শাহরুখ বা তাঁর মুখপাত্র কোনো মন্তব্য করেননি। তবে মাত্র কয়েক দিন আগেই সমাজসেবার জন্য আন্তর্জাতিক পুরস্কার পাওয়া তারকার নামে এমন অভিযোগ তাঁর অনেক ভক্তকেই ব্যথিত করেছে। জি নিউজ, ফার্স্ট পোস্ট
