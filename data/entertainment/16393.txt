
‘সুলতান’-এ কুস্তিগির সালমানের রূপ সবার মনে তাজা থাকতে থাকতেই নতুন আরেক সাজে তিনি এলেন ভক্তদের সামনে। সম্প্রতি নির্মাতা কবির খানের নতুন ছবি ‘টিউবলাইট’-এ সালমানের চরিত্রটির প্রথম ঝলক প্রকাশিত হলো। এতে সালমান খানকে একজন সৈনিকের সাজ-পোশাকে দেখা গেছে।
‘টিউবলাইট’ ছবিটির গল্প ১৯৬২ সালে ভারত-চীনের সীমান্তযুদ্ধের কাহিনি ঘিরে। সোমবার ভারতের ৭০তম স্বাধীনতা দিবসের দিন টুইটারে এই সিনেমায় সৈনিকের সাজে সালমানের একটি স্থিরচিত্র প্রকাশ করেছেন পরিচালক কবির খান। যদিও ছবিতে শুধু সালমানের পেছন দিকটাই দেখা গেছে। ছবিতে দেখা গেছে, সৈনিকের বেশে অস্ত্র কাঁধে নিয়ে সামনের দিয়ে এগিয়ে যাচ্ছেন সালমান। সালমানের সামনে ভারতের কাশ্মীরের লাদাখের পর্বতসারিও নজরে পড়ে।এই ছবিতে সালমানের বিপরীতে অভিনয় করছেন একজন চীনা অভিনেত্রী। এ ছাড়া সালমানের ছোট ভাই সোহেল খানও থাকছেন ছবিতে। ভারতীয় সংবাদমাধ্যমে প্রকাশিত সংবাদের ভিত্তিতে বলা যায়, ইতিমধ্যেই এই ছবিটি বলিউডে বেশ আগ্রহ সৃষ্টি করেছে।‘টিউবলাইট’ সালমান-কবির জুটির তৃতীয় ছবি। এর আগে কবিরের নির্দেশনায় সাল্লু অভিনয় করেছেন ‘এক থা টাইগার’ ও ‘বজরঙ্গি ভাইজান’ ছবিতে। সামনের বছর ঈদে মুক্তি পাবে ‘টিউবলাইট’। টাইমস অব ইন্ডিয়া।
