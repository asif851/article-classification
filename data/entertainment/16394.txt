
যদিও সময়টা বেশি ভালো যাচ্ছে না অ্যাঞ্জেলিনা জোলির। তবু এর প্রভাব তিনি পড়তে দিচ্ছেন না তাঁর সন্তানদের ওপর। ঠিকই তাদের সঙ্গে সময় কাটাচ্ছেন, ঘুরে বেড়াচ্ছেন তাদের নিয়ে। এমনকি সাইকেলে করে বাজারসদাই করতেও দেখা গেছে অস্কারজয়ী এই অভিনেত্রীকে। সম্প্রতি ভোগ সাময়িকীর ক্যামেরায় সাইকেলারোহী জোলি ধরা পড়লে তাঁকে নিয়ে শুরু হয় আলোচনা।সাদামাটা সাইকেল নয়; একে বলা হয়ে থাকে মাইক্রো স্কুটার, এক পা স্কুটারের ওপর রেখে আরেক পা দিয়ে ঠেলে একে এগিয়ে নিতে হয়। যুক্তরাষ্ট্রের লস অ্যাঞ্জেলেসের একটি বিপণিবিতানে মেয়ে ভিভিয়েনের সঙ্গে এমনই একটি মাইক্রো স্কুটারে দেখা গেল জোলিকে। তাঁর সেই স্কুটার নিয়ে দাঁড়িয়ে থাকা ছবি প্রকাশের পর অনেক ভক্তই এ নিয়ে উদ্বেগ প্রকাশ করেছেন। কারণ, ছবিতে স্পষ্ট হয়ে উঠেছে জোলির শারীরিকভাবে ভেঙে পড়ার ছাপ। ভয়াবহভাবে ওজন কমছে ক্যানসারজয়ী এই অভিনেত্রীর। তা ছাড়া স্বামী ব্র্যাড পিটের সঙ্গে দাম্পত্য জীবন নিয়ে টানাপোড়েনের গুঞ্জনও নিশ্চয়ই ভাবাচ্ছে এই অভিনেত্রীকে।তবে জোলির আরেক দল ভক্ত প্রিয় অভিনেত্রীর এই রূপ দেখে বেশ খুশিও বটে। এতটা মানসিক বিপর্যয়ের পরও মা হিসেবে জোলির এই সাবলীল জীবনযাপন অনুপ্রাণিত করছে তাঁদের। তা ছাড়া সম্প্রতি লন্ডন স্কুল অব ইকোনমিকসে অতিথি অধ্যাপক হিসেবে যোগ দেওয়ার খবরও এই পর্দার ‘লরা ক্রফট’-এর অর্জনের তালিকায় যোগ করেছে নতুন অধ্যায়। ভোগ।
