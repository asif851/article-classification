
‘শোন গো দখিন হাওয়া প্রেম করেছি আমি/লেগেছে চোখেতে নেশা দিক ভুলেছি আমি।’ কানাডীয় পপ তারকা জাস্টিন বিবার শচীন দেববর্মণের এই গানটি না শুনলেও তাঁর দশা এখন শচীন দেব বর্মণের গানের এই দুই লাইনেই ব্যাখ্যা করা যায়।শুধু কি ‘দখিন’? উত্তর-পূর্ব-পশ্চিম সব দিকেই মার্কিন মডেল হেইলি বল্ডউইনের সঙ্গে তাঁর নতুন করে প্রেমে পড়ার বিষয়টি আলোচিত হচ্ছে এখন। বিবারও যেন তাই চাইছেন। কোনোরকম রাখঢাক ছাড়াই একসঙ্গে ঘুরে বেড়াচ্ছেন, বিভিন্ন অনুষ্ঠানে যোগ দিচ্ছেন। মাঝেমধ্যেই তাঁদের দুজোড়া ঠোঁট এক হতেও দেখা যাচ্ছে।এত দিন কিছুটা দ্বিধা, কিছুটা সংকোচ নিয়ে তাঁদের দুজনকে নিয়ে খবর করেছে সংবাদমাধ্যমগুলো। এখন তারাই দ্বিধাহীন কণ্ঠে লিখছে— বিবার-বল্ডউইনের প্রেম নিয়ে।প্রাক্তন প্রেমিকা সেলেনা গোমেজের বাহুডোর ছেড়েছেন বেশ আগেই। তবে, সে বিরহে বিলীন হয়ে তাঁর ‘দীর্ঘ দিবস, দীর্ঘ রজনী, দীর্ঘ বরষ মাস’ কেটে গেছে। সে বন্ধন কাটাতেই হয়তো বিবারকে মাঝেমধ্যেই তাঁর বান্ধবীদের সঙ্গে দেখা গেছে।অবশ্য, এর কোনো প্রেমেই হেইলি বল্ডউইনের মতো এত স্বতঃস্ফূর্ত ছিলেন না বিবার। আর তাই বিবারের নতুন প্রেমের খবর উড়িয়ে দেওয়ার উপায় নেই কোনোভাবেই।
যা হোক, নতুন বছরে নতুন জুটি হিসেবে তাঁদের দুজনকে তো অভিনন্দন জানানোই যেতে পারে। টিএমজি।
