
বাংলা চলচ্চিত্রের প্রিয়দর্শিনী নায়িকা মৌসুমী আবারও শুভেচ্ছাদূত হলেন। এবার তিনি ফুওয়াং নুডুলসের শুভেচ্ছাদূত হিসেবে কার্যক্রম শুরু করতে যাচ্ছেন। আজ শুক্রবার বিকেলে রাজধানীর প্যান প্যাসিফিক সোনারগাঁও হোটেলে প্রতিষ্ঠানটির সঙ্গে আনুষ্ঠানিক চুক্তি স্বাক্ষর করেন মৌসুমী।জানা গেছে, চুক্তি অনুযায়ী সামনের দুই বছর প্রতিষ্ঠানটির বিজ্ঞাপনচিত্রের পাশাপাশি এটির প্রচারণামূলক বিভিন্ন কর্মকাণ্ডে অংশ নেবেন মৌসুমী।চুক্তি স্বাক্ষর শেষে প্রথম আলোকে মৌসুমী বলেন, ‘আমি শুরু থেকেই গুণগত মানসম্পন্ন পণ্যের মডেলিং করছি। ফুওয়াং-এর প্রতিটি পণ্যই মানসম্পন্ন। বিশেষ করে ফুওয়াং নুডুলস সব বয়সীদের কাছে খুব প্রিয়। এর পুষ্টি এবং গুণগত মান অনেক ভালো। এসব কিছু চিন্তাভাবনা করেই আমি ‘ফুওয়াং নুডুলস’-এর শুভেচ্ছাদূত হতে রাজি হয়েছি।’উল্লেখ্য, এর আগে গত ফেব্রুয়ারিতে মৌসুমী আরএফএলের শুভেচ্ছাদূত হিসেবে কাজ শুরু করেন। এদিকে মৌসুমী এখন নতুন একটি চলচ্চিত্রের শুটিং শুরু করেছেন। ইমপ্রেস টেলিফিল্মের ব্যানারে নির্মিতব্য ছবিটির নাম ‘শূন্য হূদয়’। ছবিটিতে মৌসুমীর বিপরীতে অভিনয় করছেন ফেরদৌস।
