
মিঠুন অনুরাগীদের জন্য সুখবর। দীর্ঘ অসুস্থতার পর আবার পর্দায় ফিরছেন বলিউডের দাদা মিঠুন চক্রবর্তী। তবে এখন ছোট পর্দার মাধ্যমে আবার নতুন ইনিংস শুরু করতে চলেছেন বলিউডের সুপারস্টার।
গত বছর শারীরিক অসুস্থতার কারণে অভিনয় জগৎ থেকে দূরে ছিলেন ‘ডিস্কো ডান্সার’খ্যাত অভিনেতা। শারীরিক কারণে রাজ্যসভা থেকেও ইস্তফা দিয়েছিলেন মিঠুন। দীর্ঘদিন তিনি লস অ্যাঞ্জেলেসে চিকিৎসাধীন ছিলেন। সব অসুস্থতা কাটিয়ে সম্পূর্ণ সুস্থ হয়ে আবার ছোট পর্দায় ফিরছেন আশির দশকের অত্যন্ত জনপ্রিয় সুপারস্টার। তবে আজও তিনি একই রকম জনপ্রিয়। খবর অনুযায়ী, মিঠুন চক্রবর্তীকে সনি চ্যানেলের বহু চর্চিত এক নতুন কমেডি অনুষ্ঠানে দেখা যাবে। আসন্ন এই অনুষ্ঠানটির নাম আপাতত ‘কমেডি কোম্পানি’ রাখা হয়েছে। তাঁর সঙ্গে একই মঞ্চে দেখা যাবে ক্রুশনা অভিষেক, আলি সাগরের মতো কমেডিয়ানদের। এই কমেডি শোতে জাতীয় পুরস্কারপ্রাপ্ত অভিনেতাকে নিয়মিত দেখা যাবে। ছোট পর্দাতে কাজ শুরু করা মানে বোঝাই যাচ্ছে বলিউড তারকা এখন পুরোপুরি সুস্থ। সূত্রের খবর অনুযায়ী, মিঠুন নিজেকে এখন পুরোপুরি সুস্থ মনে করছেন, তাই সোনির এই কমেডি অনুষ্ঠানের সঙ্গে নিজেকে অঙ্গাঙ্গিভাবে জড়াচ্ছেন। আর ছোট পর্দায় কাজ করা মানে কোনো ছুটি নেই এবং শুটিংও দীর্ঘ সময় ধরে চলতে থাকে। ‘গোলমাল থ্রি’ এবং ‘এন্টারটেইনমেন্ট’ ছবিতে কমেডিয়ান হিসেবে মিঠুনের অভিনয় অত্যন্ত প্রশংসিত হয়। তাই হয়তো কমেডি শোর হাত ধরে আবার পর্দাতে ফিরছেন তিনি। তবে সম্প্রতি বলিউডে জোর রব, চিত্র প্রযোজক এবং পরিচালক রাম গোপাল ভারমার ছবির মাধ্যমে বড় পর্দায় ফিরবেন ‘অগ্নিপথ’-খ্যাত এ অভিনেতা। রাম গোপালের এই ভৌতিক ছবিতে সম্ভবত তিনি প্রধান চরিত্রে থাকবেন। কয়েক মাস আগে ছেলে মিমোকে নিয়ে বলিউডের রামুর (রাম গোপাল ভারমা) জন্মদিনের অনুষ্ঠানে যান তিনি। মিঠুনের এই প্রত্যাবর্তন সত্যি তাঁর অনুরাগী তথা বলিউডের জন্য খুশির খবর। 
