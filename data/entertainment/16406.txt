
ঢাকা ও কলকাতার প্রেক্ষাগৃহে গত মে মাসে একযোগে মুক্তি পায় আমি শুধু চেয়েছি তোমায় ছবিটি। যৌথভাবে ছবিটি পরিচালনা করেছেন ভারতের অশোক পতি এবং বাংলাদেশের অনন্য মামুন।অনন্য মামুন ছবি প্রসঙ্গে প্রথম আলোকে বলেন, ‘ছবির শুটিং শুরু করার পর থেকেই আমি অনেক বিতর্কের মুখে পড়েছিলাম। কিন্তু ছবি মুক্তির পর আর কোনো বিতর্ক নেই জেনে ভালো লাগছে। দর্শকদের ইতিবাচক প্রতিক্রিয়া পেয়ে মনে হচ্ছে, আমাদের চেষ্টা কিছুটা হলেও সার্থক হয়েছে।’ ২০১২ সালে মুক্তি পায় তামিল ছবি আরিয়া টু। এই ছবির কাহিনি অবলম্বনে তৈরি হয়েছে আমি শুধু চেয়েছি তোমায় ছবিটি।দুই সপ্তাহের বেশি সময় ধরে রাজধানীর বলাকা সিনেমা হলে প্রদর্শিত হচ্ছে আমি শুধু চেয়েছি তোমায় ছবিটি। এ প্রসঙ্গে বলাকা সিনেমা হলের ব্যবস্থাপক এস আর রহমান জয় বলেন, ‘প্রতিদিনই অনেক দর্শক ছবিটি দেখছেন। দর্শক উপস্থিতির হার গড়ে ৬০ শতাংশ। যত দিন দর্শকদের আগ্রহ থাকবে, আমরা তত দিন ছবিটি চালানোর সিদ্ধান্ত নিয়েছি।’ ছবিটি দেখে হল থেকে বের হওয়ার সময় কয়েকজন দর্শকের প্রতিক্রিয়া জানতে চাইলে তাঁদের প্রত্যেকেই ছবিটির প্রশংসা করেছেন।আমি শুধু চেয়েছি তোমায় ছবির প্রধান তিনটি চরিত্রে অভিনয় করেছেন কলকাতার অঙ্কুশ, শুভশ্রী ও বাংলাদেশের মিশা সওদাগর। ছবিতে বাংলাদেশের মেয়ে ভূমি চরিত্রে অভিনয় করেছেন শুভশ্রী। অভী চরিত্রে অভিনয় করেছেন অঙ্কুশ। আর ভূমির বাবার চরিত্রে রয়েছেন মিশা সওদাগর।বাংলাদেশ থেকে কলকাতার একটি বিশ্ববিদ্যালয়ে লেখাপড়া করতে যায় ভূমি। সেখানে গিয়ে ভূমির পরিচয় হয় অভীর সঙ্গে। তাদের মধ্যে ভালোবাসার সম্পর্ক গড়ে ওঠে। বিষয়টি জানতে পেরে ভূমির বাবা মেয়ের বিয়ে ঠিক করেন। এরপর ভূমিকে কলকাতা থেকে বাংলাদেশে নিয়ে আসা হয়। এমন ভালোবাসানির্ভর গল্প নিয়েই নির্মিত হয়েছে আমি শুধু চেয়েছি তোমায় ছবিটি।
এই ছবির মাধ্যমে এই প্রথম নায়িকার বাবা চরিত্রে অভিনয় করলেন ঢাকাই চলচ্চিত্রের জনপ্রিয় খলনায়ক মিশা সওদাগর। ছবিটিতে কাজের অভিজ্ঞতা সম্পর্কে তিনি বলেন, ‘ছবিটিতে অভিনয় করে অনেক ভালো লেগেছে। প্রথমবারের মতো আমি নায়িকার বাবা চরিত্রে অভিনয় করলাম। ছবিতে আমি সাধারণত নেতিবাচক চরিত্রে অভিনয় করলেও আমি শুধু চেয়েছি তোমায় ছবিতে আমার চরিত্রটি ইতিবাচক।’মিশা সওদাগর আরও বলেন, ‘এই ছবির কাজের জন্য অনেক আগে থেকেই প্রস্তুতি নিয়েছি। সব সংলাপ মুখস্থ করেছি। আমার বাচনভঙ্গি এবং অভিনয়েও নতুনত্ব আনার চেষ্টা করেছি। আমার বিশ্বাস, ছবিটি দর্শকদের ভালো লাগবে। ছবিতে হূদয় খানের গানগুলোর দৃশ্যায়নও অনেক ভালো হয়েছে।’আমি শুধু চেয়েছি তোমায় ছবিতে কলকাতার সংগীত পরিচালকদের পাশাপাশি বাংলাদেশের হূদয় খান এবং কিশোরও সংগীত পরিচালনা করেছেন। গানগুলোতে তাঁরা কণ্ঠও দিয়েছেন। ‘তুমি যদি’ এবং ‘ভালো লাগে না’ শিরোনামের দুটি গানে হূদয়ের সহশিল্পীরা হলেন বাংলাদেশের সারা ও ভারতের পলক মুছাল। আর ‘পাগলামি তোর চোখে’ শিরোনামের গানটিতে কিশোরের সঙ্গে গেয়েছেন লেমিস।
