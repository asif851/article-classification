
ঢাকাই ছবির জনপ্রিয় নায়ক শাকিব খান ও টালিগঞ্জের নায়িকা শ্রাবন্তী যৌথ প্রযোজনার ছবিতে অভিনয় করছেন, এ খবর পুরোনো। নতুন খবর হলো, কলকাতার এসকে মুভিজ ও ঢাকার জাজ মাল্টিমিডিয়া প্রযোজিত ছবিটির নাম ঠিক হয়েছে। ছবির নাম রাখা হয়েছে ‘শিকারি’।
এ তথ্য দিলেন জাজ মাল্টিমিডিয়ার কর্ণধার আবদুল আজিজ।একটি কিলিং মিশনকে ঘিরে ছবির গল্প গড়ে উঠেছে। আবদুল আজিজ বলেন, ছবিটির সংলাপ ও চিত্রনাট্য আগেই লেখা শেষ। কিন্তু এত দিন ছবির নাম নিয়ে দ্বিধাদ্বন্দ্ব ছিল। প্রথমে তিনটি নাম বাছাই করা হয়। পরে দুই প্রযোজনা প্রতিষ্ঠান একসঙ্গে বসে গল্পের সঙ্গে মিল রেখে ‘শিকারি’ নামটি ঠিক করে।‘শিকারি’ ছবির সংলাপ ও চিত্রনাট্য লিখেছেন বাংলাদেশের আব্দুল্লাহ জহির বাবু আর ভারতের পেলে চ্যাটার্জি। ছবিটি যৌথভাবে পরিচালনা করছেন বাংলাদেশ থেকে সীমান্ত ও কলকাতার জয়দেব।ছবিতে অভিনয়ের জন্য শাকিব খান ও শ্রাবন্তী যেমন চুক্তিবদ্ধ হয়েছেন, তেমনি এতে আরও অভিনয় করছেন বাংলাদেশের অমিত হাসান, সুব্রত, শিবা সানু এবং ভারতের রাহুল দেব, সব্যসাচী, লিলি।এদিকে ছবির পরিচালক সীমান্ত বলেন, আগামী ১৪ মার্চ থেকে কলকাতায় ছবির শুটিং শুরু হবে। তার আগে ৭ মার্চ ঢাকাতে ছবির মহরত হবে।কলকাতা ছাড়াও ছবির শুটিং হওয়ার কথা আছে বাংলাদেশ ও যুক্তরাজ্যের বিভিন্ন জায়গায়।
