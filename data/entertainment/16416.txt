
আজ দিনব্যাপী সিনেমা দেখানো হবে শিল্পকলা একাডেমিতে। বাংলাদেশ শর্ট ফিল্ম ফোরামের ৩০ বছরে পদার্পণ উপলক্ষে এ আয়োজন। এ ছাড়া এশিয়ান সিনেমা রেট্রোস্পেক্টিভের শনিবারের সিনেমা দেখার সূচি হিসেবে থাকছে দুটি চলচ্চিত্রের প্রদর্শনী।শর্ট ফিল্ম ফোরামের সভাপতি জাকির হোসেন রাজু জানান, শিল্পকলা একাডেমির জাতীয় চিত্রশালা মিলনায়তনে যে–কেউ এ ছবিগুলো দেখতে আসতে পারবেন। আজ সকাল ১০টা থেকে রাত ৮টা পর্যন্ত দেখানো হবে ছবিগুলো। এগুলোর মধ্যে থাকবে আশির দশক, নব্বই দশক ও বর্তমান সময়ে নির্মিত বিভিন্ন ধরনের ছবি।সকাল ১০টা থেকে বেলা ১টা পর্যন্ত দেখানো হবে মোরশেদুল ইসলামের ‘আগামী’, তানভীর মোকাম্মেলের ‘হুলিয়া’, তারেক মাসুদের ‘আদম–সুরত’, এনায়েত করিম বাবুলের ‘চাক্কি’, জাকির হোসেন রাজুর ‘মিছিলের মুখ’, শামীম আকতার ও তারেক মাসুদের ‘সে’, সরোয়ার জাহান খানের ‘শিরোনামহীন’।বেলা ৩টা থেকে বিকেল ৫টা পর্যন্ত দেখানো হবে মানজারেহাসীন মুরাদের ‘আমাদের ছেলেরা’, এ কে এম জাকারিয়ার ‘ইতি সালমা’, তারেক শাহরিয়ারের ‘কালীঘর’, ইয়াসমিন কবিরের ‘পরবাসী মন আমার’, আমিনুর রহমান বাচ্চুর ‘অনতিক্রান্ত বৃত্ত’।বিকেল ৫টা ১০ মিনিট থেকে রাত ৮টা পর্যন্ত দেখানো হবে মকবুল চৌধুরীর ‘মায়া’, শাহীন দিল রিয়াজের ‘জীবন জলেবেলে’, শবনম ফেরদৌসির ‘বিষকাব্য’ ও এন রাশেদ চৌধুরীর ‘বিশ্বরণের নদী’।এ ছাড়া এশিয়ান সিনেমা রেট্রোস্পেক্টিভের সাপ্তাহিক সিনেমা দেখার কর্মসূচিতে দেখানো হবে মৃণাল সেনের ‘ইন্টারভিউ’ ও ‘কলকাতা ৭১’। এ ছবি দুটি দেখা যাবে জাতীয় নাট্যশালার ইন্টারন্যাশনাল ডিজিটাল কালচারাল আর্কাইভ কক্ষে। ‘ইন্টারভিউ’ দেখানো হবে বিকেল চারটায় এবং ‘কলকাতা ৭১’ দেখানো হবে সন্ধ্যা ছয়টায়।মুভিয়ানা ফিল্ম সোসাইটির সভাপতি বেলায়াত হোসেন বলেন, ‘আমরা সূচিতে একটু পরিবর্তন এনেছি। “ভুবনসোম”-এর বদলে আজ “ইন্টারভিউ” ও “কলকাতা ৭১” দেখাব।’
