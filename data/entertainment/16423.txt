
তাঁর হাসি এখনো কানে বাজে অনেকের। পৃথিবী ছেড়ে যাওয়ার পরও সুচিত্রা সেনের মোহ কাটিয়ে উঠতে পারেনি তাঁর বাংলাদেশি ভক্তরা। এ জন্যই তো গুগল বাংলাদেশে এ বছর সুচিত্রা সেনের খোঁজ হয়েছে সবচেয়ে বেশি। একমাত্র বাঙালি অভিনেত্রী হিসেবে তাঁর অবস্থান রয়েছে তালিকার তিন নম্বরে। তাঁর আগে হলিউড তারকা জেনিফার লরেন্স ও প্রয়াত রবিন উইলিয়ামস রয়েছেন।প্রতিবছরই গুগল দেশভিত্তিক কিছু জরিপ চালায়। যার মধ্যে একটি হলো ব্যক্তিভিত্তিক খোঁজে কার কদর সবচেয়ে বেশি। গুগলে কোন ব্যক্তিকে কতবার কতজনে খুঁজছে, তার হিসাব করা হয় এ জরিপে। নিয়মমাফিক এবারও সেই জরিপ চালিয়েছে এ সার্চ ইঞ্জিনটি। তৈরি হয়েছে বাংলাদেশের তালিকাও। যেখানে পাওয়া গেছে বেশ কিছু মজার নাম। গুগল জানিয়েছে, বাংলাদেশের মানুষ এ বছর সবচেয়ে বেশি খুঁজেছে জেনিফার লরেন্সকে। তা ছাড়া বাংলাদেশিদের মধ্যে তালিকায় স্থান করে নিয়েছেন মডেল নায়লা নাঈম ও সংগীতশিল্পী আঁখি আলমগীর। তালিকায় আছে ফুটবল তারকা জেমস রদ্রিগেজ এবং নেইমারের নাম।প্রয়াত তারকা, আন্তর্জাতিক খেলোয়াড়, বাংলাদেশি মডেল ও সংগীতশিল্পী ছাড়াও বলিউডের দিকে সমান তালে নজর রেখেছে বাংলাদেশিরা। খোঁজ-তালিকায় অভিনেত্রী অমৃতা অরোরা ও কৃতি সানোনের নাম দেখলেই বোঝা যায় তা। তা ছাড়া জমকালো বিয়ের কারণে সালমান খানের বোন অর্পিতাও এ বছর বাংলাদেশিদের খোঁজ-তালিকায় স্থান করে নিয়েছেন।
