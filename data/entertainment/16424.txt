
চীনা অভিনেত্রী চু চু বলিউড তারকা সালমান খানের প্রতিভায় মুগ্ধ। সেই সঙ্গে এই অভিনেতা বিনয় ও ব্যক্তিত্বও চু চুর মনে দাগ কেটেছে। সম্প্রতি সালমানের সঙ্গে টিউবলাইট ছবির প্রথম ধাপের শুটিং শেষ করে এভাবেই মুগ্ধতা প্রকাশ করেন চু চু।চু চু কবির খানের নতুন ছবি টিউবলাইট-এ কাজ করছেন সালমানের সঙ্গে। ৩২ বছর বয়সী এই অভিনেত্রী এর আগে টম হ্যাংকস, রাসেল ক্রোর মতো অভিনেতার সঙ্গে কাজ করেছেন। সালমানের ব্যাপারে তাঁর মন্তব্য, ‘সালমানের সঙ্গে কাজ করার সুযোগ পেয়ে আমি রোমাঞ্চিত। আমি তাঁর সিনেমাগুলো দেখেছি। খুবই প্রতিভাবান অভিনেতা।’১৯৬২ সালের চীন-ভারত যুদ্ধের সময়কার কাহিনি নিয়ে কবির খানের নতুন এই সিনেমা। এর আগে কবিরের এক থা টাইগার ও বজরঙ্গি ভাইজান সালমানের ক্যারিয়ারে এনে দিয়েছিল নতুন মাত্রা। এই ছবির যে গল্প, সেটা নাকি আরও তোলপাড় ফেলে দেবে। শিহরিত করবে দর্শকদের।তবে কাজের শুরুতেই শিহরিত চু চু, ‘আমি নিশ্চিত এটা আমার ক্যারিয়ার ও জীবনে নতুন একটা মুগ্ধকর অভিজ্ঞতা এনে দেবে। কবির সেই দুর্দান্ত নির্মাতা, যিনি সব সময় মানবতা, ভালোবাসা আর সাধারণ মানুষের গল্প বলেছেন তাঁর ছবিতে, যে গল্পে পৃথিবীর সবাই যোগসূত্র খুঁজে পায়।’সালমানের জন্যও এটা হতে যাচ্ছে আনকোরা অভিজ্ঞতা। রুপালি পর্দার জন্য হলেও একজন ‘চীনা প্রেমিকা’ যে পেতে চলেছেন। টিওআই।
