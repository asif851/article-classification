
গত বছর ‘দুর্গা’ নামের একটি বাঘিনী দত্তক নিয়েছিলেন বলিউডের অভিনেত্রী প্রিয়াংকা চোপড়া। এবার ‘সুন্দরী’ নামের একটি সিংহী দত্তক নিয়ে প্রাণীর প্রতি তাঁর ভালোবাসারই বহিঃপ্রকাশ ঘটালেন সাবেক এ বিশ্বসুন্দরী।গত বছর ঝাড়খন্ডের বিরসামুণ্ডা চিড়িয়াখানার দুর্গাকে দত্তক নিয়েছিলেন প্রিয়াংকা। সম্প্রতি একই চিড়িয়াখানা থেকে সুন্দরীকে এক বছরের জন্য দত্তক নিলেন তিনি। আগামী এক বছর সুন্দরীর প্রতিপালনের যাবতীয় ব্যয় বহন করবেন এ অভিনেত্রী ও গায়িকা। প্রিয়াংকার এমন উদ্যোগের ভূয়সী প্রশংসা করেছে চিড়িয়াখানা কর্তৃপক্ষ। জানিয়েছে ‘টাইমস অব ইন্ডিয়া’।
 
গত বছর প্রাণী দত্তক দেওয়ার এ প্রক্রিয়া শুরু করে বিরসামুণ্ডা চিড়িয়াখানা কর্তৃপক্ষ। আগ্রহী ব্যক্তিরা কোনো প্রাণী এক থেকে ১১ বছর পর্যন্ত দত্তক নিতে পারেন। এ থেকে অর্জিত আয়ের পুরোটাই ব্যয় করা হয় চিড়িয়াখানার প্রাণী রক্ষণাবেক্ষণের কাজে। পাশাপাশি বন্য প্রাণী সম্পর্কে সচেতনতা বৃদ্ধিতেও ব্যয় করা হয় এ অর্থ। কর্তৃপক্ষের ধারণা, প্রিয়াংকার মতো জনপ্রিয় তারকাদের অংশগ্রহণ এমন উদ্যোগের সফলতায় নিঃসন্দেহে গুরুত্বপূর্ণ অবদান রাখবে।    
 
 
