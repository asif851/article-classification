
৩১ ডিসেম্বরে মধ্যে সম্মানীর বকেয়া টাকা পরিশোধ করার দাবি মানা না হলে বিটিভির শিল্পীরা রাজপথে নামবেন। আজ বুধবার দুপুরে বাংলাদেশ টেলিভিশনের মহাপরিচালকের কাছে শিল্পীদের বকেয়া সম্মানীর দাবিতে স্মারকলিপি প্রদান অনুষ্ঠানে এ হুমকি দেন বিটিভির শিল্পীরা।শিল্পীদের অভিযোগ, চলতি বছরের জুন মাস থেকে তাঁরা তাঁদের সম্মানীর টাকা পাচ্ছেন না। এর মধ্যে অনেক শিল্পী আছেন যাঁরা সম্মানীর টাকা দিয়ে জীবন ও জীবিকা নির্বাহ করে থাকেন। সম্মানী না পাওয়ায় তাঁরা মানবেতর জীব যাপন করছেন।স্মারকলিপি প্রদান অনুষ্ঠানে শিল্পী সম্মানী বৃদ্ধিসহ বিটিভিকে মুক্তিযুদ্ধের চেতনা-পরিপন্থী ব্যক্তিবর্গের কবল থেকে রক্ষা করার আহ্বান জানানো হয়। ৩১ ডিসেম্বরে মধ্যে এসব দাবি মানা না হলে শিল্পীরা রাজপথে নামবেন বলে ঘোষণা দেন।সংগঠনের সভাপতি খায়রুল আলম সবুজের সভাপতিত্বে অনুষ্ঠানে বক্তব্য দেন সাধারণ সম্পাদক সাইফুল আলম বাশার, ইনামুল হক, স্বাধীন বাংলা বেতার কেন্দ্রের শিল্পী মোহাম্মদ আবদুল জব্বার, মনোরঞ্জন ঘোষাল, এস এম মহসিন, আসলাম শিহির, শাহাদাত্ হোসেন নিপু, ফিরোজ হোসাইন, শারমিন শর্মী, নূরে আলম উজ্জ্বল প্রমুখ। এ সময় বিটিভির উপ-মহাপরিচালক (অনুষ্ঠান) গোলাম শফিউদ্দিনও উপস্থিত ছিলেন।বিটিভির মহাপরিচালক ম. হামিদ খুব শিগগির শিল্পী সম্মানী দেওয়ার ব্যবস্থা গ্রহণসহ বিটিভির তালিকাভুক্ত শিল্পীদের একটি ডেটাবেজের আওতায় এনে অনুষ্ঠান প্রদান, শিল্পী সম্মানী প্রদানসহ প্রভৃতি বিষয় ডিজিটাল পদ্ধতির আওতায় আনার আশ্বাস দেন।
