
আজ মঙ্গলবার দুপুরে এক আড়ম্বরপূর্ণ অনুষ্ঠানের মধ্য দিয়ে আনুষ্ঠানিকভাবে ‘এসিআই ফান কেক-আনন্দ আলো শিশুসাহিত্য পুরস্কার ২০১৮’ প্রদান করা হয়। এবার কথাপ্রকাশ থেকে প্রকাশিত ‘আধিভৌতিক’ গ্রন্থের জন্য ইমদাদুল হক মিলন, পাঞ্জেরি পাবলিকেশনস থেকে প্রকাশিত ‘স্পাই’ গ্রন্থের জন্য অরুণ কুমার বিশ্বাস, অ্যার্ডন পাবলিকেশনস থেকে প্রকাশিত ‘পরিদের নাচের টিচার’ গ্রন্থের জন্য দন্ত্যস রওশন এবং ডাংগুলি থেকে প্রকাশিত ‘সমুদ্রে ভয়ংকর’ গ্রন্থের জন্য দীপু মাহমুদ এই পুরস্কার পেয়েছেন।
রাজধানীর তেজগাঁওয়ে চ্যানেল আই ভবনে এ উপলক্ষে আয়োজিত অনুষ্ঠানে উপস্থিত ছিলেন চ্যানেল আইয়ের ব্যবস্থাপনা পরিচালক ও আনন্দ আলোর সম্পাদকমণ্ডলীর সভাপতি ফরিদুর রেজা সাগর, এসিআই ফুডস লিমিটেডের ব্যবস্থাপনা পরিচালক সৈয়দ আলমগীর ও বিজনেস ডিরেক্টর ফারিয়া ইয়াসমিন এবং ‘আনন্দ আলো’র সম্পাদক রেজানুর রহমান। তাঁরা পুরস্কারপ্রাপ্ত লেখকদের হাতে পুরস্কার হিসেবে ক্রেস্ট ও অর্থমূল্য তুলে দেন।
পুরস্কার প্রদান অনুষ্ঠানটি চ্যানেল আই সরাসরি সম্প্রচার করে।
