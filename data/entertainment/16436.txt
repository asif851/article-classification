
সেরাকণ্ঠের ইমরান আর হূদয় মিক্স থ্রি অ্যালবামের গায়িকা ঐশী কাজ করছেন একই অ্যালবামে। ঐশীর একক অ্যালবামের সবগুলো গানের সুর ও সংগীত পরিচালনা করছেন ইমরান। ঐশীর অ্যালবামের মাধ্যমে এবারই প্রথম কোনো শিল্পীর একক অ্যালবামের সুর ও সংগীত পরিচালনা করছেন ইমরান। পহেলা বৈশাখকে সামনে রেখে তৈরি হচ্ছে এই অ্যালবাম। নাম চূড়ান্ত না হওয়া অ্যালবামটিতে গান থাকছে মোট ১০টি। এরমধ্যে তিনটি দ্বৈত গানে কণ্ঠ দিচ্ছেন ইমরান ও ঐশী। বাকি সাতটি ঐশীর একক। চারটি গানের রেকর্ডিং হয়ে গেছে। এখন চলছে বাকি গানগুলো তৈরির কাজ। গানগুলোর কথা লিখছেন রবিউল ইসলাম জীবন।অ্যালবামটি প্রসঙ্গে ইমরান বলেন, ‘ঐশীর গানের গলা চমত্কার। যে কোনো ধরনের গানই সহজে গাইতে পারেন তিনি। মেলোডির পাশাপাশি কিছু রক এবং এক্সপেরিমেন্টাল গানও করছি তাঁর জন্য। আশা করছি, গানগুলো শ্রোতারা পছন্দ করবেন।’ঐশী বলেন, ‘আমি গান শিখছি ২০০০ সাল থেকে। গান গেয়ে স্কুল, জেলা, বিভাগীয় ও জাতীয় পর্যায়ে অনেকগুলো পুরস্কারও পেয়েছি। ইমরান ভাইয়া অনেক সময় নিয়ে এবং যত্নের সঙ্গে গানগুলো তৈরি করছেন। শ্রোতারা শুনলেই সেটা বুঝতে পারবেন।’ নোয়াখালী সরকারি কলেজের এইচএসসির ছাত্রী ঐশী ‘হূদয় মিক্স-থ্রি’ অ্যালবামের ‘দক্ষিণা হাওয়া’ গানটি গেয়ে শ্রোতামহলে প্রশংসিত হয়েছেন। কণ্ঠ দিয়েছেন আরো কিছু মিক্সড অ্যালবামেও। পাশাপাশি নিয়মিত মঞ্চ এবং টিভি অনুষ্ঠানে গান গাইছেন। এবারই নিজের প্রথম একক অ্যালবাম প্রকাশ করতে যাচ্ছেন ঐশী।   
