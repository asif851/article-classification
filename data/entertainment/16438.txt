
প্রায় একই সময়ে বলিউডের দুই চিরপ্রতিদ্বন্দ্বী তারকা সালমান ও শাহরুখ খানের ছবি মুক্তির বিষয়টিকে তাঁদের ভক্তরা ‘তৃতীয় বিশ্বযুদ্ধ’ বলেই অভিহিত করেছিলেন। এ বছরের জুলাই মাসে প্রায় একই সঙ্গে মুক্তি পাচ্ছে সালমান ও শাহরুখ অভিনীত নতুন দুটি ছবি। শাহরুখের ‘রেইস’ মুক্তি পাবে ৩ জুলাই আর সালমানের ‘সুলতান’ ছবিটির মুক্তি পাওয়ার কথা রয়েছে জুলাই মাসের ৮ তারিখে। কিন্তু সম্প্রতি এক টুইটে সালমান নিজেই জানিয়েছেন, তিনি শাহরুখ খানের একজন ভক্ত! মিথ্যে নয়, এটাই সত্যি। গতকালই মুক্তি পেয়েছে শাহরুখ খানের নতুন ছবি ‘ফ্যান’-এর ট্রেলার। অন্যদের সঙ্গে সালমান খানও যোগ দিয়েছেন এর প্রশংসায়। এক টুইট বার্তায় ভক্তদের জানিয়েও দিয়েছেন, ‘শাহরুখের ভক্ত সালমান!’এর আগে সালমানের ছবিরও প্রচারণা করে দিয়েছিলেন শাহরুখ, ঠিক একইভাবে। বোঝাই যাচ্ছে, নিজ নিজ কাজের ক্ষেত্রে প্রতিযোগিতায় যতই ‘তৃতীয় বিশ্বযুদ্ধ’ লেগে যাক না কেন, একে অন্যের বন্ধুর মতো ন্যূনতম সৌজন্য প্রদর্শনে তাঁরা কেউই কার্পণ্য করছেন না।বলিউড লাইফ অবলম্বনে দেব দুলাল গুহ।
