
অভিনেত্রী ববিতার বাসায় হাজির হলেন তাঁর পরের প্রজন্মের কয়েকজন জনপ্রিয় নায়ক-নায়িকা। সেখানে রাতের খাবার খাওয়া, গল্প আর আড্ডায় সবাই কাটিয়েছেন কয়েক ঘণ্টা। গতকাল শনিবার সন্ধ্যায় পুরোনো বছরকে বিদায় ও নতুন বছরকে স্বাগত জানাতে এই আনন্দ আড্ডার আয়োজন করেন ববিতা। আজ রোববার প্রথম আলোর সঙ্গে আলাপে এমনটাই জানালেন ফেরদৌস। আমন্ত্রিত শিল্পীদের মধ্যে ছিলেন তিনি।
কানাডায় একমাত্র ছেলের সঙ্গে অনেক দিন কাটিয়ে সম্প্রতি দেশে ফিরেছেন ববিতা। ঢাকায় ফেরার পর দুজন নিকটাত্মীয়ের মৃত্যুতে বিষণ্ন ছিলেন। বিষণ্নতা কাটাতে ও নতুন বছরকে স্বাগত জানানোর জন্য খুব কাছের কয়েকজন অনুজ শিল্পীকে বাসায় আমন্ত্রণ জানান ববিতা। প্রিয় শিল্পীর ডাকে তাঁরাও ছুটে যান। এঁদের মধ্যে বোন চম্পা ছাড়া আরও ছিলেন ফেরদৌস, আমিন খান, বাপ্পারাজ, পপি, মৌসুমী, ওমর সানি, রিয়াজ ও পূর্ণিমা। সবাই মিলে মন খুলে মধ্যরাত পর্যন্ত আড্ডায় মেতে ছিলেন। আর নৈশভোজ সেরেছেন ববিতার রান্না করা পছন্দের খাবারে।
চম্পা বলেন, ‘আমাদের তিন বোনের আড্ডা প্রায়ই হয়। ববিতা আপার বাসায় এবার অনুজ কয়েকজন শিল্পীসহ আড্ডা দিলাম। অনেক গল্প হলো। কাজের ব্যস্ততায় আমাদের এমনিতে দেখা হয় না। ববিতা আপা ভাবলেন, সবাইকে ডেকে একসঙ্গে আড্ডা আর খাওয়াদাওয়া হবে। অল্প সময়ের ব্যবধানে আপার ডাকে অনেকেই সাড়া দিয়েছেন। এমন আড্ডায় নিজেদের সম্পর্কের উন্নতি হয়।’
ফেরদৌস বলেন, ‘অনেক দিন পর আমরা একত্রিত হয়েছি। গল্প আর আড্ডায় কীভাবে সময় কেটে গেছে, টেরই পাইনি। পেশাগত কথার বাইরে নিজেদের ব্যক্তিগত নানা বিষয়ে আলাপ হয়েছে। কাজের বাইরে এ ধরনের আড্ডা নিজেদের মধ্যে দারুণ একটা সম্পর্ক গড়ে তুলতে সহযোগিতা করে।’
