
ভারতের কয়েকটি প্রদেশে মুক্তি পাচ্ছে বাংলাদেশ সরকারের অনুদানে তৈরি মুক্তিযুদ্ধভিত্তিক চলচ্চিত্র ভুবন মাঝি। সম্প্রতি ভারত থেকে ছবিটি কোনো কর্তন ছাড়াই সেন্সর ছাড়পত্র পায়। ছবির পরিচালক ফাখরুল আরেফীন খান জানান, ভারতের বাংলাভাষী প্রদেশগুলোতে ছবিটি দেখানোর পরিকল্পনা তাঁদের। সেই লক্ষ্যে ছবিটি আগামী মাসেই কলকাতায় মুক্তি দিতে চাইছেন তাঁরা।
চলচ্চিত্রটি গত বছরের মার্চ মাসে বাংলাদেশে মুক্তি পায়। মুক্তির পর এখন পর্যন্ত ছবিটি বিশ্বের ৮টি গুরুত্বপূর্ণ চলচ্চিত্র উৎসবে অংশ নিয়েছে। গণপ্রজাতন্ত্রী বাংলাদেশ সরকারের অর্থায়নে নির্মিত এই ছবির প্রধান দুই চরিত্রে অভিনয় করেছেন বাংলাদেশের অপর্ণা ঘোষ ও ভারতের কলকাতার পরমব্রত চট্টোপাধ্যায়। সংগীত পরিচালনা করেছেন দোহার ব্যান্ডের শিল্পী প্রয়াত কালিকাপ্রসাদ ভট্টাচার্য। ভারতে ভুবন মাঝি ছবির পরিবেশক নাথিং বিয়ন্ড সিনেমা।
দক্ষিণ এশিয়ার আঞ্চলিক মুক্ত বাণিজ্য চুক্তির (সাফটা) আওতায় ভুবন মাঝি কলকাতায় মুক্তি পাচ্ছে। ভারতে মুক্তি পাওয়া প্রসঙ্গে পরিচালক ফাখরুল আরেফীন খান বলেন, ‘এটি আমার পরিচালনায় নির্মিত প্রথম পূর্ণদৈর্ঘ্য চলচ্চিত্র। এই চলচ্চিত্রের সঙ্গে আমার অনেক আবেগ আর অনুভূতি জড়িয়ে আছে। বিশেষ করে কালিকাপ্রসাদের স্মৃতি। তিনি অনেক পরিশ্রম করে ছবিটির সংগীতায়োজন করেছিলেন। তিনি এই ছবিটির ভারতে মুক্তি দেখতে পারলে বেশি খুশি হতেন।’
