
মাহিয়া মাহি বড় বাজেটের ময়না ছবিতে চুক্তিবদ্ধ হয়েছেন গত ৪ ফেব্রুয়ারি। এরই মধ্যে ঢাকাই চলচ্চিত্রের আরেকটি বড় প্রযোজনা প্রতিষ্ঠান হার্টবিটের ছবিতে কাজ করতে যাচ্ছেন তিনি। ছবির নাম মনে রেখো। ২৬ ফেব্রুয়ারি ছবিটির জন্য চুক্তিবদ্ধ হয়েছেন এই নায়িকা। পরিচালনা করবেন ওয়াজেদ আলী সুমন।মাহির সঙ্গে যখন যোগাযোগ করা হয়, তখন তিনি কাপ্তাইয়ে; পবিত্র ভালোবাসা ছবির শুটিংয়ে। মুঠোফোনে অগ্নি–খ্যাত এই নায়িকা বলেন, ‘এটি হার্টবিটের সঙ্গে প্রথম কাজ আমার। তারা সব সময় শাকিব খানকে নিয়ে ছবি নির্মাণ করে। এবার আমাকে নিয়ে কাজটি করতে যাচ্ছে। তারা আমার প্রতি বিশ্বাস দেখিয়েছে। তাই আমার সর্বোচ্চ ভালো কাজটা দেওয়ার চেষ্টা থাকবে এখানে।’ এদিকে সুমন বলেন, মাহির বিপরীতে কলকাতা থেকে দুজন অভিনয় করবেন। তবে তাঁদের দুজনের নাম এখনই বলতে চাননি এই পরিচালক। তাঁর কথায়, দুজনের সঙ্গেই কথাবার্তা চূড়ান্ত। যেহেতু এখনো চুক্তি হয়নি, তাই নাম না বলাই ভালো।তবে ছবিটির শুটিংয়ের দিন চূড়ান্ত হয়ে গেছে। পরিচালক বলেন, ১৬ মার্চ থেকে ঢাকার লোকেশনে শুটিং শুরু হবে ছবিটির। এরপর দার্জিলিংয়ের লোকেশনে। মনে রেখো ছবিতে আরও অভিনয় করবেন মিশা সওদাগর, সাদেক বাচ্চু, রেবেকা, বিলাস খান, আমির সরকার প্রমুখ।
