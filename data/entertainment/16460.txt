
একজন সাধারণ মধ্যবিত্ত মানুষ একসঙ্গে কত টাকা দেখে থাকতে পারে? ৫০ লাখ? ১ কোটি? ১০ কোটি? কিংবা ব্যতিক্রম ঘটলে ১০ বা ২০ কোটি টাকা? কিন্তু যদি বলা হয় ৯০ হাজার কোটি টাকা, তাহলে চোখের সামনে টাকার পরিমাণটা কেমন দেখাবে? সেই ভাবনা কোনো বুনো স্বপ্নের চেয়ে কম নয়। তাই সেটা কল্পনা করা বাদ দিয়ে বরং জানিয়ে দিই অর্থের এই পরিমাণটি কিসের। এটা হলো ২০১৬ সালে হলিউডের বক্স অফিসের আয়—৯০ হাজার ৪২১ কোটি টাকা। মার্কিন ডলারের হিসাবে অর্থের অঙ্কটি হলো ১১ দশমিক ৪ বিলিয়ন।২০১৬ সালে হলিউড তাদের ইতিহাসের সর্বোচ্চ আয় করেছে। এই আয় শুধু যুক্তরাষ্ট্র ও কানাডার বক্স অফিসের যোগফল। আয়ের এই হিসাব করেছে বক্স অফিস বিশ্লেষণকারী সংস্থা কমস্কোর। এই প্রতিষ্ঠানের জ্যেষ্ঠ মিডিয়া বিশ্লেষক পল ডারগারাবেডিয়ান বলেছেন, এ বছর বৈচিত্র্যময় ছবি মুক্তি পেয়েছে হলিউডে। প্রতিটি ঘরানার দর্শকের কথা মাথায় রেখেই প্রযোজনা প্রতিষ্ঠানগুলো ছবি মুক্তি দিয়েছে। তাই আয়ের অঙ্কটা এত বিশাল।পল বলেন, প্রযোজনা প্রতিষ্ঠানের হিসাবে ব্যবসাসফল ১০টি ছবির মধ্যে ৩টিই ছিল ডিজনি পিকচার্সের। সেরার তালিকায় প্রাধান্য ছিল অ্যানিমেটেড, সুপারহিরো আর ফ্রাঞ্চাইজি ছবির নাম; যেমন ফাইন্ডিং ডোরি, রোগ ওয়ান: স্টার ওয়ার্স স্টোরি, ক্যাপ্টেন আমেরিকা: সিভিল ওয়ার, দ্য সিক্রেট লাইট অব পেটস, দ্য জাঙ্গাল বুক, ডেডপুল প্রভৃতি। পিটিআই।
