
আজ রবীন্দ্রপ্রয়াণ দিবস। দেশের সংস্কৃতি অঙ্গন গভীর শ্রদ্ধায় স্মরণ করবে কবিগুরুকে। এ উপলক্ষে টিভি চ্যানেলগুলো রেখেছে নানা অনুষ্ঠান। সেসব অনুষ্ঠানে রবীন্দ্রনাথ ঠাকুরের গান করবেন শিল্পীরা অনেকেই। প্রয়াণ দিবসে রবীন্দ্রনাথকে স্মরণের নানা আয়োজন নিয়ে গতকাল সন্ধ্যায় কথা বললেন শিল্পী অদিতি মহসিন।
রবীন্দ্রপ্রয়াণ দিবসে কোথায় কোথায় গান করছেন? কী কী ধরনের গান করবেন?
বেশ কয়েকটি জায়গায় গাইব। সকাল আটটা থেকে এনটিভিতে, দুপুরে চ্যানেল আইতে। রবীন্দ্রপ্রয়াণ দিবস মাথায় রেখেই গাইব। এখন যেহেতু বর্ষা। বর্ষার গানও গাইব।
কলকাতা থেকে সম্প্রতি যে অ্যালবামটি প্রকাশিত হলো...
অ্যালবামটি ভাবনা রেকর্ডস থেকে বেরিয়েছে। দশখানা গানের অ্যালবাম হৃদয় বাসনা। মোড়ক উন্মোচন করেছেন সৌমিত্র চট্টোপাধ্যায়। অনুষ্ঠানটি স্মরণীয় হয়ে থাকবে। অনেক শ্রোতা এসেছিলেন গান শুনতে।
সামনে কী করবেন?
ভাবনা থেকে আরও একটি গানের অ্যালবাম বের হবে, হে ভুবনমোহিনী। হয়তো বছরের শেষের দিকে।
তরুণদের রবীন্দ্রচর্চা নিয়ে আপনার কিছু বলার আছে?
আমরা চাই, তরুণেরা আরও বেশি বেশি রবীন্দ্র-নজরুল-লালনের গান করুক। ঠিক সুরে গাইলে কারও কিছু বলার নেই। রবীন্দ্রনাথের গান নিয়ে আসলে এক্সপেরিমেন্ট করার কিছু নেই। শ্রদ্ধা এবং ভালোবাসার সঙ্গে যদি কেউ গায়, সেটাই ভালো লাগার কথা।
প্রয়াণ দিবসকে ঘিরে শ্রোতাদের জন্য কিছু বলবেন?
দিনটা এখন আর শোকের নেই। তিনি কালোত্তীর্ণ, আমরা এখন তাঁকে শুধু স্মরণ করি, শ্রদ্ধা জানাই। রবীন্দ্রনাথের গান অনেকেই করেছেন, ভবিষ্যতেও করবেন। শ্রদ্ধা ও ভালোবাসার জায়গাটা যেন ঠিক রাখেন তাঁরা। তাহলে আমাদের সবার ভালো লাগবে।
সাক্ষাৎকার: বিনোদন প্রতিবেদক
 
