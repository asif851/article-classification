
প্রখ্যাত চলচ্চিত্র অভিনেতা রাজ্জাকের শারীরিক অবস্থা এখন অনেকটাই ভালো। আজ দুপুরে তাঁর লাইফ সাপোর্ট খুলে নেওয়া হয়েছে। এত দিন কৃত্রিম উপায়ে শ্বাস-প্রশ্বাস নিলেও এখন তা স্বাভাবিক বলেই জানিয়েছেন রাজ্জাকের ছোট ছেলে সম্রাট।সম্রাট বলেন, ‘আল্লাহর অশেষ রহমতে আমার বাবা এখন অনেক ভালো আছেন। তাঁর লাইফ সাপোর্ট খুলে নেওয়া হয়েছে। এই মুহূর্তে বাবার শ্বাস-প্রশ্বাস প্রক্রিয়া স্বাভাবিক আছে। তিনি আমার সঙ্গে কথা বলেছেন। সবার সম্পর্কে জানতে চেয়েছেন। বিপদে পাশে দাঁড়ানোর জন্য আমার সব বন্ধু, পরিবারের সদস্য ও শুভাকাঙ্ক্ষীকে ধন্যবাদ।’শ্বাসকষ্টজনিত কারণে গত শুক্রবার রাজ্জাককে রাজধানীর ইউনাইটেড হাসপাতালে ভর্তি করা হয়। পরদিন সন্ধ্যায় শারীরিক অবস্থার অবনতি ঘটলে তাঁকে সেখানকার আইসিইউতে স্থানান্তর করা হয়।নায়করাজ রাজ্জাকের অসুস্থতার খবরে চলচ্চিত্রাঙ্গনসহ সারা দেশে উদ্বেগ-উৎকণ্ঠা ছড়িয়ে পড়ে। সবাই রাজ্জাকের সুস্থতার জন্য মহান আল্লাহর কাছে দোয়া চাইতে থাকেন। রাজ্জাকের শারীরিক অবস্থার খোঁজ নিতে ইউনাইটেড হাসপাতালে ছুটে যান তাঁর অসংখ্য ভক্ত ও শুভাকাঙ্ক্ষীসহ চলচ্চিত্রাঙ্গনের বন্ধু ও সহকর্মীরা। তাঁদের মধ্যে ছিলেন আলমগীর, উজ্জ্বল, চম্পা, ফেরদৌস, সিমলা, গাজী মাজহারুল আনোয়ার, আবুল হায়াত, খোরশেদ আলম, খসরু, চয়নিকা চৌধুরী প্রমুখ।
