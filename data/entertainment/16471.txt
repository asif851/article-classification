
সদ্য প্রয়াত ভাস্কর নভেরা আহমেদের জীবন নিয়ে আজ শনিবার সন্ধ্যায় রাজধানীর শিল্পকলা একাডেমিতে হবে একটি মঞ্চ পরিবেশনা—‘নভেরা’। এতে একক অভিনয় করবেন শিল্পী সামিউন জাহান।হাসনাত আবদুল হাইয়ের জীবনীভিত্তিক উপন্যাস ‘নভেরা’ অবলম্বনে হচ্ছে এই পরিবেশনা। হচ্ছে সন্ধ্যা সাড়ে সাতটায় শিল্পকলা একাডেমির পরীক্ষণ থিয়েটার হলে।কথা হলো শিল্পী সামিউন জাহানের সঙ্গে। মুঠোফোনে তিনি বলেন, মঞ্চে এই কাজটা করার জন্য উপন্যাসটি পড়া ছাড়াও তিনি নভেরাকে নিয়ে নির্মিত প্রামাণ্যচিত্র দেখেছেন, অন্যান্য বইপত্র পড়েছেন।মঞ্চে ব্যক্তি নভেরার চরিত্র ফুটিয়ে তোলার প্রস্তুতি কী ছিল? সামিউন বললেন, ‘আসলে যেকোনো শিল্পীর ব্যক্তিত্বের প্রভাব থাকে তাঁর কাজগুলোতে। তাই নভেরা চরিত্রের চিত্রায়ণে আমি ওঁর ভাস্কর্যগুলো থেকে শিক্ষা নিয়েছি। ঢাকা বিশ্ববিদ্যালয়ের চারুকলা বিভাগে গিয়ে আমি দেখেছি, একজন ভাস্কর কীভাবে কাজ করেন। আসলে এই সময়টায় আমি নভেরার সঙ্গে বসবাস করেছি।’আজকের পরিবেশনাটি দ্বিতীয় মঞ্চ পরিবেশনা। শিল্পী সামিউন জাহান বলেন, প্রতিটি বিশ্ববিদ্যালয়ের চারুকলা বিভাগে অন্তত একটি করে প্রদর্শনী করতে চান।ধ্রুপদি অ্যাক্টিং অ্যান্ড ডিজাইন স্কুলের আয়োজনে মঞ্চ পরিবেশনাটির নির্দেশক সাজ্জাদ রাজীব। আলোক পরিকল্পনা করেছেন ওয়াসিম আহমেদ। সংগীত পরিকল্পনা কেয়া চৌধুরীর।
