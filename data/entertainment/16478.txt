
আর মাত্র কয়েক ঘণ্টার অপেক্ষা। এরপর জীবনের এক নতুন অধ্যায়ে প্রবেশ করবেন লাক্স-চ্যানেল আই সুপারস্টার ২০০৬ সালের প্রথম রানারআপ আফসান আরা বিন্দু। আকদ অনুষ্ঠান সম্পন্ন হতে যাচ্ছে তাঁর। ঢাকার অভিজাত হোটেল র‌্যাডিসন ওয়াটার গার্ডেনে আজ শুক্রবার রাত দশটায় একেবারে ঘরোয়া পরিবেশে বিন্দুর আকদ সম্পন্ন হবে। বিন্দুর বরের নাম আসিফ সালাহউদ্দিন মালিক। তিনি আসিফ অ্যাপারেলস লিমিডেটের কর্ণধার।আপাতত আকদ অনুষ্ঠান সম্পন্ন হলেও খুব শিগগিরই সুবিধাজনক একটি সময়ে বিন্দু তাঁর বিবাহোত্তর সংবর্ধনা অনুষ্ঠানের আয়োজন করবেন বলে জানান।প্রথম আলোকে বিন্দু জানান, ‘বলতে পারেন একটা ঘোরের মধ্যে আছি। একেবারে পারিবারিকভাবে আমাদের বিয়ের কাজটি হতে যাচ্ছে। আসিফের পরিবারের সবাই আমাকে তাদের পরিবারের একজন মনে করেন। এমন একটি পরিবার পাওয়া যেকোনো মেয়ের জন্য ভাগ্যের ব্যাপার। আমি অনেক বেশি আনন্দিত। আল্লাহর কাছে অনেক শুকরিয়া।’নয় মাস ধরে যে কোনো ধরনের শুটিং থেকে নিজেকে বিরত রাখছেন বিন্দু। এই সময়টাতে যে নাটকগুলো প্রচারিত হয়েছে এসবের শুটিং অনেক আগে করা বলে জানান তিনি। বিন্দু ভক্তদের জন্য বড় দুঃসংবাদ হচ্ছে, এখন থেকে শোবিজে আরও কোনো ধরনের কাজে অংশ নেবেন না তিনি। এই সিদ্ধান্তের কোনো নড়চড় হবে না বলেও নিশ্চয়তা দেন বিন্দু। কোনো ধরনের শুটিং না করার ব্যাপারটি বিন্দুর একান্ত ব্যক্তিগত সিদ্ধান্ত উল্লেখ করে বললেন, ‘আমার পক্ষে আসলে একসঙ্গে দুটি বিষয় মেইনটেইন করা সম্ভব না। এখন থেকে নিজেকে পুরোপুরিভাবে পরিবারের কাজে নিয়োজিত করতে চাই।’
২০০৬ সালের লাক্স-চ্যানেল আই সুপারস্টার প্রতিযোগিতার প্রথম রানারআপ আফসান আরা বিন্দু নাটক ও টেলিছবিতে অভিনয়ের পাশাপাশি চলচ্চিত্রেও অভিনয় করেন। তাঁর অভিনীত চলচ্চিত্রগুলো হচ্ছে দারুচিনি দ্বীপ, জাগো, পিরিতের আগুন জ্বলে দ্বিগুণ ও এই তো প্রেম। প্রথম তিনটি ছবি মুক্তি পেলেও শেষেরটি মুক্তির তারিখ এখনো চূড়ান্ত হয়নি।
