
বলিউড তারকাদের হামেশাই দামি পোশাকে দেখা যায়। একাধিকবার উঠে এসেছে রানী মুখার্জি, কারিনা কাপুর খান, উর্বশী রৌতেলার পোশাকের দাম। এসব পোশাকের দাম শুনে অনেকেই অবাক হয়েছেন। তবে এবার সবকিছুকে ছাড়িয়ে গেছে বলিউড তারকা দিশা পাটানির কাঁধে ঝোলা একটি ব্যাগের মূল্য। এই ব্যাগের দাম কত জানতে চান? এই দাম শুনে চোখ কপালে উঠতে বাধ্য।
‘এম এস ধোনি: দ্য আনটোল্ড স্টোরি’ ছবির তারকা দিশা নানাভাবে খবরে থাকেন। তাঁর অভিনীত সদ্য মুক্তি পাওয়া ছবি ‘বাগি টু’ বক্স অফিসে দারুণ সাড়া ফেলেছে। তবে নিজের ক্যারিয়ারের থেকে ব্যক্তিগত জীবন নিয়ে বেশি চর্চায় থাকেন এই সুন্দরী। ছবির নায়ক টাইগার শ্রফের সঙ্গে তাঁর ভালোবাসার কথা বিটাউনের অলিতে-গলিতে কান পাতলেই শোনা যায়। ‘বাগি টু’ ছবিতে পর্দায় টাইগার আর দিশার রোমান্স দর্শক দারুণ পছন্দ করেছে। সম্প্রতি এই বলিউড সুন্দরীকে মুম্বাইয়ের এক রেস্তোরাঁর বাইরে দেখা যায় বেগুনি রঙের এক টিউব টপ ও ডেনিম স্কার্ট পরে। আর সেদিন দিশার কাঁধে ঝুলছিল সাদা রঙের ঝোলানো ব্যাগ। এই ব্যাগের দাম শুনে সত্যি অবাক হতে হয়। জানা গেছে, দিশার এই সাদা রঙের ব্যাগের দাম ৫ লাখ ৫৪ হাজার ৫০০ রুপি! আর ব্যাগটি বিখ্যাত ব্র্যান্ড শিক চ্যানেলের।
দিশা ফ্যাশন ও ফিটনেস নিয়ে খুবই সচেতন। কিন্তু আদপে তিনি একদম ফ্যাশনে বিশ্বাসী নন। সম্প্রতি এক সাক্ষাৎকারে দিশা প্রথম আলোকে তাঁর ফ্যাশন স্টেটমেন্ট সম্পর্কে বলেন, ‘আমি ফ্যাশনে বিশ্বাসী নই। আমার যখন যা ইচ্ছে হয়, তখন সেটা পরে ফেলি। আমি জানি না ফ্যাশন কী। ফ্যাশন সম্পর্কে কোনো ধারণা নেই। ম্যুডের ওপর সব নির্ভর করে। কখনো মনে হয়, আজ হালকা পোশাক পরব, তখন তা-ই পরি।’
দিশা আর পাঁচজন বলিউড নায়িকা থেকে সম্পূর্ণ আলাদা। হুটহাট মেকআপ ছাড়া প্রকাশ্যে চলে আসেন। এ প্রসঙ্গে বলেন, ‘একদম ঠিক বলেছেন। মেকআপ আমার পছন্দ নয়। অভিনেত্রীদের মেকআপ ছাড়া জনসমক্ষে আসতে দেখা যায় না। কিন্তু তাদের মেকআপ ছাড়া যখন দেখি, তখন বলি, এ মা, কত বিশ্রী! আসলে আমি আমার মতো করেই সবার সামনে আসতে চাই।’
‘ধোনি’ এবং ‘বাগি টু’ ছবিতে প্রায় মেকআপ ছাড়াই দেখা গেছে তাঁকে। তাও পর্দায় দিশার সৌন্দর্য সবাইকে আকৃষ্ট করেছে। এর রহস্য কী? তার জবাবে লাজুক হেসে তিনি বলেন, ‘তাই নাকি! জানতামই না (সশব্দে হেসে)। এর পেছনে কোনো রহস্য নেই। নিজের খুব একটা যত্ন নিই না। কারণ, এসব ক্ষেত্রে আমি ভীষণ অলস। শুধু ফেসওয়াশ দিয়ে নিজের মুখটা ধুই। একটা ময়েশ্চারাইজার লাগিয়ে নিই। ব্যস, এই আর কি। তবে হ্যাঁ, আমি প্রচুর পরিমাণে পানি খাই। পেট পরিষ্কার থাকলে ত্বক আর শরীর, সব ঠিক থাকবে। আর এক্সারসাইজ করি প্রচুর। হেলদি ডায়েটের ওপর থাকি। ব্যস, এটাই আমার রহস্য।’
