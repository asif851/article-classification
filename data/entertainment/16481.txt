
পুরোদমে চলছে প্রস্তুতি। অর্ণব এখন ব্যস্ত ‘ঢাকা আন্তর্জাতিক লোকসংগীত উৎসব’ নিয়ে। সেখানে বেশ কয়েকটি চমক নিয়ে আসছেন তিনি। আলাপের শুরুর দিকেই বললেন এ কথা। ধীরে ধীরে সেই চমকের ওপর থেকে পর্দা হটানোর চেষ্টা করলেও পুরোটা বললেন না অর্ণব। আবছা আবছাই আভাস দিয়ে গেলেন। বললেন, ‘আসছে ফোক ফেস্টিভ্যালে পবন দাস বাউলের সঙ্গে মঞ্চে থাকবে অর্ণব অ্যান্ড ফ্রেন্ডস। তা ছাড়া সংগীতশিল্পী মমতাজের সঙ্গে এক হয়ে নতুন কিছু করার পরিকল্পনাও চলছে।’চমক দেওয়ার শুরুটা অর্ণব করেন তাঁর ফেসবুক অ্যাকাউন্ট থেকে। সংগীতশিল্পী মমতাজের সঙ্গে তোলা একটি ছবি পোস্ট করেন ফেসবুকে। তা দিয়েই জানান দেন, আসছে ফোক ফেস্টিভ্যালে অর্ণব মঞ্চে উঠবেন মমতাজের সঙ্গে। মনপুরা ছবিতে অর্ণবের সংগীতায়োজনে মমতাজের গাওয়া ‘আগে যদি জানতাম রে’ গানটি এখনো সবার মুখে মুখে ঘোরে। তা ছাড়া সেই ছবির বাইরেও অর্ণব বেশ কিছু কাজ করেছেন জনপ্রিয় এই লোকসংগীতশিল্পীর সঙ্গে। তাই নতুন করে মমতাজের সঙ্গে কাজের সুযোগ পেয়ে উচ্ছ্বসিত অর্ণব। বললেন, ‘উৎসব কর্তৃপক্ষের কাছ থেকে প্রস্তাব পাওয়ার পর থেকেই অধীর হয়ে আছি মমতাজের সঙ্গে কাজ করতে। অনেক দিন তাঁর সঙ্গে নতুন গান করা হয় না। এবার মমতাজের সঙ্গে ফোক ফেস্টিভ্যাল নিয়ে কী করছি, তা এখনই ফাঁস করতে চাই না। তবে বলতে চাই, গান এবং এর উপস্থাপনা—দুই দিক থেকেই চমক দেওয়ার চেষ্টা থাকবে আমার।’এদিকে মমতাজের পাশাপাশি লোকসংগীত উৎসবে অর্ণবের দল ‘অর্ণব অ্যান্ড ফ্রেন্ডস’ বাজাবে ভারতের জনপ্রিয় শিল্পী পবন দাস বাউলের সঙ্গেও। যাঁর গানের ভক্ত শুধু ভারতেই নয়, ছড়িয়ে আছে পুরো বিশ্বে; তেমন একজন শিল্পীর সঙ্গে মঞ্চে সংগীত পরিবেশন করার অপেক্ষায় আছেন অর্ণব ও তাঁর বন্ধুরা। অর্ণব বলেন, ‘উৎসব আয়োজকদের কাছ থেকে এমন প্রস্তাব পাওয়ার পর থেকেই আমরা দারুণ আগ্রহ নিয়ে অপেক্ষা করছি।’১২ নভেম্বর শুরু হওয়া ‘ঢাকা আন্তর্জাতিক লোকসংগীত উৎসব’ চলবে ১৪ নভেম্বর পর্যন্ত। ১৩ নভেম্বর উৎসবের দ্বিতীয় দিন থাকবে পবন দাস বাউল, মমতাজ ও অর্ণব অ্যান্ড ফ্রেন্ডসের পরিবেশনা। রাজধানীর আর্মি স্টেডিয়াম মাঠে এই উৎসবের দ্বিতীয় দিনের আয়োজন শুরু হবে বিকেল পাঁচটায়।
