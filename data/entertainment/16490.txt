
দেশের শিল্প-সাহিত্য-সংস্কৃতিতে বিশেষ অবদানের স্বীকৃতিস্বরূপ এবার সাতজন গুণী ব্যক্তি পাচ্ছেন ‘শিল্পকলা পদক ২০১৫’। এ গুণীজনেরা হলেন নৃত্যকলায় সালেহা চৌধুরী, লোকসংস্কৃতিতে নাদিরা বেগম, নাট্যকলায় কাজী বোরহানউদ্দীন, যন্ত্রসংগীতে সুজেয় শ্যাম, আবৃত্তিতে নিখিল সেন, চারুকলায় সৈয়দ আবুল বারক আলভী ও কণ্ঠসংগীতে মিহির কুমার নন্দী। ৫ মে দেওয়া হবে ‘শিল্পকলা পদক ২০১৫’। বৃহস্পতিবার বেলা তিনটায় একাডেমির জাতীয় নাট্যশালা মিলনায়তনে রাষ্ট্রপতি মো. আবদুল হামিদ গুণীজনদের এ পদক প্রদান করবেন। অনুষ্ঠানে বিশেষ অতিথি থাকবেন সংস্কৃতিমন্ত্রী আসাদুজ্জামান নূর। সংস্কৃতিসচিব আক্তারী মমতাজ এতে সভাপতিত্ব করবেন।
আজ শিল্পকলা একাডেমিতে এক সংবাদ সম্মেলনে এ কথা জানানো হয়। এতে বক্তৃতা করেন একাডেমির মহাপরিচালক লিয়াকত আলী। আরও উপস্থিত ছিলেন একাডেমির সচিব জাহাঙ্গীর হোসেন চৌধুরী। শিল্পকলা একাডেমি ২০১৩ সাল থেকে ‘শিল্পকলা পদক’ প্রদান করে আসছে।
