
সোহানুর রহমান সোহানের হাত ধরে ঢাকাই চলচ্চিত্রে আবির্ভাব ঘটেছে অনেক তারকার। তাঁদের মধ্যে অনেকেই পেয়েছেন আকাশছোঁয়া সাফল্য। তাঁদের মধ্যে অন্যতম তিনটি নাম সালমান শাহ, মৌসুমী ও শাকিব খান। বরাবরই নতুন মুখ নিয়ে কাজ করতে ভালোবাসেন সোহান। তারই ধারাবাহিকতায় এবার তিনি নবাগত সোনিয়াকে নিয়ে নতুন চলচ্চিত্র ‘অবলা নারী’র কাজ শুরু করতে চেয়েছিলেন। সবকিছুই ঠিকঠাকভাবেই চলছিল। কিছুটা দেরি করে হলেও ছবির মহরত অনুষ্ঠানে অংশ নেন সোনিয়া। কিন্তু হঠাৎ করেই পিঠটান দিয়েছেন তিনি। ‘অবলা নারী’র ছবির গল্প এবং চরিত্র পছন্দ না হওয়ার কারণ দেখিয়ে নিজেকে সরিয়ে নিয়েছেন। তবে বিষয়টি নিয়ে মোটেও বিচলিত নন সোহান।প্রথম আলোকে সোহান বললেন, ‘মাস খানেক আগেই সোনিয়ার সঙ্গে ছবিতে অভিনয়ের ব্যাপারে কথাবার্তা চূড়ান্ত হয়। ছবিতে নিজের চরিত্রটিও ভালোভাবে বুঝে নেন সোনিয়া। সবকিছুই ঠিকঠাকভাবে চলছিল। কিন্তু মহরতের এক দিন পর সোনিয়া জানায়, সে ছবিটি করবে না। আমি মনে করি, অভিনেত্রী হিসেবে তার সিদ্ধান্ত নেওয়ার স্বাধীনতা অবশ্যই আছে। এটা একান্তই তার ব্যক্তিগত ব্যাপার। শেষ মুহূর্তে তার যা ভালো লেগেছে, তাই করেছে। সব সময় তার জন্য আমার অনেক দোয়া থাকবে।’এদিকে সোনিয়া বলেন, ‘ছবিতে প্রথমে কাজ করতে চাইলেও পরে আমি ভেবে দেখলাম, ছবিটি আসলে আমার জন্য না। বিশেষ করে চরিত্রটি ও ছবির নামের কারণে ছবিটিতে অভিনয় করব না বলে সোহান ভাইকে জানিয়ে দিয়েছি।’
