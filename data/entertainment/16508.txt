
বাবা যদি নামকরা পরিচালক হন তাহলে নায়ক সন্তান বাড়তি সুবিধা পাবেন এটাই অনেকেরই ধারণা। তেমনটা অবশ্য হয়েও থাকে। আবার সবসময় যে ঠিক এমনটাই ঘটে তাও বলা যাবে না। পরিচালক বাবা যদি তাঁর কাজের ব্যাপারে কঠোর হন তাহলে সন্তান হলেও কাজের ক্ষেত্রে খুব বেশি ছাড় পাওয়া যায় না। নির্মাতা ডেভিড ধাওয়ানের ছেলে অভিনেতা বরুন ধাওয়ান এমনই এক ‘অভাগা’। তাঁর বড় ভাই রোহিত ধাওয়ানও কিন্তু চলচ্চিত্র পরিচালক। তবে, বাপ-ভাইয়ের কাছ থেকেও নাকি না শুনতে হয়েছিল বলিউডের এই সময়ের নায়ক বরুণ ধাওয়ানকে। অভিনেতা হিসেবে ভালোই কাজ করছেন বরুণ। কিন্তু তাঁর শখ ছবি পরিচালনাও করার। এমনকি ছবি তৈরি করবেন বলে দুটি চিত্রনাট্যও লিখেছিলেন তিনি। ডেভিড ও রোহিত দুজনেই তাঁর ওই চিত্রনাট্য বাতিল করে দিয়েছিলেন। ভালো লেখার জন্য তাঁকে আরও পরিশ্রমী হওয়ার পরামর্শ দেন বাবা ও বড়ভাই। বাতিল হয়েছেন বলে অবশ্য একটুও মন খারাপ হয়নি বরুণের। কারণ, বাবা আর ভাইকে যে তিনি অভিনয় জীবনের গুরু মানেন। উল্লেখ্য, ‘দেশি বয়েজ’ ও ‘ঢিশুম’ ছবি দুটি নির্মাণ করেছেন বরুণের ভাই রোহিত ধাওয়ান। আর বরুন এখন ডেভিড ধাওয়ানের ছবি ‘জড়ুয়া ২’ এর শুটিংয়ে ব্যস্ত। ফিল্মফেয়ার।
