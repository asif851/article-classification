
গত কয়েক দিন ধরেই ‘বিবাহ’ তারকা শহিদ কাপুরের বাগদান ও বিয়ের জোর গুঞ্জন ভাসছে। বলিউড কেন্দ্রিক বিভিন্ন গণমাধ্যমে প্রকাশিত খবরে দাবি করা হয়েছে, গত জানুয়ারি মাসে মিরা রাজপুত নামের এক তরুণীর সঙ্গে আংটি বদল করেছেন শহিদ। শুধু তাই নয়, তিনি শিগগির দিল্লির লেডি শ্রীরাম কলেজের ছাত্রী মিরাকে বিয়ে করতে যাচ্ছেন। এতদিন চুপ থাকলেও, সম্প্রতি বাগদান ও বিয়ে নিয়ে মুখ খুলেছেন শহিদ। জানিয়েছেন, বিয়ের কথাবার্তা চলছে এবং শিগগির তিনি বিয়ের ঘোষণা দেবেন। অবশ্য বাগদানের খবর অস্বীকার করেছেন ৩৪ বছর বয়সী এ তারকা অভিনেতা।সম্প্রতি একটি অ্যাওয়ার্ড অনুষ্ঠানে হাজির হন শহিদ। সেখানে তাঁর বাগদান ও বিয়ের গুঞ্জন সম্পর্কে জানতে চাওয়া হলে জবাবে তিনি বলেন, ‘এখনও আমার বাগদান হয়নি। তবে বিয়ের কথাবার্তা চলছে। খুব শিগগির সবকিছু জানতে পারবেন আপনারা। আমি আপনাদের সবার সহযোগিতা চাই।’ সম্প্রতি এক খবরে এমনটিই জানিয়েছে ওয়ান ইন্ডিয়া।হবু বউয়ের নাম কিংবা পরিচয় না দিলেও, অল্প কথায় তাঁর সম্পর্কে ধারণা দিয়েছেন শহিদ। হবু বউ সম্পর্কে শহিদের মন্তব্য, ‘খুবই সাধারণ একজন মেয়ে তিনি। আমিও সাধারণ একজন ছেলে। তাই আমাদের দুজনের এক হওয়াটাও খুব সাধারণ একটা ঘটনা। সবার সামনে এসব কিছু বলতে পেরে আমি অনেক খুশি।’বসন্ত ভ্যালি স্কুলে পড়া-লেখা শেষ করে দিল্লির লেডি শ্রীরাম কলেজে ভর্তি হন শহিদের চেয়ে বয়সে ১৩ বছরের ছোট মিরা রাজপুত। সেখানে ইংরেজিতে স্নাতক করছেন তৃতীয় বর্ষের ছাত্রী মিরা। রাধা স্বামী সৎসঙ্গ বেয়াস নামের একটি ধর্মীয় সংগঠনের অনুসারী শহিদ ও তাঁর বাবা অভিনেতা-নির্মাতা পঙ্কজ কাপুর। ধর্মীয় সংগঠনটিতেই মিরার সঙ্গে শহিদের পরিচয় হয়। মিরাকে দেখার পর তাঁকে ছেলের জীবনসঙ্গী হিসেবে দারুণ পছন্দ করে ফেলেন পঙ্কজ কাপুর। তিনি মত দেন, শহিদ ও মিরাকে জুটি হিসেবে দারুণ মানাবে।শহিদ-মিরা গোপন রাখতে চাইলেও, সম্প্রতি তাঁদের বাগদান ও বিয়ের খবর ফাঁস হয়ে যায়। বিভিন্ন গণমাধ্যমে প্রকাশিত খবরে বলা হয়, গত ১৪ জানুয়ারি আংটি বদলের পর্ব সেরেছেন শহিদ-মিরা। শিগগির তাঁরা বিয়ে করতে যাচ্ছেন। শুধু তাই নয়, দিন কয়েক আগে মিরার বাড়িতে গিয়ে তাঁর অভিভাবকদের সঙ্গে দেখাও করেছেন শহিদের বাবা পঙ্কজ কাপুর।
আরও পড়ুন:শহিদের বিয়ে, কারিনা খুশি!
