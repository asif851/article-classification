
চারদিকে এখন প্রিয়াঙ্কা চোপড়াকে নিয়ে হুল্লোড়। বিশ্বসুন্দরীর মুকুট জেতার পর সম্ভবত এতটা আলোচনা হয়েছিল তাঁকে নিয়ে। পশ্চিমা বিনোদন দুনিয়ায় এখন প্রিয়াঙ্কাকে নিয়ে কৌতূহলের কমতি নেই। এবিসি নেটওয়ার্কের মতো বড় চ্যানেলের ‘প্রাইম টাইম’-এর নাটকের মূল চরিত্রটি তাঁর; এ তো আর চাট্টিখানি কথা নয়। কিন্তু সবাই যখন প্রিয়াঙ্কার এই পশ্চিমের ছোট পর্দা জয়ের আনন্দে ভাসছে, তখন বলিউডের আরও কিছু তারকার কথা ভুলে গেলে চলবে না। এর আগেও বলিউডের বেশ কয়েকজন বড় তারকা হলিউডের ছোট পর্দা মাত করতে দিয়েছেন সাত সমুদ্র পাড়ি।শুরুটা করেছিলেন কবির বেদী। বলিউড তখন তাঁকে না চিনলেও, হলিউডে কিন্তু এ অভিনেতাকে বেশ আলোচিত কিছু ছবি ও টিভি সিরিজে দেখা গিয়েছিল। সেই সত্তর দশকের জনপ্রিয় টিভি সিরিজ ‘নাইটরাইডার’-এ দেখা গিয়েছিল এই অভিনেতাকে। তা ছাড়া ভারতে কবির বেদী যেমন আলোচিত, তেমনই তাঁর খ্যাতি রয়েছে ইউরোপে। ১৯৭৬-৭৭ সালে তাঁর অভিনীত ‘সানডোকান’ নামের একটি টিভি সিরিজ সে সময়ে ইউরোপের টিভি দুনিয়ায় ঝড় তুলেছিল, ভেঙে দিয়েছিল সেখানকার ‘ভিউয়ারশিপ রেকর্ড’। তা ছাড়া তাঁকে নিয়ে বেশ আলোচনা হয়েছিল মার্কিন টিভি সিরিজ ‘দ্য বোল্ড অ্যান্ড দ্য বিউটিফুল’, ‘ডাইনেস্টি’, ‘দ্য লস্ট এম্পায়ার’-এ অভিনয়ের পর।হলিউডের ছোট পর্দায় সুনাম কুড়ানোর তালিকায় বলিউডের বয়োজ্যেষ্ঠ অভিনেতাদের সংখ্যাটাই বেশি। তরুণদের চেয়ে বলিউডের ‘সিনিয়র’ তারকারাই বেশ ভালো প্রভাব ফেলেছে মার্কিন টিভি সিরিজগুলোয়। এই যেমন অনুপম খের। ৬০ বছরের এ অভিনেতা নেটফ্লিক্সের ‘সেন্স এইট’ সিরিজের মাত্র একটি পর্বে অভিনয় করেই অনেকের নজর কেড়েছেন। তা ছাড়া আলোচিত সিরিজ ‘ইআর’-এর একটি পর্বেও দেখা গিয়েছিল তাঁকে স্ত্রী কিরন খেরসহ।‘সিনিয়র’ তারকার তালিকায় আছে অনিল কাপুরের নামটিও। দেখতে এখনো ত্রিশের তরুণ মনে হলেও ষাট ছুঁই ছুঁই এই অভিনেতাকে বেশ ভালোভাবেই গ্রহণ করেছিল মার্কিন টিভি দর্শকেরা। আলোচিত টিভি সিরিজ ‘টোয়েন্টিফোর’-এ কামিস্তান নামের এক কাল্পনিক দেশের প্রেসিডেন্ট ছিলেন। খুব দীর্ঘ চরিত্র না হলেও সে সময় স্লামডগ মিলিয়নিয়ার দিয়ে আলোচনায় থাকা অনিল বেশ সাড়া ফেলেছিলেন যুক্তরাষ্ট্রে। বলিউডপ্রেমীরা তো এখনো অনিলের সেই অর্জন নিয়ে গর্ব করেন।তবে শুধু ৫০ পেরুনো বলিউড তারকাদের কথা বললে ভুল হবে। এবার একটু বলিউডের তরুণ তারকাদের প্রসঙ্গে আসা যাক। দ্য লাঞ্চবক্স ছবি দিয়ে আন্তর্জাতিক খ্যাতি অর্জন করা নিমরিত কৌর আর লাইফ অব পাই-এর সুরজ শর্মা দুজনকেই একসঙ্গে দেখা গিয়েছিল মার্কিন টিভি সিরিজ ‘হোমল্যান্ড’-এ। যদিও হোমল্যান্ড-এর ওই সিজনটি খুব একটা ভালো রিভিউ পায়নি। কিন্তু এরপরও অনুজ্জ্বল সেই সিরিজে উজ্জ্বল ছিল বলিউড তারকাদের উপস্থিতি।উজ্জ্বল উপস্থিতির প্রসঙ্গ উঠতে কী করে বাদ যায় ইরফান খানের কথা? বলিউড কাঁপানোর পাশাপাশি হলিউডও এ অভিনেতার কদর করতে শুরু করেছে। শুধু বড় পর্দায় না, এ অভিনেতাকে মার্কিন ছোট পর্দাতেও একটি টিভি সিরিজে দেখা গিয়েছিল। ‘ইন ট্রিটমেন্ট’ নামের ওই টিভি সিরিজে ইরফান অবসাদগ্রস্ত এক মাঝবয়সী ব্যক্তির চরিত্রে অভিনয় করেন। ধারণা করা হয়, বলিউডের অনেক বড় বড় ছবির প্রস্তাব আসার মূলে তাঁর এই টিভি সিরিজটিই ছিল।এবার কিছু এমন নাম বলা যাক, যাঁরা বলিউডের তারকা নন, কিন্তু মার্কিন ছোট পর্দায় ভারতীয় শিল্পী হিসেবে তাঁদের রয়েছে শক্ত অবস্থান। যেমন ‘গেম অব থ্রোনস’-এর ইন্দিরা ভর্মা, অ্যামি পুরস্কার জেতা ‘দ্য গুড ওয়াইফ’ সিরিজের মূল অভিনেত্রী আর্চি পাঞ্জাবি, ‘দ্য বিগ ব্যাং থিওরি’ খ্যাত কুনাল নায়ার।হলিউডের ছোট পর্দায় বলিউডের তারকাদের এই ছোটাছুটি দেখে আরও অনেকে এখন সাত সমুদ্র পাড়ি দিতে উদ্বুদ্ধ হচ্ছে। অভিষেকের অপেক্ষায় আছে ভারতের কিংবদন্তি অভিনেত্রী শাবানা আজমির নাম। তাঁকে খুব শিগগিরই দেখা যাবে ‘ক্যাপিটাল’ নামে একটি মার্কিন টিভি সিরিজে। সেখানে শাবানাকে সঙ্গ দেবেন আরেক ভারতীয় অভিনেতা আদিল শেখ।ভালচার ম্যাগাজিন ও বলিউড লাইফ অবলম্বনে
