
এক যুগেরও বেশি সময় ধরে গানের জগতে এলিটার বিচরণ। অনেক দিন থেকেই নিজের একক অ্যালবাম প্রকাশের ইচ্ছে ছিল তাঁর। অবশেষে তাঁর সেই ইচ্ছেপূরণ হতে চলেছে। এবারের বৈশাখে নিজের প্রথম একক অ্যালবাম শ্রোতাদের হাতে তুলে দেবেন এলিটা। নিজের নামের সঙ্গে মিল রেখে অ্যালবামের নাম তিনি রেখেছেন ‘এলিটা...আমার প্রথম’।২০০৩ সালে ব্ল্যাক ব্যান্ডের ‘আমার পৃথিবী’ অ্যালবামের ‘মিথ্যা’ গানটিতে কণ্ঠ দেওয়ার মাধ্যমে বাংলাদেশের সংগীতপ্রেমীদের কাছে পরিচিতি পান এলিটা। এরপর তিনি নিজের ব্যান্ড রাগা নিয়ে ব্যস্ত হয়ে পড়েন। ২০০৫ সালে প্রকাশিত হয় রাগার প্রথম অ্যালবাম। তবে শুরুর দিকে নিজের একক ক্যারিয়ার নিয়ে খুব একটা ভাবেননি এলিটা। বিভিন্ন শিল্পীর সঙ্গে বেশ কিছু মিশ্র অ্যালবামে কণ্ঠ দেন তিনি।গত বছর নিজের একক অ্যালবাম প্রকাশ করতে চেয়েছিলেন এলিটা। কাজও অনেকটাই গুছিয়ে নিয়েছিলেন। কিন্তু শেষ পর্যন্ত অ্যালবাম প্রকাশ করা সম্ভব হয়নি। এলিটা ভক্তদের জন্য সুখবর হচ্ছে, অবশেষে তাঁর একক গানের অ্যালবাম প্রকাশিত হচ্ছে। এ প্রসঙ্গে প্রথম আলোকে এলিটা বলেন, ‘নয়টি গান দিয়ে আমার প্রথম একক অ্যালবামটি সাজানো হয়েছে। এখন চলছে মিক্সড-মাস্টারিংয়ের কাজ। আমার বিশ্বাস, চমৎকার কিছু গান শ্রোতারা উপহার পাবেন।’নিজের প্রথম একক অ্যালবাম প্রকাশের বিষয়টি নিয়ে বেশ উচ্ছ্বসিত এলিটা। বললেন, ‘দারুণ একটা সময়ের মধ্য দিয়ে যাচ্ছি। আমার প্রথম পূর্ণাঙ্গ একক অ্যালবাম প্রকাশিত হতে যাচ্ছে। আমার নতুন অ্যালবাম প্রকাশের বিষয়টি নিয়ে অনেকেই বেশ আগ্রহ দেখিয়েছেন। তাঁদের সেই আগ্রহ আমাকে অ্যালবামটি প্রকাশে আরও বেশি অনুপ্রাণিত করেছে।’অ্যালবামে কেমন গান থাকছে জানতে চাইলে এলিটা বলেন, ‘আমি সাধারণত যে ধরনের গান গাই, এই অ্যালবামে তেমনটাই রয়েছে। আমার স্টাইলটাকে প্রাধান্য দিয়েছি। অ্যাকুস্টিক ব্যাপারটির প্রতিও বেশি জোর দিয়েছি।’‘এলিটা...আমার প্রথম’ অ্যালবামের গানগুলোর সুর ও সংগীতায়োজন করেছেন ফুয়াদ, অদিত, সন্ধি ও শাকের। এটি বাজারে আনছে জিরোনা এন্টারটেইনমেন্ট। অ্যালবামটি অডিও সিডির পাশাপাশি ডিজিটালিও প্রকাশিত হবে বলে জানান এলিটা।
