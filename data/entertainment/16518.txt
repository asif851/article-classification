
আমির খানের ‘দঙ্গল’ ছবিটি বক্স অফিসে চুটিয়ে ব্যবসা করছে। শুধু ব্যবসায়িক দিক থেকে নয়, দর্শক-সমালোচকদেরও দৃষ্টি আকর্ষণ করেছে ছবিটি। কিন্তু মুক্তি পাওয়ার এক সপ্তাহ না পেরোতেই আইনি জটিলতার ফাঁদে পড়েছে ‘দঙ্গল’।কুস্তিগির গীতা ফোগাতের বাস্তব জীবনের কোচ দাবি করেছেন, এই ছবিতে তাঁকে অপমান করা হয়েছে। তাই নির্মাতা নিতেশ তিওয়ারির বিরুদ্ধে আইনি ব্যবস্থা নেওয়ার ঘোষণা দিয়েছেন তিনি। এদিকে আদিল খাটরি নামের এক আইনজীবী এই ছবিতে ভারতের জাতীয় সংগীত ব্যবহার নিয়ে আপত্তি জানিয়েছেন। আপত্তির কারণ জানতে চাইলে তিনি বলেন, এই সিনেমার একটি দৃশ্যে ভারতের জাতীয় সংগীত খুব ধীরে ধীরে বাজানো হয় আর এই আওয়াজ আস্তে আস্তে বাড়তে থাকে। এটি সুপ্রিম কোর্টের আইনবহির্ভূত। তা ছাড়া জাতীয় সংগীত বাজানোর সময় দর্শকদের উঠে দাঁড়ানোর কোনো নির্দেশও দেওয়া হয়নি। সেন্সর বোর্ড থেকে সত্বর এ বিষয়ে কোনো ব্যবস্থা না নেওয়া হলে তিনি আইনি পদক্ষেপ নেবেন বলেও জানান। বলিউড হাঙ্গামা।
