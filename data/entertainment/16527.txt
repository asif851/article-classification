
চলচ্চিত্রের পাশাপাশি বিজ্ঞাপনের জগতেও সাফল্য দেখিয়েছেন বলিউডের আলোচিত তারকা অভিনেতা রণবীর কাপুর। সম্প্রতি তাঁর সাফল্যের মুকুটে যুক্ত হলো আরেকটি পালক। টাইমস অব ইন্ডিয়ার এক খবরে বলা হয়েছে, একটি বিস্কুট কোম্পানির বিজ্ঞাপনচিত্রে মডেল হিসেবে কাজের বিনিময়ে ১২ কোটি রুপি পকেটে ভরেছেন ৩১ বছর বয়সী রণবীর।‘রকস্টার’, ‘বরফি’ কিংবা ‘ইয়ে জাওয়ানি হ্যায় দিওয়ানি’র মতো বক্স অফিসে ঝড় তোলা ছবি উপহার দিয়ে এরই মধ্যে বলিউডে শক্ত আসন গেড়েছেন রণবীর। বর্তমানে ছবিপ্রতি ১৫ কোটি রুপি পারিশ্রমিক পাচ্ছেন হালের অন্যতম জনপ্রিয় এ তারকা অভিনেতা। আমির, সালমান ও শাহরুখ খানের পর বলিউডের সুপারস্টার হিসেবে উচ্চারিত হচ্ছে তাঁর নাম।
বিজ্ঞাপনচিত্রের মডেল হিসেবে আকর্ষণীয় ব্যক্তিত্বের অধিকারী কাউকে খুঁজছিল বিস্কুট কোম্পানিটি। কাজটির জন্য শুরুতেই রণবীরকে নির্বাচন করা হয়। এরপর তাঁকে প্রস্তাব দেওয়া হয়। কিন্তু বিশাল অঙ্কের পারিশ্রমিক দাবি করে বসেন রণবীর। যেকোনো উপায়ে মডেল হিসেবে রণবীরকে পেতে চেয়েছিল বিস্কুট কোম্পানিটি। এজন্য রণবীরের চাহিদা অনুযায়ী পারিশ্রমিক মিটিয়ে বিজ্ঞাপনচিত্রটিতে তাঁর অন্তর্ভুক্তি নিশ্চিত করা হয়।
