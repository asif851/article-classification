
সত্যিকারের অভিনেতা হতে গেলে লাজ-শরম একটু কমই থাকতে হয়। অভিনব কাশ্যপ পরিচালিত ছবি ‘বেশরম’ মুক্তির আগে এমনটাই বলেছিলেন বলিউডের ‘চকলেট বয়’খ্যাত রণবীর কাপুর। তবে ছবিতে শরমের মাথা খেলেও কাজের কাজটি আর হয়নি। আজ শুক্রবার মুক্তি পাওয়া রণবীরের ‘বেশরম’ পাত্তাই পায়নি ভারতীয় দর্শকদের কাছে।এমনটিই জানিয়েছে টাইমস অব ইন্ডিয়া। খবরে বলা হয়, সমালোচকদের তির্যক বাক্যবাণ আর সামাজিক যোগাযোগ মাধ্যমগুলোতে সমালোচনার ঝড়ে কিছুটা নেতিয়ে পড়েছেন রণবীর। তবে সংবাদমাধ্যমের সঙ্গে আলাপকালে কাশ্যপ অবশ্য নিজের ছবিকে ইতিবাচকভাবে তুলে ধরার চেষ্টা করেন। তিনি বলেন, ‘প্রথম দিনে যত সংখ্যক লোক ছবিটি দেখেছে তা আমার ও রণবীরের জন্য সর্বোচ্চ। তবে আমি বুঝতে পারছি না কিছু ইংরেজি গণমাধ্যম এবং কিছু লোক অসত্ উদ্দেশ্য নিয়ে ছবিটির সমালোচনা করছে। আমি মনে করছি, তারা ওই চরিত্রে রণবীরকে গ্রহণ করতে পারছে না।’বেশরমের পরিচালক আরও বলেন, ‘দর্শক ছবিটি পছন্দ করেছে। সিনেমা হল থেকে আমার বন্ধুরা আমাকে কল করেছে। লোকজন হেসে গড়াগড়ি খেয়েছে। ছবির প্রথম দিনে দর্শক উপস্থিতিতে আমি খুশি।’তবে কথা বলার সময় প্রথম দিনে ছবির দর্শক কম হতে পারে বলে সমালোচকদের পূর্বানুমানকে আমলে নিয়েছেন কাশ্যপ। এর পেছনে তিনি শাহরুখ ও সালমানের ভক্তদের দুষেছেন।বেশরম ছবিতে একটি দৃশ্যে রণবীর কাপুরকে সরষে খেতের পাশে দাঁড়িয়ে প্রকৃতির ডাকে সাড়া দিতে দিতে গুনগুন করে ‘তুঝে দেখা তো ইয়ে জানা সনম...’ গাইতে দেখা যাবে। ছবিটির প্রচারণার সময় এ দৃশ্যটিই নাকি অনেক শাহরুখ-ভক্তকে চটিয়েছে। ফলে ভারতজুড়ে মোট তিন হাজার ৬০০ সিনেমা হলে একযোগে মুক্তি পেলেও বেশরম কতটা দর্শকপ্রিয় হয়, তা দেখতে এখন মুখিয়ে আছেন সমালোচকেরা।
