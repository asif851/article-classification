
গেল বৈশাখে বাজারে এসেছিল শফিক তুহিনের ‘আঙুলে আঙুল’ নামের একটি অ্যালবাম। এবার নির্মিত হলো ওই অ্যালবামের একটি গানের ভিডিও। শফিক তুহিনের ভাষায় ‘এটি আমার ভক্তদের জন্য ঈদ উপহার।’গানের শিরোনাম ‘স্বার্থপর’। সম্প্রতি ঢাকার বিভিন্ন জায়গায় হলো গানটির মিউজিক ভিডিওর শুটিং। এতে মডেল হয়েছেন অভিনেত্রী নাদিয়া নদী ও তানভির।গানটির মিউজিক ভিডিও প্রসঙ্গে শফিক তুহিন বললেন, ‘আঙুলে আঙুল’ প্রকাশ হবার পর বেশ সাড়া পড়েছিল। আমার বিশ্বাস আমার নতুন মিউজিক ভিডিওটি সবার ভালো লাগবে। আমার ভক্তদের পছন্দ হবে এমন কিছু বিষয় এখানে আছে।’মিউজিক ভিডিওটি পরিচালনা করেছেন মারুফ হাসান। আসছে ঈদ উপলক্ষে বিভিন্ন টিভি চ্যানেলে প্রচার হবে। এছাড়া ইউটিউবে আপলোড হবে গানটি।সংগীতশিল্পী শফিক তুহিন বরাবরই রোমান্টিক ঘরানার গান গেয়ে থাকেন। ‘এর বেশি ভালোবাসা যায় না’ শিরোনামের একটি গান তার ব্যাপক পরিচিতি এনে দেয়। এরপর একে একে বের করেন বেশ কয়েকটি একক অ্যালবাম। আঙুলে আঙুল তার চতুর্থ একক। আসছে ঈদুল আযহা উপলক্ষে ‘প্রেমকাব্য’ নামে তার একটি মিশ্র অ্যালবাম বের হবে। তার সঙ্গে এই অ্যালবামে গান গেয়েছেন বেলাল খান ও ইমরান।
