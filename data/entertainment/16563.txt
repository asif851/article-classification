
নতুন ছবির জন্য ওজন কমাতে হবে ১০ কেজি। সেই চেষ্টাই করেছিলেন অভিনয়শিল্পী মারজান জেনিফা। কিন্তু হিতে বিপরীত হলো। হঠাৎ করেই গতকাল মাথা ঘুরে পড়ে যান বাসায়। তারপর সোজা হাসপাতাল। অবশ্য জরুরি বিভাগে প্রাথমিক চিকিৎসা নিয়ে বাসায় ফিরেছেন, কিন্তু আজও যেতে হচ্ছে চিকিৎসকের কাছে।কথা হতেই জানালেন, সম্ভবত অতিরিক্ত ডায়েটিংয়ের ফলেই এই দশা। প্রথম ছবি ‘মুসাফির’ মুক্তির পর থেকেই ডায়েটিংয়ে ছিলেন মারজান। একই সঙ্গে চলছিল ব্যায়ামও। এ কারণেই এমনটা হয়ে থাকতে পারে বলে জানালেন তিনি।বললেন, ‘আমার প্রথম ছবি “মুসাফির” মুক্তির পরই চুক্তিবদ্ধ হই ওই ছবির সিক্যুয়েল “মুসাফির ২”-এর জন্য। আমাকে ওজন কমাতে বলা হয়। তখন নিজে নিজেই ডায়েট শুরু করি। ভাত বাদ দিয়ে শুধু ফলমূল আর সবজি খেয়েই চলছিল এত দিন। কিন্তু সেটা মনে হয় আর সম্ভব হবে না। চিকিৎসকের পরামর্শেই ডায়েট করব এখন থেকে।’ডায়েটিংয়ের ফলে হাসপাতাল পর্যন্ত গেলে কী হবে, এরই মধ্যে পাঁচ কেজি ওজন কমিয়েছেন মারজান। জানালেন, আর মাস দুয়েক পরেই শুরু হবে ‘মুসাফির ২’-এর শুটিং। চেষ্টা করবেন এরই মধ্যে বাকি ওজন কমিয়ে ফেলার।গত এপ্রিলে মুক্তি পেয়েছিল আশিকুর রহমান পরিচালিত মারজান জেনিফার প্রথম ছবি ‘মুসাফির’। এই ছবিতে তাঁর সহশিল্পী ছিলেন আরিফিন শুভ।
