


ভালোবাসা দিবস ঘিরে নাটক ও টেলিছবি নির্মাণের ধুম পড়ে যায় ছোট পর্দায়। 
বড় পর্দায় মুক্তি পায় চলচ্চিত্র। আর হয় গানের ভিডিও। 
আজও আসবে কিছু গানের ভিডিও।

ভালোবাসা দিবস ঘিরে নাটক ও টেলিছবি নির্মাণের ধুম পড়ে যায় ছোট পর্দায়। বড় পর্দায় মুক্তি পায় চলচ্চিত্র। আর হয় গানের ভিডিও। এবারও অডিও প্রযোজনা প্রতিষ্ঠানগুলো আজকের দিনটির জন্য ইউটিউবে গানের ভিডিও ছেড়েছে। আজও আসবে কিছু গানের ভিডিও।
গানচিলের ইউটিউব চ্যানেলে ভালোবাসা দিবস উপলক্ষে মাত্র একটি গানের ভিডিও অবমুক্ত করেছে। পার্থ বড়ুয়া ও নীশিতার গাওয়া ‘ভাবিনি’ গানের ভিডিও গতকাল রাতে চ্যানেলে উঠেছে। সিএমভি ইউটিউব চ্যানেলে গত রোববার অবমুক্ত হয়েছে তন্ময় তানসেনের গাওয়া ‘নোনাজল’। আজ ভালোবাসা দিবসের রাতে প্রকাশিত হবে আয়েশা মৌসুমীর ‘অভিমানী মন’ গানের ভিডিও।
জি-সিরিজ একটি গানের ভিডিও ছেড়েছে। তপু ও আনিলার ‘আমি কে’ গানের ভিডিও গত সোমবার রাতে জি-সিরিজের ইউটিউব চ্যানেলে অবমুক্ত হয়েছে। ধ্রুব মিউজিক স্টেশন অডিও বেশ কয়েকটি গানের ভিডিও তৈরি করেছে। এই চ্যানেলে হাবিব ওয়াহিদের গাওয়া ‘তোমার চোখে জল’ গানের ভিডিও গতকাল রাতে অবমুক্ত হয়েছে।
লেজারভিশনের ইউটিউব চ্যানেলে কয়েকটি গানের ভিডিও প্রকাশিত হয়েছে। এর মধ্যে আছে ইমরান ও বৃষ্টির ‘যদি হাতটি ধরো’, সাব্বির জামান ও রাজশ্রীর ‘পিছুটান’, তপন চৌধুরী ও হৈমন্তীর ‘জীবন তুমি মরণ তুমি’, মুক্তা বিশ্বাসের ‘বিকেল ঘুড়ির ডাক’ গানের ভিডিও। সাউন্ডটেক তাদের ইউটিউব চ্যানেল প্রকাশ করেছে আসিফ ও কনার গাওয়া ‘মুছে দেব কান্না তোমার’ ও ইমরানের ‘আমি শুধু যে তোমার’ গান দুটির ভিডিও। গতকাল মঙ্গলবার রাতে একই চ্যানেলে উঠেছে শফিক তুহিনের ‘অন্তরাত্মা জানে’ গানের ভিডিওটি। ঢুলির ইউটিউব চ্যানেলে নির্ঝর চৌধুরীর গাওয়া রবীন্দ্রনাথের ‘আমার পরান যাহা চায়’ গানের ভিডিও প্রকাশিত হবে আজ রাতে।
বেশ কিছু শিল্পীর নিজস্ব ইউটিউব চ্যানেলেও কিছু গানের ভিডিও প্রকাশিত হয়েছে। সুস্মিতা আনিসের ‘তোমার আকাশ’ গানটি তাঁর নিজ নামের ইউটিউব চ্যানেলে গত সোমবার রাতে অবমুক্ত হয়েছে। এদিকে ভালোবাসা দিবস উপলক্ষে জিপি মিউজিক, বাংলালিংক ভাইব, রবি ইয়োন্ডারে এসব গানের অডিও ছাড়া হয়েছে।
ভালোবাসা দিবসকে ধরে গত বছরের চেয়ে এ বছর গানের ভিডিওর সংখ্যা বেশি বলে মনে করছে অডিও ও ভিডিও প্রযোজনা প্রতিষ্ঠানগুলো। ধ্রুব মিউজিক স্টেশনের স্বত্বাধিকারী ধ্রুব গুহ বলেন, বিশ্ব ভালোবাসা দিবসের এই দিনটি মানুষ গ্রহণ করেছে। যতই দিন যাচ্ছে, এর উদ্যাপনের ব্যাপ্তিও বাড়ছে। তাই দিবসটি ধরে আয়োজনও বাড়ছে। হয়তো দেখা যাবে আগামী বছর আরও ইউটিউব চ্যানেল আসবে, আরও বেশি তৈরি হবে গানের ভিডিও।
 
