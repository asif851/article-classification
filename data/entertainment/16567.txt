
তরুণ আলোকচিত্রী ও কার্টুনিস্টদের মিলনমেলা বসেছিল ধানমন্ডির দৃক গ্যালারিতে। দুর্নীতির বিরুদ্ধে নিজেদের অবস্থান জানাতে তাঁরা এঁকেছেন কার্টুন, তুলেছেন আলোকচিত্র। সেসবের ভেতর থেকে নির্বাচিত কার্টুন ও আলোকচিত্র নিয়ে গতকাল সোমবার বিকেলে ধানমন্ডির দৃক গ্যালারিতে শুরু হয়েছে প্রদর্শনী। সেসব ছবিতে উঠে এসেছে ছাত্রবৃত্তি, ঘুষ, প্রশ্ন ফাঁস, উন্নয়ন প্রকল্পের নামে অর্থ লোপাটের নানা কার্টুন ও আলোকচিত্র।৯ ডিসেম্বর আন্তর্জাতিক দুর্নীতিবিরোধী দিবস উপলক্ষে ‘দুর্নীতিবিরোধী কার্টুন প্রতিযোগিতা, ২০১৫’ এবং ‘দুর্নীতিবিরোধী আলোকচিত্র প্রদর্শনী, ২০১৫’-এর আয়োজন করেছিল ট্রান্সপারেন্সি ইন্টারন্যাশনাল বাংলাদেশ (টিআইবি)। গতকাল এই প্রতিযোগিতায় অংশগ্রহণকারীদের পুরস্কার দেওয়া হয়। এ ছাড়া প্রথমবারের মতো প্রতিষ্ঠানটি আয়োজন করে ‘জলবায়ু অর্থায়নে সুশাসন’ নিয়ে বিশেষ কার্টুন প্রতিযোগিতা।টিআইবি ট্রাস্টি বোর্ডের চেয়ারপারসন সুলতানা কামালের সভাপতিত্বে পুরস্কার বিতরণী অনুষ্ঠানে অতিথি ছিলেন বাংলাদেশে নিযুক্ত ডেনমার্কের রাষ্ট্রদূত হ্যান ফুগল্ এসকেয়ার ও সুইডিশ ডেভেলপমেন্ট কো-অপারেশন এজেন্সির হেড অব ডেভেলপমেন্ট কো-অপারেশন কারিন ম্যাকডোনাল্ড।সুলতানা কামাল বলেন, ‘কার্টুন বা আলোকচিত্রের মাধ্যমে দুর্নীতির বিরুদ্ধে অবস্থান নিতে সাহসের দরকার হয়। যাঁরা নেন, তাঁদের ওপরে অনেক আঘাত আসে। কেননা কার্টুন ও আলোকচিত্রগুলো দুর্নীতিবাজদের আঘাত করে। শিল্পের সঙ্গে সত্যের সম্পর্ক নিবিড়। এসব শিল্পকে একই সঙ্গে বস্তুনিষ্ঠও হতে হয়। এসব শিল্প কখনো রক্তক্ষয়ী অবস্থারও সৃষ্টি করে।’ অনুষ্ঠানে আরও উপস্থিত ছিলেন শিল্পী শিশির ভট্টাচার্য্য, কার্টুনিস্ট আহসান হাবীব, আলোকচিত্রী আবীর আবদুল্লাহ প্রমুখ।দুর্নীতিবিরোধী কার্টুন প্রতিযোগিতার ‘ক’ বিভাগে প্রথম, দ্বিতীয় ও তৃতীয় স্থান অধিকার করেন যথাক্রমে আশরাফুল ইসলাম, মাহাতাব রশিদ ও আনিকা বুশরা চৌধুরী এবং ‘খ’ বিভাগে আরাফাত করিম, দীপংকর সিংহ ও তমা সাহা। বিভাগ দুটি থেকে ১৯ জনকে বিশেষ মনোনয়নও দেওয়া হয়।প্রথমবারের মতো আয়োজিত ‘জলবায়ু অর্থায়নে সুশাসন’-বিষয়ক কার্টুন প্রতিযোগিতায় প্রথম, দ্বিতীয় ও তৃতীয় স্থান অর্জন করেন নাসরীন সুলতানা, আরাফাত করিম ও মো. হাসান মাহমুদ। এই প্রতিযোগিতায় ছয়জনকে দেওয়া হয় বিশেষ মনোনয়ন। জমা পড়েছিল ৭৯টি কার্টুন।আলোকচিত্র প্রতিযোগিতায় বিজয়ীরা হলেন শফিকুল আলম, ফকরুল ইসলাম ও প্রণব কৃষ্ণ রায়। এতে ১৬ জন আলোকচিত্রীকে বিশেষ মনোনয়ন দেওয়া হয়। জমা পড়েছিল ১০৯টি আলোকচিত্র।অনুষ্ঠানে স্বাগত বক্তব্য দেন টিআইবির নির্বাহী পরিচালক ইফতেখারুজ্জামান। প্রদর্শনীতে স্থান পেয়েছে ৬৩টি কার্টুন ও ২৩টি আলোকচিত্র। এটি চলবে ১৪ ডিসেম্বর বেলা তিনটা থেকে রাত আটটা পর্যন্ত।
