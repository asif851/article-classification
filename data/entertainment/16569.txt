
বাতাসে উড়ছে চুল। জানালায় হেলান দিয়ে দাঁড়িয়ে আছেন ন্যান্‌সি। একটু দূরে তবলাবাদক মগ্ন হয়ে বাজিয়ে যাচ্ছেন তবলা। ন্যান্‌সি গাইছেন ‘আমি বৃষ্টিবিহীন কোনো এক শ্রাবণেরও দিন/ তৃষিত হৃদয় মন, পিপাসাকাতর/ আঁধারে ডুবে আছি, হয় না তো ভোর/ স্বপ্নেরা নেই কাছে, জমে আছে অলিখিত ঋণ’। গানটি গাইতে গাইতে একসময় দেখা গেল কাঁদছেন ন্যান্‌সি। চোখ মুছে আবারও গানে মনোযোগী হলেন তিনি। নতুন অ্যালবামের গানের ভিডিওতে এভাবেই দেখা যাবে ন্যান্‌সিকে।সম্প্রতি ইউটিউবে আপলোড করা হয়েছে ন্যান্‌সির গাওয়া ‘বৃষ্টিবিহীন’ গানের ট্রেলার। ন্যান্‌সিকে সাধারণত গানের ভিডিওতে সে অর্থে দেখা যায় না।কথা প্রসঙ্গে ন্যান্‌সি বললেন, ‘গানের ভিডিওতে আমি খুব একটা অভ্যস্তও নই। গাইতেই আমার ভালো লাগে। প্রযোজনা প্রতিষ্ঠানের অনুরোধে শেষ পর্যন্ত ভিডিওতে অংশ নিতে হয়েছে।’পুরোনো ঢাকার একটি শুটিংবাড়িতে ভিডিওচিত্রটির জন্য ‘বৃষ্টিবিহীন’ গানটির দৃশ্যধারণ করা হয়। এটি নির্মাণ করেছেন চন্দন রায়চৌধুরী।ন্যান্‌সি বললেন, ‘শুটিংয়ের সময় পুরো বাড়িতে এমনভাবে ধোঁয়া ছাড়া হয়েছিল যে কোনোভাবেই চোখ খুলতে পারছিলাম না। চোখ খুলতেই আপনা-আপনি পানি পড়তে শুরু করেছিল। সাধারণত গ্লিসারিন ব্যবহার করেই কান্নার দৃশ্যে অভিনয় করতে হয়, কিন্তু ধোঁয়া আমার সেই কাজটা করে দিয়েছে।’
ন্যান্‌সির গাওয়া ‘বৃষ্টিবিহীন’ গানের কথা লিখেছেন আহমেদ রিজভী, সুর ও সংগীত পরিচালনা করেছেন শফিক তুহিন। আর গানটির সংগীতায়োজন করেছেন কলকাতার রকেট মণ্ডল। গানটি ন্যান্‌সির ‘ভালোবাসো বলেই’ অ্যালবামের জন্য তৈরি হয়েছে।
