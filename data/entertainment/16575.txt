
আগামী শুক্রবার সন্ধ্যায় সুফি গানের মধ্য দিয়ে শেষ হবে এ জেড শিমুলের প্রথম একক চিত্র প্রদর্শনী ‘সুফি সংগীতের ভাব’। গত শুক্রবার বিকেলে ধানমন্ডির আলিয়ঁস ফ্রঁসেজে এর উদ্বোধন করেন বাংলাদেশে নিযুক্ত ফরাসি রাষ্ট্রদূত সোফি অবে, গবেষক পিয়্যের অ্যালা বোঁ এবং একুশে পদকপ্রাপ্ত কণ্ঠশিল্পী ফরিদা পারভীন।ধ্যান ও সমর্পণের মাধ্যমে পরমের সঙ্গে একাত্ম হয়ে ছবিগুলো আঁকতে চেয়েছেন শিমুল। তেলরং, অ্যাক্রিলিক ও মিশ্র মাধ্যমে তিনি এঁকেছেন জালালুদ্দিন রুমি, লালন, বাউলদের ও সুফি সংগীতের সঙ্গে নৃত্যরত শিল্পীদের ছবি। কোনো কোনো ছবিতে দেখা যায় একতারা, দোতারা বা তুর্কি বাঁশি ‘নে’ বাজাতে। শৈশবের স্মৃতিচারণা করতে গিয়ে শিমুলের মনে পড়ে, সুনামগঞ্জের ধামাইল নাচ, পান্ডা রঙে ছবি আঁকা এবং দাদা করিম মস্তানের গানসহ অনেক কথা। বললেন, এর সবই ছবি আঁকার প্রেরণা জুগিয়েছে তাঁকে। তাঁর ‘দারবিশ অন মিউজিক-১’ নামের ছবিটি কিছুদিন বাদে শোভা বাড়াবে ফ্রান্সের এএফডি ব্যাংকে।
দুই দেয়াল দুই চিত্রকরেরগুলশানের রেডিয়াস সেন্টারে দুই দেয়াল নিয়ে ছোট্ট বে গ্যালারি। দুই চিত্রকরের ৪৯টি ছবি শোভা পাচ্ছে সেখানে। স্বাধীনতা দিবস উপলক্ষে সেখানে শুরু হয়েছে চিত্র প্রদর্শনী ‘ভিক্টরি’।শিল্পী মিনি করিম এঁকেছেন বিমূর্ত প্রকৃতিকে এবং শামা শাইওমের রং তুলি খেলেছে আলো-ছায়ার অভিব্যক্তি নিয়ে। সব ছবিতে জীবন্ত হয়ে উঠেছে প্রকৃতির রং। দুজনই ভালোবাসেন ফুল ও প্রজাপতিকে রঙে রঙে জীবন্ত করে তুলতে। বিমূর্ত ছবি ক্রমেই প্রাণ পেয়েছে যেন। সেই চেষ্টার ফল নিজ চোখে না দেখলে বিশ্বাস হবে না। বৃহস্পতিবার শেষ হচ্ছে প্রদর্শনী। মুক্তিযুদ্ধ জাদুঘরের স্বাধীনতা উৎসব২২ মার্চ মুক্তিযুদ্ধ জাদুঘর প্রতিষ্ঠার ২১ বছর পূরণ করছে। একবিংশতিতম প্রতিষ্ঠাবার্ষিকী ও স্বাধীনতা দিবস উদ্যাপন উপলক্ষে সপ্তাহব্যাপী উৎসব আয়োজন করা হয়েছে, যার ষষ্ঠ দিন ছিল গতকাল। এদিন মুক্তিযুদ্ধের স্মৃতিচারণা করেন মুক্তিযোদ্ধা সরকার আলী আসগর। দলীয় আবৃত্তি পরিবেশন করে স্বরশ্রুতি ও ঢাকা স্বরকল্পন, দলীয় সংগীত পরিবেশন করে বহ্নিশিখা ও পঞ্চভাস্কর, সাংস্কৃতিক অনুষ্ঠান পরিবেশন করে মিতালী বিদ্যাপীঠ ও ঢাকা কমার্স কলেজ এবং পথনাটক বোধোদয় মঞ্চস্থ করে সুবচন নাট্য সংসদ।
আজ সত্যেন সেন গণসংগীত উৎসব শুরু‘আমার লড়াই আমার গান, উঠবে জেগে সর্ব প্রাণ’ মর্মবাণীকে উপজীব্য করে আজ মঙ্গলবার থেকে শুরু হচ্ছে উদীচীর তিন দিনের ‘অষ্টম সত্যেন সেন গণসংগীত উৎসব ও জাতীয় গণসংগীত প্রতিযোগিতা’। আজ বিকেল চারটায় শিল্পকলা একাডেমির উন্মুক্ত প্রাঙ্গণে উৎসব উদ্বোধন করবেন স্বাধীন বাংলা বেতারকেন্দ্রের শিল্পী রথীন্দ্রনাথ রায়।
