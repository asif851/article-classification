
চীনের শিল্পীরা চিত্রকর্ম আঁকেন ধ্যানজ্ঞান হিসেবে। এটা তাঁদের ঐতিহ্যগত বিষয়। তাঁরা যেমন প্রকৃতির খুঁটিনাটি বিষয় আঁকতে ভীষণ ভালোবাসেন, তেমনি আবার ধর্মীয় গুরু ও আধ্যাত্মিকতায় বিশ্বাস করেন। তাই তাঁদের চিত্রকর্মে স্পষ্টভাবে ফুটে আছে তাঁদের ধর্মীয় আচার-অনুষ্ঠান। সেই সঙ্গে চীনা অক্ষরবিন্যাসও। বাংলাদেশ-চায়না পিপলস ফ্রেন্ডশিপ অ্যাসোসিয়েশনস ও শিল্পকলা একাডেমীর যৌথ উদ্যোগে শুরু হয়েছে ‘চায়নিজ কালচার টুর টু সাউথ এশিয়া’ শীর্ষক দুই দিনের চিত্রকর্ম প্রদর্শনী।গতকাল বিকেলে শিল্পকলা একাডেমীর চিত্রশালা মিলনায়তনে দুই দিনব্যাপী প্রদর্শনীর উদ্বোধন করেন পররাষ্ট্রমন্ত্রী আবুল হাসান মাহমুদ আলী। অনুষ্ঠানে বিশেষ অতিথি ছিলেন সংস্কৃতিমন্ত্রী আসাদুজ্জামান নূর, বাংলাদেশ শিল্পকলা একাডেমীর মহাপরিচালক লিয়াকত আলী এবং সম্মানিত অতিথি ছিলেন বাংলাদেশে নিযুক্ত চীনা রাষ্ট্রদূত মামিং চ্যাং। সভাপতিত্ব করেন বাংলাদেশ-চায়না পিপলস্ ফ্রেন্ডশিপ অ্যাসোসিয়েশনের সভাপতি সি এম শফি সামি।
জাতীয় চিত্রশালার ১ নম্বর গ্যালারির দুটি কক্ষজুড়ে প্রায় ৩০টি চিত্রকর্ম দিয়ে সাজানো হয়েছে এই প্রদর্শনী। চিত্রকর্মগুলো কোনোটাই শিল্পীর মূল কাজ নয়, সবগুলো প্রিন্টেড সংস্করণ। উদ্বোধনের আগে জাতীয় চিত্রশালা মিলনায়তনে ছিল আলোচনা।প্রদর্শনীতে স্থান পাওয়া শিল্পীরা হলেন লি নিং, হিউ ঝিবাও, সং রঙ্গুয়া, জেং লেইডি, মা জুন, ওয়াং রুইগুয়াং, ইন জিয়াওফেংম ওয়াং জিয়াংগুয়া, ঝু দাওপিয়েং, চেন ইউফু, লিন ইয়ংসং, ইউ ফেং, চুই ঝিন প্রমুখ। প্রদর্শনী আজ শুক্রবার বেলা তিনটা থেকে রাত আটটা পর্যন্ত সবার জন্য খোলা থাকবে।
