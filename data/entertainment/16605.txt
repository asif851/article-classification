

খুলনার দৌলতপুরের রেলিগেট এলাকায় চানাচুর বিক্রি করেন বিল্লাল ব্যাপারী। চানাচুর বিক্রির পাশাপাশি তিনি নাচেন। সেটা আবার যেন-তেন নাচ নয়, পপসম্রাট মাইকেল জ্যাকসনের নাচ। ২০১৫ সালের শেষ দিকে তাঁর নেচে নেচে চানাচুর বিক্রির ভিডিও অনলাইনে ‘ভাইরাল’ হয়। সবাই তাঁকে ‘বাংলার মাইকেল জ্যাকসন’ বলে ডাকতে শুরু করে। বিল্লালের জীবনী নিয়ে নির্মিত হচ্ছে নাটক জ্যাকসন বিল্লাল।পরিতাপের বিষয় হচ্ছে, খুলনায় গিয়ে শুটিংয়ের ইচ্ছে থাকলেও সেটা আর করা হয়ে ওঠেনি পরিচালক শিহাব শাহীনের। উত্তরা ও ঢাকার আশপাশে সারতে হয়েছে শুটিং। বিল্লালের চরিত্রে অভিনয় করেছেন সিয়াম আহমেদ। কেমন লেগেছে তাঁর? সিয়াম বললেন, ‘এটা আমার জন্য নতুন অভিজ্ঞতা। এই ছোট্ট ক্যারিয়ারে কারও জীবনী নিয়ে নির্মিত নাটকে কাজ করা হয়নি। স্বাভাবিকভাবে বেশ কঠিন মনে হচ্ছে। একদিকে জ্যাকসনের নাচ, অন্যদিকে বিল্লালের জীবনী।’তবে বেশ প্রস্তুতি নিয়েছেন সিয়াম। কয়েক দিন আগে থেকে বিল্লালের নাচের ভিডিওটি বারবার দেখেছেন তিনি। চেষ্টাও করেছেন অনেকবার। পরিচালকের পরামর্শমতো ‘সত্যিকারের বিল্লাল’ হতে চেষ্টা করেছেন তিনি।এ নাটক প্রসঙ্গে শিহাব শাহীন বলেন, ‘নাটকে আমরা বিল্লালের যুদ্ধটা দেখাব। কাজের পাশাপাশি সবাই যে আনন্দ দিতে পারে, সেটাই দেখানো হবে নাটকে। শুটিং শুরুর আগে বিল্লালের সঙ্গে কথা বলেছি আমরা। তাঁর অনুমতিও নিয়েছি। এখন ঠিকঠাকমতো কাজটা শেষ করতে চাই।’খুলনা থেকে মুঠোফোনে বিল্লাল বললেন, ‘কিছুদিন আগে আমার জীবনী নিয়ে নাটক বানানোর জন্য যোগাযোগ করেছিলেন। এমন একটা কাজ হচ্ছে জেনে ভালো লাগছে। নাটকটা কেমন হয় সেটা দেখার জন্য আগ্রহ নিয়ে অপেক্ষা করছি।’নাটকের আরও একটি চরিত্রে অভিনয় করছেন উর্মিলা কর। আসছে ঈদুল ফিতরে আরটিভিতে দেখানো হবে জ্যাকসন বিল্লাল নাটকটি।
 
