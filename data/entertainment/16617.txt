

নির্মাতা মোস্তাফিজুর রহমান মানিক নয়টি সিনেমা বানিয়েছেন। এর মধ্যে ছয়টি সিনেমায় নায়িকা শাবনূর। গত কয়েক বছর অবশ্য শাবনূর বাংলাদেশ-অস্ট্রেলিয়া যাওয়া-আসার মধ্যেই আছেন। শাবনূরের এভাবে যাওয়া-আসার কারণে কয়েকজন নির্মাতার সিনেমার কাজ আটকে যায়। মানিকও তাঁর প্রিয় নায়িকার জন্য অপেক্ষা করেছেন।
চলচ্চিত্রপাড়ায় প্রায়ই শোনা যায়, শাবনূরকে ছাড়া কোনো সিনেমা তৈরি করেন না মানিক। পরিচিত-অপরিচিত সবার এমন কথায় মোটেও বিব্রতবোধ করেন না মানিক। হাসিমুখে বলেন, ‘শাবনূর আমার দেখা একজন অসাধারণ নায়িকা। তাঁর সঙ্গে কাজ করার অভিজ্ঞতা বরাবরই আমার জন্য অনেক আনন্দের।’

তরুণ এই নির্মাতা এখন কাজ করছেন ‘জান্নাত’ সিনেমার। তাঁর এই সিনেমায় নায়িকা হয়েছেন মাহিয়া মাহি। গত শুক্রবার সন্ধ্যায় এই সিনেমার শেষ দিকের শুটিং হয় এফডিসিতে। মাহি কেমন করেছেন? শুটিংয়ের ফাঁকে এই নির্মাতাকে প্রশ্ন করা হয়। মানিক বলেন, ‘অনেকেই জানেন, আমি শাবনূরকে নিয়ে কাজ করে অভ্যস্ত। এবার বলব, মাহি আমাকে শাবনূরের অভাব বুঝতে দেননি। তাঁর অভিনয় আমাকে মুগ্ধ করেছে। বাকিটা মুক্তির পর পর্দায় সবাই দেখতে পাবেন।’
‘জান্নাত’ সিনেমায় মাহির বিপরীতে নায়ক হয়েছেন সাইমনকে। নায়ক সম্পর্কে পরিচালক বললেন, ‘সাইমনের এ পর্যন্ত যত সিনেমা মুক্তি পেয়েছে, সবই আমার দেখা হয়েছে। আমি মনে করি, “জান্নাত” সাইমনের অভিনয়জীবনের শ্রেষ্ঠ সিনেমা হবে।’
