
ব্যতিক্রমী ধারার না হলেও ট্রিপল এক্স: রিটার্ন অব জেন্ডার কেইজ ছবিটি মনে হচ্ছে ভালোই দর্শক টানবে। অবশ্য ব্যাপারটা আপনার পছন্দের ওপরও অনেকটা নির্ভর করে। উপমহাদেশীয় দর্শকদের কাছে এই হলিউড চলচ্চিত্রের বড় আকর্ষণ দীপিকা পাড়ুকোন। তিনি এই সিক্যুয়েল ছবির নায়ক ভিন ডিজেলের সঙ্গে একটি গুরুত্বপূর্ণ চরিত্রে অভিনয় করেছেন।
ভিন ডিজেলই এখানে জেন্ডার কেইজ, যিনি একসময় শক্তিশালী ক্রীড়াবিদ ছিলেন। এখন সরকারের তুখোড় গোয়েন্দা। স্বেচ্ছা নির্বাসন থেকে ফিরে এসেছেন এক বৈশ্বিক হুমকি মোকাবিলার আহ্বান পেয়ে। তারপর জড়িয়ে পড়েন জিয়াং ও তাঁর দলের সঙ্গে এক রুদ্ধশ্বাস লড়াইয়ে। একপর্যায়ে জানতে পারেন, সরকারের শীর্ষ পর্যায়েও চলছে গভীর ষড়যন্ত্র।
প্রতিটি চরিত্রই নিজস্ব দক্ষতা নিয়ে আবির্ভূত হয়। ডি জে কারুসো পরিচালিত এই ছবিতে অ্যাকশনের এক অনন্য ভারসাম্য আছে।
ট্রিপল এক্স: রিটার্ন অব জেন্ডার কেইজ ছবির অন্যান্য চরিত্রে অভিনয় করেছেন স্যামুয়েল এল জ্যাকসন, টনি জা, জেট লি, নিনা ডোবরেভ প্রমুখ। বলিউড তারকা দীপিকাকে পর্দায় অনেকটা সময় ধরে দেখা যাবে। তাই ভক্ত-অনুরাগীদের হতাশার কারণ অল্প। বলিউডের আরেক তারকা ইরফান খানকে ইনফার্নো ছবিতে খুব অল্প সময় পর্দায় দেখে অনেকে নিরাশ হয়েছিলেন।
দীপিকার চরিত্রটির নাম সেরেনা আঙ্গার। কাহিনির ধারাবাহিকতায় প্রায়ই তিনি হাজির হন। তাঁর সঙ্গে ভিন ডিজেলের রসায়নটা হয়েছে বেশ। ডিজেল এই সিরিজে কাজ করছেন ১৫ বছর ধরে। ট্রিপল এক্স সিরিজের নায়কের ভূমিকায় থেকেই আইস কিউব ছবিতে ২০০৫ সালে তাঁর মৃত্যু হয়েছিল। কিন্তু এবারের পর্বে তিনি আবার জেন্ডার কেইজ চরিত্রে ফিরে এসেছেন।
তবে এই ছবিতে সব মিলিয়ে অ্যাকশনটাই সবচেয়ে বেশি প্রাধান্য পেয়েছে। কাহিনি ও চরিত্রগুলোর হাস্যরসে অনেক সময় গরমিল আছে মনে হলেও ট্রিপল এক্স: রিটার্ন অব জেন্ডার কেইজ উতরে যেতে পারে। কারণ, নির্দোষ মজাই এখানে বেশি দেখবেন দর্শকেরা। ভারতে ইতিমধ্যে ছবিটি মুক্তি পেয়েছে এবং ব্যবসাও ভালো করেছে।
আশিস আচার্য 
মুভি ইনসাইডার ও হিন্দুস্তান টাইমস অবলম্বনে
 
