
কোনো তারকাকে হাতের কাছে পেলেই সেলফি তোলার জন্য ব্যস্ত হয়ে পড়েন ভক্তরা। তেমন ঝামেলা না থাকলে কোনো তারকাই তাতে বাধা দেন না। রাজি হয়ে যান। মুঠোফোনের সামনে দাঁড়িয়ে পোজ দেন। কিন্তু সেলফি তোলার জন্য পারিশ্রমিক নেন, এমনটা কোথাও শুনেছেন? হ্যাঁ, সেলফি তোলার জন্য পারিশ্রমিক নেন ভারতের সংগীতশিল্পী শিলাজিৎ। এক সাক্ষাৎকারে জানিয়েছেন, গত চার মাসে সেলফি তুলে ৬৫ হাজার রুপি আয় করেছেন তিনি! এমনকি অটোগ্রাফ দেওয়ার জন্যও পারিশ্রমিক চেয়ে বসেন।
শিলাজিৎ বলেন, ‘সেদিন ৭০০ রুপি তুলেছি! একটা চায়ের দোকানে বসেছিলাম। একটি ছেলে এসে বলল আমার সঙ্গে সেলফি তুলতে চায়। বললাম, আমি কিন্তু পয়সা নিই। ছেলেটি আর তার বন্ধুরা রাজি হলো, সেলফি তুললাম, পয়সা নিলাম!’
জানালেন, সেলফি থেকে যা আয় হয়েছে, তা নিজের গ্রামের স্কুলের মেধাবী শিক্ষার্থীদের উপহার দিয়েছেন। দোলের দিন আদিবাসীদের নিয়ে অনুষ্ঠান করেছেন। বললেন, ‘আমার জেলায় প্রতিবছর একজন করে আদিবাসী ছাত্রকে উচ্চশিক্ষার খরচ জোগানোর জন্য একটা তহবিল করতে চাচ্ছি।’
