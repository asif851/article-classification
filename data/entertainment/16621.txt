
সুবিধাবঞ্চিত শিশুদের মাঝে শীতের পোশাক, কম্বল, পিঠা, চকলেট বিতরণ করলেন সংগীতশিল্পী শহীদ ও অভিনেত্রী নওশাবা। গতকাল রাজধানীর ধানমন্ডির রবীন্দ্র সরোবরে হাজির হয়েছিল ঢাকার বিভিন্ন জায়গার ১৫০ জন সুবিধাবঞ্চিত শিশু। তাঁদের হাতে শীতের পোশাক ও কম্বল তুলে দেয় সামাজিক স্বেচ্ছাসেবী সংগঠন ‘সম্ভাবনা’। সংগঠনটির ‘শীত উৎসব-২০১৬’-এ দুপুরের এ আয়োজনে শিশুদের সঙ্গে আনন্দময় সময় কাটান এ দুই শিল্পী।এ ধরনের সামাজিক সংগঠনের সঙ্গে বরাবরই কাজ করতে আগ্রহী অভিনেত্রী নওশাবা। এ আয়োজনে তাঁকে আমন্ত্রণ জানানোর জন্য ধন্যবাদ জানান তিনি। সংগীতশিল্পী শহীদ জানান, তিনি সব সময় সুবিধাবঞ্চিতদের পাশে আছেন এবং থাকবেন। এ উৎসব সম্পর্কে সংগঠনটির সভাপতি রবিউল ইসলাম জানান, ছয় রকমের পিঠা দিয়ে শিশুদের আপ্যায়ন করা হয়। তারপর পোশাক ও কম্বল বিতরণ করা হয়। উৎসবের প্রধান উদ্দেশ্য শিশুদের মাঝে শীতের ভীতি দূর করে আনন্দ ছড়িয়ে দেওয়া। উৎসবে অংশগ্রহণ করে ‘সম্ভাবনা’ পরিচালিত পুষ্পকলি স্কুলের মিরপুর, ধানমন্ডি ও কালসি শাখার ১৫০ জন সুবিধাবঞ্চিত শিশু।
