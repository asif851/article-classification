
থাইল্যান্ডের টিভি চ্যানেল ‘থাই টিভি থ্রি’তে আন্তর্জাতিক চলচ্চিত্রবিষয়ক একটি অনুষ্ঠানে সাক্ষাৎকার দিলেন দেশের আলোচিত নায়ক অনন্ত জলিল।গতকাল রোববার থাইল্যান্ডের রাজধানী ব্যাংককে চ্যানেলটির একজন উপস্থাপক তাঁর সাক্ষাৎকার গ্রহণ করেন বলে প্রথম আলোকে জানান তিনি।সাক্ষাৎকারে অনন্ত বাংলাদেশের চলচ্চিত্রের অবস্থা, চলচ্চিত্রের আধুনিকায়ন ও চিত্রতারকা হিসেবে তাঁর পথচলার বিষয়টি তুলে ধরেন। তিনি বলেন, ‘বাংলাদেশের চলচ্চিত্রকে আন্তর্জাতিক পর্যায়ে নিয়ে যাওয়ার জন্য আমার এই প্রচেষ্টা অব্যাহত থাকবে। আমি বিশ্বের যেখানেই যাই না কেন, বাংলাদেশ ও বাংলাদেশের চলচ্চিত্রের কথা সবার সামনে তুলে ধরতে ভুল হয় না। বাংলাদেশকে বিশ্বের দরবারে পরিচিত করার আমার এই ক্ষুদ্র প্রচেষ্টা সব সময় অব্যাহত থাকবে। পাশাপাশি কীভাবে দেশীয় চলচ্চিত্রের আরও উন্নতি সাধন করা যায়, সে বিষয়েও থাইল্যান্ডে চলচ্চিত্রসংশ্লিষ্ট লোকদের সঙ্গে আলোচনা হয়েছে।’অনন্ত আরও বলেন, ‘থাইল্যান্ডে বলিউডের ছবি মুক্তির দিন থেকেই প্রদর্শিত হয়। এখানে প্রচুর পরিমাণ বাংলাদেশি ও বিদেশি পর্যটক প্রতিদিন আসছেন। তাঁরা থাইল্যান্ডের অত্যাধুনিক সিনেমা হলগুলোতে বসে হিন্দি এবং ইংরেজি ছবি উপভোগ করছেন। আন্তর্জাতিক মানের বাংলাদেশি ছবি থাকলে সেটাও তাঁরা দেখবেন বলেই আমার বিশ্বাস। যেহেতু তাঁরা বিনোদনের জন্যই থাইল্যান্ড আসেন, তাই থাইল্যান্ডে বাংলাদেশি ছবির চাহিদাও রয়েছে। আমার বিশ্বাস, আমরা যদি থাইল্যান্ডে বাংলাদেশি ছবি রপ্তানি করতে পারি, তাহলে আমাদের ইন্ডাস্ট্রির জন্য এটা হবে আরও একটি সফলতার সোপান।’অনন্ত জলিলের মুখপাত্র সজীব জানান, অনুষ্ঠানটি শিগগিরই থাই টিথি থ্রি-তে প্রচারিত হবে।এই মুহূর্তে অনন্ত ব্যক্তিগত কাজে থাইল্যান্ডে অবস্থান করছেন। সঙ্গে তাঁর স্ত্রী চিত্রনায়িকা বর্ষাও রয়েছেন।
