
আজ ভারতে পা রাখতে যাচ্ছেন গ্র্যামিজয়ী সংগীতশিল্পী জাস্টিন বিবার। কানাডিয়ান এই পপ তারকা আগামী বুধবার মুম্বাইয়ের ডি ওয়াই পাতিল স্টেডিয়ামে একটি কনসার্টে অংশ নেবেন। এটিই বিবারের প্রথম ভারত সফর। তাঁর ভারত আগমন নিয়ে সে দেশের ভক্তদের মধ্যে শুরু হয়েছে উন্মাদনা। গণমাধ্যমও জাস্টিন বিবার নিয়ে ব্যস্ত। গুঞ্জন শোনা যাচ্ছে, ভারতের জনপ্রিয় সেলিব্রেটি টক শো ‘কফি উইথ করণ’-এ অতিথি হয়ে আসবেন বিবার। 
সাত দিনের ভারত সফরে বিবার মুম্বাই, দিল্লি, আগ্রা ও জয়পুর ঘুরে দেখবেন। এক দিন পুরো যাবে কনসার্ট ও তার প্রস্তুতি নিতে। এত কম সময়ের মধ্যে টেলিভিশন অনুষ্ঠানের জন্য তিনি সময় বের করতে পারবেন কি না, এটা এখনো নিশ্চিত নয়। তবে করণ জোহর এই গায়ককে তাঁর অনুষ্ঠানে আনার সব রকম চেষ্টাই করে যাচ্ছেন। বিবার যদি এই অনুষ্ঠানে অতিথি হিসেবে উপস্থিত হতে রাজি হন, তাহলে এটিই হবে ভারতীয় কোনো টিভি অনুষ্ঠানে প্রথম কোনো বিদেশি তারকার উপস্থিতি। এদিকে জাস্টিন বিবারের নিরাপত্তার জন্য নেভি মুম্বাই পুলিশ মোতায়েন করা হয়েছে। বুধবার কনসার্টে ৫০ হাজারেরও বেশি দর্শক উপস্থিত থাকবেন। আজ সকাল থেকেই সেখানে সিকিউরিটি চেকিং শুরু করে দিয়েছে পুলিশ। নেভি মুম্বাই পুলিশের এক কর্মকর্তা জানান, কনসার্ট চলাকালে স্টেডিয়ামের নিরাপত্তা পর্যবেক্ষণের জন্য ড্রোন ব্যবহার করা হবে। সেখানে একটি পুলিশ কন্ট্রোল রুম বসানো হবে বলেও জানান তিনি। সূত্র: হিন্দুস্তান টাইমস।
