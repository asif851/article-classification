
বছর কয়েক আগে ক্লোজআপ কাছে আসার গল্প প্রতিযোগিতার জন্য নির্মিত বিজ্ঞাপনের মডেল ছিলেন অভিনেতা মনোজ কুমার। এবার মডেল থেকে এই আয়োজনের অভিনেতা বনে গেছেন তিনি। বেশ কয়েক বছর ধরে ভালোবাসা দিবস উপলক্ষে নির্মিত হচ্ছে ক্লোজআপ কাছে আসার গল্প শিরোনামের নাটক। দেশের নানা প্রান্ত থেকে গল্প পাঠান তরুণ-তরুণীরা। সেখান থেকে বাছাই করে নির্বাচন করা হয় সেরা তিনটি গল্প। সেই গল্পই পরিচালক আর অভিনয়শিল্পীরা পর্দায় তুলে আনেন দর্শকদের জন্য। এবারও তাঁর ব্যতিক্রম হয়নি। শুধু পর্দায় চোখ জুড়ানো নয়, কানটাও জুড়িয়ে যাবে। এমন ইঙ্গিত দিলেন পরিচালক ও আয়োজকেরা। কারণ, তিনটি ভিন্ন নাটকের জন্য তৈরি হয় তিনটি আলাদা গান।
প্রতিবছরের মতো এবারও কাছে আসার গল্প থেকে তিনটি সেরা গল্প বাছাই করা হয়েছে। এ বছরের বিজয়ী তিনজন গল্পকার হলেন এ কে এম মাহফুযুল আলম, খায়রুল হাসান ও রফিকুল ইসলাম। সেরা তিন গল্প নিয়ে নির্মিত হচ্ছে ভালোবাসা দিবসের তিন নাটক।
এ কে এম মাহফুযুল আলমের পাঠানো গল্পে তবুও ভালোবাসি নাটকটি পরিচালনা করছেন পরিচালক রুবায়েত মাহমুদ। নাটকটির মূল চরিত্রে অভিনয় করছেন জনপ্রিয় তারকা সাফা কবির ও সিয়াম আহমেদ। এই নাটকের সূচনা সংগীতের সুর ও সংগীত পরিচালনা করেছেন অদিত। গান গেয়েছেন বামী ও দোলা।
পরিচালক মাবরুর রশিদ পরিচালনা করছেন খায়রুল হাসানের লেখা আমি তোমার গল্প হব নাটকটি। এতে অভিনয় করছেন জনপ্রিয় তারকা তৌসিফ মাহবুব ও মুমতাহিনা টয়া। নাটকটির সূচনা সংগীত পরিচালনা করেছেন সংগীতশিল্পী মিনার।
রফিকুল ইসলামের রচনায় শহরে নতুন গান নাটকটি পরিচালনা করছেন শাফায়েত মনসুর। নাটকটির মূল চরিত্রে অভিনয় করছেন জনপ্রিয় তারকা মনোজ কুমার ও সাবিলা নূর। এই নাটকের সূচনা সংগীত তৈরি করেছেন সংগীত পরিচালক ও শিল্পী রাফা।
‘ক্লোজআপ কাছে আসার গল্প’ ক্যাম্পেইনে সেরা তিনটি গল্পের ওপর নাটক তৈরির কাজে নেমে পরিচালকেরা বেশ উত্সাহী। পরিচালক রুবায়েত মাহমুদ বললেন, ‘এবারের কাজগুলোতে নতুনত্ব আছে। শুধু আমারটা নয়, দর্শকেরা সবার নাটকই বেশ উপভোগ করবেন।’ তিনটি নাটক প্রচারিত হবে আসছে ১৪ ফেব্রুয়ারি ভালোবাসা দিবসে রাত ৮টা ৪৫ মিনিটে বাংলাভিশনে।
