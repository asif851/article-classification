
মঞ্চে তিন নাটক মঞ্চায়নের মধ্য দিয়ে বাংলা নতুন বছরকে স্বাগত জানাচ্ছে নাটকের দল থিয়েটার। আসছে পয়লা বৈশাখ মহিলা সমিতির মঞ্চে থাকবে তাদের নাটকগুলো।পয়লা বৈশাখ শুক্রবার মহিলা সমিতির নীলিমা ইব্রাহিম মিলনায়তনের মঞ্চে বেলা ১১টায় পায়ের আওয়াজ পাওয়া যায়, বিকেল ৫টায় মায়ানদী এবং সন্ধ্যা সাড়ে ৭টায় মেরাজ ফকিরের মা নাটকগুলো মঞ্চায়িত হবে। আগেও বিভিন্ন সময়ে এই তিন নাটকের প্রদর্শনী করেছে দলটি। বাংলাদেশের পয়লা বৈশাখের মঙ্গল শোভাযাত্রার আন্তর্জাতিক স্বীকৃতি পাওয়ার পর এল প্রথম বৈশাখ। এই আনন্দকে আরও বাড়িয়ে তুলতে নাটকগুলোর বিশেষ প্রদর্শনীর আয়োজন করা হয়েছে বলে জানান দলটির পরিচালক (সাংগঠনিক) রামেন্দু মজুমদার। তিনি বলেন, ‘পয়লা বৈশাখে সুবিধাজনক সময়ে মানুষ মহিলা সমিতির মঞ্চে নাটকগুলো দেখতে আসুক। এটা তো একসময় নাটকের কেন্দ্রবিন্দু ছিল। আমাদের প্রত্যাশা জায়গাটা আবারও জমজমাট হয়ে উঠুক।’পায়ের আওয়াজ পাওয়া যায় নাটকটি লিখেছেন সৈয়দ শামসুল হক, মায়ানদী মারুফ কবির এবং মেরাজ ফকিরের মা আবদুল্লাহ আল–মামুন।
 
