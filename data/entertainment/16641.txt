
বছর খানেক বিরতির পর ‘রিটার্ন’ নাটকে অভিনয়ের মধ্য দিয়ে জুটি হয়ে ফিরলেন সংগীতশিল্পী তাহসান ও লাক্স তারকা মেহজাবিন।মোস্তফা কামাল রাজের রচনা ও পরিচালনায় ‘রিটার্ন’ নাটকে জুটি বেঁধে অভিনয় করছেন তাহসান-মেহজাবিন। ইমপ্রেস টেলিফিল্ম প্রযোজিত নাটকটির শুটিং শুরু হয়েছে ১২ জুন বৃহস্পতিবার। শুটিং শেষ হচ্ছে আজ শনিবার। আসছে ঈদে এটি চ্যানেল আইতে প্রচারিত হবে।এবারই প্রথম মোস্তফা কামাল রাজের নির্দেশনায় অভিনয় করছেন তাহসান ও মেহজাবিন। ‘রিটার্ন’ নাটকে তাহসান ও মেহজাবিনকে শিক্ষক ও ছাত্রী চরিত্রে দেখা যাবে।মেহজাবিন বলেন, ‘গানের শিল্পী তাহসান কিংবা অভিনেতা তাহসানের দারুণ ভক্ত আমি। তাঁর সঙ্গে এক বছর আগে একটি কাজ করেছিলাম। গানের শিল্পী হয়েও তিনি অভিনয়ে এতটা পারদর্শী কীভাবে হলেন, মাঝে মাঝে তা ভেবে অবাক হই।’
উল্লেখ্য, গত বছরের ঈদে ইমরাউল রাফাতের পরিচালনায় ‘মনের মতো মন’ নাটকে জুটি বেঁধে অভিনয় করেছিলেন তাহসান ও মেহজাবিন।
