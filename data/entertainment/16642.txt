
রিনির সংসারজীবনটা একঘেয়ে হয়ে দাঁড়িয়েছে। তাদের তিন বছরের সংসারে একই অনুভূতিতে সকাল হয়, রাত হয়। সবই পুনরাবৃত্তি। এটাকে শূন্য অনুভূতি বললেও ভুল হবে না। রিনির এই চিরচেনা জীবনে হাজির হয় তার সদ্য ভার্সিটিতে ভর্তি হওয়া তরুণ দেবর (জোভান)। যে কিনা তথ্যপ্রযুক্তিতে দক্ষ। তরুণ দেবরটি রিনিকে উৎসাহী করে নতুন কিছু শিখতে, নতুন করে ভাবতে। এভাবেই বদলে যেতে থাকে রিনি। 
কিন্তু তার স্বামীর (ইন্তেখাব দিনার) একঘেয়ে জীবনের পরিবর্তন হয় না। এ নিয়েই চলতে থাকে স্বামী-স্ত্রীর মনোমালিন্য। বলছিলাম ‘দেয়ালের ওপারে’ নামে একটি টেলিছবির কথা। এটি রচনা ও পরিচালনা করেছেন রেদওয়ান রনি। টেলিছবিতে রিনি চরিত্রে অভিনয় করেছেন পূর্ণিমা। পূর্ণিমা তাঁর চরিত্রটি সম্পর্কে বলেন, ‘আমাদের নগরের মানুষের জীবনটা অনেকটাই বোরিং। কোনো নতুনত্ব নেই। একইভাবে দিন হচ্ছে, রাত হচ্ছে। সময় চলে যাচ্ছে, কিন্তু আমরা আগের মতোই। একঘেয়েমি থেকে বাঁচতেই রিনিরা বদলে যেতে থাকে।’ নির্মাতা রেদওয়ান রনি বলেন, স্বামী-স্ত্রীর দাম্পত্য সম্পর্কের বোঝাপড়া নিয়েই টেলিছবির গল্প। যার মধ্য দিয়ে একসময় তারা নতুন কিছু আবিষ্কার করতে থাকে। টেলিছবিটি আসছে ঈদে বাংলাভিশনে প্রচারিত হবে।
