
‘স্টিভেন স্পিলবার্গ বা উডি অ্যালেনের মতো নির্মাতাদের কারও ছবি স্বর্ণ পামের লড়াইয়ে নেই। সেখানে আপনার হুলিয়েতা আছে প্রতিযোগিতা বিভাগে। আপনার অনুভূতি কী?’স্প্যানিশ সিনেমার অন্যতম আইকন পেদ্রো আলমোদোভার দিনের প্রথম প্রশ্নের উত্তরটা দিলেন খুব সহজভাবে। ‘আমার মনে হয় না আমি স্পিলবার্গ বা উডি অ্যালেনের মতো প্রতিভাধর নির্মাতা। আমার কাছে সব সময়ই প্রতিযোগিতায় থাকা বেশি উপভোগ্য বলে মনে হয়।’আলমোদোভার গতকাল মঙ্গলবার সংবাদ সম্মেলনে কথাটা বললেন বটে। কিন্তু এই নির্মাতার ভক্তরা নিশ্চয়ই এ কথা সহজে মানতে চাইবেন না। মাতাদর, টক টু হার, অল অ্যাবাউট মাই মাদার-এর মতো ছবি যাঁরা দেখেছেন, বিলক্ষণ জানেন পেদ্রো আলমোদোভার কোন মাপের নির্মাতা। আর প্রতিভা কাকে বলে! পেদ্রো আলমোদোভারের এবারের ছবি হুলিয়েতাও গতকাল সাড়া ফেলেছে কান উৎসবে। ‘হুলিয়েতা’ নামের শোকসন্তপ্ত এক নারীকে নিয়ে এই ছবির গল্প।‘হুলিয়েতা এমন একজন, যে জীবনের সবকিছু হারিয়েছে। সে প্রচণ্ড দুঃখী এক মানুষ। অসহায় এক মা।’ তাঁর ছবির প্রধান চরিত্রটি সম্পর্কে এভাবেই বলেছেন পেদ্রো আলমোদোভার।গতকাল সংবাদ সম্মেলনে আলোচনায় এসেছে পানামা পেপারস কেলেঙ্কারিতে আলমোদোভার এবং তাঁর ভাইয়ের সংশ্লিষ্টতার অভিযোগও।‘আমার মনে হয় এটা নিয়ে আরও ভালোভাবে তদন্ত হওয়া উচিত। তার আগেই স্পেনের মিডিয়া যেভাবে আমাকে ভিলেন বানিয়েছে, সেটা খুব দুঃখজনক।’ বলেছেন এই নির্মাতা।এবারের কান চলচ্চিত্র উৎসবে প্রতিযোগিতা বিভাগের প্রধানতম আকর্ষণ হুলিয়েতা ছবির প্রচারণায় তাঁর সঙ্গে ছিলেন ইনমা কুয়েস্তা, রোজি দে পালমা, মিশেল জেনার, এমা সুয়ারেজের মতো অভিনয়শিল্পীরা।পারসোনাল শপার নিয়ে হতাশাউৎসবে কাল হুলিয়েতা ছাড়াও বড় আকর্ষণ ছিল অলিভিয়ির আসায়াসের ছবি পারসোনাল শপার। এই ছবির বড় আকর্ষণ হলিউড অভিনেত্রী ক্রিস্টেন স্টুয়ার্ট। কিন্তু আশানুরূপ দর্শক সাড়া পায়নি ছবিটি। গতকাল আলোচনায় ছিল প্রতিযোগিতা বিভাগের আরেক ছবি অ্যাকুয়ারিয়াস। প্রদর্শিত অন্য ছবির মধ্যে ছিল ব্রিলান্তে মেন্ডোজার মা রোজা। ডেলফিন কাওলিন ও মুরিয়েল কাওলিনের দ্য স্টপওভার এবং ম্যাট রসের ক্যাপ্টেন ফ্যান্টাস্টিক। সাগরপারের সিনেমা দেখার আয়োজন সিনেমা দে লা প্লাজে ছিল চার্লি চ্যাপলিনের দ্য গ্রেট ডিক্টেটর (১৯৪০) প্রদর্শনী।আয়নাবাজি ও অজ্ঞাতনামার প্রদর্শনীঢাকার রাস্তায় থেমেছে কয়েদিবাহী গাড়ি। ঝুম বৃষ্টির মাঝে ভোজবাজির মতো হয়ে গেল কয়েদি বদল। আয়না নামের বিচিত্র পেশার একজনকে নিয়ে অমিতাভ রেজা পরিচালিত ছবি আয়নাবাজির গল্প এটা। আয়নার কাজ ধনী লোকদের বেশ ধারণ করে তাদের হয়ে জেল খাটা। মার্শে দু ফিল্ম বা কান উৎসবের সিনেমা বাজারে আয়নাবাজির উদ্বোধনী প্রদর্শনীতে কাল উপস্থিত ছিলেন ছবির নির্মাতা অমিতাভ রেজা, সহপ্রযোজক-চিত্রনাট্যকার গাউসুল আলম শাওন ও প্রযোজক জিয়াউদ্দিন আদিল।তৌকীর আহমেদ পরিচালিত অজ্ঞাতনামা ছবির গল্প মধ্যপ্রাচ্য থেকে ঢাকা বিমানবন্দরে আসা নাম-পরিচয়হীন এক লাশকে ঘিরে। অজ্ঞাতনামার প্রদর্শনীতে উপস্থিত ছিলেন ছবির প্রযোজক ফরিদুর রেজা সাগর। মার্শে দু ফিল্মে ছবির প্রদর্শনী উপলক্ষে কান উৎসবে আগেই যোগ দিয়েছিলেন তৌকীর আহমেদ ও বিপাশা হায়াত। ‘আমি খুব আশাবাদী যে বাংলাদেশের ছবি একদিন কান উৎসবে খুব ভালো করবে’, পালে দো ফাস্তিভালের সামনে বাংলাদেশিদের ছোট্ট আড্ডায় বলছিলেন ফরিদুর রেজা সাগর। বাংলাদেশের অংশগ্রহণ নিয়ে আশাবাদের কথা শোনালেন আয়নাবাজি ছবির অন্যতম প্রযোজক গাউসুল আলম শাওনও।
