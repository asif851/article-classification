
ঈদের দিন বাংলাদেশের সবচেয়ে বড় ঈদের জামাত শোলাকিয়ায় জঙ্গি হামলার ঘটনা অন্যান্য অঙ্গনের মতো বলিউডেও আলোচনায় এসেছে। তবে এ ঘটনা নিয়ে বিশেষ কোনো মন্তব্য করতে নারাজ বলিউড বাদশা শাহরুখ খান। তিনি বলেন, ‘আমি জানি না, কীভাবে আমার মন্তব্য অন্যরা নেবে।’ আজ সোমবার হিন্দুস্তান টাইমসের খবরে এ কথা বলা হয়েছে।কিশোরগঞ্জের শোলাকিয়া হামলা সম্পর্কে সাংবাদিকদের এক প্রশ্নের জবাবে শাহরুখ খান বলেন, ‘এখন আপাতত ঈদ উদ্‌যাপন করতে চাই। আমার কাছে এ বিষয়ে কিছু জানতে চাইবেন না। কারণ, আমি জানি না, আমার মন্তব্য আসলে কীভাবে নেওয়া হবে।’
বলিউড বাদশা বলেন, ‘গত বছর আমার জন্মদিনে আমি খুবই সাধারণ একটি কথা বলেছিলাম। কিন্তু এটা বিরাট এক ইস্যু হয়ে দাঁড়ায়। এ কারণে আমি আমার জন্মদিনও উদ্‌যাপন করতে পারিনি। এবার আমি কোনো বিতর্কে জড়াতে চাই না।’
শোলাকিয়ায় দেশের ঈদের সবচেয়ে বড় জামাতে জঙ্গি হামলায় চারজন নিহত হয়। এ হামলা সম্পর্কে জানতে চাইলে কোনো মন্তব্য করতে রাজি হননি বলিউড বাদশা। শান্তিপূর্ণভাবে ঈদ কাটাতে চান বলে জানান তিনি।
সাংবাদিকদের বাংলাদেশে সন্ত্রাসী হামলা প্রসঙ্গে মন্তব্য না করে অন্য প্রসঙ্গে চলে যান। তিনি ভারতে জনগণকে ঈদের শুভেচ্ছা জানিয়ে বলেন, ‘আমি দেশবাসীকে শান্তিপূর্ণ ঈদের শুভেচ্ছা জানাই। তারা তাদের কাজ দিয়ে দেশের নাম উজ্জ্বল করুক। যেমনটা একজন অভিনেতা হিসেবে আমি করতে চেষ্টা করি। একইভাবে নভোচারী, সচিব, পুলিশ, ব্যবসায়ী—সবাই তাঁদের নিজ নিজ জায়গা থেকে আমাদের দেশকে এগিয়ে নিয়ে যাবে, আমি এমনটাই প্রত্যাশা করি।’
