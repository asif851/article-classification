
নুসরাত ফারিয়া অভিনীত ‘বস ২’ সিনেমার ‘আল্লাহ মেহেরবান’ গান বন্ধের জন্য উকিল নোটিশ পাঠিয়েছে মুহাম্মদ হুজ্জাতুল ইসলাম খান নামের একজন আইনজীবী। তাঁর মক্কেল মো. আজিজুল বাশারের পক্ষে এই নোটিশ পাঠিয়েছেন তিনি। নোটিশ প্রাপ্তির তিন দিনের মধ্যে সব মাধ্যম থেকে গানটি সরিয়ে নেওয়ার বিষয়ে বলা হয়েছে।
এ ব্যাপারে যোগাযোগ করা হলে আইনজীবী হুজ্জাতুল ইসলাম খান বলেন, ‘গানটির প্রচার বন্ধে আমরা তিন দিনের সময় দিয়েছি। আশা করছি, এর মধ্যে সবকিছুর সমাধান হবে।’নোটিশের কপি তথ্য মন্ত্রণালয় ও সংস্কৃতিবিষয়ক মন্ত্রণালয়ের সচিব, বাংলাদেশ চলচ্চিত্র উন্নয়ন করপোরেশনের সভাপতি ও ব্যবস্থাপনা পরিচালক, বাংলাদেশ পুলিশের আইজি, সেন্সর বোর্ডের চেয়ারম্যান ও সিনেমার প্রযোজনা প্রতিষ্ঠান জাজ মাল্টিমিডিয়ার পরিচালককে পাঠানো হয়েছে।উল্লেখ্য, বাংলাদেশের অভিনেত্রী নুসরাত ফারিয়া ও কলকাতার জিৎ অভিনীত এই গানটি অনলাইনে মুক্তি দেওয়া হয় ২৬ মে বিকেলে। যৌথ প্রযোজনায় নির্মিত ‘বস ২’ চলচ্চিত্রের প্রচারণার জন্যই আগাম প্রকাশ করা হয় গানটি। তারপর থেকেই সামাজিক যোগাযোগমাধ্যমসহ নানা মাধ্যমে আলোচনা শুরু হয়।এদিকে নোটিশ প্রসঙ্গে প্রযোজনা সংস্থা জাজ মাল্টিমিডিয়ার চেয়ারম্যান আবদুল আজিজের মুঠোফোনে যোগাযোগ করা হলে তিনি ফোন ধরেননি। খুদে বার্তা পাঠালেও তিনি কোনো উত্তর দেননি।
 
