
পুত্রবধূ ঐশ্বরিয়া রাই বচ্চন সম্পর্কে কোনো ধরনের কটুকাটব্য কিংবা অসৌজন্যমূলক আচরণ একদমই সহ্য করতে পারেন না জয়া বচ্চন। তিনি অতীতে ‘বলিউড বাদশাহ’ শাহরুখ খানকে চড় মারতে চেয়ে এর প্রমাণ দিয়েছিলেন। সম্প্রতি সংবাদকর্মীদের আচরণে ঐশ্বরিয়ার প্রতি অসম্মানের গন্ধ পেয়ে কড়া মন্তব্য ছুড়ে আবারও পুত্রবধূর প্রতি তীব্র ভালোবাসার বহিঃপ্রকাশ ঘটালেন জয়া বচ্চন। বলিউডের প্রভাবশালী বচ্চন পরিবারের বউ ঐশ্বরিয়া রাই বচ্চনের কপাল বেশ ভালোই বলতে হয়। কেবল স্বামী অভিষেক বচ্চনের ভালোবাসাতেই সিক্ত নন তিনি, অভিষেকের বাবা-মা অমিতাভ বচ্চন ও জয়া বচ্চনও তাঁকে দিয়েছেন অফুরন্ত ভালোবাসা।অতীতে ঐশ্বরিয়া সম্পর্কে শাহরুখ খানের কটু মন্তব্যের খবর চাউর হলে শাহরুখকে চড় মারার কথা বলে হইচই ফেলে দিয়েছিলেন জয়া বচ্চন। সম্প্রতি পুরো নাম না বলে শুধু ঐশ্বরিয়া সম্বোধন করায় সংবাদকর্মীদের প্রতি ক্ষোভ প্রকাশ করে কড়া মন্তব্য ছুড়ে খবরের শিরোনাম হলেন বাঙালি বংশোদ্ভূত বলিউডের প্রখ্যাত এ অভিনেত্রী ও রাজনীতিবিদ।সম্প্রতি একটি অনুষ্ঠানে হাজির হয়েছিলেন জয়া বচ্চন। সেখানে সংবাদকর্মীরা ঐশ্বরিয়ার পুরো নামের পরিবর্তে শুধু ঐশ্বরিয়া সম্বোধন করায় ভীষণ চটে যান জয়া। তিনি সংবাদকর্মীদের শুধু ঐশ্বরিয়া নামে সম্বোধন না করে ঐশ্বরিয়া রাই বচ্চন নামে ডাকতে বলেন। 
ক্ষোভ প্রকাশ করে সংবাদকর্মীদের উদ্দেশে জয়া বলেন, ‘তাঁকে ঐশ্বরিয়া ঐশ্বরিয়া নামে কেন ডাকাডাকি করছেন? সে কি আপনাদের সহপাঠী ছিল?’ সম্প্রতি এক খবরে এমনটিই জানিয়েছে ওয়ান ইন্ডিয়া।
অভিষেক বচ্চনের সঙ্গে বিয়ের আগে বলিউডের আরেক অভিনেতা সালমান খানের সঙ্গে প্রেমের সম্পর্ক ছিল ঐশ্বরিয়ার। শাহরুখ-সালমানের দ্বন্দ্ব যখন চরমে, তখন একবার খবর চাউর হয়েছিল, ঐশ্বরিয়া সম্পর্কে নাকি আজেবাজে মন্তব্য করেছেন কিং খান।
এ বিষয়ে প্রতিক্রিয়া জানতে চাইলে জয়ার কড়া মন্তব্য ছিল, ‘শাহরুখ যদি কখনো আমার সামনে ঐশ্বরিয়াকে নিয়ে আজেবাজে মন্তব্য করত, তবে তাকে চড় মারতাম আমি।’       
