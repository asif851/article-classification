
ম্যাগাজিন অনুষ্ঠান ‘ইত্যাদি’র পাশাপাশি এবারের ঈদ উপলক্ষে একটি নাটক নির্মাণ করেছেন হানিফ সংকেত। নাম ‘কানকথার কানামাছি’।বেশ কয়েক বছর ধরেই ঈদ উপলক্ষে এটিএন বাংলার জন্য নাটক নির্মাণ করছেন হানিফ সংকেত। এরই ধারাবাহিকতায় এবার তিনি নির্মাণ করেছেন ঈদের বিশেষ নাটক ‘কানকথার কানামাছি’। নাটকটি এটিএন বাংলায় প্রচারিত হবে ঈদের দিন রাত আটটা ৫০ মিনিটে।‘কানকথার কানামাছি’ নাটকের প্রযোজনা প্রতিষ্ঠান ফাগুন অডিও ভিশন সূত্রে জানা গেছে, নাটকের গল্পটি একদিনের ঘটনা নিয়ে। তাই এতে রাতের কোনো দৃশ্য নেই। গ্রামের দুই বন্ধু ও তাঁদের পরিবারের মধ্যে মধুর সম্পর্ক এবং পরবর্তী সময়ে ছোট্ট একটি ঘটনাকে কেন্দ্র করে দুই পরিবারের মধ্যে আনন্দ-বেদনা, সুখ-দুঃখ নিয়ে এগোতে থাকে নাটকের গল্প।‘কানকথার কানামাছি’ নাটকের অভিনয়শিল্পীরা হলেন জাহিদ হাসান, আজিজুল হাকিম, মীর সাব্বির, তানিয়া আহমেদ, রুনা খান, শশী, আরফান প্রমুখ।ঢাকার অদূরে সিঙ্গাইরে ফাগুন অডিও ভিশনের নিজস্ব শুটিং স্পট ফাগুন নিকেতনে নাটকটির শুটিং করা হয়েছে। নাটকের সূচনা সংগীতের কথা লিখেছেন মোহাম্মদ রফিকউজ্জামান এবং সংগীতায়োজন করেছেন মেহেদী। নাটকের আবহ সংগীত পরিচালনা করেছেন ফরিদ আহমেদ। 
