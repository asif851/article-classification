

মঞ্চে যেন পাল্লা দিয়ে ছুটছে রঙেরা। তবুও ঘুঙুরের শব্দকে তারা ছাপিয়ে যেতে পারছে না। রঙিন আলোক বিচ্ছুরণগুলো পরাজিত হয়ে তাল মিলিয়েছে নাচের মুদ্রার সঙ্গে। রঙিন আলো, ঘুঙুরের শব্দ আর শিল্পীর হৃদয়গ্রাহী মুদ্রা—সব মিলিয়ে দর্শক নৃত্যমোহে ডুবে ছিল গেল কয়েকটা দিন। শুধু নাচ নয়, এর সঙ্গে ছিল শক্ত বুননে গাঁথা কিছু গল্পও। কথা হচ্ছে ‘জাতীয় নৃত্যনাট্য উৎসব ২০১৫’ নিয়ে। ২৭ জানুয়ারি শুরু হয় এ আয়োজন। এর ইতি টানা হচ্ছে আজ।জাতীয় পর্যায়ে শুধুই নৃত্যনাট্য নিয়ে এত বড় পরিসরের আয়োজন আগে কখনো হয়নি। বাংলাদেশ শিল্পকলা একাডেমী এবং বাংলাদেশ নৃত্যশিল্পী সংস্থা আয়োজনটি করেছে প্রথমবার। প্রথমবারের এ আয়োজন নিয়েই সন্তুষ্ট আয়োজকেরা। বাংলাদেশ নৃত্যশিল্পী সংস্থার সভাপতি মীনু হক বলেন, ‘এ আয়োজন নিঃসন্দেহে সবাইকে মুগ্ধ করেছে। এত বড় পরিসরে নৃত্যনাট্যকে উপস্থাপন করা ছিল আমাদের জন্য একটি পরীক্ষার মতো। সবার অংশগ্রহণে আমরা সফল হয়েছি। ইচ্ছা আছে শরৎকালে এমন একটি উৎসবের আয়োজন করার।’তবে উৎসব আয়োজনে রয়েছে একটি প্রতিবন্ধকতা। হালকা রাশভারী কণ্ঠেই তাই মীনু হক বললেন, ‘উৎসব আয়োজনে পৃষ্ঠপোষক প্রয়োজন। পৃষ্ঠপোষক ছাড়া আসলে উৎসব আয়োজন করা খুব কঠিন। শিল্পীদের আমরা তাঁদের প্রাপ্যটুকু দিতে পারি না।’তবে এ আশ্বাস মীনু হক ঠিকই দিয়েছেন যে, কোনো প্রতিবন্ধকতাই তাঁদের থামাতে পারবে না। অন্তত জাতীয় নৃত্যনাট্য উৎসবটি তাঁরা নিয়মিত আয়োজনের চেষ্টা করে যাবেন।২৭ জানুয়ারি হাজার তারের বীণা নৃত্যনাট্য দিয়ে উৎসব শুরু হয়। প্রথম নৃত্যনাট্য দিয়েই জমে ওঠে উৎসব। এরপর একে একে রঙিলা নায়ের মাঝি, গুনাই বিবি আর ভানু সিংহের পদাবলী মুগ্ধ করে শহরের দর্শকদের। ঢাকাই নয়, সিলেট, খুলনাসহ দেশের বিভিন্ন প্রান্ত থেকে সব শঙ্কা আর সহিংসতা পেরিয়ে শিল্পীরা অংশ নেন উৎসবে। দর্শকের চোখেও ছিল না অস্থিতিশীল পরিস্থিতির কোনো ভয়। শিল্পকলা একাডেমী প্রাঙ্গণে যেন ঘুঙুরের শব্দই কাঙ্ক্ষিত শান্তির সুর বাজিয়ে যাচ্ছিল অনবরত।
