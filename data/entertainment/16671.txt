
নটর ডেম কলেজে ‘ডুব’ ছবির পরিচালক মোস্তফা সরয়ার ফারুকী, নায়িকা তিশা আর চিরকুটের জন্য কী চমক অপেক্ষা করছিল, তা তাঁরা ভাবতেও পারেননি। তখন বেলা আড়াইটা। ক্যাম্পাসে এলেন ‘ডুব’ ছবির শিল্পী, কলাকুশলী আর চিরকুট ব্যান্ডের সদস্যরা। অতিথিরা মিলনায়তনে ঢুকতেই মঞ্চের সামনে বসে থাকা ছেলেমেয়ে সবাই একসঙ্গে চিৎকার করে ওঠেন। এরপর স্লোগান ‘তিশা তিশা তিশা’। মঞ্চে আসেন অতিথিরা। এরপর স্লোগান ছিল ‘ডুব ডুব ডুব’। এমনভাবে অভ্যর্থনা জানানো হবে, তা এখানে আসার আগে ভাবতেই পারেননি ‘ডুব’ ছবির সঙ্গে সংশ্লিষ্ট কেউ।
২৭ অক্টোবর বাংলাদেশ ও ভারতে মুক্তি পাবে ‘ডুব’। এ উপলক্ষে আজ শনিবার থেকে শুরু হলো আনুষ্ঠানিক প্রচারণা। শুরুতেই ‘ডুব’ ছবির সঙ্গে সংশ্লিষ্টরা যান নটর ডেম কলেজে।
হঠাৎ নটর ডেম কলেজে কেন? সংশ্লিষ্টদের কাছ থেকে জানা গেল, প্রচারণার জন্য ‘ডুব’ ছবির শিল্পী আর কলাকুশলীরা বিভিন্ন কলেজ ও বিশ্ববিদ্যালয়ে যাবেন। কিন্তু কারা তাঁদের কাছে পেতে চান? এমন একটি বিজ্ঞাপন ফেসবুকে দেওয়া হয়। এরপর সারা দেশের অসংখ্য কলেজ ও বিশ্ববিদ্যালয় থেকে অনুরোধ আসে ‘ডুব’ ছবির নির্মাতাদের কাছে। তার মধ্য থেকে সময় আর সুযোগ মিলিয়ে কয়েকটিতে যাওয়ার সিদ্ধান্ত হয়।
নটর ডেম কলেজে এখন ‘অষ্টম জাতীয় নাট্যোৎসব ও কর্মশালা ২০১৭’ অনুষ্ঠিত হচ্ছে। এই আয়োজনে অংশ নিতে প্রায় অর্ধশত কলেজ থেকে এসেছেন শিক্ষার্থীরা। সঙ্গে আছেন নটর ডেম কলেজের শিক্ষার্থীরাও। তাই প্রচারণার জন্য শুরুতে এই মঞ্চকে বেছে নেওয়া হয়।
‘ডুব’ ছবির একমাত্র গান ‘আহারে জীবন’ গেয়েছে চিরকুট। এই ব্যান্ডের অন্যতম সদস্য শারমীন সুলতানা সুমি বলেন, ‘আজকের দুপুরটা আমরা সবাই মিলে দারুণ উপভোগ করেছি। পুরো ব্যান্ড গিয়েছিলাম। সবাই মিলে “আহারে জীবন” গানটি গেয়েছি। আমরা তো অবাক, এরই মধ্যে গানটা অনেকেরই মুখস্থ হয়ে গেছে। সবাই আমাদের সঙ্গে গানটিতে কণ্ঠ মিলিয়েছেন।’
জাজ মাল্টিমিডিয়া সূত্রে জানা গেছে, এরপর ১৮ অক্টোবর ‘ডুব’ ছবির শিল্পী, কলাকুশলী আর চিরকুট যাবে সেন্ট্রাল উইমেনস কলেজ অ্যান্ড ইউনিভার্সিটিতে, ১৯ অক্টোবর ইউনাইটেড ইন্টারন্যাশনাল ইউনিভার্সিটি, ২০ অক্টোবর জাহাঙ্গীরনগর বিশ্ববিদ্যালয়, ২১ অক্টোবর বাংলাদেশ প্রকৌশল বিশ্ববিদ্যালয় (বুয়েট), ২২ অক্টোবর ব্র্যাক ইউনিভার্সিটি, ২৩ অক্টোবর ইউনিভার্সিটি অব লিবারেল আর্টস বাংলাদেশ (ইউল্যাব), ২৫ অক্টোবর আমেরিকান ইন্টারন্যাশনাল ইউনিভার্সিটি বাংলাদেশে (আইইউবি)।
আনুষ্ঠানিক প্রচারণা শুরু করার আগে গত বৃহস্পতিবার রাত সাড়ে আটটায় জাজ মাল্টিমিডিয়া ও এসকে মুভিজের ইউটিউব চ্যানেলে অবমুক্ত করা হয় ‘ডুব’ ছবির গান ‘আহারে জীবন’।
২৫ অক্টোবর ঢাকায় আসবেন ‘ডুব’ ছবির অন্যতম অভিনয়শিল্পী বলিউডের জনপ্রিয় তারকা ইরফান খান। অংশ নেবেন ছবির প্রচারণায়। থাকবেন ‘ডুব’ ছবির উদ্বোধনী প্রদর্শনীতে। সংবাদ সম্মেলনেও থাকবেন তিনি। ২৭ অক্টোবর মুম্বাই ফিরে যাবেন ইরফান খান। ছবিটি প্রযোজনা করছে বাংলাদেশে জাজ মাল্টিমিডিয়া আর ভারতের এসকে মুভিজ। ছবিটির সহপ্রযোজক ইরফান খান। ‘ডুব’ ছবিতে অভিনয়ও করেছেন তিনি। ছবিতে আরও অভিনয় করেছেন তিশা, রোকেয়া প্রাচী, পার্ণো মিত্র প্রমুখ।
