
বলিউড তারকা ও সাবেক বিশ্বসুন্দরী ঐশ্বরিয়া রাই বচ্চন ঠান্ডা মাথার মানুষ। তা ছাড়া ১৯৯৪ সালে ‘মিস ওয়ার্ল্ড’ প্রতিযোগিতার প্রশিক্ষণের কল্যাণেই বুঝি মুখে সব সময় এক চিলতে হাসি ধরে রাখার অভ্যাস ভালোই রপ্ত হয়েছে তাঁর। ‘গণমাধ্যমবান্ধব’ এই নায়িকা যদি হুট করে সংবাদমাধ্যমের কর্মীদের ওপর খেপে যান, তাহলে বুঝতে হবে কোথাও কোনো ঘাপলা আছে। আজ মঙ্গলবার একটি দাতব্য প্রতিষ্ঠানের অনুষ্ঠানে গিয়ে আলোকচিত্রী আর সাংবাদিকদের ওপর ভীষণ চটেছেন ঐশ্বরিয়া রাই বচ্চন। এমনকি একপর্যায়ে তিনি নিজেকে নিয়ন্ত্রণ করতে না পেরে কেঁদে ফেলেন।
ঐশ্বরিয়া তাঁর প্রয়াত বাবা কৃষ্ণরাজ রাইয়ের জন্মদিনে অসাধারণ উদ্যোগ নিয়েছেন। তিনি ‘স্মাইল ট্রেন ইন্ডিয়া’ নামে এক সংগঠনের সমন্বয়ে ১০০ শিশুর চিকিৎসার দায়িত্ব নিয়েছেন। আজ সকালে ঐশ্বরিয়া তাঁর মা বৃন্দা রাই আর মেয়ে আরাধ্য বচ্চনকে সঙ্গে নিয়ে সেই সংগঠনের শিশুদের সঙ্গে কিছু সময় কাটান। কেক কাটার সময় ঐশ্বরিয়া রাই ও আরাধ্যর ছবি তোলার জন্য সংবাদমাধ্যমের কয়েকজন আলোকচিত্রী চিৎকার করেন। এতে আরাধ্যসহ অন্য শিশুরা ভয় পেয়ে যায়। ঐশ্বরিয়া তাঁদের চিৎকার না করার জন্য কয়েকবার অনুরোধ করেন। কিন্তু কে শোনে কার কথা? তাঁরা একইভাবে চিৎকার করেন। ঐশ্বরিয়া তখন তাঁদের ছবি তুলতে বারণ করেন। কিন্তু সে কথাও কানে তোলেননি আলোকচিত্রীরা।
আলোকচিত্রীদের এমন কাণ্ড সহ্য করতে না পেরে ঐশ্বরিয়া রেগে বলেন, ‘আমি আপনাদের থামতে বলেছি। এটা কোনো ছবির উদ্বোধনী বা পাবলিক ইভেন্ট নয়। আপনাদের সমস্যা কী? দয়া করে কিছু সম্মান তো প্রদর্শন করুন।’
এ সময় ঐশ্বরিয়ার চোখ ছলছল করছিল। এ অনুষ্ঠানের ভিডিও দেখে বোঝা যায়, রাগে ফেটে পড়েন ঐশ্বরিয়া। তবে অল্প সময়ের মধ্যে পরিস্থিতি সামলে নেন তিনি এবং কেক কেটে উপস্থিত শিশুদের খাইয়ে দেন।
জন্মগতভাবে ঠোঁটকাটা শিশুদের মধ্যে ১০০ জন সুবিধাবঞ্চিত শিশুর চিকিৎসার দায়িত্ব নিয়েছেন ঐশ্বরিয়া। এর আগে এ মাসেই তিনি নিজের জন্মদিনে এক হাজার শিশুর এক বছরের খাবারের খরচ বহন করার ঘোষণা দেন। ফিল্মি বিট
