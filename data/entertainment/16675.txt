
গত এক মাসের নানা জল্পনা কল্পনার অবসান ঘটিয়ে অবশেষে ক্যাটরিনা কাইফ-রণবীর কাপুরের সম্পর্কের বরফ গলেছে। বছর শেষে কোনো ছাড়াছাড়ির খবর নয়; বরং ভালো একটি খবরই দিয়েছেন বলিউডের তারকা জুটি রণবীর কাপুর ও ক্যাটরিনা কাইফ। গতকাল শুক্রবার এই বলিউডের অভিনেত্রী তাঁর প্রেমিক রণবীর কাপুরের সঙ্গে মিলে কাপুরদের ঐতিহ্যবাহী বড়দিনের পারিবারিক আয়োজনে অংশ নিয়েছেন।রণবীরের সঙ্গে কাপুরদের এই বড়দিনের পারিবারিক অনুষ্ঠানে কেবলমাত্র পরিবারের সদস্যরাই অংশ নেন। এই আয়োজনে ক্যাটরিনার অংশ নেওয়ার অর্থ এখন সবার কাছেই অত্যন্ত পরিষ্কার। বড়দিনের এই আয়োজনটি এখন কাপুর পরিবারের একটি পারিবারিক ঐতিহ্যের একটি অনুষ্ঠানে পরিণত হয়েছে।কাপুর পরিবার ও রণবীর-ক্যাটরিনার ঘনিষ্ঠ একটি সূত্র জানিয়েছে, বড়দিন উদ্‌যাপন কাপুর খানদানের জন্য এমন একটি পরব বা অনুষ্ঠান যাতে এই পরিবারের অধিকাংশ সদস্যই উপস্থিত হন। রণবীর কাপুর এই অনুষ্ঠানে ক্যাটরিনাকে সঙ্গে নিয়ে উপস্থিত হয়ে সবাইকে এটাই জানিয়ে দিলেন যে, তাঁদের সম্পর্কের সবকিছুই স্বাভাবিক আছে, ঠিকঠাক আছে। আর যা রটেছে তা স্রেফ গুজব ছাড়া আর কিছুই নয়। মাস খানেক ধরে রণবীর কাপুর ও ক্যাটরিনা কাইফকে জড়িয়ে খবর প্রকাশিত হয়ে আসছিল যে, রণবীর কাপুর ও ক্যাটরিনার সম্পর্কের ইতি ঘটতে চলেছে। এর মধ্যে কয়েকটি সংবাদমাধ্যমে এমন খবরও প্রকাশিত হয়েছিল যে, রণবীর ও ক্যাটরিনার সম্পর্কে ফাটল ধরেছে এবং খুব শিগগিরই ছাড়াছাড়ি হতে যাচ্ছে এ দুজনের।
কিন্তু গতকাল সেসব খবর গুজব বলে উড়িয়ে দিয়ে ক্যাটরিনার হাত ধরে অনুষ্ঠানে অংশ নিয়ে রণবীর কাপুর যেন সবাইকে তাঁর উত্তর জানিয়ে দিলেন। আদতে, ‘তামাশা’ ছবিতে রণবীরের সঙ্গে দীপিকা পাডুকোণের অভিনয় এবং এ ছবির প্রচারে রণবীর ও ঘনিষ্ঠতার বিভিন্ন খবরে খানিকটা বিব্রত হয়েছিলেন ক্যাটরিনা। পাশাপাশি বিভিন্ন সংবাদমাধ্যমে প্রকাশিত রণবীর ও দীপিকার অন্তরঙ্গ, আনন্দঘন মুহূর্তের ছবি যেন সেসময় আগুনে ঘি ঢেলেছিল। সবকিছু মিলিয়ে ক্যাটরিনা রণবীরের সঙ্গে বেশ খানিকটা দূরত্বই যেন তৈরি করেছিলেন। এ ছাড়া, সংবাদমাধ্যমগুলোর কাছ থেকেও নিজেকে গুটিয়ে নিয়েছিলেন এই অভিনেত্রী।প্রসঙ্গত; প্রতিবারের মতো বড়দিন উদ্‌যাপনের জন্য ক্যাটরিনা আর এ বছর লন্ডনে তাঁর পরিবারের কাছে যাননি। রণবীরও সব কাজ গুটিয়ে বড়দিনের আগেই মুম্বাইতে ফিরেছিলেন। নতুন বছর উদ্‌যাপনের জন্য ক্যাটরিনা রণবীরের সঙ্গে বড়দিন উদ্‌যাপন শেষে উড়াল দিয়েছেন বলেই জানিয়েছে এই জুটির ঘনিষ্ঠ একটি সূত্র। এরই মধ্যে তাঁরা একসঙ্গে নববর্ষ উদ্‌যাপনের জন্য তাঁদের নির্দিষ্ট গন্তব্যের দিকে উড়াল দিয়েছেন বলেও রণবীর ক্যাটরিনার ঘনিষ্ঠ আরেকটি সূত্রটি নিশ্চিত করে জানিয়েছে।সব ভালো যার শেষ ভালো। এই প্রচলিত প্রবাদের মতো বছর শেষে একটি ভালো খবরই জানালেন বলিউডের এই তারকা জুটি। এনডিটিভি। টাইমস অব ইন্ডিয়া।
