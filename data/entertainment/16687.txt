
ছবির বিভিন্ন ঝুঁকিপূর্ণ দৃশ্যে সাধারণত নিজেই অংশ নেন বলিউডের ‘কৃশ’ তারকা হৃতিক রোশন। এ কারণে শুটিংয়ের সময় আহতও হয়েছেন বহুবার। কাঁধের ব্যথাকে উপেক্ষা করেই সম্প্রতি এই ‘সুপার হিরো’ টানা শুটিং করছিলেন ‘মহেঞ্জোদারো’ ছবির। এ ছবিতে একটি বাঘ ও ২০ ফুট দীর্ঘ ভয়ংকর এক কুমিরের সঙ্গে লড়ার কথা তাঁর। কিন্তু পিঠের সেই পুরোনো ব্যথাটি হঠাৎ​ করে অসহনীয় হয়ে পড়ায় ‘মহেঞ্জোদারো’ ছবির শুটিং এক সপ্তাহের জন্য বন্ধ ঘোষণা করা হয়েছে।শুটিংয়ের মাঝে তাঁর এই হঠাৎ অসুস্থ হয়ে পড়ার বিষয়টি জানিয়েছে হৃতিকেরই একটি ঘনিষ্ঠ সূত্র।হৃতিকের ঘনিষ্ঠ সূত্রটি আরও জানিয়েছে, এ অভিনেতার চিকিৎ​সক নাকি তাঁকে ন্যূনতম পাঁচ দিন পূর্ণ বিশ্রামে থাকতে বলেছেন।এর আগে ঝুঁকিপূর্ণ দৃশ্যে অভিনয় করতে গিয়ে বেশ কয়েকবারই ঘাড়ে, মাথায় ও পিঠে গুরুতর আঘাত পেয়েছেন হৃতিক। কাজেই পুরোনো কোনো ব্যথা জেগে ওঠা তাঁর ক্ষেত্রে খুবই স্বাভাবিক। আর ‘মহেঞ্জোদারো’ ছবির নির্মাতারাও চাইছেন এ অভিনেতা যেন পুরোপুরি সুস্থ হয়েই শুটিংয়ে অংশ নেন। কেননা এখনো এ ছবির অনেক শুটিংই বাকি রয়েছে। এর মধ্যে হৃতিকের বেশ কয়েকটি উল্লেখযোগ্য দৃশ্যেরও শুটিং বাকি। এসব কারণেই ছবির শুটিং আপাতত স্থগিত করেছেন তাঁরা।অবশ্য, এ বিষয়ে মন্তব্য করার জন্য নির্মাতা আশুতোষ গোয়ারিকার কিংবা অভিনেতা হৃতিক, কাউকেই পায়নি বলে জানিয়েছে মুম্বাইয়ের একটি সংবাদমাধ্যম মিড-ডে অনলাইন।২০১৩ সালে মুম্বাইয়ের হিন্দুজা হাসপাতালে মস্তিষ্কে রক্ত জমাট বাঁধার কারণে (ক্রনিক সাবডুরাল হেমাটোমা) হৃতিক রোশনের মস্তিষ্কে অস্ত্রোপচার হয়েছিল। অস্ত্রোপচারের কয়েক মাস আগে দুঃসাহসিক কিছু স্টান্ট করতে গিয়ে আহত হয়েছিলেন হৃতিক। পরেও আরও বেশ কয়েকটি ঝুঁকিপূর্ণ দৃশ্যে অভিনয় করেন তিনি। এসব দৃশ্যে অভিনয় করতে গিয়েই বেশ কয়েকবার মাথায় আঘাত পেয়েছিলেন তিনি।উঁচু জায়গা থেকে লাফিয়ে পড়া কিংবা অ্যাকশন দৃশ্যে অভিনয়ের কারণে বহুবারই শরীরের বিভিন্ন স্থানে আঘাত পেয়েছেন তিনি। বেশ কয়েক বছর আগে মার্কিন যুক্তরাষ্ট্রে গিয়ে হাঁটুর অস্ত্রোপচার করে এসেছেন এই কৃশ তারকা। মেরুদণ্ডের একটি আঘাতও তাঁকে অনেক ভুগিয়েছে। মহেঞ্জোদারো ছবির শুটিং বন্ধের কারণও তাঁর পিঠ বা মেরুদণ্ডের ব্যথা।
