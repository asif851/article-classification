
২৪ বছর ধরে অস্কার-পরবর্তী অনুষ্ঠানের খাবার তৈরি করছেন তারকা শেফ উলফগ্যাং পাক। এবারও এর ব্যতিক্রম হবে না। গত বৃহস্পতিবার অস্কার-পরবর্তী ভোজের পূর্ণ তালিকা প্রকাশ করেন পাক। ৬৮ বছর বয়সী এই অস্ট্রেলীয় রন্ধনশিল্পী বলেন, ‘আমরা সবাই খুব উচ্ছ্বসিত। এই আয়োজন আমাদের জন্য বরাবরই খুব গুরুত্বপূর্ণ। যত দিন আমাকে নিয়ে অস্কারের রুচি থাকবে, তত দিন আমারও এই কাজে কোনো ক্লান্তি আসবে না।’
এবার অস্কারের নৈশভোজে অতিথিদের জন্য পরিবেশন করা হবে দেড় হাজার কোয়েলের ডিম। অতিথিদের জন্য জাপান থেকে আনা হয়েছে ৩০০ পাউন্ড ওয়াগিউ বিফ স্লাইডার। আরও থাকছে পিৎজা ও চিকেন পট পাই। ২৪ ক্যারেটের সোনার পাতে অতিথিদের জন্য পরিবেশন করা হবে মাছের ডিম, ৮০০ কাঁকড়া ও ম্যাকারন। এ ছাড়া থাকবে ১ হাজার ৪০০ শ্যাম্পেনের বোতল।
সঙ্গে নিরামিষ কয়েকটি পদও থাকবে অস্কারের নৈশভোজের আয়োজনে। থাকবে গাজরের রাভিওলি, স্পিনাচ ক্যাম্পেনেল ও টারো ট্যাকোস। আর পাকের জনপ্রিয় রাসবেরি ডেজার্ট তো থাকছেই। বিশাল এই আয়োজনে থাকছে অর্ধশতাধিক খাবারের পদ, আর তা পরিবেশনের দায়িত্বে থাকবেন এক হাজারের বেশি কর্মী।
যুক্তরাষ্ট্রের লস অ্যাঞ্জেলেসে হলিউড অ্যান্ড হাইল্যান্ড সেন্টারের ডলবি থিয়েটারে ৪ মার্চ (বাংলাদেশ সময় ৫ মার্চ ভোর) বসবে ৯০তম একাডেমি অ্যাওয়ার্ডের আসর। গতবারের মতো এবারের আসরও উপস্থাপনা করবেন জিমি কিমেল। বিশ্বের ২২৫টিরও বেশি দেশে এই আয়োজন এবিসি নেটওয়ার্কের মাধ্যমে সরাসরি সম্প্রচার করা হবে। বাংলাদেশের দর্শকেরা স্টার মুভিজ চ্যানেলেও অনুষ্ঠানটি সরাসরি দেখতে পারবেন। হ্যালো
