
চিত্রপরিচালক ছটকু আহমেদ নয়, চিত্রনায়ক রাজ্জাকের জীবনী প্রকাশ করবে তাঁর পরিবার। তবে তা এখনই নয়, একটু সময় নিয়ে তা লেখা হবে। আর ছটকু আহমেদ আজ বুধবার বিকেলে প্রথম আলোকে বলেছেন, প্রয়াত নায়করাজের স্ত্রী রাজলক্ষ্মীর অনুরোধে তিনি আপাতত এই জীবনী লেখা স্থগিত রেখেছেন। যখন পরিবার থেকে জীবনী প্রকাশের উদ্যোগ নেওয়া হবে, তখন তা ছটকু আহমেদই লিখবেন।
ছটকু আহমেদকে ধন্যবাদ এবং তাঁর প্রতি কৃতজ্ঞতা জানিয়ে নায়করাজ রাজ্জাকের ছোট ছেলে সম্রাট প্রথম আলোকে বলেন, ‘ছটকু আহমেদের সঙ্গে আমাদের আলোচনা হয়েছে। তিনি আমাদের বাসায় এসেছিলেন। যা লিখেছেন, তা থেকে কিছুটা আমাদের শুনিয়েছেন। কিন্তু তাঁর কাছ থেকে যতটুকু জেনেছি, তা দিয়ে একজন পূর্ণাঙ্গ রাজ্জাককে পাওয়া যাবে না। আমরা চাচ্ছি, আব্বাকে নিয়ে একটি বই প্রকাশিত হবে। তা পড়ে যে কেউ পুরো একজন রাজ্জাককে খুঁজে পাবেন।’
সম্রাট আরও বলেন, ‘আব্বার জীবনের অনেক গুরুত্বপূর্ণ দিক আছে, যা আমাদের পরিবারের বাইরের কেউ জানেন না। আবার তাঁর অভিনয় জীবনেরও অনেক তথ্য পরিবারের বাইরে কেউ জানতে পারেনি। আমার আম্মা আছেন। তিনি আব্বার জীবনের প্রায় সবকিছুই জানেন। আবার আব্বার অনেক বন্ধু ও সহকর্মী আছেন, সাংবাদিক আছেন, যাঁরা আব্বাকে নানাভাবে জানেন। তাঁদের কাছেও আব্বাকে নিয়ে অনেক তথ্য রয়েছে। এই সবকিছুকেই আমরা গুরুত্ব দিচ্ছি।’
সম্রাট জানান, এরই মধ্যে নায়করাজের জীবনী প্রকাশের জন্য তথ্য সংগ্রহের কাজ শুরু হয়েছে। শিগগিরই একটি সম্পাদনা পরিষদ গঠন করা হবে। একজনকে সম্পাদক হিসেবে দায়িত্ব দেওয়া হবে। তাঁরাই গবেষণা করে রাজ্জাকের পূর্ণাঙ্গ একটি জীবনী প্রকাশ করবেন।
এদিকে পরিবারের অনুমতি ছাড়া নায়করাজ রাজ্জাকের জীবনী যাতে প্রকাশ না পায়, সে জন্য সম্প্রতি গুলশান থানায় জিডি করেন রাজ্জাকের বড় ছেলে বাপ্পারাজ। এ ব্যাপারে সম্রাট বলেন, ‘কেউ ব্যক্তিগত উদ্দেশ্য হাসিল করতে আব্বাকে নিয়ে বই প্রকাশ করবে, তা আমরা মেনে নেব না। তাই পারিবারিকভাবেই থানায় জিডি করা হয়েছে।’
ছটকু আহমেদ আগেই জানিয়েছেন, তিনি নায়করাজ রাজ্জাকের জীবনী লিখছেন। রাজ্জাক নিজেই নাকি তাঁকে এই অনুমতি দিয়েছেন। তাঁর বইটির নাম ‘নায়করাজ রাজ্জাক: টালিগঞ্জ থেকে ঢালিউড’। তবে গত সপ্তাহে এ ব্যাপারে আপত্তি জানান রাজ্জাকের বড় ছেলে বাপ্পারাজ। তখন বাপ্পারাজ বলেন, ‘আব্বার জীবনী লেখার জন্য আমরা তাঁকে কোনো অনুমতি দিইনি। কোথা থেকে অনুমতি নিয়ে তিনি আব্বার জীবনী লিখছেন? যত দূর জানি, আব্বা যখন জীবিত ছিলেন, তিনিও এ ধরনের কোনো অনুমতি দেননি। যদি ছটকু আহমেদের কাছে এ ধরনের কোনো অনুমতি থাকে, তাহলে তিনি তা আমাদের দেখান।’
গত ২১ আগস্ট নায়করাজ রাজ্জাক মারা যান।
