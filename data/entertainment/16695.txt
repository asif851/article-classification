
মাত্রাতিরিক্ত ঘুমের ওষুধ খেয়ে অসুস্থ হয়ে পড়ায় বর্তমানে ল্যাবএইড হাসপাতালের নিবিড় পরিচর্যাকেন্দ্রে (আইসিইউ) চিকিত্সাধীন জাতীয় চলচ্চিত্র পুরস্কার পাওয়া তারকা সংগীতশিল্পী ন্যান্সি। গতকাল প্রথমে নেত্রকোনার একটি ক্লিনিকে ভর্তি করা হয় তাঁকে। পরে রাত সাড়ে আটটার দিকে ময়মনসিংহ মেডিকেল কলেজ হাসপাতালে নিয়ে যাওয়া হয় তাঁকে। রোববার সকালে ন্যান্সিকে ঢাকা মেডিকেল কলেজে ভর্তি করা হয়। পরে তাঁকে রাজধানীর ল্যাবএইড হাসপাতালে স্থানান্তর করা হয়। বর্তমানে এ হাসপাতালের আইসিইউতে আছেন ন্যান্সি। ফেসবুকে দেশের জনপ্রিয় ও সম্ভাবনাময় এই শিল্পীর দ্রুত সুস্থতা কামনা করে বার্তা লিখেছেন এ দেশের সংগীতাঙ্গনের একাধিক মানুষ।নকিব খান লিখেছেন, ‘চলুন, সবাই মিলে ন্যান্সির জন্য প্রার্থনা করি। দ্রুত সুস্থ হয়ে উঠতে আল্লাহ তাঁকে সাহায্য করুন।’বাপ্পা মজুমদার: বিষণ্নতা মনের এমন এক অবস্থা, যার ভয়াবহতা কেবল বিষণ্নতায় আক্রান্তরাই বুঝতে পারেন। কল্পনা করুন তো...আপনার মস্তিষ্ক আপনাকে ক্রমাগত দুঃখবোধ ও শূন্যতার অনুভূতি দিচ্ছে, অথচ চাইলেও আপনি কিছুতেই তা থেকে বের হতে পারছেন না। এ অবস্থায় সবচেয়ে বেশি দরকার সহযোগিতা। যতভাবে সম্ভব বিষণ্নতায় আক্রান্ত ব্যক্তিকে সহযোগিতা করে যেতে হবে। ন্যান্সি...তাড়াতাড়ি সুস্থ হয়ে ওঠো। আমরা সবাই তোমার সঙ্গে আছি।আসিফ আকবর: তাড়াতাড়ি সুস্থ হয়ে ওঠো। প্লিজ...এসো আবার গান গাই...আঁঁখি আলমগীর: খবরটা শুনে খুব খারাপ লাগল। লক্ষ্মী একটা মেয়ে, ফিরে এসো সুস্থ হয়ে আমাদের মাঝে...।এলিটা: বিষণ্নতা একটি রোগ এবং দিনে দিনে এর প্রকোপ বেড়েই চলেছে। ন্যান্সির জন্য প্রার্থনা। আলহামদুলিল্লাহ, ন্যান্সি এখনো বেঁচে আছেন এবং তাঁর শ্বাস-প্রশ্বাস চলছে। হ্যাঁ, জীবন অনেক সময় দুর্বিষহ হয়ে ওঠে। টিকে থাকাটা চ্যালেঞ্জ হয়ে দাঁড়ায়। এ অবস্থার বিরুদ্ধে সর্বশক্তি দিয়ে যুদ্ধ করতে হবে।প্রীতম আহমেদ: অভিমান বা জেদ যেটাই হোক মানুষ কিন্তু কম কষ্টে আত্মহননের পথ বেছে নেয় না। একেকজন মানুষের কষ্ট সইবার ক্ষমতা একেক রকম। শিল্পীরা একটু বেশি আত্মসম্মানসম্পন্ন ও অভিমানী হয়। প্রচণ্ড আবেগেই হয়তো ন্যান্সি একটা অঘটন ঘটাতে গিয়ে বেঁচে গেছে। কেউ কেউ এটা নিয়ে রসিকতা করছেন দেখে খারাপ লাগছে। জীবনে অনেক প্রাপ্তির পরও কিছু কিছু মানুষ ভেতরে ভেতরে অনেক নিঃস্ব, অনেক একা। আমরা কোনোদিন কারও একাকিত্বের সঙ্গী হতে চাই না বা পারি না। জানতেও পারি না হাসিমুখের আড়ালে কোন মানুষটা কতটুকু একা। কিন্তু অন্তত তাঁর আবেগের প্রতি সম্মানটুকু তো করতে পারি, তাই না? এ পথে আমি, আপনিও যে কখনো যাব না—তারই বা কী নিশ্চয়তা। আপাতত ন্যান্সি সুস্থ হয়ে আমাদের মাঝে ফিরে আসার মানসিক শক্তি পাক—এই কামনা করি।শফিক তুহিন: বড় অভিমানী হয় শিল্পীরা। কেউ বোঝে না কী অভিমান বুকে আশ্রয় নেয় কখন কীভাবে! তবুও ভেবে কি দেখেছ, এত বড় পৃথিবীতে কতশত মানুষের ভিড়ে তুমি অনন্যা হয়েছ...এত সীমাহীন ভালোবাসার দায়ভার তো ভালোবেসে হূদয়ে কিছুটা বইতে হবে...এখনো অনেক পথের বাকি—তাই ফিরে এসো সহসা ন্যান্সি।আসিফ ইকবাল: জানি অনেকে হতাশ/ অনেকেই চিন্তিত, ক্রুদ্ধ/ একি করেছ তুমি/ জানি না ভুল নাকি শুদ্ধ/ তোমার এ চেষ্টা, মানি না/ তুমি ফিরে আসো- প্রার্থনা/ অনেক গান এখনো বাকি/ কি করে ভাবলে দেবে ফাঁকি? ন্যান্সির জন্য মঙ্গল কামনা।
