
‘সপ্তাহ খানেক আগেই স্যামসাং গ্যালাক্সি সিরিজের ফোন সেটটি কিনেছি। আজ ভোট দিতে আসার পর তা চুরি হয়ে গেছে।’ মোবাইল ফোন হারানোর পর প্রথম আলোর সঙ্গে কথা হলে নিজের আক্ষেপের কথা এভাবেই জানান বাংলাদেশি সিনেমার মিষ্টি মেয়েখ্যাত নায়িকা কবরী। 
আজ শুক্রবার ছিল বাংলাদেশ চলচ্চিত্র শিল্পী সমিতির নির্বাচন। আগামী দুই বছরের জন্য বাংলাদেশি সিনেমার শিল্পীদের নতুন নেতৃত্ব নির্বাচন করতে অন্য শিল্পীদের মতো কবরীও এসেছিলেন ভোট দিতে। কড়া রোদের মধ্যে অনেক ভিড় ঠেলে অনুজ শিল্পীদের ভোট দিতে এসে মোটেও কষ্ট পাননি তিনি। কিন্তু এফডিসিতে ভোট প্রদানের এই দিনে কেউ ব্যাগ থেকে মোবাইল ফোন নিয়ে যেতে পারে তা ভেবে বিস্মিত হয়েছেন একসময়ের দাপুটে এই নায়িকা। শুধু তা–ই নয়, ক্ষোভও প্রকাশ করেছেন তিনি।কবরী বলেন, ‘সবাই এফডিসিতে এসেছে ভোট দিতে অথচ এমন একটা জায়গায় নাকি চোরও ঢোকে! মোবাইল ফোন চুরি হয়ে গেছে, তা নিয়ে আমি যতটা না কষ্ট পেয়েছি, তার চেয়ে বেশি কষ্ট লেগেছে এফডিসির মতো একটা জায়গা থেকে এমন ঘটনা ঘটায়। স্যামসাং গ্যালাক্সি নোট সিরিজের এই ফোন সেটটি এক সপ্তাহ আগে কিনেছি। পরিচিত মানুষদের সব ফোন নাম্বার ওই ফোনসেটে সংরক্ষণ করা ছিল। ফোনসেট হারিয়ে আমি এখন বেশ বিপাকে পড়ে গেছি।’
