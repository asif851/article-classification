
শিল্পা শেঠি ফাউন্ডেশনের চ্যারিটি কনসার্টে মঞ্চ মাতালেন বাংলাদেশি বংশোদ্ভূত ব্রিটিশ গায়ক আলী জ্যাকো। জ্যাকোর গান দিয়েই শুরু হয় জমজমাট কনসার্টের সূচনা। আর এর মধ্য দিয়ে মঞ্চে অভিষেক ঘটে পেশাদার বক্সার থেকে পাশ্চাত্য সংগীত জগতে নাম লেখানো এই শিল্পীর। নিজের প্রকাশিত দুটি গান শুনিয়ে নাড়া দেন হলভর্তি দর্শকদের। গতকাল শনিবার লন্ডনের ট্রক্সি হলে যৌথভাবে এ কনসার্টের আয়োজন করে বলিউড স্টার শিল্পা শেঠি এবং পাকিস্তানি বংশোদ্ভূত পেশাদার ব্রিটিশ বক্সার আমির খান ফাউন্ডেশন। উদ্দেশ্য ছিন্নমূল শিশুদের আশ্রয় দিতে তহবিল সংগ্রহ। আলী জ্যাকো বলেন, ‘কয়েকটি গান ইতিমধ্যে প্রকাশিত হয়েছে। কিন্তু মঞ্চে অভিষেকের সুযোগ খুঁজছিলাম। শেষ পর্যন্ত দীর্ঘদিনের পরিচিত বন্ধু শিল্পা ও আমিরের অনুষ্ঠানটি মোক্ষম বলে মনে হলো’। জ্যাকোর পারফরমেন্সে অনুষ্ঠানে উপস্থিত শিল্পা অবাক হয়েছেন। আর বক্সার আমির বলেন, তাঁর অবসরজীবনের জন্য নতুনে এক সম্ভাবনার পথ দেখালেন জ্যাকো।
