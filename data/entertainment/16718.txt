
জি টিভি আয়োজিত ‘সা রে গা মা পা লিল চ্যাম্পস’ আয়োজনের ফাইনাল দেখে হতাশ হয়েছেন অসংখ্য দর্শক। ১২ বছরের শ্রেয়ান ভট্টাচার্য আর ১১ বছরের অঞ্জলি গায়কোয়াড়ের গানের লড়াই দেখে যে-কেউ মুগ্ধ হয়েছেন, তা আর বলার অপেক্ষা রাখে না। অনুষ্ঠান দেখে দর্শকদের রায় ছিল পশ্চিমবঙ্গের শ্রেয়ান ভট্টাচার্যের দিকে। কিন্তু বিচারকদের রায় শুনে অবাক হয়েছেন দর্শক। এবারই প্রথম যৌথভাবে চ্যাম্পিয়ন হয়েছেন শ্রেয়ান ভট্টাচার্য ও অঞ্জলি গায়কোয়াড়। তাঁদের হাতে চ্যাম্পিয়নের ট্রফি তুলে দেন বিচারকেরা।
পুরো ১০ মাস এই প্রতিযোগিতার সঙ্গে যুক্ত ছিলেন প্রতিযোগীরা। গতকাল রোববার রাতে জি টিভিতে ‘সা রে গা মা পা লিল চ্যাম্পস’ প্রতিযোগিতার চূড়ান্ত অনুষ্ঠান দেখেছেন অসংখ্য দর্শক। অনুষ্ঠান শেষ হওয়ার পর সামাজিক যোগাযোগমাধ্যমে নিজেদের অনুভূতি লিখেছেন অনেকেই। তাঁদের মতে, শ্রেয়ানই এই প্রতিযোগিতার চ্যাম্পিয়ন। মহারাষ্ট্রের অঞ্জলিকে জোর করে শ্রেয়ানের সঙ্গে যৌথভাবে চ্যাম্পিয়ন করা হয়েছে।
ফাইনালে শ্রেয়ান ভট্টাচার্য গেয়েছে ‘হাওয়ায়েঁ’, ‘সুরজ ডুবা’ ও ‘জালিমা’ গানগুলো। আর অঞ্জলি গায়কোয়াড় গেয়েছে ‘দিওয়ানি মাস্তানি’, ‘ঝাল্লা ওয়ালা’ ও ‘ম্যায় কোলহাপুর সে আয়ি হুঁ’।
এমনটা কেন হলো? সংবাদমাধ্যমের কাছে তা নিয়ে সংশ্লিষ্ট কেউ এখনই মুখ খুলতে চাননি। তবে সবার মতে, ভারতীয় টেলিভিশনের ইতিহাসে এটি একটি যুগান্তকারী সিদ্ধান্ত।
‘সা রে গা মা পা লিল চ্যাম্পস’ আয়োজনে এবার প্রধান বিচারক ছিলেন হিমেশ রেশমিয়া, জাভেদ আলী ও নেহা কক্কর। সঞ্চালক ছিলেন আদিত্য নারায়ণ। প্রতিযোগীদের গাইড করার জন্য ছিলেন ৩০ জন জুরি সদস্য। দ্য ইন্ডিয়ান এক্সপ্রেস
