
ভারতের দক্ষিণের সুপারস্টার রজনীকান্তের বহুল প্রতীক্ষিত ছবি ‘কাবালি’ এখনো মুক্তির অপেক্ষায়। কিন্তু এরই মধ্যে এই ছবি আয় করে নিয়েছে ২০০ কোটি রুপি। মুক্তির আগেই ভারতের কোনো ছবির স্বত্ব এর আগে এত দামে বিক্রি হয়নি।
এই ছবির গানের অ্যালবামও সনি মিউজিকের কাছে চড়া দামে বিক্রি হয়েছে বলে জানা গেছে। ১ জুলাই বিশ্বজুড়ে প্রায় পাঁচ হাজার প্রেক্ষাগৃহে একযোগে মুক্তি পাবে ছবিটি। এমন নজিরও ভারতের ছবির ইতিহাসে এই প্রথম।
‘কাবালি’ হিন্দি, তামিল, তেলেগু ও মালয়ালাম ভাষায় ডাব করা হবে। ছবির নির্মাতারা মালয় ভাষাতেও ছবিটি ডাব করার সিদ্ধান্ত নিয়েছেন। এই প্রথম ভারতের কোনো ছবি মালয় ভাষায় ডাব করা হচ্ছে। উল্লেখ্য, পি এ রণজিতের পরিচালনায় এই ছবির অধিকাংশ শুটিং হয়েছে মালয়েশিয়ায়।
চেন্নাইয়ে বড় আয়োজন করে ছবির গানগুলো মুক্তি পাবে আগামীকাল। রজনীকান্তের বিপরীতে এখানে অভিনয় করেছেন রাধিকা আপ্টে। এনডিটিভি, ইন্ডিয়া টুডে অবলম্বনে।
