
সুদর্শন পুরুষ খুঁজছেন কুসুম। আপনার বয়স কী ১৮ থেকে ৩০-এর মধ্যে?  কুসুম শিকদারের চোখে আপনিও হতে পারেন হ্যান্ডসাম বা সুদর্শন পুরুষ।
হ্যান্ডসাম পুরুষ খুঁজে বের করার দায়িত্ব নিয়েছেন লাক্স আনন্দধারা মিস বাংলাদেশ ফটোজেনিক চ্যাম্পিয়ন ও অভিনয়শিল্পী কুসুম শিকদার। চ্যানেল আইয়ের হ্যান্ডসাম পুরুষের খোঁজে নির্মিত রিয়েলিটি শো ‘হ্যান্ডসাম দ্য আলটিমেট ম্যান’ প্রতিযোগিতার বিচারক হয়েছেন তিনি। কুসুম ছাড়া এই প্রতিযোগিতার আরেকজন বিচারক হচ্ছেন রিয়াজ। সম্প্রতি বিচারক হিসেবে আয়োজক প্রতিষ্ঠানের সঙ্গে চুক্তি স্বাক্ষর করেন কুসুম।
হ্যান্ডসাম পুরুষদের প্রতিযোগিতার বিচারক হওয়া প্রসঙ্গে কুসুম বলেন, ‘এটি এই প্রতিযোগিতার দ্বিতীয় আসর। প্রথম আসরের বেশ কয়েকটি পর্ব আমার দেখা হয়েছে। অনুষ্ঠানটির ভাবনাটা আমার কাছে অনেক ভালো লেগেছে। তাই বিচারক হতে সম্মত হয়েছি।’
প্রতিযোগিতায় হ্যান্ডসাম পুরুষ নির্বাচনের ক্ষেত্রে কোন বিষয়গুলোর প্রতি গুরুত্ব দেওয়া হবে—জানতে চাইলে কুসুম বলেন, ‘একজন পুরুষের ব্যক্তিত্ব, বুদ্ধিমত্তা, নিজেকে সুন্দরভাবে উপস্থাপনের ধরন, প্রতিযোগীদের হাঁটা-চলা, কথা বলার ধরন আমার কাছে সবচেয়ে বেশি গুরুত্ব পাবে। আমাদের দেশে অনেক হ্যান্ডসাম পুরুষ রয়েছে। আমার বিশ্বাস এ ধরনের অনুষ্ঠানের মধ্য দিয়ে তাঁরা নিজেদের বিকশিত করার সুযোগ পাবেন।
উল্লেখ্য, ২০০২ সালের লাক্স-আনন্দধারা মিস বাংলাদেশ ফটোজেনিক প্রতিযোগিতায় চ্যাম্পিয়ন হয়েছিলেন কুসুম শিকদার। এরপর নিয়মিতভাবে নাটক, বিজ্ঞাপনচিত্রে কাজ করেছেন তিনি। ইমপ্রেস টেলিফিল্মের ব্যানারে নির্মিত গহিনে শব্দ ও লালটিপ চলচ্চিত্রে অভিনয় করে দারুণভাবে আলোচিত হন।
১৮ থেকে ৩০ বছর বয়সের যেকোনো বাংলাদেশি পুরুষ ‘হ্যান্ডসাম দি আলটিমেট ম্যান’ প্রতিযোগিতায় অংশ নিতে পারবেন। অংশ নেওয়ার জন্য লগ ইন করতে হবে www.htum.tv অথবা www.facebook.com/theultimatemen  ঠিকানায়। নাম নিবন্ধনের শেষ সময় ২৫ মে। এই প্রতিযোগিতা নিয়ে তৈরি অনুষ্ঠান চ্যানেল আইয়ে প্রচারিত হবে আগামী জুন মাস থেকে। যৌথভাবে এই প্রতিযোগিতার আয়োজন করেছে ইমামি ফেয়ার অ্যান্ড হ্যান্ডসাম ও চ্যানেল আই।
