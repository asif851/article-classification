

গত বছরের মাঝামাঝি সময় থেকে ‘নতুন মুখের সন্ধানে’ কর্মসূচি নিয়ে আলোচনা শুরু হয় চলচ্চিত্রপাড়ায়। বিষয়টি নিয়ে বিভিন্ন গণমাধ্যমে খবরও বেরিয়েছে একাধিকবার। চলচ্চিত্রসংশ্লিষ্ট ব্যক্তিদের বয়ানে শিল্পীসংকট কাটাতে এই কর্মসূচি এখন সময়োপযোগী। তাই চলচ্চিত্রের শিল্পী অন্বেষণের এ অনুষ্ঠান চলতি মাসেই শুরু হবে বলে জানিয়েছেন পরিচালক সমিতির সভাপতি মুশফিকর রহমান গুলজার। তিনি জানিয়েছেন, ১৫ জানুয়ারির মধ্যেই সংবাদ সম্মেলনে করে এ ব্যাপারে বিস্তারিত জানানো হবে।
গুলজার বলেন, ১ জানুয়ারি শিল্পী অন্বেষণ অনুষ্ঠানের ঘোষণা দেওয়ার কথা ছিল। অনুষ্ঠানটির পৃষ্ঠপোষকদের কারণে কিছুদিনের জন্য ঘোষণা পেছানো হয়েছে। তবে প্রথম সপ্তাহের মধ্যেই যে ঘোষণা হবে, তা চূড়ান্ত। যেদিন থেকে কর্মসূচির আনুষ্ঠানিক ঘোষণা করা হবে, এর পরদিন থেকেই আগ্রহীরা আবেদন করতে পারবেন। আবেদনের সময়সীমা থাকবে এক মাস।এবার বাংলাদেশ চলচ্চিত্র উন্নয়ন করপোরেশনের (বিএফডিসি) সহযোগিতায় বাংলাদেশ চলচ্চিত্র পরিচালক সমিতির আয়োজনে ‘নতুন মুখের সন্ধানে’ অনুষ্ঠানটি হতে যাচ্ছে। দেশজুড়ে বেশ বড় পরিসরে তাঁরা এ কর্মসূচির আয়োজন করেছেন বলে জানান গুলজার। শুধু নায়ক-নায়িকা নয়, এবার সব ধরনের শিল্পীই খুঁজে বের করা করা হবে এই প্রতিযোগিতা থেকে।এরই মধ্যে পরিচালক সমিতির সহসভাপতি মনতাজুর রহমান আকবরকে আহ্বায়ক করে সাত সদস্যের একটি কমিটি গঠন করা হয়েছে। আহ্বায়ক আকবর জানান, আবেদনের পরিপ্রেক্ষিতে সাতটি বিভাগে প্রাথমিক যাচাই-বাছাই অনুষ্ঠিত হবে। সব বিভাগের বাছাইকৃত শিল্পীদের নিয়ে ঢাকায় হবে চূড়ান্ত আয়োজন।এই কর্মসূচিটি নিয়ে বিএফডিসির ব্যবস্থাপনা পরিচালক আমির হোসেন বলেন, এটি একটি ভালো উদ্যোগ। বিএফডিসি আয়োজকদের সব ধরনের সহযোগিতা করবে। এদিকে ‘নতুন মুখের সন্ধানে’ কর্মসূচিতে চলচ্চিত্র পরিবার সংশ্লিষ্ট হলে প্রক্রিয়াটি আরও গতিশীল হতো বলে মনে করছেন শিল্পী সমিতির সভাপতি মিশা সওদাগর। তিনি বলেন, আয়োজনটিতে চলচ্চিত্র পরিবারকে অন্তর্ভুক্ত করা হলে ভালো হতো। নতুন শিল্পী খুঁজে বের করার অনুষ্ঠান, অথচ এখানে শিল্পীদের কোনো প্রতিনিধি নেই। উল্লেখ্য, ১৯৮৪ সালে বিএফডিসির উদ্যোগে প্রথমবারের মতো ‘নতুন মুখের সন্ধানে’ প্রতিযোগিতা শুরু হয়। ১৯৯০ সাল পর্যন্ত আরও দুবার হয় এই অনুষ্ঠান। এরপর গত ২৭ বছরে আর হয়নি। সেই সময় তিনবারের প্রতিযোগিতা থেকে ‘নতুন মুখ’ হিসেবে চলচ্চিত্রাঙ্গন পায় মান্না, দিতি, সুব্রত, সোহেল চৌধুরী, মিশা সওদাগর, অমিত হাসান, আমিন খানের মতো তারকা শিল্পীদের।
 
