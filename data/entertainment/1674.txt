
মামলার ঝামেলায় ফাঁসছেন বলিউডের তারকা অভিনেত্রী প্রিয়াঙ্কা চোপড়া। পাঞ্জাবি এক চলচ্চিত্র প্রযোজক সম্প্রতি এই অভিনেত্রী ও তাঁর প্রযোজনা সংস্থার বিরুদ্ধে একটি ছবির নাম সংক্রান্ত বিষয়ে মামলা দায়ের করেছেন।
বলিউডের অভিনেত্রী প্রিয়াঙ্কা চোপড়া এরই মধ্যে তাঁর ক্যারিয়ারের ভিন্ন এক উচ্চতায় পৌঁছেছেন। এই তারকা অভিনেত্রী মার্কিন টিভি সিরিজ ‘কোয়ানটিকো’তে অভিনয়ের সুবাদে পেয়েছেন ‘পিপলস চয়েজ’-এর সেরা (টিভি সিরিজ) অভিনেত্রীর পুরস্কার। শুধু তাই নয়, এবারের অস্কারের আসরেও উপস্থিত থাকবেন প্রিয়াঙ্কা। চারপাশের এত সুখবরের মাঝে হঠাৎ করেই যেন এই মামলার খবরে ছন্দপতন ঘটেছে।দিনদোসির সিটি আদালতে তালবিন্দর সিং রাঠোর এই মামলাটি করেছেন প্রিয়াঙ্কা চোপড়া ও তাঁর প্রযোজনা প্রতিষ্ঠান ‘পার্পল পেব্যল পিকচার্সের বিরুদ্ধে। মামলার অভিযোগে তালবিন্দর সিং প্রিয়াঙ্কার প্রযোজনা প্রতিষ্ঠানটির ছবির ক্ষেত্রে যে নামটি তাঁরা ব্যবহার করছেন, সে নামটি ব্যবহারের ওপরে স্থগিতাদেশ চেয়েছেন পাশাপাশি তিনি ক্ষতিপূরণেরও দাবি জানিয়েছেন।তালবিন্দরের মামলাটি এ সপ্তাহেই আদালতে উঠবে বলে এক খবরে জানিয়েছে হিন্দুস্তান টাইমস। সংবাদমাধ্যমটি জানিয়েছে, প্রিয়াঙ্কা চোপড়ার প্রতিষ্ঠান থেকে রাঠোরের ছবির নামেই একটি পাঞ্জাবি ছবি নির্মাণ করা হবে এ খবর জানার পর তালবিন্দর সিং রাঠোর ইন্ডিয়ান মোশন পিকচার প্রডিউসারস অ্যাসোসিয়েশনের কাছে এ বিষয়ে অভিযোগ করেন। পাশাপাশি তিনি আদালতেরও শরণাপন্ন হন।অবশ্য এ বিষয়ে প্রিয়াঙ্কা চোপড়ার কোনো বক্তব্য কিংবা তাঁর প্রতিষ্ঠানের পক্ষ থেকেও কোনো ধরনের মন্তব্য মেলেনি। হিন্দুস্তান টাইমস।
