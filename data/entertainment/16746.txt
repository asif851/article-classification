
এই কিছুদিন আগেও তো কত্থক নাচ শেখায় মন দিয়েছিলেন আলিয়া ভাট। পরবর্তী ছবির জন্য নিজেকে প্রস্তুত করায় উঠেপড়ে লেগেছিলেন তখন। কিন্তু তখনো বলিউডের ঝকমকে জগৎ থেকে নিজেকে পুরোপুরি বিচ্ছিন্ন করেননি এই তারকা। তবে ইদানীং নাকি দিনে খুব বেশি সময় তাঁকে মোবাইল বা ল্যাপটপের সামনে দেখা যাচ্ছে না। কাশ্মীরে মেঘনা গুলজারের ‘রাজি’ সিনেমার শুটিং করছেন এখন। সেখানে কারও সঙ্গে তেমন গল্প করতে দেখা যায় না আলিয়াকে। অথচ চটপটে স্বভাবের এই নায়িকাই সব সময় আড্ডা আর দুষ্টুমির মাধ্যমে ইউনিটের সবাইকে মাতিয়ে রাখতেন। হঠাৎ কী এমন হলো আলিয়ার? তবে কি সত্যিই সিদ্ধার্থ মালহোত্রার সঙ্গে তাঁর প্রেম ভেঙে গেছে? আর এ জন্যই কি উদাস হয়ে পড়েছেন ‘ডিয়ার জিন্দেগি’ ছবির এই চঞ্চল তারকা?
আলিয়ার কাছের লোকজন বলছেন, বিষয়টা মোটেও এ রকম নয়। আলিয়ার চুপচাপ থাকার পেছনে আছে অন্য এক কারণ। নতুন ছবি ‘রাজি’র জন্য তিনি কিছুদিন নীরব থাকার সিদ্ধান্ত নিয়েছেন।
‘রাজি’তে আলিয়া ভাট অভিনয় করেছেন এক কাশ্মীরি মেয়ের চরিত্রে। যাঁর স্বামী একজন সেনা কর্মকর্তা। ছবিতে নায়িকার চরিত্রটি খুব শান্ত স্বভাবের। আলিয়া বয়সে কম হলেও অভিনয়ের ব্যাপারে কতটা সিরিয়াস, সেটা তো ‘উড়তা পাঞ্জাব’, ‘হাইওয়ে’ ও ‘টু স্টেটস’ ছবিগুলো দেখলেই বোঝা যায়।
শোনা যাচ্ছে, নতুন ছবিতে আলিয়ার চরিত্রটি হবে আরও বেশি চ্যালেঞ্জিং। চরিত্রের ভেতরে একেবারে বুঁদ হয়ে থাকার জন্যই আলিয়া নীরবতাকে বেছে নিয়েছেন। বিষয়টা এমন না যে দৃশ্য ‘কাট’ করার সঙ্গে সঙ্গে তিনি স্বভাবসুলভ হইহুল্লোড়ে মেতে উঠছেন। এমনকি দৃশ্যের ডাক পড়ার আগ পর্যন্ত নাকি আলিয়া তাঁর ঘর থেকেও বের হন না। ইন্টারনেটের কোনো কিছুতে মন দিচ্ছেন না আপাতত। ভিড়ের মধ্যে কোথাও যেতে হলে কালো বোরকা ব্যবহার করছেন। মোট কথা, এই কয়েকটা দিন ছবির বাইরের দুনিয়ায় নিজেকে একেবারেই জড়াতে চাইছেন না আলিয়া।
যখন আলিয়া নিজেকে লাইম লাইট থেকে দূরে রাখতে চাচ্ছেন, তখনই আবার ঘটল আরেক কাণ্ড। সাবেক প্রেমিক আলী দাড়ারকারের সঙ্গে আলিয়া ভাটের একটি ঘনিষ্ঠ ছবি ইন্টারনেটে ভাইরাল হয়েছে। ছবিটি কবে তোলা হয়েছিল, তা জানা যায়নি। তবে আলীর সঙ্গে আলিয়ার প্রেম যে বহু আগেই চুকেবুকে গেছে, এটা সবারই জানা। আপাতত এসব গুঞ্জনে কান দেওয়ার সময় নেই নায়িকার। তবে অনেকে মজা করে বলছেন, সিদ্ধার্থের সঙ্গে আলিয়ার ‘ব্রেকআপ’ একদম সময়মতোই হয়েছে। আলিয়া তো এমনিতেই পাকা অভিনয়শিল্পী। আর ওপর এবার বাস্তবের উদাসী ভাবের সঙ্গে পর্দায় সামান্য একটু রং মাখালেই কাজ হয়ে যাবে। ডেকান ক্রনিকল
