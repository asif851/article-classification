
মডেলদের জন্য বলিউড নয়। শুধু রূপ থাকলে তো হয় না, অভিনয় একটা শিল্প, যেটা রক্তের মধ্যে থাকতে হয়। এত দিন এ-ই ছিল মডেলদের ব্যাপারে বলিউডের দৃষ্টিভঙ্গি। অতীতে মডেল থেকে অভিনেত্রী হিসেবে ক্যারিয়ার গড়তে এসে তেমন কেউ সুবিধা করতে পারেননি। শুধু তা-ই নয়, বিশ্বসুন্দরী খেতাবজয়ীদেরও অনেক কাঠখড় পোড়াতে হয়েছে। তবে র‍্যাম্পে ‘বিড়ালহণ্টনে’ পারদর্শীরা যে অভিনয়েও মাতিয়ে দিতে পারেন, এখন সেই আস্থার জায়গা তৈরি হয়েছে। এ জন্য ধন্যবাদ প্রাপ্য প্রিয়াঙ্কা চোপড়া আর দীপিকা পাড়ুকোনের।মডেল থেকে অভিনেত্রী—এই সফলযাত্রায় নতুন নাম ওয়ালুশা ডি’সুজা। শাহরুখ খানের ফ্যান-এ অভিনয় করেছেন। দীপিকার মতো তাঁরও যাত্রা শুরু শাহরুখের ছবি দিয়ে। ওয়ালুশা বলেছেন, ‘অনেক তরুণীই এখন বলিউডে পা রাখার ধাপ হিসেবে মডেলিংকে বেছে নিচ্ছে। দীপিকা-প্রিয়াঙ্কারা এরই মধ্যে সেই ধারণা ভেঙে দিয়েছেন যে মডেলরা অভিনয় পারে না। আমার কাছে এটা অনেক বড় একটা পরিবর্তন।’ শাহরুখের সঙ্গে এর আগে বেশ কয়েকটি বিজ্ঞাপনে কাজ করা এই ৩১ বছর বয়সী অভিনেত্রী বলেছেন, ‘এমন না যে অভিনয়ে হুট করে এলাম। যেকোনো সময়েই এটা হতে পারত, আগে হয়নি এ-ই যা।’ আইএএনএস।
 
