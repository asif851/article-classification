
বাংলা সিনেমার নায়িকা মাহিকে সৌভাগ্যবতী বলতে হয়। কেননা একটি ছবিতে একসঙ্গে তিনি পেয়ে গেছেন তিন তিনটি বর। এক— হুমায়ূন আহমেদের গল্প। দুই— অভিষিক্ত পরিচালক হিসেবে অভিনেত্রী শাওনকে। আর তৃতীয়টি হলো— নায়ক হিসেবে রিয়াজকে।ঢাকাসহ সারা দেশে আজ মুক্তি পাচ্ছে রিয়াজ ও মাহি অভিনীত ছবি ‘কৃষ্ণপক্ষ’। এই ছবির মধ্য দিয়ে শুরু হচ্ছে অভিনেত্রী মেহের আফরোজ শাওনের পরিচালক জীবন। নায়িকা মাহিও আশাবাদী যে, সব সময়ের মতো হুমায়ূন আহমেদের গল্পের ওপর নির্মিত ছবি দর্শকেরা পছন্দ করবেন।তবে সব দিক থেকে সৌভাগ্যবতী বলা হলেও ‘কৃষ্ণপক্ষ’ নিয়ে একটি দিক থেকে পিছিয়ে রইলেন মাহি। মাহির অভিনীত চলচ্চিত্রগুলো সাধারণত শতাধিক প্রেক্ষাগৃহে মুক্তি পায়। কিন্তু ‘কৃষ্ণপক্ষ’ ছবিটি মুক্তি পাচ্ছে মাত্র ১৬টি সিনেমা হলে। এরই মধ্যে বাংলাদেশ ও ভারতের বেশ ক’জন পরিচালকের সঙ্গে কাজ করে ক্যারিয়ারের চাকায় গতি তুলে নিয়েছেন এই নায়িকা। আগের ছবিগুলোতে অগ্নিকন্যা মাহিকে দেখেছেন দর্শকেরা। দেখা যাক, সুবোধ প্রেমিকা ‘অরু’ চরিত্রে মাহিকে কীভাবে নেন দর্শকেরা।
