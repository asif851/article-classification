
অভিনেত্রী শাবানার মুখে নিজের কথা শুনে ভীষণ উচ্ছ্বসিত শাকিব খান। শাবানার কথাটা শাকিব তাঁর জীবনের বড় প্রাপ্তি বলেও মনে করছেন। আজ শুক্রবার দুপুরে প্রথম আলোর সঙ্গে আলাপে লন্ডন থেকে এমনটাই জানালেন জনপ্রিয় এই নায়ক।
বৃহস্পতিবার প্রথম আলোয় শাবানার একটি সাক্ষাৎকার বেরোয়। তাতে তিনি বর্তমান সময়ের নায়ক শাকিব খান সম্পর্কে তাঁর মতামত প্রকাশ করেন। শাবানা জানান, শাকিবের সিনেমা টেলিভিশনে দেখেছেন। ভারতে তাঁর জনপ্রিয়তার ব্যাপারটিও শুনেছেন।শাবানার সেই সাক্ষাৎকার শাকিব পড়েছেন। শাকিব বলেন, ‘তাঁকে নিয়ে আমার শুধু একটাই উপলব্ধি, তিনি হলেন বাংলাদেশি সিনেমার সম্রাজ্ঞী। তাঁর মুখে যখন আমাকে নিয়ে প্রশংসাসূচক কথা শুনলাম, তখন আমার তো আকাশে ওড়ার মতো অবস্থা। একজন ক্ষুদ্র অভিনয়শিল্পীর জন্য এটা অনেক বড় প্রাপ্তি।’সুচন্দা, শাবানা, কবরী, ববিতা, রাজ্জাক, আলমগীর, সোহেল রানা, ফারুক, উজ্জ্বলদের মতো জ্যেষ্ঠ অভিনয়শিল্পীদের অভিভাবক ও শিক্ষক উল্লেখ করে শাকিব খান বলেন, ‘অগ্রজ অভিনয়শিল্পীরাই আমাদের অভিভাবক। তাঁরা একেকজন অভিনয়ের একেকটি প্রতিষ্ঠানও। তাঁরাই আজকে বাংলাদেশের সিনেমাকে একটা সফল জায়গায় নিয়ে গেছেন বলেই আমরা কাজ করার স্বপ্ন দেখি, সাহস পাই। এমন অগ্রজ শিল্পীদের কাছ থেকে আমরা শুধু আদর, স্নেহ, ভালোবাসা ও সঠিক দিকনির্দেশনা চাই।’‘চালবাজ’ সিনেমার শুটিং করতে শাকিব খান গত মঙ্গলবার দুপুরে লন্ডনে যান। ঈদের আগেই তিনি ঢাকায় ফিরছেন। শাকিব জানালেন, যে কয়দিন শুটিং করার কথা ছিল, আপাতত তা হচ্ছে না।
