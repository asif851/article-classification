
হোটেল রেডিসন ব্লু ওয়াটার গার্ডেনের থার্টি ফার্স্ট নাইট সেলিব্রেশনে অংশ নেবেন কানিজ সুবর্ণা ও নায়লা নাঈম। এই আয়োজনে থাকবে গান, নাচ, ফ্যাশন শোসহ নানা কিছু। এই অনুষ্ঠানের ফ্যাশন শোতে অংশ নেবেন ইমি, মারিয়া, আঁখি, মাশিয়াত আর ঝুমর। অনুষ্ঠান শুরু হবে রাত আটটায়।হোটেল রেডিসন ব্লু ওয়াটার গার্ডেনে এই অনুষ্ঠানের আয়োজন করছে রূপকথা ইভেন্টস অ্যান্ড কমিউনিকেশন।‘থার্টি ফার্স্ট নাইট সেলিব্রেশন’ আয়োজনের জন্য কেমন প্রস্তুতি নিচ্ছেন? সংগীতশিল্পী কানিজ সুবর্ণা বললেন, ‘অনুষ্ঠানে আসলেই তা দেখতে পাবেন।’ আর চলচ্চিত্রে আইটেম গান করে জনপ্রিয় হওয়া নায়লা নাঈম বললেন, ‘এটা শতভাগ কমার্শিয়াল প্রোগ্রাম। সবাই টিকিট কেটে আসবেন এই অনুষ্ঠান উপভোগ করতে। সবাই যাতে পূর্ণ মাত্রার বিনোদন পান, আমি সেই ব্যাপারটি মাথায় রাখছি। সেভাবেই প্রস্তুতি নিচ্ছি।’একটু আলাদা করেই থার্টি ফার্স্ট নাইট উদ্‌যাপন করেন সংগীতশিল্পী কানিজ সুবর্ণা। এই রাতে গানে গানে মাতিয়ে রাখেন সবাইকে। গান করেন বিভিন্ন হোটেল কিংবা কনসার্টে। কিন্তু মাঝে বছর ছয়েক থার্টি ফার্স্ট নাইটে তাঁকে দেখা যায়নি কোথাও। এ ছাড়া, ওই বছরগুলোতে গান নিয়েও কোনো ব্যস্ততা ছিল না তাঁর। কানিজ সুবর্ণা জানিয়েছেন, এই সময়টাতে দুই ছেলে আইমান আর আজমানকে নিয়ে বেশি ব্যস্ত থেকেছেন। তাদের সময় দিয়েছেন। ‘থার্টি ফার্স্ট নাইট সেলিব্রেশন’ আয়োজনে কানিজ সুবর্ণা গান করবেন পুরো এক ঘণ্টা।
এবারই প্রথম থার্টি ফার্স্ট নাইটে পারফর্ম করবেন নায়লা নাঈম। আর তা হোটেল রেডিসন ব্লু ওয়াটার গার্ডেনে ‘থার্টি ফার্স্ট নাইট সেলিব্রেশন’-এর আয়োজনে। তাই এই অনুষ্ঠান নিয়ে তাঁর অনেক পরিকল্পনা। নিয়মিত মহড়া করছেন। নায়লা নাঈম জানালেন, তিনি অনুষ্ঠানে নাচবেন আধঘণ্টা।
