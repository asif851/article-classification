
গেইম ছবিতে প্রথমবারের মতো আইটেম গানে পারফর্ম করেছিলেন আলোচিত র‍্যাম্প মডেল রুমা। আবারও আইটেম গানের শিল্পী হিসেবে পারফর্ম করলেন তিনি। ছবির নাম ইউটার্ন। গতকাল সোমবার এফডিসির চার নম্বর ফ্লোরে গানটির শুটিংয়ে অংশ নেন রুমা। আজ মঙ্গলবার গানটির শুটিংয়ের মাধ্যমে শেষ হচ্ছে ইউটার্ন ছবির কাজ। ‘দিলেতে চোট লেগেছে, তার ছিঁড়েছে ব্রেইনে’—এমন কথায় গানটির সুর ও সংগীত পরিচালনা করেছেন ফুয়াদ।২০০২ সালে র‍্যাম্পে কাজ শুরু করেন রুমা। এরপর নাটকেও অভিনয় করেন তিনি। আইটেম গানে পারফর্ম করার ব্যাপারে রুমা বলেন, ‘এখন কিন্তু ভিন্ন ধরনের ছবি নির্মিত হচ্ছে। ছবিগুলো প্রশংসিতও হচ্ছে। অনেক দিন থেকেই ইউটার্ন ছবির আইটেম গানে অংশ নেওয়ার ব্যাপারে আলোচনা হচ্ছিল। ভাবনা ভালো লেগেছে। তাই প্রস্তাবে রাজি হয়েছি। ছবিটিতে আইটেম গানের পাশাপাশি ছোট একটি চরিত্রে অভিনয়ও করেছি।’ইউটার্ন ছবির আইটেম গান সম্পর্কে পরিচালক আলভী আহমেদ বলেন, ‘আমার ছবির গল্পের প্রয়োজনেই আইটেম গানটি রাখা হয়েছে। কয়েকবার গানটির শুটিংয়ের তারিখ নির্ধারণ করেও নানা কারণে শুটিং করতে পারছিলাম না। অবশেষে করতে পারছি। তাই ভালো লাগছে। এই গানের শুটিংয়ের মাধ্যমেই ইউটার্ন ছবির শুটিং শেষ হচ্ছে।’ইউটার্ন ছবির বিভিন্ন চরিত্রে অভিনয় করেছেন শিপন, আইরিন, মৌটুসী বিশ্বাস, সোনিয়া, মিশা সওদাগর প্রমুখ।
