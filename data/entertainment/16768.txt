
ছোটবেলায় মা-বাবার পকেট কমবেশি সবাই কেটেছেন। ছোটখাটো শখ পূরণের জন্য এমন ‘নিষ্পাপ চুরি’ বড় হলে আর অপরাধ হিসেবে ধরাও হয় না। এ দলে অনেকেই আছেন। এমনকি হলিউডের অভিনেত্রী জেনিফার অ্যানিস্টনও এই দলের বাইরে নন। ছোটবেলায় মায়ের ব্যাগ থেকে লুকিয়ে লুকিয়ে পয়সা চুরি করতেন তিনি। সম্প্রতি নিজের সম্পর্কে এই মজার তথ্যটি জানিয়েছেন অ্যানিস্টন।ছোটবেলায় কী কী দুষ্টুমি করতেন জানতে চাইলে অ্যানিস্টন নিজেই তাঁর গুমর ফাঁস করে দেন। তাঁর মা অভিনেত্রী ন্যান্সি ডোয়ের টাকার ব্যাগ থেকে প্রায়ই টাকা গায়েব করে দিতেন ছোট্ট অ্যানিস্টন। তবে খুব বেশি টাকা মারতেন না তিনি। তখন এক ডলারেই তাঁর অনেক শখ পূরণ হয়ে যেত।‘ভিডিও গেম বা এ ধরনের খুব ছোটখাটো প্রয়োজনেই চুপিচুপি মায়ের ব্যাগ থেকে টাকা সরাতাম। খুব বড় কিছুর জন্য নয়,’ বলেছেন তিনি।জেনিফার অ্যানিস্টনের বাবা জন অ্যানিস্টন ছিলেন একজন অভিনেতা। মা-বাবার কাছ থেকেই নাকি কৌতুকবোধ পেয়েছেন মেয়ে জেনিফার। এমনটাই মনে করেন ‘পিপলস’ ম্যাগাজিনের বিচারে বছরের সবচেয়ে সুন্দরী এই অভিনেত্রী। পিটিআই।
