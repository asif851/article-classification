
• ডাবিংয়ের ফাঁকে স্টুডিওতে থাকা গিটারে টুংটাং করেন নাঈম। • আপন মনে গেয়ে ওঠেন গান। • সপ্তাহখানেক পর গানটিতে কণ্ঠ দেন নাঈম।
‘ফ্রেন্ডস’ নামে একটি নাটকের ডাবিং করতে অভিনয়শিল্পী নাঈম গিয়েছিলেন সুরকার ও সংগীত পরিচালক রেজওয়ান শেখের স্টুডিওতে। ডাবিংয়ের ফাঁকে স্টুডিওতে থাকা গিটারে টুংটাং করেন ছোট পর্দার এই তারকা। আপন মনে গেয়ে ওঠেন ‘ইচ্ছে হয় তোমায় দেখি/ হাত দুটো ধরে বসে থাকি/ তোমাকে, তোমাকে...’। তাঁকে গুনগুন করে গাইতে দেখে রেজওয়ান শেখ সিদ্ধান্ত নেন, তাঁকে দিয়ে গান রেকর্ড করাবেন। তাঁর অনুরোধে সপ্তাহখানেক পর গানটিতে কণ্ঠ দেন নাঈম। এভাবেই নিজের প্রথম গান রেকর্ড করার কথা প্রথম আলোকে জানালেন নাঈম।
গানটির শিরোনাম ‘তোমাকে’। কথা লিখেছেন আর সুর করেছেন নাঈম নিজেই। গানটির দুটি লাইন লিখেছেন নাঈমের স্ত্রী আরেক অভিনয়শিল্পী নাদিয়া আহমেদ। সংগীতায়োজন করেছেন রেজওয়ান শেখ। গায়ক হিসেবে নাঈমের আবির্ভাব হতে আরও মাস দুয়েক সময় লাগবে। কারণ নাঈম জানান, গানটি অডিও-ভিডিও আকারে প্রকাশিত হবে।
গানের প্রতি আগ্রহী হলেন কীভাবে? নাঈম বলেন, ‘স্কুল থেকে গানের সঙ্গে ছিলাম। তবে কখনো প্রাতিষ্ঠানিকভাবে শেখা হয়নি। পড়াশোনার পাশাপাশি আমি দুটো ব্যান্ডের সঙ্গে ড্রামস বাজিয়েছি। তখন গানও গেয়েছি। চাকরি আর অভিনয়ের ব্যস্ততায় গান নিয়ে আর ভাবার সময় পাইনি। তবে প্রচুর গান শোনা হয়।’
নাঈম আয়রনিক ফেইট ও অর্চিন নামের দুটি ব্যান্ডে ড্রামস বাজাতেন, পাশাপাশি গানও গেয়েছেন। দেশ-বিদেশের অনেকের গান শোনা হয়। যাঁদের গান নাঈমের নিত্যসঙ্গী, তাঁদের মধ্যে নিজ দেশে কুমার বিশ্বজিৎ, বাপ্পা মজুমদার, মিনার, রকস্ট্রাটা, ওয়ারফেজ উল্লেখযোগ্য। আর দেশের বাইরের গানের দলের মধ্যে নাঈম নিয়মিত শোনেন আয়রন মেইডেন, ডিও, মাইক ডর্টি, ব্ল্যাকবাথ, গ্রিন ডের গান।
‘তোমাকে’ গানটি প্রসঙ্গে নাঈম বলেন, ‘পুরোপুরি ভালোবাসার গান। গানের কথায় বাংলা ছয় ঋতুর রূপের বর্ণনা রয়েছে। গান গাওয়া আমার পুরোপুরি ভালোবাসার জায়গা। গানটি রেকর্ড করার মধ্য দিয়ে সেই ভালোবাসা পূর্ণতা পেয়েছে।’
নাঈম আরও বলেন, ‘গান গাওয়ার ব্যাপারে নাদিয়ার উৎসাহ আমাকে অনেক বেশি অনুপ্রাণিত করেছে। ব্যাপারটা গানের প্রতি আমার ভালোবাসা অনেকখানি বাড়িয়ে দিয়েছে।’
‘তোমাকে’ গানটি কোন প্রতিষ্ঠান থেকে বের হবে? নাঈম জানান, দুটি প্রতিষ্ঠানের সঙ্গে প্রাথমিকভাবে আলোচনা হয়েছে। দেখি, একটু ভেবেচিন্তে সিদ্ধান্ত নেব।
