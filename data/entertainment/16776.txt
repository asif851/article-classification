
বিয়ের পর থেকে সম্পর্কের রসায়ন কিছুটা বদলেছে অ্যাঞ্জেলিনা জোলি ও ব্র্যাড পিটের। বদলে যাওয়ার হাওয়া বেশি লেগেছে জোলির পালে। প্রেমিক থেকে স্বামী হওয়া পিটের মন জোগানোর চেষ্টা এখন আগের চেয়েও বেশি করেন তিনি। ঘুরেফিরেই পিটের সামনে লক্ষ্মী বউ হওয়ার বুলি আওড়ান। সেদিনও নাকি ব্র্যাড পিটকে কাছে ডেকে জোলি বলেছেন, ‘দেখো! আমি এবার তোমাদের জন্য রান্না করব। ঘরের দিকে আরও বেশি মনোযোগী হব।’ কিন্তু পিট এতটা প্রত্যাশা করেন না। তবে জোলি নিজ থেকেই লক্ষ্মী ঘরনি আর পাক্কা রাঁধুনি হওয়ার তাগিদ অনুভব করেন। তা ছাড়া জোলি পরিচালিত আনব্রোকেন ছবি মুক্তির পর থেকে কিছুটা অবসর সময় মিলেছে। তাই এই অবসরে স্বামী-সংসার সামলানোর পাশাপাশি হেঁশেলেও নিজের কর্তৃত্ব প্রতিষ্ঠার চেষ্টা চালিয়ে যাচ্ছেন। স্বামী আর ছয় ছেলেমেয়ের জন্য রান্নার ভাবনা এখন তাঁকে ভাবাচ্ছে অনেক বেশি! সূত্র: পিপল ম্যাগাজিন
