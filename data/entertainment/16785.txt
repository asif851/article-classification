
বাংলাদেশে ১৯৭০ সাল থেকে বিভিন্ন সামাজিক সচেতনতামূলক কার্যক্রম পরিচালনা করে আসছে আন্তর্জাতিক এনজিও সেভ দ্য চিলড্রেন। বর্তমানে বাল্যবিবাহ সম্পর্কে সচেতনতা তৈরিতে কাজ করছে প্রতিষ্ঠানটি। সম্প্রতি সেভ দ্য চিলড্রেনের আগ্রহ এবং প্রস্তাবে সাড়া দিয়ে গণসচেতনতামূলক এই কার্যক্রমের সঙ্গে সম্পৃক্ত হয়েছেন ঢাকাই ছবির আলোচিত নায়ক অনন্ত জলিল।এ প্রসঙ্গে অনন্ত জলিল বলেন, ‘সেভ দ্য চিলড্রেন একটি আন্তর্জাতিক বেসরকারি প্রতিষ্ঠান, যারা অনেক বছর ধরে বাংলাদেশে বিভিন্ন সামাজিক সচেতনতামূলক কাজ সফলতার সঙ্গে করে আসছে। সেভ দ্য চিলড্রেন এখন বাল্যবিবাহ নিয়ে কাজ করছে। তারা তাদের কার্যক্রমের পরিকল্পনা নিয়ে আমার সঙ্গে আলোচনা করার পরপরই নিজেকে সচেতনতামূলক এই কার্যক্রমের সঙ্গে সম্পৃক্ত করার প্রয়োজনীয়তা অনুভব করি।’অনন্ত জলিল এও বলেন, ‘সেভ দ্য চিলড্রেনের এই প্রচেষ্টাকে আমি সাধুবাদ জানাই এবং সফলতা কামনা করি। আমি আশা করব, শুধু সেভ দ্য চিলড্রেন না, সেভ দ্য চিলড্রেনের সঙ্গে আমরা সবাই মিলে বাল্যবিবাহকে রোধ করব।’এদিকে সেভ দ্য চিলড্রেন কর্তৃপক্ষ জানিয়েছে, বাংলাদেশের এক-তৃতীয়াংশ মেয়ের ১৫ বছর বয়সে বিয়ে হয়, যা পরিবার, সমাজ ও দেশের জন্য হুমকি। বাল্যবিবাহের মূল কারণ অশিক্ষা, দরিদ্রতা এবং সচেতনতার অভাব। সেভ দ্য চিলড্রেন এই পরিস্থিতির উন্নয়নের জন্য কাজ করছে। আর এই কার্যক্রমকে সুদূরপ্রসারী করতে এর সঙ্গে একজন তারকার সম্পৃক্ততা খুবই প্রয়োজন ছিল। প্রস্তাব পাওয়ার সঙ্গে সঙ্গেই অনন্ত জলিল এই কার্যক্রমে সম্পৃক্ত হয়েছেন। তিনি কেবল একজন তারকাই নন, সমাজসেবামূলক কার্যক্রমের মনোভাব আছে তাঁর ভেতর।বাল্যবিবাহ সম্পর্কে সচেতনতা তৈরির জন্য বরিশাল বিভাগ থেকে কার্যক্রম শুরু করবে সেভ দ্য চিলড্রেন। বাল্যবিবাহ নিয়ে অনন্ত জলিলের দেওয়া একটি ভিডিও বার্তা বিভিন্ন মাধ্যমে প্রচারের ব্যবস্থা করা হবে। ভিডিও বার্তাটি সেভ দ্য চিলড্রেনের ইউটিউব চ্যানেলেও দেখা যাবে।
