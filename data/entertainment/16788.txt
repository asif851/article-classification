
বিবাদ যখন চরমে, আলোচনার ঝড়-ছবি ফাঁস, যখন একে একে সংবাদমাধ্যমে উঠে আসছে হৃতিকের সঙ্গে তাঁর প্রেমের নানা গোপন খুঁটিনাটি, ঠিক সেই সময়ে কঙ্গনা রনৌত জানালেন, হৃতিকের সঙ্গে এই বিবাদে সন্ধি চাইছেন তিনি।আজ বৃহস্পতিবার কঙ্গনা রনৌত জানিয়েছেন, হৃতিকের সঙ্গে তাঁর চলমান বিবাদ-বিষয়ক আর কোনো বিবৃতি দেবেন না তিনি। কঙ্গনা আরও জানিয়েছেন, দুজনের ঘনিষ্ঠ কয়েকজন এই বিবাদ মেটানো, মিটমাট বা আপস-রফার ক্ষেত্রে উদ্যোগ নিয়েছেন। অর্থাৎ হৃতিকের সঙ্গে এই বিবাদ আর বাড়াতে চান না তিনি। সে ক্ষেত্রে একধরনের সন্ধিই চাইছেন কঙ্গনা। এক বিবৃতিতে কঙ্গনা উল্লেখ করেছেন, ‘যেকোনোভাবেই হোক সবাইকে এটা জানাতে চাই যে আমাদের দুজনের ঘনিষ্ঠ কয়েকজন মানুষ এরই মধ্যে আমাদের (হৃতিক-কঙ্গনা) মধ্যকার চলমান এই বিবাদ নিষ্পত্তির ব্যাপারে কাজ করছেন। সংবাদমাধ্যমের কাছে এই বিবাদ-বিষয়ক আর কোনো বিবৃতি আমরা ভবিষ্যতে দেব না।’ অবশ্য সম্প্রতি হৃতিক-কঙ্গনার ফাঁস হওয়া ছবি প্রসঙ্গে হৃতিক পক্ষকে একহাত নিয়েছেন কঙ্গনার আইনজীবী রিজওয়ান সিদ্দিক। তিনি বলেছেন, ‘ছবি ফটোশপ করা বলতে কী বুঝিয়েছেন তাঁরা? ছবির মানুষটি কি কঙ্গনা বা হৃতিক নন!’দিন কয়েক আগে ২০১০ সালের এক অনুষ্ঠানে উপস্থিত হৃতিক-কঙ্গনার অন্তরঙ্গ একটি ছবি সংবাদমাধ্যমে তোলপাড় তুলেছিল। এই ছবির বিষয়টিকে নিয়ে রিজওয়ান আরও জানিয়েছেন, হৃতিক যে জানিয়েছেন তিনি কঙ্গনার সঙ্গে সামাজিকভাবে কোনোভাবেই সম্পর্কিত ছিলেন না। এই ছবি সেটা মিথ্যা প্রমাণ করেছে। যা হোক, সর্বশেষ যে পরিস্থিতি তাতে বোঝা যাচ্ছে বিষয়টাকে আর জটিল না করে কঙ্গনা চাইছেন দ্রুত এর নিষ্পত্তি করতে। পিটিআই।
