
শুরুটা ফ্রান্সে। তারপর সংগীত দিবস পালনের রেওয়াজ ছড়িয়ে গেছে বিশ্বজুড়ে। আজ বিশ্ব সংগীত দিবস সামনে রেখে আমাদের আয়োজনে থাকছে গানের খবর ও গানের মানুষের কথা

খবরটা পেয়েছেন কদিন আগে। তারপর থেকে বেশ উচ্ছ্বসিত সংগীতশিল্পী তানভীর আলম সজীব। সুখবরটা দিলেন নিজেই। জানালেন, আজ বিশ্ব সংগীত দিবসে ভারতের সংস্কৃতি মন্ত্রণালয় আয়োজিত একটি অনুষ্ঠানে গান করবেন তিনি।গতকাল সোমবার সজীব বললেন, ‘এ বছর বিশ্ব সংগীত দিবসে কলকাতা থেকে গান গাওয়ার আমন্ত্রণ এসেছে। অনুষ্ঠানের দিনই যাচ্ছি কলকাতায়।’|সংগীত দিবস উপলক্ষে কলকাতার ইন্ডিয়ান মিউজিয়ামে আয়োজন করা হয়েছে ‘সেলিব্রেটস ওয়ার্ল্ড মিউজিক ডে’ নামের একটি অনুষ্ঠান। সেখানেই গাইবেন বাংলাদেশের সজীব। সঙ্গে ভারতের বেশ কজন সংগীতশিল্পীও গাইবেন। এই তালিকায় আছেন পূর্ণ দাশ বাউল। সজীব জানালেন, আজ ভারতীয় সময় বিকেল চারটা থেকে সোয়া চারটা পর্যন্ত মঞ্চে থাকবেন তিনি। শুরু করবেন নজরুলসংগীত দিয়ে। তারপর বাউলগান এবং বাংলাদেশকে তুলে ধরে এমন গানই গাইবেন তিনি। অনুষ্ঠান শেষে ২৩ জুন দেশে ফিরবেন এই শিল্পী।

