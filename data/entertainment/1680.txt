
বেঁচে থাকলে আজ ৩ সেপ্টেম্বর ৯২ বছরে পা দিতেন মহানায়ক উত্তমকুমার। আজ তাঁর জন্মদিন পালিত হচ্ছে পশ্চিমবঙ্গজুড়ে।
আজ মহানায়ক উত্তমকুমারের স্মৃতিবাহী স্টুডিও নিউ থিয়েটারস ওয়ানে মহানায়কের স্মৃতিকক্ষে তাঁর প্রতি গভীর শ্রদ্ধা নিবেদন করা হয়। এটি ছিল মহানায়কের ব্যক্তিগত মেকআপ রুম। এখানে রয়েছে মহানায়কের ব্যবহার করা চেয়ার, টেবিল, বিশ্রামের খাট, খড়ম, একটি সাদা পাঞ্জাবি, ইজি চেয়ার, আলনা, পানি খাওয়ার গ্লাস, ফুলদানি, প্লেট ও চামচ, মেকআপ করার জন্য টেবিল-চেয়ার-আয়না ইত্যাদি। মেকআপ রুমটি এখন সংরক্ষণ করা হয়েছে।
মহানায়ক এই রুমে মেকআপ নেওয়ার পর খড়ম পায়ে দিয়ে শুটিংয়ে যেতেন। মহানায়ক তাঁর সর্বশেষ ছবি ‘ওগো বধূ সুন্দরী’র মেকআপও নিয়েছিলেন এই মেকআপ রুমে। এখানে আজ গভীর শ্রদ্ধার সঙ্গে স্মরণ করা হয় মহানায়ককে। তাঁর ছবিতে দেওয়া হয় পুষ্পমাল্য।
আজ দিনভর নানা অনুষ্ঠান আয়োজন করেছে মহানায়কের ভক্ত, শিল্পী সংসদ আর উত্তম স্মৃতি সংসদ। টালিগঞ্জের ট্রাম ডিপোর সামনে উত্তমমূর্তির পাদদেশ উত্তম স্মৃতি সংসদের উদ্যোগে আজ সকাল নয়টায় মহানায়কের মূর্তিতে পুষ্পমাল্য অর্পণ এবং সাংস্কৃতিক অনুষ্ঠানের মধ্য দিয়ে শুরু হয় দিনটি। উপস্থিত ছিলেন চলচ্চিত্র জগতের শিল্পীরা। ছিলেন অভিনেত্রী রত্না ঘোষাল, সংগীত পরিচালক অশোক ভদ্র, সংগীতশিল্পী দীপংকর চক্রবর্তী প্রমুখ।
মহানায়কের প্রতিষ্ঠিত শিল্পী সংসদ সংবর্ধনা অনুষ্ঠান, আলোচনা সভা ও সংগীতানুষ্ঠান আয়োজন করে কলকাতার রবীন্দ্র সদনে। এখানে সংবর্ধনা দেওয়া হয় শিল্পী অরুণ ভাদুড়ি ও লিলি চক্রবর্তীকে। কলকাতার বি কে পাল অ্যাভিনিউতে মহানায়কের মূর্তিতেও পুষ্পমাল্য অর্পণ করা হয়।
পশ্চিমবঙ্গ রাজ্য সচিবালয় নবান্নে মহানায়কের মূর্তিতে পুষ্পমাল্য অর্পণ করেন মন্ত্রী অরূপ বিশ্বাস।
