
মা মুনমুন সেনের পক্ষে ভোট চাইতে মাঠে নামছেন রিয়া সেন ও রাইমা সেন। লোকসভা নির্বাচনে মমতা বন্দ্যোপাধ্যায়ের তৃণমূল কংগ্রেসের টিকিট নিয়ে লড়ছেন মুনমুন। তাঁর নির্বাচনী আসন বাঁকুড়া।
সিপিএমের হেভিওয়েট প্রার্থী বাসুদেব আচার্য্যকে ঘায়েল করতে মুনমুনকে যে কঠিন পথ পাড়ি দিতে হবে, তা তাঁর দুই মেয়ে ভালোই বুঝতে পেরেছেন। আর এ কারণে রিয়া ও রাইমা আগামী পয়লা বৈশাখের আগেই তাঁদের বালিগঞ্জের বাড়িতে চলে আসবেন। সেখান থেকেই মায়ের পক্ষে প্রচারণা চালাবেন।
বিষয়টি নিয়ে ভীষণ চনমনে দুই বোন। টাইমস অব ইন্ডিয়াকে রাইমা সেন বললেন, ‘আমি খানিকটা নার্ভাস, আবার একই সঙ্গে বেশ ভালোও লাগছে। এ ধরনের কাজে আগে নামিনি। নতুন যেকোনো কিছু আমাকে উদ্বেলিত করে। আর এটা হবে আমার প্রথম রাজনৈতিক মিছিল। আমরা চার-পাঁচ দিন মায়ের পক্ষে বাঁকুড়ায় নির্বাচনী প্রচারণা চালাব।’  
পশ্চিমবঙ্গে এখন বেশ গরম। ৪০ ডিগ্রি তাপমাত্রার মধ্যে কী পোশাক পরবেন, তা নিয়ে চিন্তায় আছেন সদ্য প্রয়াত মহানায়িকা সুচিত্রা সেনের নাতনি রাইমা সেন। জানালেন, তিনি বিমানবন্দরের হস্তশিল্পের দোকান থেকে কিছু হাল্কা সালোয়ার-কামিজ কিনেছেন। এগুলো পরেই ভোটভিক্ষায় নামবেন। 
পশ্চিমবঙ্গের মুখ্যমন্ত্রী মমতা বন্দ্যোপাধ্যায়ের জন্য এর চেয়েও বেশি কষ্ট স্বীকার করতে দুই বোন প্রস্তুত বলে রাইমা জানালেন। তাঁর ভাষায়, ‘আমাদের মুখ্যমন্ত্রী প্রতিনিয়ত জনগণের কাছে যাচ্ছেন। তাঁর জন্য আমরা এর চেয়েও বেশি কিছু করতে পারি। আর অনেক বৈরী অবস্থায় চলচ্চিত্রের শুটিং করতে করতে আমরা এগুলোর সঙ্গে অভ্যস্ত হয়ে পড়েছি। মায়ের আসনের জনগণের সঙ্গে রিয়া ও আমি কথা বলব, তাদের সমস্যা বোঝার চেষ্টা করব। ভোটের গুরুত্ব সম্পর্কেও আমরা জনগণকে বলব।’
প্রথম নির্বাচনী মিছিলে মুনমুন সেন নিজেকে ‘সুচিত্রা সেনের মেয়ে’ হিসেবে জনগণের সামনে উপস্থাপন করেন। তবে সিপিএমের বাসুদেব আচার্য্যকে হারাতে মায়ের আশীর্বাদের পাশাপাশি দুই মেয়ের সক্রিয় সমর্থনও যে লাগবে, তা বেশ উপলব্ধি করতে পারছেন মুনমুন।   
