
বলিউডের অভিনেত্রী আনুশকা শর্মা ও ক্রিকেটার বিরাট কোহলির প্রেমের বিষয়টি এখন অনেকটা খোলা বইয়ের পাতার মতোই। সম্প্রতি এক খবরে জিনিউজ জানিয়েছে, বিরাটের সঙ্গে আনুশকার প্রথম পরিচয় করিয়ে দিয়েছিলেন তাঁরই সাবেক প্রেমিক রণবীর সিং। মজার বিষয় হল, রণবীরের সঙ্গে বিচ্ছেদের পরপরই বিরাটকে কাছে টেনেছিলেন ২৫ বছর বয়সী আনুশকা। তবে কি খাল কেটে কুমির এনেছিলেন বেচারা রণবীর!বেশ কিছুদিন ধরেই আনুশকা-বিরাটের প্রেমের গুঞ্জন চলছিল। বিরাটকে স্রেফ ভালো বন্ধু বলে দাবি করলেও, সপ্তাহ খানেক আগে আনুশকার বাড়িতে বিরাট টানা পাঁচ দিন থাকার খবর ফাঁস হওয়ার পর আনুশকার দাবিটি ঠিক ধোপে টিকছে না। আনুশকা-বিরাটের বাড়াবাড়ি রকমের সখ্য নিয়ে একাধিকবার মুখরোচক সব খবর প্রকাশিত হওয়ার পর অনেকেই বলছেন, বন্ধুত্বের বাইরেও বিশেষ সম্পর্কে জড়িয়েছেন এ জুটি।২০১০ সালে মুক্তি পাওয়া ‘ব্যান্ড বাজা বারাত’ ছবিতে জুটি বেঁধে অভিনয় করেছিলেন আনুশকা-রণবীর। ছবিটির শুটিং চলার সময় প্রথম তাঁদের প্রেমের খবর চাউর হয়। পরের বছর ‘লেডিস ভার্সেস রিকি বেহেল’ ছবিতে আবার জুটি বাঁধেন তাঁরা। ২০১২ সাল পর্যন্ত বহুবার এই জুটির সখ্যের খবর চাউর হয়েছে। অবশ্য বলিউডের প্রেমের চিরায়ত রীতি মেনে কখনোই প্রেমের কথা স্বীকার করেননি আনুশকা-রণবীর। ২০১২ সালের আগস্টে বলিউডকেন্দ্রিক বিভিন্ন সংবাদমাধ্যমে প্রকাশিত খবরে বলা হয়, সম্পর্কের ইতি টেনেছেন এই জুটি।
আনুশকার সঙ্গে রণবীরের প্রেম যখন তুঙ্গে ঠিক তখনই একটি সামাজিক অনুষ্ঠানে বিরাটের সঙ্গে সাক্ষাত্ হয়েছিল রণবীরের। একদিন তিনিই আনুশকার সঙ্গে বিরাটের পরিচয় করিয়ে দেন। পরবর্তী সময়ে রণবীর-আনুশকার ভেতর দূরত্ব তৈরি হয়। একটা পর্যায়ে একে অপরকে ছেড়ে চলে যান তাঁরা। রণবীরের সঙ্গে বিচ্ছেদের পরপরই বিরাটের সঙ্গে সখ্য গড়ে ওঠে আনুশকার।গত বছর ক্লিয়ার শ্যাম্পুর বিজ্ঞাপনচিত্রে মডেল হিসেবে অভিনয় করেন আনুশকা ও বিরাট। এত দিন গোপন থাকলেও সম্প্রতি জানা গেছে, আনুশকার অনুরোধেই বিজ্ঞাপনচিত্রটিতে বিরাটকে চুক্তিবদ্ধ করা হয়েছিল।প্রসঙ্গত, গত বছরের ১০ নভেম্বর মধ্যরাতে মুম্বাইয়ের ভারসোভা এলাকায় আনুশকার কালো রঙের রেঞ্জ রোভার গাড়িতে দেখা যায় বিরাটকে। তাঁদের একসঙ্গে দেখা যাওয়ার পর এই জুটির প্রেমের খবর চাউর হয় বলিউডে।শুরুতে চুপ থাকলেও পরে বিরাট প্রসঙ্গে মুখ খোলেন আনুশকা। তিনি দাবি করেন, ‘আমি বিরাটের সঙ্গে অভিসারে মেতে উঠিনি। তবে তাঁর সঙ্গে আমার দারুণ বন্ধুত্বপূর্ণ সম্পর্ক গড়ে উঠেছে। বিরাট খুবই ভদ্র ও মার্জিত একজন মানুষ। হ্যাঁ, মাঝেমধ্যে আমাদের দেখা-সাক্ষাত্ হয়। তিনি আমার বাসায় আসেন। আমি মনে করি, এটা খুবই স্বাভাবিক একটি ঘটনা। বন্ধুদের মধ্যে তো দেখা-সাক্ষাত্ হবেই। কিন্তু আমি নিশ্চিত করেই বলতে পারি, আমরা প্রেমের সম্পর্কে জড়াইনি।’এ ছাড়া আনুশকার প্রতিবেশীদের দাবি, আনুশকার বাড়ি থেকে বিরাটকে বের হতে দেখেছেন তাঁরা। এ বিষয়ে আনুশকার মন্তব্য ছিল, ‘আমার প্রতিবেশীদের অবসর সময় কাটানোর বোধ হয় তেমন কোনো ভালো ব্যবস্থা নেই। এ জন্য আমার ওপর গোয়েন্দাগিরি করেন তাঁরা।’শুধু তা-ই নয়, আনুশকা তাঁর অ্যাপার্টমেন্ট ভবনের লিফটে এক নারীর সামনে বিরাটের ঠোঁটে চুমু খেয়েছেন বলেও খবর চাউর হয়েছিল। এ প্রসঙ্গে জানতে চাইলে আনুশকা হাসতে হাসতে বলেন, ‘চুমু খাওয়া তো দূরের কথা, কাউকে আলিঙ্গন করার অভ্যাসও আমার নেই। ছবির সেটে সবাই যখন একে অন্যকে আলিঙ্গন করে, তখন খুবই অস্বস্তি অনুভব করি আমি।’বিরাটের সঙ্গে প্রেমের সম্পর্কে জড়াননি দাবি করার কয়েক দিনের মাথায় আনুশকার বাড়িতে মাঝরাতের অতিথি হিসেবে হাজির হন বিরাট। তিনি বেশ নাটকীয়তা করেই মাঝরাতে আনুশকার বাড়িতে যান। দক্ষিণ আফ্রিকা সফর শেষে গত ৩১ ডিসেম্বর রাতে মুম্বাই বিমানবন্দরে নামেন বিরাট। তাঁর সফরসঙ্গী অন্য ক্রিকেটাররা তাঁদের জন্য অপেক্ষমাণ বাসে চেপে বিমানবন্দর এলাকা ত্যাগ করলেও থেকে যান বিরাট। কিছুক্ষণ পর তড়িঘড়ি করে একটি সাদা রঙের অওডি গাড়িতে চেপে বিমানবন্দর এলাকা ত্যাগ করেন বিরাট। আর তাঁর সঙ্গে থাকা মালপত্র ওঠানো হয় একটি রেঞ্জ রোভার গাড়িতে। গাড়ির নম্বর প্লেট দেখে নিশ্চিত হওয়া যায়, সেটা আনুশকারই গাড়ি। মুম্বাইয়ের ইয়ারি রোডে আনুশকার বাড়িতে বন্ধুবান্ধবদের সঙ্গে বর্ষবরণ উত্সবে মেতে ওঠেন বিরাট। তিনি সারা রাত মাস্তি করে পরদিন বিকেলে আনুশকার বাড়ি ত্যাগ করেন।ঘটনার এখানেই শেষ নয়। আনুশকা কিছুদিন আগে জুহুতে বদরিনাথ টাওয়ারের ২০ তলায় তিনটি ফ্ল্যাট কিনেছেন। আনুশকার নতুন বাড়িতে বিরাটকে দেখা গেলে হইচই পড়ে যায়। টানা পাঁচ দিন তিনি সেখানেই ছিলেন। বিষয়টির সত্যতা নিশ্চিত করেছেন বদরিনাথ টাওয়ারের একজন নিরাপত্তাকর্মী। আনুশকা-বিরাট মুখ না খুললেও ধারণা করা হচ্ছে, এক বাড়িতেই থাকার সিদ্ধান্ত নিয়েছেন আলোচিত এ জুটি।
