
হলিউডের জনপ্রিয় অভিনেত্রী অ্যাঞ্জেলিনা জোলি আবারও ছবি পরিচালনায় আসছেন। ২০১৮ সালে মুক্তির জন্য নির্মিতব্য ক্যাপ্টেন মার্ভেল ছবির পরিচালক হিসেবে জোলির কথাই বিবেচনা করছেন প্রযোজকেরা। এক খবরে এ তথ্য জানিয়েছে পিটিআই।প্রধান চরিত্রে নারীদের নিয়ে এগিয়েছে মার্ভেল কমিকস থেকে বানানো ক্যাপ্টেন মার্ভেল ছবির গল্প। ফলে একজন নারীকে দিয়েই ছবিটি পরিচালনা করাতে চান সংশ্লিষ্টরা। আর গত বছর ‘আনব্রোকেন’ ছবি পরিচালনায় জোলির সাফল্যের পর এই অভিনেত্রী-পরিচালকের বিষয়েই সবচেয়ে বেশি আগ্রহী তারা। ছবিটি পরিচালনার জন্য জোলিকে দুই কোটি মার্কিন ডলারের প্রস্তাব দেওয়া হয়েছে বলে জানিয়েছে এইসশোবিজ।ক্যাপ্টেন মার্ভেল প্রযোজনা-সংশ্লিষ্ট একটি সূত্র সাময়িকীটিকে বলেছে, ‘একজন নারী পরিচালকের বিষয়টিকে অগ্রাধিকার হিসেবে দেখছেন তাঁরা। তিনি (জোলি) হয়তো ভাবেননি যে, পরিচালক হিসেবে এতটা চাহিদা হয়ে যাবে তাঁর। আর সনি-কেলেঙ্কারির পর মার্ভেলের জন্য বিবেচিত হওয়া নিশ্চয়ই দারুণ একটা বিষয়।’সনি পিকচার্সের কো-চেয়ারপারসন অ্যামি পাসক্যাল এবং প্রযোজক স্কট রুডিনের মধ্যে আদান-প্রদান করা ই-মেইল ফাঁস হয়ে গেলে হলিউডের চলচ্চিত্রাঙ্গনে তুমুল বিতর্ক ছড়িয়ে পড়ে গত বছরের শেষ দিকে। এমন একটা ই-মেইলে জোলিকে ‘কম মেধাবী’ ও ‘বখে যাওয়া’ বলে অভিহিত করেছিলেন পাসক্যাল।
