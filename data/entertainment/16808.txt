
যাঁর জন্য প্রায় ছয় মাস অপেক্ষা, সেই অপু বিশ্বাসকে ছাড়াই শেষ হলো রাজনীতি ছবির কাজ। ২৬ সেপ্টেম্বর এফডিসিতে সহশিল্পী শিবা সানুসহ ছবির নায়ক শাকিব খানের এক দিনের কাজ হয়। ওই দিন শুটিংয়ের পর পুরো ছবির কাজ শেষ হওয়ার ঘোষণা দেন পরিচালক বুলবুল বিশ্বাস।এত দিন অপেক্ষার পর অপু বিশ্বাসকে ছাড়াই কেন কাজ শেষ হলো, জানতে চাইলে ছবির পরিচালক বুলবুল বিশ্বাস বলেন, ‘অপু বিশ্বাসের কাজ তো আগেই শেষ। তাই আমরা আর অপুর জন্য অপেক্ষা করিনি। মূলত শাকিব খানের সহশিল্পী হিসেবে শহিদুল আলম সাচ্চুর জন্য অপেক্ষা করছিলাম। এ কারণেই শুটিং প্রায় পাঁচ মাস বন্ধ ছিল। পরে তাঁকে না পেয়ে শিবা সানুকে নিয়ে কাজ শেষ করলাম।’কিন্তু মে মাসে প্রথম আলোতে ‘উধাও অপু, বিপাকে পরিচালকেরা!’ শিরোনামে প্রকাশিত প্রতিবেদনে অপুর অনুপস্থিতি সম্পর্কে এই পরিচালকই বলেছিলেন, ‘সবাই সহজভাবে টানা কাজ করতে চায়। কিন্তু আমরা পিছিয়ে যাচ্ছি। বিভিন্নভাবে অপু বিশ্বাসকে খোঁজার চেষ্টা করছি, কিন্তু পাচ্ছি না।’ সে সময় এ নির্মাতা জানিয়েছিলেন, ছবিতে অপুর তিন-চারটি দৃশ্য ও দুটি গানের কাজ বাকি ছিল।বিষয়টি মনে করিয়ে দিলে বুলবুল বিশ্বাস বলেন, ‘ছবির ভিলেনদের আস্তানার তিন-চারটি দৃশ্য বাকি ছিল। মাঝে কাজগুলো শেষ করেছি। তখন ভেবেছিলাম, একটি দৃশ্যে অপুকে লাগবে। পরে ছবির স্থায়িত্বকাল বেড়ে যাওয়ায় সেই দৃশ্যের আর প্রয়োজন হয়নি। একটি আইটেম গান করার কথা ছিল। কিন্তু সেটা আর এখন হচ্ছে না।’শুটিং শেষ করতে অপু বিশ্বাসকে দরকার ছিল কি না—এ ব্যাপারে শাকিব খান বলেন, ‘আমার মনে হয়নি তাঁর (অপুর) দরকার ছিল।’
