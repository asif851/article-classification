
সারা দেশ থেকে অংশ নেওয়া ৫৫ হাজার প্রতিযোগীকে পেছনে ফেলে দীর্ঘ ছয় মাস অক্লান্ত পরিশ্রমের পর চূড়ান্ত লড়াইয়ে সাত প্রতিযোগী থেকে চ্যানেল আই সেরা নাচিয়ে দ্বিতীয় মৌসুমের চ্যাম্পিয়ন হয়েছেন চট্টগ্রামের মেয়ে ইভানা।রাজধানীর বঙ্গবন্ধু আন্তর্জাতিক সম্মেলন কেন্দ্রের হল অব ফেমে গতকাল মঙ্গলবার সন্ধ্যায় মনমাতানো পারফর্ম্যান্স আর বিচারকদের রায়ে সেরার মুকুট মাথায় তোলেন ইভানা। পুরস্কার হিসেবে তাঁর হাতে তুলে দেওয়া হয় নতুন একটি গাড়ির চাবি ও ডায়মন্ড ওয়ার্ল্ডের সৌজন্যে ডায়মন্ডের মুকুট। প্রথম ও দ্বিতীয় রানারআপ হয়েছেন যথাক্রমে ইভান ও মিমো। পুরস্কার হিসেবে ইভান পেয়েছেন তিন লাখ টাকা। আর মিমোকে দেওয়া হয়েছে দুই লাখ টাকা। বাড়তি পাওনা হিসেবে বিজয়ী প্রত্যেকের জন্য থাকছে ইমপ্রেস অডিও ভিশন থেকে নাচের ডিভিডি ও সিডি প্রকাশ ও ইমপ্রেস টেলিফিল্ম প্রযোজিত চলচ্চিত্রে নাচের সুযোগ। এ ছাড়া শাস্ত্রীয় নাচের প্রতিষ্ঠান সাধনার পক্ষ থেকে চ্যাম্পিয়ন ইভানাকে ভারত থেকে এক বছর নাচের প্রশিক্ষণের পৃষ্ঠপোষকতা দেওয়া হবে।
জমকালো অনুষ্ঠানে বিজয়ীদের হাতে পুরস্কার তুলে দেন ইমপ্রেস টেলিফিল্ম ও চ্যানেল আইয়ের ব্যবস্থাপনা পরিচালক ফরিদুর রেজা সাগর, চ্যানেল আইয়ের পরিচালক ও বার্তা প্রধান শাইখ সিরাজ ও পরিচালক জহিরউদ্দিন মাহমুদ মামুন, এসিআই গ্রুপ অব কোম্পানির চেয়ারম্যান আনিস-উদ-দৌলা ও এসিআইয়ের ব্র্যান্ড ডিরেক্টর সৈয়দ আলমগীর।
চ্যাম্পিয়ন ইভানার মাথায় মুকুট পরিয়ে দেন সেরা নাচিয়ে প্রথম মৌসুমের যুগ্ম চ্যাম্পিয়ন তুষার ও মীম। সে সময় মঞ্চে উপস্থিত ছিলেন সেরা নাচিয়ের প্রধান তিন বিচারক নৃত্যশিল্পী মুনমুন আহমেদ, চিত্রনায়ক ফেরদৌস ও অভিনেত্রী মেহের আফরোজ শাওন।
অনুষ্ঠানে স্বাগত বক্তব্য রাখেন ফরিদুর রেজা সাগর। তিনি বলেন, ‘চ্যানেল আইয়ের রিয়েলিটি শোতে যাঁরা অংশ নিচ্ছেন, তাঁদের ভবিষ্যত্ দেখার দায়িত্ব  চ্যানেল আইয়ের। সে বিষয়টি বিবেচনায় রেখে আমরা রিয়েলিটি শোয়ের প্রতিযোগীদের গড়ে তুলছি।’
অনুষ্ঠানের সূচনা হয় একদল শিল্পীর নাচের মধ্য দিয়ে। এরপর আন্তর্জাতিক খ্যাতিসম্পন্ন কোরিওগ্রাফার টাই আলেকজান্ডার চ্যাংয়ের অনবদ্য কোরিওগ্রাফিতে সেরা ১৩ প্রতিযোগীর মনোমুগ্ধকর একক পরিবেশনা দর্শকদের মুগ্ধ করে।
অনুষ্ঠানের অন্যতম আকর্ষণ ছিল সেরা নাচিয়ের সেরা ১৩ প্রতিযোগীকে সঙ্গে নিয়ে মডেল ও অভিনেত্রী সাদিয়া ইসলাম মৌয়ের নৃত্য পরিবেশনা। অতিথি বিচারক চিত্রনায়ক রিয়াজের ব্যতিক্রমী নৃত্য পরিবেশনাও মুগ্ধ করে উপস্থিত সবাইকে। ‘প্রাণের শহর ঢাকা’ গানটি পরিবেশন করে অনুষ্ঠানে ভিন্ন মাত্রা ছড়িয়ে দেয় ব্যান্ডদল চিরকুট।
অনুষ্ঠানে বিভিন্ন পর্বের কোরিওগ্রাফি করেছেন মুনমুন আহমেদ, দীপা খন্দকার, বেবী, ওয়াসেক, তানজিল, বিজু, তুষার ও রাসেল। পুরো অনুষ্ঠানটির পরিকল্পনা ও পরিচালনায় ছিলেন ইজাজ খান স্বপন। উপস্থাপনা করেন তানিশা। বঙ্গবন্ধু আন্তর্জাতিক সম্মেলন কেন্দ্র থেকে অনুষ্ঠানটি সরাসরি সম্প্রচার করে চ্যানেল আই।
