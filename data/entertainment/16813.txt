
‘চেন্নাই এক্সপ্রেস’ তারকা দীপিকা পাড়ুকোন সম্পর্কে চমকপ্রদ এক তথ্যই পাওয়া গেল। সম্প্রতি ওয়ান ইন্ডিয়ার এক খবরে বলা হয়েছে, শরীরচর্চার পেছনে প্রচুর অর্থ ও সময় ব্যয় করেন তিনি। শরীর ফিট রাখতে প্রতিদিন শরীরচর্চা প্রশিক্ষককে গুনে গুনে ৩৫ হাজার রুপি দেন বলিউডের জনপ্রিয় এ তারকা অভিনেত্রী। ‘হ্যাপি নিউ ইয়ার’ ছবির শুটিং চলার সময়ও প্রতিদিন তাঁর এই খরচ হচ্ছে। এ জন্য এরই মধ্যে ছবিটির নির্মাতাদের পকেট থেকে নাকি প্রায় ১০ লাখ রুপি বের হয়ে গেছে। বরাবরই দীপিকার ছিপছিপে ও হালকা গড়নের অবয়ব দেখে মুগ্ধ হয়েছেন দর্শকেরা। তবে ভোজনরসিক দীপিকার হাঁড়ির খবর আগেই ফাঁস করেছিলেন ‘চেন্নাই এক্সপ্রেস’ ছবিতে তাঁর সহ-অভিনেতা শাহরুখ খান। ‘বলিউড বাদশাহ’ জানিয়েছিলেন, একটু পরপরই নাকি খিদে পেয়ে যায় দীপিকার। শুটিংয়ের সময় নিজের খাবার তো খেতেনই, ছবির দলের সবার খাবারেও ভাগ বসাতেন। ভোজনরসিক হওয়ার পরও দীপিকার শরীর ফিট রাখার বিষয়টি বেশ রহস্যজনকই বটে। তবে এবার সেই রহস্যের পেছনের কারণ জানা গেল। শরীরচর্চার পেছনে প্রচুর সময় ও অর্থ ব্যয় করেই নিজেকে ফিট রাখেন তিনি। একটু বেশি খাওয়ার বাতিক থাকায় মাঝেমধ্যেই দীপিকার শরীরে বাড়তি মেদ জমে যায়। তবে নিয়ম করে শরীরের ঘাম ঝরিয়ে বাড়তি ক্যালরি কীভাবে পোড়াতে হয়, তা খুব ভালো করেই জানা আছে তাঁর। শরীরের বাড়তি মেদ ঝরিয়ে আকর্ষণীয় অবয়ব ধরে রাখার জন্য তিনি শরীরচর্চা প্রশিক্ষকের সাহায্যও নেন। ‘সাইজ জিরো’খ্যাত বলিউডের আরেক অভিনেত্রী কারিনা কাপুর খানের সাবেক শরীরচর্চা প্রশিক্ষক ইয়াসমিন করাচিওয়ালার তত্ত্বাবধানে নিয়মিত শরীরচর্চা করেন দীপিকা। বিনিময়ে ইয়াসমিনকে প্রতিদিন ৩৫ হাজার রুপি দেন তিনি। বেশ কিছুদিন ধরেই ফারাহ খান পরিচালিত ‘হ্যাপি নিউ ইয়ার’ ছবির শুটিং করছেন দীপিকা। ছবিটিতে আবার শাহরুখ খানের সঙ্গে জুটি বেঁধেছেন তিনি। শুটিংয়ের প্রচণ্ড ব্যস্ততা সত্ত্বেও ঠিকই সময় বের করে নিয়মিত শরীরচর্চার কাজ চালিয়ে যাচ্ছেন দীপিকা। আর যত দিন শুটিং চলবে, তত দিন দীপিকার শরীরচর্চার ব্যয় বহনের দায়িত্ব কাঁধে তুলে নিয়েছেন ‘হ্যাপি নিউ ইয়ার’ ছবির নির্মাতারা। এ জন্য এরই মধ্যে নাকি তাঁরা দীপিকার পেছনে প্রায় ১০ লাখ রুপি খরচ করে ফেলেছেন। দীপিকার পারিশ্রমিক থেকে বাড়তি এই খরচ কেটে রাখা হবে কি না, তা অবশ্য জানা যায়নি।
