
২২ জুন থেকে শুরু হতে যাচ্ছে ৩৯তম মস্কো আন্তর্জাতিক চলচ্চিত্র উৎসব। আর এতে উদ্বোধনী চলচ্চিত্র হিসেবে দেখানো হবে ভারতীয় নির্মাতা এস এস রাজমৌলীর চলচ্চিত্র ‘বাহুবলী-২ : দ্য কনক্লুশন’। মঙ্গলবার উৎসব কমিটির সংবাদ বিজ্ঞপ্তিতে এ তথ্য জানানো হয়েছে।
ভারতের সর্বকালের শ্রেষ্ঠ বাণিজ্যিকভাবে সফল ছবি হিসেবে হইচই ফেলা ‘বাহুবলী-২’ সবচেয়ে বেশি আয় করে নতুন ইতিহাস তৈরি করেছে। ১৭১ মিনিট দীর্ঘ ছবিটি জুনের শুরুতে শুধু হিন্দি সংস্করণ থেকে ভারতে আয় করেছে ৫০০ কোটি রুপি।
রুশ গণমাধ্যমের প্রতিবেদনে বলা হয়, এশিয়া, ইউরোপ ও আমেরিকায় এ ছবি নিয়ে চলছে জোর আলোচনা। মূলত বাজেট, কাস্টিং, দীর্ঘ যুদ্ধের দৃশ্য ও নির্মাণশৈলী ছবির প্রতি দর্শকদের মাঝে উন্মাদনা সৃষ্টি করেছে। ব্যবসা সফলতা ও দর্শকপ্রিয়তার রেকর্ডের দিক দিয়ে ছবিটি ভারতের ফিল্ম ইন্ডাস্ট্রিতে নজির সৃষ্টি করেছে বলে গণমাধ্যমে জানানো হয়। রুশ চলচ্চিত্র সমালোচকেরা বলছেন, আর এসব কারণেই ৩৯তম মস্কো আন্তর্জাতিক চলচ্চিত্র উৎসবে উদ্বোধনী চলচ্চিত্র হিসেবে নির্বাচন করা হয় ‘বাহুবলী-২’।
সংবাদ বিজ্ঞপ্তিতে আরও জানানো হয়, উৎসবের শেষ দিনে দেখানো হবে হলিউডের খ্যাতিমান অভিনেত্রী ও পরিচালক সোফিয়া কোপ্পোলার ‘দ্য বিগুইলড’। এ ছবির জন্য সদ্য শেষ হওয়া ৭০তম কান চলচ্চিত্র উৎসবে সেরা পরিচালক হয়েছেন এ মার্কিন নির্মাতা। ছবিটি ২৯ জুন মস্কো আন্তর্জাতিক চলচ্চিত্র উৎসবের মূল ভেন্যুতে দেখানো হবে।
এদিকে, মস্কো আন্তর্জাতিক চলচ্চিত্র উৎসবে দ্বিতীয়বারের মতো বাংলাদেশি কোনো পরিচালকের ছবি প্রদর্শিত হতে যাচ্ছে। বাংলাদেশ ও ভারতের যৌথ প্রযোজনায় তৈরি মোস্তফা সরয়ার ফারুকীর ‘ডুব’ ছবিটি উৎসবের মূল প্রতিযোগিতা বিভাগে প্রদর্শনীর জন্য ইতিমধ্যে নির্বাচিত হয়েছে। মস্কোয় ‘ডুব’-এর আন্তর্জাতিক প্রদর্শনীতে উপস্থিত থাকবেন বলে প্রথম আলোকে নিশ্চিত করেছেন ফারুকী।
উল্লেখ্য, মস্কো আন্তর্জাতিক চলচ্চিত্র উৎসব রাশিয়া তথা পূর্ব ইউরোপের সবচেয়ে বড় চলচ্চিত্র উৎসব। এ উৎসব প্রথম অনুষ্ঠিত হয় ১৯৩৫ সালে। উৎসবের ৩৯তম আসরের প্রতিযোগিতা বিভাগ স্বল্পদৈর্ঘ্য, কাহিনিচিত্র ও প্রামাণ্যচিত্র–সংবলিত নয়টি দেশের ১১টি ছবি দিয়ে সাজানো হয়েছে।
আট দিনব্যাপী এ উৎসবের প্রতিযোগিতা পর্বে বিচারক প্যানেলের দায়িত্ব পালন করবেন চারজন। ফিনল্যান্ডের ইওর্ন ইওখান, স্পেনের আলবের্ট সের্রা, ইতালির আর্নেল্লা মুতি, ইরানের রেজা মিরকারিমিকে নিয়ে গঠন করা হয়েছে জুরি বোর্ড।
প্রথমবারের মতো রাশিয়ার রাজধানীর বাইরে মস্কো আন্তর্জাতিক চলচ্চিত্র উৎসবে স্থান পাওয়া ছবির বিশেষ প্রদর্শনীর আয়োজন করা হয়েছে। কাজান, সেন্ট পিটার্সবার্গ, কালিনিনগ্রাদ ও ইকেতেরিনবুর্গ শহরের বাসিন্দারা আগামী ৩০ জুন থেকে ২ জুলাই ছবিগুলো দেখতে পারবেন।
 
