
কাল থেকে ইউটিউবে দেখা যাবে কনার নতুন গান ‘রেশমি চুড়ি’র ভিডিও। এ ছাড়া বিভিন্ন টিভি চ্যানেলেও প্রচারিত হবে গানটি। এর আগেও একবার এই গানটির ভিডিও প্রকাশিত হয়েছিল।‘রেশমি চুড়ি’ গানটি গাওয়া হয় আরও আগে। চার বছর আগে একবার প্রকাশিত হয় এই গানের ভিডিও। তখনই আলোচিত হয় ভিডিওগুলো। এরপর বেশ কিছুদিন মঞ্চ ও চলচ্চিত্রের গান নিয়ে ব্যস্ত ছিলেন সংগীতশিল্পী কনা। নতুন গান ও ভিডিও নিয়ে কনা বলেন, ‘এবার বেশ আয়োজন করে গানটির ভিডিও তৈরি করা হয়েছে। রিদমিক ধাঁচের এই গান শ্রোতাদের দারুণ লাগবে। ভিডিও বানিয়েছিলাম বেশ কিছু দিন আগে। কিন্তু নানা কারণে সেটি এতদিন প্রকাশ করা হয়নি। সামনে পয়লা বৈশাখ, শ্রোতাদের জন্য বৈশাখী উপহার হিসেবে গানটি প্রকাশ করলাম।’
‘রেশমি চুড়ি’ গানটির কথা লিখেছেন কলকাতার প্রিয় চট্টোপাধ্যায়, সুর ও সংগীত পরিচালনা করেছেন আকাশ সেন। গানটির ভিডিও নির্মাণ করেছেন শিবরাম শর্মা।
