
কথা ছিল, প্রিয়তির জীবনী নিয়ে নির্মাণ করা হবে একটি সিনেমা। কিন্তু বিশেষ কারণে সেটা আটকে গেছে। এবার তাঁর জীবনকাহিনির ছায়া অবলম্বনে পুরোদস্তুর একটি পূর্ণদৈর্ঘ্য চলচ্চিত্র নির্মাণ করছেন আয়ারল্যান্ডের নির্মাতা কিরন ডেভিস। এই ছবির মূল চরিত্রে অভিনয় করছেন বাংলাদেশি বংশোদ্ভূত আয়ারল্যান্ডপ্রবাসী মডেল ও অভিনেত্রী মাকসুদা আকতার প্রিয়তি। গত শুক্রবার মিজ আয়ারল্যান্ড খেতাবপ্রাপ্ত এই অভিনেত্রী জানালেন, ছবিটির নাম দ্য মাউন্টেন অব সেরেনিটি। এই ছবিতে প্রিয়তির ছোটবেলার চরিত্রে অভিনয় করবে তাঁর মেয়ে মৌনিরা।প্রিয়তি বললেন, ‘আমার মেয়ে আমার চরিত্রে অভিনয় করবে। ওকে এরই মধ্যে অভিনয়ের জন্য প্রস্তুত করা হয়েছে। আরও মহড়া চলছে। মনে হয় ভালো করবে।’দ্য মাউন্টেন অব সেরেনিটি ছবির চিত্রনাট্য লিখেছেন প্রিয়তি নিজেই। সেই অনুযায়ী হচ্ছে নির্মাণকাজ। এরই মধ্যে শুটিং শুরু হয়েছে। কথা শেষ করার আগে আরও একটি খবর দিলেন প্রিয়তি। সবকিছু ঠিক থাকলে এ বছরের শেষ দিকে বাংলাদেশে আসবেন ওই ছবির শুটিং করতে। তবে সবকিছুই নির্ভর করছে ভিসা পাওয়ার ওপর।
 
