
‘ভালোবাসার কথা উঠলে প্রায়ই সেটাকে ভুলভাবে তুলে ধরা হয়!’ রণবীর কাপুরের সঙ্গে প্রেমের সম্পর্ক নিয়ে কথাটি বলেছেন বলিউড অভিনেত্রী দীপিকা পাডুকোণ। তিনি বলেন, ‘সে বলল আমাকে ভালোবাসে, আমি বললাম তাঁকে ভালোবাসি; একেই যদি ভালোবাসা বলা হয়, তবে ভালোবাসার সংজ্ঞাকে বিকৃত করা হবে। ভালোবাসা ব্যাপারটা এমন নয়। এ শুধুই একটি অনুভূতিই নয়; এ এমন এক স্তরের আবেগ-অনুভূতি, যা সময়ের সঙ্গে সঙ্গে তৈরি হয়।দীপিকা বলেন, ‘আমি ওকে ভালোবাসি মানেই কিন্তু ভালোবাসা নয়। এটা সততা, শ্রদ্ধা আর পরস্পরের প্রতি সংবেদনশীলতা থেকে তৈরি হয়।’মুক্তির অপেক্ষায় থাকা ‘তামাশা’ ছবির জন্য ‘কেমিস্ট্রি মিটার’ নামের এক অনুষ্ঠানের আয়োজন করা হয়। এ অনুষ্ঠানে সাংবাদিকদের সামনে কথাগুলো বলেন এ ছবির নায়িকা দীপিকা। অনুষ্ঠানে ছবির নায়ক রণবীর কাপুরও উপস্থিত ছিলেন। এ প্রসঙ্গে রণবীরের বক্তব্য হচ্ছে, আত্মপরিচয় তৈরির জন্য তাঁরা কাজ করেছেন, ব্যক্তিগত ইতিহাস বিক্রি করেননি।
তিনি বলেন, ‘বলিউডে আমার আর দীপিকার ক্যারিয়ার শুরু হয়েছিল ৮ বছর আগে। আত্মপরিচয় তৈরির জন্য আমরা কঠোর পরিশ্রম করেছি। আমাদের চাওয়া ছিল, লোকে আমাদের কাজের প্রশংসা করুক। আমরা ব্যক্তিগত জীবন বা ব্যক্তি-ইতিহাস ব্যবহারের চেষ্টা করিনি।’ক্যারিয়ারের ওপর ব্যক্তিজীবনের প্রভাব নিয়ে রণবীর বলেন, ‘আমরা সর্বোচ্চ চেষ্টা করেছি পর্দায় ভালো কাজ করার। আশা করি, সবাই আমাদের কাজ পছন্দ করেছে। ব্যক্তিগত সম্পর্ক বা জীবনের ওপর সেসবের কোনো প্রভাব পড়েনি।’‘ইয়ে জওয়ানি হাই দিওয়ানি’, ‘বাচনা অ্যায় হাসিনো’ ছবিতে একসঙ্গে কাজ করা দীপিকা সম্পর্কে রণবীর বলেন, ‘সে প্রকৃত বন্ধুত্বের ওপর শ্রদ্ধাশীল।’দীপিকা বলেন, ‘শুধু ‘কেমিস্ট্রি’ ব্যাপারটা থেকে ‘সম্পর্ক’ আরও অনেক গভীর। এর ভেতরে থাকে আরও অনেক কিছু। আমরা আমাদের সত্যিকারের বন্ধুত্ব টাকেই মূল্যায়ন করি। এ জন্য পরস্পরের প্রতি আমরা শ্রদ্ধাশীল।’ইমতিয়াজ আলী পরিচালিত ‘তামাশা’ ছবিটি মুক্তি পাবে চলতি মাসের ২৭ তারিখে। মিড-ডে।
