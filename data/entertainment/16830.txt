
আজ ১৯ সেপ্টেম্বর, প্রয়াত তারকা সালমান শাহর ৪৩তম জন্মবার্ষিকী। সতীর্থকে ভোলেননি তাঁর বন্ধুরা। বিএফডিসির চত্বরে তাঁরা আয়োজন করেছেন আলোচনা সভার। সেখানে কেক কাটা হবে, থাকবে সাংস্কৃতিক অনুষ্ঠান। অনুষ্ঠানের উদ্বোধক জাতীয় সংসদের চিফ হুইপ আ স ম ফিরোজ। সভাপতিত্ব করবেন সালমান শাহ স্মৃতি পরিষদের সভাপতি এস এম শফি। অনুষ্ঠানে সংস্কৃতিজগতের বিশিষ্টজন ও সংস্কৃতির পৃষ্ঠপোষকেরা উপস্থিত থাকবেন।সন্ধ্যায় দেশের জনপ্রিয় শিল্পীদের অংশগ্রহণে থাকবে মনোজ্ঞ সাংস্কৃতিক অনুষ্ঠান। কণ্ঠশিল্পী কুমার বিশ্বজিৎ, মেহ্রিন, আগুন, কনা প্রমুখ গান করবেন। এ সময়ের চিত্রতারকারাও অংশ নেবেন অনুষ্ঠানে।
