
সামিনা চৌধুরী। সংগীতশিল্পী। গতকাল রোববার বাজারে এসেছে তাঁর নতুন অ্যালবাম চলো বাঁচি বেঁচে থাকার মতো। তিনি এখন আছেন যুক্তরাষ্ট্রে। গতকাল সকালে মুঠোফোনে কথা হলো তাঁর সঙ্গে।চলো বাঁচি বেঁচে থাকার মতো...আমার নতুন অ্যালবাম। বেশ রোমাঞ্চিত আমি। চেষ্টা করেছি সুন্দর করে গাইতে, আশা করি শ্রোতাদেরও ভালো লাগবে গানগুলো। অ্যালবামের সব গান লিখেছেন জুলফিকার রাসেল। নামকরণও তাঁরই। অ্যালবামটি বের করেছে লেজার ভিশন। পৃষ্ঠপোষকতা করেছে জেমকন গ্রুপ।যে কারণে এমন নামকরণ...চলো বাঁচি বেঁচে থাকার মতো হলো মানুষের ইতিবাচক দৃষ্টির বহিঃপ্রকাশ। আমরা যে অবস্থায়ই থাকি না কেন, ইতিবাচক দৃষ্টিভঙ্গি জরুরি। নামটা খুব পছন্দ হয়েছে।পাঁচ সুরকারের সুরে...অ্যালবামটির সুর করেছেন আমার পাঁচজন প্রিয় সুরকার—পিলু খান, নকিব খান, রূপঙ্কর, রাঘব ও জয় সরকার। পাঁচজন সুরকারের সুরে গাওয়ার সময় পাঁচ ধরনের অনুভূতি কাজ করেছে। ফলে সুরে বৈচিত্র্যও এসেছে বেশ।সেরা সামিনা...আমার সব গানই আমার প্রিয়। আর নিজের সেরা গান বাছাইও করতে পারি না। তবে প্রতিটা গান শোনার পর মনে হয়, এর থেকে আরও যত্ন করে গাইতে পারতাম।যুক্তরাষ্ট্রে...যুক্তরাষ্ট্রে গান করলাম। এবার দেশে ফিরছি। অ্যালবাম মুক্তি পেয়েছে, তাই দেশে ফেরার অপেক্ষায় আছি।ঈদে গাইব...ঈদের তৃতীয় দিন এসএ টিভিতে গাইব। আশা করি শ্রোতারা উপভোগ করবেন।
 
