
সুবিধাবঞ্চিত শিশুদের সঙ্গে সেলফি তুলবেন, আড্ডা দেবেন ক্রিকেটার তাসকিন আহমেদ ও ব্যান্ড দল শিরোনামহীন। তাঁদের সঙ্গে যোগ দেবে সমাজের সচ্ছল মা-বাবার শিশুরা। সুবিধাবঞ্চিত শিশুদের জন্য তারা নিয়ে আসবে নিজেদের বাড়তি খেলনাগুলো। তুলে দেবে সুবিধাবঞ্চিত শিশুদের হাতে।১৩ সেপ্টেম্বর রাজধানীর গুলশান–১-এর ডিসিসি মার্কেটে এই আয়োজন করছে ‘টয়স-আর-ইউরস’ নামের একটি সংগঠন। ওই দিন দুপুর ১২টা থেকে রাত ৮টা পর্যন্ত সুবিধাপ্রাপ্ত শিশুরা তাদের বাড়তি খেলনা নিয়ে হাজির হতে পারে সেখানে। নতুন খেলনা আনলেও খুশি হবে সুবিধাবঞ্চিত শিশুরা।ঢাকা ও ঢাকার বাইরের সচ্ছল পরিবারের শিশুদের কাছ থেকে পড়ে থাকা খেলনা সংগ্রহ করে টয়স-আর-ইউরস। সেসব খেলনা সুবিধাবঞ্চিত শিশুদের মাঝে বিলিয়ে দেওয়ার আহ্বান জানায় এই সংগঠন। তাদের এই কার্যক্রমে এবার যোগ দিচ্ছেন তারকা ক্রিকেটার তাসকিন ও ব্যান্ড দল শিরোনামহীন। শিরোনামহীন ব্যান্ডের সদস্য জিয়া বলেন, ‘টয়স-আর-ইউরসের সংগ্রহ করা খেলনাগুলো সুবিধাবঞ্চিত শিশুদের হাতে তুলে দেওয়ার জন্য আমাদের আমন্ত্রণ জানানো হয়েছে। উদ্যোগটি ব্যতিক্রম মনে হয়েছে। সে জন্যই আমরা থাকব সেখানে। আমাদের সঙ্গে তাসকিনও থাকবেন। তবে ওই দিন আমরা কোনো গান করব না।’সুবিধাবঞ্চিত শিশুদের মুখে হাসি ফোটাতে নিয়মিত এই আয়োজন করে আসছে টয়স-আর-ইউরস। এর আগে গত ৬ আগস্ট সংগঠনটি ঢাকার শিশু হাসপাতালে চিকিত্সাধীন সুবিধাবঞ্চিত ৬০০ শিশুকে খেলনা বিতরণ করে। ওই দিনের কার্যক্রমে সংগঠনটির সঙ্গে ছিলেন জাতীয় ক্রিকেট দলের (টেস্ট) অধিনায়ক মুশফিকুর রহিম।
