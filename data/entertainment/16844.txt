
সোনম কাপুর বেজায় বিরক্ত। তারকাদের নিয়ে ভক্তদের আগ্রহ থাকা ভালো। কিন্তু তা শোবার ঘরে ঢুকে গেলে সোনমের কাছে বিব্রতই লাগে। তার ওপর মেয়ে তারকা হলে তো কথা নেই। তাঁদের ব্যক্তিগত জীবনের ওপর যেন হামলে পড়ে সবাই। পুরুষ তারকাদের নিয়ে তো এতটা ঝামেলা করা হয় না!আপাতত এমন ভাবনা সোনম কাপুরের মনে। কলকাতায় জুয়েলারি দোকানের সামনে প্রেমিক আনন্দ আহুজাকে সোনমের সঙ্গে দেখে ফেলে কেউ। তারপর থেকেই গুঞ্জন চলছে, সোনম কি বিয়ে করছেন? কারণ, চুপি চুপি বিয়ের রেওয়াজ আছে বলিউডে। এই যে বিরাট কোহলি ও আনুশকা শর্মা কোনো রকম ঢাকঢোল না পিটিয়েই বিয়ের কাজটা সেরেছেন। সোনমকে নিয়েও তাই গুঞ্জন শুরু হয়েছে। তাই এ নিয়ে বিরক্ত সোনম। প্যাডম্যান ছবির প্রচারে জানালেন তাঁর বিরক্তির কথা। তাঁর কাছে পুরুষ তারকার তুলনায় নারী তারকাদের জীবন নিয়ে মানুষের অকারণ আগ্রহ বেশি থাকাটা আশ্চর্যের ঠেকেছে। এই বলিউড তারকা বলেন, ‘মানুষ রণবীর কাপুর কিংবা রণবীর সিংয়ের বিয়ে নিয়ে প্রশ্ন করে না কেন? কেন নারী তারকাদের ব্যক্তিগত জীবন নিয়ে প্রশ্নের মুখোমুখি হতে হবে?’সোনম কাপুর বলেন, ‘আমার ব্যক্তিগত জীবনে কারও ঢোকার অধিকার নেই। অন্তত জীবনের এই দিকটা আমার নিয়ন্ত্রণে থাকতে হবে। আমি আমার ব্যাপারে বলতে পারি। কিন্তু অন্য একজন এর সঙ্গে জড়িত। তাঁকে আমার শ্রদ্ধা করা উচিত।’সোনম ও আনন্দ নিজেদের মজার মুহূর্তগুলো সামাজিক যোগাযোগমাধ্যমে শেয়ার করেন। দুজনে একসঙ্গে সময় কাটান বিভিন্ন দিবসে। আর নিজেদের ব্যক্তিগত এই জীবন কারও সঙ্গে শেয়ার করতে একদম নারাজ তিনি। সোনমের হাতে এখন বেশ কয়েকটি ছবি আছে। মুক্তির তালিকায় আছে প্যাডম্যান ও ভিরে দ্য ওয়েডিং। সঞ্জয় দত্তের জীবনীভিত্তিক ছবিতেও দেখা যাবে তাঁকে।ইন্ডিয়ান এক্সপ্রেস।
