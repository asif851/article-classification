
দীর্ঘদিন সন্তান-সংসার নিয়ে মগ্ন ঐশ্বরিয়া রাই বচ্চন আবারও ফিরছেন চলচ্চিত্রে। তবে তাঁর সম্পর্কে লেখা ‘চলচ্চিত্রে প্রত্যাবর্তন’ বিষয়টি নিয়ে আপত্তি জানিয়েছেন সাবেক এ বিশ্বসুন্দরী ও বলিউডের অভিনেত্রী।প্রায় তিন বছর আগে সঞ্জয় লীলা বানশালীর ‘গুজারেশ’ ছবির মাধ্যমে সর্বশেষ রুপালি পর্দায় হাজির হয়েছিলেন ঐশ্বরিয়া। তাঁকে আবার রুপালি পর্দায় দেখার জন্য অধীর আগ্রহে অপেক্ষা করছেন তাঁর অগণিত ভক্ত। কিন্তু ২০১১ সালের নভেম্বরে মা হওয়ার পর মেয়ে আরাধ্য বচ্চনকে সময় দিতে গিয়ে চলচ্চিত্রে অভিনয় করা থেকে নিজেকে দূরে রেখেছেন ৩৯ বছর বয়সী এ তারকা অভিনেত্রী।গত বেশকিছুদিন ধরেই ঐশ্বরিয়ার চলচ্চিত্র প্রত্যাবর্তন নিয়ে নানা জল্পনা-কল্পনা চলছে। এতদিন এ বিষয়ে কিছু না জানালেও সম্প্রতি মুখ খুলেছেন বলিউডের প্রভাবশালী বচ্চন পরিবারের বউ ঐশ্বরিয়া। ভারতের পুনেতে কল্যাণ জুয়েলার্সের একটি দোকান উদ্বোধনের সময় এ সংক্রান্ত এক প্রশ্নের জবাবে তিনি বলেন, ‘আমি তো চলচ্চিত্র জগৎ থেকে চলে যাইনি। তাহলে কীভাবে আমার প্রত্যাবর্তন ঘটবে!’ঐশ্বরিয়া আরও বলেন, ‘সত্যি বলতে কি, চলচ্চিত্রে প্রত্যাবর্তন শব্দটির অর্থ আমার কাছে ঠিক পরিষ্কার নয়। মা হওয়ার কারণে চলচ্চিত্রে অভিনয় করা থেকে সাময়িক বিরতি নিয়েছি। নতুন কোনো ছবিতে অভিনয়ের জন্য চুক্তিবদ্ধ হওয়ার সঙ্গে সঙ্গেই আনুষ্ঠানিকভাবে সবাইকে তা জানিয়ে দেব। আরাধ্যকে জন্ম দেওয়ার পর আমার জীবন পুরোপুরি পাল্টে গেছে। আমার মেয়েকে যে আমি কী পরিমাণ ভালোবাসি, তা ভাষায় প্রকাশ করা সম্ভব নয়।’
এদিকে বড় পর্দায় ফেরার জন্য সব ধরনের প্রস্তুতিই নাকি নিয়ে ফেলেছেন ঐশ্বরিয়া। এ প্রসঙ্গে তাঁর কাছের একটি সূত্র জানিয়েছে, মা হওয়ার পর মুটিয়ে যাওয়ায় অনেক সমালোচনা সইতে হয়েছে ঐশ্বরিয়াকে। নিয়ম করে শরীরচর্চার মাধ্যমে শরীরের বাড়তি মেদ ঝরিয়ে ফেলেছেন তিনি। এখন বড় পর্দায় ফেরার জন্য তিনি পুরোপুরি প্রস্তুত। অপেক্ষা কেবল ক্যামেরার সামনে দাঁড়ানোর। সূত্রটি আরও জানিয়েছে, ঐশ্বরিয়া এখন পর্যন্ত বেশ কয়েকটি ছবির চিত্রনাট্য পড়েছেন। করণ জোহর তাঁর ‘শুদ্ধি’ ছবিতে হূতিক রোশনের বিপরীতে অভিনয়ের জন্য ঐশ্বরিয়াকে প্রস্তাব দিয়েছেন। সঞ্জয় লীলা বানশালীও তাঁর একটি ছবিতে ঐশ্বরিয়াকে নেওয়ার জন্য খুবই আগ্রহী। হাতে আসা চিত্রনাট্যগুলো পড়ার পর কয়েকটি ছবিতে অভিনয়ের সিদ্ধান্ত নিয়েছেন ঐশ্বরিয়া। তবে ছবির প্রযোজকরা ঘোষণা না দেওয়া পর্যন্ত এখনই এ বিষয়ে কিছু বলার এখতিয়ার তাঁর নেই।
