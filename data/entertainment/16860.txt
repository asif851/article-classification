
নববর্ষ উদযাপনে সিঙ্গাপুর যাচ্ছেন বাংলা চলচ্চিত্রের জনপ্রিয় নায়ক শাকিব খান। সপ্তাহখানেক সেখানেই থাকবেন তিনি। সম্প্রতি এফডিসিতে প্রথম আলোর সঙ্গে আলাপে এমনটাই জানিয়েছেন তিনি। নববর্ষ উদযাপনের পাশাপাশি শাকিব স্বাস্থ্য পরীক্ষার কাজটিও সারবেন বলে জানা গেছে।
শাকিব বলেন, ‘জ্বর, সর্দি, কাশিসহ আরও কিছু সমস্যার কারণে সিঙ্গাপুর যেতে হচ্ছে। অবশ্য সেখানে একটি অনুষ্ঠানেও অংশ নেব। ভক্তদের দুশ্চিন্তার কোনো কারণ নেই।’শাকিব আরও বলেন, ‘চিকিত্সকের পরামর্শে অ্যান্টিবায়োটিক ওষুধ চলছে। কিন্তু চাইলেও বিশ্রাম নেওয়া যাচ্ছে না। একটানা ৩০ তারিখ পর্যন্ত শুটিং করলেই শেষ হবে ‘‘রেড-দ্য কালার অব লাভ’’ ছবির শুটিং। তারপরই সিঙ্গাপুর যাব।’‘রেড-দ্য কালার অব লাভ’ ছবিতে শাকিবের প্রধান নায়িকা অপু বিশ্বাস। রয়েছেন মীম চৌধুরী নামের আরেকজন নবাগতও।‘রেড-দ্য কালার অব লাভ’ প্রসঙ্গে শাকিব বলেন, ‘খুবই সুন্দর গল্পের একটি ছবি। প্রযুক্তি ও লোকেশন থেকে শুরু করে সবকিছুতেই আধুনিকতার ছোঁয়া পাওয়া যাবে এতে।’শাকিব ‘রেড-দ্য কালার অব লাভ’ ছাড়াও ‘শোধ’ এবং ‘চিরদিনই তুমি যে আমার’ ছবির কাজ করছেন।
