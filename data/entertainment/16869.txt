
সর্বশেষ ২০১০ সালে মোহাম্মদ হোসেন জেমীর বাজাও বিয়ের বাজনা ছবিতে একটি গান একসঙ্গে গেয়েছিলেন সাবিনা ইয়াসমীন ও সৈয়দ আব্দুল হাদী। সুর ও সংগীত ছিল ইমন সাহার। দীর্ঘদিন পর আবারও চলচ্চিত্রের গানে কণ্ঠ দিলেন বাংলা চলচ্চিত্রের অসংখ্য জনপ্রিয় গানের এই সংগীত জুটি। জাকির হোসেন রাজু পরিচালিত ছবিটির নাম অনেক দামে কেনা।‘আমি আজন্ম শুধু দৃষ্টিহীন রয়ে যেতে চাই’ শিরোনামের গানটির কথা, সুর ও সংগীত শফিক তুহিনের। গত শনিবার রাতে জাজ স্টুডিওতে গানটি ধারণ করা হয়।প্রায় পাঁচ বছর পর চলচ্চিত্রের গানে দুজন একসঙ্গে কণ্ঠ দিলেন। এ নিয়ে সাবিনা ইয়াসমীন বলেন, ‘হাদী ভাইয়ের সঙ্গে অনেক ছবিতে গান করেছি। দুজনের একসঙ্গে গাওয়া অসংখ্য গানই শ্রোতারা এখনো মনে রেখেছেন। তবে ছবিতে একসঙ্গে গাওয়ার ব্যাপারটা প্রযোজক, পরিচালকেরাই নির্ধারণ করেন। এত দিন একসঙ্গে গান গাওয়ার সেই সুযোগ হয়নি। এই গানের কথা খুব সুন্দর। সুর, সংগীতও চমৎকার। রোমান্টিক একটি গান। আশা করছি, এটিও সবার ভালো লাগবে।’চলচ্চিত্রে সাবিনা ইয়াসমীনের সঙ্গে দ্বৈতকণ্ঠে গান গাওয়ার স্মৃতি জানাতে গিয়ে সত্তরের দশকে ফিরে গেলেন সৈয়দ আব্দুল হাদী। বললেন, ‘সত্তরের দশক থেকে শুরু করে আশির দশক পর্যন্ত আমি আর সাবিনা একসঙ্গে মাসে পাঁচ-ছয়টি ছবিতে গান গাইতাম। এখন ছবির চেহারা পাল্টেছে, পাল্টে গেছে গানের চিত্রও। এ কারণে বহুদিন দুজনের একসঙ্গে গান গাওয়া হয়নি। তবে অনেক দিন পর একসঙ্গে গাইলাম। ভালো লেগেছে।’
