
নিজের প্রযোজিত ও পরিচালিত ‘আনব্রোকেন’ ছবির প্রদর্শনী দেখা শেষ করে বেভারলি হিলসের রাইটারস গিল্ড থিয়েটার থেকে কালো রঙের এসইউভি গাড়িতে চেপে বাড়ি ফিরছিলেন অ্যাঞ্জেলিনা জোলি। বৃষ্টির জন্য রাস্তা ভেজা ছিল। পিচ্ছিল রাস্তায় হঠাৎ করেই চালক গাড়ির নিয়ন্ত্রণ হারিয়ে ফেললে গাড়িটি সজোরে ফুটপাতে গিয়ে ধাক্কা খায়। সঙ্গে সঙ্গে গাড়ির দুটি টায়ার ফেটে যায়। আরেকটু হলেই ভয়াবহ দুর্ঘটনার কবলে পড়তেন জোলি। কিন্তু ভাগ্যের জোরে এ যাত্রায় অল্পের জন্য রক্ষা পেয়েছেন তিনি।এ প্রসঙ্গে প্রত্যক্ষদর্শীর বরাতে হলিউডলাইফ ডটকম জানিয়েছে, গত ৩০ নভেম্বর রোববার সন্ধ্যায় ‘আনব্রোকেন’ ছবির প্রদর্শনী দেখেন জোলি। সেখান থেকে বাড়ি ফেরার পথে তিনি সড়ক দুর্ঘটনার কবলে পড়েন। তাঁকে বহনকারী গাড়িটি বৃষ্টিভেজা পিচ্ছিল পথে বেশ দ্রুতগতিতেই চলছিল। হঠাৎ গাড়ির চাকা পিছলে গিয়ে ফুটপাতের সঙ্গে ধাক্কা খায় এবং গাড়ির দুটি টায়ার ফেটে যায়। বিস্ময়কর ব্যাপার হলো, দুর্ঘটনায় গাড়ির তেমন কোনো ক্ষতি হয়নি। দুর্ঘটনার পরপরই আরেকটি গাড়িতে চেপে সেখান থেকে চলে যান জোলি। জোলির সঙ্গে তাঁর দেহরক্ষী সব সময় থাকলেও এ দুর্ঘটনার সময় তিনি একাই ছিলেন। সড়ক দুর্ঘটনার কবলে পড়ে জোলি আহত হয়েছেন কি না, সে বিষয়ে নিশ্চিত হওয়া যায়নি। তবে এই ঘটনায় তিনি যে প্রচণ্ড আতঙ্কিত হয়েছেন তা প্রায় নিশ্চিত। শিগগির তিনি এই ভয় কাটিয়ে উঠবেন—এমনটিই প্রত্যাশা সবার।২০১০ সালে প্রকাশিত লারা হিলেনব্র্যান্ডের ‘আনব্রোকেন: এ ওয়ার্ল্ড ওয়ার টু স্টোরি অব সারভাইভাল, রিজিলিয়েন্স অ্যান্ড রিডেম্পশন’ বই অবলম্বনে ‘আনব্রোকেন’ ছবিটি নির্মাণ করেছেন অ্যাঞ্জেলিনা জোলি। ছবিটির বিভিন্ন চরিত্রে রয়েছেন জ্যাক ও’কনেল, ডমনল গ্লিসন, মিয়াভি, গ্যারেট হেডলান্ড, ফিন উইটরক প্রমুখ। ইউনিভার্সেল পিকচার্সের ব্যানারে ৬৫ মিলিয়ন ডলার বাজেটের ছবিটি মুক্তি পাচ্ছে ২৫ ডিসেম্বর।
আরও পড়ুনঅভিনয় ছাড়ছেন জোলি!প্রকাশ্যে ঝগড়া পিট-জোলির!
