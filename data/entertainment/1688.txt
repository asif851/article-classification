

* ‘পদ্মাবত’ ছবি মুক্তির আগে ভারতের বিভিন্ন রাজ্যজুড়ে চলছে অস্থিরতা। 
* আজ বুধবার সকালে বিক্ষোভকারীরা দিল্লি-জয়পুর মহাসড়ক অবরোধ করে।* দিল্লি-আজমির মহাসড়কে গাড়ির টায়ার পুড়িয়ে বিক্ষোভ করে করনি সেনার কর্মীরা। * আতঙ্কিত হয়ে হরিয়ানার কয়েকজন হল মালিক ছবিটি প্রদর্শনের ব্যাপারে অস্বীকৃতি জানিয়েছেন।* মুজাফফর নগরে দুর্বৃত্তরা ব্যাপক ভাঙচুর করেছে।

‘পদ্মাবত’ ছবি মুক্তির এক দিন আগে ভারতের বিভিন্ন রাজ্যজুড়ে চলছে অস্থিরতা। ভারতের সুপ্রিম কোর্টের আদেশ অমান্য করে করনি সেনা দল ছবিটির মুক্তি আটকানোর জন্য উঠেপড়ে লেগেছে। গতকাল মঙ্গলবার সন্ধ্যার পর সংগঠনটি সন্ত্রাসের পথ বেছে নিয়েছে। হরিয়ানা, গুজরাট ও রাজস্থান রাজ্যে সঞ্জয় লীলা বানসালির ‘পদ্মাবত’ নিষিদ্ধ করা হয়। কিন্তু ভারতের সুপ্রিম কোর্টের আদেশে তা বাতিল হয়েছে। এসব রাজ্যের সিনেমা হলগুলোতেও নিরাপত্তা জোরদার করা হয়। কিন্তু আজ বুধবার সকালে বিক্ষোভকারীরা দিল্লি-জয়পুর মহাসড়ক অবরোধ করে। এ ছাড়া দিল্লি-আজমির মহাসড়কে গাড়ির টায়ার পুড়িয়ে বিক্ষোভ করে করনি সেনার কর্মীরা। মহারাষ্ট্র ও গুজরাট পুলিশ ইতিমধ্যে বেশ কয়েকজন বিক্ষোভকারীকে গ্রেপ্তার করেছে। 
হরিয়ানার গুড়গাঁওয়ের প্রশাসক সিনেমা হলের আশপাশে ২০০ মিটার এলাকায় সব ধরনের বিক্ষোভ নিষিদ্ধ করেছে। এমনকি কোনো ধরনের অস্ত্র নিয়ে এসব এলাকার ধারে কাছেও ঘেঁষা যাবে না বলে নির্দেশ দেওয়া হয়েছে। আতঙ্কিত হয়ে এই এলাকার কয়েকজন হল মালিক ছবিটি প্রদর্শনের ব্যাপারে অস্বীকৃতি জানিয়েছেন। এদিকে মুম্বাই পুলিশ ৩০ জন ও গুজরাট থেকে ৪৪ জন করনি সেনাকে গ্রেপ্তার করা হয়। গতকাল মঙ্গলবার রাজস্থান ও মধ্য প্রদেশ সরকার ছবিটি নিষিদ্ধের জন্য পুনরায় আপিল করলে সেই আবেদনও খারিজ করে দেন আদালত। এরপর থেকে উত্তর প্রদেশেও ‘পদ্মাবত’ মুক্তি বাতিলের জন্য বিক্ষোভ শুরু হয়। মুজাফফর নগরে এই দাবিতে দুর্বৃত্তরা ব্যাপক ভাঙচুর করে বলে জানা যায়।
এদিকে দেশজুড়ে এমন অস্থিরতার মধ্য দিয়েই গতকাল মুম্বাইয়ে আয়োজন করা হয় ‘পদ্মাবত’ ছবির উদ্বোধনী প্রদর্শনী। গণমাধ্যমকর্মীরা ছাড়াও বলিউডের অনেকে উপস্থিত ছিলেন এই বিশেষ প্রদর্শনীতে। ইতিহাস ও কল্পনার মিশেলে তৈরি এই ছবিতে দেখা যাবে দীপিকা পাড়ুকোন, শহিদ কাপুর, রণবীর সিং ও অদিতি রাও হায়দারিকে। এনডি টিভি
