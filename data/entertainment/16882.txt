
আজ সোমবার ‘দঙ্গল-কন্যা’ জাইরা ওয়াসিম ১৭ বছরে পা রেখেছে। জাইরা তার বিশেষ জন্মদিনের কেক কেটেছে সাংবাদিকদের সঙ্গে বলিউড তারকা আমির খানের মুম্বাইয়ের বান্দ্রার বাসায়। ‘দঙ্গল’-এর পর ‘সিক্রেট সুপারস্টার’ ছবির সাফল্য, তাই জাইরার জন্মদিনটি বিশেষ, তা বলার অপেক্ষা রাখে না। আজ দুপুরে এই তারকার কেক কাটার অনুষ্ঠানে তাঁর পাশে ছিলেন ছবির পরিচালক অদ্ভেদ চন্দন।
আমির কী উপহার দিলেন জাইরাকে? মিষ্টি হেসে প্রথম আলোকে জাইরা বলে, ‘আমির স্যার গতকাল অনেক রাত পর্যন্ত শুটিং করেছেন। তাই এখনো ঘুমাচ্ছেন। দেখা হয়নি ওনার সঙ্গে।’
কীভাবে কাটাবে আজকের দিনটি? জাইরা বলে, ‘আজ আমি আর অদ্ভেদ শুধু ছবি দেখব।’
আর অদ্ভেদ জাইরাকে কী উপহার দেবেন? অদ্ভেদ চন্দন বলেন, ‘জাইরাকে গোল্ড ক্লাসে সিনেমা দেখাব। এটাই উপহার। আজও আমরা আমাদের ছবি দেখব। পরে অবশ্যই “গোলমাল অ্যাগেইন” দেখব।’
‘সিক্রেট সুপারস্টার’ ছবির সাফল্যের পর সব থেকে সেরা কমপ্লিমেন্ট কার থেকে পেলে? জাইরা বলে, ‘আমার পাপার কাছ থেকে। মাম্মি-পাপা একসঙ্গে ছবিটি দেখেন। আমি তাঁদের থেকে দূরে বসে ছিলাম। ছবি শেষ হওয়ার পর পাপার দুই চোখে তখনো জল দেখি। পাপা পুরো ছবিটা দেখতে দেখতে কেঁদেছিলেন। “সিক্রেট সুপারস্টার” দেখার পর পাপা আমাকে বুকে জড়িয়ে ধরেন। তারপর আমার কপালে চুমু দেন।’ জাইরা ওয়াসিম জানায়, ‘দঙ্গল’ থেকেও অনেক বেশি শুভেচ্ছা পাচ্ছে ‘সিক্রেট সুপারস্টার’ ছবির জন্য। জম্মুতে তো টিকিট পাওয়া যাচ্ছে না। বন্ধুরা তাকে এ কথা ফোন করে জানিয়েছে।
সাংবাদিকদের সঙ্গে জন্মদিন উদ্‌যাপন চলছে, একসময় আমির খান এসে জাইরাকে অভিনন্দন জানান। তবে আমির ‘দঙ্গল-কন্যা’কে কী উপহার দিয়েছেন, তা এখনো জানা যায়নি।
