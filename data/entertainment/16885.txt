
‘পাইরেটস অব দ্য ক্যারিবিয়ান’ সিরিজের ছবিতে ডেপের বদলে অন্য কাউকে ভাবুন তো! ‘অসম্ভব’; সম্ভবত এ শব্দটাই মুখ থেকে বেরিয়ে আসবে সবার। অথচ ঠিক এমনটাই নাকি হতে বসেছিল। ‘পাইরেটস’ থেকে বাদ পড়তে যাচ্ছিলেন জনি ডেপ। সম্প্রতি এক অনুষ্ঠানে কথা প্রসঙ্গে এ তথ্য জানিয়েছেন স্বয়ং জনি ডেপ।সোমবার আমেরিকান ফিল্ম ইনস্টিটিউট আয়োজিত এক বৈঠকে জনি ডেপ স্মৃতিচারণ করে বলেন, ‘তাঁরা আমাকে (ছবিটি থেকে) বাদই দিতে চেয়েছিল। অবশ্য বাদ দেওয়াটাই ছিল যুক্তিযুক্ত। আমার অভিনয় দেখে ডিজনির (ওয়াল্ট ডিজনি পিকচার) ওপর মহল থেকে ফোন দিয়ে বলা হয়েছিল, ‘কি করছ তুমি!’অথচ এই তারকা তখন বেশ ভালোই নাম কামিয়েছেন। বেশ কিছু ভালো ছবিও ছিল তাঁর ঝুলিতে। তাহলে এমন কী মহাভারত অশুদ্ধ করে ফেলেছিলেন তিনি যে প্রযোজনা প্রতিষ্ঠান তাঁকে এমন কথা বলেছিল?ডেপ জানিয়েছেন, ক্যাপ্টেন জ্যাক স্প্যারো চরিত্রে সংলাপ বলার সময় অস্ফুট স্বরে বিড়বিড়-ফিসফিস করে কিছু একটা বলেছিলেন তিনি। কেউ সে কথা বোঝেনি, বোঝার কথাও না। পাগলাটে অদ্ভুত চরিত্রটিকে ফুটিয়ে তুলতেই যে ডেপ এমনটা করেছিলেন, তা অনেকে বুঝতেই পারেননি।এ বিষয়ে জনি ডেপ আরও বলেন, ‘আমি মাতাল কিনা এমন প্রশ্নও উঠেছিল। এমনকি পর্দায় আমার চরিত্রের সংলাপ বলার সময় সাবটাইটেলও ব্যবহার করতে চেয়েছিলেন নির্মাতারা। ক্যাপ্টেন জ্যাককে তাঁরা বোঝেননি।’পরে নিশ্চয়ই নির্মাতারা তাঁদের ভুল বুঝতে পেরেছিলেন! ছবিটি যে অসম্ভব দর্শকপ্রিয়তা পেয়েছে তা আর আজ নতুন করে বলার কিছু নেই। এরপরে মুক্তি পেয়েছে ‘পাইরেটস অব দ্য ক্যারিবিয়ান’ সিরিজের আরও তিন তিনটি সিনেমা। ২০১৭ সালে মুক্তি পাবে এই সিরিজের নতুন ছবি ‘ডেড মেন টেল নো টেলস’। জনি ডেপের বিকল্প আর কাউকেই কিন্তু আজ পর্যন্ত ভাবতে পারেননি কেউ। কেউ নিতে পারেনি তাঁর স্থান। এনডিটিভি। ইউএস উইকলি।
