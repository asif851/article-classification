
ঢাকা আন্তর্জাতিক লোকসংগীত উৎসবের নিবন্ধন নিয়ে নিবন্ধনকারীদের ভেতরে খানিকটা অসন্তোষ বিরাজ করছে। প্রথম আলো কার্যালয়ে ফোন করে অনেকে নিবন্ধন করতে না পারার জন্য অভিযোগ জানিয়েছেন। নিবন্ধন জটিলতার কারণও জানতে চাইছেন। জানা গেছে, একসঙ্গে বহু মানুষ নিবন্ধন করার কারণে ওই দিনের কোটা শেষ হয়ে যাচ্ছে। দিনের কোটা ফুরিয়ে যাওয়ায় নিবন্ধন হচ্ছে না।উৎসব আয়োজক সান কমিউনিকেশনস জানিয়েছিল, ১ থেকে ৫ নভেম্বর অনলাইনে নিবন্ধনের মাধ্যমে এ উৎসবের প্রবেশপত্র সংগ্রহ করা যাবে। কিন্তু গতকাল বুধবার প্রথম দিন ও আজ বৃহস্পতিবার দ্বিতীয় দিন বহু মানুষ অনলাইনে নিবন্ধন করতে পারেননি। কেউ কেউ নিবন্ধন করলেও ই-মেইলে তাঁদের প্রবেশপত্র পাননি বলে অভিযোগ করেছেন।
এ প্রসঙ্গে সান কমিউনিকেশনসের ক্রিয়েটিভ ডিরেক্টর তানভীর হোসেন প্রথম আলোকে জানান, মাঠে ধারন ক্ষমতার কথা মাথায় রেখে খুব বেশি দর্শককে নিবন্ধনের সুযোগ দেওয়া যাচ্ছে না। তিনি বলেন, ‘দুপুর ১২টায় নিবন্ধন খুলে দেওয়ার সঙ্গে সঙ্গে বহু মানুষ একসঙ্গে নিবন্ধন করতে থাকেন। প্রতি দিন একটি নির্দিষ্ট কোটা আছে। সেটি পূরণ হয়ে গেলে স্বয়ংক্রিয়ভাবে নিবন্ধন বন্ধ হয়ে যায়।’ তিনি বলেন, ‘আর্মি স্টেডিয়ামের ধারণক্ষমতার বেশি দর্শককে নিবন্ধন করানো সম্ভব নয়।’ গত দুই বছরের অভিজ্ঞতা থেকে তিনি বলেন, ‘বিগত বছরগুলোতে উৎসবে প্রবেশের সারি বনানী ছাড়িয়ে গেছে। সে জন্য আমরা রাত দশটার পরে আর কাউকে স্টেডিয়ামে প্রবেশ করার সুযোগ দিতে পারব না। তবে বিশেষ সম্মানিত অতিথিরা যেকোনো সময় প্রবেশ করতে পারবেন।’
৯ নভেম্বর থেকে রাজধানীর আর্মি স্টেডিয়ামে শুরু হচ্ছে তিন দিনের ঢাকা আন্তর্জাতিক লোকসংগীত উৎসব ২০১৭। তৃতীয় এ আয়োজনে বাংলাদেশসহ আটটি দেশের লোকসংগীতশিল্পীরা গান পরিবেশন করবেন।
