
রবিনহুডের কথা মনে আছে! বিখ্যাত সেই তিরন্দাজ, যিনি ধনীদের অর্থ লুট করে গরিবদের মাঝে তা বিলিয়ে জনপ্রিয় হয়েছিলেন। ২০১০ সালে ব্যতিক্রমী স্বভাবের সেই চরিত্রে অভিনয় করেছিলেন অভিনেতা রাসেল ক্রো। তাঁর অভিনীত জনপ্রিয় সিনেমার মধ্যে রয়েছে ‘গ্লাডিয়েটর’, ‘আ বিউটিফুল মাইন্ড’, ‘সুপারম্যান-ম্যান অব স্টিল’, ‘দ্য মামি’ ইত্যাদি। বাস্তব জীবনেও তিনি অনেকটা ব্যতিক্রমী। রবিনহুডের মতো লুটতরাজ না করলেও নিজের সিনেমায় ব্যবহৃত স্মরণীয় বিভিন্ন সামগ্রী সংগ্রহ করার শখ এই অভিনেতার। তাঁর জনপ্রিয় ‘গ্লাডিয়েটর’ সিনেমায় ব্যবহার করা রথ থেকে শুরু করে ‘প্রুফ’ সিনেমায় তাঁর পরা টি-শার্টটিও সংগ্রহে রেখেছেন। তাঁর সংগ্রহশালা বিশাল তিনটি কক্ষের সমান।
গত শনিবার ছিল গুণী এই অভিনেতার ৫৪তম জন্মদিন। নিজের জন্মদিনে সবাইকে অবাক করে দিয়ে নিজের সংগ্রহশালাকে নিলামে তোলেন রাসেল। সেখানে রাসেলের প্রথম বিবাহবিচ্ছেদের আগের জিনিসগুলোই নিলামে তোলা হয়। তাই তো এ নিলাম অনুষ্ঠানের শিরোনাম ছিল ‘দ্য আর্ট অব ডিভোর্স’। সিডনির মাল্টি আর্টস সেন্টার ক্যারেজওয়ার্কসে শনিবার রাতে এ নিলামের আয়োজন করেন তিনি।
আয়োজনে সবচেয়ে দামি যেটি নিলামে উঠেছিল, সেটি ১৮৯০ সালে লিওন্ড্রো বিসিয়াচের তৈরি একটি বেহালা। ২০০৩ সালে নির্মিত রাসেল অভিনীত চলচ্চিত্র ‘মাস্টার অ্যান্ড কমান্ডার’ সিনেমায় ব্যবহারের জন্য বেহালাটি কেনা হয়। নিলামে এর দাম ওঠে ১ লাখ ৩৫ হাজার অস্ট্রেলীয় ডলার। অনুষ্ঠানে এ বেহালা বিক্রির আগে বেহালা বাজিয়েই রাসেলকে জন্মদিনের শুভেচ্ছা জানান অস্ট্রেলিয়ার জনপ্রিয় তরুণ বেহালাবাদক ব্রিজেট ও’ডোনেল। এরপর ‘গ্লাডিয়েটর’ সিনেমায় ব্যবহৃত সামগ্রীর নিলাম শুরু হয়। গোটা নিলামে সবাইকে এ সামগ্রীর জন্যই উৎসুক হয়ে থাকতে দেখা যায়। সিনেমায় রাসেলের পরা ধাতবের তৈরি পোশাকটি ৯০ হাজার অস্ট্রেলীয় ডলারে বিক্রি হয়। সিনেমায় ধোঁকাবাজ সেনাপতির চরিত্রে ব্যবহৃত পোশাকের একাংশ বিক্রি হয় ৩২ হাজার অস্ট্রেলীয় ডলারে এবং একটি ধাতুর তলোয়ার বিক্রি হয় ৭০ হাজার ডলারে। একই তলোয়ারের মতো একটি কাঠের প্রশিক্ষণ দেওয়ার তলোয়ার বিক্রি হয় ২০ হাজার ডলারে। নিলামে আকর্ষণ কাড়ে একই সিনেমার রোমান রথটি, যা একের পর এক হাঁকডাক শেষে ৬৫ হাজার ডলারে বিক্রি হয়।
নিলামে রাসেলের বাস্তব জীবনের বিয়ের গাড়ি, গয়না, ঘড়ি ও আরও বেশ কিছু সামগ্রীও বিক্রি করা হয়। নিলাম শুরু এক ঘণ্টার মধ্যেই নিলাম শেষ হয়ে যায়।
নিলাম নিয়ে রাসেল ক্রো বলেন, ‘তরুণদের হাতে ইতিহাস তুলে দিতে এমন নিলামের প্রথা রয়েছে। কে জানে, তারা এসবের ভিন্ন ব্যবহার শুরু করতে পারে।’ নিলামের আমন্ত্রণপত্রে তিনি লেখেন, ‘এখানে আমার জিনিস আছে। যা আমি কিনেছি, উপভোগ করেছি, পছন্দ করেছি, ভালোবেসেছি, যা আমাকে হাসতে দিয়েছে—এমন জিনিস আছে এখানে।’ তাঁর সংগ্রহশালা আবার নতুন সংগ্রহে ভরে উঠবে বলেও এক সাক্ষাৎকারে জানান তিনি।
