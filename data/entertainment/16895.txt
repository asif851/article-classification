
বাদশাহ বুলবুল। সংগীতশিল্পী। আজ রাতে মাছরাঙা টিভিতে গান গাইবেন তিনি। অনুষ্ঠানের নাম ‘তোমায় গান শোনাব’।দীর্ঘ বিরতিতে যা করছি...কিছুদিন আগে প্যারিসে ‘বাংলার মেলা’ অনুষ্ঠানে গান করতে গিয়েছিলাম। এ ছাড়া দেশে কিংবা বিদেশের আমন্ত্রণে নিয়মিত গান করা হয়। চাষী নজরুল ইসলামের একটি চলচ্চিত্রে প্লেব্যাক করেছি কয়েক দিন আগে।আজকের অনুষ্ঠানে যেসব গান করব...পুরোনো দিনের এপার বাংলা, ওপার বাংলার গান করব শুরুর দিকে। নিজের গানগুলো তো থাকছেই, সঙ্গে গজলও থাকবে। পুরো অনুষ্ঠানটাই হবে বৈঠকি ঢঙে।নতুন অ্যালবাম...নতুন অ্যালবামের নাম ঠিক হয়নি এখনো। পুরোনো দিনের গান নিয়ে করা অ্যালবামটির কাজ গুছিয়ে এনেছি। সামনের পয়লা বৈশাখে শ্রোতাদের হাতে দেওয়ার ইচ্ছা আছে।নতুন গানের খবর...
নতুনদের নিয়েই আমার বাসায় নতুন গানের প্রস্তুতি চলছে। পুরোটা জানতে পারবেন শিগগিরই। সেটা চমক হিসেবেই থাক।বর্তমানের গান নিয়ে আমার ভাবনা...এখন অনেক ভালো ভালো গান হচ্ছে। তবে প্রযুক্তিনির্ভর গান বেশি হচ্ছে। গানগুলো তাই আর টিকে থাকছে না। সেদিকটায় নজর দেওয়া উচিত।ডলি সায়ন্তনী ও আমি...ডলি আমার ছোট বোন। ও খুব গুণী শিল্পী। আমার প্রথম অ্যালবামে হামিং দিতে ওর কণ্ঠ ব্যবহার করেছিলাম। তার পরের গল্প তো সবাই জানেন।নতুন প্রজন্মের জন্য যেমন গান উপহার দিতে চাই...যুগের সঙ্গে তাল মিলিয়ে চলতে আমি পছন্দ করি। তাই বলে নিজস্বতা হারিয়ে নয়। আমি যেমন করে গাই, তেমনটাই নতুন আঙ্গিকে নতুন আয়োজনে শোনাতে চাই।মায়ের কথা...আমার মা মনোয়ারা বেগম লালনের গান গাইতেন। ১৯৬২ সালে রাজশাহী বেতার থেকে তাঁর গাওয়া লালনের গান প্রথম প্রচারিত হয়। এই মায়ের কাছেই আমার গানের হাতেখড়ি। মা এখন অসুস্থ।সিদ্ধার্থ মজুমদার
