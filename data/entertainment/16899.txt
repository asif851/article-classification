
‘অগ্নি ২’ ছবির আইটেম গান ‘ম্যাজিক মামনি’ দিয়ে বাংলাদেশের শ্রোতাদের কাছে দারুণ জনপ্রিয় নেহা কাক্কার। ম্যাজিক মামনিখ্যাত এই গায়িকা কাল শুক্রবার আবারও গাইবেন ঢাকার মঞ্চে। ‘নেহা কাক্কার লাইভ ইন ঢাকা’ শিরোনামের এই কনসার্ট শুরু হবে রাত আটটায়। ঢাকার বসুন্ধরা আবাসিক এলাকার আন্তর্জাতিক কনভেনশন সেন্টারে এই কনসার্ট চলবে রাত ১১টা পর্যন্ত। আজ বৃহস্পতিবার প্রথম আলোর সঙ্গে আলাপে বিষয়টি জানালেন আয়োজক প্রতিষ্ঠান ই-মেকার্সের মিডিয়া বিভাগের প্রধান আফরিদ হাসান।কাল শুক্রবার সকালের ফ্লাইটে ঢাকায় আসবেন নেহা কাক্কার। একটি পাঁচতারা হোটেলে কয়েক ঘণ্টার বিশ্রাম শেষে সন্ধ্যায় অনুষ্ঠানস্থলে পৌঁছাবেন বলে জানান আফরিদ।
নেহা কাক্কার লাইভ ইন ঢাকা কনসার্ট প্রসঙ্গে ই–মেকার্স বাংলাদেশের ব্যবস্থাপনা পরিচালক নাঈম আশরাফ ​বলেন, ‘এরই মধ্যে কনসার্টটি আয়োজনের সব প্রস্তুতি প্রায় শেষ হয়েছে। দর্শক-শ্রোতাদের চাহিদা মাথায় রেখে এবার এ আয়োজন করছি আমরা। আশা করি, বর্তমানে দেশের সংগীতাঙ্গনে স্বাভাবিক পরিস্থিতি ফিরিয়ে আনতে আমাদের এ আয়োজন গুরুত্বপূর্ণ ভূমিকা রাখবে।’আয়োজক কর্তৃপক্ষ সূত্রে জানা গেছে, নেহা কাক্কারের পাশাপাশি কনসার্টে গান পরিবেশন করবেন দেশের জনপ্রিয় শিল্পীরাও। মূলত আইটেম গানের জন্যই বেশি জনপ্রিয় নেহা কাক্কার। তাঁর কয়েকটি আইটেম গান শুধু বলিউডে নয়, বলিউডের বাইরের দর্শকদের মন জয় করেছে। নেহা কাক্কারের গাওয়া জনপ্রিয় গানগুলোর মধ্যে আছে ‘আজ ব্লু হ্যায় পানি পানি’, ‘সেকেন্ড হ্যান্ড জাওয়ানি’, ‘ধাতিং নাচ’, ‘লন্ডন ঠুমাকড়া’, ‘দেখেগা রাজা ট্রেলার’, ‘আও রাজা’, ‘তু ইশক মেরা’, ‘দো পেগ মার’, ‘পার্টি শো’, ‘টুকুর টুকুর’ প্রভৃতি।
