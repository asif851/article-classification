
একের পর এক বক্স অফিসে ঝড় তোলা ছবি উপহার দিয়ে ক্যারিয়ারের সুবর্ণ সময় পার করছেন বলিউডের অভিনেত্রী দীপিকা পাড়ুকোন। এবার পণ্যের দূতিয়ালির ক্ষেত্রেও দারুণ এক সুযোগ এসে ধরা দিল তাঁর কাছে। সম্প্রতি বলিউডের আরেক অভিনেত্রী ক্যাটরিনা কাইফকে হটিয়ে লাক্স সাবানের নতুন দূত নির্বাচিত হয়েছেন এই ‘চেন্নাই এক্সপ্রেস’ তারকা।এখন পর্যন্ত এ বিষয়ে আনুষ্ঠানিক কোনো ঘোষণা না এলেও ঘনিষ্ঠ সূত্রের বরাতে ওয়ান ইন্ডিয়া জানিয়েছে, শিগগির সাবান কোম্পানিটির সঙ্গে চুক্তি স্বাক্ষরের কাজ সারতে যাচ্ছেন দীপিকা। এতদিন লাক্সের বিজ্ঞাপনচিত্রের মডেল হিসেবে দেখা গেছে ক্যাটরিনাকে। ক্যাটকে হটিয়ে লাক্সের নতুন মুখ নির্বাচিত হওয়ায় এখন থেকে লাক্সের মডেল হিসেবে দেখা যাবে দীপিকাকে।২০১৩ সালটা দীপিকার ভাগ্যে অনেক কিছুই যোগ করেছে। তাঁর অভিনীত ‘রেস টু’, ‘ইয়ে জাওয়ানি হ্যায় দিওয়ানি’ এবং ‘চেন্নাই এক্সপ্রেস’ ছবিগুলো বক্স অফিসে ঝড় তুলেছে। প্রতিটি ছবিই ১০০ কোটি রুপি আয়ের মাইলফলক অতিক্রম করেছে।  চলতি মাসেই মুক্তি পাচ্ছে সঞ্জয় লীলা বানশালী পরিচালিত ছবি ‘রাম লীলা’। শেকসপিয়ারের ‘রোমিও অ্যান্ড জুলিয়েট’ অবলম্বনে নির্মিত ছবিটির কেন্দ্রীয় নারী চরিত্রে দেখা যাবে দীপিকাকে। এ ছাড়া ‘বলিউড বাদশাহ’ শাহরুখ খানের সঙ্গে ‘হ্যাপি নিউ ইয়ার’ ছবির শুটিং করছেন ২৭ বছর বয়সী এ তারকা অভিনেত্রী। সবমিলিয়ে দীপিকার ক্যারিয়ারের বৃহস্পতি এখন তুঙ্গেই বলা যায়।    
 
