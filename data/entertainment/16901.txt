
অবশেষে ‘এই তো প্রেম’ ছবির মুক্তির জট খুলতে যাচ্ছে। ছবির পরিচালক সোহেল আরমান প্রথম আলো ডটকমকে জানিয়েছেন, সবকিছু ঠিক থাকলে এই ডিসেম্বরেই মুক্তি পেতে যাচ্ছে শাকিব-বিন্দুর ‘এই তো প্রেম’ ছবিটি।এ প্রসঙ্গে সোহেল আরমান বলেন, ‘“আমি তোমার মনের ভিতর একবার ঘুরে আসতে চাই” গানটিসহ ছবির আরও বেশ কয়েকটি গান নিয়ে ২০১০ সালের রোজার ঈদে প্রকাশিত হয়েছিল একটি গানের অ্যালবাম। সে সময় “এই তো প্রেম” ছবির গানটি বেশ জনপ্রিয়তাও পেয়েছিল। গানের জনপ্রিয়তার কারণে ছবির প্রতিও দর্শকদের আগ্রহ বাড়তে থাকে। কিন্তু শুটিং শেষ করতে দেরি হওয়ার কারণে ছবি রিলিজের কয়েকটা সম্ভাব্য তারিখ দেওয়া সত্ত্বেও তা বাস্তবায়ন করা সম্ভব হয়নি।’সোহেল আরমান আরও বলেন, ‘নভেম্বরে ছবিটি সেন্সর ছাড়পত্রের জন্য জমা দেওয়া হবে। এরপর ডিসেম্বরে মুক্তি দেওয়ার জন্য চেষ্টা করা হবে। যেহেতু “এই তো প্রেম” মুক্তিযুদ্ধভিত্তিক গল্প নিয়ে নির্মিত ছবি, তাই এটিকে ১৬ ডিসেম্বর মুক্তির ব্যাপারে বেশি চেষ্টা করছি। তা যদি সম্ভব না হয় , তাহলে আগামী বছরের ২৬ মার্চ অবশ্যই মুক্তি দেওয়া হবে।’সোহেল আরমান জানিয়েছেন, ‘এমনিতেই     “এই তো প্রেম” ছবিটির মুক্তির সময় বিবেচনা করলে অনেকটাই দেরি হয়ে গেছে। আমরা এখন আর দেরি নিয়ে খুব একটা চিন্তিত নই। ছবিটি নিয়ে দর্শকদের যে পরিমাণ আগ্রহ তৈরি হয়েছে, তাই আমরা ভালোভাবেই ফিরতে চাই। তবে এটা নিশ্চিত করে বলতে পারি, ছবিটি নিয়ে দর্শকেরা যে অপেক্ষা করেছেন, ছবিটি তাঁদের নিরাশ করবে না।’
 
‘এই তো প্রেম’ ছবিতে প্রথমবারের মতো শাকিব খানের বিপরীতে অভিনয় করেছেন বিন্দু। লাক্স-চ্যানেল আই সুপারস্টার প্রতিযোগিতার পর বিন্দু প্রথম অভিনয় করেন তৌকির আহমেদ পরিচালিত ‘দারুচিনি দ্বীপ’ চলচ্চিত্রে। এরপর বিন্দু অভিনীত আরও দুটি চলচ্চিত্র মুক্তি পায়। ছবিগুলো হচ্ছে ‘পিরিতের আগুন জ্বলে দ্বিগুণ’ ও ‘জাগো’।
 
