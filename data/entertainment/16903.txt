
ভারচুয়াল চরিত্রে অভিনয় করার সুযোগ পেয়ে দারুণ উচ্ছ্বসিত মডেল ও অভিনয়শিল্পী আফরান নিশো। সঞ্জীব চট্টোপাধ্যায়ের লোটাকম্বল উপন্যাস অবলম্বনে নাটকটি নির্মাণ করেছেন গোলাম মুক্তাদির শান। উপন্যাসের নামের সঙ্গে মিল রেখে নাটকের নামও রাখা হয়েছে লোটাকম্বল। ১ ফেব্রুয়ারি থেকে গাজী টিভিতে নাটকটি প্রচারিত হবে।নিশো বলেন, ‘অভিনয়ের শুরু থেকেই অনেক ধরনের নাটকে অভিনয় করেছি। কিন্তু লোটাকম্বল নাটকটাকে একেবারে ভিন্নধর্মী মনে হয়েছে। সঞ্জীব চট্টোপাধ্যায়ের লোটাকম্বল উপন্যাস থেকে নাটকটি নির্মাণের ব্যাপারে নির্মাতার আন্তরিকতার কোনো কমতি ছিল না। যথেষ্ট পরিশ্রমও করেছেন তিনি। নাটকে আমি ভারচুয়াল চরিত্রের একজন মানুষ হিসেবে অভিনয় করেছি। এ ধরনের চরিত্রে আগে কখনোই অভিনয় করা হয়নি।’নিশো এ-ও বলেন, ‘নাটকে আমার চরিত্রটির বাস্তব কোনো অস্তিত্ব নেই। কখনো হাসি, কখনো কেঁদে উঠি, আবার কখনো রেগে যাই। নাটকটিতে কাজ করতে গিয়ে মিশ্র সব অভিব্যক্তি দিতে হয়েছে আমাকে। এ ধরনের নাটকে অভিনয় করা নিয়ে মনে একধরনের সংশয় থাকে। আমার ক্ষেত্রেও তেমনটা হয়েছে। কারণ, কাজটি সবার পছন্দসই হবে তো? কিন্তু সম্পাদনার পর নাটকটি দেখে পরিচালকসহ সবাই বেশ খুশি হয়েছেন। আমি কাজটি দেখার পর অনেক বেশি খুশি। আমার বিশ্বাস, দর্শকরা একেবারে ভিন্নধর্মী একটি নাটক দেখার সুযোগ পেতে যাচ্ছেন।’ 
 
