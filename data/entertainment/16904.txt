
চিরকুটের গাওয়া ‘জাদুর শহর’ গানটির নামে এবার একটি অ্যালবাম প্রকাশিত হতে যাচ্ছে। এ অ্যালবামে ওই গানটিও রয়েছে। ঈদের আগেই অ্যালবামটি প্রকাশিত হবে। গানের সঙ্গে মিল রেখেই অ্যালবামের নাম রাখা হয়েছে ‘জাদুর শহর’।  এটি চিরকুটের দ্বিতীয় অ্যালবাম। বর্তমানে অ্যালবামের শেষ মুহূর্তের কাজ নিয়ে ব্যস্ত চিরকুট ব্যান্ডের সদস্যরা। চিরকুটের ‘জাদুর শহর’ অ্যালবামে মোট গান থাকবে ১২টি। এর মধ্যে ১০টি মৌলিক ও দুটি কাভার সং। চিরকুট ব্যান্ডের প্রথম অ্যালবাম ‘চিরকুটনামা’। প্রকাশিত হয় ২০১১ সালে। অ্যালবাম প্রসঙ্গে চিরকুট সদস্য শারমীন সুলতানা সুমী প্রথম আলো ডটকমকে বলেন, ‘অ্যালবামের শেষ মুহূর্তের কাজ নিয়ে আমরা সবাই এখন ব্যস্ত। আশা করছি, রোজার শেষ দিকে শ্রোতাদের হাতে অ্যালবামটি তুলে দিতে পারব। সেভাবেই সব প্রস্তুতি নিচ্ছি।’ সুমী এ-ও বলেন, ‘প্রথম দিকে অ্যালবামের নাম নিয়ে বেশ ভাবতে হয়েছে। পরিচিতজন ও শুভাকাঙ্ক্ষীদের পছন্দ অনুযায়ী ও ব্যান্ডের সদস্যদের মতামতের ভিত্তিতে শেষ পর্যন্ত ‘জাদুর শহর’ নামটাই চূড়ান্ত করা হয়েছে।’ ‘জাদুর শহর’ অ্যালবাম প্রসঙ্গে সুমী বলেন, ‘আমাদের নিজস্ব স্টাইলের গানগুলোই করেছি। নিঃসন্দেহে গানগুলো শ্রোতাদের ভালো লাগবে। আর সবার কাছে আমাদের নতুন অ্যালবামের জন্য দোয়া চাইছি। পাশাপাশি সবার কাছে অনুরোধ, তাঁরা যেন অরিজিন্যাল সিডি কিনে অ্যালবামের গানগুলো শোনেন।’  দেশের বাইরেও গান নিয়ে গেছে চিরকুট। এর আগে তারা ভারত ও শ্রীলঙ্কা সফর করেছে।  এবার গাইতে যাচ্ছে নরওয়েতে। কনসার্টগুলো অনুষ্ঠিত হবে নরওয়ের ছয়টি শহরে। আয়োজন করছে রিকসকনসার্টেন নরওয়ে।
এ প্রসঙ্গে সুমী বলেন, ‘আমাদের নরওয়ে সফর শুরু হবে আগামী ৩০ সেপ্টেম্বর। ওই দিন আমরা গান করব অসলোতে। এরপর ৬ অক্টোবর পর্যন্ত বারগেন, মোল্ডে, ট্রনহেইম, লোফোটেন ও বোডো শহরে গান করব। কনসার্টে গান গাওয়ার পাশাপাশি আমরা কর্মশালায় অংশ নেব। বাংলাদেশের ব্যান্ডসংগীতের চর্চা নিয়ে কর্মশালায় কথা বলব। এ ছাড়া নরওয়ের জনপ্রিয় ব্যান্ড কাসা মুরিলোর সঙ্গে গান রেকর্ড করারও কথা আছে। পুরো ব্যাপারটি আমাদের জন্য খুবই আনন্দের।’
 
সুমী জানান, সম্প্রতি কাসা মুরিলো ঢাকা সফরে এসেছিল। তখন কাসা মুরিলোর ‘ইউ অ্যান্ড ইয়োর ব্রাদার’ গানের সঙ্গে চিরকুট ‘কানামাছি’ গানটির ফিউশন করে। গানটি ইউটিউবে দেওয়ার পর স্পটিফাই থেকে চিরকুটের সঙ্গে যোগাযোগ করা হয়। ইউরোপে চিরকুটের গান বিভিন্ন মাধ্যমে ছড়িয়ে দেওয়ার ব্যাপারে আগ্রহী স্পটিফাই।
‘কবি হাসে টাকা ভাসে, গঙ্গা বুড়ির শহরে,/ আসমান তুই কাঁদিস কেন অট্টালিকার পাহাড়ে,/ মিছে হাসি মিছে কান্না, পথে পথের আড়ালে,/ গ্রিন সিগনাল রেড ওয়াইন, দেয়ালে দেয়ালে,/ এই শহর জাদুর শহর
প্রাণের শহর ঢাকা রে’—জনপ্রিয় ব্যান্ড চিরকুটের এ গানটি এসএ টিভিতে ‘জাদুর শহর’ ধারাবাহিকেও ব্যবহূত হয়েছে।
 
