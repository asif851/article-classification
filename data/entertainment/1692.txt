

কথা ছিল আগস্টের ২০ তারিখ থেকে শুটিং শুরুর। কিন্তু হঠাৎ করেই পিছিয়ে গেল আরিফিন শুভ ও নুসরাত ইমরোজ তিশার ভাইজান ছবির কাজ। আরও এক মাস পিছিয়ে এখন সেপ্টেম্বরের মাঝামাঝিতে এই ছবির শুটিং শুরু হবে।
শুটিং পেছানোর কারণ হিসেবে ছবির প্রযোজক আবদুল আজিজ চলচ্চিত্র অঙ্গনের চলতি অস্থিরতার কথা জানান। বলেন, ‘বেশ কিছুদিন ধরেই আমাদের চলচ্চিত্রে একধরনের অস্থিরতা দেখা যাচ্ছে। হয়তো এ সমস্যা কাটিয়ে উঠতে বেশি সময় লাগবে না। তারপরও একটু সময় নিয়ে দেখেশুনেই কাজটি শুরু করতে চাইছি। তাতে যদি ভালোভাবে কাঙ্ক্ষিত পরিবেশে কাজটি তুলে আনতে পারি।’
ভাইজান ছবির কেন্দ্রীয় চরিত্রে অভিনয় করছেন শুভ। তিশাকে দেখা যাবে ‘ভাইজান’ শুভর বোনের চরিত্রে।
ছবির প্রধান দুই অভিনয়শিল্পীর মধ্যে শুভ চুক্তিবদ্ধ হলেও এখনো আনুষ্ঠানিকভাবে চুক্তিবদ্ধ হননি তিশা। তিশা প্রথম আলোকে বলেন, ‘প্রযোজক-পরিচালক দুজনের সঙ্গেই এই ছবিতে কাজের ব্যাপারে কথাবার্তা চূড়ান্ত হয়েছে। তবে আরও কিছু ব্যাপারে আলোচনা বাকি আছে এখনো। চুক্তির কাজটিও হয়তো তাড়াতাড়িই হয়ে যাবে।’ শুভ বলেন, ‘চুক্তির কাজটি আগেই হয়েছে। ভাইজান ছবি হবে অপরাধজগতের এক ডনকে ঘিরে। এ ধরনের চরিত্রে অভিনয় নতুন অভিজ্ঞতা হবে আমার জন্য।’
ছবিটির পরিচালক টালিউডের রাজা চন্দ হলেও ভাইজান সম্পূর্ণ দেশীয় প্রযোজনায় নির্মিত হবে বলে জানালেন প্রযোজক। গান ছাড়া ছবির পুরো শুটিং দেশেই হবে। গানগুলোর শুটিং হবে কলকাতা ও থাইল্যান্ডে। 
