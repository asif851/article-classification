
কবিতা থেকে আহরণ করা যায় অফুরন্ত শক্তি! খুব দমবন্ধ সময়ে সেই শক্তি মানুষকে স্বস্তি দেয়। সে জন্যই বোধ হয় জ্যৈষ্ঠের গতকালের দুপুর গড়ালে শুরু হয়েছিল কবিতা উৎসব ‘লে’তে দ্যু পোয়েত’ বা কবির গ্রীষ্ম। ধানমন্ডির আলিয়ঁস ফ্রঁসেজ দো ঢাকার গ্যালারিতে গতকাল এই উৎসবে উপস্থিত ছিলেন অধ্যাপক আনিসুজ্জামান এবং আয়োজক প্রতিষ্ঠান আলিয়ঁস ফ্রঁসেজের পরিচালক ব্রুনো প্লাস। কবিতা পাঠ করেন কবি সৈয়দ শামসুল হক, মুহম্মদ নূরুল হুদা, আসাদ চৌধুরীসহ অনেকে। ‘বঙ্গসাহিত্যে ফরাসি সাহিত্যের অনুভাব’ প্রবন্ধটি পাঠ করেন কায়সার হক। ফরাসি ভাষায় শার্ল বোদলেয়ারের দুটি কবিতা বাংলা ও ইংরেজি অনুবাদসহ পড়ে শোনান অধ্যাপক সলিমুল্লাহ খান। দুই দিনের এই উৎসবের আজ শেষ দিন। বিকেল পাঁচটা থেকে রাত আটটা পর্যন্ত যোগ দিতে পারবেন যে কেউ।
