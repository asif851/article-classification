
মুম্বাইয়ের বিচউড টাওয়ার অ্যাপার্টমেন্টের নিজের বাড়িতে ফেরার জন্য অস্থির হয়ে উঠেছেন মনীষা কৈরালা। কিন্তু অ্যাপার্টমেন্টটির বাইরের অংশে রঙের কাজ চলছে। রং থেকে অ্যালার্জি সংক্রমণের ঝুঁকি থাকার কারণেই যুক্তরাষ্ট্র থেকে ভারতে ফিরতে দেরি হচ্ছে মনীষার।প্রাণঘাতী ক্যানসারকে পরাস্ত করেছেন নেপালি বংশোদ্ভূত বলিউডের অভিনেত্রী মনীষা কৈরালা। যুক্তরাষ্ট্রে তাঁর চিকিত্সাপ্রক্রিয়া প্রায় শেষ। চিকিত্সকেরা তাঁকে ‘ক্যানসারমুক্ত’ ঘোষণা করলেও জটিল এ রোগের ধকলে তাঁর স্বাস্থ্য ভেঙে পড়েছিল। তবে এখন তাঁর শারীরিক অবস্থা অনেকটাই ভালো। চলতি মাসের শেষে কিংবা জুলাই মাসের শুরুর দিকে নিউইয়র্ক থেকে ভারতে ফিরবেন তিনি। জানিয়েছে ‘টাইমস অব ইন্ডিয়া’।নেপালের মেয়ে হলেও ভারতে অনেক বন্ধু আছেন মনীষার। তাঁদের সঙ্গে যুক্তরাষ্ট্র থেকে নিয়মিত যোগাযোগ করছেন ৪২ বছর বয়সী এ তারকা অভিনেত্রী। বন্ধুদের জানাচ্ছেন তাঁর স্বাস্থ্যের সর্বশেষ পরিস্থিতি। এ প্রসঙ্গে তাঁর এক বন্ধু অভিনেতা বলেন, ‘ইদানীং মনীষার কণ্ঠ শুনেই বোঝা যাচ্ছে, সে কতটা আনন্দিত। তার এ আনন্দ-মাখা কণ্ঠ শুনতে খুবই ভালো লাগছে।’মুম্বাইয়ের বিচউড টাওয়ার অ্যাপার্টমেন্টে একটি ডুপ্লেক্স বাসা আছে মনীষার। বহুতল ভবনটির বাইরের অংশে রঙের কাজ চলছে। মনীষার চিকিত্সকেরা তাঁকে এমন কোনো জায়গায় যেতে বারণ করেছেন, যেখানে অ্যালার্জি সংক্রমণের ঝুঁকি আছে। কাঁচা রঙে যেসব রাসায়নিক থাকে, তা থেকে অ্যালার্জি হতে পারে। এ জন্য বিচউড টাওয়ার অ্যাপার্টমেন্টের রঙের কাজ শেষ হওয়ার পর রং পুরোপুরি শুকালে সেখানে ফিরবেন মনীষা।
