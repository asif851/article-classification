
অভিনেতা হিসেবে হৃতিক একটু খুঁতখুতে এবং কঠোর পরিশ্রমী, এ কথা তাঁর সহকর্মীরা খুব ভালোই জানেন। বেশ বুঝে শুনে চরিত্র বাছাই করেন তিনি। বছরে একাধিক ছবিতে অভিনয় করেন না ঠিকই। তবে, কোন সিনেমা হাতে নিলে নিজের চরিত্রটি পর্দায় যথার্থভাবে ফুটিয়ে তুলতে কঠোর পরিশ্রম করেন। এক মাস বাদেই মুক্তি পাবে এই তারকার নতুন ছবি ‘মোহেঞ্জোদারো’। ছবির প্রচারের জন্য এখন থেকেই প্রস্তুতি নিতে আরম্ভ করেছেন। তার পাশাপাশি চলছে ‘কাবিল’ ছবির শুটিংও। সব মিলিয়ে এখন ভীষণ ব্যস্ততায় দিন কাটছে হৃতিকের। দিনে প্রায় ১২ ঘন্টা কাজ করতে হচ্ছে এই তারকাকে। বলা যায়, বর্তমানে দিনের অর্ধেক সময় কাজ করেই কেটে যাচ্ছে হৃতিকের। আশুতোষ গোয়াড়িকরের ‘মোহেঞ্জোদারো’ ছবিতে অভিনয় করার সময় পায়ে চোট পেয়েছিলেন। তা সত্ত্বেও কাজে কোন গাফিলতি করেননি হৃতিক। ‘কাবিল’-এ তাঁর চরিত্রটির জন্য নিজেকে কাবিল প্রমাণ করতেও অনেক খেটেছেন এই ৪২ বছর বয়সী অভিনেতা। পেশাদার অভিনেতা বুঝি একেই বলে! এই ছবিতে তিনি একজন দৃষ্টি প্রতিবন্ধীর চরিত্রে অভিনয় করছেন। সর্বশেষ ২০১৪ সালে হৃতিকের ‘ব্যাং ব্যাং’ ছবিটি মুক্তি পেয়েছিল। তাতে তাঁর বিপরীতে অভিনয় করেছিলেন ক্যাটরিনা কাইফ। সূত্রঃ ফিল্মফেয়ার
