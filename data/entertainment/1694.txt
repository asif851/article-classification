
‘বলিউড বাদশাহ’ শাহরুখ খানকে খোঁচাবার কারণে অনেকবারই খবরের শিরোনাম হয়েছেন ‘দাবাং’ তারকা সালমান খান। গত রমজান মাসে এক ইফতার অনুষ্ঠানে শাহরুখের সঙ্গে বুকে বুক মিলিয়ে কয়েক বছর ধরে চলমান দ্বন্দ্বের অবসান ঘটালেও তাঁকে খোঁচাবার অভ্যাসটা বোধহয় ছাড়তে পারেননি সালমান। সম্প্রতি তিনি শাহরুখ সম্পর্কে চমকপ্রদ এক তথ্য ফাঁস করে দিয়েছেন। তিনি জানিয়েছেন, বিকট আওয়াজে নাক ডাকেন কিং খান। এভাবে হাটে হাঁড়ি ভেঙে দেওয়ার পর শাহরুখের প্রতিক্রিয়া অবশ্য জানা যায়নি।‘বিগ বস ৭’ অনুষ্ঠানের সঞ্চালক হিসেবে দায়িত্ব পালন করছেন সালমান খান। সম্প্রতি ‘বিগ বস ৭’ প্রতিযোগীদের মধ্যে কে সবচেয়ে বেশি নাক ডাকেন তা জানাতে গিয়ে হঠাত্ করেই অতীতে ফিরে যান সালমান। জানিয়েছে মিড-ডে ডটকম।১৯৯৫ সালে মুক্তি পাওয়া ‘করণ-অর্জুন’ ছবিতে শাহরুখের সঙ্গে কাজের সময় মজার এক অভিজ্ঞতার প্রসঙ্গ টেনে এনে সালমান জানান, ‘করণ-অর্জুন  ছবির শুটিং চলাকালে এক রাতে শাহরুখ, সোহেল, বান্টি ওয়ালিয়া, সুশীল ও আমাকে একই ঘরে থাকতে দেওয়া হয়েছিল। কিছুক্ষণের মধ্যেই শাহরুখ ঘুমিয়ে পড়ে এবং বিকট শব্দে নাক ডাকতে থাকে।’সালমান আরও জানান, ‘শুরুতে শাহরুখের নাক ডাকা শুনে আমরা খুব মজা পাই এবং হাসতে থাকি। কিন্তু তাঁর ক্রমাগত নাক ডাকার বিকট শব্দে আমরা কিছুতেই ঘুমাতে পারছিলাম না। ভোর তিনটার দিকে আমরা ভেবে পাচ্ছিলাম না আমাদের কি করা উচিত! হঠাত্ আমাদের মাথায় একটা দুষ্টু বুদ্ধি খেলে গেল। আমরা সবাই মিলে শাহরুখকে আস্তে করে বিছানা থেকে ধাক্কা দিয়ে ফেলে দিলাম। তাঁর ঘুম ভেঙে গেল আর আমরা শান্তিতে ঘুমাতে লাগলাম।’
