
এ মাসের শুরুতে সপরিবার মালয়েশিয়ায় গেছেন জনপ্রিয় অভিনেতা মোশাররফ করিম। কিন্তু লাইট-ক্যামেরার সামনে অভ্যস্ত এই তারকা মালয়েশিয়ায় গিয়েও করেছেন শুটিং। ঈদের সাত পর্বের দুটি নাটক, একটি এক ঘণ্টার নাটক ও একটি ধারাবাহিক নাটকের শুটিং করেছেন তিনি ও তাঁর স্ত্রী।গতকাল রাতে মালয়েশিয়া থেকে মোশাররফ করিমের স্ত্রী রোবেনা রেজা জুঁই জানালেন, কদিন আগে তিনি ও মোশাররফ করিম জুটি হয়ে অভিনয় করেছেন থার্ড পারসন নামের একটি নাটকে। আসাদুজ্জামান সোহাগ রচিত নাটকটি পরিচালনা করেছেন রিপন মিয়া। এর আগে আর বি প্রীতমের রচনা ও পরিচালনায় ম্যানপাওয়ার নামের একটি নাটকে অভিনয় করেছেন। মোশাররফ করিমের সঙ্গে এই নাটকে আরও অভিনয় করেছেন সাজু খাদেম ও নোভা।তারপরই এই দম্পতি অংশ নিয়েছিলেন ইমরাউল রাফাতের পরিচালনায় বেঙ্গল সমিতি নামের সাত পর্বের নাটকে। শেষ করেই কায়সার আহমেদের পরিচালনায় রুপালি প্রান্তর নামের একটি ধারাবাহিক নাটকে অভিনয় করেছেন।এসব নাটকের শুটিং হয়েছে মালয়েশিয়ার রাজধানী কুয়ালালামপুরসহ আশপাশের বিভিন্ন জায়গায়।দেশের বাইরের শুটিংয়ের অভিজ্ঞতা প্রসঙ্গে মোশাররফ করিম বললেন, ‘দেশের চেয়ে বিদেশে শুটিং করা বেশ কষ্টের। কারণ, এখানে বেশ কিছু প্রতিবন্ধকতার মধ্যে কাজ করতে হয়। তবে এবারের কাজগুলো বেশ ভালো হয়েছে। দর্শক পছন্দ করবে।’তবে সুখবর হলো, এরই মধ্যে সব ধরনের শুটিং শেষ করেছেন এই দম্পতি। এখন শুধুই বেড়ানো। সবকিছু শেষ করে ১৮ মার্চ দেশে ফিরবেন তাঁরা।
 
