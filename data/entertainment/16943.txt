
সালমান খানের জীবনে ২০১৫ সালটি নানা কারণেই অনেক গুরুত্বপূর্ণ হয়ে উঠেছে। এ বছর তাঁর ‘বজরঙ্গী ভাইজান’ ছবিটি বক্স অফিসে দারুণ সাফল্য পেয়েছে। ‘বজরঙ্গী’র বক্স অফিস সাফল্যের রেকর্ডের সুখবরটি পুরোনো হতে না হতেই সম্প্রতি আরেকটি সুখবরের আভাস পেয়েছেন এই ‘দাবাং’ তারকা। মা হতে যাচ্ছেন তাঁর বোন অর্পিতা খান। আর আদরের বোনের এ সুখবরে সালমান যে ‘বজরঙ্গী’র সাফল্যের চেয়েও ঢেরগুণ বেশি আনন্দিত হবেন এ কথা বলাই বাহুল্য।২০১৬ সালের শুরুর দিকেই মা হবেন সালমানের আদরের বোন অর্পিতা খান শর্মা। এ খবরে ‘খান’ পরিবারে আনন্দের বন্যা বইছে। আর সবচেয়ে আনন্দিত হয়েছেন সালমান খান। কারণ ‘মামুজান’ হতে যাচ্ছেন সালমান। এক খবরে জানিয়েছে টাইমস অব ইন্ডিয়া।বোন অর্পিতা খানের সঙ্গে সালমানের রক্তের সম্পর্ক না থাকলেও বাবা সেলিম খানের দত্তক কন্যা অর্পিতা সেই ছোটবেলা থেকেই ভাইয়ের যে আদর ও ভালোবাসা পেয়েছেন, তা বিরল।অর্পিতার বিয়ের সময়েও ভাই হিসেবে সালমানের যে ভূমিকা ছিল তা দেখে সবাই বুঝেছেন বোনকে তিনি কতখানি ভালোবাসেন। অনেক ঘটা করে আদরের এই একমাত্র বোনটির বিয়ে দিয়েছিলেন ‘ভাই’ সালমান। অর্পিতার বিয়ে হয়েছিল দিল্লির ব্যবসায়ী আয়ুশ শর্মার সঙ্গে। হায়দরাবাদের ফালাকনুমা প্যালেসে ২০১৪ সালের ১৮ নভেম্বর অর্পিতার বিয়ের এক রাজকীয় অনুষ্ঠানের আয়োজন করেছিলেন সালমান। এরপর মুম্বাইয়ের তাজ হোটেলে বোনের বিবাহোত্তর সংবর্ধনা অনুষ্ঠানের আয়োজন করেন তিনি। দামি গাড়ি ছাড়াও বিয়েতে বোনকে নানা মূল্যবান উপহার দেওয়ার পাশাপাশি ১৬ কোটি রুপির একটি ফ্ল্যাটও দিয়েছেন সালমান।
রক্তের সম্পর্কের চাইতেও অনেক গভীর তাঁদের দুজনের সম্পর্ক, তাই ছোটবেলা থেকে অর্পিতার সব আবদারও যেন এ কারণে ‘ভাই’ সালমানের কাছেই। সালমানের বাবা সেলিম খান যে এক সময় অর্পিতাকে দত্তক নিয়েছিলেন— এ বিষয়টি সালমানের আচরণে তাঁর একান্ত ঘনিষ্ঠজনেরাও কোনোদিন বুঝতে পারেননি।খান পরিবারে অর্পিতার অন্তর্ভুক্ত হওয়ার বিষয়টি ছবির গল্পকেও হার মানায়। একদিন মুম্বাইয়ের একটি ফুটপাতের পাশ দিয়ে সেলিম খান গাড়ি চালিয়ে যাচ্ছিলেন। সে সময় সেখানে মায়ের কোলে কাঁদছিল শিশু অর্পিতা। কান্নারত দেখে অর্পিতাকে বাসায় নেন তাঁরা। পরে দত্তক নেন। ফুটপাতের সেই শিশুটিই আজকের অর্পিতা খান।অর্পিতা খান লন্ডনের একটি ফ্যাশন কলেজে পড়েছেন। ফ্যাশন মার্কেটিং অ্যান্ড ম্যানেজমেন্টে স্নাতক অর্পিতা বর্তমানে কাজ করছেন মুম্বাইয়ের একটি ইন্টেরিয়র ডিজাইনিং ফার্মে। টাইমস অব ইন্ডিয়া। এনডিটিভি।
