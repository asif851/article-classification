
ব্রিটিশ গায়ক এড শিরান গত শুক্রবার রাতে ভারতে এসেছেন। আজ রোববার মুম্বাইয়ের জিয়ো গার্ডেনে তিনি ভারতীয় দর্শকদের গান শোনান। শিরান তাঁর গান দিয়ে দর্শক মাতানোর আগেই তাঁকে ঘিরে পার্টির আয়োজন করেন বলিউডের পরিচালক ও কোরিওগ্রাফার ফারাহ খান। এই পার্টিতে বলিউডের আরও অনেক তারকা উপস্থিত ছিলেন। সবার মাঝে শিরানের উপস্থিতি ছিল খুব সাবলীল। দুই বছর আগে একবার ভারতে এসেছিলেন এই তরুণ গায়ক। কিন্তু বলিউডের তারকারা এখনো তাঁর কাছে খুব পরিচিত নন। তাতে কি যায় আসে? নায়ক শহিদ কাপুরের সঙ্গে এই ‘শেপ অব ইউ’ তারকার পাঞ্জাবি ভাংরা নাচ দেখে মনে হবে তাঁরা অনেক দিনের চেনা। হিন্দি সিনেমার গানের সঙ্গে শিরানের নাচের ভিডিও এখন ইন্টারনেটে ভাইরাল হচ্ছে।
এড শিরানের সৌজন্যে দেওয়া ফারাহর শনিবারের পার্টিতে হাজির হন শাহরুখ খান, ক্যাটরিনা কাইফ, করণ জোহর, শহিদ কাপুর ও তাঁর স্ত্রী মিরা রাজপুত, পূজা হেগড়ে, মালাইকা অরোরা, নেহা ধুপিয়া, সারা আলী খান, জানভি কাপুর, ভূমি পেড়নেকর, মৌনি রায়, সুশান্ত সিং রাজপুত, মাসাবা গুপ্তসহ আরও কয়েকজন। উপস্থিত সবাই শিরানকে ভারতে স্বাগত জানান। এই তারকার সঙ্গে ছবি তুলে সামাজিক যোগাযোগমাধ্যমে প্রকাশ করেছেন কয়েকজন। শিরানও ভারতীয়দের আতিথেয়তায় মুগ্ধ। অল্প সময়ে ফারাহ খানের তিন সন্তানের সঙ্গে বেশ ভাব জমিয়ে ফেলেন এই জনপ্রিয় গায়ক।
এই ‘পারফেক্ট’ তারকার আজকের কনসার্টের টিকিট বিক্রির প্রথম দিনেই শেষ হয়ে যায়। সর্বনিম্ন টিকিটের মূল্য পাঁচ হাজার রুপি। কনসার্টটি শিরানের তৃতীয় স্টুডিও অ্যালবাম ‘ডিভাইড’-এর ওয়ার্ল্ড ট্যুরের অংশ। হিন্দুস্তান টাইমস।

