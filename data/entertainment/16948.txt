
ষাট ও সত্তর দশকের খ্যাতনামা সংগীতশিল্পী মোহাম্মদ আলী সিদ্দিকী দীর্ঘ রোগভোগের পর গত মঙ্গলবার চলে গেলেন। তাঁর অসাধারণ সব গান, যেমন ‘ঐ দূর দূর দূরান্তে’, ‘জানতাম যদি শুভঙ্করের ফাঁকি’, ‘হেসে খেলে জীবনটা’, ‘হৈ হৈ রঙ্গিলা’ বাংলাদেশের সংগীতাঙ্গনকে করেছে সমৃদ্ধ।মোহাম্মদ আলী সিদ্দিকীর স্মৃতিচারণা করে সংগীতশিল্পী সৈয়দ আব্দুল হাদী বলেন, ‘১৯৬০ সালে আমি ঢাকা বিশ্ববিদ্যালয়ের ছাত্র। নেত্রকোনায় একটি অনুষ্ঠানে গান গাইতে গিয়ে প্রথম মোহাম্মদ আলী সিদ্দিকীর গান শুনি। ঢাকার বাইরে কেউ যে এত সুন্দর গান গাইতে পারেন, তা ভাবনায়ও ছিল না। সিদ্দিকীর গান শুনে তাঁকে ঢাকায় চলে আসতে বলি। ঢাকায় আসার পর শাহবাগে আমাদের বেতারে আড্ডা হতো। সেই আড্ডায় আরও থাকত আবদুল জব্বার, খন্দকার ফারুক আহমেদ ও মাহমুদুন্নবী। আমাদের মধ্যে বয়সের পার্থক্য থাকলেও সবার সঙ্গে বন্ধুত্বপূর্ণ সম্পর্ক গড়ে ওঠে। মানুষ হিসেবে খুবই অসাধারণ ছিলেন সিদ্দিকী। যদি সুস্থ থাকতেন, তাহলে বাংলাদেশের সংগীতাঙ্গন আরও সমৃদ্ধ হতো।’মোহাম্মদ আলী সিদ্দিকীর চেয়ে বছর চারেকের ছোট সংগীতশিল্পী খুরশীদ আলম। তিনি বলেন, ‘সিদ্দিকী ভাইয়ের সঙ্গে আমার সম্পর্ক ৪৫ বছরের। বেতার ও টেলিভিশনে একসঙ্গে অসংখ্য গান করেছি, কিন্তু চলচ্চিত্রে একটিমাত্র গান গাওয়ার সৌভাগ্য হয়েছে। শহীদ আলতাফ মাহমুদের সুরে চলচ্চিত্রে ওই গানটিতে আমি সহশিল্পী হিসেবে পেয়েছিলাম মোহাম্মদ আলী সিদ্দিকী ও শওকত হায়াত খান ভাইকে। খুবই স্বল্পভাষী কিন্তু স্টাইলিশ একজন মানুষ ছিলেন সিদ্দিকী ভাই।’
