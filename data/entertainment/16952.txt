
বেশ কিছুদিন খবরে নেই অভিনেত্রী শশী। শশী জানালেন, নাটক নিয়েই পুরোদমে ব্যস্ত তিনি। চলতি মাসে তাঁর অভিনীত শেফালী ও শূন্যতা নামে দুটি ধারাবাহিক মাছরাঙা টিভিতে প্রচার হওয়ার কথা রয়েছে। শেফালী পরিচালনা করেছেন আমিরুল ইসলাম এবং শূন্যতা পরিচালনা করেছেন অম্লান বিশ্বাস। এ ছাড়া শশী শুরু করেছেন জলে ভেজা রং নামের আরেকটি ধারাবাহিক নাটক। এটি পরিচালনা করছেন ওয়ালিদ আহমেদ। নাটকটি প্রচারিত হবে এটিএন বাংলায়। ঈদের জন্য ফাঁদ নামের একটি নাটকে শুটিং শেষ করেছেন শশী। এই নাটকে তাঁর সহশিল্পী ছিলেন শতাব্দী ওয়াদুদ। শশী বলছিলেন, ‘আগেও অভিনয়ে নিয়মিত ছিলাম; এখনো নিয়মিত অভিনয় করি। এখন ধারাবাহিক ও ঈদের নাটক নিয়েই ব্যস্ত থাকতে চাই।’আর সিনেমা? শশী বললেন, ‘ভালো গল্পের কাজে একটু অন্য রকমভাবে নিজেকে আবিষ্কার করার সুযোগ থাকে। একটি ভালো মানের কাজ বছরের পর বছর থাকে। এ জন্য গড়পড়তার বাইরে কোনো সিনেমার প্রস্তাব পেলে অবশ্যই করতে চাই।’হাজার বছর ধরে ছবিতে টুনি চরিত্রে অভিনয় করেছিলেন শশী। এই চরিত্রে অভিনয় করে পেয়েছিলেন মেরিল-প্রথম আলো পুরস্কার।
