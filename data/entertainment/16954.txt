
নতুন একটি চলচ্চিত্রে অভিনয় করতে যাচ্ছেন টিভি অভিনেতা মোশাররফ করিম। এ ছবিতে মোশাররফের নায়িকা কলকাতার অভিনেত্রী রিয়া সেন। প্রাথমিকভাবে ছবির জন্য ‘সাড়ে তিন মণ’ ও ‘মোটকা’ এই দুটি নাম প্রস্তাব করা হয়েছে। ছবিতে মোশাররফ আর রিয়া সেনের পাশাপাশি আছেন কলকাতার বাংলা ছবির অভিনেতা ইন্দ্রজিৎ চক্রবর্তী।মোশাররফ করিম বলেন, ‘মাত্র কদিন আগেই ছবিটিতে অভিনয়ের ব্যাপারে সবকিছু চূড়ান্ত হয়েছে। ছবিটির গল্প ভালো লেগেছে বলেই কাজটি করতে রাজি হলাম। দারুণ কিছু একটা হবে বলে মনে হচ্ছে।’মোশাররফ করিম ও রিয়া সেন অভিনীত ছবিটি পরিচালনা করবেন ইফতেখার চৌধুরী। তিনি বলেন, ‘আমরা এ ছবির শুটিং পুরোটাই দেশের বাইরে করব। রোমান্টিক কমেডি গল্প নিয়েই তৈরি হবে ছবিটি। সপ্তাহ খানেকের মধ্যে সংবাদ সম্মেলনের মাধ্যমে ছবিটি সম্পর্কে বিস্তারিত জানানো হবে।’
অক্টোবর মাসের শেষের দিকে লন্ডনে শুরু হবে বাংলাদেশ-ভারত যৌথ প্রযোজনার এ ছবিটি। ছবিটি নিয়ে ভারতীয় সংবাদমাধ্যম টাইমস অব ইন্ডিয়ায় প্রকাশিত এক খবরে মোশাররফ করিম সম্পর্কে ইন্দ্রজিৎ​ বলেছেন, ‘মোশাররফ করিমের সঙ্গে অভিনয়ের জন্য মুখিয়ে আছি। শুনেছি তিনি বাংলাদেশের শক্তিমান অভিনেতা।’মোশাররফ করিম ও রিয়া সেন অভিনীত ছবির গল্প আবর্তিত হয়েছে দুই বাল্যবন্ধুকে ঘিরে। এ দুটি চরিত্রে দেখা যাবে মোশাররফ ও ইন্দ্রজিৎকে। তাদের মধ্যে ইন্দ্রজিতের চরিত্রের নাম রণ। গোলগাল চেহারার হওয়ায় চারপাশের সবাই তাকে জ্বালাতন করত। তবে বড় হওয়ার পর আধুনিক, সুদর্শন ও সফল বহুজাতিক প্রতিষ্ঠানের ব্যবস্থাপক হিসেবে দেখা যায় তাঁকে। অন্যদিকে মোশাররফের চরিত্রের নাম মইনুল। তিনি লন্ডনে গেলে গল্প মোড় নেয় নতুন পথে। আর রিয়ার চরিত্রের নাম প্রিয়া। দুই বন্ধু মইনুল ও রণর জীবনযাপনে বিশাল প্রভাব বিস্তার করে মেয়েটি। এভাবেই নানা ঘটনার মধ্য দিয়ে এগিয়ে যাবে এ ছবির গল্প।
