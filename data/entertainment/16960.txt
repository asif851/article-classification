
সহপাঠী নাসিরুদ্দিন শাহের মতোই শক্তিশালী অভিনেতা ওম পুরি একটি মন্তব্য করে বেশ ভালো রকমের বিপাকে পড়েছেন। এই তো কয়েক দিন আগে পাকিস্তানি শিল্পীদের নিষেধাজ্ঞার নিন্দা করতে গিয়ে উরির নিহত সেনাদের প্রতি বিতর্কিত মন্তব্য করে বসেন তিনি। টেলিভিশনে একটি বিতর্ক সভায় ওম পুরি বলে বসেন, ‘ওই জওয়ানদের কে বলেছিল সেনাবাহিনীতে যোগ দিতে? অস্ত্র হাতে তুলে নিতেই–বা কে বলেছিল?’ শোনা যাচ্ছে, এ মন্তব্যে রেশ ধরে শেষ পর্যন্ত অভিনয় ছেড়ে দেওয়ার মতো সিদ্ধান্ত নিতে যাচ্ছেন।ওম পুরির এই মন্তব্যের জেরে বিতর্কের ঝড় ওঠে সামাজিক যোগাযোগমাধ্যমে। তাঁর অভিনীত ফিল্মের প্রদর্শন বন্ধ করে দেওয়ার হুমকিও দেওয়া হয়। তবে অল্প সময়ের মধ্যেই নিজের মন্তব্যের জন্য ক্ষমা চেয়ে নেন ওম। তিনি বলেন, ‘যা বলেছি, তার জন্য আমি অত্যন্ত লজ্জিত। আমার শাস্তি হওয়া উচিত। উরিতে শহীদ জওয়ানদের পরিবারের কাছে আমি ক্ষমা চাইছি। সেনাবাহিনী ও দেশের কাছেও ক্ষমা চাই।’তবে নিজের বেফাঁস মন্তব্যের জন্য অনুতপ্ত হলেও এমএনএস-এর হুমকির বিষয়টি তিনি মোটেই মেনে নিতে পারেননি। সম্প্রতি একটি সাক্ষাৎকারে ওম পুরি বলেন, ‘যাঁরা আজ আমার ছবি বয়কট করার কথা বলছেন, একদিন তাঁরা শাহরুখ-সালমানের ছবিও বয়কট করার ডাক দিয়েছিলেন। তবে সেসব কথায় আমি গুরুত্ব দিই না! আমার চিন্তাটা অন্য বিষয়ে। যদি আমার উপস্থিতির কারণে কোনো ছবির প্রদর্শন বন্ধ করে দেওয়া হয়, তবে ওই ছবির সঙ্গে যুক্ত অনেক মানুষ ক্ষতিগ্রস্ত হবেন। আর এটা আমি কখনোই চাই না!’ভারতের একাধিক সংবাদমাধ্যমে প্রকাশ পেয়েছে, আর কখনো টেলিভিশন অনুষ্ঠানে অংশগ্রহণ করবেন না বলে সিদ্ধান্ত নিয়েছেন ওম পুরি। শুধু তা–ই নয়, অভিনয় থেকেও খুব শিগগিরই অবসর নিতে চান তিনি।ওম পুরি ১৯৫০ সালের ১৮ অক্টোবর ভারতের পাঞ্জাবের পাতিয়ালার একটি হিন্দু পরিবারে জন্মগ্রহণ করেন। তিনি সর্বাধিক চারবার ভারতীয় বেসামরিক পুরস্কারে ভূষিত হয়েছেন। তার বাবা রেলওয়ে এবং ভারতীয় সেনাবাহিনীতে কর্মরত ছিলেন। ওম পুরি পুনের ভারতীয় চলচ্চিত্র ও টেলিভিশন ইনস্টিটিউট থেকে স্নাতক সম্পন্ন করেন। তিনি ১৯৭৩ সালে ন্যাশনাল স্কুল অব ড্রামার একজন প্রাক্তন ছাত্র, যেখানে অপর আরেক খ্যাতনামা অভিনেতা নাসিরুদ্দিন শাহ তাঁর সহপাঠী ছিলেন। নাসিরুদ্দিন শাহ চলতি বছর প্রয়াত অভিনেতা রাজেশ খান্না সম্পর্কে একটি মন্তব্য করে বিপাকে পড়েন।সূত্র: টাইমস অব ইন্ডিয়া ও উইকিপিডিয়া।
