
২০১৭ সাল ছিল বলিউডের জন্য খরার বছর। এ বছর বলিউডের বড় বাজেটের কোনো ছবি আশানুরূপ সাফল্য পায়নি। সালমান খান, শাহরুখ খানের মতো বাঘা বাঘা তারকার ছবি হলে মার খেয়েছে। কিন্তু বছরের শেষ প্রান্তে এসে আশার আলো দেখিয়েছে সালমানের ‘টাইগার জিন্দা হ্যায়’। গতকাল শুক্রবার মুক্তি পাওয়ার পর ছবিটি প্রথম দিন ভারতে আয় করেছে ৩৬ কোটি রুপি। ফোর্বসের তথ্য অনুযায়ী, মধ্যপ্রাচ্যে এই ছবির প্রথম দিনের আয় ছয় কোটি রুপির কিছু বেশি। অস্ট্রেলিয়াতে এক কোটি রুপি। ধারণা করা হচ্ছে, আগামীকাল রোববারের মধ্যেই ১০০ কোটির ক্লাবে ঢুকে পড়বে ‘টাইগার জিন্দা হ্যায়’। 
এ বছরের জুন মাসে মুক্তি পাওয়া সালমানের ‘টিউবলাইট’ টিমটিমে আলো ছড়িয়েই নিভে যায়। আলোচিত এই ছবি পরিবেশকদের ঝুলিতে তেমন পয়সাকড়ি ঢালতে পারেনি। শেষমেশ ‘ভাইজান’ সালমানকে গুনতে হয় মোটা অঙ্কের ক্ষতিপূরণ। আর এবার ‘টাইগার জিন্দা হ্যায়’ ছবির মাধ্যমে নিজের রেকর্ড ভেঙেছেন সালমান নিজেই। ২০১৫ সালে মুক্তি পাওয়া তাঁর অভিনীত ‘প্রেম রতন ধন পায়ো’ মুক্তির প্রথম দিনে ভারতে আয় করে ৩৫ কোটি রুপি, সেখানে সালমানের নতুন ছবি ‘টাইগার জিন্দা হ্যায়’ মুক্তির প্রথম দিনে এর থেকে এক কোটি রুপি বেশি আয় করেছে।আলী আব্বাস জাফরের ছবি ‘টাইগার জিন্দা হ্যায়’কে বলিউডের শীর্ষ আয় করা ছবি হতে হলে রোহিত শেঠির ‘গোলমাল অ্যাগেইন’কে ছাড়িয়ে যেতে হবে। অজয় দেবগন, টাবু, পরিণীতি চোপড়া, তুষার কাপুর অভিনীত এই ছবির আয় দেশের প্রেক্ষাগৃহগুলোতে ৩০৯ কোটি রুপি। সিনেমার জন্য নেকড়ের সঙ্গে সরাসরি যুদ্ধ করতে হয়েছে সালমানকে। এবার আয়ের দিক থেকে এগিয়ে থাকার জন্য আমির খানের ‘সিক্রেট সুপারস্টার’-এর সঙ্গেও ধুন্ধুমার লড়াই করতে হবে। কারণ, আমির প্রযোজিত ও অভিনীত ছবিটি জানুয়ারি মাসে চীনে মুক্তি পাচ্ছে। এর আগে চীনে আমিরের ‘দঙ্গল’ ছবির ব্যাপক সাফল্যের ধারা অব্যাহত থাকলে টাইগারকে কিন্তু নড়েচড়ে বসতে হবে। বিশ্বজুড়ে পাঁচ হাজার ৭০০ পর্দায় মুক্তি পাওয়া ‘টাইগার জিন্দা হ্যায়’ ছবির নির্মাতারা জানান, এই ছবির প্রযোজনায় ব্যয় হয়েছে ১৩০ কোটি আর প্রচারণায় ২০ কোটি রুপি। ছবিটি তৈরি হয়েছে দেড় শ কোটি রুপির বাজেটে। যশরাজ ফিল্মস প্রযোজিত এই চলচ্চিত্র ‘এক থা টাইগার’ ছবির সিকুয়েল। প্রথম ছবিতেও প্রধান তারকা সালমান খান ও ক্যাটরিনা কাইফ।
