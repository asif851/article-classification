
বছরের শেষদিনে প্রকাশিত হয়েছে জনপ্রিয় সংগীতশিল্পী তিশমার নতুন একক গানের অ্যালবাম ‘মেসমোরাইজড’। এটি তাঁর ১২ নম্বর একক গানের অ্যালবাম। ২০১৩ সালে প্রকাশিত হয়েছিল তিশমার শেষ একক ‘হিপনোটাইজড’। নতুন অ্যালবামের সব গানের সুর ও সংগীত করেছেন তিশমা নিজে।তিশমা জানান, মোট ১২ টি গান দিয়ে অ্যালবামটি সাজানো হয়েছে। এর মধ্যে উল্লেখযোগ্য গানগুলো হচ্ছে -‘মেসমোরাইজড’, ‘ওয়েটিং ফর ইউ’, ‘আলো আলো’, ‘অতৃপ্ত প্রণয়’, ‘প্রেম তুমি আছ বলে’, ‘ভালো থেকো বন্ধু’, ‘লাভ ইউ ফরএভার’ এবং ‘ইন দ্য শ্যাডোস’। খুব শিগগিরই এই অ্যালবামের ‘প্রেম তুমি আছ বলে’ গানটির মিউজিক ভিডিও প্রকাশ করা হবে চ্যানেল ও ইউটিউবে।মেসমোরাইজড অ্যালবামটি প্রকাশ করা হয়েছে তিশমার নিজস্ব ওয়েবসাইটে (www.tishmaonline.com) এ।তিশমা বলেন,‘আমাকে সবাই রক ধাঁচের গানের শিল্পী হিসেবেই বেশি চেনেন। এবারের অ্যালবামে রক ধাঁচের বাইরেও অন্য ধরনের গান করেছি। বলতে পারেন, ভিন্নধর্মী গান নিয়ে ‘মেসমোরাইজড’ অ্যালবামটি সাজিয়েছি। কথা-সুর ও সংগীতে ভিন্নতা খুঁজে পাবেন শ্রোতারা। খুব শিগগিরই অ্যালবামের বেশ কয়েকটি গানের ভিডিও প্রকাশ করার ইচ্ছেও আছে।’কয়েক বছর ধরেই নিজের অ্যালবামের গানের সুর ও সংগীত পরিচালনার কাজ নিজেই করছেন তিশমা। কারণ হিসেবে জানালেন, ‘সংগীতপরিচালকেরা অকারণে সময় নষ্ট করেন। ওদের পেছনে এত সময় নষ্ট করতেও ইচ্ছে করে না। তাই সংগীতের পুরো ব্যাপারগুলো নিজের আয়ত্তে আসার পর থেকে সুর ও সংগীত পরিচালনার কাজ নিজেই করছি। কাজগুলো করে আমি নিজেও সন্তুষ্ট।’তিশমার নতুন একক অ্যালবামের গানের কথা লিখেছেন কবির বকুল, অনুরূপ আইচ, রবিউল ইসলাম জীবন, ফয়সাল রাব্বিকীন, জাহিদ বাবুল প্রমুখ।
