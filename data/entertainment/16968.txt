
‘হাউসফুল’ ও ‘হাউসফুল-২’ ছবির সাফল্যের পর এবার ‘হাউসফুল-৩’ নিয়ে আসছেন নির্মাতা সাজিদ-ফরহাদ। ছবির এবারের কিস্তিতে কাজ করেছেন অভিষেক বচ্চন। এত সফল একটি ছবির সিরিজে যুক্ত হতে পেরে ‘বচ্চন জুনিয়র’ খুশি তো বটেই, খানিকটা চিন্তিতও বটে। কিন্তু অভিষেকের এই দুশ্চিন্তার কারণ? এই অভিনেতা জানিয়েছেন, ‘হাউসফুল’ নিয়ে ভক্তদের প্রত্যাশা অনেক। আর সেই প্রত্যাশা পূরণের চাপ থেকেই এই দুশ্চিন্তা।‘আমি সাজিদ-ফরহাদের সঙ্গে এর আগে “বোল বচ্চন” ছবিতে কাজ করেছি। তাঁরা যখন আমাকে ‘হাউসফুল-৩’-এ অভিনয় করার প্রস্তাব দেন, আমি রীতিমতো ঘাবড়েই গিয়েছিলাম। কারণ, এটি অনেক সফল একটি ছবির সিক্যুয়েল। ভক্তদের আমি নিরাশ করতে চাইনি। এই ছবির জন্য তাই কঠোর পরিশ্রম করেছি,’ বলেছেন অভিষেক বচ্চন।অভিষেকের ঝুলিতে হিট ছবির সংখ্যা মাত্র হাতে গোনা কয়েকটি। তাই সফল কোনো ছবির সিক্যুয়েলে কাজ করতে গিয়ে তাঁর নার্ভাস হওয়াটাই স্বাভাবিক।এ ছবিতে তাঁর সহশিল্পী বোমান ইরানি। বোমান নাকি রোজ রাতে অভিষেককে নিয়ে ছবির দৃশ্যের মহড়া করতেন। পরিশ্রম একটু হয়েছে ঠিকই, কিন্তু এখানে কাজ করে অনেক মজাও পেয়েছেন অভিষেক, এ কথা তিনি নিজেই সাংবাদিকদের জানিয়েছেন।‘হাউসফুল-৩’ ছবিটিতে আরও অভিনয় করেছেন অক্ষয় কুমার, রিতেশ দেশমুখ, জ্যাকুলিন ফার্নান্দেজ, নার্গিস ফাখরি ও লিসা হেইডন। ইন্দো-এশিয়ান নিউজ।
