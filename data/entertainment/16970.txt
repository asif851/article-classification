
কারিনা কাপুরের গায়ে ৯০ হাজার রুপির শার্ট দেখে কিছু মানুষের চোখ কপালে উঠেছিল এই কদিন আগে। এবার আরেক বলিউড তারকা রানী মুখার্জির জ্যাকেটের দাম শুনে তো অবাক হওয়ার পালা। তবে পিছিয়ে নেই আরেক বলিউড সুন্দরী উর্বশী রৌতেলা। তাঁর শাড়ির দাম শুনে ভিরমি খেতে হবে।
প্রথম শোনা যাক রানীর মূল্যবান জ্যাকেটের কথা। সম্প্রতি মুম্বাই বিমানবন্দরে চোপড়া পরিবারের বউকে দেখা গেছে কালো রঙের চামড়ার জ্যাকেটে। পরে জানা গেছে, এই জ্যাকেটের দাম নাকি ১ লাখ ৩০ হাজার রুপি! শুধু ভ্রমণের জন্য দামি এই জ্যাকেট পরেছেন রানী। জ্যাকেটটির প্রস্তুতকারক প্রতিষ্ঠান ব্রিটিশ ফ্যাশন ব্র্যান্ড বেলস্টাফ।
এই জ্যাকেটের মূল্য বেশি মনে হতেই পারে, কিন্তু দেশের প্রথম সারির চলচ্চিত্র প্রযোজনা সংস্থার মালিকের বউয়ের ক্ষেত্রে তা কিছুই নয়। তবে রানী মুখার্জি সাদামাটা ফ্যাশনে বিশ্বাসী। এই বলিউড সুন্দরীকে সচরাচর দামি পোশাকে দেখা যায় না। কিন্তু রানীর এই নতুন লুক দেখে মনে হচ্ছে, বলিউডে নিজের প্রত্যাবর্তন ঘিরে তিনি খুবই সচেতন। যশরাজের ব্যানারে ‘হিচকি’ ছবির মাধ্যমে বলিউডে নতুন ইনিংস শুরু করছেন রানী। আগামী বছর মার্চ মাসে মুক্তি পাবে ছবিটি।
এদিকে আগামী ডিসেম্বর মাসে ‘হেইট স্টোরি ফোর’ ছবির তারকা উর্বশী রৌতেলার পরনে নাকি ৫৫ লাখ রুপির শাড়ি দেখা যাবে। এই বলিউড সুন্দরী তাঁর কাজিনের বিয়ের জন্য শাড়িটি কিনেছেন। মুম্বাইয়ের নামী ডিজাইনারের তৈরি সোনালি জরির কাজ করা শাড়িটির ওজন প্রায় ৪০ কেজি। বিয়ের অনুষ্ঠান হবে উত্তরাখন্ডে উর্বশীদের বাড়িতে। জানা গেছে, এই শাড়ির সঙ্গে মানানসই অলংকারও কিনেছেন উর্বশী। বিয়ের দিনে ৫৫ লাখ রুপির শাড়ির সঙ্গে তিনি ২৮ লাখ রুপির অলংকারও পরবেন।
