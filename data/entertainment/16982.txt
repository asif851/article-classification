
মার্কিন টিভি সিরিজ কোয়ান্টিকোর শুটিং সেটে পা পিছলে পড়ে গিয়ে আহত হয়েছেন বলিউড অভিনেত্রী প্রিয়াঙ্কা চোপড়া। সঙ্গে সঙ্গেই তাঁকে চিকিৎসার জন্য হাসপাতালে নেওয়া হয়। তবে আঘাত খুব বেশি গুরুতর না হওয়ায় প্রাথমিক চিকিৎসা দিয়ে তাঁকে ছেড়ে দেওয়া হয়। ইন্ডিয়ান এক্সপ্রেসের খবরে এ তথ্য জানানো হয়েছে।সূত্র জানায়, কোয়ান্টিকোর একটি দৃশ্যে শুটিংয়ের সময় হঠাৎ প্রিয়াঙ্কার পা পিছলে যায়। পড়ে যান তিনি। এতে তিনি মাথায় চোট পান। তবে এবিসি নেটওয়ার্ক এটি নিশ্চিত করেনি। এক বিবৃতিতে তারা জানিয়েছে, বৃহস্পতিবার রাতে শুটিং সেটে ছোটখাটো একটি ঘটনা ঘটেছে। সেটি গুরুতর তেমন কিছু নয়। বিস্তারিত তথ্য না জেনে এ বিষয়ে কোনো মন্তব্য করা উচিত হবে না বলেও জানায় তারা।এদিকে, প্রিয়াঙ্কার নিজস্ব মুখপাত্র প্রিয়াঙ্কার আহত হওয়ার সত্যতা নিশ্চিত করেছেন। তিনি জানিয়েছেন, ‘হ্যাঁ, আমরা নিশ্চিত করছি বৃহস্পতিবার রাতে একটি ছোটখাটো ঘটনা সেটে ঘটেছে। ওই ঘটনার পরপরই প্রিয়াঙ্কাকে দ্রুত হাসপাতালে নিয়ে যাওয়া হয়। চিকিৎসকেরা প্রাথমিক চিকিৎসা দিয়ে তাঁকে ছেড়ে দিয়েছেন। চিকিৎসকদের পরামর্শে এখন তিনি বিশ্রামে আছেন। সপ্তাহ শেষেই তিনি আবার শুটিংয়ে ফিরবেন।’প্রিয়াঙ্কা ছাড়াই আপাতত শুটিং চলবে কিনা সে বিষয়েও কিছু জানায়নি বিনোদন কোম্পানি ওয়াল্ট ডিজনির এবিসি নেটওয়ার্ক। আগামী ২৪ জানুয়ারি থেকে কোয়ান্টিকো সিজন-২ এর প্রচার শুরু হওয়ার কথা রয়েছে।
