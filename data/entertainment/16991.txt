
গৌরী শিন্ডের নতুন ছবিতে শাহরুখ খানের অভিনয় করা নিয়ে এত দিন ধরে নানা রকম খবর শোনা যাচ্ছিল। তবে তিনি যে এই ছবির মূল নায়ক নন, তা অবশ্য কিছুদিন আগেই জানা গেছে। এবার জানা গেল, এই ছবিতে শাহরুখকে দেখা যাবে মাত্র ৩০ মিনিট। শাহরুখ এক সাক্ষাৎকারে এই খবর নিশ্চিত করেছেন। তিনি জানিয়েছেন, মাত্র ৩০ মিনিটের উপস্থিতির জন্য তাঁকে শুটিং করতে হয়েছে ৪৯ দিন! ছবিতে তাঁর চরিত্রটি বেশ গুরুত্বপূর্ণ। এই ছবির নায়িকা আলিয়া ভাটের গুরুর ভূমিকায় দেখা যাবে শাহরুখকে। আলিয়াকে কেন্দ্র করেই এগোবে ছবির গল্প। গৌরী শিন্ডের এই ছবির সম্ভাব্য নাম ‘ডিয়ার জিন্দেগি’। এ বছরই মুক্তি পেতে পারে ছবিটি। এর আগে গৌরী নির্মাণ করেছিলেন ‘ইংলিশ ভিংলিশ’। দ্য ইন্ডিয়ান এক্সপ্রেস।
