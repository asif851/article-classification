



ছেলে সহশিল্পীর উপস্থিতিও অগ্রাহ্য করার উপায় নেই।
জানা যাক সেই ছেলের পরিচয়।
প্রিয়ার চোখের ইশারায় ঘায়েল হয়ে যান ছেলেটি।


প্রিয়া প্রকাশ ওয়ারিয়ারকে নতুন করে পরিচয় করিয়ে দেওয়ার কিছু নেই। ইন্টারনেট আর গণমাধ্যমের কল্যাণে এখন সবাই তাঁকে চেনেন। মলায়ালাম ছবি ‘অরু আদার লাভ’-এর নামও হয়তো আমরা জানতে পারতাম না। যদি না প্রিয়া তাঁর চোখের চাহনীতে সবাইকে এমন মুগ্ধ করতেন। তবে, প্রিয়ার যে ভিডিও ক্লিপিংটি ভাইরাল হয়েছে, সেখানে তাঁর ছেলে সহশিল্পীর উপস্থিতিও অগ্রাহ্য করার উপায় নেই। প্রিয়ার পরিচয়, পূর্ণ বৃত্তান্ত ইতিমধ্যেই পাঠক পেয়ে গেছেন। এখন জানা যাক সেই ছেলের পরিচয়, যিনি প্রিয়ার চোখের ইশারায় ঘায়েল হয়ে যান।
ছেলেটির নাম রোশন আবদুল রউফ। জন্ম আবুধাবিতে হলেও এখন আছেন ভারতের কেরালায়। প্রিয়ার মতো তাঁর বয়সও ১৮। কেরালার ত্রিচুরের আইসিএ কলেজে বিকম পড়ছেন। রোশনের আরও দুই ভাই আছে। ‘অরু আদার লাভ’ তাঁর প্রথম ছবি হলেও এর আগেও তিনি পর্দায় এসেছেন। ভারতীয় টিভি চ্যানেলের একটি নাচের প্রতিযোগিতায় অংশ নিয়েছিলেন রোশন। নাচে পারদর্শী এই তরুণ নায়ক বেড়াতে ভালোবাসেন। আর ভালোবাসেন ছবি তুলতে। ইনস্টাগ্রামে তাঁর ছবি দেখলেই বোঝা যাবে কী পরিমাণ ‘সেলফি ফ্রিক’ এই তরুণ।
৫ ফুট ৭ ইঞ্চি উচ্চতার সুদর্শন এই নায়কের ফ্যান ফলোয়ারও গত কয়েক দিনে বেড়েছে কয়েক গুণ। ভাইরাল হওয়া ‘মাণিক্য মারালায়া পুভি’ গানে রোশনের অভিব্যক্তি ও সাবলীল অভিনয় অনেক প্রশংসা কুড়াচ্ছে। তার ওপর গতকাল মঙ্গলবার মুক্তি পাওয়া ‘অরু আদার লাভ’-এর ট্রিজারেও প্রিয়ার পাশাপাশি মুগ্ধতা ছড়িয়েছেন এই নব্য তারকা। জি নিউজ
