
শুটিং স্পটে বসেই বাবাকে স্মরণ করলেন শাহরুখ খান। ব্রিটিশবিরোধী আন্দোলনের সৈনিক মীর তাজ মোহাম্মদ খানের ৩৫তম মৃত্যুবার্ষিকীতে শাহরুখ যে টুইটটি করেছেন, তা যে কারও মন ছুঁয়ে যাবে।শাহরুখ লিখছেন, ‘বছরের পর বছর কেটে যাচ্ছে আর আমার মনের ক্ষত পরিণত হচ্ছে পানিতে আর স্মৃতিধন্য হয়ে আমার মন ভরে যাচ্ছে সুখানুভূতিতে। ৩৫ বছর হয়ে গেল বাবাকে দেখি না।’শাহরুখের বাবা মীর তাজ মোহাম্মদ পেশোয়ারের মানুষ। শাহরুখ তাঁকে ‘ভদ্র দৈত্য’ (জেন্টল জায়েন্ট) বলে ডাকতেন। ‘সীমান্ত গান্ধী’ নামে পরিচিত খান আবদুল গাফফার খানের নেতৃত্বে মুক্তি আন্দোলনের সঙ্গে যুক্ত ছিলেন তিনি। আরেকজন ভারতীয় জাতীয় নেতা মাওলানা আবুল কালাম আজাদের সঙ্গে নির্বাচনেও লড়েন তিনি। হেরে যান। পেশোয়ার থেকে দেশভাগের আগে তিনি চলে আসেন নয়াদিল্লিতে।একজন সফল আসবাব ও পরিবহন ব্যবসায়ী ছিলেন তিনি। কিন্তু ব্যবসায়ের অংশীদার তাঁর পুঁজি আত্মসাত করেন। রেস্তোরাঁ ও হোটেল ব্যবসারও চেষ্টা করেছিলেন মীর তাজ।শাহরুখ খানের বয়স যখন ১৫, তখন তিনি বাবাকে হারান। আট মাস ক্যানসারে ভুগে মীর তাজ মারা যান।শাহরুখ খান এখন তাঁর নতুন ছবি ‘দিওয়ালে’র শুটিং করছেন হায়দরাবাদে। ৫ বছর পর আবার তিনি জুটি বেঁধেছেন কাজলের সঙ্গে। রোহিত শেঠির এই ছবিতে আরো অভিনয় করছেন বরুন ধাওয়ান, কৃতি শ্যানোন, জনি লিভার, বোমান ইরানি প্রমুখ।
