



অমিতাভ বচ্চন আর জয়া বচ্চনের সম্পত্তির পরিমাণ কত, জানেন? 
এই দম্পতির সম্পত্তির পরিমাণ এক হাজার কোটি রুপি। 
সমাজবাদী পার্টির হয়ে রাজ্যসভার মনোনয়নপত্র জমা দিয়েছেন জয়া বচ্চন।


বলিউডের বরেণ্য অভিনেতা অমিতাভ বচ্চন আর তাঁর স্ত্রী অভিনেত্রী জয়া বচ্চনের সম্পত্তির পরিমাণ কত, জানেন? ভারতের সংবাদমাধ্যম জানিয়েছে, এই দম্পতির স্থাবর-অস্থাবর সম্পত্তির পরিমাণ এক হাজার কোটি রুপি। আর এই তথ্য রাজ্যসভার মনোনয়নপত্রে নিজেই লিখেছেন জয়া বচ্চন। আরও জানিয়েছেন, তাঁর কাছে প্রায় ২৬ কোটি রুপির গয়না আছে। ৩৬ কোটি রুপির গয়না আছে অমিতাভের কাছে। তাঁদের গাড়িগুলোর দাম প্রায় ১৩ কোটি টাকা। মুম্বাইয়ে আছে ‘প্রতীক্ষা’, ‘জনক’ আর ‘জলসা’ নামে বাংলো। এ ছাড়া ভারতে নয়ডা, পুনে, আহমেদাবাদ, গান্ধীনগরে সম্পত্তি রয়েছে তাঁদের। ৯ লাখ রুপি দামের একটি কলম ব্যবহার করেন অমিতাভ বচ্চন। গত শুক্রবার সমাজবাদী পার্টির হয়ে রাজ্যসভার মনোনয়নপত্র জমা দিয়েছেন জয়া বচ্চন।
এরই মধ্যে সামাজিক যোগাযোগমাধ্যমে অমিতাভ বচ্চন টুইট করেছেন, ‘আমার মৃত্যুর পর, আমার সব স্থাবর-অস্থাবর সম্পত্তি আমার দুই ছেলেমেয়ের মধ্যে সমানভাবে ভাগ হবে।’
২০১২ সালে অমিতাভ বচ্চন ও জয়া বচ্চনের স্থাবর-অস্থাবর সম্পত্তির পরিমাণ ছিল ৫০০ কোটি রুপি। মাত্র ছয় বছরে এই দম্পতির স্থাবর-অস্থাবর সম্পত্তি দ্বিগুণ হয়েছে।
