
সেলফি তুলে নিজের জন্মদিনটি শুরু করেছেন বলিউডের তারকা অভিনেতা হৃতিক রোশন। গতকাল ১০ জানুয়ারি ছিল বলিউডের ‘কৃশ’খ্যাত এই তারকা অভিনেতার জন্মদিন।হৃতিক রোশন তাঁর জন্মদিনটির শুরু করেছিলেন সেলফি তুলে। আর এরপর জন্মদিন উপলক্ষে নিজেকেই উপহার দিয়েছেন একটি সেডান গাড়ি। বরাবরই যে কোনো উপলক্ষ উদযাপনের ক্ষেত্রে হৃতিক সব সময়ই সবার থেকে এগিয়ে থাকেন। এবারেও এর ব্যতিক্রম হয়নি। তাঁর জন্মদিনটি উদযাপন করতে জাঁকালো এক অনুষ্ঠানের আয়োজন করেছিলেন এই অভিনেতা। এ অনুষ্ঠানে বলিউডের তারকা শাহরুখ খান থেকে শুরু করে অনেকেই এসেছিলেন তাঁকে শুভেচ্ছা জানাতে।হৃতিকের জন্মদিনের পার্টিতে উপস্থিত ছিলেন অভিনেত্রী আমিশা প্যাটেল। ‘বাজিরাও’ রণবীর সিং ফিল্মফেয়ার অ্যাওয়ার্ড অনুষ্ঠান থেকে সরাসরি ছুটে আসেন এই তারকার জন্মদিন উদযাপনের জন্য। পার্টিতে যেমন ছিলেন শাহরুখ খান, তেমনি ছিলেন সংগীতশিল্পী মিকা সিং, অভিনেতা বিবেক ওবেরয়, নির্মাতা করণ জোহরসহ আরও অনেকে।মুম্বাইয়ের ওরলির ফোর সিজন রেস্তোরাঁয় হৃতিকের জন্মদিনের এই অনুষ্ঠানের আয়োজন করা হয়।
পৃথিবীর সবচেয়ে আকর্ষণীয় পুরুষদের তালিকার শীর্ষে থাকা অভিনেতা হৃতিক রোশন ৪২ বছরে পা রাখলেন। ২৬ বছর বয়সে ‘কহো না পেয়ার হ্যায়’ ছবির মাধ্যমে বলিউডে নিজের অভিনয়জীবন শুরু করেছিলেন এই অভিনেতা। এরপর আর পেছনে ফিরে তাকাতে হয়নি তাঁকে। বলিউডের ছবির দর্শকদের একের পর এক উপহার দিয়েছেন দারুণ ও ব্যবসাসফল সব ছবি।জন্মদিনের এই অনুষ্ঠানে হৃতিক জানিয়েছেন, তিনি ২০১৬ সালে একাধিক ছবিতে অভিনয় করবেন বলেই সিদ্ধান্ত নিয়েছেন।হৃতিক বর্তমানে ‘মহেঞ্জোদারো’ ছবির শুটিংয়ে ব্যস্ত আছেন। এনডিটিভি।
