
ক্রিকেট-বলিউড প্রেম উপাখ্যানের আলোচিত জুটি বিরাট কোহলি আর আনুশকা শর্মা। দুজনেই জনসমক্ষে একে অন্যের প্রতি ভালোবাসার কথা স্বীকার করেছেন। বিরাটের মতে, সাধারণ মানুষ ভাবেন বিরাট-আনুশকার প্রেম রূপকথার গল্পের মতো। কিন্তু আনুশকার সঙ্গে প্রেমকে রূপকথার গল্প মনে করেন না বলেই জানালেন এ তারকা ক্রিকেটার।এ প্রসঙ্গে বিরাট বলেন, ‘সাধারণ মানুষ আমার ও আনুশকার সম্পর্ককে যেমন চোখে দেখেন, আমরা মোটেও সেভাবে দেখি না। আমরা দুজনই পরিচিত মুখ। এ জন্য অনেকেই ভাবেন, আমরা হয়তোবা বাঁধনহারা কল্পনার রাজ্যে বাস করছি কিংবা রূপকথার গল্পের পাত্র-পাত্রী আমরা। কিন্তু বিষয়টি মোটেও তেমন নয়।’ সম্প্রতি এক খবরে এমনটিই জানিয়েছে ওয়ান ইন্ডিয়া। বিরাট আরও বলেন, ‘আমার কাছের মানুষদের জন্য জীবন দিতে পারি আমি। কাছের মানুষদের প্রত্যেককেই রক্ষা করার তাগিদ অনুভব করি। তাঁদের সঙ্গে পারতপক্ষে কোনো ভুল করতে চাই না। বিশ্বকাপের সেমিফাইনালে আমরা হেরে যাওয়ার পর আনুশকার ছবি পোড়ানো হয়েছে। এটা কোনোভাবেই মেনে নেওয়া যায় না।’
