
 


দেশজুড়ে মুক্তি পেয়েছে ‘ইন্সপেক্টর নটি কে’ ছবিটি। 
জিতের বিপরীতে অভিনয় করেছেন নুসরাত ফারিয়া।
প্রথম ভালোবাসা বাংলাদেশ।


আমদানি নীতিমালায় গত ২৬ জানুয়ারি দেশজুড়ে মুক্তি পেয়েছে ‘ইন্সপেক্টর নটি কে’ ছবিটি। অশোক পতি পরিচালিত ছবিতে কলকাতার নায়ক জিতের বিপরীতে অভিনয় করেছেন বাংলাদেশের মেয়ে নুসরাত ফারিয়া। কথা হলো তাঁর সঙ্গে।
ছবি থেকে সাড়া পাচ্ছেন কেমন? প্রথম সপ্তাহে ৮২টি হলে মুক্তি পায়। দ্বিতীয় সপ্তাহে ১০৪টি হলে। শুনেছি তৃতীয় সপ্তাহে আরও হল বাড়বে। তাহলে বোঝেন এবার কেমন যাচ্ছে ছবিটি। শুরুর দিকে ছবিটি নিয়ে তেমন একটা আলোচনা না থাকলেও এখন বেশ আলোচিত হচ্ছে, প্রেক্ষাগৃহের সংখ্যা বাড়ছে।
সিনেমাটি হলে গিয়ে দেখেছেন? হ্যাঁ, মুক্তির পরের দিন বলাকা হলে গিয়েছিলাম। আমার পরিবার, আত্মীয়স্বজন মিলে ২২ জন একসঙ্গে ছবিটি দেখেছি। আমার প্রথম ছবি ‘আশিকী’র পর এই ছবি পরিবারের সঙ্গে গিয়ে দেখলাম।
আপনার অভিনয় দেখে পরিবার ও আত্মীয়স্বজনের প্রতিক্রিয়া কেমন? মিশ্র প্রতিক্রিয়া। আমার কাজের সবচেয়ে বড় সমালোচক আমার পরিবারের সদস্যরা। কেউ কেউ বলেছেন, আগের চেয়ে নাকি আমার অভিনয় কিছুটা পরিপক্বতা পেয়েছে। আবার কেউ কেউ বলেছেন, আমি নাকি একটু মুটিয়ে গেছি। তবে অস্ট্রেলিয়া থেকে আসা আমার কয়েকজন কাজিন ছবিটি খুব উপভোগ করেছেন।
শুটিংয়ের ব্যস্ততার বাইরে নিজের সময় কীভাবে কাটে? সকালে ঘুম থেকে উঠে পত্রিকা পড়ি। কাজ না থাকলে নিয়মিতই ব্যায়াম করতে যাই। যদি শুটিংয়ের বড় বিরতি থাকে, নিজের জমানো টাকা দিয়ে দেশের বাইরে ঘুরতে চলে যাই, শপিং করি।
কলকাতার ছবিতে আপনি বেশি কাজ করছেন। আপনি কি কলকাতাপ্রেমী? বিষয়টি ঠিক নয়। প্রথম ভালোবাসা বাংলাদেশ। এটা ঠিক, ছবি মুক্তির আগে-পরে প্রচারণার জন্য কলকাতায় বেশি সময় দিই। সেখানকার প্রযোজকেরা সে ধরনের আয়োজন রাখেন। আমি তো বাংলাদেশেও করতে চাই। কিন্তু এখানকার প্রযোজকেরা তো সে ধরনের আয়োজন করতে চান না। আর গণমাধ্যম থেকেও সেই সহযোগিতা পাওয়া যায় না। অনেক সময় এখানে প্রচারে ভয়ও লাগে। কারণ প্রচারণার ছবি, বক্তব্য কেউ কেউ নেতিবাচকভাবে উপস্থাপন করেন। এখানে করার মতো ছবি পেলে অবশ্যই করব। এর আগে বেশ কয়েকটি প্রস্তাব পেয়েছি, কিন্তু পছন্দ হয়নি।
আপনার প্রিয় নায়ক জিৎ নাকি শাকিব খান? অবশ্যই জিৎ। এই নামটি বলতে কোনো চিন্তাই করার প্রয়োজন নেই। তাঁর সঙ্গে তিনটি সিনেমা করেছি। তাঁর ভালো দিক, খারাপ দিক-সবই আমার জানা। তিনি অনেক বড় শিল্পী, বড় মনের মানুষ।
শোনা যাচ্ছে, প্রেম করছেন। বিয়ে করবেন কবে? কে বলল আমি প্রেম করছি? আমার অনেক ঝামেলা, আমি প্রতিনিয়তই প্রেমে পড়ি। কাউকে না কাউকে ভালো লাগে। কিন্তু কারও সঙ্গেই দীর্ঘস্থায়ী হচ্ছে না। এটাই সমস্যা। হলেই বিয়ে করে ফেলব।
সাক্ষাৎকার: শফিক আল মামুন
 
