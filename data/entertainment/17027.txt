
সংগীতশিল্পী ইমরান মাহমুদের গানের একটি মিউজিক ভিডিওতে মডেল হলেন মডেল ও অভিনেত্রী সুজানা।‘মানে না মন’ শিরোনামের এ গানটি কিছুদিন আগে প্রকাশিত ইমরানের দ্বিতীয় একক অ্যালবাম ‘তুমি’র একটি গান। দ্বৈত এ গানটিতে ইমরানের সঙ্গে কণ্ঠ দিয়েছেন পূজা। গানটির সুর ও সংগীত ইমরানের আর এর কথা লিখেছেন লিখেছেন রবিউল ইসলাম জীবন। সম্প্রতি ঢাকার বিভিন্ন লোকেশনে ভিডিওটির শুটিং সম্পন্ন হয়েছে। ভিডিওটি নির্মাণ করেছেন চন্দন রায় চৌধুরী।মিউজিক ভিডিও প্রসঙ্গে সুজানা জানান, ‘ইমরানের গান আমার ভালো লাগে। ‘তুমি’ অ্যালবামটি বের হওয়ার পরপরই গানটি (মানে না মন) শুনে ভালো লাগে। এরপর ইমরান একদিন ফোন করে জানিয়েছিলেন এ গানটিতে তাঁর সঙ্গে অংশ নেওয়ার জন্য। আমি সর্বোচ্চ চেষ্টা করেছি কাজটি ভালোভাবে করার। আশা করি ভিডিওটি সবাই পছন্দ করবেন।’
ইমরান বলেন, ‘সুজানার কাজ এমনিতেও আমার অনেক পছন্দের। এবারে তিনি আমার গানে মডেল হয়েছেন। এটা আমার জন্য সুখের একটা বিষয়। আশা করি ভিডিওটি সবার ভালো লাগবে।’
সপ্তাহ খানেকের মধ্যেই বিভিন্ন টিভি চ্যানেলে এ মিউজিক ভিডিওটির প্রচার শুরু হবে বলেই জানিয়েছেন ইমরান।
