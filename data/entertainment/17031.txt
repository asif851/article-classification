
বলিউডের অভিনেত্রী দীপিকা পাড়ুকোনের সাফল্যের মুকুটে যুক্ত হলো আরেকটি পালক। ২০১৪ সালের সেরা অভিনেত্রী নির্বাচিত হয়েছেন তিনি। তারকাদের বক্স অফিস সাফল্য, খবরের শিরোনাম হওয়ার সামর্থ্য, পণ্যের দূতিয়ালিতে সাফল্য, জনপ্রিয়তাসহ নানা বিষয়ের ওপর ভিত্তি করে প্রতি মাসে টাইমস সেলেবেক্স প্রকাশ করে টাইমস অব ইন্ডিয়া। ৬০ টিরও বেশি পত্রিকা এবং আড়াইশ’রও বেশি টেলিভিশন চ্যানেল থেকে তথ্য সংগ্রহ করে বলিউডের সেরা তারকাদের তালিকা প্রস্তুত করা হয়। ২০১৪ সালে প্রকাশিত টাইমস সেলেবেক্সের তথ্য একত্র করে সম্প্রতি বলিউডের সেরা ৫০ জন অভিনেত্রীর তালিকা প্রকাশ করা হয়েছে। সবচেয়ে বেশি পয়েন্ট পেয়ে তালিকায় শীর্ষস্থান দখল করেছেন দীপিকা। ৪৭৬.৩ পয়েন্ট পেয়ে বলিউডের সেরা অভিনেত্রী নির্বাচিত হয়েছেন ‘চেন্নাই এক্সপ্রেস’ তারকা দীপিকা পাড়ুকোন। তাঁর পরেই আছে অভিনেত্রী ও গায়িকা প্রিয়াঙ্কা চোপড়ার নাম। তিনি পেয়েছেন ৩৮৯.২ পয়েন্ট। ৩৮১.৩ পয়েন্ট পেয়ে তৃতীয় স্থান অর্জন করেছেন ‘বুম’ তারকা ক্যাটরিনা কাইফ। তালিকায় চতুর্থ স্থানে আছেন ‘হিরোইন’ তারকা কারিনা কাপুর খান। ৩৭৮.২ পয়েন্ট পেয়েছেন তিনি। ২৯২.৫ পয়েন্ট পেয়ে তাঁর পরেই আছেন ‘স্টুডেন্ট অব দ্য ইয়ার’ তারকা আলিয়া ভাট। তালিকায় সেরা দশের বাকি পাঁচটি আসন পেয়েছেন যথাক্রমে সোনাক্ষী সিনহা (২৬২.৬), সোনম কাপুর (২৫৮.৮), মাধুরী দীক্ষিত (২৫৬.১), আনুশকা শর্মা (২৪৩.৭) এবং পরিনীতি চোপড়া (২৩৭.৮)। 
২১৮.৭ পয়েন্ট পেয়ে তালিকায় একাদশ অবস্থানে আছেন ‘ভিকি ডোনার’ তারকা ইয়ামি গৌতম। প্রায় পাঁচ বছর বলিউডে অনুপস্থিত থাকার পর ‘জাজবা’ ছবির শুটিং শুরু করেছেন ঐশ্বরিয়া রাই বচ্চন। চলচ্চিত্র থেকে দূরে থাকলেও, নিয়মিতই বিভিন্ন পণ্যের দূতিয়ালি করেছেন তিনি। বিভিন্ন সময়ে খবরের শিরোনামও হয়েছেন তিনি। এসব কারণে টাইমস সেলেবেক্সে ঠাঁই পেয়েছে তাঁর নাম। তবে অল্পের জন্য সেরা দশে তাঁর জায়গা হয়নি। ২১২.৯ পয়েন্ট পেয়ে ১২ তম অবস্থান নিয়েই সন্তুষ্ট থাকতে হয়েছে তাঁকে। সেরা অভিনেত্রীর তালিকায় ঠাঁই পাওয়া অন্যদের মধ্যে রয়েছেন বিদ্যা বালান, সানি লিওন, শ্রদ্ধা কাপুর, কঙ্গনা রানাউত, কাজল, নার্গিস ফাখরি, বিপাশা বসু, শিল্পা শেঠি, হেমা মালিনী, জ্যাকুলিন ফার্নান্দেজ, প্রীতি জিনতা, রানী মুখার্জি, শ্রুতি হাসান, শ্রীদেবী, কৃতি শ্যানন, চিত্রাঙ্গদা সিং, সোনালি বেন্দ্রে প্রমুখ।
