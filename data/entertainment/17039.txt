
সামনের মাস থেকে নতুন ছবির কাজে হাত দেবেন বলিউডের এক সময়ের তুমুল জনপ্রিয় অভিনেত্রী শ্রীদেবী। শ্রীদেবীর স্বামী প্রযোজক বনি কাপুরের এই নতুন ছবির নাম ‘মম’। ছবির মূল চরিত্রে অভিনয় করবেন শ্রীদেবী। তাঁর সঙ্গে থাকবেন বলিউডের অভিনেতা নওয়াজউদ্দিন সিদ্দিকি।
‘মম’ ছবির সঙ্গে সংশ্লিষ্ট একটি সূত্র জানিয়েছে, ছবিটির কাহিনি একটু ভিন্নধর্মী; ঠিক গতানুগতিক নয়। এখানে নওয়াজউদ্দিনকে দেখা যাবে অতিথি চরিত্রে।ভারতের জাতীয় চলচ্চিত্র পুরস্কারপ্রাপ্ত অভিনেতা নওয়াজউদ্দিনের বলিউডে অভিষেক হয়েছিল ১৯৯৯ সালে। সে বছর তাঁর ‘সারফারোশ’, ‘শূল’ এবং ‘জঙ্গল’ ছবি তিনটি মুক্তি পায়।বেশ কয়েক বছর ধরে পার্শ্ব অভিনেতা এবং ছোটখাটো চরিত্রে অনেক ছবিতে কাজ করলেও বছর খানেক আগে তিনি আলোচনায় আসেন। গেল বছর তাঁর অভিনীত ‘বজরঙ্গি ভাইজান’ আর ‘মাঝি-দ্য মাউন্টেনম্যান’ ছবি দুটি আলোচনায় আসে। ‘বজরঙ্গি ভাইজান’ ছবিতে নওয়াজউদ্দিন পাকিস্তানের একজন স্থানীয় সাংবাদিকের চরিত্রে অভিনয় করেন।এদিকে, নায়িকা হিসেবে বড়পর্দায় শ্রীদেবীর যাত্রা শুরু হয়েছিল তামিল একটি ছবির মাধ্যমে। সেটি ১৯৭৬ সালের কথা। এরপর ‘সাদমা’, ‘মিস্টার ইন্ডিয়া’, ‘নাগিন’, ‘চালবাজ’, ‘চাঁদনি’-র মতো অসংখ্য হিট ছবি উপহার দেন। দীর্ঘদিন বিরতির পর ২০১২ সালে গৌরি সিন্ধের ‘ইংলিশ ভিংলিশ’ ছবির মাধ্যমে বলিউডে প্রত্যাবর্তন ঘটে তাঁর। এনডিটিভি।
