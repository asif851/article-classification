
‘জিরো ডিগ্রি’ চলচ্চিত্রের জন্য তৃতীয়বারের মতো জাতীয় চলচ্চিত্র পুরস্কারে শ্রেষ্ঠ অভিনেত্রী বিভাগে নির্বাচিত করায় জুরিবোর্ডের প্রতি কৃতজ্ঞতা জানিয়েছেন জয়া আহসান। তিনি বলেন, ‘রাষ্ট্রীয় পুরস্কার যেকোনো শিল্পী কলাকুশলীর জন্যই অনেক বেশি অনুপ্রেরণার। বাংলাদেশ সরকারকে ধন্যবাদ আমাকে এ পুরস্কারের জন্য আবারও যোগ্য মনে করার জন্য।’২০১৫ সালের ‘জাতীয় চলচ্চিত্র পুরস্কার’-এ শ্রেষ্ঠ অভিনেত্রীর পুরস্কার জয়ী জয়া আহসান নিজের প্রতিক্রিয়ায় আজ শুক্রবার প্রথম আলোকে এসব কথা বলেন। জুরিবোর্ডের প্রতি কৃতজ্ঞতা জানিয়েছেন তিনি। ছবির নির্মাতার প্রতি কৃতজ্ঞতা জানিয়ে ভোলেননি দর্শকদের কথা। ধন্যবাদ দিয়েছেন দর্শকদেরও।জয়া আহসান বলেন, ‘আমি কৃতজ্ঞ, অভিভূত। তবে আমার এই অর্জনের সবটুকু কৃতিত্ব আমার ছবির নির্মাতাদের। পরিচালক অনিমেষ আইচ, প্রযোজক এবং আমার সহশিল্পী মাহফুজ আহমেদ—অসংখ্য, অসংখ্য ধন্যবাদ। “জিরো ডিগ্রি” ইউনিটের সবার প্রতি ভালোবাসা।’জয়া আহসান বলেন, ‘মূল ধন্যবাদ অবশ্য আমার দর্শকদের প্রাপ্য; আমাকে ভালোবেসে যাঁরা প্রতি নিয়ত পাশে থাকেন। আমি আপনাদের ভালোবাসার প্রতিদান দিয়ে যাব আজীবন, আমার কাজের মাধ্যমে। আশা করি, বরাবরের মতোই পাশে থাকবেন।’এর আগে আরও দুইবার জাতীয় চলচ্চিত্র পুরস্কার পেয়েছেন, প্রথমটি ‘গেরিলা’ আর দ্বিতীয়টি ‘চোরাবালি’ ছবির জন্য। এবার পেয়েছেন ‘জিরো ডিগ্রি’ ছবিতে অভিনয়ের জন্য। পাশাপাশি জয়া আহসান অভিনীত ‘বিসর্জন’ ছবিটি এবার ভারতে জাতীয় চলচ্চিত্র পুরস্কার পেয়েছে।এদিকে নতুন সিনেমার শুটিং করতে আজ শুক্রবার রাতে কলকাতা গেছেন জয়া। নতুন সিনেমা ‘বৃষ্টি তোমাকে দিলাম’-এর শুটিং করবেন। অর্ণব পাল পরিচালিত এই সিনেমার শুটিং শুরু হবে কাল শনিবার থেকে। এক দিন শুটিং করেই পরদিন ঢাকায় ফিরবেন বলে জানা গেছে।২০১৫ সালের ‘জাতীয় চলচ্চিত্র পুরস্কার’-এ শ্রেষ্ঠ অভিনেতা হয়েছেন যৌথভাবে শাকিব খান (আরো ভালোবাসব তোমায়) ও মাহফুজ আহমেদ (জিরো ডিগ্রি), শ্রেষ্ঠ অভিনেত্রী জয়া আহসান (জিরো ডিগ্রি)। যৌথভাবে শ্রেষ্ঠ চলচ্চিত্র পুরস্কার পেয়েছে ‘বাপজানের বায়োস্কোপ’ ও ‘অনিল বাগচীর একদিন’। এই দুই ছবির পরিচালক যথাক্রমে মো. রিয়াজুল মওলা রিজু ও মোরশেদুল ইসলাম পেয়েছেন শ্রেষ্ঠ পরিচালকের পুরস্কার।
বাংলাদেশের চলচ্চিত্রশিল্পে গৌরবোজ্জ্বল ও অসাধারণ অবদানের স্বীকৃতিস্বরূপ ২৫টি ক্ষেত্রে দেওয়া হয়েছে পুরস্কার। ২০১৫ সালে আজীবন সম্মাননা পেয়েছেন যৌথভাবে চিত্রনায়িকা শাবানা ও সংগীতশিল্পী ফেরদৌসী রহমান।
আরও পড়ুনশ্রেষ্ঠ অভিনেতা শাকিব-মাহফুজ অভিনেত্রী জয়া
 
