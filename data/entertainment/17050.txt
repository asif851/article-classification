
গানের ভিডিওতে এ কোন কুসুম সিকদার! একেবারে অাবেদনময়ী একজন। এমন কুসুম সিকদারকে আগে কখনো দেখা যায়নি। ‘নেশা’ শিরোনামের এই গানটি আজ বৃহস্পতিবার প্রকাশিত হয়েছে ইউটিউবে।
কুসুম সিকদারকে সবাই অভিনেত্রী হিসেবেই চেনেন। গান আর লেখালেখিতেও আগ্রহ তাঁর। ২০১৫ সালের বইমেলায় প্রকাশিত হয় তাঁর কবিতার বই ‘নীল ক্যাফের কবি’। কুসুম তখন জানিয়েছিলেন, গানে মনোযোগী হবেন। আজ নিজের লেখা সেই গানটির ভিডিওচিত্র প্রকাশিত হয়েছে। এই গানে কুসুমের সঙ্গে মডেল হিসেবে আছেন র‍্যাম্প মডেল সুজন।১৮ বছর আগে প্রকাশিত হয়েছিল কুসুমের প্রথম একক অ্যালবাম। এত দিন পর নতুন গানে কণ্ঠ দেওয়া প্রসঙ্গে তিনি বলেন, ‘বছর দুয়েক ধরে নতুন করে গাইবার তাড়না অনুভব করছিলাম। ‘নেশা’ গানটি রেকর্ডিংয়ের কিছু ভিডিও ফেসবুকে প্রকাশ করেছিলাম। ভেবেছিলাম, দেখি তো সবাই কী বলে। দেখলাম, সবাই বেশ আগ্রহী হয়। তারপর গানটি নিয়ে আশাবাদী হই।হৃদয় খানের সংগীতায়োজনে কুসুমের গানের ভিডিও নির্মাণ করেছেন শুভ্র খান ও শ্রাবণী। দৃশ্যধারণ করা হয়েছে রাজেন্দ্রপুরের নক্ষত্রবাড়িতে।
 
