
গতকাল রোববার ভারতের মুম্বাইতে অনুষ্ঠিত হয় স্ক্রিন অ্যাওয়ার্ড ২০১৬। এবার আসরে আজীবন সম্মাননা পেয়েছেন কিংবদন্তি অভিনেত্রী রেখা। এর আগে এই অভিনেত্রীকে সম্মান জানিয়ে তাঁর জনপ্রিয় কয়েকটি গানের সঙ্গে নেচে মঞ্চ মাতান সোনম কাপুর। একপর্যায়ে রেখাও তাঁর সঙ্গে যোগ দেন। মূল পরিবেশনা সেই মুহূর্তেই যেন জমে ওঠে। তখন উপস্থিত দর্শকদের করতালিতে মুখর হয়ে ওঠে চারদিক। রেখা এই অনুষ্ঠানেও হাজির হয়েছিলেন তাঁর চিরচেনা সাজে। মেরুন রঙের কাঞ্জিভরম শাড়িতে বেশ দেখাচ্ছিল রেখাকে। আর রেখার গানের সঙ্গে নাচতে অভিনেত্রী সোনমও পরেছিলেন রেখার ঢঙের পোশাক। সবুজ একটি জমকালো কাতান শাড়িতে তাঁকেও দেখাচ্ছিল বেশ। রেখার হাতে আজীবন সম্মাননার পুরস্কারটি তুলে দেন এই প্রজন্মের আরেক অভিনেত্রী দীপিকা পাড়ুকোন। ইন্ডিয়ান এক্সপ্রেস।
