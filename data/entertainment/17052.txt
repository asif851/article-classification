
‘পাঠশালা’র গল্পকে এক কথায় বলা যায় প্রত্যাশা, বন্ধুত্ব আর স্বপ্নপূরণের এক সাহসী অভিযাত্রা। মানিক মেধাবী শিশু। জীবনের রূঢ় বাস্তবতার মুখোমুখি হয়ে তাকে স্কুল ছাড়তে হয়। জীবিকার তাগিদে চলে আসতে হয় ঢাকায়। কাজ নিতে হয় একটা গাড়ির ওয়ার্কশপে। সেখানে সে দ্রুত শিখে নেয় গাড়ির কাজ। তবু স্কুলে পড়ার স্বপ্ন বিসর্জন দেয় না। জীবনের কঠিন পরিস্থিতিতেও পড়াশোনা চালিয়ে যাওয়ার সংগ্রাম চলে। সেই সংগ্রামে সহায়তার হাত বাড়িয়ে দেয় চুমকি। বিনিময়ে তাকে সে শেখায় ‘বস রনেজ্ঞাবি লাখে’ মন্ত্রের জাদু, যা উল্টে দিলেই হয় অমোঘ বাক্য—‘সব বিজ্ঞানের খেলা’। সেই সঙ্গে মানিক স্বপ্ন দেখে আবার স্কুলে ভর্তি হওয়ার। ‘পাঠশালা’ ছবির গল্প। পরিচালনা করেছেন আসিফ ইসলাম ও ফয়সাল রদ্দি।
আজ জাতীয় শিশু দিবস ও বঙ্গবন্ধু শেখ মুজিবুর রহমানের জন্মদিন। এ উপলক্ষে ইউটিউবে মুক্তি দেওয়া হচ্ছে শিশু-চলচ্চিত্র ‘পাঠশালা’র প্রথম ট্রেলার। চলচ্চিত্রটি প্রযোজনা করেছে রেডমার্ক প্রোডাকশনস। ছবির কেন্দ্রীয় চরিত্রে অভিনয় করেছেন হাবিব আরিন্দা ও ইমা আক্তার। অন্য চরিত্রে অভিনয় করেছেন নাজমুল হুসেইন, ফারহানা মিঠু, রুমি হুদা, গাজী ফারুক, তৌফিকুল ইমন, আমিরুল ইসলাম প্রমুখ। চলচ্চিত্রটি এরই মধ্যে জার্মানির সানলাইট ইন্টারন্যাশনাল ফিল্ম ফেস্টিভ্যাল, কানাডার কিডস ফিল্ম ফেস্টিভ্যাল এবং ভারতে লিফট ইন্ডিয়া, পুনেতে প্রদর্শিত হয়েছে।
ছবিটির সহপ্রযোজক স্টেলার ডিজিটাল লিমিটেডের (বঙ্গ) পরিচালক মুশফিকুর রহমান জানান, বাংলাদেশে ঝরে পড়া মানিকের সংখ্যা কম নয়। নিষ্ঠুর বাস্তবতার কাছে পরাস্ত হয়ে প্রতিবছর অসংখ্য মানিককে স্কুল ছেড়ে বেছে নিতে হয় শিশুশ্রমের কঠোর জীবন। এমনি সব মানিকের শিক্ষাজীবনের নিশ্চয়তার বার্তা নিয়েই তৈরি হয়েছে ‘পাঠশালা’। চলচ্চিত্রটির স্লোগান, ‘সব মানিকের জন্য স্কুল চাই’। এই সচেতনতা তৈরি করা প্রয়োজন শিশু আর তাদের অভিভাবকদের মধ্যে। এই উদ্দেশ্যকে সামনে রেখে চলচ্চিত্রটির প্রচারণা ও প্রদর্শনীর পরিকল্পনা করা হয়েছে। তার অংশ হিসেবে আজ জাতীয় শিশু দিবস ও বঙ্গবন্ধুর জন্মদিন উপলক্ষে চলচ্চিত্রটির প্রথম ট্রেলার ইউটিউবে প্রকাশ করা হচ্ছে।
মুশফিকুর রহমান আরও জানান, ‘পাঠশালা’ চলচ্চিত্রটি ২৭ এপ্রিল মুক্তি দেওয়ার পরিকল্পনা করা হচ্ছে। ‘পাঠশালা’র রেডিও পার্টনার এবিসি রেডিও।
