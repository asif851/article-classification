
অনেক দিন বিরতির পর আবার মঞ্চে আসছে বাংলাদেশ উদীচী শিল্পীগোষ্ঠীর নাটক ‘রাজনৈতিক হত্যা’। আগামীকাল বুধবার সন্ধ্যা সাড়ে ছয়টায় রাজধানীর বেইলি রোডের মহিলা সমিতির নীলিমা ইব্রাহিম মিলনায়তনে মঞ্চস্থ হবে নাটকটি।
ফরাসি দার্শনিক জ্যঁ পল সার্ত্রের লেখা নাটকটি বাংলায় অনুবাদ করেন কলকাতার অর্পিতা ঘোষ। নির্দেশনা দিয়েছেন রতন দেব। এর গল্প আবর্তিত হয়েছে মধ্য ইউরোপের একটি কাল্পনিক দেশ ইলিথিয়াকে কেন্দ্র করে। দ্বিতীয় বিশ্বযুদ্ধের শেষ দিকে ইলিথিয়ার ক্ষমতায় থাকা ফ্যাসিস্ট সরকারের সঙ্গে সেই দেশের জাতীয়তাবাদী শক্তি এবং কমিউনিস্ট পার্টির নানা দ্বন্দ্ব-সংঘাত নিয়ে গল্পের প্রেক্ষাপট সাজানো হয়েছে। চিত্রিত হয়েছে কমিউনিস্ট পার্টির ভেতরের নানা সংকটও।
ক্ষমতায় যাওয়া নিয়ে অন্তঃকোন্দলের মধ্যেই পার্টির অন্যতম প্রধান নেতাকে হত্যার সিদ্ধান্ত নেয় পার্টির অপর অংশ। যাকে হত্যার দায়িত্ব দেওয়া হয়, তিনি তা করতে গিয়ে উল্টো ওই নেতার প্রতি অনুরক্ত হয়ে পড়েন। শেষ পর্যন্ত হত্যাকাণ্ডটি সম্পন্ন করতে পারলেও তার পেছনে রাজনৈতিক ছাড়া ব্যক্তিগত কারণও জড়িয়ে যায়।
হত্যার দায়ে দুই বছর কারা ভোগ শেষে বেরিয়ে এসে পার্টির ওই তরুণ কর্মী উপলব্ধি করেন, পার্টি হত্যার শিকার সেই নেতার পথ ধরে এগিয়ে চলেছে। এমন নানা জটিলতা, রাজনৈতিক হিসাবনিকাশ আর অঙ্কের মধ্য দিয়েই আবর্তিত হয়েছে ‘রাজনৈতিক হত্যা’ নাটকের গল্প।
বাংলাদেশ উদীচী শিল্পীগোষ্ঠীর মতে, এ নাটকের গল্পের সঙ্গে বর্তমান রাজনৈতিক পরিস্থিতির যেমন মিল খুঁজে পাওয়া যাবে, তেমনি রাজনীতির নানা জটিলতা আর পঙ্কিলতার সঙ্গেও পরিচিত হবেন দর্শকেরা।
