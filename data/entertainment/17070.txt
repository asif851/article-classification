
‘তাল’ সিনেমার সিক্যুয়েল ‘তাল টু’ বানাবেন নির্মাতা সুভাষ ঘাই। তবে শর্ত একটাই, আগের সিনেমার থেকে অবশ্যই ভালো হতে হবে দ্বিতীয়টি। যতক্ষণ হচ্ছে না, ততক্ষণে নামছেন না ক্যামেরা নিয়ে। যদিও পাণ্ডুলিপি লেখার কাজ চলছে।
সুভাষ বলেন, প্রত্যেক চলচ্চিত্রকার প্রথম দিকের ছবিগুলোর সফলতা দিয়ে নিজেকে চেনান। যদি পরের ছবিগুলো আগেরগুলোর চেয়ে ভালো হয় তবে সমস্যা হয় না। কিন্তু যদি শুধু টাকা উপার্জনের জন্য ছবি তৈরি করা হয়, সেখানে কোনো ভালো গল্প না থাকে, তবে দর্শকের সঙ্গে প্রতারণা করা হয়। এটা হয় একটা ‘মার্কেটিং গিমিক’। ‘ভালো বিষয় পেলেই তবে “তাল টু” তৈরি করব।’ এদিকে সুভাষকে ছবি তৈরির জন্য অনেকেই তাগিদ দিচ্ছেন। কিন্তু তিনি পাণ্ডুলিপি লেখার কাজ চালিয়ে যাচ্ছেন। যতক্ষণ তিনি সন্তুষ্ট না হন, ততক্ষণ তিনি লিখে যাবেন। তিনি শুধু ছবি তৈরিই করেন না, তিনি নতুন বিষয় নিয়ে ছবি তৈরির চেষ্টা করেন এবং সবকিছু দিয়ে একটি ভালো ছবি বানানোর চেষ্টা করেন।গত রোববার ঐশ্বরিয়া রাই, অনিল কাপুর ও অক্ষয় খান্না অভিনীত ‘তাল’ সিনেমাটির একটি বিশেষ প্রদর্শনীর আয়োজন করেন সুভাষ। পুরোনো ছবির এ প্রদর্শনী করার প্রয়োজনীয়তা নিয়ে সুভাষ বলেন, নতুন প্রজন্মের দর্শকদের জন্য ছবিটির প্রদর্শনীর আয়োজন করা হয়েছে। তাঁরা বড় পর্দায় ছবিটি দেখার সুযোগ পায়নি। ‘তাল’, ‘শোলে’, ‘রং দে বাসন্তি’ দর্শকদের চলচ্চিত্রের নান্দনিক অভিজ্ঞতা দেয়। তাই তাঁরা প্রতি রোববার পুরনো ছবিগুলো দেখানোর সিদ্ধান্ত নিয়েছেন। ইন্ডিয়ান এক্সপ্রেস
