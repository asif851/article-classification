
কিছুদিনের মধ্যেই মুক্তি পাচ্ছে ভারতের বহুল প্রতীক্ষিত ছবি ‘বাহুবলী টু’। ছবির পরিচালক দক্ষিণী পরিচালক এস এস রাজামৌলি। জানা গেল, শুধু পরিচালক একাই নন, তাঁর পুরো পরিবার কাজ করছে ছবিটির পেছনে। ‘বাহুবলী’র পাণ্ডুলিপি লিখেছেন রাজামৌলির বাবা বিজেন্দ্র প্রসাদ। গান লিখেছেন বিজেন্দ্রর ছোট দুই ভাই কে শিব শক্তি দত্ত ও কে রাম কৃষ্ণন। এখানেই শেষ নয়, সংগীতে কাজ করেছেন রাজামৌলির চাচাতো ভাই এম এম কিরাবানি। রাজামৌলির ভাই কল্যাণী মালিক কাজ করেছেন সাউন্ড রেকর্ডিস্ট হিসেবে এবং কল্যাণীর ছোট ছেলে শ্রী সিমহা সহকারী ছিলেন সংগীত পরিচালকের। কিরাবানির বড় ছেলে কালা ভইরাবা গেয়েছেন বেশ কিছু গান।শুধু পুরুষরাই নন, নারীরাও অংশ নিয়েছেন ছবি তৈরিতে। কিরাবানির স্ত্রী, অর্থাৎ রাজামৌলির চাচাতো ভাইয়ের স্ত্রী শ্রী বালি ছিলেন লাইন প্রডিউসার। রাজামৌলির স্ত্রী করেছেন পোশাক পরিকল্পনা। এ ছাড়া রাজামৌলির ছেলে এস এস কার্তিকায়া ছিলেন দ্বিতীয় ইউনিট পরিচালক এবং রাজামৌলির চাচাতো ভাই রাজাবলী রামকৃষ্ণের ছেলে কাজ করেছেন ভিএফএক্স সহকারী হিসেবে।এদিকে গত সোমবার ছবিতে গাওয়া রাজামৌলির ভাইয়ের মেয়ের গান প্রকাশিত হয়েছে। কল্যাণী মালিকের ছেলে ময়ূর কণ্ঠ দিয়েছেন ছবির গানে। আগামী শুক্রবার মুক্তি পাচ্ছে ‘বাহুবলী: দ্য কনক্লুশন’ ছবিটি। মুম্বাই মিরর
