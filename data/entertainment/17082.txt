
সময় ১৯৭১। মরিয়মরা থাকে ছোট্ট একটা গ্রামে। পাক হানাদারদের ভয়ে সারাক্ষণ তটস্থ থাকতে হয় তাদের। রাতেরবেলা তারা লুকিয়ে থাকে বাড়ির পেছনের পুকুরে। একদিন সত্যি হয় মরিয়মের আশঙ্কা। পাকিস্তানি বাহিনীর হাতে ধরা পড়ে যায় মরিয়ম। তারপর কী ঘটল মরিয়মের জীবনে? একাত্তরের এক বীরাঙ্গনার গল্প নিয়ে নাটক বীরাঙ্গনা: দ্য উইম্যান অব ওয়ার। নাটকটি ঢাকায় মঞ্চস্থ করবে লন্ডনভিত্তিক সাংস্কৃতিক দল কমলা কালেক্টিভ। সব ঠিক থাকলে, ১৭ ডিসেম্বর সন্ধ্যা ছয়টায় কেন্দ্রীয় শহীদ মিনারে হবে এর প্রথম মঞ্চায়ন। ৩০ ডিসেম্বর পর্যন্ত নাটকটি চট্টগ্রাম, খুলনা ও সিরাজগঞ্জের বিভিন্ন স্থানেও প্রদর্শিত হওয়ার কথা।‘ক্ষ’ ব্যান্ডের কণ্ঠশিল্পী সোহিনী আলম, অভিনেত্রী লীসা গাজী, ফিলিজ ওজজান ও ক্যাটলিন অ্যাবোট—চার বন্ধু মিলে ২০১২ সালে ইংল্যান্ডে শুরু করেন সাংস্কৃতিক দল কমলা কালেক্টিভ। বীরাঙ্গনা: দ্য উইম্যান অব ওয়ার মঞ্চায়নের জন্য দলটি এখন অবস্থান করছে ঢাকায়। দলের সদস্য সোহিনী আলম জানান, বাংলা ভাষায় কমলা কালেক্টিভের এটি প্রথম প্রযোজনা। কমলা কালেক্টিভ শুরু করার পর ওই বছরই লীসা গাজী আসেন বাংলাদেশে। সিরাজগঞ্জে গিয়ে কথা বলেন কয়েকজন বীরাঙ্গনার সঙ্গে। বীরাঙ্গনাদের সঙ্গে কথা বলে তাদের নিয়ে তৈরি করা হয় ছোট ছোট ভিডিওচিত্র, যা যুক্ত করা হয় নাটকটির সঙ্গে। এর আগে ইংরেজি ভাষায় যুক্তরাজ্যের বিভিন্ন স্থানে এটি মঞ্চস্থ হয়। সেখানে মঞ্চায়নের পর বেশ প্রশংসিত হয় বীরাঙ্গনা। মনোনীত হয় ইংল্যান্ডের দ্য অফ ওয়েস্ট অ্যান্ড থিয়েটার অ্যাওয়ার্ডের জন্য।বীরাঙ্গনা নাটকটি রচনা করেছেন সামিনা লুত্ফা ও লীসা গাজী। রচনার পাশাপাশি এতে অভিনয়ও করেছেন লীসা গাজী। সঙ্গে থাকবেন অমিথ রহমান। নাটকটির নির্দেশনা দিয়েছেন ফিলিজ ওজজান। নাটকের সংগীতায়োজনে রয়েছেন আহসান রেজা খান। গানে কণ্ঠ দিয়েছেন সোহিনী আলম।
