
প্রথমবারের মতো বাবা রিপন খানের সুর ও সংগীতে দ্বৈত গানে কণ্ঠ দিয়েছে প্রত্যয় খান। গানটিতে প্রত্যয়ের সহশিল্পী নাওমি। গানটির কথা লিখেছেন ফয়সাল রাব্বিকীন। সম্প্রতি রিপন খানের ই কিউ মিউজিক স্টেশনে গানটির রেকর্ডিং সম্পন্ন হয়েছে।রিপন খানের সুর ও সংগীতায়োজনে ‘রিপন মিক্স সেশন-২’ অ্যালবামের জন্য গানটি করা হয়েছে। এ প্রসঙ্গে রিপন খান বলেন, ‘প্রত্যয় এখন অনেক শিল্পীর জন্য গান তৈরি করছে। কিন্তু আমার সুর-সংগীতে এই প্রথম গাইল সে। এ পর্যন্ত যাঁরা গানটি শুনেছেন, তাঁরাই প্রশংসা করেছেন। আশা করছি, গানটি শ্রোতাদের ভালো লাগবে।’ প্রত্যয় বলেছে, ‘বাবার সুরে প্রথম গাইলাম। তাই অনুভূতিটা একটু আলাদা। সব মিলিয়ে গানটি আমার নিজের কাছেও অনেক ভালো লেগেছে। বাকিটা শ্রোতারা বিচার করবেন।’
উল্লেখ্য, বাবা স্বনামধন্য সংগীত পরিচালক ও বিজ্ঞাপনচিত্র নির্মাতা রিপন খান এবং বড় ভাই হূদয় খানের উত্তরসূরি হিসেবে এরই মধ্যে সংগীত জগতে প্রতিভার ছাপ রেখেছে প্রত্যয় খান। তার নিজের প্রথম মিশ্র অ্যালবাম ‘প্রত্যয় খানস এফএনএফ’ শ্রোতা মহলে বেশ প্রশংসিত হয়েছে। এর বাইরে বর্তমান সময়ের একাধিক শিল্পীর জন্য সুর-সংগীতায়োজন করেছে প্রত্যয়। বড় ভাই হূদয় খানের তৃতীয় একক ‘ছোঁয়া’ অ্যালবামেও একটি গান গেয়েছে প্রত্যয়।  
