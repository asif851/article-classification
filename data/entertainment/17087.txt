
বলিউডের ‘মিষ্টি দম্পতি’ হৃতিক রোশন ও সুজান খানের সংসার ভাঙার খবরে মন ভেঙেছিল অনেকের। তাঁদের বিয়ের বয়স হয়েছিল ১৩ বছর। বনিবনা না হওয়ায় সমঝোতার ভিত্তিতেই গত মে মাসে আনুষ্ঠানিক ভাবে বিচ্ছেদ নেন তাঁরা। কিন্তু অন্য অনেক জুটির মতো সম্পর্ক ভাঙা নিয়ে কাদা ছোড়াছুড়ি না করে তাঁরা একে অন্যের প্রতি শ্রদ্ধাশীলই থেকেছেন। নিজেদের নতুন জীবন গোছাতে আরম্ভ করেছেন দুজন। খবর শোনা যাচ্ছে, হৃতিকের খুব কাছের এক বন্ধুর সঙ্গেই নতুন জীবন শুরু করতে যাচ্ছেন সুজান। হৃতিকের কোন বন্ধুকে সুজান বিয়ে করছেন তা অবশ্য এখনো প্রকাশ করেননি। কিছুদিন আগে সুজানের জন্মদিনের পার্টিতেও আমন্ত্রণ পেয়েছিলেন হৃতিক। কে জানে হয়তো বিয়েতেও সাবেক স্বামীকে নিমন্ত্রণ করতে পারেন। মেয়ের বিচ্ছেদের পরেও সুজানের মা জারিনা বেগম হৃতিককে নিজের ছেলের মতোই দেখেন বলে জানিয়েছেন। আর হৃতিকও তাঁদের সবার সঙ্গে স্বাভাবিক সম্পর্কই বজায় রেখেছেন। সুজান ও হৃতিকের দুই সন্তান রিদান ও রিহান এখন মায়ের কাছে থাকে। তবে বাবার সঙ্গেও সময় কাটায় তাঁরা। প্রায়ই বাবার সঙ্গে দেশের বাইরে বেড়াতে যায়। পিংকভিলা
