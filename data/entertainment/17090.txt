
অনেক দিন থেকেই হাঁটুর বয়সী প্রেমিক নৃত্যশিল্পী ক্যাসপার স্মার্টের সঙ্গে মার্কিন অভিনেত্রী ও গায়িকা জেনিফার লোপেজের সম্পর্কের টানাপোড়েনের গুঞ্জন চলছিল। চলতি মাসের শুরুর দিকে এই জুটির বিচ্ছেদের খবর প্রকাশিত হয় হলিউডকেন্দ্রিক বিভিন্ন সংবাদমাধ্যমে। কিন্তু খুব বেশি দিন সঙ্গীবিহীন থাকতে পারেন না লোপেজ। অন্তত তাঁর জীবনের অতীত ইতিহাস এমনটাই বলে। সম্প্রতি এক খবরে ‘নিউইয়র্ক ডেইলি নিউজ’ জানিয়েছে, ক্যাসপারের সঙ্গে বিচ্ছেদের কয়েক দিনের মধ্যেই নতুন সঙ্গী খুঁজে নিয়েছেন ৪৪ বছর বয়সী লোপেজ। তাঁর নতুন প্রেমিক হিসেবে উল্লেখ করা হয়েছে ‘ড্যান্সিং উইথ দ্য স্টারস’খ্যাত ৩৪ বছর বয়সী নৃত্যশিল্পী ও কোরিওগ্রাফার মাস্কিমের নাম।সর্বশেষ গত বছরের ২১ সেপ্টেম্বর জনসমক্ষে ক্যামেরাবন্দী হন ক্যাসপার-লোপেজ জুটি। এর পর থেকে তাঁদের আর একসঙ্গে দেখা যায়নি। গত বছরের নভেম্বরে আমেরিকান মিউজিক অ্যাওয়ার্ড অনুষ্ঠানে লোপেজ ও মাস্কিম মঞ্চ পরিবেশনায় অংশ নেন। তখনই তাঁদের ভেতরের দারুণ রসায়ন দেখে বিশেষ সম্পর্কের আভাষ পাওয়া গিয়েছিল। অবশেষে সম্প্রতি এ জুটির প্রেমের খবর চাউর হলো হলিউডে। এ প্রসঙ্গে ঘনিষ্ঠ সূত্রের দাবি, অভিসারে মেতেছেন লোপেজ-মাস্কিম।খুব বেশি দিন একা থাকা লোপেজের ধাতে সয় না। অকপটে তা স্বীকারও করেছেন তিনি। এক সাক্ষাত্কারে তিনি বলেছিলেন, ‘আমি সেই দলের মানুষ, যারা একা থাকতে পছন্দ করে না। জীবনের এই পর্যায়ে এসে এমন কথা বলতে আমি মোটেও লজ্জিত নই। আমার মতে, আমরা যেমন, সেভাবেই সবার সামনে নিজেকে প্রকাশ করা উচিত আমাদের।’ 
৪৪ বছরে তিন-তিনবার ছাঁদনাতলায় গেছেন জেনিফার লোপেজ। কিন্তু কোনো বিয়েই টেকেনি। প্রথম স্বামী অভিনেতা ও প্রযোজক ওজানি নোয়ার সঙ্গে মাত্র এক বছর সংসার করেছিলেন। এরপর লোপেজ বিয়ে করেন অভিনেতা ও নৃত্যশিল্পী ক্রিস জুডকে। দুই বছরের মাথায় তাঁদের বিচ্ছেদ হয়ে যায়। লোপেজের তৃতীয় স্বামী মার্কিন অভিনেতা ও গায়ক মার্ক অ্যান্থনি। ২০১২ সালে অ্যান্থনির সঙ্গে সাত বছরের দাম্পত্য জীবনের ইতি টানেন লোপেজ। এরপর তিনি বয়সে ২০ বছরের ছোট ক্যাসপারের সঙ্গে প্রণয়ে জড়ান। 
ক্যাসপার স্মার্টের সঙ্গে গাঁটছড়া বেঁধে থিতু হওয়ার পরিকল্পনাও করেছিলেন লোপেজ। ক্যাসপারের ভেতর প্রকৃত মনের মানুষের সন্ধান পেয়ে গেছেন বলেও দাবি করেছিলেন তিনি। এ প্রসঙ্গে তাঁর ভাষ্য ছিল, ‘আমার জীবনে প্রকৃত ভালোবাসার নাম ক্যাসপার।’ কিন্তু প্রেমের দুই বছরের মাথায় তাঁদের সম্পর্কে টানাপোড়েন শুরু হয়।
গত বছরের অক্টোবরে বিভিন্ন গণমাধ্যমে প্রকাশিত খবরে দাবি করা হয়, ক্যাসপার ও লোপেজের ভালোবাসার সম্পর্কে চির ধরেছে। প্রচুর ঝগড়া হচ্ছে তাঁদের মধ্যে। তাঁদের সম্পর্ক একদমই ভালো যাচ্ছে না। সব সময় তাঁদের ভেতর ঝগড়া-বিবাদ লেগেই থাকছে। তাঁরা একে অন্যকে একদমই সহ্য করতে পারছেন না।
২০ বছরের ছোট ক্যাসপারকে ছুড়ে ফেলে দিয়ে এবার ১০ বছরের ছোট মাস্কিমকে জীবনসঙ্গী নির্বাচন করেছেন ৪৪ বছর বয়সী লোপেজ। কত দিন এই সম্পর্ক টেকে, সেটাই এখন দেখার বিষয়।
