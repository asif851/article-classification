
এ মুহূর্তে সত্যিকার অর্থেই গৃহহীন হলিউড অভিনেত্রী অ্যাম্বার হার্ড। যুক্তরাষ্ট্রে এখন আর তাঁর কোনো স্থায়ী আবাস নেই। সাবেক স্বামী জনি ডেপ ও অ্যাম্বারের যৌথ মালিকানাধীন বাড়িটি এখন ডেপের দখলে। তাই অ্যাম্বারকে খুঁজতে হবে নতুন আশ্রয়। বিবাহবিচ্ছেদের রায়ে ডেপের কাছ থেকে অ্যাম্বার পেয়েছিলেন সাত মিলিয়ন মার্কিন ডলার। আর আদালতের কাছ থেকে ডেপ পেয়েছিলেন লস অ্যাঞ্জেলেসের বাড়ির মালিকানা। তাই আইনগতভাবে সেই বাড়িটির ওপর এখন আর কোনো অধিকার নেই অ্যাম্বারের।বিবাহবিচ্ছেদের চূড়ান্ত রায় ঘোষণার পরপরই লন্ডনে চলে যান অ্যাম্বার হার্ড। বর্তমানে সেখানে জাস্টিস লিগ ছবির শুটিং করছেন তিনি। সেখান থেকেই অ্যাম্বারের এক ঘনিষ্ঠজন ওকে ম্যাগাজিনকে বলেন, বর্তমানে এই অভিনেত্রী মানসিকভাবে দারুণ বিপর্যস্ত। কারণ, তিনি জানেন না লস অ্যাঞ্জেলেসে ফিরে কোথায় যাবেন? কোথায় থাকবেন? এত দিন যে বাড়িতে তিনি ছিলেন, জনি ডেপ তার মালিকানা পাওয়ার পর থেকে সেখানে অন্যরা থাকতে শুরু করেছেন। সেখানে অ্যাম্বারের প্রবেশে রীতিমতো নিষেধাজ্ঞা জারি করা হয়েছে। এমনকি অ্যাম্বার তাঁর কিছু প্রয়োজনীয় জিনিস আনার জন্য সেখানে লোক পাঠালে তা দিতেও অস্বীকৃতি জানান ডেপের বন্ধুরা।উল্লেখ্য, অভিনেতা জনি ডেপের কাছ থেকে বিবাহবিচ্ছেদের পর পাওয়া সাত মিলিয়ন ডলার অ্যাম্বার একটি দাতব্য সংস্থায় দান করে দিয়েছেন। ওকে ম্যাগাজিন।
