
বলিউডের প্রভাবশালী তিন অভিনেতা সালমান, আমির ও শাহরুখ খানের সঙ্গে অভিনয়ের জন্য মুখিয়ে থাকেন বলিউডের বেশির ভাগ অভিনেত্রী। কিন্তু এ ক্ষেত্রে ব্যতিক্রম কঙ্গনা রানাউত। এখন পর্যন্ত তিন খানের কারও সঙ্গেই তিনি অভিনয় করেননি। কিছুদিন আগে ‘সুলতান’ ছবিতে সালমানের বিপরীতে অভিনয়ের প্রস্তাব পেলেও তা ফিরিয়ে দেন এই ‘কুইন’ তারকা। সম্প্রতি এমন চমৎকার প্রস্তাব ফেরানোর পেছনের কারণ জানালেন কঙ্গনা।গত কয়েক বছর ধরে একের পর এক ব্যবসাসফল ছবি উপহার দিয়ে চলেছেন সালমান খান। ছবিতে তাঁর অন্তর্ভুক্তি মানেই রমরমা ব্যবসা আর বক্স অফিসে ধুন্ধুমার সব কাণ্ড। সালমানের মতো বক্স অফিসে ঝড় তোলা একজন অভিনেতার সঙ্গে কাজের সুযোগ কেন হাতছাড়া করলেন, তার পেছনের কারণ জানাতে গিয়ে কঙ্গনা বলেন, ‘সুপারস্টারদের সঙ্গে বড় কলেবরের ছবিতে কাজ করলে সমান সুযোগ পাওয়া যায় না।’ সম্প্রতি এক খবরে এমনটিই জানিয়েছে ওয়ান ইন্ডিয়া।কঙ্গনা আরও বলেন, ‘সুপারস্টারদের কথা মাথায় রেখেই ছবির চিত্রনাট্য লেখা হয়। কারণ দর্শক তাঁদের দেখতেই সিনেমা হলে যায়। কিন্তু আমি কেবল তেমন চরিত্রই চাই যা সমান গুরুত্বপূর্ণ।’গত বছর মুক্তি পায় কঙ্গনা অভিনীত ‘কুইন’ ছবিটি। এতে অনবদ্য অভিনয়ের স্বীকৃতি হিসেবে সেরা অভিনেত্রী বিভাগে জাতীয় চলচ্চিত্র পুরস্কার পান করেন ২৮ বছর বয়সী এ অভিনেত্রী। এর আগে ২০০৯ সালে ‘ফ্যাশন’ ছবির জন্য সেরা পার্শ্ব অভিনেত্রী বিভাগে জাতীয় চলচ্চিত্র পুরস্কার পেয়েছিলেন তিনি। এ ছাড়া ফিল্মফেয়ার, জি সিনে, আইফা, স্টার গিল্ডসহ আরও অনেক পুরস্কার ঝুলিতে ভরেছেন কঙ্গনা।
আরও পড়ুন:-
‘খান’হীন খ্যাতি
