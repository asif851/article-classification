
হারিয়ে যাওয়ার জন্য শিলং নিঃসন্দেহে দারুণ সুন্দর জায়গা। হিমালয়ের পাদদেশে সবুজে মোড়া সারি সারি পাহাড় আর সবুজের চাদর বিছানো উপত্যকা। দূরে মেঘের দেশ ফুঁড়ে বরফের টুপি মাথায় দাঁড়িয়ে আছে গুরুগম্ভীর পর্বত চূড়া। এমন দৃশ্যপটে কার না হারিয়ে যেতে ইচ্ছা করবে। মুম্বাইয়ের জনপ্রিয় নায়িকা শ্রদ্ধা কাপুরও তাই হারিয়ে গেলেন শিলংয়ে গিয়ে।কিছুদিন আগেই বলিউডের ‘রক অন’ ছবির সিকুয়েলে অন্যতম প্রধান চরিত্রে অভিনয়ের ডাক পান শ্রদ্ধা কাপুর। অর্জুন রামপাল আর ফারহান আখতার অভিনীত ‘রক অন’ ছবিটি তরুণ প্রজন্মের মধ্যে তুমুল জনপ্রিয়তা পেয়েছিল। ফলে ছবিটির সিকুয়েল নিয়েও এরই মধ্যে শোরগোল শুরু হয়েছে বিটাউনে।‘রক অন টু’ নামে এই সিকুয়েলের শুটিং হবে শিলংয়ে। সে জন্যই সিনেমা ইউনিটের লোকজনের সঙ্গে শিলংয়ে যান শ্রদ্ধা। লোকেশন বাছাই এবং অন্যান্য টুকিটাকি চূড়ান্ত করার জন্য পরিচালকসহ দলের অনেকেই এখন সেখানে। কিন্তু মহারাষ্ট্রে জন্ম নেওয়া শ্রদ্ধা শিলংয়ের রূপে মুগ্ধ হয়ে আর নিজেকে ধরে রাখতে পারেননি। ‘রক অন টু’ সিনেমার নায়িকা তাই টুইটারে এক বার্তায় লিখেছেন,‘লস্ট ইন শিলং।’উল্লেখ্য, ‘রক অন টু’ ছবি পরিচালনার মধ্য দিয়েই বলিউডে পরিচালক হিসেবে আত্মপ্রকাশ করছেন সুজাত সওদাগর। এ ছাড়া প্রথম ছবি ‘রক অন’-এ ফারহান আখতারের স্ত্রীর ভূমিকায় অভিনয় করা প্রাচী দেশাই নতুন ছবিটিতে গুরুত্বপূর্ণ একটি চরিত্রে অভিনয় করবেন।
