
তারকা ও ভক্তদের মধ্যে যোগাযোগ রক্ষার অন্যতম দুটি মাধ্যম ফেসবুক ও টুইটার। ইনস্টাগ্রামেও ভক্তদের সঙ্গে যোগাযোগ রক্ষা করেন অনেক তারকা। ‘বেওয়াচ’ তারকা পামেলা অ্যান্ডারসনও ফেসবুক, টুইটার ও ইনস্টাগ্রামে সক্রিয় ছিলেন। কিন্তু সম্প্রতি সামাজিক যোগাযোগ রক্ষার ওয়েবসাইট ছেড়ে দেওয়ার ঘোষণা দেন তিনি। এরই মধ্যে তিনি নিজের ফেসবুক ও টুইটার অ্যাকাউন্ট বন্ধ করে দিয়েছেন। ইনস্টাগ্রাম অ্যাকাউন্ট বন্ধ না করলেও এখন থেকে কেবল ব্যক্তিগত কাজেই সেটি ব্যবহার করবেন তিনি। সামাজিক যোগাযোগ রক্ষার ওয়েবসাইট আর ব্যবহার করবেন না জানিয়ে সম্প্রতি এক টুইটার বার্তায় ৪৭ বছর বয়সী পামেলা লেখেন, ‘বিদায় টুইটার, ফেসবুক ও ইনস্টাগ্রাম। আমার এই সিদ্ধান্তের পেছনে ব্যক্তিগত কোনো কারণ নেই।’ এক খবরে এমনটিই জানিয়েছে নিউইয়র্ক ডেইলিনিউজ ডটকম।সামাজিক যোগাযোগ রক্ষার ওয়েবসাইটকে বিদায় জানানোর সিদ্ধান্ত নেওয়ার পেছনে কোনো ব্যক্তিগত কারণ নেই দাবি করলেও, কিছুদিন আগেই স্বামী রিক সলোমনের কাছ থেকে তৃতীয় বারের মতো বিচ্ছেদের আবেদন করেছেন পামেলা। সংগীতশিল্পী টমি লি ও কিড রকের সঙ্গে সংসার ভেঙে যাওয়ার পর ২০০৭ সালে চলচ্চিত্র প্রযোজক রিক সলোমনকে বিয়ে করেন পামেলা। মাত্র দুই মাস পর তাঁদের বিচ্ছেদ হয়ে যায়। ২০১৪ সালের জানুয়ারিতে ফের বিয়ে করেন পামেলা ও রিক। কিন্তু ছয় মাসের মাথায় আদালতে বিচ্ছেদের আবেদন করেন পামেলা। সপ্তাহ না পেরোতেই আবার পুনর্মিলনের পথে হাঁটেন তাঁরা। গত বছরের আগস্টে পামেলা বিচ্ছেদের আবেদন প্রত্যাহার করে নেওয়ার সিদ্ধান্তের কথা আদালতকে জানান। কিন্তু গত ফেব্রুয়ারি মাসে আবার বিচ্ছেদের আবেদন করেন তিনি।
