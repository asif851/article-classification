
এক যুগ ধরে অভিনয় করছেন মিশু সাব্বির। শুরুর দিকে অনেক নাটকে অভিনয় করলেও ইদানীং খুব বেছে কাজ করছেন। আজ রাতে এনটিভিতে দেখানো হবে ধারাবাহিক নাটক হাউস ৪৪। এতে অভিনয় করেছেন তিনি। এই নাটকসহ আরও বিভিন্ন বিষয়ে কথা হলো তাঁর সঙ্গে।শুনলাম, আপনি নাচ শিখছেন?মাঝে সিঙ্গাপুরে একটি স্টেজ শোয়ে অংশ নেওয়ার কথা ছিল আমার। যদিও শেষ পর্যন্ত অনুষ্ঠানটি আর হয়নি। তবে ওই শোয়ের জন্য আমাকে কয়েক দিন নাচ শিখতে হয়েছে। তখনই উপলব্ধি হলো, অভিনয়ের পাশাপাশি নাচটাও ভালোভাবে শিখলে তো মন্দ হয় না। সেই থেকে শুরু।ভালোবাসা দিবসের নাটক ‘হাতটা দাও না বাড়িয়ে’তে আপনাকে নেতিবাচক চরিত্রে দেখা গেছে...অভিনয়জীবনে এবারই প্রথম নেতিবাচক চরিত্রে কাজ করলাম। সবাই খুব প্রশংসা করছেন। অনেককে এও বলতে শুনেছি, আমাকে নাকি নেতিবাচক চরিত্রে ভালোই মানিয়েছে। একজন অভিনয়শিল্পী হিসেবে এটাই আমার সবচেয়ে বড় সার্থকতা।ওই নাটক দেখে মনে হলো, আপনার ওজন কিছুটা কমে গেছে?ঠিকই ধরেছেন। গত এক মাসে ১৪ কেজি ওজন কমিয়েছি! খাওয়াদাওয়ায় আমূল পরিবর্তন এনেছি। ভাত খাচ্ছি না। নিয়মিত সবজি, মাছ আর ফল খাচ্ছি। প্রতিদিন ছয় কিলোমিটার দৌড়াচ্ছি। ওজন কমানোর সুফলও পাচ্ছি।তা ওজন কমানোর চিন্তা মাথায় এল কেন?আমি বাইরের দেশের শিল্পীদের কাজ প্রচুর দেখি। এসব দেখে তাঁদের জীবনযাপন সম্পর্কে জানার চেষ্টা করি। তাঁদের অভিনয় নিয়ে বলার কিছু নেই। অবাক লাগে, তাঁরা অভিনয়ের পাশাপাশি শারীরিক গঠনের ব্যাপারেও বেশ সচেতন। কিন্তু আমরা শুধু অভিনয় করছি, টাকা কামাচ্ছি আর খাচ্ছি। নিজেদের শারীরিক গঠন নিয়ে কিছু ভাবছি বলে মনেই হয় না। মাস দুয়েক হলো আমার কাছে মনে হয়েছে, অভিনয়ের পাশাপাশি আমাকে স্বাস্থ্যের ব্যাপারেও সচেতন হতে হবে। এতে কাজের ক্ষেত্রে অনেক বেশি উদ্যম পাওয়া যায়, যা আমি এখন পাচ্ছি।‘হাউস ৪৪’ নাটক সম্পর্কে কিছু বলুন?একেবারে তরুণ অভিনয়শিল্পীরাই এই নাটকে কাজ করেছেন। তাঁদের থেকে আমি কিছুটা সিনিয়র হলেও পাল্লা দিয়ে কাজ করছি। নিজেকে সবার সঙ্গে মানিয়ে নিয়েছি। কাজটা বেশ উপভোগ করছি।
