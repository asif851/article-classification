
প্রেক্ষাগৃহে প্রদর্শনের পর ইউটিউবে চলে গেছে মৌসুমী অভিনীত অনেক সিনেমা। এই প্রথম ইউটিউবের জন্য তৈরি এক ছবিতে অভিনয় করেছেন তিনি। ইতিমধ্যে শেষ হয়েছে সুজয়ের চিঠি নামের ১০ মিনিটের ওই স্বল্পদৈর্ঘ্য ছবিটির শুটিং।মুক্তিযুদ্ধকালীন দুই তরুণ-তরুণীর পাওয়া না-পাওয়ার গল্প নিয়ে এর কাহিনি। গত বুধবার শুটিং স্পট থেকে প্রথম আলোর সঙ্গে আলাপে মৌসুমী বলেন, ‘এখনকার প্রজন্ম প্রযুক্তিনির্ভর, সবার হাতে স্মার্টফোন। সিনেমাপ্রেমীদের বিশাল একটা গোষ্ঠী আছেন, যাঁরা ইউটিউব ঘেঁটে নাটক সিনেমা ও গান দেখছেন। তাঁদের কাছেও যেতে চাই। সে জন্যই এ স্বল্পদৈর্ঘ্য ছবিতে অভিনয় করেছি।’নব্বইয়ের দশকের শুরুতে কেয়ামত থেকে কেয়ামত সিনেমায় অভিনয়ের মাধ্যমে দর্শকদের চোখের মণি হয়ে ওঠেন এই অভিনেত্রী। তারপর থেকে আর পেছনে ফিরে তাকাতে হয়নি তাঁকে। দীর্ঘ অভিনয়জীবনে দ্বিতীয়বারের মতো কোনো স্বল্পদৈর্ঘ্যে অভিনয় করলেন। বলেন, এর আগেরটি দেশের বাইরের কোনো উৎসবে দেখানোর জন্য বানানো হয়েছিল।’সুজয়ের চিঠি স্বল্পদৈর্ঘ্যে মৌসুমীর বিপরীতে অভিনয় করেছেন রাশেদ ভূঁইয়া। রাহাত চৌধুরীর রচনায় এটি পরিচালনা করেছেন ফাহমিদা প্রেমা।
