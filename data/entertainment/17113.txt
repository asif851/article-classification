

নায়করাজের মরদেহ নিজের কাঁধে বয়ে নিয়ে কবরের কাছে পৌঁছে দিয়েছেন শাকিব খান। কিংবদন্তি অভিনেতার স্নেহধন্য ঢালিউডের শীর্ষ নায়ক রীতিমতো শোকস্তব্ধ। গত সোমবারই পূর্বসূরির মৃত্যুসংবাদ পেয়ে ছুটে গিয়েছিলেন হাসপাতালে। একটি কথাও বলেননি। আজ দাফন শেষে সাংবাদিকদের জানালেন নিজের প্রতিক্রিয়া।
শাকিবের সঙ্গে রাজ্জাকের মরদেহ বয়েছেন অনেকেই। ছিলেন আরেক জনপ্রিয় নায়ক জায়েদ খান। তিন ছেলে বাপ্পারাজ, বাপ্পী ও সম্রাট তো ছিলেনই। সেই সঙ্গে ছিলেন আত্মীয়, বন্ধু ও ভক্তরা।
শাকিব গত দুই দিন রাজ্জাকের মৃত্যু নিয়ে কোনো কথা বলেননি। আসলে তিনি বলার মতো অবস্থায় ছিলেন না। আজ বনানীতে দাফন শেষে সে কথাই জানিয়েছেন, ‘আপনারা আমাকে অনেক কথা জিজ্ঞেস করেছেন। আমি এত দিন কিছুই বলতে পারিনি। তাঁর পরিবারের লোকজন জানেন, আমি তাঁর কতটা কাছের ছিলাম।’
তাঁর প্রিয় ‘রাজ্জাক স্যারে’র কথা বলতে গিয়ে কিছুটা আবেগপ্রবণই হয়ে গেলেন শাকিব, ‘জীবনের দুর্যোগপূর্ণ সময়ে তিনি আমার পাশে ছিলেন। পরামর্শ দিয়েছেন, সাহায্য-সহযোগিতা করেছেন। তিনি আমাকে বলেছেন জীবনে কীভাবে এগিয়ে যেতে হবে। সেগুলো আমার সারা জীবনের শিক্ষা হয়ে থাকবে। যেকোনো শিল্পী, সাংবাদিক সব সময় তাঁর কাছে আসতেন। তাঁর দরজা সবার জন্য খোলা থাকত। সবাইকে কিন্তু সাহায্য করেছেন, মন থেকে ভালোবেসেছেন। আর কিছুই বলার নেই, আপনারা তাঁর জন্য দোয়া করবেন।’
গতকাল মঙ্গলবার সকালে এফডিসিতে নায়করাজ রাজ্জাকের প্রথম জানাজায় উপস্থিত ছিলেন শাকিব। সেখান থেকে শহীদ মিনার ও বিকেলে গুলশানের আজাদ মসজিদের জানাজা—বাংলাদেশের চলচ্চিত্রের মহানায়কের মরদেহের সঙ্গে শাকিবের উপস্থিতি ছিল সার্বক্ষণিকই।
 
 
