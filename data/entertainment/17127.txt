

* আবারও অভিনব প্রতিবাদ করেছেন শিল্পীরা।
* যৌন নিপীড়নের প্রতিবাদ করার জন্য বেছে নেন ‘সাদা গোলাপ’। 
* আজ গ্র্যামি অ্যাওয়ার্ড অনুষ্ঠানে শিল্পীদের পোশাকের সঙ্গে ছিল সাদা গোলাপ।

আবারও অভিনব প্রতিবাদ করেছেন শিল্পীরা। তবে এবার প্রতিবাদ করেছেন সংগীতশিল্পীরা। যৌন নিপীড়নের প্রতিবাদ করার জন্য ৭ জানুয়ারি যুক্তরাষ্ট্রের ক্যালিফোর্নিয়ার দ্য বেভারলি হিলটনে গোল্ডেন গ্লোব অ্যাওয়ার্ড অনুষ্ঠানে সব তারকারা কালো পোশাক পরে এসেছিলেন। আর আজ সোমবার যুক্তরাষ্ট্রের নিউইয়র্কের ম্যাডিসন স্কয়ার গার্ডেনে ৬০তম গ্র্যামি অ্যাওয়ার্ড অনুষ্ঠানে শিল্পীরা প্রতিবাদ জানানোর জন্য বেছে নেন ‘সাদা গোলাপ’। এই অনুষ্ঠানে শিল্পীদের পোশাকের সঙ্গে ছিল সাদা গোলাপ।
ভয়েজেস অব এন্টারটেইনমেন্ট নামে এক সংগঠন টুইটারে লিখেছে, ‘সাদা গোলাপ শ্রদ্ধা প্রকাশের প্রতীক। নতুন করে শুরু এবং সুন্দর ভবিষ্যৎ গড়ার জন্য আশা তৈরি করে সাদা গোলাপ।’ সংগঠনটি সব শিল্পীকে সাদা গোলাপ গুঁজে আসার জন্য চিঠি দিয়ে অনুরোধ করেছে। কর্মক্ষেত্রে নারী-পুরুষের সমতা নিশ্চিত করা এবং যৌন হয়রানিমুক্ত কর্মক্ষেত্রের জন্য এরই মধ্যে ‘টাইমস আপ’ আন্দোলন গড়ে উঠেছে। এই আন্দোলনকে সমর্থন জানাতে এমন উদ্যোগ নিয়েছে সংগঠনটি।
ভয়েজেস অব এন্টারটেইনমেন্টের আহ্বানে সাড়া দিয়েছেন শিল্পীরা। গ্র্যামি অ্যাওয়ার্ড অনুষ্ঠানের পারফরমার লেডি গাগা সাদা গোলাপ লাগিয়েছেন কাঁধে। সঙ্গে ছিল ‘টাইমস আপ’ পিন। সাদা গোলাপ ছিল ক্লার্কসন, খালিদ, স্যাম স্মিথ, স্টিং, জেমস করডেন, জেইন মালিক, নিক জোনাস, ক্যামিলা ক্যাবেলো, কারডি বি, মাইলি সাইরাস আর মেরিল স্ট্রিপের পোশাকেও। গীতিকার ডায়ানে ওয়ারেন সাদা গোলাপ পরেননি, তবে তিনি দুই হাতে সাদা গ্লাভস পরে এসেছেন। এক হাতে লেখা ‘গার্ল’ আরেক হাতে লেখা ‘পাওয়ার’। টাইমস অব ইন্ডিয়া




