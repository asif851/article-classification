
সঞ্জয় লীলা বানসালির ‘পদ্মাবতী’র ওপর থেকে ফাড়া যেন কাটছেই না। রাজস্থানে এই ছবির শুটিংয়ের সময় সেট ভাঙচুর করা হয়েছিল, লাঞ্ছিত হয়েছিলেন পরিচালক। বাধ্য হয়ে শুটিং বন্ধ করতে হয়েছিল বানসালিকে। এরপর মহারাষ্ট্রের ঐতিহাসিক নগর কোলাপুরে লক্ষাধিক টাকা খরচ করে ‘পদ্মাবতী’র সেট নির্মাণ করা হয়। উগ্রবাদীরা সেখানেও হামলা চালায়। পুড়িয়ে দেওয়া হয় পুরো সেট।এত বাধা-বিপত্তি সত্ত্বেও বানসালি আবারও ছবির শুটিং শুরু করেছেন। কিন্তু ফের বিরতি নিতে হলো তাঁকে। এবার বিরতির কারণ এই ছবির মূল অভিনয়শিল্পী দীপিকা পাড়ুকোন। ঘাড়ের ব্যথায় কাহিল এই অভিনেত্রী আপাতত পূর্ণ বিশ্রামে আছেন। কাজেই ‘পদ্মাবতী’র শুটিং পেছাল আরও কয়েক দিন।একটি সূত্র জানায়, দীপিকা কয়েক দিন ধরেই ঘাড়ে ব্যথায় ভুগছিলেন। সম্প্রতি তাঁর ব্যথা আরও বেড়েছে। এই অবস্থায় রানি পদ্মাবতীর চরিত্রের ভারী পোশাক পরে নড়াচড়া করা তাঁর পক্ষে অসম্ভব। চিকিৎসক তাঁকে দুই থেকে তিন দিন সম্পূর্ণ বিশ্রামে থাকতে বলেছেন। সূত্রটি আরও জানায়, দীপিকা সেরে ওঠার পরেই শুরু হবে ‘পদ্মাবতী’র শুটিং। বলিউড বাবল
