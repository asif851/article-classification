
সরকারি ছুটির দিন হলেও গতকাল বাংলাদেশ জাতীয় জাদুঘর উন্মুক্ত ছিল দর্শনার্থীদের জন্য। শিশু ও প্রতিবন্ধীরা বিনা টিকিটে জাদুঘর দেখার সুযোগ পায়। শহীদ দিবস উপলক্ষে সকালে ছিল চলচ্চিত্র প্রদর্শনী। প্রধান মিলনায়নে দেখানো হয় জহির রায়হান পরিচালিত জীবন থেকে নেয়া। এ ছাড়া জাদুঘর প্রাঙ্গণে আয়োজিত হয় সাংস্কৃতিক অনুষ্ঠান। অনুষ্ঠানে ছিল গান, নাচ ও কবিতা পাঠের আয়োজন। আন্তর্জাতিক মাতৃভাষা দিবস উপলক্ষে জাদুঘরের নলিনীকান্ত ভট্টশালী প্রদর্শনী গ্যালারিতে ২৭টি স্টল বসিয়ে আয়োজিত হয় ভাষামেলা। বাংলাদেশ ও বহির্বিশ্বের বিভিন্ন জাতির নিজস্ব ভাষা ও বর্ণমেলা এতে প্রদর্শিত হয়। আর ২০ ফেব্রুয়ারি শুরু হওয়া পাঁচ দিনব্যাপী কারুশিল্প প্রদর্শনীর দ্বিতীয় দিন ছিল গতকাল। অনেক দর্শনার্থীর ভিড় ছিল এদিনও।
