
ক্যামেরা চালু হওয়ার কথা ছিল মে মাসের ২৯ তারিখে। যাঁদের দিকে তাক করে ক্যামেরা চালানো হবে, তাঁদের একত্র করতেই সব ওলট-পালট হয়ে গেছে। সে জন্যই দেরি হচ্ছে তারকাসংবলিত ছবি ওলট-পালট শুরু করতে।
ঢাকা ও কলকাতার তারকাদের নিয়ে টালিউডে শুরু হওয়ার কথা ছিল যৌথ প্রযোজনার কমেডি চলচ্চিত্র ওলট-পালট। কিন্তু ঝামেলা বাধাল শুভশ্রীর অন্য ছবির শুটিং। কোনো মতেই মেলানো যাচ্ছিল না এই নায়িকার শিডিউল। অথচ শুটিংয়ের জন্য সবাই প্রস্তুত। এ ছবিতে কলকাতার সোহমের নায়িকা হচ্ছেন ঢাকার পিয়া বিপাশা। এ ছাড়া ঢাকার জুটি হবেন মিম-শুভ, কলকাতার জুটি যিশু-তনুশ্রী। কিন্তু রোশানের কী হবে? খুঁজে পাওয়া যাচ্ছে না তাঁর নায়িকা। তবে এ নিয়ে খুব বেশি ভাবনার সময় নেই বলে জানিয়েছেন কলকাতার পরিচালক রবি কিনাগি। জুলাইয়ের প্রথম সপ্তাহে শুটিং শুরুর আগ মুহূর্তে রোশানের নায়িকা হাজির করা হবে।
ঢাকার পরিচালক আবদুল আজিজ জানিয়েছেন, সব প্রস্তুতি প্রায় শেষ। চরিত্রের পোশাকে অভিনেতাদের ক্যামেরার সামনে পরীক্ষা-নিরীক্ষা করা হয়েছে। এ ছবির জন্য নতুন ও আনন্দের খবর হচ্ছে, এর ক্রিয়েটিভ ডিরেকশনের দায়িত্ব নিয়েছেন টালিউডের বুম্বাদা প্রসেনজিৎ চট্টোপাধ্যায়। জানতে চাওয়া হয়েছিল, এত বড় একটি পরিসরে কাজ করতে কেমন লাগবে মিমের? ওলট-পালট ছবির ‘মোনালিসা’ মিম বলেছেন, ‘এই প্রথম এমন কোনো কমেডি ছবিতে কাজের সুযোগ পেয়েছি। গল্পটা পড়েছি, আলোচনা করেছি পরিচালকদের সঙ্গেও। মনে হয় কাজটা মজার হবে।’
যৌথ প্রযোজনায় এ ছবি নির্মাণ করছে বাংলাদেশের জাজ মাল্টিমিডিয়া এবং ভারতের কলকাতার গ্রিনটাচ এন্টারটেইনমেন্ট। বেশি দিন অপেক্ষা করতে হবে না, ওলট-পালট মুক্তি পাবে অক্টোবরে, দুর্গাপূজায়।

