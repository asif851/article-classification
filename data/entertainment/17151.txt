
ভালো বিপাকে পড়েছেন রণবীর কাপুর। সাবেক প্রেমিকা ক্যাটরিনা কাইফের প্রশংসা করতে গিয়ে তাঁকে তুলনা করেছেন কথিত আরেক সাবেক প্রেমিকা সোনম কাপুরের সঙ্গে। তাতেই গোল বেধেছে। ব্যথিত হয়েছেন সোনম। ভীষণ রেগে আছেন রণবীরের ওপর।ক্যাটরিনার সঙ্গে জাগ্গা জাসুস ছবির প্রচারণা করে বেড়াচ্ছেন রণবীর কাপুর। সে রকম এক অনুষ্ঠানে সরল মনেই রণবীর বলেছেন, ‘বন্ধু সোনম কাপুরের মতো ক্যাটরিনা কাইফও দারুণ ফ্যাশনসচেতন।’ সোনম এমন সব ফ্যাশন ডিজাইনারের নাম জানেন, যাঁদের ব্যাপারে ভারতের অনেক তারকার ধারণাই নেই, ক্যাটরিনাও নাকি তেমন। এ কথা শুনে ক্যাটরিনার অনুভূতি কেমন হয়েছিল, সেটা অবশ্য জানা যায়নি। তবে সোনমের এক ঘনিষ্ঠজন জানিয়েছেন, ‘ফ্যাশনিস্তা’ সোনম বিষয়টিকে সহজভাবে নেননি।ক্যাটরিনা ও সোনমের সম্পর্ক খারাপ নয়। একসঙ্গে বিভিন্ন সময় বিভিন্ন অনুষ্ঠানে অংশ নিয়েছেন তাঁরা। তবে বলিউডের ‘ফ্যাশন ডিভা’র খেতাবটি কারও সঙ্গে ভাগাভাগি করতে নারাজ সোনম। তাই রণবীরের মুখ থেকে এমন তুলনা শুনে কিছুতেই মন থেকে মেঘ কাটছে না এই বলিউড অভিনেত্রীর।সূত্র: বলিউড লাইফ
