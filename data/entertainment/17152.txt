
আবার ছবির প্রদর্শনী হবে শ্যামলী প্রেক্ষাগৃহে। জানা গেছে, ১২ এপ্রিল এই প্রেক্ষাগৃহে জোনাকীর আলো ছবির উদ্বোধনী প্রদর্শনী হবে। আর একই প্রেক্ষাগৃহে দর্শকেরা ছবিটি দেখতে পাবেন ১৪ এপ্রিল, পয়লা বৈশাখ থেকে। জানালেন জোনাকীর আলো ছবির পরিচালক খালিদ মাহমুদ মিঠু। তিনি বলেন, ‘যখন দেশের অনেক প্রেক্ষাগৃহ বন্ধ হয়ে যাচ্ছে, ওই সময় শ্যামলী প্রেক্ষাগৃহ আবার চালু হচ্ছে। এটা আমাদের চলচ্চিত্রের জন্য একটি ইতিবাচক খবর। আর শুরুতেই আমার ছবিটির প্রদর্শনী হবে, তা আমার জন্য অবশ্যই আনন্দের।’শ্যামলী প্রেক্ষাগৃহের পাশাপাশি পয়লা বৈশাখ থেকে স্টার সিনেপ্লেক্স, ব্লকবাস্টার সিনেমাসসহ আরও কয়েকটি প্রেক্ষাগৃহে প্রদর্শিত হবে ছবিটি।
জোনাকীর আলো ছবি নিয়ে মিঠু বলেন, ‘এটি আমার দ্বিতীয় ছবি। এই ছবির কাজ করতে গিয়ে আমি শিল্প আর বাণিজ্যকে পাশাপাশি রেখেছি। আবার বাণিজ্যের চাপে যেন শিল্প ধ্বংস হয়ে না যায়, সেদিকেও খেয়াল রেখেছি।’
গত মাসে ভারতের মুম্বাই আন্তর্জাতিক চলচ্চিত্র উৎসবে দর্শক জরিপে সেরা ছবির পুরস্কার পেয়েছে জোনাকীর আলো। ছবিতে অভিনয় করেছেন ইমন, মীম, কল্যাণ প্রমুখ।
খালিদ মাহমুদ মিঠুর প্রথম ছবি গহীনে শব্দ।
