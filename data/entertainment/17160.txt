
‘হ্যারি পটার’ ছবিতে অভিনয় করে নাম কামানোর পর সত্যিই অস্বস্তিতে পড়ে গিয়েছিলেন এমা ওয়াটসন। তাঁর প্রতি সাধারণ মানুষের আগ্রহ এমাকে বিপর্যস্ত করে তুলত। তাই এমন এক ফন্দি এঁটেছিলেন তিনি, যেন মানুষ মনে করে, এমা একেবারেই একঘেয়ে এক মেয়ে। আর তাতে নিজের সঙ্গে বোঝাপড়া করে নেওয়ার সুযোগ হতো তাঁর।
এমা ওয়াটসন জানালেন, এর সবই ছিল ভান! মনোযোগের কেন্দ্রবিন্দুতে থাকলে তিনি অস্বস্তি বোধ করতেন বলেই মানুষের সামনে নিজেকে ‘একঘেয়ে নিরস’ প্রমাণ করার ভান করতেন। ২৫ বছর বয়সী এই অভিনেত্রী যখন ‘হ্যারি পটার’ সিরিজে হারমায়োনি গ্রেঞ্জারের চরিত্রে অভিনয় করতে আসেন, তখন তাঁর বয়স ছিল মাত্র দশ। তখন থেকেই মানুষের মনোযোগের বাইরে থাকার আপ্রাণ চেষ্টা করে যাচ্ছেন এমা।এক সাক্ষাৎকারে এমা বলেছেন, ‘আমি সবাইকে এটাই বোঝাতে চাইতাম যে আমার চেয়ে নিরস আর কেউ নয়। কারণ আমি আমার নিজের সময়টা নিজের মতোই উপভোগ করার চেষ্টা করতাম এবং নিজেকে চেনার চেষ্টা করতাম।‘আমার বয়স এখন ২৫। এই বয়সে এসেই আমি বুঝতে পারলাম, আমার একটা নিজস্বতা আছে যা নিয়ে আমি স্বস্তি বোধ করি। আমি যা বলি, যা করি, সেসবের মধ্যে নিজস্বতা আছে। আমি চাই না আমার ভিতর ও বাইরের জগতের মধ্যে একটা বিশাল ব্যবধান গড়ে উঠুক। আমি এই ভারসাম্যটাই খুঁজে পাচ্ছিলাম না।’‘আমার বেশ কিছুসংখ্যক বন্ধু আছে, নিজের ব্যাপারে যাদের রয়েছে পরিষ্কার ধারণা। তারা জানে কী তারা ভালোবাসে। যেমন, তারা ঘাসের গন্ধ ভালোবাসে, তারা জানে কোন রংটা তাদের পছন্দ। আমি নিজের মত নিয়ে দ্বিধায় ভুগতাম বলে এই মেয়েদের ঈর্ষা করতাম। আমার প্রতি মানুষের আগ্রহ দেখে সত্যিই আমি ভয় পেতাম।’ টাইমস অব ইন্ডিয়া
