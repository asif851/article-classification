
পশ্চিমবঙ্গের জনপ্রিয় লেখক শীর্ষেন্দু মুখোপাধ্যায়কে গান শোনাবেন বাংলাদেশের জনপ্রিয় সংগীতশিল্পী দিনাত জাহান মুন্নী। লালন ভক্ত শীর্ষেন্দুর পছন্দের গান ‘আমি অপার হয়ে বসে আছি’ গানটি তিনি গেয়ে শোনাবেন বলে জানিয়েছেন।
আজ সন্ধ্যা ছয়টায় ছায়ানট মিলনায়তনে খোলা হবে ‘সাধের নাগর’ নামের একটি মিশ্র অ্যালবামের মোড়ক। সেই অনুষ্ঠানে অংশ নেবেন লেখক শীর্ষেন্দু মুখোপাধ্যায়। অনুষ্ঠানে উপস্থিত থাকবেন আরও বেশ ক’জন সম্মানিত অতিথি।সহিদ রাহমানের কথায় ‘সাধের নাগর’ অ্যালবামে গেয়েছেন ১১ জন শিল্পী। তাঁরা হলেন কুমার বিশ্বজিৎ, মমতাজ, শফি মণ্ডল, দিনাত জাহান মুন্নী, ফকির শাহবুদ্দিন, প্রতিক হাসান, সাব্বির, আশিক, পুলক, নিশিতা ও ঐশী। গানগুলির সুর করেছেন মকসুদ জামিল মিন্টু, মিল্টন খন্দকার, মান্নান মোহাম্মদ, বিনোদন রায়। সহিদ রাহমান জানান, অনুষ্ঠানে মুন্নীর পাশাপাশি আরও গান করবেন বাউল শফি মণ্ডল, নিশিতাসহ আরও অনেকে।‘সাধের নাগর’ অ্যালবামটি প্রকাশ করছে জি সিরিজ।
