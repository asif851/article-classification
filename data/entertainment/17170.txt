
অসম্ভবকে সম্ভব করলেন নির্মাতা বিশাল ভরদ্বাজ। তাঁর পরবর্তী ছবি ‘রেঙ্গুন’-এ নায়িকা রূপে দেখা যাবে কঙ্গনা রনৌতকে, এটা পুরোনো খবর। চমক আছে অন্য জায়গায়। এই ছবিতে একসঙ্গে নায়কের ভূমিকায় দেখা যাবে সাইফ আলী খান আর শহীদ কাপুরকে। এমন দুজন নায়ককে কোনো চলচ্চিত্রে একসঙ্গে আনার খবরটা তো এত জলদি পুরোনো হওয়ার নয়। কারণ এদের মধ্যে একজন কারিনা কাপুরের স্বামী, অন্যজন সাবেক প্রেমিক। এই ছবিতে নায়িকার চরিত্রে কঙ্গনার জায়গায় কারিনাকে নিলে তো রীতিমতো ইতিহাস তৈরি হয়ে যেত! কে জানে, এমন ‘সুখবর’ দর্শক হয়তো শিগগিরই পেতে যাচ্ছেন। তবে দর্শক কারিনার সাবেক প্রেমিক শহীদ এবং স্বামী সাইফকে রুপালি পর্দায় একসঙ্গে দেখতে পাচ্ছেন, আপাতত এটাই বড় ঘটনা। কারিনার সঙ্গে শহীদের প্রেম এবং সাইফের সঙ্গে বিয়ের ঘটনা অবশ্য এই দুই নায়কের সম্পর্কে নেতিবাচক প্রভাব ফেলেনি কখনোই। দহরম-মহরম না থাকলেও এদের মধ্যে কখনো মুখ দেখাদেখি বন্ধ ছিল, এমনটাও নয়। খবর রটেছে, মুম্বাইয়ের একটি ব্যায়ামাগারে সম্প্রতি সাইফ-কারিনা এবং শহীদ-মিরা দম্পতির দেখা হয়ে গিয়েছিল। একটি সূত্র জানিয়েছে, সেখানে নাকি তাঁদের বেশ স্বাভাবিক ভঙ্গিতে কিছুক্ষণ আলাপ করতে দেখা গেছে।একটি সাক্ষাৎকারে ‘হায়দার’ ছবির পরিচালক বিশাল ভরদ্বাজের কাছে জানতে চাওয়া হয়, তিনি কীভাবে একই চলচ্চিত্রের জন্য এই দুই নায়ককে রাজি করালেন? উত্তরে রসিকতা করে বিশাল বলেন, ‘আমি পারলে কারিনা কাপুরকেও এই চলচ্চিত্রের জন্য নির্বাচন করতাম।’ তবে বিশাল অবশ্য ‘রেঙ্গুন’-এর জন্য কারিনার কথা ভাবেননি। কঙ্গনার কথা ভেবেই এই ছবির চিত্রনাট্য লিখেছেন বলে জানিয়েছেন। আর শহীদ বা সাইফ কাউকেই এই চলচ্চিত্রের জন্য জোর করে রাজি করাতে হয়নি তাঁর। বিশাল বলেন, ‘তারা আমার সঙ্গে কাজ করতে চায়। আমিও চেয়েছি তাদের সঙ্গে কাজ করতে। আমি তাদের এই ছবির জন্য রাজি করাতে যাইনি। আমার ছবির গল্প তাদের কাজ করতে আগ্রহী করেছে।’
‘রেঙ্গুন’ ছবির স্ক্রিপ্ট লিখেছেন বিশাল ভরদ্বাজ এবং বাসারাত পীর। মুম্বাইয়ের অরুণাচল প্রদেশে নভেম্বর থেকে এই নতুন ছবির কাজ শুরু হওয়ার কথা। দ্য ইন্ডিয়ান এক্সপ্রেস।
