
মঙ্গলবার রাতে একসঙ্গে চলচ্চিত্র দিবসের অনুষ্ঠানে পারফর্ম করেন নিরব ও আইরিন। পরদিন সকালে চিত্রনায়ক নিরব সামাজিক যোগাযোগমাধ্যম ফেসবুকে একটি পোস্ট দিয়ে লেখেন ‘একটু অন্যভাবে যাচ্ছি এবার’। কোথায় যাচ্ছেন, কেন যাচ্ছেন, তা পরিষ্কার করে উল্লেখ না করলেও চেকইন-এ দেখা যায় সিলেট। এদিকে চিত্রনায়িকা আইরিনের ফেসবুক পোস্টও দেখাচ্ছে—সিলেটে নাকি তিনি অলস সময় কাটাচ্ছেন। তাহলে অনুষ্ঠান শেষ করে সিলেটে কী করছেন তাঁরা?
বুধবার বিকেলে নিরবের সঙ্গে কথা হলে তিনি জানান, ‘নতুন একটি সিনেমার শুটিং করতেই আমরা এখানে এসেছি। একটু রহস্য রাখতেই এমন পোস্ট দিলাম। তা ছাড়া আমরা যে সিনেমার শুটিং করতে সিলেটে এসেছি তা সম্পর্কে এখনই কিছু প্রকাশ করতে চাইনি। প্রথম লটের শুটিং শেষ করেই তবে সবকিছু জানাতে চেয়েছিলাম। কিন্তু এখন তো আর না জানিয়ে পারলাম না।’সিলেটে নিরব ও আইরিন ‘রৌদ্রছায়া’ সিনেমার শুটিং করছেন। পরিচালক বুলবুল জিলানী। ছবির গল্প নিয়ে নিরব বলেন, ‘সিনেমাটির প্রেক্ষাপট মুক্তিযুদ্ধ ও দেশ স্বাধীনের পরবর্তী সময়। গল্পটা বর্তমান সময় পর্যন্ত গড়িয়েছে।’ দুজন জুটি হয়ে এবারই প্রথম কোনো সিনেমায় অভিনয় করছেন। আইরিন বললেন, ‘আমরা বেশ কয়েকটি স্টেজ শো’তে নানা ধরনের পরিবেশনায় অংশ নিয়েছি। সে কারণেই আমাদের নিয়ে সিনেমায়ও জুটি করা হয়েছে।’ বৃহস্পতিবার রাতে নিরবের সঙ্গে আবার কথা হলে বললেন, ‘সিনেমায় আমি জমিদারের নাতির চরিত্রে অভিনয় করছি। এর বেশি কিছু এখন আর বলতে চাই না।’ র‍্যাম্প মডেলিং থেকে অভিনয়ে আসা আইরিন এরই মধ্যে কয়েকটি সিনেমায় অভিনয় করেছেন। সিনেমার গল্পটা তাঁর কাছে ভীষণ ভালো লেগেছে বলে জানান তিনি। বললেন, ‘মুক্তিযুদ্ধকে উপজীব্য করে নির্মিত কোনো সিনেমায় এখন পর্যন্ত আমার অভিনয়ের সুযোগ হয়ে ওঠেনি। এটা অবশ্য সরাসরি যুদ্ধের গল্প না। তারপরও এমন একটি কাজের অংশ হতে পেরে খুবই ভালো লাগছে।’সিলেটের নানা জায়গায় আগামী ১৪ এপ্রিল পর্যন্ত ‘রৌদ্রছায়া’ সিনেমার শুটিং করবেন নিরব ও আইরিন। এতে তাঁদের সঙ্গে আরও আছেন সুষমা সরকার।
