
ভালোবাসা দিবসে প্রতি বছরেই থাকে ভালোবাসার নাটক। ‘ক্লোজ আপ কাছে আসার গল্প’ থেকে বাছাইকৃত গল্প নিয়ে তৈরি হয় নাটক। এত দিন টিভির পর্দায় এ নাটকগুলো দেখে আসছেন তরুণ অভিনেত্রী সাবিলা নূর। দর্শক থেকে এবার তিনি নিজেই সেরকম এক ভালোবাসার নাটকের নায়িকা হচ্ছেন।শিহাব আর-রাশাদের লেখা গল্প নিয়ে তৈরি হচ্ছে নাটক ‘শত ডানার প্রজাপতি’। ভালোবাসার গল্পটিকে নাট্যরূপ দিয়েছেন নাটকটির পরিচালক মাবরুর রশীদ। এতে সাবিলার চরিত্রটির নাম সুকন্যা।এই নাটকে অভিনয় নিয়ে দারুণ রোমাঞ্চিত সাবিলা নূর। তিনি জানান, এই নাটকগুলো তরুণদের মধ্যে দারুণ আলোচিত হয়। তিনিও মনোযোগ দিয়ে নাটকগুলো দেখে আসছেন। সাবিলা বলেন, ‘এই বিশেষ নাটকে অভিনয়ের সুযোগ পেয়ে আমি আনন্দিত।’এর আগে তাহসান-মিথিলা, জন-অপূর্ণা, শখ-নিলয়দের নিয়ে ‘ক্লোজ আপ কাছে আসার গল্প’ সিরিজে তৈরি হয়েছে এমন ভালোবাসা দিবসের নাটক। সাবিলা বলেন, ‘কাজটি আমাদের মতো নতুনদের জন্য অনেক চ্যালেঞ্জেরও।’এ প্রসঙ্গে পরিচালক মাবরুর রশীদ বলেন, ‘এর আগে এ ধরনের নাটকে তুলনামূলক জ্যেষ্ঠ অভিনেতা-অভিনেত্রীদের নেওয়া হতো। নতুনদের নিয়ে এই প্রথম কাজ হচ্ছে। নতুনদের কাজের প্রতি আন্তরিকতা একটু বেশিই থাকে। সুযোগ দিলে তাঁরা সবকিছু উজাড় করে কাজ করেন।’নাটকটিতে সাবিলা নূরের বিপরীতে অভিনয় করছেন ফারহান আহমেদ জোভান। এরই মধ্যে নাটকটির এক দিনের শুটিং সম্পন্ন হয়েছে। বাকি কাজ শুরু হবে শনিবার থেকে। ‘শত ডানার প্রজাপতি’ নাটকটি ভালোবাসা দিবসে বাংলাভিশনে দেখানো হবে।
