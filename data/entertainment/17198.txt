
শাহরুখ খান, ঐশ্বরিয়া রাই বচ্চন, কারিনা কাপুরের মতো জনপ্রিয় বলিউডের তারকাদের মতো এবার লন্ডনের মাদাম তুসো জাদুঘরে ঠাঁই পেতে যাচ্ছে ‘বুম’ তারকা ক্যাটরিনা কাইফের মোমের মূর্তি। সম্প্রতি লন্ডনের মাদাম তুসো জাদুঘর কর্তৃপক্ষ তাঁদের ওয়েবসাইটে বিষয়টির সত্যতা নিশ্চিত করেছে।
ক্যাটরিনার মোমের মূর্তি মাদাম তুসোয় ঠাঁই পেতে যাচ্ছে ঘোষণা দিয়ে লন্ডনের মাদাম তুসো জাদুঘর কর্তৃপক্ষ তাঁদের অফিশিয়াল ওয়েবসাইটে লিখেছে, ‘মোমের মূর্তির অবয়ব কেমন হবে, তা নিয়ে আমাদের ভাস্কর ও শিল্পীদের সঙ্গে আলোচনা করেছেন ক্যাটরিনা। একটি নাচের ভঙ্গিমার মোমের মূর্তি স্থাপনের সিদ্ধান্ত নেওয়া হয়েছে। সঠিক মাপে মূর্তি তৈরির জন্য সম্প্রতি মুম্বাইয়ে ক্যাটরিনার প্রয়োজনীয় সব মাপ নেওয়া হয়েছে। পুরো কাজে তিনি অনেক সহযোগিতা করেছেন।’ এক খবরে এমনটিই জানিয়েছে এনডিটিভি।ক্যাটরিনার মোমের মূর্তি তৈরিতে কাজ করবেন অন্তত ২০ জন শিল্পী। আগামী বসন্তের মধ্যেই মূর্তি তৈরির কাজ শেষ হওয়ার সম্ভাবনা রয়েছে। এরপর লন্ডনে ক্যাটরিনা নিজেই তাঁর মোমের মূর্তি উন্মোচন করবেন।
