
১৯৩২ সাল থেকে শুরু করে ২০১৩ সাল পর্যন্ত বাংলা ছবির জনপ্রিয় ২৩৩টি গান নিয়ে ভারতের সারেগামা প্রকাশ করেছে ১২টি সিডির অ্যালবাম হান্ড্রেড ইয়ারস অব বেঙ্গলি ফিল্ম মিউজিক। অ্যালবামটি এখন এ দেশের শ্রোতাদের হাতে পৌঁছে দিচ্ছে বড় মগবাজার গ্র্যান্ড প্লাজার ইউনিভার্সেল মিউজিক।অ্যালবামের মুখবন্ধে জয়তী গঙ্গোপাধ্যায় লিখেছেন, ‘বাংলা চলচ্চিত্রের চিরস্মরণীয় ২৩৩টি গান দিয়ে সাজানো এই ১২টি সিডির অ্যালবাম সংগীতপ্রেমী মানুষকে মুগ্ধ করবে। আপ্লুত করবে। স্মৃতিমেদুরতায় আচ্ছন্ন শ্রোতারা বাংলা চলচ্চিত্রের ইতিহাসের হলুদ পাতা উল্টে যাবেন মনে মনে। ভারতীয় সিনেমার শতবর্ষ পূর্তি উপলক্ষে ১২টি সিডির মাধ্যমে সেই জনপ্রিয় গানগুলো শ্রোতাদের হাতে পৌঁছে দিয়ে সারেগামা ইন্ডিয়া লিমিটেড চলচ্চিত্রের ইতিহাসের প্রতি আমাদের আগ্রহ বৃদ্ধি করেছে।’
