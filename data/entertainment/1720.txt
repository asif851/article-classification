
দীপ্ত টিভির সম্প্রচার শুরুর দিন থেকেই প্রচারিত হচ্ছে পালকি ও অপরাজিতা নামে দুটি দীর্ঘ ধারাবাহিক। আজ ধারাবাহিক দুটির ৫০০তম পর্ব প্রচারিত হবে। সপ্তাহের শনি থেকে বৃহস্পতিবার সন্ধ্যা সাড়ে ছয়টায় প্রচারিত হয় অপরাজিতা। কথাসাহিত্যিক আশাপূর্ণা দেবীর বালুচরী উপন্যাস অবলম্বনে নির্মিত এই ধারাবাহিকে মধ্যবিত্ত এক হার না-মানা নারীর গল্প দেখানো হয়েছে। এতে অভিনয় করেছেন নাইরুজ সিফাত, আফজাল কবীর, চিত্রলেখা গুহ, সায়মা করিম, মাহবুবা রেজানূর, আতিক রহমান, নুসরাত জাহান খান, শারমীন আঁখী প্রমুখ।অপরাজিতার পরপরই প্রচারিত হয় পালকি। একজন সাধারণ মেয়ের অসাধারণ হয়ে ওঠার গল্প নিয়েই নির্মিত হয়েছে নাটকটি। এতে অভিনয় করেছেন তানিয়া বৃষ্টি, রানী আহাদ, ইমতু রাতিশ, ঝুনা চৌধুরী, নূনা আফরোজ, মোহাম্মদ বারী, সুজাতা, গীতশ্রী, শিরিন আলম প্রমুখ। নাটকটি পরিচালনা করেছেন মোস্তফা মনন।
