
চলচ্চিত্র অভিনেতা মনোয়ার হোসেন ডিপজল গুরুতর অসুস্থ। তিনি হৃদ্‌রোগে আক্রান্ত হয়েছেন। তাঁর ফুসফুসে পানি জমেছে। গতকাল মঙ্গলবার বিকেলে বাসায় অসুস্থ হয়ে পড়েন তিনি। এরপর তাঁকে দ্রুত রাজধানীর ল্যাবএইড হাসপাতালে নেওয়া হয়। চিকিৎসকেরা তাঁকে করোনারি কেয়ার ইউনিটিতে (সিসিইউ) ভর্তি করেন। তিনি ডা. বরেণ চক্রবর্তীর তত্ত্বাবধানে চিকিৎসাধীন আছেন।
আজ বুধবার সকালে কথা হলো ডিপজলের ঘনিষ্ঠজন ও চলচ্চিত্র পরিচালক মনতাজুর রহমান আকবরের সঙ্গে। তখন তিনি ছিলেন হাসপাতালে। প্রথম আলোকে জানান, আজ বিকেলে ডিপজলকে সিঙ্গাপুর নেওয়া হচ্ছে। এয়ার অ্যাম্বুলেন্স আনা হচ্ছে। বেলা তিনটা নাগাদ ডিপজলকে নিয়ে এয়ার অ্যাম্বুলেন্স রওনা দেবে। তাঁকে সিঙ্গাপুরে মাউন্ট এলিজাবেথ হাসপাতালে ভর্তি করা হবে। ডিপজলের সঙ্গে সিঙ্গাপুরে যাচ্ছেন তাঁর স্ত্রী জবা ও মেয়ে অলিজা মনোয়ার।
চলচ্চিত্র অভিনয়ের পাশাপাশি ডিপজল প্রযোজনা করছেন। নেতিবাচক ও ইতিবাচক দুই ধরনের চরিত্রে অভিনয় করে তিনি দর্শকদের কাছে জনপ্রিয় হয়েছেন। তিনি রাজনীতি এবং ব্যবসার সঙ্গেও জড়িত। আগামী মাসে মুক্তি পাচ্ছে ডিপজল অভিনীত ‘দুলাভাই জিন্দাবাদ’ ছবিটি। এই ছবিতে অভিনয় করেছেন মৌসুসী ও মিম। এ ছাড়া ছটকু আহমেদ পরিচালিত ‘এক কোটি টাকা’ ছবির বেশির ভাগ কাজ তিনি শেষ করেছেন।
