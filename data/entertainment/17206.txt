
হলিউডের তারকা হওয়ার স্বপ্ন দেখেছিলেন প্রিন্সেস ডায়ানা। স্বপ্ন পূরণের জন্য প্রেমিক ও চলচ্চিত্র প্রযোজক দোদি আল ফায়েদের সঙ্গে লস অ্যাঞ্জেলেসে স্থায়ীভাবে বসবাসের পরিকল্পনাও করেছিলেন তিনি। কিন্তু তার আগেই ১৯৯৭ সালে প্যারিসে মর্মান্তিক সড়ক দুর্ঘটনায় নিহত হন ডায়ানা ও দোদি। সম্প্রতি ডায়ানা সম্পর্কে চমকপ্রদ এ তথ্য জানিয়েছেন ‘রবিনহুড’খ্যাত অস্কারজয়ী হলিউডের অভিনেতা, নির্মাতা ও প্রযোজক কেভিন কস্টনার।১৯৯২ সালে মুক্তি পেয়েছিল কেভিন কস্টনার ও প্রয়াত হুইটনি হিউস্টন অভিনীত ব্যবসাসফল ছবি ‘দ্য বডিগার্ড’। ছবিটির সিক্যুয়েলে ডায়ানার সঙ্গে জুটি বেঁধে অভিনয়ের কথা হয়েছিল বলেই জানিয়েছেন ৫৯ বছর বয়সী কেভিন কস্টনার।এ প্রসঙ্গে কেভিনের ভাষ্য, ‘ডায়ানার সঙ্গে অভিনয় করার দারুণ এক সুযোগ এসেছিল আমার জীবনে। ‘‘দ্য বডিগার্ড’’ ছবির সিক্যুয়েলে আমার বিপরীতে অভিনয় করতে চেয়েছিলেন ডায়ানা। ছবিটিতে অভিনয়ের জন্য আনুষ্ঠানিক ঘোষণা না দিলেও তিনি মনেপ্রাণে ছবিটিতে অভিনয় করতে চেয়েছিলেন। অনেকের কাছে অবিশ্বাস্য মনে হলেও, আমি যা বলছি তা পুরোপুরি সত্য।’ সম্প্রতি এক খবরে এমনটিই জানিয়েছে যুক্তরাজ্যের ‘দ্য ডেইলি স্টার’ পত্রিকা।
প্রসঙ্গত, মিসরের ধনাঢ্য ব্যবসায়ী মোহাম্মদ আল ফায়েদের ছেলে দোদি আল ফায়েদ বাবার ব্যবসা দেখার পাশাপাশি চলচ্চিত্র প্রযোজনার সঙ্গেও যুক্ত ছিলেন। ‘দ্য স্কারলেট লেটার’, ‘হুক’ ‘এফ/এক্স’, ‘ব্রেকিং গ্লাস’সহ একাধিক ব্রিটিশ ও মার্কিন চলচ্চিত্রের প্রযোজক ছিলেন তিনি। ‘এফ/এক্স’ টিভি সিরিজের ক্রিয়েটিভ কনসালট্যান্ট হিসেবেও দায়িত্ব পালন করেছেন দোদি।মার্কিন মডেল কেলি ফিশারের সঙ্গে বাগদানের পর ১৯৯৭ সালের জুলাই মাসে ডায়ানার প্রেমে পড়েন দোদি। তিনি ডায়ানাকে পেয়ে কেলি ফিশারের সঙ্গে বাগদান ভেঙে দেন। একই বছরের ৩১ আগস্ট সড়ক দুর্ঘটনায় নিহত হন দোদি ও ডায়ানা। এভাবে মাত্র ৩৬ বছর বয়সে পৃথিবীর মায়া কাটিয়ে চলে যান ডায়ানা। আর মৃত্যুকালে দোদির বয়স হয়েছিল ৪২ বছর।
