

আগামীকাল শুক্রবার বাংলাদেশ চলচ্চিত্র শিল্পী সমিতির নির্বাচন। শেষ মুহূর্তে জমে উঠেছে নির্বাচনী প্রচারণা। এতে প্রতিদ্বন্দ্বিতা করছে তিনটি প্যানেল। তিন প্যানেলের সভাপতি প্রার্থীর কাছে রাখা হয়েছিল একটি প্রশ্ন। নিজেদের ইশতেহারের সবচেয়ে গুরুত্বপূর্ণ প্রতিশ্রুতি কোনগুলো, যেগুলোর ভিত্তিতে তাঁদের প্যানেলকে ভোট দেবেন শিল্পীরা?

সমিতির ভাবমূর্তি উদ্ধার করব
ওমর সানী
বর্তমান চলচ্চিত্র শিল্পী সমিতি সম্পর্কে শিল্পীদের মধ্যে কিছু নেতিবাচক ধারণা আছে। জিতলে সমিতির ভাবমূর্তি উদ্ধার করাই হবে আমাদের প্রথম কাজ। মাননীয় প্রধানমন্ত্রীর সহায়তায় বিদেশি ছবির আগ্রাসন বন্ধে কাজ করব। চলচ্চিত্রকে এগিয়ে নিতে চলচ্চিত্রের সব সংগঠনকে এক কাতারে আনতে কাজ করব। বর্তমান অভিভাবকহীন শিল্পী সমিতিকে সক্রিয় করে তুলতে যা যা করা দরকার, সব করব। চলচ্চিত্রশিল্পীদের নিয়ে দেশ ও দেশের বাইরে অন্তত ১০টি কনসার্ট করতে চাই। সেখান থেকে পাওয়া অর্থ সহায়তা হিসেবে দেওয়া হবে দুস্থ শিল্পীদের। যৌথ প্রযোজনার ছবিগুলো সঠিক নিয়ম মেনে তৈরি করা হচ্ছে কি না, সেটি পর্যবেক্ষণ করতে চাই। এ ছাড়া দেশে বিদেশি শিল্পীদের কাজের ক্ষেত্রে শিল্পী সমিতির অস্থায়ী সদস্যপদ নেওয়ার নিয়ম চালু করব।
শিল্পীদের নামে জীবনবিমা করব
মিশা সওদাগর
ব্যাংকে এক কোটি টাকার স্থায়ী আমানত করব। সেখান থেকে পাওয়া অর্থ দিয়ে শিল্পীদের নামে জীবনবিমা করা হবে। এমন একটি উপদেষ্টামণ্ডলী গঠন করা হবে, যাঁরা নজির সৃষ্টি করার মতো কাজ করবেন।
শিল্পীপল্লি তৈরি করব
ড্যানি সিডাক
আমাদের প্যানেল জয়ী হলে শিল্পীদের আবাসনের জন্য শিল্পীপল্লি তৈরি করব। তাঁদের সুস্বাস্থ্য, সুচিকিৎসা ও স্বাস্থ্যসেবা নিশ্চিত করব। প্রবীণ শিল্পীদের জন্য মাসিক ভাতার ব্যবস্থা করব। সমিতির নিজস্ব কার্যালয় স্থাপন ছাড়াও চলচ্চিত্রের মান উন্নয়নে একটি প্রয়োগিক নীতিমালা প্রস্তুত করব।
গ্রন্থনা: শফিক আল মামুন
