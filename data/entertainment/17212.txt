
নতুন প্রজন্মের অভিনয়শিল্পী আরেফিন শুভ ও আঁচল দুজনেই ছবি নিয়ে ভীষণ ব্যস্ত। তবে কেউই এখন পর্যন্ত এক ছবিতে অভিনয় করেননি। এবারই প্রথম একসঙ্গে অভিনয় করতে যাচ্ছেন চলচ্চিত্রের এই সময়ের আলোচিত দুই অভিনয়শিল্পী। ছবির নাম ‘কিস্তিমাত’। পরিচালক আশিকুর রহমান। আজ শনিবার বাংলাদেশ চলচ্চিত্র উন্নয়ন সংস্থার (এফডিসি) ৬ নম্বর ফ্লোরে শুভ ও আঁচলের প্রথম ছবি ‘কিস্তিমাত’-এর শুটিং শুরু হচ্ছে। আর সন্ধ্যায় এফডিসির জহির রায়হান কালার ল্যাব মিলনায়তনে নতুন ছবি ‘কিস্তিমাত’-এর মহরত অনুষ্ঠিত হবে।‘কিস্তিমাত’ ছবি সম্পর্কে শুভ জানান, ‘ছবিটিতে পুলিশ কর্মকর্তার চরিত্রে দেখা যাবে আমাকে। সচরাচর সবাই পর্দায় পুলিশ কর্মকর্তা বলতে যেমনটা বোঝেন, আমার চরিত্রটি তেমনটা নয়, অন্য রকম।’সহশিল্পী আঁচল প্রসঙ্গে শুভ বলেন, ‘আমি ও আঁচল খুব ভালো বন্ধু। আমরা দুজনই আলাদাভাবে কয়েকটি ছবিতে অভিনয় করেছি। এবারই প্রথম একসঙ্গে জুটি হয়ে ছবিতে অভিনয় করছি। আশা করছি, আমাদের দুজনের ছবি ‘‘কিস্তিমাত’’ সবার ভালো লাগবে।’‘কিস্তিমাত’ আশিকুর রহমানের দ্বিতীয় ছবি। এর আগে অপূর্ব আর পিয়াকে নিয়ে ‘গ্যাংস্টার রিটার্নস’ ছবি নির্মাণ করেছিলেন তিনি। আশিকুর রহমান জানিয়েছেন, তাঁর এবারের ছবিটি রোমান্টিক অ্যাকশন ধাঁচের। পুরোটাই দাবা খেলার মতো।
‘কিস্তিমাত’ ছবিতে আরও অভিনয় করবেন মিশা সওদাগর, টাইগার রবি প্রমুখ।
