
ইনস্টাগ্রামে যুক্ত হয়েছেন ক্যাটরিনা কাইফ। আর তা দেখে দারুণ খুশি শাহরুখ খান। তিনি ক্যাটকে এই জগতে অভিনন্দন জানিয়েছেন। শাহরুখ খান ক্যাটের সঙ্গে নিজের ছবি ইনস্টাগ্রামে দিয়ে বলেছেন, ইনস্টাগ্রামটি এখন আরও মোহময় হয়ে উঠবে।
২০১২ সালে শাহরুখ আর ক্যাটরিনা কাইফ ‘জাব তাক হ্যায় জান’ ছবিটি করেছিলেন। আনন্দ রাইয়ের একটি ছবিতে তাঁরা এক হয়ে আবার অভিনয় করবেন বলে শোনা যাচ্ছে। কিন্তু কেউই এ ব্যাপারে নিশ্চিত করে কিছু বলছেন না। ‘রইস’ ছবিটি ব্যবসাসফল হওয়ার পর শাহরুখ এখন ইমতিয়াজ আলীর পরিচালনায় নাম ঠিক না হওয়া একটি ছবিতে অভিনয় করার প্রস্তুতি নিচ্ছেন, তাতে শাহরুখের নায়িকা আনুশকা শর্মা।
২০১৬ সালের মধ্যে ক্যাটরিনা কাইফ বলিউডের প্রায় সব সেরা অভিনেতার সঙ্গেই ছবি করে ফেলেছেন। ২০১৬ সালে তিনি সিদ্ধার্থ মালহোত্রার সঙ্গে ‘বারবার দেখো’ ছবিতে অভিনয় করেছেন। এখন তিনি তাঁর পুরোনো প্রেমিক সালমান খানের সঙ্গে আলী আব্বাস জাফরের ‘টাইগার জিন্দা হ্যায়’ ছবিতে কাজ করছেন। কবির খানের ‘এক থা টাইগার’ ছবির সিক্যুয়েল এটি। এ ছাড়া আরেক সাবেক প্রেমিক রণবীর কাপুরের সঙ্গে ‘জাগ্গা জাসুস’ ছবিতেও কিছুদিনের মধ্যেই দেখা যাবে তাঁকে। ‘আজব প্রেম কি গজব কাহানি’ ও ‘রাজনীতি’ ছবিতে এ দুজনের অসাধারণ রসায়ন দেখেছে দর্শক-শ্রোতারা।
ক্যাটরিনা গত বছর তাঁর জন্মদিনে ফেসবুকের দুনিয়ায় এসেছিলেন। গত বৃহস্পতিবার থেকে ইনস্টাগ্রামেও যুক্ত হলেন। তাঁকে এই দুনিয়ায় আরও স্বাগত জানিয়েছেন করণ জোহর, অক্ষয় কুমার, সালমান খান। আইই এন্টারটেইনমেন্ট
