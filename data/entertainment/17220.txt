
সালমান খান ও প্রিয়াঙ্কা চোপড়া যে বলিউডের দুই প্রভাবশালী তারকা, তাতে কোনো সন্দেহ নেই। তাঁরা দুজন বিশ্বের বিনোদন জগতেও খুব প্রভাবশালী। সম্প্রতি এর প্রমাণ মিলেছে ‘ভ্যারাইটি’ পত্রিকায় প্রকাশিত বিশ্বের ৫০০ প্রভাবশালী ব্যক্তির তালিকায়। বিশ্বের বিনোদন দুনিয়ার হাজার হাজার তারকার মধ্যে সালমান খান ও প্রিয়াঙ্কা চোপড়া ‘ভ্যারাইটি’র এই তালিকায় জায়গা করে নিয়েছেন। ‘ভ্যারাইটি’ ম্যাগাজিনের অফিসিয়াল টুইটারে এ খবর জানানো হয়।
সারা বছর তারকাদের কাজের ওপর বিচার-বিশ্লেষণ করে এ তালিকা তৈরি করা হয়েছে। সেখানে সালমান খানকে বলিউডের অন্য খানদের চেয়ে ব্যবসায়িকভাবে বেশি সফল ধরা হয়েছে। সালমান কয়েক দশক ধরে বলিউডে নায়ক ও প্রযোজক হিসেবে নিজের সাফল্যের প্রমাণ দিয়েছেন। তা ছাড়া ‘বিইং হিউম্যান’ নামের দাতব্য সংস্থার সঙ্গে ভীষণভাবে জড়িত আছেন। প্রভাবশালীর তালিকায় নাম আসার পেছনে সালমানের দাতব্য কাজের ভূমিকা আছে।
সালমানের তুলনায় ইন্ডাস্ট্রিতে অনেক পরে এসেছেন প্রিয়াঙ্কা চোপড়া। কিন্তু নিজের প্রতিভার জোরে বলিউড, হলিউড—দুই জায়গাই এখন মাতাচ্ছেন তিনি। সাবেক এই ‘মিস ওয়ার্ল্ড’ এর আগেও নানা জরিপে প্রভাবশালী নারী ও তারকার খেতাব পেয়েছেন। ‘ভ্যারাইটি’ তাঁকে দেশের গণ্ডি পেরিয়ে বিদেশের বিনোদন জগতে আলোচিত হওয়ার জন্য প্রভাবশালী মনে করছে। আর প্রিয়াঙ্কা চোপড়া অনেক দিন ধরেই জাতিসংঘের আন্তর্জাতিক শুভেচ্ছাদূত হিসেবে কাজ করছেন। শিশুদের অধিকার নিয়ে কাজ করে যাওয়া তাঁর লক্ষ্য।
‘ভ্যারাইটি’ ম্যাগাজিনের ৫০০ প্রভাবশালীর তালিকায় আরও ১০ জন ভারতীয়র নাম আছে। তাঁরা হলেন পরিচালক ও প্রযোজক করণ জোহর, আদিত্য চোপড়া, একতা কাপুর, সিদ্ধার্থ রায় কাপুর। এ ছাড়া আছেন অনিল আম্বানি ও মুকেশ আম্বানি। জি এন্টারটেইনমেন্ট এন্টারপ্রাইজের ব্যবস্থাপনা পরিচালক ও প্রধান নির্বাহী কর্মকর্তা পুনিত গোয়েনকা, কিশোর লুলা ও উদয় শংকর। ডেকান ক্রনিকল
