
* ২০১৫ সালের ছবি ‘বজরঙ্গি ভাইজান’ চীনে মুক্তি পাবে।* চীনে ছবিটির নাম হবে ‘লিটল ললিতা মাংকি গড আংকেল’।* ২ মার্চ চীনের ৮ হাজার হলের মুক্তি পাবে ছবিটি।
আমির খানের দেখানো পথে হাঁটছেন সালমান খান। আমিরের শক্ত ঘাঁটি চীনের বক্স অফিসে এবার সাল্লুও ভাগ বসাবেন। সেখানে মুক্তি পাবে ২০১৫ সালের সফল বলিউড ছবি বজরঙ্গি ভাইজান। তবে চীনে নাম বদলে যাবে ছবিটির। সেখানে এই ছবির নাম হবে লিটল ললিতা মাংকি গড আংকেল। আগামী ২ মার্চ চীনের ৮ হাজার হলের মুক্তি পাবে ছবিটি। 
বলিউডের পারফেকশনিস্ট আমির খান থ্রি ইডিয়টস দিয়ে চীনে ঘাঁটি গাড়েন। এই এক ছবি দিয়েই চীনে জনপ্রিয় হয়ে ওঠেন তিনি। পরে পিকেও সেখানে সাফল্য পায়। আর দঙ্গল গড়ে ইতিহাস। ২০১৭ সালের চীনা বক্স অফিসের সফল ছবির তালিকায় ছিল দঙ্গল। আর সেই আয় দিয়েই বাহুবলী ২: দ্য কনক্লুশনকে টপকে এটি হয় সর্বোচ্চ আয়ের ছবি।কিছুদিন আগে চীনের প্রেক্ষাগৃহে আমিরের সাম্প্রতিক ছবি সিক্রেট সুপারস্টার মুক্তি পায়। ছবিটি মুক্তির তিন দিনের মধ্যে আয় করে ১২৭ কোটি রুপি। তিন দিনে এতটা আয় ভারতেও করেনি ছবিটি। তাই বলা যায়, চীনের চলচ্চিত্র বাজারে আমিরের অবস্থান বেশ পোক্ত। এই পরিস্থিতে সালমান সেখানে গিয়ে কতটা সুবিধা করতে পারেন, তা দেখার জন্য অপেক্ষা করতে হবে মার্চ পর্যন্ত। এরপরই বোঝা যাবে, ভিনদেশের বক্স অফিসে দুই খানের কোনজন এগিয়ে থাকেন। সূত্র: এনডিটিভি।
 
