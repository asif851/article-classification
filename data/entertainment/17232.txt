
প্রচণ্ড ব্যস্ততায় রীতিমতো হাঁপিয়ে উঠেছেন বলিউডের অভিনেত্রী ও আন্তর্জাতিক খ্যাতিসম্পন্ন কণ্ঠশিল্পী প্রিয়াঙ্কা চোপড়া। কাজের তাগিদে প্রায়ই বিশ্বের বিভিন্ন দেশে ভ্রমণ করতে হয় তাঁকে। তার পরও নির্জনে একান্ত কিছু সময় কাটানোর জন্য সব সময় মুখিয়ে থাকেন তিনি। বাধ্য হয়ে আকাশপথে ভ্রমণের সময় বিমানের ভেতরেই নির্জনতাকে খুঁজে ফিরছেন প্রিয়াঙ্কা।সম্প্রতি যুক্তরাষ্ট্রের লস অ্যাঞ্জেলেসে গিয়েছিলেন ৩১ বছর বয়সী এ তারকা অভিনেত্রী ও সাবেক বিশ্বসুন্দরী। সেখান থেকে এক টুইটার বার্তায় তিনি লিখেছেন, ‘প্রচণ্ড ক্লান্তি এসে ভর করেছে আমার ওপর। সত্যিই অনেক বেশি ক্লান্ত আমি। ইদানীং বিমানে ভ্রমণ করতে বেশ লাগছে। কারণ বিমানের ভেতর নির্জনে দুদণ্ড সময় কাটানোর সুযোগ মেলে। সত্যিই এই নির্জনতা অনেক উপভোগ করছি আমি।’ সম্প্রতি এক খবরে এমনটিই জানিয়েছে ইন্দো-এশিয়ান নিউজ।সর্বশেষ ‘কৃশ ৩’ ছবিতে প্রধান চরিত্রে অভিনয় করেছেন প্রিয়াঙ্কা। গত ১ নভেম্বর মুক্তি পাওয়া সুপারহিরোনির্ভর সায়েন্স ফিকশন ঘরানার ছবিটিতে হূতিক রোশনের বিপরীতে দেখা গেছে তাঁকে। দারুণ ব্যবসা করেছে ‘কৃশ ৩’। এ ছাড়া গত ১৫ নভেম্বর মুক্তি পাওয়া আরেক সাড়াজাগানো ছবি ‘গোলিও কি রাসলীলা: রাম-লীলা’ ছবির ‘রাম চাহে লীলা’ আইটেম গানে প্রিয়াঙ্কার উপস্থিতি দারুণ প্রশংসিত হয়েছে। সামনে মুক্তির অপেক্ষায় রয়েছে প্রিয়াঙ্কা অভিনীত ‘গুন্ডে’ ও ‘মেরি কম’ ছবিগুলো।              
