
চলচ্চিত্রের পর্দায় অভিষেক ঘটতে যাচ্ছে মডেল ও অভিনয়শিল্পী ফারিয়ার। সামিয়া জামান পরিচালিত ছবিটির নাম ‘আকাশ কত দূরে’। এটি ফারিয়া অভিনীত প্রথম ছবি। ২০০৯-১০ সালে সরকারি অনুদানে ছবিটির নির্মাণ শুরু হয়। আসছে ৬ ডিসেম্বর ছবিটির মুক্তির তারিখ চূড়ান্ত করা হয়েছে।ছবিটি প্রসঙ্গে ফারিয়া বলেন, ‘বাণিজ্যিক চলচ্চিত্রে অভিনয়ের জন্য একাধিক প্রস্তাব পেলেও পরিবারের সম্মতি পাইনি। আমিও চলচ্চিত্রে অভিনয়ের জন্য নিজেকে প্রস্তুত মনে করিনি। তখনই নির্মাতা সামিয়া জামানের প্রস্তাব। পরিবারও রাজি হয়েছে।’ইমপ্রেস টেলিফিল্ম ও ভার্সা মিডিয়ার ব্যানারে ছবিটি মুক্তি পাবে ছবিটি। ফারিয়া বলেন, ‘‘আকাশ কত দূরে’ আমার অভিনীত প্রথম ছবি এবং সম্ভবত শেষ ছবিও। বিজয়ের মাসে ছবিটি মুক্তি পাচ্ছে ভেবে ভালোই লাগছে। চেষ্টা করেছি ভালো অভিনয়ের জন্য। আমি সবার কাছে নতুন ছবিটির জন্য দোয়া চাই।’উল্লেখ্য, লাক্স-চ্যানেল আই সুপারস্টার ২০০৭ প্রতিযোগিতায় দ্বিতীয় রানারআপ হয়েছিলেন ফারহানা শাহরীন ফারিয়া। এরপর একে একে অভিনয় করেন ‘চলো না বৃষ্টিতে ভিজি’, ‘উত্তরীয় উপাখ্যান’, ‘টক শো’, ‘জাতে মাতাল তালে ঠিক’, ‘দৈনিক তোলপাড়’, ‘ভোটিং লাইফ’, ‘এয়ারকম’, ‘মেঘলা রোদ্দুর’সহ আরও কয়েকটি নাটক ও টেলিছবিতে।
তবে ফারিয়া সবচেয়ে বেশি আলোচিত হন বাংলালিংকের একটি বিজ্ঞাপন চিত্রের মডেল হয়ে। কথা দিলাম শিরোনামের বিজ্ঞাপনটি বেশ জনপ্রিয় হয়।
সামিয়া জামানের পরিচালনায় ‘আকাশ কত দূরে’ ছবির কাহিনি, চিত্রনাট্য, সংলাপ ও গীত রচনা করেছেন জুলফিকার রাসেল। ফারিয়া ছাড়া ছবির অন্য অভিনয়শিল্পীরা হলেন রাজ্জাক, শর্মিলী আহমেদ, মুস্তফা প্রকাশ, মিশা সওদাগর, অঙ্কন প্রমুখ। সংগীত পরিচালনা করেছেন ইবরার টিপু ও বেলাল খান।

