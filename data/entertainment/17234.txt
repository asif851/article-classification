
এবার জাতীয় রবীন্দ্রসংগীত সম্মিলন পরিষদের বার্ষিক অধিবেশন আয়োজন করা হয়েছে ঢাকায়। আজ বৃহস্পতিবার থেকে পরশু শনিবার পর্যন্ত তিন দিনের এ অধিবেশন অনুষ্ঠিত হবে ধানমন্ডির ছায়ানট সংস্কৃতি-ভবনে। এখানে অংশ নিচ্ছেন সারা দেশে জাতীয় রবীন্দ্রসংগীত সম্মিলন পরিষদের ৮১টি শাখা থেকে আসা ৪০০ জন প্রতিনিধি ও পর্যবেক্ষক এবং ঢাকা ও দেশের প্রত্যন্ত অঞ্চল মিলিয়ে আরও ৩০০ জন শিল্পী। আয়োজনের মধ্যে থাকছে আলোচনা, সংগীতানুষ্ঠান, আবৃত্তি ও নাচ।জাতীয় রবীন্দ্রসংগীত সম্মিলন পরিষদের সাধারণ সম্পাদক সোহরাব উদ্দীন জানান, আজ সন্ধ্যা ছয়টায় আয়োজন উদ্বোধন করবেন পটুয়াখালীর প্রবীণ রবীন্দ্রসংগীতশিল্পী ও শিক্ষক নির্মল দাশগুপ্ত। এবার রবীন্দ্রপদক পাচ্ছেন ইতিহাসবিদ অধ্যাপক সালাহ্উদ্দীন আহ্মদ। আয়োজনের শেষ দিন বিকেলে তাঁকে এ সম্মাননা দেওয়া হবে। এবার ‘রবিরশ্মি’ শিরোনামে আলোচনায় অংশ নেবেন হায়াৎ মামুদ ও বেগম আখতার কামাল। থাকবে প্রতিযোগিতা। শুক্র ও শনিবার আয়োজন শুরু হবে সকাল ১০টায়। তবে সাংস্কৃতিক আয়োজনগুলো অনুষ্ঠিত হবে বিকেল থেকে।
