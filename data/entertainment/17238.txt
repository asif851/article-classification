
এ বছরের ডিসেম্বর আর আগামী বছরের জানুয়ারি মাসে অনুষ্ঠিতব্য চার চলচ্চিত্র উৎসবে দেখানো হবে ‘সুতপার ঠিকানা’। এমনটাই জানালেন ছবির পরিচালক প্রসূন রহমান। সরকারি অনুদানে তিনি তৈরি করেছেন ছবিটি। ছবির ইংরেজি নাম ‘হার ওন অ্যাড্রেস’।প্রসূন রহমান জানান, পাঁচ ডিসেম্বরে শুরু হচ্ছে ৪র্থ দিল্লি আন্তর্জাতিক চলচ্চিত্র উৎসব। আট দিনের এই চলচ্চিত্র উৎসবের ‘ওয়ার্ল্ড সিনেমা’ বিভাগে দেখানো হবে ‘সুতপার ঠিকানা’। তিনি জানিয়েছেন স্পেনের মার্বেলায় অনুষ্ঠিতব্য ‘আই ফিল্মমেকার ইন্টারন্যাশনাল ফিল্ম ফেস্টিভ্যালেও প্রদর্শিত হবে ছবিটি। এ ছাড়া, অস্ট্রেলিয়ার মেলবোর্নে ফিনিক্স ফিল্ম ফেস্টিভ্যাল শুরু হচ্ছে ১ ডিসেম্বর। এ উৎসবেও থাকছে ‘সুতপার ঠিকানা’। একই মাসে অনুষ্ঠিতব্য ইতালির লুমিয়ের ফিল্ম ফেস্টিভ্যালে ‘সুতপার ঠিকানা’ মনোনীত হয়েছে প্রতিযোগিতা বিভাগে।এদিকে, আগামী বছরের জানুয়ারি মাসে ঢাকায় অনুষ্ঠিতব্য ঢাকা আন্তর্জাতিক চলচ্চিত্র উৎসবে ছবিটি দেখানো হবে ‘এশিয়ান সিনেমা’ বিভাগে।প্রসূন রহমান বলেন, ‘উৎসবে অংশগ্রহণের চেয়ে দেশের মানুষকে ছবিটি দেখানোর ব্যাপারেই আমার আগ্রহ বেশি।’‘সুতপার ঠিকানা’ প্রেক্ষাগৃহে মুক্তি পেয়েছে গত মে মাসে। এ ছাড়া ছবিটি এখন দেশের বিভিন্ন জেলার মিলনায়তনে এবং বিশ্ববিদ্যালয়ের মিলনায়তনে বিকল্প উপায়ে প্রদর্শন করা হচ্ছে।
