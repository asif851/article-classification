
গানের সঙ্গে কাপ বাজিয়ে গান করেন অবন্তি সিঁথি। ‘কাপ সং’ হিসেবে এরই মধ্যে সেই গান আলোচনায় উঠে এসেছে। আর এই কাপ সং–ই এবার অবন্তিকে নিয়ে গেল কলকাতার টিভি চ্যানেলের জনপ্রিয় ‘সারেগামাপা’ অনুষ্ঠানে। সেখানে কাপ বাজিয়ে শোনান তিনি। বেশ কিছুদিন আগে ফেসবুকে ভাইরাল হওয়া কাপ সংয়ের ভিডিও দেখে তাঁকে অনুষ্ঠানে আমন্ত্রণ জানানো হয়। আমন্ত্রণে সাড়া দিয়ে এরই মধ্যে কলকাতা ঘুরে এসেছেন সিঁথি। সেই অভিজ্ঞতা শেয়ার করে অবন্তি সিঁথি বলেন, ‘আমি এ মাসের শুরুতে কলকাতা গিয়েছিলাম। ১৩ তারিখ শুটিং হয়েছে। অতিথি মিউজিশিয়ান হিসেবে অনুষ্ঠানের সব মিউজিশিয়ানের সঙ্গে বাজিয়েছি আমি। পরে ‘‘যেখানে সীমান্ত তোমার’’ গানটির প্রথম চারটি লাইন গাওয়ার পাশাপাশি কাপ বাজিয়ে শুনিয়েছি সবাইকে।’ অবন্তি বলেন, তাঁর ‘কাপ সং’ শুনে প্রশংসা করেছেন অনুষ্ঠানের বিচারক সংগীতশিল্পী কুমার শানুসহ সবাই। অবন্তির অংশগ্রহণ করা বিশেষ এই পর্বটি ভারতীয় টিভি চ্যানেল জি বাংলায় প্রচারিত হবে ৩০ জানুয়ারি রাতে।
