
মডেল থেকে অভিনেত্রী হয়েছেন এমন তারকার সংখ্যা বলিউডে কম নয়। তবু যেন সমালোচনা থেকেই যায়। মডেলরা নাকি অভিনয় পারেন না‍। তবে এমন কথা একদম মানতে নারাজ ‘মির্জা’ ছবির অভিনেত্রী সাইয়ামি খের।সম্প্রতি মুক্তি পেয়েছে রাকেশ ওম প্রকাশ মেহরা পরিচালিত ছবি ‘মির্জা’। এ ছবিতে সাইয়ামির সঙ্গে অভিনয় করেছেন অনিল কাপুরের ছেলে হর্ষবর্ধন কাপুর। মডেলিং থেকে আসা এই অভিনেত্রী প্রবলভাবে বিরোধিতা করেছেন এই কথার সঙ্গে যে মডেলরা অভিনয় পারেন না। সাইয়ামি উদাহরণ দিয়ে বলেন, ‘প্রত্যেকেই অভিনেতা। আমি জানি না কোথা থেকে মানুষের মনে এই চিন্তা ঢুকেছে। প্রিয়াঙ্কা চোপড়া ও দীপিকা পাড়ুকোন এখন বলিউডের সেরা তারকা। তাঁরাও প্রথমে মডেল ছিলেন।’তবে মডেলিং করা এবং ছবিতে অভিনয় করা যে এক নয়, এটি স্বীকার করেছেন সাইয়ামি। বলিউডে এটি তাঁর প্রথম ছবি হলেও ক্যামেরার সামনে তিনি এর আগেও দাঁড়িয়েছেন। ২০১৫ সালে তেলেগু ছবিতে অভিনয় করে সিনেমা জগতে প্রবেশ করেন। যদিও সেটা ছিল একদমই বাণিজ্যিক সিনেমা। তবে ওই ছবিতে কাজ করে অভিনয়ে বেশ অভিজ্ঞতা হয়েছে তাঁর।সাইয়ামি অভিনীত ‘মির্জা’ ছবিটি গত শুক্রবার ভারতে মুক্তি পেয়েছে। প্রাচীন ভারতী লোকগাথা মির্জা-সাহিবার কাহিনির ওপর ভিত্তি করে নির্মিত হয়েছে ছবিটি। হিন্দুস্তান টাইমস।
