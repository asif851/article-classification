
মুহাম্মদ মুস্তাফা কামাল রাজ পরিচালিত তারকাঁটা ছবিটি ছাড়পত্রের জন্য চলচ্চিত্র সেন্সর বোর্ডে জমা দেওয়া হয়েছে। রাজ বলেন, ‘ছবির শুটিং, ডাবিং আর সম্পাদনার কাজ শেষ করতে পুরো দুই মাস সময় লেগেছে। নিখুঁতভাবে ভিজ্যুয়াল ইফেক্টস ও আবহ সংগীতের কাজ করেছি। আশা করছি, কোনো কর্তন ছাড়াই ছবিটি সেন্সর বোর্ড থেকে ছাড়পত্র পাবে।’রাজ জানান, ছাড়পত্র পাওয়া সাপেক্ষে এ মাসের শেষ দিকে প্রেক্ষাগৃহে ছবিটি মুক্তি দিতে চান তিনি।তারকাঁটা ছবিতে অভিনয় করেছেন মৌসুমী, আরিফিন শুভ, মিম, ডা. এজাজ, ফারুক আহমেদ প্রমুখ।ছবির গানে কণ্ঠ দিয়েছেন বাংলাদেশের বেবী নাজনীন, কনা, আরফিন রুমি, পারভেজ, পূজা, নাওমি, লিজা ও খেয়া এবং ভারতের সুনিধি চৌহান, মমতা শর্মা ও পলক মুছাল।
