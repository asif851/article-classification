
বাংলা চলচ্চিত্রের কিংবদন্তি অভিনয়শিল্পী নায়করাজ রাজ্জাকের মরদেহ বেসরকারি ইউনাইটেড হাসপাতালের হিমঘরে রাখা হয়েছে। কাল মঙ্গলবার বিকেলে রাজধানীর বনানী কবরস্থানে দেশের জনপ্রিয় এই শিল্পীকে দাফন করা হবে।
সোমবার নায়করাজের পরিবার জানিয়েছে, রাজ্জাকের মরদেহ হাসপাতালের হিমঘরে রাখা হয়েছে। মেজ ছেলে বাপ্পী কানাডা থেকে ফেরার পর বনানী কবরস্থানে মরহুমকে দাফনের প্রাথমিক সিদ্ধান্ত হয়েছে। এর আগে মঙ্গলবার বেলা ১১টায় এফডিসিতে নেওয়া হবে রাজ্জাকের মরদেহ। সেখান থেকে দুপুর ১২টার দিকে কেন্দ্রীয় শহীদ মিনারে মরদেহ রাখা হবে সর্বস্তরের মানুষের শ্রদ্ধা নিবেদনের জন্য। গুলশানের আজাদ মসজিদে বাদ আসর অনুষ্ঠিত হবে জানাজা। এরপরই রাজধানীর বনানী কবরস্থানে এই শিল্পীকে দাফন করা হবে।
সোমবার সন্ধ্যা ৬টা ১৩ মিনিটে রাজ্জাক ইন্তেকাল করেন (ইন্না লিল্লাহি ওয়া ইন্না ইলাইহি রাজিউন)। তাঁর বয়স হয়েছিল ৭৬ বছর।
বেসরকারি ইউনাইটেড হাসপাতাল সূত্র জানায়, সোমবার বিকেল ৫টা ২০ মিনিটে হার্ট অ্যাটাক হওয়া অবস্থায় নায়ক রাজ্জাককে হাসপাতালে আনা হয়। হাসপাতাল কর্তৃপক্ষ সব ধরনের চেষ্টা করেও ব্যর্থ হয়। ৬টা ১৩ মিনিটে তিনি মৃত্যুবরণ করেন।
 
