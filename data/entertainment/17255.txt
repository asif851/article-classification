
শান্তনু বিশ্বাস। সংগীতশিল্পী। অগ্নিবীণার ব্যানারে আজ বাজারে আসছে তাঁর অ্যালবাম। নাম খড়কুটো। কথা হলো তাঁর সঙ্গে‘খড়কুটো’...খড়কুটো আমার তৃতীয় একক অ্যালবাম। অ্যালবামটি আমার বন্ধু কবি প্রয়াত ত্রিদিব দস্তিদারকে উৎসর্গ করেছি। আমার এই অ্যালবামের ‘পাথরঘাটার ঘণ্টা বাজে’ গানটি তাঁরই লেখা। ১৯৭৫ সালে গানটি লেখা হয় এবং তখনই আমি সুর করেছিলাম।‘খড়কুটো’র বিষয়বস্তু...যা আমাকে ভাবায়, আলোড়িত করে, উজ্জীবিত করে, কষ্ট দেয়; সেই ধরনের কথার গানই করেছি। ‘খড়কুটো’ গানটি স্প্যানিশ লোকগান থেকে অনুপ্রাণিত হয়ে করেছি। হকারকে নিয়ে গান করেছি। প্রতিটি গানে সুরের বৈচিত্র্য রাখার চেষ্টা করেছি। অ্যালবামের গানগুলোর মধ্য দিয়ে জীবনের প্রতিচ্ছবি তুলে ধরেছি, যা আমার সব গানে থাকে।গান গাইছি, কারণ...আমার চারপাশ, জীবনের অভিজ্ঞতা ও ভাবনাকে প্রকাশ করার একমাত্র বাহন হলো আমার গান। আমার ভাবনার সঙ্গে যখন সবার ভাবনার মিল হয়ে যায়, সেখানেই আমার সার্থকতা।নিজে লিখি, সুর করি এবং তাতে কণ্ঠ দিই...সবকিছু একজন করলে সুবিধা আছে। নিজের ভাবনা ভালোভাবে প্রকাশ করা সম্ভব হয়। নিজেকে শ্রোতাদের সামনে সঠিকভাবে উপস্থাপন করতে পারি।দেশের বাইরে গান গাওয়া...আমি কানাডা ও ভারতে গান করেছি। এবার যুক্তরাষ্ট্রে গান করার জন্য আমাকে আমন্ত্রণ জানানো হয়েছে। ভারতের কলকাতার তারা মিউজিকের ‘গানভাসি’ অনুষ্ঠানে গান করেছি। আগামী ৯ এপ্রিল রাতে আবার এই অনুষ্ঠানে গান করব।গান শেখা...স্কুলে পড়ার সময় থেকে আমি গানের সঙ্গে জড়িত। ১৯৬৫ সালে ব্রাদার হ্যামেল আমাকে গানের অনেক কিছুই শিখিয়েছেন। তাঁর কাছ থেকে পাশ্চাত্য ধ্রুপদি ও পাশ্চাত্য লোকসংগীতের তালিম নিয়েছি। আর তাঁর মাধ্যমে আমার সামনে বিশ্ব সংগীতের জানালা খুলে যায়।বিনোদন প্রতিবেদক
