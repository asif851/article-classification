
পর্দার সুন্দরী নায়িকারা সবার কল্পনার দুনিয়ায় বসবাস করেন। তাঁদের অপার সৌন্দর্যের জাদুতে ঘায়েল ৯ থেকে ৯০। এই বলিউড সুন্দরীদের রং-বেরঙের ছবিতে সাজিয়ে কেউ কেউ সাজিয়ে তোলেন নিজের ঘরটি। কিন্তু বাস্তবে তাঁরা কেমন, তা অনেকেই জানে না। তাঁদের সৌন্দর্যের পেছনে থাকা মানুষটি কেমন, তা অনেকের কাছেই অজানা। বলিউডে এমন কিছু নায়িকা আছেন, যাঁরা আদপে ভীষণ অহংকারী। এমনকি তাঁদের অভব্য ব্যবহার অনেক সময় প্রকাশ্যে চলে এসেছে।
এই তালিকায় সবার আগে উঠে আসে ক্যাটরিনা কাইফের নাম। সালমান খানের সাবেক এই প্রেমিকার নিষ্পাপ সৌন্দর্যের পেছনে লুকিয়ে আছে এক অন্য মানুষ। একবার তিনি জেট এয়ারওয়েজের বিজনেস শ্রেণিতে ভ্রমণ করছেন। ক্যাটরিনা যখন চোখ বন্ধ করে আরাম করছেন, তখন আট-নয় বছরের একটি মেয়ে তাঁর কাছে এসে অটোগ্রাফের জন্য বায়না ধরে। ছোট্ট মেয়েটি বারবার বলার পরও এই বলিউড সুন্দরী চোখ খোলেননি। কিছুক্ষণ পর ক্যাটরিনা চোখ খুলে সেই মেয়েটিকে জোরে ধমক দেন। মেয়েটি কাঁদতে কাঁদতে সেখান থেকে চলে যায়। ক্যাটরিনার এই ব্যবহারের জন্য উড়োজাহাজের এক যাত্রী তাঁকে নানা কথা শোনান।
‘আশিকি টু’ ছবি মুক্তির পর রাতারাতি তারকা বনে যান শক্তি কাপুরের মেয়ে শ্রদ্ধা কাপুর। এই বলিউড সুন্দরীকে দেখে আদৌ মনে হয় না তিনি অহংকারী। কিন্তু বাস্তবে হামেশাই প্রকাশ পেয়েছে অহংকার। এমনকি সাংবাদিকদের প্রশ্নের ঠিকঠাক জবাব দেন না বলে বদনাম আছে শ্রদ্ধার। সাংবাদিকদের সঙ্গে ছবি তোলার বিষয়টিও অনেক সময় তিনি এড়িয়ে যান। অনেকের মতে, শ্রদ্ধা অহংকারী নায়িকা।
এই তালিকায় পরবর্তী নাম অনুশকা শর্মা। ভারতীয় ক্রিকেট দলের অধিনায়ক বিরাট কোহলির স্ত্রী হওয়ার আগে একাধিকবার তাঁর অহংকার প্রকাশ পেয়েছে। এই তারকা ইতিমধ্যে বলিউডের তিন খানের সঙ্গে কাজ করেছেন। একবার মুম্বাইয়ের নামী শোরুমের ম্যানেজারের সঙ্গে আনুশকা অভব্য আচরণ করেন। তাঁর এই ব্যবহারের কথা সর্বত্র ছড়িয়ে পড়ে।
বলিউডের সবচেয়ে বিতর্কিত অভিনেত্রী রাখী সাওয়ান্ত সব সময় তাঁর ব্যবহারের জন্য আলোচনায় থাকেন। একাধিকবার তাঁর রূঢ় ব্যবহার প্রকাশ্যে এসে গেছে। সাংবাদিকদের অপমান করতে পিছপা হন না রাখী। এমনকি অনেক বলিউড তারকার সম্পর্কে নানা কুরুচিকর মন্তব্য করেছেন তিনি। তবে কখনো রাখীকে তাঁর ব্যবহারের জন্য অনুতপ্ত হতে দেখা যায়নি।
বলিউডের আরেক বিতর্কিত নায়িকা রাধিকা আপ্তে। ‘বিতর্ক’ এই নায়িকাকে ছায়ার মতো অনুসরণ করে। বলিউডে রাধিকা ‘মুডি’ অভিনেত্রী হিসাবে পরিচিত। মুম্বাইয়ের এক অভিজাত মলে শুটিং চলার সময় এই বলিউড সুন্দরী উপস্থিত সাংবাদিক এবং চিত্রগ্রাহকদের সঙ্গে খুব খারাপ ব্যবহার করেন। এমনকি তাঁর ছবি নেওয়ার অপরাধে এক চিত্রগ্রাহকের ক্যামেরা কেড়ে নেন তিনি। সেদিন সাংবাদিকদের শুটিং থেকে বের করে তবে শান্ত হন রাধিকা। এই বলিউড সুন্দরীর রাগের কোপে সাংবাদিকেরা একাধিকবার পড়েছেন।
বলিউডের কিংবদন্তি অভিনেত্রী রেখার অহংকারী মনোভাব বারবার প্রকাশ পেয়েছে। অনেকেরই হয়তো এ কথা বিশ্বাস করতে কষ্ট হবে। রেখার সৌন্দর্যে আজও ঘায়েল তাঁর ভক্তরা। কিন্তু পর্দার বাইরে তিনি এক অন্য মানুষ। বাস্তবে রেখা খুবই রূঢ় এবং হামেশাই সবার সঙ্গে অভব্য আচরণ করেন। একবার নয়, একাধিকবার এই নায়িকা সংবাদমাধ্যমের সামনে তাঁর রাগ প্রকাশ করেছেন। রেখাকে অনেকবার প্রকাশ্যে রাগে ফেটে পড়তে দেখা গেছে। তবে এই বলিউড সুন্দরী সবচেয়ে রেগে যান, যখন তাঁকে অমিতাভ বচ্চনকে নিয়ে কোনো প্রশ্ন করা হয়। তখন রেখা রাগে লাল হয়ে যান।
