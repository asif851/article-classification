
চিত্রনায়ক অনন্ত জলিল পাঁচজন দৃষ্টিপ্রতিবন্ধী শিক্ষার্থীকে নিজের প্রতিষ্ঠানে চাকরি দেওয়ার ঘোষণা দিয়েছেন। তিনি দৃষ্টিপ্রতিবন্ধী বিতার্কিকদের নিয়ে বিতর্ক আয়োজনকে সফল করে তোলার জন্য আর্থিক অনুদান দেওয়ার ঘোষণা দেন। সম্প্রতি তাঁর এ ঘোষণায় এফডিসিতে উপস্থিত দৃষ্টিপ্রতিবন্ধী শিক্ষার্থীরা আবেগে আপ্লুত হন।
শুরু হলো দৃষ্টিপ্রতিবন্ধী শিক্ষার্থীদের অংশগ্রহণে জাতীয় বিতর্ক প্রতিযোগিতা ‘যুক্তির আলোয় দেখি’। এই প্রতিযোগিতা আয়োজন করেছে ডিবেট ফর ডেমোক্রেসি। প্রতিযোগিতার উদ্বোধন করেন ব্যবসায়ী, চিত্রনায়ক, পরিচালক ও প্রযোজক অনন্ত জলিল। প্রথম দিনে বিতর্কে অংশ নিয়েছেন ঢাকা বিশ্ববিদ্যালয় ও চট্টগ্রাম বিশ্ববিদ্যালয়ের দৃষ্টিপ্রতিবন্ধী বিতার্কিকেরা। সভাপতিত্ব করেন ডিবেট ফর ডেমোক্রেসির চেয়ারম্যান হাসান আহমেদ চৌধুরী।
এফডিসির একটি ফ্লোরে আয়োজিত ‘যুক্তির আলোয় দেখি’র প্রথম দিনের বিতর্ক উপভোগ করেন অনন্ত জলিল। তিনি বলেন, দৃষ্টিপ্রতিবন্ধী শিক্ষার্থীদের যে জ্ঞান, বুদ্ধি, মেধা রয়েছে, তা অনেক স্বাভাবিক মানুষের নেই। সব সীমাবদ্ধতা কাটিয়ে উন্নয়নের মূলধারায় দৃষ্টিপ্রতিবন্ধীদের সম্পৃক্ত করতে সরকারের পাশাপাশি তিনি বিত্তবানদের এগিয়ে আসার আহ্বান জানান। অনুষ্ঠানে দৃষ্টিপ্রতিবন্ধী শিক্ষার্থীদের সঙ্গে শুভেচ্ছা বিনিময়ের পাশাপাশি তাঁদের কথা মন দিয়ে শোনেন অনন্ত জলিল।
এ সময় অনন্ত জলিলকে ডিবেট ফর ডেমোক্রেসির চেয়ারম্যান হাসান আহমেদ চৌধুরী জানান, দৃষ্টিপ্রতিবন্ধী শিক্ষার্থীরা সুযোগ পেলে তাঁরাও নিজেদের পরিপূর্ণ বিকাশ ঘটাতে সক্ষম। তাই সমাজহিতৈষীদের এগিয়ে আসা জরুরি।
জাতীয় বিতর্ক প্রতিযোগিতা ‘যুক্তির আলোয় দেখি’ আয়োজনে অংশ নিচ্ছে ঢাকা বিশ্ববিদ্যালয়, জাহাঙ্গীরনগর বিশ্ববিদ্যালয়, চট্টগ্রাম বিশ্ববিদ্যালয়, রাজশাহী বিশ্ববিদ্যালয়, বেগম বদরুন্নেসা মহিলা কলেজ এবং ইডেন মহিলা কলেজসহ বিভিন্ন শিক্ষাপ্রতিষ্ঠানের দৃষ্টিপ্রতিবন্ধী বিতার্কিকেরা।
