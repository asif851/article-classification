
ঢাকাই ছবির এ সময়ের আলোচিত নায়িকা মাহিয়া মাহি প্রযোজক হয়েছেন খবরটা পুরোনো। নতুন খবর হলো—এখন পর্যন্ত ছবিতে অভিনয় করে যে পারিশ্রমিক পেয়েছেন, তা দিয়েই ‘নিয়তি’ নামে একটি ছবির কাজ শুরু করতে যাচ্ছেন তিনি। আগামী বছরের এপ্রিলে ‘নিয়তি’র কাজ শুরু হবে বলেই জানিয়েছেন মাহি।এ প্রসঙ্গে মাহি বলেন, ‘বলিউড-হলিউডের পাশাপাশি ঢালিউডের অনেক অভিনয়শিল্পীই প্রযোজনা সংস্থার সঙ্গে যুক্ত রয়েছেন। তাই আমিও স্করপিয়ন নামে একটি প্রযোজনা সংস্থা চালু করেছি। “নিয়তি” ছবি দিয়ে এর কার্যক্রম শুরু করছি আগামী বছরের এপ্রিলে। আমি এখন পর্যন্ত যে কয়টি ছবিতে অভিনয় করে যে পরিমাণ পারিশ্রমিক পেয়েছি, তা দিয়ে ছবি নির্মাণ করার সিদ্ধান্ত নিয়েছি।’মাহি এ-ও বলেন, ‘ছবিটি দুই বাংলার যৌথ প্রযোজনায় নির্মিত হতে পারে। ছবির কেন্দ্রীয় চরিত্রে আমি নিজেই অভিনয় করব। তবে আমার বিপরীতে কে থাকবেন তা এখনো চূড়ান্ত হয়নি। যৌথ প্রযোজনায় ছবিটি নির্মিত হলে কলকাতার একজন নায়ক নেওয়া হবে। আর তা না হলে বাংলাদেশের কোনো অভিনেতাকেই আমার বিপরীতে দেখা যাবে।’ছবি প্রযোজনায় এসে মজা লাগার পাশাপাশি কিছুটা চাপও অনুভব করছেন বলে জানিয়েছেন মাহি। ‘নিয়তি’ ছবির প্রতি তাঁর ভালো লাগার ব্যাপারটি অনেক বেশি বলেও জানিয়েছেন তিনি।মাহির স্করপিয়ন
মাহি চলচ্চিত্রে অভিনয় করছেন দুই বছর হলো। এরই মধ্যে তাঁর অভিনীত মুক্তি পাওয়া ছবিগুলো মধ্যে রয়েছে ‘ভালোবাসার রং’, ‘অন্য রকম ভালোবাসা’, ‘পোড়ামন’, ‘ভালোবাসা আজকাল’, ‘তবুও ভালোবাসা’, ‘অগ্নি’, ‘কী দারুণ দেখতে’, ‘দবির সাহেবের সংসার’ ও ‘অনেক সাধের ময়না’।
 মাহি অভিনীত জাকির হোসেন রাজুর ‘অনেক সাধের ময়না’ ছবিটি মুক্তি পেয়েছে ৭ নভেম্বর। এতে ময়না চরিত্রে অভিনয় করেছেন মাহি। তাঁর অভিনয় বিভিন্ন মহলের প্রশংসা কুড়িয়েছে। এ ছাড়া আগামী ১২ ডিসেম্বর মাহি অভিনীত সৈকত নাসিরের ‘দেশা: দ্য লিডার’ ছবিটি মুক্তি পাওয়ার কথা রয়েছে। এতে তাঁর বিপরীতে অভিনয় করেছেন নবাগত চিত্রনায়ক শিপন।
অশোক পতি পরিচালিত যৌথ প্রযোজনার ছবি ‘রোমিও ভার্সেস জুলিয়েট’-এরও কাজ শেষ করেছেন মাহি। এতে তিনি জুলিয়েট চরিত্রে অভিনয় করেছেন। ছবিটি আগামী বছরের জানুয়ারি মাসে মুক্তি পাবে।
