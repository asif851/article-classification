
বাহুবলীকে পেছনে ফেলল রজনীকান্তের ছবি ২.০। এটি হতে যাচ্ছে বলিউডের এযাবৎকালের সবচেয়ে ব্যয়বহুল ছবি। এটি নির্মাণে খরচ হয়েছে ৪৫০ কোটি রুপি। আর এই ছবির প্রচারের জন্য খরচ বাবদ আরও বরাদ্দ করা হয়েছে ১৫ কোটি রুপি। বাহুবলী ছবির দুই কিস্তি নির্মাণের খরচ ছিল ৪৩০ কোটি রুপি।
২.০ হলো ২০১০ সালে মুক্তি পাওয়া ছবি রোবট-এর সিক্যুয়েল। তাতে অভিনয় করেছিলেন রজনীকান্ত ও ঐশ্বরিয়া রাই বচ্চন। এবারের কিস্তিতে রজনীকান্তের সঙ্গে দেখা যাবে অক্ষয় কুমার ও এমি জ্যাকসনকে। ছবির সংগীত করেছেন এ আর রাহমান। গত সপ্তাহে এই ছবির গানের অ্যালবাম প্রকাশ করা হয়। অ্যালবাম প্রকাশনা অনুষ্ঠানটি হয় দুবাইয়ে। সেই অনুষ্ঠানের জন্যও কোটি খানেক রুপি খরচ করা হয়েছে। প্রথম ছবিটির মতো এবারটিও পরিচালনা করছেন এস শংকর। ২০১৮ সালের শুরু দিকে মুক্তি পাবে ২.০। সূত্র: বলিউড বাবল।
