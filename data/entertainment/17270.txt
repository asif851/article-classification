
কিছুদিন আগেই অন্তঃসত্ত্বা সোহা আলী খানের সাধ (বেবি শাওয়ার) অনুষ্ঠানে এক রকম পোশাক পরে সবাইকে চমকে দিয়েছিলেন কারিশমা কাপুর ও কারিনা কাপুর খান। তবে কাপুরকন্যাদের ভক্তরা জানতেন না যে আরও বড় চমক অপেক্ষা করছে। কারণ, প্রথমবারের মতো এই দুই বোন একসঙ্গে দাঁড়িয়েছেন ক্যামেরার সামনে। তাঁদের দেখা গেছে ভারতের অলংকার প্রস্তুতকারী একটি প্রতিষ্ঠানের বিজ্ঞাপনচিত্রে।
অভিনয়, ফ্যাশনজ্ঞান ও ব্যক্তিজীবন দিয়ে কারিনা কাপুর খান বরাবরই থাকেন আলোচনার তুঙ্গে। বড় বোন কারিশমা তেমনভাবে কাজ দিয়ে এখন আর আলোচিত না হলেও বলিউডের পার্টিগুলোতে এই অভিনেত্রীর সরব উপস্থিতি দেখা যায়। তবে বড় কিংবা ছোট পর্দায় অভিনয়ে এই দুই বোনের দর্শন ইদানীং কমই পাওয়া যায়। তা ছাড়া এই দুজন কখনোই এর আগে একসঙ্গে অভিনয় করেননি। তাই মাত্র ৫৬ সেকেন্ডের লোলো-বেবোর (কারিশমা-কারিনার ডাকনাম) নতুন বিজ্ঞাপনচিত্রটি এক বিশেষ চমক কাপুরকন্যাদের ভক্তদের জন্য।
বিজ্ঞাপনচিত্রে লোলো ও বেবোকে তাঁদের নিজেদের চরিত্রেই দেখা যায়। কারিনা যান বড় বোন কারিশমার জন্মদিনের উপহার কিনতে। পছন্দ করে একটি হিরার হার কেনেন। কিন্তু ছোট বোনসুলভ দুষ্টুমি করে হিরার সেই হার শেষ পর্যন্ত নিজেই বাগিয়ে নেন। আর বোন কারিশমা উপহার হিসেবে পান একটি গোলাপ!
এর আগে বিভিন্ন সময় বিভিন্ন ছবিতে এই দুই বোনের একসঙ্গে অভিনয়ের গুঞ্জন শোনা গিয়েছিল। কিন্তু কোনোবারই আর ব্যাটে-বলে হয়নি। অবশেষে বিজ্ঞাপনচিত্র দিয়ে দুই বোনকে একসঙ্গে ক্যামেরার সামনে দাঁড় করানো গেল। সূত্র: জি নিউজ।
