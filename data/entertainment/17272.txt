
জনপ্রিয় কথাসাহিত্যিক হুমায়ূন আহমেদ স্মরণে তাঁর জন্মদিন কেন্দ্র করে জাতীয় জাদুঘর ‘হুমায়ূন পক্ষ’ শীর্ষক অনুষ্ঠানমালার উদ্যোগ নিয়েছে। ১২ নভেম্বর অনুষ্ঠেয় এ আয়োজনে থাকছেন হুমায়ূন আহমেদের লেখা বই, ব্যক্তিগত ডায়েরি, চিঠিপত্র, সাহিত্যের পাণ্ডুলিপি, অঙ্কিত চিত্রকর্ম, নাটক এবং চলচ্চিত্র প্রদর্শনী। এই আয়োজন সামনে রেখে লেখকের ভাই অধ্যাপক মুহম্মদ জাফর ইকবাল গতকাল দুপুর ১২টায় হুমায়ূন আহমেদের আঁকা ২০টি চিত্রকর্ম, একটি ছবির রিপ্রডাকশন, ব্যক্তিগত চিঠি, দিনলিপি (ডায়েরি) জাদুঘরের মহাপরিচালক ফয়জুল লতিফ চৌধুরীর কাছে আনুষ্ঠানিকভাবে হস্তান্তর করেন।হস্তান্তর অনুষ্ঠানে জাদুঘরের প্রতিনিধি ছাড়াও উপস্থিত ছিলেন মুহম্মদ জাফর ইকবালের পত্নী ইয়াসমিন হক, হুমায়ূনপুত্র নুহাশ আহমেদ, স্থপতি ও নাট্যকার শাকুর মজিদ, সময় প্রকাশনীর কর্ণধার ফরিদ আহমেদ প্রমুখ। এ সময় প্রকাশকদের পক্ষ থেকে ফরিদ আহমেদ হুমায়ূন আহমেদের লেখা ৩২৬টি বই প্রদর্শনীর জন্য হস্তান্তর করেন। অনুষ্ঠানে হুমায়ূন আহমেদকে নিয়ে স্মৃতিচারণা করেন জাফর ইকবাল ও ইয়াসমিন হক। হুমায়ূনপুত্র নুহাশ আহমেদ বলেন, ‘এত দিন জানতাম জাদুঘর পুরোনো যেসব বিষয় প্রত্নতাত্ত্বিকভাবে গুরুত্বপূর্ণ, সেগুলোই সংগ্রহ করে। আমার বাবা কিছুদিন আগে মারা গেছেন। ইতিমধ্যে জাদুঘরে বাবাকে নিয়ে প্রদর্শনীর আয়োজন করা হচ্ছে, এটা ভাবতেও আনন্দ লাগছে।’ জাদুঘরের মহাপরিচালক ফয়জুল লতিফ চৌধুরী বলেন, হুমায়ূন আহমেদ নিঃসন্দেহে বাংলা সাহিত্যের একজন কিংবদন্তি লেখক। হুমায়ূন আহমেদের স্মৃতি নিদর্শন তাঁর সাহিত্যকর্মের মতোই গুরুত্বপূর্ণ। এ স্মৃতি নিদর্শন আগামী প্রজন্মের কাছে পৌঁছে দেওয়ার জন্য যথাযথভাবে সংরক্ষণ করা প্রয়োজন।অনুষ্ঠানে জানানো হয়, ১২ নভেম্বর প্রধানমন্ত্রীর আন্তর্জাতিক সম্পর্কবিষয়ক উপদেষ্টা গওহর রিজভী অনুষ্ঠানমালা উদ্বোধন করবেন। বিশেষ অতিথি থাকবেন অধ্যাপক মুহম্মদ জাফর ইকবাল। অনুষ্ঠানে সভাপতিত্ব করবেন সংস্কৃতিমন্ত্রী আসাদুজ্জামান নূর।গুরু-শিষ্য পরম্পরারোববার সন্ধ্যায় গুরু-শিষ্যের মনমাতানো নৃত্যের উপস্থাপনা দেখা গেল শিল্পকলা একাডেমীর সংগীত ও নৃত্যকলা মিলনায়তনে। এই মঞ্চে পরিবেশিত হলো নৃত্যাঞ্চল আয়োজিত ‘পরম্পরা’ শীর্ষক কত্থক নৃত্যসন্ধ্যা। আর পরিবেশনাটি উপস্থাপন করেন বাংলাদেশ ও ভারতের দুই শিল্পী। মনিরা পারভীন ও আন্তর্জাতিক খ্যাতিসম্পন্ন কলকাতার শিল্পী গুরু সন্দীপ মল্লিক। মুদ্রার সঙ্গে অভিব্যক্তির প্রকাশে ঠুমরি, তারানাসহ কত্থকের নানা আঙ্গিক উপস্থাপন করেন গুরু-শিষ্য। এ ছাড়া সমবেত পরিবেশনায় নৃত্যাঞ্চলের কর্মশালায় অংশগ্রহণকারী শিল্পীরা। সব মিলিয়ে প্রায় দুই ঘণ্টা ব্যাপ্তির নৃত্যানুষ্ঠানটি দারুণ উপভোগ্য ছিল মিলনায়তনে উপস্থিত দর্শকের কাছে। অনুষ্ঠানটি পরিকল্পনা ও পরিচালনা করেন শিবলী মোহাম্মদ ও শামীম আরা নীপা।অনুষ্ঠানে প্রধান অতিথি ছিলেন জগন্নাথ বিশ্ববিদ্যালয়ের উপাচার্য মিজানুর রহমান। স্বাগত বক্তব্য দেন নৃত্যাঞ্চলের পরিচালক শিবলী মোহাম্মদ। গুরুবরণ পর্বে সন্দীপ মল্লিক, আফসার আহমেদ, শিবলী মোহাম্মদ ও শামীম আরা নীপাকে উত্তরীয় পরিয়ে বরণ করে নেন মনিরা পারভীন। সংক্ষিপ্ত আলোচনা ও আনুষ্ঠানিকতা শেষে শুরু হয় নৃত্য পরিবেশনা। নৃত্যাঞ্চলের কর্মশালায় অংশগ্রহণকারী শিল্পীদের উপস্থাপনার মাধ্যমে শুরু হয় নৃত্যপর্ব। এরপর মঞ্চে আসেন মনিরা পারভীন। তাঁর পরিবেশনা শেষে কত্থক নৃত্যের অনিন্দ্য সৌন্দর্য উঠে আসে সন্দীপ মল্লিকের উপস্থাপনায়। সব শেষে ছিল পরম্পরা শিরোনামের গুরু-শিষ্যের নৃত্য পরিবেশনা।অ্যানিমেশন চলচ্চিত্র উৎসব আজআজ সোমবার থেকে শুরু হচ্ছে অ্যানিমেশন চলচ্চিত্র উৎসব। গোল্ডেন হারভেস্ট আইসক্রিম কোম্পানি লিমিটেডের সহায়তায় ‘ব্লুপ অ্যানিমেশন ফিল্ম ফেস্টিভাল ২০১৪’ শীর্ষক এই উৎসবের আয়োজন করেছে ঢাকা বিশ্ববিদ্যালয় চলচ্চিত্র সংসদ। টিএসসি মিলনায়তনে এই প্রদর্শনীগুলো হবে।উৎসব উপলক্ষে গতকাল ঢাকা বিশ্ববিদ্যালয় আরসি মজুমদার মিলনায়তনে সংবাদ সম্মেলনের আয়োজন করা হয়। এতে সংসদের সভাপতি সিফাত-ই-রাব্বী, সাধারণ সম্পাদক সৈকত রায়হান, গোল্ডেন হারভেস্ট আইসক্রিম কোম্পানি লিমিটেডের মহাব্যবস্থাপক সালাউদ্দিন, ব্যবস্থাপক খন্দকার নূর-ই-বোরহান উপস্থিত ছিলেন।প্রতিদিন সকাল সাড়ে নয়টা থেকে রাত আটটা পর্যন্ত উৎসব চলবে। প্রতিটি চলচ্চিত্র প্রদর্শনীর প্রবেশমূল্য ২০ টাকা। স্কুলপড়ুয়া শিক্ষার্থীরা বিনা মূল্যে দেখতে পাবে।রজনীকান্তের জন্মবার্ষিকী শিল্পকলায়রজনীকান্ত সেনের সার্ধশততম জন্মোৎসব উদ্যাপন উপলক্ষে শিল্পকলা একাডেমীর আয়োজনে আজ সন্ধ্যা সাড়ে ছয়টায় সংগীত ও নৃত্যকলা কেন্দ্র মিলনায়তনে আলোচনা ও সাংস্কৃতিক অনুষ্ঠানের আয়োজন করা হয়েছে। অনুষ্ঠানে সংস্কৃতিমন্ত্রী আসাদুজ্জামান নূর, রজনীকান্ত সেনের মেয়ে শান্তিলতা দেবীর ছেলে সংগীতজ্ঞ দিলীপ কুমার রায় উপস্থিত থাকবেন বলে শিল্পকলা একাডেমীর বিজ্ঞপ্তিতে জানা গেছে।
