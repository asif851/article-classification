
বলিউডের তারকাদের নিয়ে তাঁদের ভক্তদের বাড়াবাড়িটা একটু বেশিই বলা যায়। তাঁরা সবসময় পছন্দের তারকার হাঁড়ির খবর জানার জন্য মুখিয়ে থাকেন। তাঁদের আগ্রহের বিষয়টি বিবেচনায় নিয়ে প্রায়ই তারকাদের ব্যক্তিগত জীবনের অজানা নানা তথ্য ফাঁস করে বলিউডকেন্দ্রিক বিভিন্ন গণমাধ্যম। তারই ধারাবাহিকতায় সম্প্রতি ‘কৃশ’ তারকা হৃতিক রোশন সম্পর্কে অজানা মজার এক তথ্য ফাঁস করেছে টাইমস অব ইন্ডিয়া। সংবাদমাধ্যমটি জানিয়েছে, গরম গরম সমুচা খেতে দারুণ পছন্দ করেন হৃতিক। হৃতিকের পেশিবহুল শরীর দেখে কে বলবে যে, তিনি রাস্তায় বিক্রি হয় এমন মজাদার নানা খাবার খেতে ভীষণ পছন্দ করেন। তাঁর সবচেয়ে পছন্দের খাবার সমুচা। কড়াই থেকে ভেজে নামানো গরম গরম সমুচা খেতে খুবই পছন্দ করেন তিনি। সমুচা তাঁর এতটাই প্রিয় যে, একসঙ্গে ডজনখানেক সমুচা গপাগপ গিলে ফেলতে পারেন তিনি। অবশ্য রাস্তায় দাঁড়িয়ে মজাদার সব খাবার খাওয়ার সময় হৃতিককে ক্যামেরাবন্দী করার চেষ্টা করা হলে বা অন্য কোনোভাবে বিরক্ত করলে ভীষণ চটে যান তিনি। তাই হৃতিককে রাস্তায় দাঁড়িয়ে মুখরোচক কোনো খাবার খাওয়ায় ব্যস্ত থাকতে দেখলে তাঁর আশপাশে না যাওয়াটাই ভালো।
