
বেশির ভাগ ছবিতেই শাহরুখ খান, আমির খান ও সালমান খানের মতো সুপারস্টারদের সঙ্গেই অভিনয় করতে দেখা গেছে বুম তারকা ক্যাটরিনা কাইফকে। তবে ক্যাটের দাবি, সুপারস্টার দেখে ছবি নির্বাচন করেন না তিনি। ছবির পাত্রপাত্রী নির্বাচনের পুরো এখতিয়ার পরিচালকের বলেই মনে করেন তিনি। এ প্রসঙ্গে ক্যাটরিনা বলেন, ‘আমার মনে হয় না, আমার বিপরীতে কে অভিনয় করবেন তা বিবেচনা করে ছবির অভিনয়শিল্পী চূড়ান্ত করেন নির্মাতারা। আমার অভিনীত শেষ পাঁচটি ছবির মধ্যে দুটি ছবিতেই নায়কদের আগে আমি চুক্তি স্বাক্ষর করেছি। ভালো চিত্রনাট্যের ছবি হলে বরং বড় তারকা কিংবা সুপ্রতিষ্ঠিত অভিনেতা পাওয়ার সুযোগ সৃষ্টি হয়।’ সম্প্রতি এক খবরে এমনটিই জানিয়েছে ওয়ান ইন্ডিয়া।নবাগতদের সঙ্গে কাজের ক্ষেত্রে সব সময় দরজা খোলা রেখেছেন বলেও জানিয়েছেন ক্যাটরিনা। তিনি বলেন, ‘আমার সঙ্গে কে অভিনয় করল কি করল না, তা নিয়ে আমি মোটেও মাথা ঘামাই না। আমার পরবর্তী ছবি অভিষেক কাপুর পরিচালিত ফিতুর। ছবিটিতে আমি অভিনয়ের জন্য যখন চুক্তিবদ্ধ হই তখন পর্যন্ত কোনো নায়ক পাওয়া যায়নি। পরে আদিত্য রয় কাপুরকে ছবিটিতে নেওয়া হয়। সে সময় আমি আশিকি ২ ছবিটি দেখিনি। এজন্য আদিত্যকে সেভাবে চিনতামও না। কিন্তু বিষয়টি নিয়ে পরিচালকের কাছে আমি কোনো প্রশ্ন তুলিনি। কারণ সেটা তাঁর সিদ্ধান্ত, তাঁর কল্পনার দৃষ্টি। অভিনয়শিল্পীদের কাজ হলো সেই কল্পনার দৃষ্টিকে যতটা সম্ভব বাস্তবসম্মতভাবে পর্দায় ফুটিয়ে তোলা।
ক্যাটরিনা আরও বলেন, ‘আমি কেবল প্রতিষ্ঠিত তারকাদের সঙ্গেই কাজ করিনি, নতুন তারকাদের সঙ্গেও কাজ করেছি। আমি যখন নিউইয়র্ক ছবিতে অভিনয় করেছিলাম তখন আমার সহতারকা নেইল নিতিন মুকেশ নতুন ছিলেন। এ ছাড়া মেরে ব্রাদার কি দুলহান ছবিতে আমার দুই সহ-অভিনেতা আলী জাফর ও ইমরান খানও নতুন ছিলেন।’
