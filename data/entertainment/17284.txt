
অনেক দিন ধরেই শোনা যাচ্ছিল কথাটি। বিয়ে করতে চলেছেন ‘বাহুবলী’ তারকা প্রভাস। এ বছরই সাতপাকে বাঁধা পড়তে চলেছেন ‘বাহুবলী’ তারকা। তবে কানাঘুষা নয়, এবার বোধ হয় সত্যি হতে চলেছে খবরটি। প্রভাসের চাচাই জানিয়েছেন এমন খবর।
ইন্ডিয়ান এক্সপ্রেস ও এনডিটিভির খবর অনুযায়ী, প্রভাসের বিয়ে নিয়ে দীর্ঘদিন ধরেই নানা জল্পনা চলছে ইন্ডাস্ট্রিতে। এবার মুখ খুললেন তাঁর কাকা কৃষ্ণম রাজু। সম্প্রতি এক সাক্ষাত্কারে কৃষ্ণমের কাছে জানতে চাওয়া হয়, প্রভাসের বিয়ে কবে হবে? জবাবে রাজু বলেন, ‘প্রতিটি সাক্ষাত্কারে মাঝেমধ্যে আমাকে এ ধরনের প্রশ্নের মুখোমুখি হতে হয়। এর উত্তর দেওয়া খুব বিড়ম্বনার। প্রভাস বিয়ে করতে ইচ্ছুক। এ বছরই বিয়ে করবে।’ তবে পাত্রী কে হতে পারেন, সে ব্যাপারে অবশ্য জানাননি রাজু।
এই মুহূর্তে ‘সাহো’ ছবির শুটিংয়ে ব্যস্ত প্রভাস। এ ছবিতে তাঁর সহশিল্পী বলিউড অভিনেত্রী শ্রদ্ধা কাপুর। ছবিটি তেলেগু ও হিন্দি ভাষায় মুক্তি পাবে। অন্যদিকে আনুশকা শেঠি ব্যস্ত তাঁর পরবর্তী ছবি ‘বাগমতি’র শুটিংয়ে। পর্দার বাইরে প্রভাস-আনুশকার প্রেম নিয়ে অনেক দিন ধরেই আলোচনা চলছে। প্রভাস-আনুশকা নাকি ডেট করছেন—এমন খবরও বেশ কয়েকবার বের হয়েছে গণমাধ্যমে। ‘বাহুবলী’র আগে এই তারকা নয় বছর আগে ‘বিল্লা’ নামের একটি ছবিতে জুটিবদ্ধ হন। তাঁরা একে অপরকে চেনেন অনেক দিনই হলো। ‘দেবসেনা’ আর ‘বাহুবলী’র সম্পর্ক নিয়ে বেশ কানাঘুষা আছে চলচ্চিত্র মহলে। যদিও তাঁরা বরাবরই এটাকে গুজব বলে দাবি করেন। বিভিন্ন সাক্ষাৎকারে তাঁরা পরস্পরের শুধু ভালো বন্ধু বলে পরিচয় দিতে পছন্দ করেন। দক্ষিণের এক গণমাধ্যমকে প্রভাস বলছেন, তিনি ও আনুশকা শুধুই বন্ধু। তিনি এমন একজনকে বিয়ে করবেন, যাঁকে পরিবারের লোকজন পছন্দ করবেন।
যদিও বিয়ে নিয়ে এখন পর্যন্ত মুখ খোলেননি প্রভাস। ‘বাহুবলী’ মুক্তি পাওয়ার পর নাকি ছয় হাজার বিয়ের প্রস্তাব পেয়েছিলেন প্রভাস। এ বছর বিয়ের পিঁড়িতে বসলে অসংখ্য তরুণী ভক্তের হৃদয় যে ভেঙে যাবে, তা বলাই যায়।
‘বাহুবলী’খ্যাত এই তারকা ২০১৮ সালে বিয়ের পিঁড়িতে বসবেন বলে ভবিষ্যদ্বাণী করেছেন ভারতের এক জ্যোতিষী। এ প্রসঙ্গে ভারতীয় গণমাধ্যমগুলোয় প্রকাশিত প্রতিবেদনে জানা যায়, ২০১৮ সালের মার্চে বিয়ে করবেন দক্ষিণের জনপ্রিয় এ অভিনেতা।
