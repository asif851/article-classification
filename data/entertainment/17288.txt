
‘ক্লিন ঢাকা’ বা ‘পরিচ্ছন্ন ঢাকা’ অভিযানে নেমেছেন মডেল, টিভি ও চলচ্চিত্র অভিনেত্রী বিদ্যা সিনহা মিম। মিম জানিয়েছেন, অভিনয়ের সঙ্গে দীর্ঘদিন ধরে যুক্ত থাকলেও এবারই প্রথম এ ধরনের কাজের সঙ্গে যুক্ত হলেন তিনি। গতকাল মঙ্গলবার ঢাকার মতিঝিল এলাকায় এই পরিচ্ছন্নতা অভিযানে নামেন এই অভিনেত্রী।ঢাকা দক্ষিণ সিটি করপোরেশন (ডিএসসিসি) ঘোষিত ‘পরিচ্ছন্ন বছর-২০১৬’-এর অংশ হিসেবে গতকাল রাজধানীর মতিঝিলে এক প্রতীকী পরিচ্ছন্নতা অভিযান পরিচালনা করেছে ডিএসসিসি। গতকাল মঙ্গলবার বেলা ১১টার দিকে ‘আপনার সচেতনতাই পরিবর্তনের শক্তি’ শীর্ষক স্লোগানে এ কর্মসূচির উদ্বোধন করেন ডিএসসিসির মেয়র মোহাম্মদ সাঈদ খোকন।এ প্রসঙ্গে মিম বলেছেন, ‘অভিনেতা সাব্বিরের মাধ্যমে আমি এই আয়োজনের সঙ্গে যুক্ত হয়েছি।’ তিনি বলেন, ‘একজন অভিনয়শিল্পী হিসেবে সমাজের এ ধরনের একটি সচেতনতামূলক কাজে নিজেকে যুক্ত করতে পেরে আমি অনেক খুশি। পরিচ্ছন্ন ঢাকা প্রচারণার সঙ্গে যুক্ত সবাই আমার উপস্থিতিতে অনুপ্রাণিত হয়েছেন।’এদিকে মিম এখন অপেক্ষায় আছেন তাঁর পরবর্তী ছবিটির মুক্তি নিয়ে। ভালোবাসা দিবস উপলক্ষে মুক্তি পাচ্ছে তাঁর নতুন চলচ্চিত্র ‘সুইট হার্ট’। ওয়াজেদ আলী সুমন পরিচালিত এ ছবিতে মিমের বিপরীতে অভিনয় করেছেন রিয়াজ ও বাপ্পী। মিম অভিনীত সর্বশেষ মুক্তি পাওয়া ছবিটি হচ্ছে ‘ব্ল্যাক’। যৌথ প্রযোজনার এই ছবিতে মিমের সহশিল্পী সোহম।
