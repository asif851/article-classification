
ফারাহ রুমা প্রথম অভিনয় করেন পুত্র এখন পয়সাওয়ালা ছবিতে। পরিচালনা করেন নারগিস আক্তার। ছবিতে অভিনয় করেন ফারাহ রুমা। তাও বছর খানেক আগের কথা। ছবিটি এখনো মুক্তি পায়নি। আর এর জন্য অপেক্ষা করে বসেছিলেন ফারাহ রুমা। দর্শকদের প্রতিক্রিয়া জানার পর তবেই চলচ্চিত্রে নিয়মিত কাজ করার সিদ্ধান্ত নিতে চেয়েছিলেন। তাই এই সময়টাতে ব্যস্ত থেকেছেন টিভি নাটক নিয়েই। আর অপেক্ষা নয়, ফারাহ রুমা এবার আরেকটি ছবিতে অভিনয় করতে যাচ্ছেন। নাম প্রেম লীলা নয়।প্রেম লীলা নয় ছবির কাহিনি ও চিত্রনাট্য লিখেছেন এবং পরিচালনা করছেন গোলাম মোস্তফা। তিনি জানান, ছবিটির শুটিং শুরু হবে এ সপ্তাহেই।ফারাহ রুমা বলেন, ‘যেহেতু পুত্র এখন পয়সাওয়ালার মুক্তির তারিখ চূড়ান্ত হচ্ছে না, তাই আর দেরি করতে চাচ্ছি না। কয়েকজন পরিচালকের সঙ্গে কথা হয়েছে। আমি একটা ভালো গল্প খুঁজছিলাম। প্রেম লীলা নয় তেমনই একটি গল্প।’গত ২৮ মার্চ প্রেক্ষাগৃহে মুক্তি পেয়েছে গোলাম মোস্তফার প্রথম ছবি অনুক্রোশ। প্রেম লীলা নয় তাঁর দ্বিতীয় ছবি। গোলাম মোস্তফা বলেন, ডিজিটাল প্রযুক্তির হলেও প্রেম লীলা নয় বড় বাজেটের ছবি। একটি ছেলে আর একটি মেয়ের এক দিনের সম্পর্ক নিয়ে ছবির গল্প। ছবিতে আরও অভিনয় করছেন মাহ্মুদুল ইসলাম, সাব্বির আহাম্মেদ প্রমুখ।  
