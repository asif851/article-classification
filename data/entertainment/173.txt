
অভিষেক বচ্চনকে বিয়ের আগে সালমান খানসহ অনেকের সঙ্গেই ঐশ্বরিয়া রাই বচ্চনের প্রেমের খবরে তোলপাড় উঠেছে বলিউডে। কিন্তু শ্রীলঙ্কার নিরসন দেবপ্রিয়র সঙ্গে অ্যাশের প্রেম নিয়ে কখনোই কোনো কিছু শোনা যায়নি। অথচ সম্প্রতি নিজেকে অ্যাশের ‘সাবেক প্রেমিক’ বলে দাবি করেছেন দেবপ্রিয়। শুধু তা-ই নয়, অভিষেককে বিয়ে করে তাঁকে প্রচণ্ড মানসিক চাপের মধ্যে রাখার অভিযোগে সাবেক এ বিশ্বসুন্দরীর বিরুদ্ধে মামলাও ঠুকে দিয়েছেন দেবপ্রিয়।দেবপ্রিয় দাবি করেছেন, ঐশ্বরিয়ার সঙ্গে তাঁর প্রেমের সম্পর্ক ছিল। কিন্তু তাঁকে ছেড়ে অভিষেকের সঙ্গে গাঁটছড়া বাঁধেন অ্যাশ। এজন্য তিনি মানসিকভাবে প্রচণ্ড বিপর্যস্ত হয়ে পড়েন। ঐশ্বরিয়াকে হারানোর কারণে এখনো প্রচণ্ড মানসিক চাপের মধ্যে আছেন তিনি। বিষয়টি নিয়ে ভাতিজা রোশন অজিতের সঙ্গে কথা বলেন তিনি। রোশনের পরামর্শে প্রায় ১১ লাখ রুপি ব্যয় করে আইনজীবী ভাড়া করে মামলা দায়েরের সিদ্ধান্ত নেন দেবপ্রিয়। কিন্তু অ্যাশের বিরুদ্ধে মামলা দায়েরের পর দেবপ্রিয়র টাকা নিয়ে সটকে পড়েন রোশন। সম্প্রতি এক খবরে এমনটিই জানিয়েছে টাইমস অব ইন্ডিয়া।এদিকে অ্যাশের বিরুদ্ধে মামলার খবর ফাঁস হওয়ার পর তোলপাড় উঠেছে বলিউডে। ধারণা করা হচ্ছে, ঐশ্বরিয়ার পাগলাটে ভক্ত দেবপ্রিয় আলোচনায় আসার জন্যই এমন মনগড়া গল্প ফেঁদেছেন। নইলে ঐশ্বরিয়া-অভিষেকের বিয়ের সাত বছর পর হঠাৎ করে কেনইবা এভাবে উদয় হলেন দেবপ্রিয়!প্রসঙ্গত, ২০০৬ সালে মুক্তি পাওয়া ‘উমরাও জান’ ছবিতে জুটি বেঁধে অভিনয় করতে গিয়ে প্রণয়ের সম্পর্কে জড়ান অভিষেক ও ঐশ্বরিয়া। পরের বছরের ২০ এপ্রিল হিন্দু রীতি অনুযায়ী অভিষেক-ঐশ্বরিয়ার বিয়ের আনুষ্ঠানিকতা সম্পন্ন হয়। তারা ঝলমলে সেই বিয়ের অনুষ্ঠানের আয়োজন করা হয়েছিল জুহুতে বচ্চনদের ‘প্রতীক্ষা’ বাসভবনে। ২০১১ সালের ১৬ নভেম্বর একমাত্র মেয়ে আরাধ্য বচ্চনের জন্ম দেন ৪০ বছর বয়সী এ তারকা অভিনেত্রী।এরই মধ্যে বলিউডের অন্যতম সুখী তারকা দম্পতি হিসেবে নিজেদের প্রমাণ করেছেন অভিষেক ও ঐশ্বরিয়া। বলিউডের তারকাদের মধ্যে সুখী দাম্পত্যের উদাহরণ খুব কমই আছে। পরকীয়া, মনের অমিল কিংবা আরও নানা তুচ্ছ কারণে তারকাদের বিচ্ছেদের ঘটনা ঘটছে হরহামেশাই। কিন্তু এক্ষেত্রে বিরল দৃষ্টান্তই স্থাপন করেছেন অভিষেক-ঐশ্বরিয়া। পারস্পরিক শ্রদ্ধাবোধ, বিশ্বাস আর ভালোবাসায় ভর করে এগিয়ে চলেছে তাঁদের সুখী দাম্পত্য জীবন।
