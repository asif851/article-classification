
তারকারাও তো রক্ত-মাংসের মানুষ। চাইলেই তাঁদের নিয়ে বানিয়ে বানিয়ে কথা বলা হবে আর তাঁরা সব সময় চুপ করে থাকবেন—এমনটা আশা করা যায় না। এত দিন নিজেকে নিয়ে অনেক উটকো গুজব শুনেও মুখ বুজে ছিলেন আনুশকা শর্মা। কিন্তু এবার ধৈর্যের বাঁধ ভেঙে গেছে। প্রেমিক বিরাট কোহলিকে জড়িয়ে তাঁর নামে এমন কিছু গুজব ছড়ানো হচ্ছে, তাতে করে মুখ খুলতে বাধ্য হলেন তিনি।আগামী মাসে মুক্তি পেতে যাচ্ছে আনুশকা শর্মা প্রযোজিত ছবি ফিল্লৌরি। এই ছবিতে তিনি অভিনয়ও করেছেন। শোনা যাচ্ছিল, আনুশকার প্রেমিক ক্রিকেটার বিরাট কোহলি নাকি এই ছবির প্রচারে অংশ নেবেন। ভারতের বেশ কয়েকটি সংবাদমাধ্যম এই খবর প্রকাশ করেছিল। এ পর্যন্ত মানা গেছে। কিন্তু দুদিন ঘুরতে না–ঘুরতেই খবরে যুক্ত হয় নতুন পালক। গুজব ছড়ানো হচ্ছে, আনুশকা শর্মার প্রযোজনা প্রতিষ্ঠানটি আসলে বিরাট কোহলিই চালান। আর এতেই চটেছেন আনুশকা।আনুশকা শর্মা ও তাঁর ভাই কর্নেশ শর্মা মিলে ২০১৪ সালে ক্লিন স্লেট ফিল্মস নামে একটি প্রযোজনা প্রতিষ্ঠান চালু করেন। এই প্রতিষ্ঠান থেকে প্রথম মুক্তি পায় এনএইচ টেন নামের একটি ছবি। প্রতিষ্ঠানটির সঙ্গে বিরাটের নাম জড়ানোটাকে মোটেই সাধারণভাবে নিচ্ছেন না আনুশকা শর্মা।তিনি বলেন, ‘ছবি প্রযোজনা করার যথেষ্ট যোগ্যতা আমার রয়েছে। নিজের ছবির প্রচারও আমি নিজেই করতে পারি। এমন আজগুবি খবর ছড়ানোর আগে নিশ্চিত হয়ে নিন।’সামাজিক যোগাযোগমাধ্যমে ইচ্ছামতো নিজের রাগ ঝেড়েছেন আনুশকা। বিশাল এক পোস্টে তিনি সবাইকে জানিয়ে দিয়েছেন, এর আগে তাঁর নামে অনেক অসত্য খবর প্রকাশ করার পরও তিনি চুপ ছিলেন। কিন্তু এই নীরবতা তাঁর দুর্বলতা নয়।ফিল্লৌরি মুক্তি পাবে মার্চের ২৪ তারিখে। ছবিটি হলিউডের অ্যানিমেশন ছবি কর্পস ব্রাইড-এর গল্প থেকে অনুপ্রাণিত। হিন্দুস্থান টাইমস
