
এক যুগেরও বেশি সময় ধরে বাংলাদেশি চলচ্চিত্রে কাজ করে চলেছেন শাকিব খান। নিজের চোখে দেখেছেন চলচ্চিত্রের অনেক কিছুই। ২০০৬ সাল থেকে শুরু হয় চলচ্চিত্রে তাঁর একক আধিপত্য। এরপর শুধুই সামনের দিকে দাপটের সঙ্গে এগিয়ে চলেছেন তিনি। সেই থেকে আজ অবধি একটি বারের জন্যও কাউকে প্রতিদ্বন্দ্বী ভাবেননি বলেই জানালেন জনপ্রিয় এ তারকা।
প্রথম আলো ডটকমকে শাকিব খান বলেন, ‘আমি কখনোই কাউকে প্রতিদ্বন্দ্বী মনে করিনি। আমি সব সময় নিজেকেই নিজের প্রতিযোগী ভাবার চেষ্টা করেছি। আগের ছবি থেকে পরের ছবিতে ভালো করার চেষ্টাই আমার কাছে মুখ্য। সব সময় চেষ্টা করেছি, ভালো মানের ছবি উপহার দেওয়ার। মোটকথা, কাজ দিয়েই সবকিছু জয় করার চেষ্টা করেছি।’
চলচ্চিত্রে অভিনয়ের পাশাপাশি নির্বাচনেও সফল হয়েছেন শাকিব খান। তবে তা চলচ্চিত্র শিল্পী সমিতির। এই সংগঠনের সভাপতি হিসেবে তিনি দায়িত্ব পালন করছেন।
এখন পর্যন্ত রাজনীতির মাঠে অনেক অভিনয়শিল্পীকেই দেখা গেছে। তাঁদের কেউ কেউ সংসদ সদস্যও নির্বাচিত হয়েছেন। শাকিব খানের ক্ষেত্রে সে রকম কোনো কিছু ঘটার সম্ভাবনা আছে কি না—এমন প্রশ্নের জবাবে শাকিব বলেন, ‘এখনকার রাজনীতির মাঠকে আমার কাছে আগুনের ক্ষেত্র মনে হয়। রাজনীতিবিদেরা এখন আর সাধারণ মানুষের কথা ভেবে রাজনীতি করেন বলে আমার মনে হয় না। রাজনীতিবিদদের প্রতি অনুরোধ, আপনারা হরতাল ও ভাঙচুরের রাজনীতি পরিহার করুন। কোনোদিন যদি দেখি দেশের পরিস্থিতি বদলেছে তখন হয়তো রাজনীতি নিয়ে ভাবব।’
দেশীয় চলচ্চিত্রের জনপ্রিয় অভিনয়শিল্পী শাকিব খানকে সামনে চলচ্চিত্র প্রযোজক হিসেবেও দেখা যাবে। সম্প্রতি চলচ্চিত্র প্রযোজক সমিতিতে শাকিব খান নিজের প্রযোজনা প্রতিষ্ঠানের নামও নিবন্ধন করেছেন। শাকিব খানের প্রযোজনা প্রতিষ্ঠান এস কে ফিল্মস থেকে নির্মিতব্য প্রথম ছবির নাম ‘হিরো: দ্য সুপারস্টার’। ছবিটিতে শাকিবের বিপরীতে অভিনয় করবেন অপু বিশ্বাস ও ববি।
 
