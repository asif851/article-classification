
জর্জ লুকাসের কাহিনি নিয়ে স্টিভেন স্পিলবার্গ পরিচালিত ‘ইন্ডিয়ানা জোনস’ সিরিজের চারটি ছবি তুমুল জনপ্রিয় হয়েছিল প্রখ্যাত মার্কিন অভিনেতা হ্যারিসন ফোর্ডের অনবদ্য অভিনয়ে। এবার এই সিরিজের নতুন দুটি ছবি তৈরির পরিকল্পনা করছে ওয়াল্ট ডিজনি পিকচার্স। সবকিছু ঠিক থাকলে ছবিগুলোর কেন্দ্রীয় চরিত্রে ৭১ বছর বয়সী হ্যারিসন ফোর্ডের স্থলাভিষিক্ত হবেন ‘টোয়াইলাইট’ তারকা রবার্ট প্যাটিনসন।এ প্রসঙ্গে ঘনিষ্ঠ সূত্রের বরাতে এমটিভি অনলাইন জানিয়েছে, ‘ইন্ডিয়ানা জোনস’ সিরিজের নতুন দুটি ছবির কেন্দ্রীয় চরিত্রে অভিনয়ের জন্য যোগ্য দশজন অভিনেতার তালিকা চেয়েছিলেন ছবির প্রযোজকেরা। চাহিদা অনুযায়ী তালিকা সরবরাহ করে ছবির শিল্পী বাছাই কমিটি। এখন পর্যন্ত ডিজনির কর্তাব্যক্তিদের পছন্দের তালিকায় সবচেয়ে এগিয়ে রয়েছেন ২৮ বছর বয়সী ব্রিটিশ অভিনেতা রবার্ট প্যাটিনসন।তালিকায় ঠাঁই পাওয়া অন্যদের মধ্যে আছেন চ্যানিং ট্যাটুম, ক্রিস পাইন, ক্রিস হেমসওয়ার্থ, কেলান লুটজ প্রমুখ। অল্প সময়ের ব্যবধানে ‘ইন্ডিয়ানা জোনস’ সিরিজের পরপর দুটি ছবি মুক্তি দেওয়ার পরিকল্পনা রয়েছে ওয়াল্ট ডিজনি পিকচার্সের। এ জন্য ছবির কেন্দ্রীয় চরিত্রে যিনি অভিনয় করবেন তাঁকে অন্তত তিন বছরের জন্য চুক্তিবদ্ধ হতে হবে।প্রসঙ্গত, ফ্যান্টাসি অ্যাডভেঞ্চারধর্মী ‘ইন্ডিয়ানা জোনস’ সিরিজের প্রথম ছবি ‘রেইডার্স অব দ্য লস্ট আর্ক’ মুক্তি পায় ১৯৮১ সালে। তিন বছর বিরতির পর মুক্তি পায় ছবিটির প্রিকুয়েল ‘ইন্ডিয়ানা জোনস অ্যান্ড দ্য টেম্পল অব ডুম’। এর সিকুয়েল ‘ইন্ডিয়ানা জোনস অ্যান্ড দ্য লাস্ট ক্রুসেড’ মুক্তি পায় ১৯৮৯ সালে। দীর্ঘ ১৯ বছর পর ২০০৮ সালে মুক্তি পায় সিরিজের চতুর্থ ছবি ‘ইন্ডিয়ানা জোনস অ্যান্ড দ্য কিংডম অব দ্য ক্রিস্টাল স্কাল’।
