
তাহসান ও কোনাল একসঙ্গে গাইলেন একটি সিনেমার গান। মুহাম্মদ মোস্তফা কামাল রাজের ‘তুমি যে আমার’ ছবিতে ‘তুমিময়’ শিরোনামে গানটি শোনা যাবে। গানটি লিখেছেন মাহমুদ মানজুর। এর সুর ও সংগীত করেছেন যুক্তরাষ্ট্রপ্রবাসী নাভেদ পারভেজ। গতকাল সন্ধ্যায় ঢাকার নিকেতন ও পরীবাগের দুটি স্টুডিওতে এই দুই শিল্পীর কণ্ঠ ধারণ করা হয়। গানে কণ্ঠ ধারণের পর কোনালের প্রশংসা করে তাহসান বলেন, ‘ওর (কোনালের) কণ্ঠে অনেক গানই শুনেছি আমি। ভালো গায়। কোনালের সঙ্গে কাজের অভিজ্ঞতা এবারই প্রথম হলো। আশা করছি, শ্রোতাদের কাছে মন্দ লাগবে না আমাদের গাওয়া এই গানটি।’ একইভাবে কোনালও বললেন তাহসানের গান ও তাঁর ব্যক্তিত্বে মুগ্ধ হওয়ার কথা। তিনি বলেন, ‘করপোরেট জগতে তাহসান ভাই নিজেকে যেভাবে ধরে রেখেছেন, তিনি আমাদের প্রজন্মের কাছে অনুকরণীয়। বরাবরই তাঁর গানের ভক্ত আমি। তাঁর সঙ্গে গান গাওয়ার সুযোগ পাওয়ায় ছবির পরিচালককে ধন্যবাদ।’
