
বৈশাখে তিনটি গান নিয়ে একক অ্যালবাম প্রকাশ করতে যাচ্ছেন গায়ক ও সংগীত পরিচালক ইমরান। ফয়সাল রাব্বিকীনের কথায় ‘বাহুডোরে’ নামের এ অ্যালবামের সব গানের সুর ও সংগীতায়োজন করছেন ইমরান নিজে। ইতিমধ্যে অ্যালবামের কাজ শেষ হয়েছে।অ্যালবামের তিনটি গানই রোমান্টিক ও স্যাড ঘরানার। এর মধ্যে শিগগিরই একটি গানের ভিডিও প্রকাশ পাবে বলে জানিয়েছেন শিল্পী। ‘বাহুডোরে’ অ্যালবামের গানগুলো হলো ‘একই পথে চলনা রে’, ‘বাহুডোরে’ এবং ‘তোরই এক ঈশারায়’।ইমরান বলেন, ‘গত বছরের কোরবানি ঈদের পরপরই ‘বাহুডোরে’ অ্যালবামের পরিকল্পনা করা হয়। বেশ সময় নিয়ে গানগুলো তৈরি করেছি। বর্তমান সময়ের শ্রোতাদের কথা ভেবে আমার নিজস্ব স্টাইলেই গানগুলোর সুর ও সংগীত করেছি। এ তিনটি গান তিন রকমের। আমার মনে হয় গানগুলো শ্রোতাদের ভালো লাগবে।’ঈগল মিউজিকের ব্যানারে ইমরানের নতুন অ্যালবাম ‘বাহুডোরে’ শিগগিরই বাজারে আসছে।এ ছাড়া বৈশাখ উপলক্ষে আরও একটি নতুন গান করেছেন ইমরান। ‘ভেতরে রং বাহিরে রং/ অন্তরে রঙের ছড়াছড়ি’ গানটির একটি ভিডিও তৈরি হয়েছে। তাতে মডেল হয়েছেন চিত্রনায়িকা তমা মির্জা। গানের কথা লিখেছেন জাহিদ আকবর, সুর ও সংগীত করেছেন ইমরান নিজেই। গানের ভিডিওতে তমা মির্জার সঙ্গে দেখা যাবে ইমরানকেও।
