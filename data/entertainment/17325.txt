
হঠাৎ করেই বুঝি ভোজপুরি সিনেমার ভক্ত হয়ে গেলেন ফারহান আখতার। রীতিমতো তালিকা বানিয়ে ভোজপুরি সিনেমা দেখতে শুরু করেছেন এই নায়ক। কিন্তু তিনি এই ভাষার সিনেমার এত বড় ভক্ত তা তো আগে কোনো সাক্ষাৎকারে জানা যায়নি। কেন জানা যায়নি তার একটা যুক্তিসঙ্গত কারণও আছে। কারণ, তিনি আদতে এই ধরনের ছবির ভক্ত নন। নিজের একটি ছবির প্রয়োজনেই এখন নিয়ম করে ভোজপুরি সিনেমা দেখতে হচ্ছে ফারহানকে।
ফারহান এখন ‘লখনৌ সেন্ট্রাল’ নামের একটি ছবির শুটিং করছেন। সেখানে তাঁর চরিত্রটি ভোজপুরি এক উঠতি নায়কের, যিনি ভোজপুরের আলোচিত নায়ক মনোজ তিওয়ারির দারুণ ভক্ত। সেসব সিনেমায় নায়কের অভিব্যক্তি ও ভোজপুরি উচ্চারণ ঠিক ঠিকঠাক করার জন্যই ইদানীং অনেক বেশি ভোজপুরি সিনেমা দেখার অভ্যাস করেছেন ফারহান আখতার, জানিয়েছেন এই অভিনেতার একজন মুখপাত্র।নিখিল আদভানি প্রযোজিত এই ছবিটি মুক্তি পাবে ১৫ সেপ্টেম্বর। এটি পরিচালনা করেছেন নতুন পরিচালক রঞ্জিত তিওয়ারি। বলিউড বাবল।
