
বছরে অন্তত ছয় মাস ভারত থাকার পরিকল্পনা করছেন ব্রিটিশ অভিনেতা, কৌতুকশিল্পী ও লেখক রাসেল ব্র্যান্ড। ভারতে বাড়ির পাশাপাশি চাষযোগ্য জমি কেনারও পরিকল্পনা রয়েছে তাঁর। খবর রাডার অনলাইনের।এ প্রসঙ্গে ঘনিষ্ঠ একটি সূত্র জানিয়েছে, যোগ ব্যায়াম, হিন্দুধর্মসহ ভারতের আরও অনেক কিছু তাঁর এতটাই মনে ধরেছে যে, তিনি রীতিমতো দেশটির প্রেমে পড়ে গেছেন। তিনি চাইছেন, ভারতে বসবাসের জন্য তাঁর নিজের একটি বাড়ি হোক। গত বছরই ভারতীয় এক গুরুর সঙ্গে বিষয়টি নিয়ে আলাপ-আলোচনা করেছিলেন রাসেল। ইদানীং ভারতে বাড়ি কেনার জন্য উদগ্রীব হয়ে উঠেছেন তিনি। শুধু তা-ই নয়, ভারতে চাষযোগ্য জমিও কিনতে চান তিনি।রাসেল তাঁর কাছের বন্ধুদের বলেছেন, আধ্যাত্মিকতার চর্চার পাশাপাশি শরীর সুস্থ রাখতে এবং ভালো খাবারের জন্য ভারতের কোনো তুলনা হয় না। এজন্য তিনি বছরে অন্তত ছয় মাস ভারতে বসবাস করার ইচ্ছের কথাও জানিয়েছেন তাঁর বন্ধুদের।রাসেলের ভারতপ্রীতির বিষয়টি মোটেও নতুন নয়। ২০১০ সালে ভারতের রাজস্থানে মার্কিন গায়িকা ও অভিনেত্রী কেটি পেরিকে হিন্দু রীতি অনুযায়ী বিয়ে করেছিলেন ৩৮ বছর বয়সী এ তারকা অভিনেতা। অবশ্য মাত্র ১৪ মাসের মাথায় তাঁদের সংসার ভেঙে যায়।
