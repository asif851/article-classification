
নেটফ্লিক্সের অন্তর্জালে, নাকি হলের বড় পর্দায় ছবি দেখে মজা? কান চলচ্চিত্র উৎসবে যখন নেটফ্লিক্স নিয়ে এমন বিতর্ক চলছে, তখন ঘোষণা এল আরেকটা। গ্র্যামিজয়ী সংগীত তারকা রিয়ানা ও অস্কারজয়ী অভিনেত্রী লুপিতা নিয়োঙ্গোকে একসঙ্গে একটি ছবিতে কাজ করার খবর পাওয়া যায়। এক সূত্র জানায়, এই ছবির কাজটা নাকি রীতিমতো কেড়ে নিয়েছে নেটফ্লিক্স। যদিও নেটফ্লিক্সের পক্ষ থেকে কোনো মন্তব্য করা হয়নি এই ব্যাপারে।
তবে মজার কথা অন্যটা। এই ছবির পরিকল্পনা এসেছে দর্শক-ভক্তদের মাথা থেকে! ২০১৪ সালে মিউ মিউ ফ্যাশন শোতে উপস্থিত হয়ে পাশাপাশি বসেছিলেন দুই তারকা-রিয়ানা আর লুপিতা। টুইটারে এই ছবি প্রকাশ হওয়ার পর থেকে এটা নিয়ে অনেক মন্তব্য আসে টুইটার ব্যবহারকারীদের পক্ষ থেকে। ব্যবহারকারীরাই বলে দেন, ‘সেলমা’ ছবির পরিচালক আভা দুভার্নে যেন তাঁদের দুজনকে এক ফ্রেমে বন্দী করে একটি ছবি নির্মাণ করেন। আর সেই ছবির লেখক যেন হয় ‘ইনসিকিউর’ সিরিজের অভিনেত্রী ও লেখক ইসা রেই। এবং তা-ই হবে। রিয়ানা, লুপিতা, আভা, ইসা—চার কৃষ্ণাঙ্গ নারীই সেই টুইটার ঝড়কে সমর্থন করেছেন।
ভক্তরা কিছুটা আভাস দিয়েছেন ছবির গল্পটা কেমন হতে হবে। তবে এখন এটা সম্পূর্ণ নির্ভর করছে ইসার ওপর। জানার জন্য আরও অপেক্ষায় থাকতে হবে। সূত্রমতে, ইতিমধ্যে ইসা লেখার কাজ শুরু করে দিয়েছেন। আভার হাতের কাজটা শেষ হলে ২০১৮ সালে শুরু হবে নতুন ছবির শুটিং। আভা এখন ব্যস্ত আছেন ডিজনির ‘আ রিংকেল ইন টাইম’ ছবির সম্পাদনায়।সূত্র: পিপল ডট কম
