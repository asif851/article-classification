
কাজের ক্ষেত্রে বিদ্যা বালানের পেশাদারীর জুড়ি নেই—বলিউডে এ কথা মোটামুটি সবার জানা। এরই আরেকটি প্রমাণ হয়ে থাকবে ‘বেগম জান’ ছবির শুটিংয়ের একটি ঘটনা। সৃজিত মুখোপাধ্যায়ের বাংলা ছবি ‘রাজকাহিনি’র রিমেক এই ‘বেগম জান’। পরিচালক তিনিই। সম্প্রতি ছবির শুটিং হচ্ছিল ঝাড়খণ্ডে। আবহাওয়ার কোনো ঠিকঠিকানা ছিল না সেখানে। আগের দিন গরমে পুড়ে মারা যাওয়ার দশা তো পরের দিন বৃষ্টিতে থইথই চারদিক। যেহেতু দেশভাগের পটভূমিতে ছবি, তাই বন্দুক ও গোলাগুলিও আছে ছবিতে। সম্প্রতি শুটিং করতে গিয়ে গান পাউডারের গন্ধে অসুস্থ হয়ে পড়েছিলেন বিদ্যা। ডাক্তারও ডাকতে হয়। শুটিং সেটের ঠিক বাইরেই অপেক্ষা করছিল অ্যাম্বুলেন্স। কিন্তু বিদ্যা পাঁচ মিনিটেই ফিরলেন শুটিংয়ে। কারণ, তাঁর কাছে কাজটাই আগে। সৃজিত মুখোপাধ্যায় বলেন, ‘বিদ্যার সঙ্গে কাজ করাটা অনেক আনন্দের। তিনি পুরোপুরি পেশাদার। যদিও সবাই দেখেছিল তিনি অস্বস্তি বোধ করছেন, তবু পাঁচ মিনিটের মধ্যে শুটিংয়ে ফিরলেন।’ ‘বেগম জান’ ১১ অদম্য সাহসী নারীর গল্প। বিদ্যা বালান ছাড়াও ছবিতে আছেন গওহর খান, পল্লবী শ্রদ্ধা, মিষ্টি, ইলা অরুণসহ আরও অনেকে। বিশেষ ফিল্মস অ্যান্ড প্লে এন্টারটেইনমেন্ট ছবিটি প্রযোজনা করছে। বলিউড হাঙ্গামা।
