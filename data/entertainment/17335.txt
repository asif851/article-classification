
বয়স ভাঁড়ানো বা বয়স নিয়ে লুকোচুরি খেলেছেন বলিউডের এমন অভিনেত্রীদের সংখ্যাটা নেহাত কম নয়। প্রকৃতির নিয়মে বয়স বাড়লেও তা আড়াল করতে সদা তত্পর তাঁরা। সম্প্রতি এক প্রতিবেদনে এমন কয়েকজন তারকা অভিনেত্রীর হাঁড়ির খবর ফাঁস করে দিয়েছে টাইমস অব ইন্ডিয়া।বিপাশা বসুবাঙালি বংশোদ্ভূত বলিউডের অভিনেত্রী বিপাশা বসুর প্রকৃত বয়স যে আসলে কত, তা সত্যিই এক রহস্য। কয়েক বছর আগে বিপাশা দাবি করেছিলেন তাঁর বয়স নাকি ২৮ বছর। তখন হাটে হাঁড়ি ভেঙে দিয়েছিলেন বিপাশারই স্কুলের একজন শিক্ষার্থী। তিনি জানিয়েছিলেন, বিপাশা আর তিনি একই স্কুলে পড়তেন। বিপাশা তাঁর চেয়ে তিন বছরের বড় ছিলেন। কাজেই কোনো অবস্থাতেই বিপাশার বয়স ২৮ হতে পারে না। যা-ই হোক, আইএমডিবি ওয়েবসাইটে বিপাশার বর্তমান বয়স ৩৫ বলে উল্লেখ করা হয়েছে।ক্যাটরিনা কাইফবলিউডের তুমুল জনপ্রিয় তারকা অভিনেত্রী ক্যাটরিনা কাইফের আসল বয়স উদঘাটনের জন্য অনেকের মতো তাঁর সমসাময়িক অভিনেত্রীরাও বেশ কৌতূহলী। এমনিতেই বলিউডের অভিনেত্রীরা একে অন্যকে সহ্য করতে পারেন না। বলিউডের বেশির ভাগ অভিনেত্রীর মধ্যেই চলতে থাকে শীতল যুদ্ধ। দীপিকা পাড়ুকোন ও ক্যাটরিনার যুদ্ধটা শুধু পেশাগতই নয়, ব্যক্তিগতও বটে। দীপিকার সাবেক প্রেমিক রণবীর কাপুরকে ছিনিয়ে নেওয়ায় ক্যাটের ওপর বেজায় চটা দীপিকা। একবার তো ক্যাটের বয়স নিয়ে টিপ্পনি কেটে ঝোপ বুঝে কোপও মেরেছিলেন দীপিকা। তিনি বলেছিলেন, ‘আমি ক্যাটরিনার পাসপোর্ট দেখতে চাই।’ কেন পাসপোর্ট দেখতে চান তা মুখে না বললেও, দীপিকার ইঙ্গিত বুঝতে অসুবিধা হয়নি কারোরই। পাসপোর্ট দেখে ক্যাটের প্রকৃত বয়স উদ্ধারের জন্যই তিনি ওই মন্তব্য করেছিলেন। এ ছাড়া টাইমস অব ইন্ডিয়ার সঙ্গে আলাপচারিতার সময় বয়স-সংক্রান্ত এক প্রশ্নের জবাবে ক্যাটরিনা জানিয়েছিলেন, বার্লিন ওয়াল ভেঙে দুই জার্মানি যখন এক হয়েছিল তখন তাঁর বয়স ছিল মাত্র আট বছর। বার্লিন ওয়াল ভাঙা হয়েছিল ১৯৮৯ সালে। সেই হিসাবে ক্যাটরিনার জন্ম ১৯৮১ সালে। কাজেই তাঁর বর্তমান বয়স হওয়ার কথা ৩৩ বছর। কিন্তু বয়স নিয়ে ক্যাটের আরেকটি মন্তব্য বিভ্রান্তির জন্ম দেয়। ক্যাটরিনার ভাষ্য ছিল, ‘অক্ষয় কুমার আর সালমান খানের মতো বয়স্ক অভিনেতাদের সঙ্গে অভিনয় করেছি বলেই যে আমার বয়স বেশি তা বলা ঠিক হবে না। রণবীর কাপুরের চেয়েও আমার বয়স কম।’ অথচ রণবীরের জন্ম হয়েছিল ১৯৮২ সালে। সেই হিসাবে তিনি ক্যাটের চেয়ে এক বছরের ছোট। কাজেই বয়স নিয়ে যে ক্যাটরিনা মিথ্যাচার করেছেন, তা আর বলার অপেক্ষা রাখে না।
মল্লিকা শেরাওয়াত
‘মার্ডার’ তারকা মল্লিকা শেরাওয়াত মাঝেমধ্যেই নানান কড়া মন্তব্য ছুড়ে দিয়ে খবরের শিরোনাম হয়েছেন। তবে তিনি আরও বেশি আলোচিত হয়েছেন বয়স নিয়ে লুকোচুরির চেষ্টা করে। বরাবরই তিনি নিজেকে কমবয়সী তরুণী বলে দাবি করে এসেছেন। কিন্তু আইএমডিবি ওয়েবসাইটে তাঁর জন্ম সাল উল্লেখ করা হয়েছে ১৯৭৬। সেই হিসাবে মল্লিকার বর্তমান বয়স ৩৮ বছর। কাজেই আর যা-ই হোক, তিনি যে কমবয়সী তরুণী তকমা হারিয়ে ফেলেছেন, তা দিবালোকের মতো স্পষ্ট। মল্লিকার এই বোধোদয় কবে হয়, সেটাই এখন দেখার বিষয়।
শার্লিন চোপড়া
বলিউডের অভিনেত্রী ও প্লেবয় ম্যাগাজিনের মডেল শার্লিন চোপড়া স্পষ্ট করেই জানিয়ে দিয়েছেন, কেবলমাত্র একটি বিষয় লুকাতেই তিনি পছন্দ করেন। আর তা হলো তাঁর বয়স। এদিকে শার্লিনের কাছের একাধিক সূত্র জানিয়েছে, বেশ কয়েক বছর আগেই তিনি নিজের ২২তম জন্মদিন উদযাপন করেছেন। অথচ আইএমডিবি ওয়েবসাইটে উল্লেখ আছে, শার্লিনের বয়স ৩০ বছর। 
গওহর খান
বয়স লুকানোর ক্ষেত্রে বিশাল চমক দিয়েছেন মডেল ও বলিউডের অভিনেত্রী গওহর খান। গত বছর ‘বিগ বস ৭’ অনুষ্ঠানে এর সঞ্চালক সালমান খানের প্রশ্নের জবাবে গওহর জানান, তাঁর বয়স ২৯ বছর। অথচ ২০১১ সালেই নিজের ২৯তম জন্মদিন উদযাপন করেছেন গওহর। ‘দ্য খান সিস্টার্স’ রিয়েলিটি শোতে বোন নিগার খানের সঙ্গে তাঁর সেই জন্মদিন উদযাপন অনুষ্ঠান প্রচারিতও হয়েছিল ছোট পর্দায়।          
