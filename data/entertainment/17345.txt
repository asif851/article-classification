
বরাবরই দাতব্য কাজে একটু বেশিই এগিয়ে থাকেন অ্যাঞ্জেলিনা জোলি। বুড়ো থেকে তরুণ তারকারা যেখানে ব্যস্ত নিজেদের প্রচার, টুইটার আর সেলফি নিয়ে; সেখানে জোলির ব্যস্ততা ভিন্নমুখী। কিছুদিন আগেই জোলি ঘুরে এলেন আফগানিস্তান ও সিরিয়া থেকে। সেখান থেকে ফিরে নাকি এখন তাঁর রাতে ঘুমাতে খানিকটা কষ্ট হচ্ছে। আফগান উদ্বাস্তুদের জীবনের রূঢ় বাস্তবতা দেখে ব্যথিত এই আনব্রোকেন নির্মাতা। জানিয়েছেন, তাদের হৃদয় নিংড়ানো গল্প শুনে তিনি বাকরুদ্ধ হয়ে ছিলেন লম্বা সময়।জোলি কিছুদিন আগে উত্তর আফগানিস্তানের একটি উদ্বাস্তু শিবির সফরে যান। সেখানকার মানুষদের সঙ্গে কথা বলেন। ফিরে এসে একটি কলাম লেখেন নিউইয়র্ক টাইমস-এ। জোলি লেখেন, ‘যখন আমার সমবয়সী এক নারী আমার সামনে বসে বলছে যে তার স্বামী-সন্তানসহ পুরো পরিবারকে তার চোখের সামনে হত্যা করা হয়েছে, তখন কীভাবে আমি স্বাভাবিক থাকতে পারি। এমন মানবেতর জীবন যাপন করা মানুষদের আমি আর কী আশার বাণী শোনাব? ছোট্ট সেই তাঁবুতে বসে নিজেকে খুব অসহায় মনে হচ্ছিল।’ এস শোবিজ
