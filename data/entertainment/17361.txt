
নতুন প্রজন্মের প্রতিভাবান ভিডিও কনটেন্ট নির্মাতাদের অন্বেষণে বাংলালিংক সম্প্রতি শুরু করেছে দেশের প্রথম ডিজিটাল রিয়ালিটি শো ‘নেক্সট টিউবার’। শুরু হওয়ার পর থেকেই অভিনব এই প্রতিযোগিতা দেশব্যাপী ব্যাপক সাড়া ফেলতে সক্ষম হয়। মাত্র দুই সপ্তাহের মধ্যেই নেক্সট টিউবারে রেজিস্ট্রেশন করেন ৭ হাজার ৫০০ জনেরও বেশি প্রতিযোগী। রিয়ালিটি শোতে অংশ নেওয়া তরুণদের স্বপ্ন দেখাচ্ছে।
ভিডিও কনটেন্টের মানের ওপর ভিত্তি করে বাছাই করা ২৫ জন প্রতিযোগীকে নিয়ে প্রতিযোগিতার দ্বিতীয় পর্যায় শুরু হয়েছে। এই পর্যায়ে প্রতিযোগীরা নেক্সট টিউবারের বিচারকদের সামনে সরাসরি তাঁদের প্রতিভা প্রদর্শনের সুযোগ পাবেন।
‘নেক্সট টিউবার’ নিয়ে স্বাভাবিকভাবেই অত্যন্ত উৎসাহী নির্বাচিত প্রতিযোগীরা। অভিনব এই প্রতিযোগিতার প্ল্যাটফর্মকে কাজে লাগিয়ে প্রত্যেকেই চান নিজেদের প্রতিভা দেশের সামনে তুলে ধরতে। এ প্রসঙ্গে নেক্সট টিউবারের প্রতিযোগী জাহিদুল ইসলাম বলেন, ‘ভালো মানের ভিডিও কনটেন্ট তৈরির জন্য গ্রুমিংয়ের প্রয়োজন। নেক্সট টিউবার আমাদের সেটি পাওয়ার সুযোগ করে দিয়েছে। প্রতিযোগিতার বিচারকদের অভিজ্ঞতা ও নির্দেশনা আমাদের কোয়ালিটি ভিডিও কনটেন্ট তৈরিতে সাহায্য করবে।’
আরেক প্রতিযোগী অদিতি রহমান বলেন, ‘আমার ড্যান্স পারফরমেন্সগুলো ইউটিউবে আপলোড করতে ভালো লাগত। শুধু এ জন্যই ইউটিউব চ্যানেল খুলেছিলাম। কিন্তু নেক্সট টিউবারের মাধ্যমে এক্সপোজারের এত বড় সুযোগ পেয়ে যাব তা ভাবিনি।’
ইউটিউব বর্তমান বিশ্বের সবচেয়ে জনপ্রিয় ভিডিও শেয়ারিং ওয়েবসাইট। প্রযুক্তিনির্ভর আধুনিক বিশ্বের সঙ্গে তাল মিলিয়ে চলতে হলে ইউটিউবের মতো প্ল্যাটফর্ম আরও কার্যকরভাবে ব্যবহার করা প্রয়োজন। নেক্সট টিউবারের মতো উদ্যোগ বহির্বিশ্বে বাংলাদেশের ভাবমূর্তি উজ্জ্বল করার পাশাপাশি দেশের তরুণ প্রজন্মের প্রতিভা বিকাশে সাহায্য করবে।
রিয়ালিটি শো ‘নেক্সট টিউবার’-এ বিচারকের দায়িত্ব পালন করছেন জনপ্রিয় ইউটিউবের মাধ্যমে পরিচিতি পাওয়া সালমান মুক্তাদির, শৌভিক আহমেদ, আসিফ বিন আজাদ ও তামিম মৃধা।
