
দীর্ঘ ছয় বছর পর আবারও নতুন গান নিয়ে আসছেন বালাম ও জুলি। পুরো অ্যালবাম নয়, একটি একক গান শোনা যাবে তাঁদের কণ্ঠ। ‘কত যে খুঁজেছি তোমায়’ শিরোনামের এ গানটির কথা লিখেছেন রবিউল ইসলাম জীবন। সুর ও সংগীতায়োজন করেছেন বালাম।২০০৮ সালে প্রকাশিত হয় বালামের সুর-সংগীতে জুলির প্রথম একক অ্যালবাম ‘বালাম ফিচারিং জুলি’। অ্যালবামটি শ্রোতাদের মাঝে বেশ সাড়া ফেলে। দারুণ জনপ্রিয়তা পায় কয়েকটি গান। তারই ধারাবাহিকতায় ২০০৯ সালে আসে এই দুই ভাইবোনের দ্বিতীয় অ্যালবাম ‘স্বপ্নের পৃথিবী’। তারপর অনেক দিন একসঙ্গে কাজ করেননি তাঁরা। সম্প্রতি বালামের স্টুডিওতে নতুন গানটির রেকর্ডিং সম্পন্ন হয়েছে। নির্মিত হয়েছে ভিডিওচিত্র। সেটি নির্মাণ করেছেন তানিম রহমান। ভিডিওটিতে মডেল হয়েছেন বালাম ও জুলি দুজনই। ঈদের আগেই ইউটিউব ও বিভিন্ন টিভি চ্যানেলে ভিডিওটি দেখানো হবে। নতুন গান প্রসঙ্গে বালাম বলেন, ‘দীর্ঘদিন পর আবারও জুলির জন্য গান বানিয়েছি।’জুলি বলেন, ‘বহুদিন পর ভাইয়ার সুর-সংগীতে একসঙ্গে গান গাইলাম। চমৎকার একটি ভালোবাসার গান। এবারই প্রথম আমার গানে কোনো মডেল কাজ করেছেন। ভিডিওতে একটু নতুন রূপে দেখা যাবে আমাকে। আশা করি, সবাই সেটা পছন্দ করবেন।’গানটি যেকোনো একটি মুঠোফোন প্রতিষ্ঠান থেকে প্রকাশিত হবে। জুলি জানান, মুঠোফোন প্রতিষ্ঠানগুলো শিল্পীদের সম্মানী দেওয়ার পাশাপাশি গানের প্রচারণার দিকেও গুরুত্ব দেয়। শিল্পীরা চান, তাঁদের গানগুলো যেন বেশি শ্রোতার কাছে পৌঁছায়।
