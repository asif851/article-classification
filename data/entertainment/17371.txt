
পবিত্র হজব্রত পালন করতে সস্ত্রীক সৌদি আরবে গেলেন বাংলাদেশের জনপ্রিয় মডেল ও অভিনেতা আদিল হোসেন নোবেল। গতকাল বুধবার সকালে হজ পালনের উদ্দেশে ঢাকা ছাড়েন তিনি।ঢাকা ছাড়ার আগে প্রথম আলো ডটকমকে নোবেল বলেন, ‘হজ পালনের জন্য যাচ্ছি। সবাই আমাদের জন্য দোয়া করবেন।’এবারের ঈদে নোবেল অভিনীত একটি নাটক প্রচারিত হবে বাংলাভিশনে। ফারুক হোসেনের লেখা ও রায়হান খানের পরিচালনায় নাটকটির নাম ‘নীরবে তিন মিনিট’। এ নাটকটির মধ্য দিয়ে নোবেল ও তানিয়া আহমেদ ১৬ বছর পর একসঙ্গে অভিনয় করলেন।নোবেলের শৈশব কেটেছে জন্মস্থান চট্টগ্রামে। সেখানে মাধ্যমিক ও উচ্চ মাধ্যমিক পাসের পর ১৯৮৯ সালে ঢাকায় আসেন তিনি। বিশ্ববিদ্যালয়ে পড়াকালীন এক আত্মীয়ের পরামর্শে র‌্যাম্প মডেল হিসেবে অভিষেক হয় নোবেলের। এরপর আর তাঁকে পেছনে ফিরে তাকাতে হয়নি। ১৯৯১ সালে হঠাত্ করেই নোবেলের মডেলিংয়ে আসা।নোবেল ভিক্টোরিয়া বিশ্ববিদ্যালয় থেকে এমবিএ করেন। এ ছাড়া তিনি সিঙ্গাপুর ইনস্টিটিউট অব ম্যানেজমেন্ট, ইন্ডিয়ান ইনস্টিটিউট অব ম্যানেজমেন্ট এবং জেভিয়ার লেবার রিলেশনস ইনস্টিটিউট থেকে ‘কি অ্যাকাউন্টস ম্যানেজমেন্ট’-এর ওপর উচ্চতর প্রশিক্ষণ নিয়েছেন।বিজ্ঞাপনচিত্রে মডেলিংয়ের পাশাপাশি বেশ কিছু নাটকেও অভিনয় করেন নোবেল। নোবেল অভিনীত প্রথম নাটকটির নাম ‘প্রাচীর পেরিয়ে’। ১৯৯৫ সালে প্রচারিত এ নাটকটি ছিল প্যাকেজের আওতায় প্রথম টিভি নাটক। তবে নাটকের চেয়ে বরাবরই মডেলিংটাকেই বেশি প্রাধান্য দিয়েছেন তিনি। সাধারণত বিশেষ দিবসের নাটকে নোবেলকে দেখা যায়।মডেলিং, নাটকে অভিনয়ের পাশাপাশি অসংখ্য চলচ্চিত্রে অভিনয়ের প্রস্তাব পেয়েছেন নোবেল। মডেলিংয়ের পাশাপাশি নোবেল বেসরকারি টেলিকম কোম্পানি এয়ারটেলের করপোরেট অ্যান্ড এসএমই সেলস ডিপার্টমেন্টের প্রধান হিসেবে দায়িত্ব পালন করছেন।
