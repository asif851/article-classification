
বলিউডে বর্তমান সময়ের তারকারা কেমন আয় করেন? রণবীর কাপুর, রণবীর সিং, সিদ্ধার্থ মালহোত্রা, আলিয়া ভাট, দীপিকা পাড়ুকোন কিংবা সোনাক্ষি সিনহা ছবিপ্রতি কত রুপি পারিশ্রমিক নেন? কেউ ৫ কোটি, কেউ ৭ কোটি রুপি কিংবা সর্বোচ্চ ১০-১২ কোটি। এর বেশি নয়। কিন্তু বড় পর্দার এই তারকাদের চেয়েও একসময় যাদের ভাঁড় বলে বিদ্রূপ করা হতো, সেই কৌতুক অভিনেতারা আয়ে অনেক এগিয়ে। আজ তাঁদের আয়ের হিসাবটাই জানব
১. কপিল শর্মাশুরুটা হয়েছিল একটি কৌতুকশিল্পী খোঁজার রিয়েলিটি শো দিয়ে। এরপর ভারতের বিভিন্ন বেসরকারি চ্যানেলে কৌতুকের ছোট ছোট অনুষ্ঠান করে পরিচিতি পান কমেডিয়ান কপিল শর্মা। এরপর ‘কমেডি নাইটস উইথ কপিল’ নামের একটি টিভি শো দিয়ে গড়েন নতুন দৃষ্টান্ত। এখন তাঁকে দেখা যায় ‘দ্য কপিল শর্মা শো’ নামের অনুষ্ঠানে। এরই মধ্যে এ কৌতুক অভিনেতা তাঁর মেধা দিয়ে শুধু জনপ্রিয়তাই অর্জন করেননি। ভারী করেছেন নিজের ব্যাংক অ্যাকাউন্টটিও। নিজেই একবার টুইট করে জানিয়েছিলেন, আয়ের ওপর ভিত্তি করে গত তিন বছরে তিনি ১৫ কোটি রুপি আয়কর দিয়েছেন। এরপর হিসাব করে ভারতীয় সংবাদমাধ্যমগুলো বের করেছে কপিল শর্মার আয়। এ শিল্পী তাঁর অনুষ্ঠানের প্রতি পর্ব উপস্থাপনা বাবদ পারিশ্রমিক নেন ৬০ থেকে ৮০ লাখ রুপি। প্রতি সপ্তাহে দুটি করে পর্ব হলে মাস শেষে আটটি পর্ব উপস্থাপনা বাবদ কপিলের মাসিক আয় দাঁড়ায় সর্বনিম্ন ৪ কোটি ৮০ লাখ রুপি। বছর শেষে শুধু টিভি শো থেকেই আয়ের পরিমাণ দাঁড়ায় ৫৭ কোটি ৬০ লাখ রুপি। তা ছাড়া কপিল এর বাইরেও বিভিন্ন স্টেজ করে থাকেন। ‘কিস কিস কো পেয়ার কারু’ নামে একটি সিনেমাতেও অভিনয় করেছেন তিনি। বর্তমানে আরও একটি বলিউড ছবির কাজ করছেন কপিল।২. কৃষ্ণা অভিষেককপিল শর্মার পরই আয়ের দিক থেকে এগিয়ে আছেন কৃষ্ণা অভিষেক। প্রথমে নায়ক হিসেবে নিজের বলিউড যাত্রা শুরু করেন এ অভিনেতা। কিন্তু একসময়ের বলিউড তারকা গোবিন্দর ভাগনে হলেও অভিনয় জগতে তেমন প্রভাব ফেলতে পারেননি তিনি। তবে কৌতুক অভিনেতা হিসেবে তাঁর পরিচিতি বাড়ে ‘কমেডি সার্কাস’ নামের একটি টিভি অনুষ্ঠানের মধ্য দিয়ে। কৌতুক অভিনেতা কপিল শর্মা ‘কমেডি নাইটস উইথ কপিল’ ছেড়ে এলে অনুষ্ঠানটির নাম বদলে তার অংশ হন কৃষ্ণা। তা ছাড়া একই চ্যানেলে ‘কমেডি নাইটস বাঁচাও’ নামে তিনি কৌতুকনির্ভরই আরেকটি অনুষ্ঠানও উপস্থাপনা করেছেন। সে সব অনুষ্ঠান থেকেই এ শিল্পী প্রতি পর্ব বাবদ আয় করেন ৩২ থেকে ৩৫ লাখ রুপি। মাস শেষে সব যোগ করে সেই আয় দাঁড়ায় সর্বনিম্ন ২ কোটি ৫৬ লাখ রুপি, বছর শেষে ৩০ কোটি ৭২ লাখ রুপি। তবে দুটো অনুষ্ঠানের ভবিষ্যৎই এখন অনিশ্চিত। কারণ ‘দ্য কপিল শর্মা শো’-এর সামনে কিছুতেই টিকতে পারছে না দুটো শো। একটির প্রচার তো এর মধ্যে বন্ধও হয়ে গেছে।৩. ভারতি সিংবলিউডে অভিনেত্রীরা আয়ের দিক থেকে অভিনেতাদের চেয়ে অনেক পিছিয়ে থাকেন। শাহরুখ কিংবা সালমান খান একটি ছবির জন্য ৪০ থেকে ৫০ কোটি রুপি পারিশ্রমিক পান যেখানে, সেখানে দীপিকা কিংবা প্রিয়াঙ্কার সম্মানী হয় সর্বোচ্চ ১২ থেকে ১৫ কোটি রুপি। অভিনেতা থেকে অভিনেত্রীর আয়ের পার্থক্যটা অনেক। কিন্তু কমেডির দুনিয়ায় তেমন ফারাক নেই। কমেডিয়ান ভারতি সিংয়ের আয় তা-ই প্রমাণ করে। এ শিল্পীও কৃষ্ণা অভিষেকের সঙ্গে ‘কমেডি নাইটস লাইভ’ ও ‘কমেডি নাইটস বাঁচাও’ নামের দুটো অনুষ্ঠান উপস্থাপনা করতেন। তবে দুটো অনুষ্ঠানের দর্শক কমে আসায় এখন ভারতি মন দিয়েছেন স্টেজ শোয়ের দিকে। টিভিতে প্রতি পর্ব উপস্থাপনা বাবদ ভারতি আয় করতেন ২২ থেকে ২০ লাখ রুপি। আর প্রতিটি স্টেজ শোয়ের জন্য এই কৌতুকশিল্পী সম্মানী নেন ৫ থেকে ৭ লাখ রুপি। মাসে অন্তত ১০ দিন তিনি ভারত ও ভারতের বাইরে শো করে থাকেন।
৪. সুনিল গ্রোভারআগামীকাল মুক্তি পাবে সুনিল গ্রোভার অভিনীত ছবি কফি উইথ ডি। মূলত এ অভিনেতার এই ছবির উপলক্ষ ধরেই কৌতুক অভিনেতাদের এই আয়ের হিসাব নিয়ে বসা। কারণ সুনিল গ্রোভার তাঁর কৌতুক ও অভিনয় দিয়ে এরই মধ্যে সাড়া ফেলেন তাঁর দেশ ও দেশের বাইরে। তবে পারিশ্রমিক তাঁর অন্য কমেডিয়ানদের চেয়ে তুলনামূলক কম। তিনি ‘দ্য কপিল শর্মা শো’-এর প্রতি পর্বের জন্য সম্মানী নেন ১০ থেকে ১২ লাখ রুপি। মাস শেষে তাঁর আয় দাঁড়ায় ৮০ লাখ রুপি এবং বছর শেষে সর্বনিম্ন ৯ কোটি ৬০ লাখ রুপি। তবে সুনিলও নিয়মিত স্টেজ শো করেন এবং তাঁর জনপ্রিয়তা ভারতে এতটাই ছড়িয়েছে যে বিভিন্ন বিয়ে কিংবা জন্ম বা যেকোনো পার্টি থেকে সুনিলের ডাক আসে। সেই সব অনুষ্ঠানে শুধু অতিথি হয়ে যাওয়ার জন্যই মোটা অঙ্কের সম্মানী পান তিনি, যার পরিমাণ ১০ থেকে ১৫ লাখ রুপি।৫. সুমনা চক্রবর্তী, কিকু, আলী আসগর
‘দ্য কপিল শর্মা শো’-তে সরলা চরিত্রে দেখা যায় সুমনাকে। এর আগে নিয়মিত টিভি সিরিয়ালে অভিনয় করতেন তিনি। এখনো বিভিন্ন সিনেমায় তাঁকে ছোটখাটো চরিত্রে দেখা যায়। তবে মূলত কমেডি শোয়ে অংশ নিয়েই সুমনার পরিচিতি ছড়ায় সবখানে। এ অভিনেত্রী কপিল শর্মার সঙ্গে অনুষ্ঠানে অংশ নিয়ে প্রতি পর্বে ৬ থেকে ৭ লাখ রুপি পর্যন্ত পারিশ্রমিক পান। তা ছাড়া একই অনুষ্ঠানে ‘বাম্পার’ চরিত্রে অংশ নেওয়া কিকু শারদা ও ‘নানি’ চরিত্রে অভিনয় করা আলী আসগরও সমপরিমাণ পারিশ্রমিক পান প্রতি পর্বে অংশ নিয়ে।
আদর রহমান
ডিএনএ ইন্ডিয়া, ইন্ডিয়ান এক্সপ্রেস, মিডডে ও বলিউড লাইফ অবলম্বনে
