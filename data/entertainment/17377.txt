
গান আর কথামালায় স্বাধীন বাংলা বেতার কেন্দ্রের প্রয়াত শিল্পী অজিত রায়কে স্মরণ করল তাঁর হাতে গড়া সংগঠন অভ্যুদয় সংগীত অঙ্গন।
গতকাল বুধবার সন্ধ্যায় নগরের শিল্পকলা একাডেমিতে এই অনুষ্ঠানের আয়োজন করা হয়। শিল্পী ও সুরকার অজিত রায়ের স্মরণানুষ্ঠানে রবীন্দ্রসংগীতের পাশাপাশি পরিবেশন করা হয় তাঁর সুর করা বিভিন্ন কবির গান।
‘মহারাজ একি সাজে’ সমবেত সংগীতটির মধ্য দিয়ে অনুষ্ঠানের পর্দা ওঠে। এরপর অজিত রায়ের কন্যা অভ্যুদয়ের পরিচালক শ্রেয়সী রায় পরিবেশন করেন ‘তুমি গাও গো’ গানটি।
অজিত রায়কে স্মরণ করে বাংলাদেশ টেলিভিশন চট্টগ্রাম কেন্দ্রের মহাব্যবস্থাপক নাট্যজন মনোজ সেনগুপ্ত বলেন, ১৯৫২-এর ভাষা আন্দোলন, ১৯৬৯-এর গণআন্দোলন এবং ১৯৭১-এর মহান মুক্তিযুদ্ধে অজিত রায়ের দরাজ কণ্ঠ মানুষকে দেশপ্রেমে উদ্বুদ্ধ করেছে।
তিনি বলেন, সমাজে আজ সন্ত্রাস ও জঙ্গিবাদের উত্থান হচ্ছে। এ রকম দুঃসময়ে অজিত রায়ের মতো শিল্পীদের খুবই প্রয়োজন।
তিনি আরও বলেন, জীবনানন্দ দাশ ও মাইকেল মধুসূদন দত্তসহ তিনি অনেক কবির কবিতার সুর করে মানুষের হৃদয়ে পৌঁছে দিয়েছেন। এ রকম সুরকার বাংলাদেশে খুবই বিরল।
অধ্যাপক রীতা দত্ত বলেন, অজিত রায় বিভিন্নভাবে সমাজ ও সংগীত অঙ্গনকে আলোকিত করেছেন। তাঁর কণ্ঠ ছিল কলুষবিহীন সুরের পিয়াসী। তিনি জীবনের শেষ দিন পর্যন্ত মানুষের জন্য কাজ করে গেছেন।
 আলোচনা শেষে ভরা থাক স্মৃতিসুধা, পোহাইল তিমির, আবার আসিব ফিরে, বঙ্গভাষা, কপোতাক্ষ নদ ইত্যাদি সংগীত পরিবেশন করেন অভ্যুদয়ের শিল্পীরা।
 উল্লেখ্য, ২০১১ সালের ৪ সেপ্টেম্বর অজিত রায় মৃত্যুবরণ করেন।
