
বেশ কিছু দিন হলো শেষ হয়েছে ‘খাঁচা’ ছবিটির শুটিং। এখন চলছে সাউন্ড এডিটিংয়ের কাজ। শেষ হলে ছবিটি সেন্সরে জমা দেওয়া হবে। সম্প্রতি ছবির কাজের অগ্রগতি নিয়ে নানা তথ্য জানালেন পরিচালক আকরাম খান। বিশ্বের বেশ কয়েকটি উৎসবে প্রদর্শনীর পর ‘খাঁচা’ ছবিটি দেখতে পারবেন বাংলাদেশের দর্শকেরা
খ্যাতিমান কথাসাহিত্যিক হাসান আজিজুল হকের ‘খাঁচা’ গল্প অবলম্বনে নির্মিত এ ছবি নিয়ে নানা আলাপ হয় এ পরিচালকের সঙ্গে। ছবির বিষয়বস্তু ও নির্মাণশৈলী পুরস্কার পাওয়ার মতো কি না জানতে চাইলে তিনি বলেন, ‘সেটা পুরস্কারদাতারা বলতে পারবেন। আমি পুরস্কার পাওয়ার জন্য ছবি বানাই না। পুরস্কারের জন্য ছবি বানানো মানে, উদ্দেশ্যপ্রণোদিত হয়ে শিল্প সৃষ্টির চেষ্টা করা। উদ্দেশ্য নিয়ে শিল্পসৃষ্টি হয় না। যারা সেই চেষ্টা করেন, তাঁদের ভাবনায় হয়তো থাকে—বিদেশ থেকে পুরস্কার পেলে ছবিটির প্রতি দেশের দর্শকের বাড়তি আগ্রহ তৈরি হবে।’ তিনি বলেন, ‘অনেক ক্ষেত্রে দেশের নানা পরিস্থিতিকে ছবিতে ভুলভাবে উপস্থাপন করা হয়। পুরস্কার পেতেই হবে? জীবদ্দশায় ঋত্বিক ঘটকের ছবি পুরস্কার পায়নি, আব্বাস কিয়ারোস্তামির ৯ বা ১০ নম্বর ছবি পুরস্কার পেয়েছে। তাতে পরিচালক হিসেবে তাঁদের মাহাত্ম্য কমেনি।’ ছবি ব্যবসা করতে পারবে? এমন প্রশ্নের জবাবে আকরাম খান বলেন, ‘সব ছবিকে কেন ব্যবসা করতে হবে? টাকা রোজগার আমার উদ্দেশ্য নয়। এককালীন হলে দেখিয়ে যে ছবি হারিয়ে যাবে, আমি সেই ছবি বানাচ্ছি না। আমার উদ্দেশ্য একটি শৈল্পিক ও গভীর বক্তব্যের ছবি নির্মাণ, যা দর্শকের কল্পনাশক্তিকে উসকে দেবে। তা ছাড়া ছবির লাভ-ক্ষতির হিসাবটা অন্যরকম। আমার বিশ্বাস “খাঁচা” ছবিটির কথা মানুষ মনে রাখবে, বিশেষ সময়গুলোয় নিয়মিত দেখতেও পাবে।’এর আগে দর্শক নন্দিত হয়েছিল আকরাম খানের পরিচালিত ছবি ‘ঘাসফুল’।
