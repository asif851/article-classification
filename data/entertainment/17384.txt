
প্রায় ১২ বছর আগে হ‌ুমায়ূন আহমেদ নির্মাণ করেছিলেন ‘চার দুগুণে আট’ নামে একটি নাটক। নাটকটির শুটিং হয়েছিল নুহাশপল্লীতে। নতুন করে আবার নাটকটি নির্মাণ করলেন হ‌ুমায়ূন আহমেদের দীর্ঘদিনের সহকারী মোহাম্মদ ইব্রাহিম। নতুন করে নির্মাণে তাই নাটকটির নামকরণ করা হয়েছে ‘চার দুগুণে আট’। পুরোনো নাটকের শিল্পীদের মধ্যে নতুন নির্মাণে দেখা যাবে শুধু মনিরা মিঠুকেই। ১২ বছর আগে যে চরিত্রে অভিনয় করেছিলেন মনিরা, ১২ বছর পরও সেই চরিত্রেই অভিনয় করেছেন তিনি।এ নিয়ে মনিরা মিঠু বললেন, ‘অভিনয় করতে গিয়ে বারবার স্যারের (হ‌ুমায়ূন আহমেদ) কথা মনে পড়েছে। উনি কীভাবে প্রতিটি দৃশ্য বুঝিয়ে দিতেন, কীভাবে শুটিং করেছেন, সবই মনে পড়ছিল। এটা আমার জন্য অন্য রকম এক অভিজ্ঞতা।’গত মাসের ২৯ ও ৩০ তারিখে নাটকটির শুটিং হলো নুহাশপল্লীতে। পুরোনোদের মধ্যে শুধু মনিরা মিঠুকে নেওয়া প্রসঙ্গে পরিচালক বললেন, ‘যখন নতুন করে নির্মাণের সিদ্ধান্ত নিই, তখনই পুরোনো সবার কথা ভেবেছি। মনিরা আপা এখনো একদম আগের মতোই আছেন।’ জানালেন, চিত্রনাট্য ঠিক রেখে নির্মাণ করা হয়েছে নাটকটি। নতুন করে নির্মিত এই নাটকে অভিনয় করেছেন ঝুনা চৌধুরী, শুভাশিস ভৌমিক, আলভী, আজাদ, নীলা, মিথিলাসহ অনেকেই। এটি প্রচারিত হবে পয়লা বৈশাখে চ্যানেল আইতে।
