
এবারের কান চলচ্চিত্র উত্সবে লম্বা ঝুলওয়ালা গাউন পরে লাল গালিচায় হেঁটে সবার চোখ ধাঁধিয়ে দিয়েছেন সাবেক বিশ্বসুন্দরী ও বলিউডের অভিনেত্রী ঐশ্বরিয়া রাই বচ্চন। কিন্তু যে পোশাকটি তিনি পরেছিলেন সেটা মোটেও মৌলিক নয়। ঠিক একই রকম পোশাক পরে এ বছরের অস্কার আসরে হাজির হয়েছিলেন মার্কিন গায়িকা ও অভিনেত্রী ক্রিস্টিন চোনোওয়েথ। পোশাকটির জন্য ব্যাপক সমালোচিত হওয়ার পাশাপাশি অস্কার আসরে সবচেয়ে বাজে পোশাক পরা তারকা হিসেবেও ঘোষণা করা হয় ক্রিস্টিনের নাম।
‘টু ডেজ, ওয়ান নাইট’ ছবির প্রদর্শনী দেখতে ২০ মে কান চলচ্চিত্র উত্সবে যোগ দেন ঐশ্বরিয়া। তাঁর জন্য লম্বা ঝুলওয়ালা গাউনটির নকশা করেন ইতালির প্রখ্যাত ডিজাইনার রবার্তো কাভাল্লি। তবে অ্যাশকে মাথায় রেখে তিনি পোশাকটির ডিজাইন করেননি। গত মার্চ মাসে অনুষ্ঠিত ৮৬তম অস্কার আসরে ক্রিস্টিনের পরার জন্য পোশাকটির ডিজাইন করেছিলেন রবার্তো। সম্প্রতি এক খবরে এ তথ্য জানিয়েছে ‘ইন্ডিয়া টুডে’।
অস্কার স্ট্যাচুর সঙ্গে সাদৃশ্যপূর্ণ সোনালি গাউনটি পরে অস্কার আসরে হাজির হয়ে ব্যাপক সমালোচিত হতে হয় ক্রিস্টিনকে। অস্কার আসরে সবচেয়ে বাজে পোশাক পরা তারকা হিসেবেও ঘোষণা করা হয় তাঁর নাম। অস্কার আসরে এত সমালোচনার পরও রবার্তো কাভাল্লি কান চলচ্চিত্র উত্সবে ঐশ্বরিয়ার জন্য সেই একই পোশাক কেন নির্বাচন করলেন তার পেছনের কারণ অবশ্য জানা যায়নি।            
