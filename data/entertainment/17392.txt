
ক্যাটরিনা কাইফের সঙ্গে প্রেমের সম্পর্ক ভেঙে যাওয়ার পর থেকে মা-বাবার সঙ্গেই থাকছিলেন রণবীর কাপুর। কিন্তু এভাবে আর নয়। এবার নিজের ফ্ল্যাটে উঠতে চাইছেন তিনি। কয়েক সপ্তাহ আগেই মুম্বাইয়ের পালি হিলের কাছে একটি ফ্ল্যাট কিনেছেন এই তারকা। আর তাঁর নতুন সেই ফ্ল্যাট সাজাবেন শাহরুখ-পত্নী গৌরী খান। এর আগেও বলিউডের অনেক তারকার বাড়ির অন্দরসজ্জা গৌরী করেছেন। কারণ, ‘কিং খান’-এর স্ত্রী ছাড়াও তাঁর আরেকটি পরিচয় আছে। সেটি অন্দরসজ্জাবিদের, অর্থাৎ ইন্টেরিয়র ডিজাইনার। কিছুদিন আগে ছিল নির্মাতা করণ জোহরের জন্মদিন। জন্মদিনের সেই পার্টিতে অংশ নিতেই লন্ডনে উড়াল দিয়েছিলেন রণবীর ও গৌরী। একটি সূত্র জানায়, পার্টি শেষে রণবীরের নতুন ফ্ল্যাট সাজানোর সরঞ্জাম কিনতে বাজারে রওনা দেন এই দুজন। লন্ডন থেকে তাঁরা সুন্দর কিছু শিল্পকর্ম কিনেছেন। কেনাকাটার সময় তাঁদের সঙ্গে আরও ছিলেন অমিতাভ বচ্চনের মেয়ে শ্বেতা বচ্চন নন্দা। আগামী সেপ্টেম্বরে নতুন ফ্ল্যাটে ওঠার কথা রণবীরের। এখন তিনি মুম্বাইয়ে তাঁর দাদির বাংলোতে থাকছেন। বলিউড লাইফ।
