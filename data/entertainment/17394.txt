
দুই যুগের বলিউড ক্যারিয়ারে এমন কোনো ঘরানার ছবি নেই যাতে অক্ষয় কুমার অভিনয় করেননি। কমেডি, অ্যাকশন, ড্রামা, রোমান্টিক সব ধরনের ছবিতেই কাজ করার অভিজ্ঞতা আছে তাঁর। কিন্তু নিজের বিশ্বাসের সঙ্গে মিলে না এমন কোনো কাজ করেন না ৪৯ বছর বয়সী এই অভিনেতা। কাল শুক্রবার মুক্তি পেতে যাচ্ছে তাঁর ছবি ‘জলি এলএলবি টু’। এই ছবিতে তিনি একজন আইনজীবীর চরিত্রে অভিনয় করেছেন। এর মূল বিষয়বস্তুর সঙ্গে নিজের বিশ্বাস দারুণ ভাবে মিলে যাওয়াতেই নাকি এই ছবিতে কাজ করেছেন অক্ষয়। 
অক্ষয় বলেন, ‘এই ছবিটি মূলত তরুণদের জন্য। তবে, এটি সব শ্রেণির মানুষের কথা মাথায় থেকেই তৈরি করা হয়েছে।’ তিনি আরও বলেন, ‘এই ছবিতে বহুদিনের পুরোনো একটি প্রবাদকে আমি মিথ্যা প্রমাণ করেছি। লোকে বলে, ভালোবাসা আর যুদ্ধে নাকি সবই শুদ্ধ। আমি এ কথা কখনোই বিশ্বাস করি না। আমার নতুন ছবিতে এই লাইনটিকে ভুল প্রমাণ করে ছেড়েছি।’ এই ছবির গল্প, সংলাপ সবকিছুই ভালো লেগেছে অক্ষয়ের। তা ছাড়া এর আগে কোনো দিন উকিলের চরিত্রে অভিনয় করেননি বলেও ছবিটির প্রতি আলাদা একটা দুর্বলতা কাজ করছিল তাঁর। এই সিরিজের প্রথম ছবি ‘জলি এলএলবি’-তে প্রধান চরিত্রে ছিলেন আরশাদ ওয়ার্সি। সেই ছবি প্রসঙ্গে অক্ষয় বলেন, ‘আমি সেটি উদ্বোধনী প্রদর্শনীতেই দেখেছিলাম। চমৎকার ছবি। ওই ছবি জাতীয় চলচ্চিত্র পুরস্কার থেকে শুরু করে সব পুরস্কার পাওয়ার যোগ্য ছিল।’ আইএএনএস।
