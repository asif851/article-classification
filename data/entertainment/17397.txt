
একেবারে দোরগোড়ায় এসে পৌঁছেছে ‘জ্যাজ অ্যান্ড ব্লুজ ফেস্টিভ্যাল ঢাকা ২০১৫’-এর দিন। ৫ নভেম্বর থেকে শুরু হবে এ উৎসব। এবারই প্রথম বাংলাদেশে এত বড় পরিসরে আয়োজন করা হচ্ছে জ্যাজ ও ব্লুজ ঘরানার গানের এমন আসর। ব্লুজ কমিউনিকেশনস লিমিটেড দেশ ও বিদেশের খ্যাতনামা শিল্পীদের নিয়ে সাজিয়েছে এ উৎসবটি। বিশ্বের কিংবদন্তি গিটারিস্ট ও জ্যাজ গানের তারকা শিল্পী জন ম্যাকলাফলিন এ উৎসবে অংশ নিতে বাংলাদেশে আসছেন। থাকছেন বাংলাদেশের শিল্পীরাও।৫ নভেম্বর শুরু হয়ে জ্যাজ ও ব্লুজ গানের উৎসব চলবে ৭ নভেম্বর পর্যন্ত। প্রতিদিন সন্ধ্যা সাতটা থেকে রাজধানীর সামরিক জাদুঘর মাঠে শুরু হবে আয়োজন।উৎসবের অন্যতম আকর্ষণ জন ম্যাকলাফলিনের পরিবেশনা থাকবে উৎসবের প্রথম দিন। তিনি বাংলাদেশে আসবেন তাঁর দল ফোর্থ ডাইমেনশন নিয়ে। এ উপমহাদেশের সংগীতপ্রেমীরা জন ম্যাকলাফলিনের সঙ্গে সবচেয়ে বেশি পরিচিত তাঁর সত্তর দশকের জ্যাজ-রক ফিউশন ব্যান্ড মহাবিষ্ণু অর্কেস্ট্রা ও গানের দল শক্তির সুবাদে। শক্তিতে জন ম্যাকলাফলিনের সঙ্গে বাজাতেন উপমহাদেশের প্রখ্যাত তবলাশিল্পী জাকির হোসেন। তা ছাড়া এ শিল্পীর কালজয়ী কিছু কাজ রয়েছে আধুনিক জ্যাজ গানের পথিকৃৎ মাইলস ডেভিসের সঙ্গে। মূলত জ্যাজ সংগীত আফ্রিকা ও আমেরিকায় প্রচলিত হলেও জন ম্যাকলাফলিন সেই ঘরানার সঙ্গে মিশেল ঘটিয়েছেন উপমহাদেশীয় সংগীতের। তাই ৭৩ বছর বয়সী এই তারকাকে নিয়ে এখন এ অঞ্চলের জ্যাজ গানপ্রেমীদের আগ্রহের কমতি নেই।মাইলস ডেভিসের কথা আসতেই এ উৎসবের আরেক শিল্পীর কথা এসে যায়। ভারতীয় জ্যাজ শিল্পী লুই ব্যাঙ্কসও আসছেন বাংলাদেশে। মাইলস ডেভিসের আলোচিত কিছু কাজ নিয়ে তাঁকে সম্মান জানানোর জন্য তৈরি অ্যালবাম মাইলস ফ্রম ইন্ডিয়াতে ছিল লুই ব্যাঙ্কসের কাজ। এই অ্যালবামটি ২০০৯ সালের গ্র্যামি অ্যাওয়ার্ডস আসরে ‘বেস্ট কনটেম্পোরারি জ্যাজ অ্যালবাম’ হিসেবে মনোনয়ন পায়। তা ছাড়া ভারতীয় এ শিল্পী কিছু বলিউড ছবিতেও করেছেন আলোচিত কাজ। এর মধ্যে রয়েছে ১৯৯১ সালে মুক্তি পাওয়া অমিতাভ বচ্চন অভিনীত হাম, ১৯৯৫ সালের ছবি বারসাত, ১৯৯৮ সালে শাহরুখের ছবি ডুপ্লিকেট। ভারত থেকে এ উৎসবে অংশ নিতে আরও আসছে জ্যাজ গানের শিল্পী বসুন্ধরা বিদ্যালুর এবং ব্লুজ গানের দল সোলমেট।ফরাসি জ্যাজ শিল্পী ও টেলিভিশন ব্যক্তিত্ব চায়না মোজেসও আসছেন ‘জ্যাজ অ্যান্ড ব্লুজ ফেস্টিভ্যাল ঢাকা ২০১৫’-এ অংশ নিতে। যুক্তরাষ্ট্র থেকে গানের দল নিয়ে আসছে কিংবেবি এবং সাই মাইস্ট্রো ট্রিও। ব্রাজিলের জ্যাজ গানের দল এসড্রাস নোগুইয়েরা কোয়ার্টেট গাইবে এ উৎসবে।বাংলাদেশের জ্যাজ ও ব্লুজ গানের শিল্পীরাও থাকবেন এ উৎসবের অন্যতম আকর্ষণ। ব্যান্ড শিল্পী আইয়ুব বাচ্চু তাঁর ব্লুজ গানের দল এবি ব্লুজ নিয়ে উঠবেন উৎসব মঞ্চে। বাংলাদেশের শিল্পী ও দলের মধ্যে আরও থাকবেন ইমরান আহমেদ কুইনটেট, রাজেফ খান ও তাঁর ফরাসি বন্ধু ফ্লোরিয়ান এবং দ্য ব্লুজ ব্রাদার্স।উৎসবে অংশ নেওয়া বাংলাদেশি শিল্পীদের তালিকা বলে দিচ্ছে এ দেশেও পিছিয়ে নেই ব্লুজ ও জ্যাজ গানের চর্চা। প্রচলিত না হলেও এই ঘরানার গানের উৎসব ঘিরে তাই গানপাগল মানুষের আগ্রহের কমতি নেই।
