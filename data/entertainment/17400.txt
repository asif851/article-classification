
জন্মদিনটা বেশ জাঁকজমকপূর্ণভাবেই উদযাপন করলেন মার্কিন পপ তারকা লেডি গাগা। ২৮ মার্চে ৩০ বছরে পা রেখেছেন তিনি। এ উপলক্ষে রোববার রাতে হলিউডের নো নেম ক্লাবের পার্টি সেন্টার ঝলমল করছিল তারায় তারায়! সবচেয়ে আকর্ষণীয় ছিল জন্মদিনের অনুষ্ঠানে লেডি গাগার গান। নিজের জন্মদিনে অতিথিদের সম্মানে গানও গেয়েছেন গাগা।
গাগার হবু স্বামী ‘শিকাগো ফায়ার’খ্যাত অভিনেতা টেইলর কিন্নি থেকে শুরু করে বন্ধু সংগীততারকা টেইলর সুইফট, সংগীত আর গ্ল্যামার জগতের অনেকেই ছিলেন সেই অনুষ্ঠানে। আর সবাই মিলে যখন ‘হ্যাপি বার্থ ডে গাগা’ গাইছিলেন, সে সময়টা একেবারেই ‘অন্য রকম’ হয়ে উঠেছিল বলেই জানিয়েছে হলিউডের সংবাদমাধ্যম ই! অনলাইন।জন্মদিনের সেই অনুষ্ঠানে লেডি গাগা পরেছিলেন সোনালি রঙের এক অসাধারণ পোশাক আর তাঁর হবু বর কিন্নিকে কালো স্যুটে বেশ স্বচ্ছন্দই মনে হচ্ছিল। উপস্থিত অতিথিদের কাছে ‘পারফেক্ট’ জুটির তকমাই জুটেছিল বলে জানিয়েছে সূত্রটি।তবে পার্টির সবচেয়ে আকর্ষণীয় মুহূর্ত ছিল গাগার পারফরম্যান্স। নিজের জন্মদিনে অতিথিদের সম্মানে আরেকবার গাইলেন গাগা। সেই সঙ্গে গাগার প্রিয় বন্ধু টেইলর সুইফট আর হাডসনের নাচটাও বেশ ছিল। রাত পেরোলেও ঝলমলে সে আয়োজন শেষ হতে হতে সকালই হয়ে গিয়েছিল।১৯৮৬ সালে নিউইয়র্কে জন্ম নেওয়া লেডি গাগা সংগীতজগতে আসেন উনিশ বছর বয়সে। কেবল সংগীতের জন্যই নয়; একাধিক ছবিতে অভিনয় করা এ তারকা বিশ্বজুড়ে আলোচিত তাঁর ফ্যাশনের জন্যও। ই! অনলাইন।
