
অভিনয়ের পোকা খুব অল্প বয়স থেকেই ভর করেছে আলিয়া ভাটের মাথায়। তাই তো কোনো রকমে কলেজের গণ্ডি পেরিয়েই বলিউডে নাম লেখান এই ভাট-কন্যা। অভিনয়টা যে শুধু পড়াশোনা দিয়েই হয় না, লাগে কিছু জেনেটিক প্রভাবও, তা আলিয়ার মেধা দেখলেই বোঝা যায়। স্টুডেন্ট অব দ্য ইয়ার, হাইওয়ে আর সবশেষ টু স্টেটস—সবই সফল। কিন্তু অভিনয়ের বাইরের জগতে নিজের ছাপ রাখার জন্য পড়াশোনায় কিছুটা তো হালনাগাদ হতেই হয়। এই যেমন এখন আলিয়া হচ্ছেন। ‘কফি উইথ করন’-এ নিজ দেশের রাষ্ট্রপতির নাম ভুল বলার পর থেকেই সাধারণ জ্ঞানের ওপর বেশ জোর দিচ্ছেন তিনি। নিয়মিত নিচ্ছেন হাল আমলের সব পাঠ।
