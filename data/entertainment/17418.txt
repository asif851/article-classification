
কলকাতা আন্তর্জাতিক চলচ্চিত্র উৎসবের প্রস্তুতি সম্পন্ন। আগামীকাল শুক্রবার বিকেল চারটায় কলকাতার নেতাজি ইনডোর স্টেডিয়ামে ২৩তম কলকাতা আন্তর্জাতিক চলচ্চিত্র উৎসবের উদ্বোধন হবে। উৎসব চলবে ১৭ নভেম্বর পর্যন্ত। এবার উৎসবের ছবিগুলো দেখানো হবে কলকাতার ১২টি প্রেক্ষাগৃহ ও মিলনায়তনে। উদ্বোধনী অনুষ্ঠানে থাকবেন বলিউড তারকা অমিতাভ বচ্চন, শাহরুখ খান, কাজল, কমল হাসান, পরিচালক মহেশ ভাট, সংগীতশিল্পী কুমার শানু প্রমুখ।
উৎসবে অংশ নিচ্ছে ৫৩টি দেশের ১৪৩টি ছবি। আরও থাকছে ৮৭টি স্বল্পদৈর্ঘ্য ছবি। এবার উৎসব থেকে বাদ পড়েছে নারী চলচ্চিত্রকারদের নির্মিত ছবির বিভাগ। এখানে অন্তর্ভুক্ত হয়েছে ‘ইনোভেটিভ ইমেজেস ইন সিনেমা’ নামের নতুন বিভাগ। এই বিভাগে দেখানো হবে ১৫টি চলচ্চিত্র। এর মধ্যে থাকছে ব্রাজিল, লেবানন, ইতালি, ইরান, তুরস্ক, হাঙ্গেরি, পোল্যান্ড, ভারত ও বাংলাদেশের ছবি। বাংলাদেশ থেকে অংশ নিচ্ছে আবু সাইয়ীদের ছবি ‘এক কবির মৃত্যু’। ‘ইন্ডিয়া সিলেক্ট’ বিভাগে থাকছে একটি বাংলা ছবি, ইন্দ্রাশিস আচার্যের ‘পিউপা’। এই ছবিতে অভিনয় করেছেন রাহুল, কমলেশ্বর, সুদীপ্তা প্রমুখ।
উৎসবের উদ্বোধনী অনুষ্ঠানে দেখানো হবে ইরানের ছবি ‘ইয়েলো’। ছয়জন তরুণ বিজ্ঞানীর দেশত্যাগের গল্প নিয়ে ছবিটি। পরিচালনা করেছেন মোস্তাফা তাঘিজাহেদ।
