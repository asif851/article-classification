
ভারতের জি-বাংলা চ্যানেলের জনপ্রিয় হাসির শো মীরাক্কেল আক্কেল চ্যালেঞ্জার্স-৮ এ চ্যাম্পিয়ন হয়েছেন কাজু। কৌতুকের এই শো‘য়ে রানারআপ হয়েছে ঢাকার ছেলে পরশ। এ ছাড়া তৃতীয় হয়েছেন যৌথভাবে ইমন-সন্দীপ জুটি ও অনিকেত।আজ রোববার রাতে মীরাক্কেল আক্কেল চ্যালেঞ্জার্স-৮ এর গ্র্যান্ড ফিনালে দেখানো হয়। প্রত্যেকে দুবার করে নিজেদের জোকস বলার পরই বিচারকদের রায় ঘোষণা করেন অনুষ্ঠানের উপস্থাপক মীর।চ্যাম্পিয়ন কাজু পুরস্কার হিসেবে পেয়েছেন তিন লাখ টাকা, সঙ্গে একটি গাড়ি। ‘ওই হুমুন্দির পো’ বলে জনপ্রিয় হওয়া বাংলাদেশের পরশ রানার আপ হয়ে পেয়েছেন দুই লাখ টাকা। এর মধ্যে এক লাখ টাকা দিয়েছে জি-বাংলা এবং অপর এক লাখ টাকা দিয়েছে এই অনুষ্ঠানের অন্যতম স্পন্সর প্রতিষ্ঠান বাংলাদেশের প্রাণ গ্রুপের অ্যাটম গাম।ইমন-সন্দীপ এবং অনিকেত যৌথভাবে পেয়েছেন এক লাখ টাকা। এ ছাড়া প্রথম, দ্বিতীয় ও তৃতীয় হওয়া প্রত্যেকে থাইল্যান্ড যাওয়ার সুযোগও পাচ্ছেন।পশ্চিমবঙ্গের বাকুড়ার ছেলে কাজু। তার বাবার সঙ্গে কাজু নিজেদের হোটেলে কাজ করেন। সেই কাজুই মীরাক্কেল আক্কেল চ্যালেঞ্জার্স-৮-এর চ্যাম্পিয়ন।
