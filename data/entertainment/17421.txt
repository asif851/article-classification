

বিয়ে ও সন্তানের বিষয়টি জনসমক্ষে চলে আসার পর শাকিব খান ও অপু বিশ্বাসকে নিয়ে তৈরি হয় টালমাটাল এক পরিস্থিতির। এরপর থেকেই ভক্তরা তাঁদের প্রিয় তারকাকে নিয়ে কোনো স্বস্তির খবর পাচ্ছিলেন না। এ নিয়ে ভক্তরাও ছিলেন বেশ চিন্তিত। অবশেষে হয়েছে শাকিব আর অপু-ভক্তদের দুশ্চিন্তার অবসান। আর তা ঘটেছে বাংলা নতুন বছরের প্রথম দিনের সন্ধ্যায়। বৈশাখের প্রথম দিনে অপূর্ব এক সন্ধ্যা একসঙ্গে কাটালেন শাকিব খান ও অপু বিশ্বাস।ঢাকার একটি পাঁচতারা হোটেলে বাস্তব জীবনের এই জুটি ঘণ্টা খানেকেরও বেশি সময় একান্তে কাটান। তাঁদের সঙ্গে ছিল ছয় মাস বয়সী একমাত্র সন্তান আব্রাম খান জয়। সময় কাটানোর ফাঁকে প্রথম আলোর সঙ্গে কথা হয় পর্দা ও বাস্তব জীবনের আলোচিত এই জুটির। পাঁচতারা হোটেলে শাকিব যখন কথা বলেন, তখন তাঁর পরনে ছিল পাঞ্জাবি, পায়জামা। আর অপু পরেছিলেন সালোয়ার কামিজ। বৈশাখী পাঞ্জাবি আর উত্তরীয়তে ঝলমলে ছিল শিশুপুত্র আব্রাম।প্রথম আলোর সঙ্গে আলাপে এর আগেই শাকিব জানিয়েছিলেন, পয়লা বৈশাখের সকালটা পরিবারের সঙ্গে কাটাবেন। কিন্তু আগের দিন হঠাৎ করে হাসপাতালে ভর্তি হওয়ায় তা আর সম্ভব হয়নি।
নববর্ষের প্রথম দিনটা কেমন কেটেছে, শাকিবের কাছে জানতে চাইতে বললেন, ‘সব মিলিয়ে এবারের বৈশাখটা অন্য রকম কাটছে। এত দিন আমি কারও ছেলে ছিলাম, এবার আমি নিজে বাবা, সন্তানের সঙ্গে বাংলা নববর্ষ পালন করছি, যে এরই মধ্যে মহাতারকা হয়ে গেছে।’অপু বিশ্বাস বলেন, ‘সত্যিই অন্য রকম। গত বছরের অনুভূতি ছিল এক রকম, কারণ তখন আমি মা হব। কাজকর্মও কমিয়ে দিয়েছি। সন্তানের কী হবে, কোন হাসপাতাল হলে ভালো হয়, এসব নিয়ে একটা চিন্তা ছিল। এখন তো আমি মা। অনেক বেশি হালকা লাগছে।’বাংলা নববর্ষে একমাত্র সন্তানকে নিয়ে একান্তে সময় কাটানোর ফাঁকে শাকিব ও অপু তাঁদের সিনেমা ও বাস্তব জীবনের পরিকল্পনা নিয়ে অনেক কথা বলেন। শাকিব-অপুর সেই অন্তরঙ্গ সাক্ষাৎকারের বিস্তারিত প্রকাশিত হবে আগামী রোববার প্রথম আলোর প্রিন্ট সংস্করণে।
আরও পড়ুন:দেখা হলো শাকিব-অপুরঅপু-শাকিবের ১০ মিনিট
 
