
তরুণ নির্মাতাদের যৌথ প্রযোজনায় ছবি নির্মাণের কলাকৌশল নিয়ে কর্মশালা শুরু হলো গতকাল শুক্রবার। স্বাধীন ধারার চলচ্চিত্রনির্মাতাদের নতুন সংগঠন ‘ঢাকা ইনডিপেনডেন্ট ফিল্ম নেটওয়ার্ক’-এর আয়োজনে ‘ঢাকা ডক ল্যাব’-এর উদ্বোধন করেন প্রধানমন্ত্রীর মুখ্য সচিব কামাল আবদুল নাসের চৌধুরী।
শিল্পকলা একাডেমির চিত্রশালা মিলনায়তনে আয়োজিত বিকেলের উদ্বোধনী অনুষ্ঠানে বক্তৃতায় তিনি বলেন, ‘দেশি ও বিদেশি চলচ্চিত্রকারদের সঙ্গে সময় কাটাতে পেরে তিনি আনন্দিত। তিনি চলচ্চিত্রকার নন, কবিতার লোক। তবে কবিতার সঙ্গে সিনেমার বিরোধ নেই, সম্পর্ক আছে। এই উদ্যোগ নতুন তরুণ চলচ্চিত্রকারদের জন্য চলচ্চিত্র নির্মাণে খুবই সহায়ক হবে। চলচ্চিত্র শুধু বিনোদনের মাধ্যম নয়, সমাজকে পরিবর্তন করারও একটি হাতিয়ার।’
অনুষ্ঠানে এই সংগঠন গড়ার পেছনের গল্পটি বললেন সংগঠনের চেয়ারম্যান নাসির উদ্দীন ইউসুফ। বলছিলেন, কলকাতায় এ রকম একটি সংগঠন দেখেই তাঁরা সিদ্ধান্ত নিয়েছিলেন ঢাকায় এমন একটি সংগঠন করবেন। নতুন চলচ্চিত্রকারদের পরিচয় করাবেন বিশ্বের নামকরা প্রযোজকদের সঙ্গে। এবার ডকুমেন্টারি নিয়ে আয়োজনটি হলেও পরবর্তীকালে ফিকশন নিয়েও এমন আয়োজন করা হবে।
আরও বক্তব্য দেন লুভা নাহিদ চৌধুরী, তারেক আহমেদ ও নীলোৎপল মজুমদার। উপস্থিত ছিলেন এন রাশেদ চৌধুরী, ইমরান হোসেন কিরমানী প্রমুখ। সঞ্চালনায় ছিলেন গাউসুল আলম শাওন। অনুষ্ঠানে উত্তরীয় ও উপহার দেওয়া হয় আমন্ত্রিত বিদেশি অতিথিদের। অনুষ্ঠানের শেষে দেখানো হয় কামার আহমাদ সাইমন নির্মিত প্রামাণ্যচিত্র শুনতে কি পাও।
গতকাল সকাল থেকে ছিল নির্বাচিত নির্মাতাদের সঙ্গে অন্যদের পরিচিতি পর্ব ও নিবন্ধন পর্ব। বাংলাদেশের ছয়জন ও ভারতের সাতজন নির্মাতার নির্বাচিত প্রকল্প নিয়ে আলোচনা হবে। তাঁদের প্রকল্পগুলো আগত দেশি ও বিদেশি প্রযোজকদের কাছে উপস্থাপন করা হবে।
এ ছাড়া কাল ১০ সেপ্টেম্বর থাকছে কোরীয় প্রামাণ্যচিত্র নির্মাতা কিম ডং ওনের মাস্টারক্লাস। অন্য শিক্ষকদের মধ্যে থাকছেন ডেনমার্কের চলচ্চিত্রনির্মাতা ক্যারোলিনা লিডিন, ভারতের নীলোত্পল মজুমদার, যুক্তরাষ্ট্রের অড্রিয়াস স্টোনিস, ইউরোপিয়ান ডকুমেন্টারি নেটওয়ার্কের পরিচালক পল পওয়েলস, পর্তুগালের পপ ফিল্মসের পরিচালক ও প্রযোজক গ্রাকা কাস্টানহেইরা এবং জাপানের রয়োতা কোতানি। আলোচক হিসেবে আরও থাকবেন সিলভিয়া বেডনার্জ, বোজানা ম্যারিক, ক্যামিলা নিয়েলসন, জেন রে, এন রাশেদ চৌধুরী, আমান আশরাফ ফয়েজ, আবু শাহেদ ইমন ও তমাল চক্রবর্তী।
ঢাকা ডক ল্যাবে প্রতিদিনই চিত্রশালা মিলনায়তনে প্রদর্শিত হবে প্রামাণ্যচিত্র। আয়োজনটি বাংলাদেশ সরকার ও বেঙ্গল ফাউন্ডেশনের আর্থিক সহযোগিতায় অনুষ্ঠিত হচ্ছে। পাশাপাশি কসমস ফাউন্ডেশন ও ওরিয়েন্টাল সার্ভিসেস লিমিটেডও এই আয়োজনে সহযোগিতা করছে।
