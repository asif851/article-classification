
ডিসেম্বরে শুরু হচ্ছে মাসব্যাপী ১৭তম ‘এশিয়ান আর্ট বিয়েনাল’। এশীয় ও এশীয়-প্রশান্ত মহাসাগরীয় দেশগুলোর পাশাপাশি এবারই প্রথম এতে অংশ নিচ্ছে অন্যান্য অঞ্চলের দেশগুলো। ইতিমধ্যে এ শিল্প প্রদর্শনীতে অংশ নেবে বলে নিশ্চিত করেছে ৫১টি দেশ। চলছে শিল্পকর্ম নির্বাচনের কাজ। এ কাজে অংশ নেওয়া জাপানি শিল্পী তোয়েমি হোশিনা বাংলাদেশের নিরাপত্তাব্যবস্থা নিয়ে সন্তুষ্টি প্রকাশ করেছেন।এশিয়ান আর্ট বিয়েনাল উপলক্ষে সর্বশেষ প্রস্তুতি নিয়ে আজ রোববার দুপুরে শিল্পকলা একাডেমির জাতীয় চিত্রশালা প্লাজা মিলনায়তনে ছিল সংবাদ সম্মেলন। এতে বক্তব্য রাখেন আর্ট বিয়েনালের আয়োজক শিল্পকলা একাডেমির মহাপরিচালক লিয়াকত আলী এবং শিল্পকর্ম নির্বাচন উপকমিটির আহ্বায়ক ফরিদা জামান, সদস্য জাপানের টোকিও ইউনিভার্সিটি অব দ্য আর্টসের সহসভাপতি তোয়েমি হোশিনা, শিল্পী কালিদাস কর্মকার, মোহাম্মদ ইউনূস, মোহাম্মদ ইকবাল আলী ও স্থপতি মোস্তফা খালিদ।তোয়েমি হোশিনা বলেন, এশিয়ান আর্ট বিয়েনাল জাপানের শিল্পীদের মধ্যে দারুণ জনপ্রিয়। বিগত বছরগুলোতে এ বিয়েনালে অংশ নেওয়া শিল্পীরা জাপানে বড় শিল্পীর মর্যাদা পেয়েছেন। সে জন্যই জাপানি তরুণ শিল্পীরা এতে অংশ নিতে ব্যাপক আগ্রহ প্রকাশ করেছেন। বিয়েনালের নিরাপত্তাব্যবস্থা নিয়ে জাপানি এ শিল্পী বলেন, ‘সাম্প্রতিক সময়ে বাংলাদেশে সন্ত্রাসী হামলা আমাদের ভীত করেছে। আমি নিজেও নিরাপত্তা নিয়ে শঙ্কিত ছিলাম। কিন্তু এখানে আসার পর থেকে স্বাচ্ছন্দ্য বোধ করছি। কোনো সমস্যা দেখছি না।’এশিয়ান আর্ট বিয়েনাল সেল থেকে জানা যায়, অংশগ্রহণকারী দেশগুলোর মধ্যে স্বাগতিক বাংলাদেশ ছাড়াও অংশ নিচ্ছে ভারত, পাকিস্তান, ভুটান, শ্রীলঙ্কা, নেপাল, মিয়ানমার, আর্জেন্টিনা, অস্ট্রেলিয়া, ব্রুনাই, কম্বোডিয়া, কানাডা, চিলি, চীন, কলম্বিয়া, ক্রোয়েশিয়া, মিশর, ফিনল্যান্ড, ফ্রান্স, জার্মানি, গ্রিস, ইন্দোনেশিয়া, ইরান, ইতালি, জাপান, কুয়েত, লেবানন, লুক্সেমবুর্গ, মালয়েশিয়া, মরিশাস দ্বীপপুঞ্জ, নেদারল্যান্ডস, ফিলিস্তিন, পেরু, পোল্যান্ড, কাতার, দক্ষিণ কোরিয়া, রিইউনিয়ন আইল্যান্ড, রাশিয়া, সিঙ্গাপুর, দক্ষিণ আফ্রিকা, স্পেন, থাইল্যান্ড, তুরস্ক, যুক্তরাষ্ট্র, ভিয়েতনাম, সাইপ্রাস, উত্তর কোরিয়া, ইংল্যান্ড ও সিরিয়া।
