
 
৩১ মে ছিল বিশ্ব তামাকমুক্ত দিবস। এখন পর্যন্ত হলিউড ও বলিউডের অনেক তারকাই ধূমপানের আসক্তি থেকে বেরিয়ে এসেছেন তাঁদের প্রবল ইচ্ছাশক্তিকে হাতিয়ার হিসেবে ব্যবহার করে। কেউ কেউ যোগব্যায়াম, এমনকি সম্মোহনবিদ্যারও সহায়তা নিয়েছেন। আবার কেউ বা ধূমপান ছেড়েছেন সন্তানের কথা ভেবে। ধূমপানের প্রবল আসক্তি ছেড়ে সফলভাবে বেরিয়ে আসা হলিউড ও বলিউডের কয়েকজন তারকাকে নিয়েই এ আয়োজন।জেনিফার অ্যানিস্টন ধূমপান ছেড়েছেন প্রেমিকের অনুপ্রেরণায়একটা সময়ে প্রতিদিন এক প্যাকেট সিগারেট সাবাড় করতেন ৪৪ বছর বয়সী হলিউডের অভিনেত্রী জেনিফার অ্যানিস্টন। কিন্তু শেষ পর্যন্ত তাঁর ইচ্ছাশক্তির কাছে হার মেনেছে ভয়ংকর এ বদভ্যাসটি। প্রেমিক জাস্টিন থেরক্সের অনুপ্রেরণাতেই নাকি তিনি ধূমপান ছাড়তে সফল হয়েছেন।কেট হাডসন ধূমপান ছেড়েছেন অনাগত সন্তানের জন্যবহু দিন ধরে ধূমপান ছাড়তে চাইলেও সেটা পারছিলেন না ৩৪ বছর বয়সী মার্কিন অভিনেত্রী কেট হাডসন। অবশেষে সেই অসম্ভবকে তিনি সম্ভব করেন ২০০৯ সালে। সে বছর অন্তঃসত্ত্বা হওয়ার পর অনাগত সন্তানের কথা ভেবে ধূমপানকে চিরবিদায় জানান এ তারকা অভিনেত্রী।
শার্লিজ থেরন ধূমপান ছেড়েছেন যোগব্যায়াম আর সম্মোহনের কল্যাণে
ধূমপানের প্রবল আসক্তি থেকে মুক্তি পাওয়ার জন্য যোগব্যায়াম ও সম্মোহনবিদ্যার আশ্রয় নিয়েছিলেন দক্ষিণ আফ্রিকান বংশোদ্ভূত হলিউডের অভিনেত্রী শার্লিজ থেরন। ধূমপানের বদভ্যাসকে সফলভাবে বিদায় জানানোর পর এক বার্তায় ‘দ্য ডেভিলস অ্যাডভোকেট’খ্যাত ৩৭ বছর বয়সী এ তারকা বলেছিলেন, ‘আমি আর দশজন সাধারণ মানুষের মতো ধূমপান করতাম না। আমি খুব ভালোভাবেই উপলব্ধি করেছিলাম, এই মরণনেশা আমাকে মৃত্যুর দিকে ঠেলে দিচ্ছে।’
বিবেকের ধূমপান ছাড়ার কারণ বোধোদয়
একটা সময়ে প্রচুর ধূমপান করতেন বলিউডের অভিনেতা বিবেক ওবেরয়। একবার মুম্বাইয়ের একটি ক্যানসার হাসপাতালে রোগীদের সঙ্গে সাক্ষাতের পর তাঁর বোধোদয় হয়। তিনি চিরতরের জন্য বিদায় জানান ধূমপানের বদভ্যাসকে। তিনি কেবল নিজেই ধূমপান ছাড়েননি, অন্যকেও উত্সাহিত করে চলেছেন প্রাণঘাতী এ অভ্যাস থেকে বেরিয়ে আসার জন্য। বর্তমানে বিশ্ব স্বাস্থ্য সংস্থার ধূমপানবিরোধী কার্যক্রমের মুখপাত্র হিসেবে দায়িত্ব পালন করছেন ৩৬ বছর বয়সী এ তারকা অভিনেতা। এমনকি ছবির সেটের ত্রিসীমানায় কাউকে ধূমপান করতে দেন না তিনি।
হূতিক রোশন ধূমপান ছাড়তে পেরেছেন অধ্যবসায়ের জন্য
ধূমপানের আসক্তি থেকে বের হয়ে আসার জন্য পাঁচবার জোর চেষ্টা চালিয়েছিলেন ‘কৃশ’ তারকা হূতিক রোশন। কিন্তু প্রতিবারই সাফল্যের সঙ্গে ব্যর্থ হন। তার পরও হাল ছাড়েননি। অবশেষে গত বছর ধূমপানের আসক্তি থেকে নিজেকে মুক্ত করতে সফল হন তিনি। এ যাত্রায় ধূমপানের প্রবল নেশা থেকে তিনি মুক্তি পেয়েছিলেন অ্যালান কারের লেখা বিখ্যাত ‘ইজি ওয়ে টু স্টপ স্মোকিং’ বইটি পড়ে।
সাইফ আলী খান ধূমপান ছেড়েছেন হূদ-ঝুঁকিতে পড়ার পর
বছর পাঁচেক আগে অল্পের জন্য হার্ট অ্যাটাক থেকে রক্ষা পেয়েছিলেন বলিউডের অভিনেতা ও পতৌদির নবাব সাইফ আলী খান। পরবর্তী সময়ে তিনি শুধু ধূমপানকে বিদায়ই জানাননি, ভয়ংকর এ অভ্যাসের বিরুদ্ধে যুদ্ধও ঘোষণা করেছেন। ধূমপানবিরোধী নানা প্রচারণায় অংশ নিতে দেখা গেছে এ তারকা অভিনেতাকে। তাঁর মতে, বয়সে তারুণ্যের ছাপ ধরে রাখতেই ধূমপান ও মদ্যপানকে বিদায় জানিয়েছেন তিনি।
সালমান খান ধূমপান ছেড়েছেন স্নায়ুরোগের জন্য
বেশ কয়েক বছর ধরে ট্রাইজেমিনাল নিউর্যালজিয়া নামের জটিল একধরনের স্নায়ুরোগে ভুগছেন ‘দাবাং’ তারকা সালমান খান। বারবার চিকিত্সা নিয়েও রোগটি থেকে পুরোপুরি মুক্তি মেলেনি তাঁর। মাঝেমধ্যেই চোয়ালের তীব্র ব্যথায় কাতরাতে হয় তাঁকে। মূলত এ রোগটি থেকে মুক্তি পাওয়ার আকাঙ্ক্ষা থেকেই স্বাস্থ্য সচেতন হয়ে উঠেছেন অসংযত জীবন-যাপনের জন্য কুখ্যাতি পাওয়া সালমান। অবশেষে গত বছর তিনি বহু দিনের সঙ্গী সিগারেটকে বিদায় জানান। রোগটির চিকিত্সা নেওয়ার সময় ধূমপান ছাড়েন তিনি।
আমির খান ধূমপান ছেড়েছেন সন্তানের জন্য
দুই সন্তান জুনায়েদ ও ইরার ক্রমাগত অনুরোধের পরিপ্রেক্ষিতে সিগারেট খাওয়ার মাত্রা কমালেও পুরোপুরি ছাড়তে পারছিলেন না আমির খান। অবশেষে ২০১১ সালে ধূমপানকে চিরদিনের জন্য বিদায় জানিয়ে দেন ‘মিস্টার পারফেকশনিস্ট’খ্যাত ৪৮ বছর বয়সী এ তারকা অভিনেতা। ওই বছরের ডিসেম্বরে পৃথিবীর আলো দেখেছিল আমিরের তৃতীয় সন্তান আজাদ। তার জন্ম হওয়ার পর থেকে সিগারেটকে আর স্পর্শ করেননি আমির।
কঙ্কণা সেন শর্মা ধূমপান ছেড়েছেন মাতৃত্বের বোধে
প্রখ্যাত ভারতীয় অভিনেত্রী-নির্মাতা অপর্ণা সেনের মেয়ে ও বলিউডের অভিনেত্রী কঙ্কণা সেন শর্মা ধূমপানে প্রবলভাবে আসক্ত ছিলেন। তবে গর্ভবতী হওয়ার পরপরই তিনি ধূমপান ছেড়ে দেন। এ প্রসঙ্গে তিনি বলেন, ‘অন্তঃসত্ত্বা হওয়া মানেই জীবন-যাপন পদ্ধতিতে আমূল পরিবর্তন আসা। একটা সময়ে প্রচুর ধূমপান করতাম। মাঝেমধ্যে মদ্যপানও করতাম। কিন্তু মা হব জানার পর মুহূর্তের মধ্যে বদভ্যাসগুলো ঝেঁটিয়ে বিদায় করেছি।’
ধূমপানে আসক্ত বলিউডের অন্যান্য তারকার মধ্যে আছেন শাহরুখ খান, অজয় দেবগন, রণবীর কাপুর, ইরফান খান, সঞ্জয় দত্ত, এশা দেওল, সুস্মিতা সেন, রানি মুখার্জিসহ আরও অনেকে। কে জানে হয়তো তাঁরাও একসময় ধূমপান ছেড়ে তাঁদের অগণিত ভক্তকে এ বদভ্যাসটি থেকে দূরে থাকতে অনুপ্রাণিত করবেন।   
