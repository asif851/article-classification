
ভুয়া কোনো টুইটার অ্যাকাউন্ট থেকে নয়। অখ্যাত কারও টুইটও নয়। সনি মিউজিকের অফিশিয়াল টুইটার থেকে টুইট করা হলো ব্রিটনি স্পিয়ার্সের মৃত্যুসংবাদ! অথচ ব্রিটনি দিব্যি বেঁচেবর্তে আছেন। নিজের মৃত্যুর খবর দেখার ‘সৌভাগ্য’ কজনেরই হয়!জর্জ মাইকেলকে হারানোর শোক কাটতে না–কাটতেই সনি মিউজিকের টুইট পাথর করে দিয়েছিল সংগীতপ্রেমীদের, ‘দুর্ঘটনায় ব্রিটনি স্পিয়ার্স মারা গেছেন। শিগগিরই আপনাদের বিস্তারিত জানাচ্ছি।’ মুহূর্তেই তা রিটুইট হলো হাজার হাজার। সনি পরে বিবৃতি দিয়ে এর জন্য দুঃখ প্রকাশ করেছে। বলেছে, তাদের অ্যাকাউন্টটি কিছুক্ষণের জন্য বেদখল হয়ে গিয়েছিল। তাতেই এই বিপত্তি। এ ব্যাপারে ব্রিটনি কোনো মন্তব্য করেননি। তবে তাঁর ব্যবস্থাপক এই ভুয়া সংবাদে উদ্বেগে ভোগা ভক্তদের আশ্বস্ত করেছেন, ব্রিটনি ভালো ও সুস্থ আছেন।ভক্তদের উদ্বেগে ভোগারই কথা। সনির টুইটের পাশাপাশি বব ডিলানের অফিশিয়াল টুইটার থেকেও টুইট করা হয়েছিল, ‘ব্রিটনির আত্মার শান্তি কামনা করছি।’ অবশ্য বব ডিলানের টুইটারও হ্যাক হয়েছে কি না, তা নিশ্চিত করা যায়নি।‘আওয়ারমাইন’ নামের একটি হ্যাকার দলের দখলে সনির অ্যাকাউন্টটি চলে গিয়েছিল। টুইটারের নিরাপত্তাব্যবস্থার ত্রুটি আসলে ধরা পড়েছে কিছুদিন ধরেই। কদিন আগে নেটফ্লিক্স, মার্ভেল; এমনকি ফেসবুকের প্রধান নির্বাহী মার্ক জাকারবার্গ ও গুগলের প্রধান নির্বাহী সুন্দর পিচাইয়ের অ্যাকাউন্টও বেদখল হয়ে যায়। সনির জন্য বিষয়টি অবশ্য বেশি বিব্রতকর। এর আগে তাদের সার্ভার থেকে অনেক গোপন তথ্য পাচার হয়ে প্রকাশিত হয়েছিল। এরপর সনি তাদের সাইবার নিরাপত্তা জোরদার করে। বিবিসি।
