

* খিলজির চরিত্র নিজের মধ্যে ধারণ করতে কঠোর পরিশ্রম করেছেন রণবীর সিং। * খিলজির হিংস্রতা ও উন্মাদনা পর্দায় ফুটিয়ে তুলেছেন তিনি। * টানা ২১ দিন নিজেকে একঘরে করে রেখেছিলেন।

সঞ্জয় লীলা বানসালির ছবি ‘পদ্মাবত’ ছবির নাম আগে ছিল ‘পদ্মাবতী’। ভারতের চলচ্চিত্র সেন্সর বোর্ডের নির্দেশে নামের শেষের ‘ঈ-কার’ বাদ দিতে হয়েছে। রাজস্থানের মেওয়ারের রানি পদ্মিনীকে নিয়ে তৈরি করলেও ‘পদ্মাবত’ ছবিতে সবাইকে ছাপিয়ে রণবীর সিংয়ের উপস্থিতি ছিল সবচেয়ে দাপুটে। দিল্লির সুলতান আলাউদ্দিন খিলজির চরিত্র নিজের মধ্যে ধারণ করতে কম তেল পোড়াতে হয়নি রণবীর সিংকে। খিলজির হিংস্রতা ও উন্মাদনা পর্দায় ফুটিয়ে তুলতে টানা ২১ দিন নিজেকে একঘরে করে রেখেছিলেন।
‘পদ্মাবত’ মুক্তি পেয়েছে গত বৃহস্পতিবার। ছবির ট্রেলার প্রকাশ পাওয়ার পর থেকেই চারদিকে শোনা যাচ্ছিল রণবীর-বন্দনা। অনেকে অবশ্য পদ্মাবতীর চরিত্রকে ছাপিয়ে খিলজির অধিক উপস্থিতিতে অসন্তোষও প্রকাশ করেন। তবে আলাউদ্দিন খিলজির চরিত্রে রণবীর দুর্দান্ত অভিনয় দেখিয়েছেন, তা স্বীকার করেছেন সব সমালোচক।
সম্প্রতি এক সাক্ষাৎকারে রণবীর সিং বলেন, ‘মুম্বাইয়ে আমার গোরেগাঁওয়ের বাড়িতে টানা ২১ দিন বদ্ধ ঘরে কাটিয়েছি। ওই সময় সবকিছু থেকে সম্পূর্ণভাবে বিচ্ছিন্ন ছিলাম।’
রণবীর সিং আরও বলেন, ‘আমি খিলজির চরিত্রের সঙ্গে কোনোভাবেই নিজেকে যুক্ত করতে পারছিলাম না। এই চরিত্রের লোভ, উচ্চাকাঙ্ক্ষা আর অন্যকে দাবিয়ে রাখার যে বৈশিষ্ট্য, তার সঙ্গে আমার কোনো মিল নেই। জীবনে কিছু অন্ধকারময় অভিজ্ঞতার মধ্য দিয়ে আমাকে যেতে হয়েছে, কিন্তু আলাউদ্দিন খিলজি পৃথিবীকে যে দৃষ্টিভঙ্গি দিয়ে দেখতেন, তা সম্পূর্ণ আলাদা।’
