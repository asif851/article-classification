
‘ছেলে বড় হয়ে লন্ডনে পড়তে গেছে। পড়াশোনা শেষে সে আবার দেশে ফিরে এসেছে। এত দিন পরে বিটিভির কাজটা আমার কাছে এমন মনে হচ্ছে!’ মুঠোফোনের অপর প্রান্ত থেকে এভাবেই বললেন অভিনেতা জাহিদ হাসান। হিসাবে খানিকটা দ্বিধাদ্বন্দ্ব রেখেই জাহিদ হাসান জানালেন, অনেক বছর পরে বিটিভির নাটকে কাজ করা হচ্ছে তাঁর। এত দিন পরে হলেও বিটিভির পর্দায় দেখা যাবে এই অভিনেতার। এ কারণে নিজের অনুভূতিকে মেলালেন ‘বিলেতফেরত’ ছেলের সঙ্গে। নাটকের নাম যন্তর-অন্তর। আনিসুল হকের লেখা নাটকটি প্রযোজনা করছেন মাহবুবা ফেরদৌস। সবকিছু ঠিক থাকলে ৯ ও ১০ জুলাই শুটিং হবে নাটকটির। ঈদের জন্য তৈরি এই নাটকে আরও অভিনয় করছেন রুমানা মালিক মুনমুন ও অরুণা বিশ্বাস।গল্প নিয়ে জাহিদ হাসান জানালেন, দিন দিন মানুষ প্রযুক্তির ওপর নির্ভরশীল হয়ে উঠছে। এই নির্ভরশীলতা কতটা ভয়ংকর হতে পারে, এটাই দেখানো হবে এই নাটকে। বিটিভিতে সর্বশেষ কাজ প্রসঙ্গে খুব বেশি মনে করতে পারলেন না জাহিদ হাসান। তবে সেটা ২০০১ সালে হুমায়ূন আহমেদের লেখা ঘটনা সামান্য। সেটিও ছিল ঈদের নাটক।জনপ্রিয় এই অভিনেতা ব্যস্ত আছেন ঈদের নাটকের কাজ নিয়ে। সম্প্রতি তিনি মাসুদ সেজানের ফরমাল ইন অ্যাকশন নামের একটি ছয় পর্বের ঈদ ধারাবাহিকের শুটিং শেষ করেছেন। এটি আরটিভিতে দেখানো হবে।
