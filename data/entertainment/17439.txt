
কীর্তন যাঁদের প্রিয়, বহুকাল পর তাঁদের জন্য গাইলেন শিল্পী কিরণ চন্দ্র রায়। বাঙালি সংস্কৃতির প্রাচীন গানের ধারা পদাবলি কীর্তনের গানগুলো নিয়ে প্রকাশিত হয়েছে তাঁর নতুন একক অ্যালবাম মেঘযামিনী। এতে রয়েছে গীতিকবি বিদ্যাপতি, গোবিন্দ দাস, দ্বিজচণ্ডী দাস, জ্ঞান দাস, বলরাম দাস ও যদুর গান।অ্যালবামটির জন্য নির্বাচন করা হয়েছে বাংলা ও ব্রজবুলি ভাষার মিশেলে লেখা গান। শিল্পী বললেন, ‘গানগুলোর সুর আকর্ষণীয়। শ্রোতাদের শ্রবণেন্দ্রিয়কে একটু শান্তি দিতে চেষ্টা করেছি।’ গানগুলোতে যন্ত্রানুষঙ্গ পরিচালনা করেছেন কলকাতার দূর্বাদল চট্টোপাধ্যায়।কিরণ চন্দ্র রায়ের এই অ্যালবামসহ সম্প্রতি আরও দুটি অ্যালবাম প্রকাশ করেছে বেঙ্গল ফাউন্ডেশন। এগুলোর মধ্যে দেশ থেকে প্রকাশিত হলো ফারহিন খান জয়িতার প্রথম একক রবীন্দ্রসংগীতের অ্যালবাম কত মধুসমীরে। আট ধরনের আটটি গান রয়েছে এতে। জয়িতা জানান, গানগুলো তাঁর জন্য একেবারেই নতুন। মায়ের সহযোগিতা নিয়ে সেগুলো নতুন করে গেয়েছেন তিনি। অন্য অ্যালবামটি সুকান্ত চক্রবর্তী ও অভিজিৎ মজুমদারের কণ্ঠে রবীন্দ্রনাথ ঠাকুরের ভাতিজা দিনেন্দ্রনাথ ঠাকুরের গানের সংকলন আমার বেদনা লহ বুঝি। এ গানগুলো নিয়ে পশ্চিমবঙ্গে কবি শঙ্খ ঘোষ লিখেছেন, ‘দীর্ঘ অবহেলার পর দুই বাঙলার দুই সাহসী তরুণ বিস্মৃত গানগুলি থেকে ন-খানি গান বেছে আমাদের উপহার দিচ্ছেন সযত্ন ভালোবাসায়। দুই তরুণের কাছে আমাদের কৃতজ্ঞ থাকা উচিত।’
