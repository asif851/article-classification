
টানা হরতাল-অবরোধে মন খারাপ আলোচিত মডেল ও অভিনেত্রী নায়লা নাঈমের। এ নিয়ে প্রচণ্ড বিরক্তও তিনি। হরতাল-অবরোধের কারণে তাঁর হাতে থাকা বেশ কয়েকটি কাজ স্থগিত হয়ে গেছে। নায়লা বলেন, ‘আমরা যারা কাজ করে জীবিকা নির্বাহ করি, হরতাল-অবরোধে তারা যন্ত্রণার মধ্য দিয়ে দিন পার করছি। যে করেই হোক এই পরিস্থিতির অবসান হওয়া উচিত।’নায়লা আরও বলেন, ‘হরতাল-অবরোধের এই সময়টাতে আমার হাতে থাকা ১২টি অনুষ্ঠান বাতিল হয়ে গেছে। কোনো আয়োজকই অনুষ্ঠান করার সাহস পাচ্ছেন না। ঘর থেকে বের হওয়াটা এখন অনেক বড় একটা আতঙ্ক। কখন যে কী ঘটে, তার কোনো ঠিক নেই। সরকারি দল কিংবা বিরোধী দলে কে আছেন, তা আমরা সাধারণ জনগণ দেখতে চাই না। আমরা কোনো ধরনের সহিংসতা চাই না। আমরা সাধারণ জনগণ, খেটে খাওয়া মানুষগুলো শুধুই শান্তি চাই।’প্রায় ছয় বছর ধরে মডেলিং জগতের সঙ্গে যুক্ত আছেন দন্তচিকিৎসক নায়লা নাঈম। ২০১৩ সালে গ্রামীণফোনের বিজ্ঞাপনচিত্রে মডেল হিসেবে কাজ করার মাধ্যমে প্রথম আলোচনায় আসেন তিনি। একাধিক মিউজিক ভিডিও এবং আইটেম গানে অংশ নিয়েছেন তিনি। চলচ্চিত্রে অভিনয়ের জন্যও চুক্তিবদ্ধ হয়েছেন। পাশাপাশি ভারচুয়াল জগতে খোলামেলা বেশ কিছু স্থিরচিত্র প্রকাশ করে সমালোচিত হয়েছেন নায়লা নাঈম।ঢাকার একটি বেসরকারি ডেন্টাল কলেজ থেকে ২০১২ সালে স্নাতক শেষ করেন নায়লা। এরপর নর্থ সাউথ বিশ্ববিদ্যালয় থেকে পাবলিক হেলথ বিষয়ে স্নাতকোত্তর সম্পন্ন করেন । ঢাকার একটি চেম্বারে নিয়মিত রোগী দেখেন আলোচিত এই মডেল।
