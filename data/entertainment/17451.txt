
কবি নির্মলেন্দু গুণের মেয়ে মৃত্তিকা গুণ টেলিছবি তৈরি করেছেন। নাম রাঘব বোয়াল। টেলিছবিটি প্রচারিত হবে আজ দুপুরে, চ্যানেল আইয়ে। মো. জাহিদের কাহিনি অবলম্বনে এর নাট্যরূপ দিয়েছেন ও পরিচালনা করেছেন মৃত্তিকা।মৃত্তিকা জানান, তিনি এখন চ্যানেল আইয়ে জ্যেষ্ঠ নির্বাহী (অনুষ্ঠান পরিকল্পনা) হিসেবে কর্মরত আছেন। জড়িত ছিলেন ‘সেরাকণ্ঠ’, ‘ক্ষুদে গানরাজ’ ও ‘লাক্স-চ্যানেল আই সুপার স্টার’ আয়োজনের সঙ্গে। এর আগে তৈরি করেন হুমায়ূন আহমেদের নয় নম্বর বিপদ সংকেত ছবির ক্যামেরার পেছনের গল্প নিয়ে একটি তথ্যচিত্র। এবার বাংলা একাডেমীর অমর একুশে গ্রন্থমেলায় বেরিয়েছে তাঁর প্রথম কবিতার বই আমার আকাশে বৃষ্টি। অভিনয় করেছিলেন হুমায়ূন আহমেদের গাছমানুষ নাটকে।মৃত্তিকা বলেন, ‘নানা কাজে ব্যস্ত থাকতে হয়। তার ফাঁকে ক্যামেরার পেছনে একটু-আধটু দাঁড়ানোর চেষ্টা করি। তবে এই কাজটি আমি কিন্তু দারুণ উপভোগ করি। রাঘব বোয়াল আমার প্রথম টেলিছবি। দেখি দর্শকদের প্রতিক্রিয়া কেমন হয়। এরপর আরও করব।’
