
বাংলাদেশের চলচ্চিত্রের শক্তিমান অভিনেতাদের একজন ইলিয়াস কাঞ্চন। অসংখ্য চলচ্চিত্রে অভিনয় করে দেশের দর্শকদের মন জয় করেছেন তিনি, অর্জন করেছেন জাতীয় চলচ্চিত্র পুরস্কারও। অভিনয়ের পাশাপাশি এক সময় সামাজিক আন্দোলনেও যুক্ত হয়েছিলেন তিনি। ২০০৮ সালে গুণী এই অভিনেতা সিনেমা পরিচালক হিসেবেও আত্মপ্রকাশ করেন। খুব শিগগিরই আবারও ছবির পরিচালনায় দেখা যাবে তাঁকে। ছবির গল্প বাছাই এরই মধ্যে চূড়ান্ত করে ফেলেছেন বলে প্রথম আলোকে জানিয়েছেন ইলিয়াস কাঞ্চন।আজ রোববার সকালে প্রথম আলোর সঙ্গে আলাপে ইলিয়াস কাঞ্চন বলেন, ‘কিছুদিন আগে একটি কনফারেন্সে অংশ নিতে জাকার্তা গিয়েছিলাম। ফিরলাম গতকাল শনিবার। কাল সকালের ফ্লাইটে লন্ডন যাচ্ছি। সেখানে “নিরাপদ সড়ক চাই” নিয়ে আমাদের বেশ কিছু কার্যক্রম আছে। বেশ কিছুদিন ধরে সেখানকার কার্যক্রম ঝিমিয়ে পড়েছে। কয়েকটি সভা-সেমিনারের মাধ্যমে নিরাপদ সড়ক চাই আন্দোলন কার্যক্রমকে আবারও চাঙা করতে চাই।’ইলিয়াস কাঞ্চন বলেন, ‘এ ছাড়া আমার মেয়েও সেখানে থাকে। তাঁরও দুটি মেয়ে। নিজের কাজকর্মের পাশাপাশি মেয়ে ও নাতনিদের নিয়ে কয়েকটা দিন নিজের মতো করে কাটাব। ফিরে এসেই ছবির প্রযোজকের সঙ্গে চূড়ান্ত আলোচনায় বসে ছবির কাজ শুরু করে দেব।’ছবির গল্প প্রসঙ্গে জানতে চাইলে ইলিয়াস কাঞ্চন বলেন, ‘এটা একটা প্রেমের গল্প। কিন্তু যে ধরনের প্রেম আমরা সচরাচর এখনকার চলচ্চিত্রে দেখি, তেমনটা নয়। ছবিতে এক সংগ্রামী মেয়ের চলার পথে যেসব বিপত্তির মুখে পড়তে হয় তা সুন্দরভাবে তুলে ধরার চেষ্টা করা হয়েছে।’
ইলিয়াস কাঞ্চন পরিচালিত প্রথম সিনেমাটির নাম ‘বাবা আমার বাবা’। এরপর ২০১০ সালে তিনি পরিচালনা করেন চলচ্চিত্র ‘মায়ের স্বপ্ন’। সেই হিসেবে পাঁচ বছর পর আবার চলচ্চিত্রে পরিচালক হিসেবে দেখা যাবে তাঁকে।
