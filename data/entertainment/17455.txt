
বুনোহাঁস ছবির শুটিং করতে ঢাকায় এসেছিলেন ভারতের বাংলা ছবির এ সময়ের জনপ্রিয় নায়ক দেব। গত বৃহস্পতিবার বাংলাদেশের জনপ্রিয় নায়ক শাকিব খান আর ভারতের দেবকে আমন্ত্রণ জানায় প্রথম আলো। রাজধানীর একটি পাঁচতারা হোটেলে দুই বাংলার এই দুই শীর্ষ তারকা আসেন রাত পৌনে ১০টায়। এবারই প্রথম তাঁদের দেখা ও কথা হলো। এরপর তাঁরা আড্ডা দিয়েছেন এক ঘণ্টা ২৫ মিনিট।সমরেশ মজুমদারের উপন্যাস অবলম্বনে বুনোহাঁস ছবিটি পরিচালনা করছেন অনিরুদ্ধ রায় চৌধুরী। প্রথম আলোর আয়োজনে শাকিব ও দেবের একান্ত আড্ডায় ছিলেন তিনিও। জানালেন, কলকাতায় তাঁর বুনোহাঁস ছবিটি মুক্তি পাবে এপ্রিল মাসে।এখানে উপস্থিত ছিলেন বাংলাদেশ চলচ্চিত্র উন্নয়ন সংস্থার (এফডিসি) ব্যবস্থাপনা পরিচালক পীযূষ বন্দ্যোপাধ্যায়। আরও ছিলেন থ্রি ইডিয়টস, মাদ্রাজ ক্যাফে, দ্য লাস্ট লিয়ার, পরিণীতা, রেইনকোট, চোখের বালি, অন্তরমহল, লাগে রহো মুন্নাভাইসহ অসংখ্য ছবির সাউন্ড ডিজাইনার বিশ্বদীপ চ্যাটার্জি। তিনি ভারতের জাতীয় চলচ্চিত্র পুরস্কার ও দুবার ফিল্মফেয়ার পুরস্কার পেয়েছেন।শাকিব খান ও দেবের আড্ডার বিস্তারিত থাকছে আগামী বৃহস্পতিবার প্রথম আলোর ‘আনন্দ’ পাতায়। দুজনের আড্ডার ভিডিও থাকবে প্রথম আলো অনলাইনে।
 
