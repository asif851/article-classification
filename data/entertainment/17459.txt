
পশ্চিমা সংগীত দুনিয়ার তারকা সেলেনা গোমেজ বিরতি নিচ্ছেন গান থেকে। সম্প্রতি একটি সাক্ষাৎকারে এ ঘোষণা দেন তিনি। বলেন, দুশ্চিন্তা, প্যানিক অ্যাটাক ও অবসাদে ভুগছেন তিনি। চিকিৎসা চলছে তাঁর। তাই গান থেকে বিরতি নিয়ে নিজের চিকিৎসা ও নিজের দিকে আরও বেশি মনোযোগ দিতে চান।যদিও সেলেনা স্পষ্ট জানাননি, ঠিক কবে থেকে বিরতিতে যাচ্ছেন তিনি, কিংবা এ বিরতি কত দিনের। তবে তিনি তাঁর শারীরিক ও মানসিক অবস্থা নিয়ে কথা বলেন খোলাখুলি। সেলেনা বলেন, ‘অনেকেই জানেন যে আমি গত বছর থেকে লুপাস নামের একটি রোগের সঙ্গ লড়াই করছি। এই রোগটি নানাভাবে একজনকে দুর্বল করে দিতে পারে। এই রোগের পার্শ্বপ্রতিক্রিয়া হিসেবেই দুশ্চিন্তা, প্যানিক অ্যাটাক ও অবসাদ আমাকে জেঁকে ধরেছে।’সেলেনা বর্তমানে তাঁর ‘রিভাইভাল ওয়ার্ল্ড ট্যুর’ নিয়ে ব্যস্ত। আগামী অক্টোবরে যুক্তরাষ্ট্রে তাঁর একটি কনসার্ট করার কথা রয়েছে। কিন্তু বিরতির ঘোষণার পর থেকে অনিশ্চিত হয়ে পড়েছে সেই কনসার্টটি।মানসিক রোগের চিকিৎসার ব্যাপারে সেলেনা বলেন, ‘আমি জানি, আমি একা নই, অনেকেই আমার মতো এমন পরিস্থিতির মধ্য দিয়ে যাচ্ছে। আশা করব তারাও যেন সবার আগে নিজের কথা ভেবে নিজেকে ভালো রাখার জন্য উদ্যোগী হয়।’ ভক্তদের উদ্দেশে সেলেনা বলেন, ‘তোমরা জানো, তোমরা আমার জন্য কতটা গুরুত্বপূর্ণ। কিন্তু আমাকে ভালো থাকার জন্য নিজের সবটা দিয়ে চেষ্টা করতে হবে। আমি নিজেকে সব ধরনের নেতিবাচক চিন্তা থেকে দূরে রাখতে চাই। নিজেকে ও নিজের ভাবনাগুলোকে আরও ছড়িয়ে দিতে চাই। পুরোপুরি মনোযোগ দিতে চাই নিজের স্বাস্থ্য ও প্রশান্তির ওপর। এ জন্যই এই বিরতিটা নিচ্ছি।’ বিবিসি।
