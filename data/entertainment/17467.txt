
জীবনের ৩১ বছর পার করেছেন বলিউডের অভিনেত্রী, গায়িকা ও সাবেক বিশ্বসুন্দরী প্রিয়াঙ্কা চোপড়া। সম্প্রতি তিনি জানিয়েছেন, জীবনের এতটা পথ পাড়ি দিলেও সঠিক মনের মানুষের সন্ধান নাকি তিনি পাননি। এখনো তিনি আদর্শ জীবনসঙ্গী খুঁজে চলেছেন। কারও মধ্যে নিজের ছায়া দেখতে পেলেই কেবল তাঁকে জীবনসঙ্গী নির্বাচন করবেন তিনি। তাঁর জীবনসঙ্গী হওয়ার জন্য একগাদা শর্তও জুড়ে দিয়েছেন বলিউডের অন্যতম কাঙ্ক্ষিত এ পাত্রী। এ প্রসঙ্গে ‘মুঝছে শাদি কারোগে’খ্যাত এ তারকা অভিনেত্রীর ভাষ্য, ‘আমার জীবনসঙ্গী হতে হলে একাধিক গুণের অধিকারী হতে হবে। অবশ্যই তাঁকে বুদ্ধিমান ও ভদ্রলোক হতে হবে। তাঁকে মজা করতে জানতে হবে। তবে ভাঁড়ামি করে হাসালে চলবে না। চাতুর্যপূর্ণ রসিকতায় সিদ্ধহস্ত হতে হবে। সর্বোপরি তাঁর ভেতর যেন নিজের ছায়া আমি দেখতে পাই।’প্রিয়াঙ্কা আরও বলেন, ‘সে অভিনয়শিল্পী কি না তা নিয়ে আমার মোটেও মাথাব্যথা নেই। যেকোনো অঙ্গনে সফলতা পেলেই আমার জীবনসঙ্গী হতে পারবে সে।’ সম্প্রতি এক খবরে এমনটিই জানিয়েছে ওয়ান ইন্ডিয়া।
কিছুদিন আগে প্রিয়াঙ্কা জানিয়েছিলেন, আপাতত বিয়ের কোনো পরিকল্পনা তাঁর নেই। এ প্রসঙ্গে তাঁর ভাষ্য ছিল, ‘খুব শিগগির বিয়ের পিঁড়িতে বসার পরিকল্পনা আমার নেই। এখন পর্যন্ত বিয়ে করে থিতু হওয়ার মতো বিশেষ কাউকে খুঁজে পাইনি আমি।’
বিয়ের পথ না মাড়ালেও এখন পর্যন্ত একাধিক সহ-অভিনেতার সঙ্গে প্রিয়াঙ্কার প্রেমের খবর চাউর হয়েছে। সেই তালিকায় আছেন অক্ষয় কুমার, হারমান বাওয়েজা, শহীদ কাপুর ও শাহরুখ খান। প্রিয়াঙ্কার সঙ্গে শাহরুখের ঘনিষ্ঠতার খবরে বলিউডে রীতিমতো তোলপাড় উঠেছিল। এ জন্য শাহরুখ-গৌরীর দীর্ঘ সংসার জীবনে অশান্তির ঢেউও উঠেছিল। পরবর্তী সময়ে গৌরীর কঠোর অবস্থানের কারণে একে অন্যের মধ্যে দেয়াল তুলেছেন শাহরুখ-প্রিয়াঙ্কা। সম্প্রতি একটি সামাজিক অনুষ্ঠানে একসঙ্গে হাজির হলেও, কুশল বিনিময় না করে একে অপরকে এড়িয়ে চলেছেন তাঁরা।   
 
