
অস্কারজয়ী অভিনেতা বেন অ্যাফ্লেক খুব ছোটবেলাতেই অভিনয় শুরু করেছেন। কিন্তু শিশুশিল্পী হলেও সে সময় এখনকার মতো তারকাখ্যাতি তো আর ছিল না। এ নিয়ে অবশ্য কোনো আফসোসও নেই অভিনেতার। বরং সেই সাদামাটা শৈশবটাই নাকি বেশি পছন্দ বেন অ্যাফ্লেকের। 
এই ‘গন গার্ল’ তারকার ভাষায়, ‘আমি ছোটবেলায় শিশুশিল্পী হিসেবে কিছু কাজ করেছিলাম। ভাগ্য ভালো, আমি তখন বিখ্যাত হইনি। আমার শৈশব তাই খুব সাধারণভাবেই কেটেছে।’ এটি সেই ১৯৮৪ সালের কথা। তখন বেনের বয়স মোটে ১২। সেই সময় টিভিতে বিজ্ঞান ও গণিত–বিষয়ক একটি ধারাবাহিক অনুষ্ঠানে অংশ নিয়েছিলেন গোল্ডেন গ্লোবজয়ী এই অভিনেতা। বেন বলেন, ‘সেটা খুব মজার ছিল। আমার মা আমাকে সেই শিক্ষামূলক অনুষ্ঠানে অংশ নিতে দিতেন। কিন্তু শুটিং শেষেই জোর করে তিনি আমাকে বাসায় নিয়ে আসতেন।’ আইএএনএস
