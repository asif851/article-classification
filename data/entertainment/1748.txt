
বিদ্যা সিনহা মিম অভিনীত সুইটহার্ট ছবিটি মুক্তি পায় এ বছরের ১৪ ফেব্রুয়ারি। ছবিটি থেকে প্রযোজকের ঘরে ফেরত আসেনি বিনিয়োগকৃত পুঁজি। এই অভিনেত্রীর আরেকটি ছবি আমি তোমার হতে চাই মুক্তি পাবে এ মাসে। মোট কথা, বছরের শুরু ও শেষটায় মিম তাঁর অভিনয় দিয়ে আলোচনায় থাকছেন। কিন্তু এর মাঝের সময়টা?বেশ কয়েক দিন ধরেই চলচ্চিত্র নয়, বিভিন্ন পণ্যের প্রচারদূত হিসেবে এই অভিনেত্রী হচ্ছেন খবরের শিরোনাম। কখনো ত্বক পরিচর্যাকারী প্রসাধনী, কখনো আবার পানীয়র। এই তো মিমের ব্যস্ততার বিবরণ।বছরের শুরুর দিকে দাগ নামে একটি ছবিতে কাজ শুরু করলেও মাস ছয়েক সেই কাজ বন্ধ ছিল। ৩ ডিসেম্বর একটি গানের দৃশ্যায়নের মধ্য দিয়ে আবার শুটিং শুরু হয়েছে। পাষাণ নামে আরেকটি ছবিতে গত সেপ্টেম্বর থেকে শুটিং শুরু করেন মিম। এখন এই দুটি ছবির কাজই তাই সময় নিয়ে করছেন তিনি। বলেন, ‘সারা বছর অনেক ছবিতেই কাজের প্রস্তাব পেয়েছি। কিন্তু ওই সব ছবির গল্প ভালো লাগেনি। ভালো মানের ছবি না হলে কাজ করি না আমি।’তবে চলচ্চিত্রে মানসম্মত অভিনয় করার লক্ষ্যে ছবির সংখ্যা কমিয়ে দিলেও মিম কিন্তু সারা বছর তাঁর প্রচার করা পণ্যগুলো নিয়ে সময়ে সময়ে টিভি, বিলবোর্ড ও পত্রিকায় নিজের মুখ দেখিয়েছেন। চলতি বছরে শুভেচ্ছাদূত হয়ে একটি ত্বক পরিচর্যাকারী প্রসাধনীর মডেল হয়েছেন তিনি। পাশাপাশি একটি মুঠোফোন সেবাদাতা প্রতিষ্ঠানের বিজ্ঞাপনেও মডেল হয়েছেন। সেই বিজ্ঞাপন ও প্রতিষ্ঠানটির প্রচারাভিযানের অংশ হিসেবে একটি নাটকে অভিনয় করেছেন। সম্প্রতি একটি জুস প্রস্তুতকারী প্রতিষ্ঠানের দূত হয়েও আলোচনায় এসেছেন এই  অভিনেত্রী। এ নিয়ে মিম বলেন, ‘ছবির কাজের সঙ্গে বিজ্ঞাপনের মডেল ও পণ্যের প্রচারদূত হওয়ার কোনো সম্পর্ক নেই। ছবি হাতে থাকলেও বিজ্ঞাপনের কাজ করব, না থাকলেও করব। পৃথিবীর সব দেশেই বড় পর্দার তারকারা নিয়মিতই বিভিন্ন পণ্যের দূত হিসেবে কাজ করেন।’
 
