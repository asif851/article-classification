
তাঁর মৃত্যুর পর প্রায় চার দশক পেরিয়ে গেছে। অথচ আজও কী তুমুল জনপ্রিয় রক অ্যান্ড রোলের কিংবদন্তি গায়ক এলভিস প্রিসলি। সম্প্রতি যুক্তরাজ্যের টপচার্ট অ্যালবামের তালিকার বিবেচনায় সেরা পুরুষ গায়ক হিসেবে নাম উঠে এসেছে ‘কিং অব রক অ্যান্ড রোল’খ্যাত প্রবাদপ্রতিম এই কণ্ঠশিল্পীর। ‘ইফ আই ক্যান ড্রিম’ শিরোনামে এলভিস প্রিসলির সাড়া জাগানো গানগুলোর সংকলন এই অ্যালবামের কল্যাণে তিনি একক পুরুষ কণ্ঠশিল্পী হিসেবে এ তালিকা শীর্ষে পৌঁছলেন। এলভিসের এই অ্যালবামটির জন্য নতুন করে সংগীতায়োজন করেছে যুক্তরাজ্যের রয়্যাল ফিলহারমোনিক অর্কেস্ট্রা। যুক্তরাজ্যের টপ চার্ট অ্যালবামের শীর্ষ পুরুষ গায়ক হিসেবে ১২তম বারের মতো উচ্চারিত হলো ‘দ্য কিং’খ্যাত এই রক অ্যান্ড রোল তারকার নাম।এলভিস প্রিসলির পক্ষে তাঁর সাবেক স্ত্রী প্রিসিলা প্রিসলি এই সম্মাননা গ্রহণ করেন। সম্মাননা নেওয়ার সময় প্রিসিলা অফিশিয়ালচার্ট ডটকমকে জানান, এমনই একটি অ্যালবামের স্বপ্ন ছিল এলভিসের। সে সত্যিই মনেপ্রাণে চেয়েছিল এমন একটি অ্যালবাম বের করতে। প্রিসিলা আরও বলেন, তাঁর ভক্তরা যে এখনো তাঁকে ভালোবাসেন, আজও যে তাঁরা এলভিসের পাশে আছেন; এ বিষয়টি জানতে পারলে তিনি খুব খুশি হতেন।প্রিসিলা আরও জানান, এলভিসের সেই অসম্পূর্ণ স্বপ্ন বাস্তবায়নের লক্ষ্যে সবচেয়ে মেধাবী একটি দল এ অ্যালবামটির জন্য কাজ করেছে।যুক্তরাজ্যের পুরুষ গায়কদের টপ চার্ট অ্যালবামের বিবেচনায় শীর্ষ গায়ক হওয়া ছাড়াও এলপি টপ চার্টে বিটলস-এর পরেই ‘পপ কুইন’খ্যাত ম্যাডোনার সঙ্গে দ্বিতীয় অবস্থানে আছেন রক অ্যান্ড রোল কিংবদন্তি এলভিস প্রিসলি।
মাত্র ৪২ বছর বয়সে ১৯৭৭ সালে মৃত্যু ঘটে ‘কিং অব রক অ্যান্ড রোল’ এলভিস প্রিসলির। বিবিসি। রয়টার্স।
