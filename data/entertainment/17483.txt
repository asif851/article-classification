

• যুক্তরাষ্ট্রে ফুয়াদ আল মুক্তাদিরের দেহে অস্ত্রোপচার করা হয়েছে।• তিনি দ্রুত সেরে উঠছেন।• ফুয়াদ আল মুক্তাদির ফেসবুকে লিখেছেন, ‘আমি ফিরে আসছি।’

অস্ত্রোপচারের পর সুরকার ও সংগীত পরিচালক ফুয়াদ আল মুক্তাদির এখন সুস্থ আছেন। যুক্তরাষ্ট্রের নিউইয়র্ক থেকে তাঁর স্ত্রী মায়া সামাজিক যোগাযোগমাধ্যম ফেসবুকে আজ মঙ্গলবার সকালে লিখেছেন, ‘ফুয়াদের দেহে অস্ত্রোপচার হয়েছে। তিনি দ্রুত সেরে উঠছেন। সবাইকে ধন্যবাদ।’ আর দুপুরে ফুয়াদ আল মুক্তাদির ফেসবুকে লিখেছেন, ‘আমি ফিরে আসছি।’ ফুয়াদের শরীরে প্যাপিলারি কারসিনোমা ধরা পড়েছে। এটা থাইরয়েড ক্যানসার।জানা গেছে, গতকাল সোমবার ফুয়াদ আল মুক্তাদিরের দেহে অস্ত্রোপচার করা হয়। এরই মধ্যে অস্ত্রোপচারের পর সাত ঘণ্টা পার হয়েছে।১৪ জানুয়ারি ফুয়াদ আল মুক্তাদির ফেসবুকে দেওয়া ভিডিও বার্তায় বলেন, তিনি ক্যানসারে আক্রান্ত। সম্প্রতি তাঁর দেহে ক্যানসারের জীবাণু থাকার বিষয়ে নিশ্চিত হয়েছেন চিকিৎসকেরা।ফুয়াদ বলেন, ‘গত সপ্তাহে আমি চিকিৎসকের পরামর্শে প্রয়োজনীয় পরীক্ষা করেছি। আমার শরীরে প্যাপিলারি কারসিনোমা ধরা পড়েছে। এটা থাইরয়েড ক্যানসার। তবে কোন পর্যায়ে আছে, তা এই মুহূর্তে বলতে পারছি না। থাইরয়েড ক্যানসার হচ্ছে সব ক্যানসারের মধ্যে সহজে নিরাময়যোগ্য। এই অসুখ নিয়ে অনেকে অনেক দিন বেঁচে থাকেন। সবাই আমার জন্য দোয়া করবেন।’ছোটবেলা থেকে ফুয়াদের জীবনের একটা বড় সময় কেটেছে যুক্তরাষ্ট্রে। পড়াশোনার পাশাপাশি গান নিয়ে ব্যস্ত রেখেছেন নিজেকে। গানের টানে একসময় বাংলাদেশে ফিরে আসেন ফুয়াদ। বাংলাদেশের গানের জগতে একটা বড় পরিবর্তনে ইতিবাচক ভূমিকা রাখেন। তরুণ প্রজন্মের অনেক শিল্পী তাঁর সুর আর সংগীত পরিচালনায় গান গেয়ে জনপ্রিয় হয়েছেন। কাজ দিয়ে সংগীতাঙ্গনের সবাইকে আপন করে নেন তিনি।
এবার দীর্ঘদিন যুক্তরাষ্ট্রের নিউইয়র্কে পরিবার নিয়ে আছেন ফুয়াদ। সেখানে থাকলেও বাংলা গানের চর্চা নিয়মিতই করছেন।
