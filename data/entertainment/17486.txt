

পরনে সোনালি গাউন। মাথায় পাথরখচিত মুকুট, গায়ে জড়ানো স্যাশে। স্যাশেতে লেখা ‘মিজ আর্থ ফার্স্ট রানারআপ’। এভাবেই গতকাল বুধবার দেখা গেল মাকসুদা আকতারকে, প্রিয়তি নামেই যাঁকে সবাই চেনে।বিশ্বের দেশসেরা সুন্দরীদের প্রতিযোগিতা ‘মিজ আর্থ ২০১৫’-এর প্রথম রানারআপ হওয়ার পর প্রথমবারের মতো এলেন জন্মস্থান বাংলাদেশে। ৯ ফেব্রুয়ারি দেশে এসেই গিয়েছিলেন অসুস্থ অভিনেত্রী দিতি এবং ঢাকা মেডিকেল কলেজ হাসপাতালে ভর্তি অসুস্থ শিশু জিহাদকে দেখতে।গতকাল গুলশানের একটি রেস্তোরাঁয় প্রিয়তি বসেছিলেন গণমাধ্যমকর্মী ও তাঁর ভক্তদের সঙ্গে। এর আগে প্রথম আলোর কার্যালয়ে ‘মিজ আর্থ’-এর মুকুট পরে এসেছিলেন। সে সময় কথা হয় তাঁর সঙ্গে। তিনি জানান, এবার তিনি বাংলাদেশে এসেছেন ‘মিজ আর্থ’ প্রতিযোগিতায় সাফল্য অর্জনের আনন্দ ভাগাভাগি করতে। কারণ আর সবার মতো প্রিয়তিও মনে করেন, আনন্দ ভাগাভাগি করলে তা বাড়ে। শিগগিরই ঢাকার দুটি সুবিধাবঞ্চিত শিশুদের স্কুল ও চট্টগ্রামের একটি সামাজিক সংগঠনের কার্যক্রম দেখতে এবং সেখানকার সদস্যদের অনুপ্রেরণা দিতে যাবেন তিনি।গণমাধ্যমকর্মী ও ভক্তদের সঙ্গে আড্ডায় প্রিয়তি জানালেন তাঁর এবারের দেশে আসার আরও কিছু পরিকল্পনা। বললেন, ‘প্রায় ১৪ বছর পর আমি বাংলাদেশে পয়লা ফাল্গুন উদ্যাপন করার সুযোগ পেয়েছি। এ সুযোগ কোনোভাবেই হারাতে চাইনি। এ নিয়ে আমার অনেক পরিকল্পনা ছিল। এবার বাসন্তী রঙের শাড়ি পরে শহরে ঘুরে বেড়াব, বইমেলায় যাব।’২১ ফেব্রুয়ারিতে আন্তর্জাতিক মাতৃভাষা দিবসেও প্রিয়তি থাকবেন দেশে। শ্রদ্ধা জানাবেন ভাষাশহীদদের প্রতি। এর পরপরই বাংলাদেশি বংশোদ্ভূত এই মডেল ফিরে যাবেন আয়ারল্যান্ডে।
