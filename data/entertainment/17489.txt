
রবীন্দ্রসংগীত চর্চার সংগঠন উত্তরায়ণের গীতি-আলেখ্য ‘আমাদের রবীন্দ্রনাথ’ আয়োজন করা হয়েছে বাংলাদেশ শিল্পকলা একাডেমির জাতীয় নাট্যশালায়। আজ শনিবার অনুষ্ঠান শুরু হবে সন্ধ্যা সাড়ে ছয়টায়। অনুষ্ঠানে প্রধান অতিথি থাকবেন সংস্কৃতিবিষয়ক মন্ত্রণালয়ের মন্ত্রী আসাদুজ্জামান নূর।
উত্তরায়ণের এই আয়োজন নিয়ে সংগঠনটির পরিচালক ও রবীন্দ্রসংগীতশিল্পী লিলি ইসলাম বলেন, ‘এবার উত্তরায়ণের সপ্তম আয়োজন হচ্ছে। আমরা প্রতিবছর রবীন্দ্রনাথকে ভিন্ন ভিন্ন দৃষ্টিকোণ থেকে তুলে ধরার চেষ্টা করি। এবারের আয়োজনে গান আর কবিতা পাঠের মাধ্যমে রবীন্দ্রনাথ ঠাকুরের নানা দিক তুলে ধরা হবে। রবীন্দ্রনাথের শিক্ষা আর সংস্কৃতি এ প্রজন্মের মাঝে তুলে ধরাই আমাদের লক্ষ্য।’
গীতি-আলেখ্য ‘আমাদের রবীন্দ্রনাথ’ গ্রন্থনা করেছেন সোহেল আনোয়ার, যন্ত্রানুষঙ্গ পরিচালনা করবেন সুব্রত মুখোপাধ্যায়, শিল্পনির্দেশনায় নাসিরুল হক খোকন। অনুষ্ঠানটি পরিকল্পনা, গবেষণা ও পরিচালনা করছেন লিলি ইসলাম।
উন্মুক্ত এ অনুষ্ঠানের পৃষ্ঠপোষকতায় রয়েছে সাউথইস্ট ব্যাংক ও গ্রিন ডেলটা লাইফ ইনস্যুরেন্স।
