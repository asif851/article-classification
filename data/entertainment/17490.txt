
এ মাসেই শুটিংয়ে ফেরার আভাস দিলেন শাবনূর। মুস্তাফিজুর রহমান মানিকের এত প্রেম এত মায়া ছবিতে অভিনয় করবেন। মাঝে দীর্ঘদিন অস্ট্রেলিয়ায় অবস্থান করছিলেন এই নায়িকা। সেখান থেকে দেশে ফিরেই অভিনয়ে আসার ঘোষণা দেন তিনি। এ জন্য বেশ কয়েক মাস ধরে নিয়মিত ব্যায়ামাগারে গিয়ে নিজেকে প্রস্তুত করছেন। এসব বিষয়ে প্রথম আলোর সঙ্গে কথা বলেছেন এই অভিনেত্রী।শোনা যাচ্ছে, এ মাসেই নাকি অভিনয়ে ফিরবেন?আরও আগেই ফেরার কথা ছিল। কিন্তু এর মধ্যে নিজেকে শুটিংয়ের জন্য প্রস্তুত করতে পারিনি। তাই নভেম্বরের শেষের দিকে সময় নিয়েছিলাম। সেভাবেই পরিচালক শিডিউল সাজিয়েছেন। কিন্তু হঠাৎ করে আমি চিকুনগুনিয়ায় আক্রান্ত হই। এক মাস ধরে ভুগছি। এখানো পুরোপুরি সুস্থ হতে পারিনি। তবে এর মধ্যে যদি পুরোপুরি সুস্থ হয়ে উঠি, তাহলে এ মাসের শেষে বা ডিসেম্বরের শুরুতেই শুটিং শুরু করতে পারব।এবার তাহলে কত দিন পর অভিনয়ে ফেরা হচ্ছে আপনার?২০১১ সালে পাগল মানুষ নামের একটি ছবিতে কাজ শুরু করি। কিন্তু দুর্ভাগ্যজনকভাবে ছবির পরিচালক এম এম সরকার মারা যান। এরপর দীর্ঘদিন শুটিং বন্ধ ছিল। শেষ পর্যন্ত গত বছরের শেষ দিকে পরিচালক বদিউল আলম খোকনের সহযোগিতায় ছবিটির কাজ নতুন করে শুরু হয়। ওই সময় শেষ শুটিং করেছি। পাগল মানুষ এখন মুক্তির অপেক্ষায়।‘এত প্রেম এত মায়া’ ছবিতে আপনার চরিত্রটি কেমন?আমার চরিত্রের নাম অর্পিতা। একটি কলেজের সংগীত বিভাগের শিক্ষক।এই ছবিতে তো আপনি নিজের কণ্ঠে গানও গেয়েছেন...হ্যাঁ। ছবির শিরোনাম সংগীতে কণ্ঠ দিয়েছি আমি। এই গানের দুটি সংস্করণ আছে— রোমান্টিক ও স্যাড। আমি ‘স্যাড ভার্সন’-এ কণ্ঠ দিয়েছি। গানটির সুর ও সংগীত করেছেন কলকাতার শ্রী প্রীতম।হঠাৎ করে গান গাইলেন যে?আমি তো গাইতে চাইনি। আমি পেশাদার শিল্পী নই। কিন্তু ছবির পরিচালকের অনুরোধে গানটি গেয়েছি। তবে (হেসে) গান কিন্তু খারাপ হয়নি।গানটি শুনেছেন আপনি?গাওয়ার পরপর খালি গলার গান একটু শুনেছিলাম। কিন্তু পুরো সংগীতায়োজনে গানটি তৈরি হওয়ার পর এখনো শুনিনি। শুনলাম আজ (গতকাল রোববার) কলকাতা থেকে শ্রী প্রীতম গানটি পাঠিয়েছেন। শোনার অপেক্ষায় অধীর হয়ে আছি।সাক্ষাৎকার: শফিক আল মামুন
