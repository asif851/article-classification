
অভিনেতা লিওনার্দো ডিক্যাপ্রিও অভিনয়ের বাইরেও পরিবেশবাদী হিসেবে পরিচিত। এর আগে বন্য প্রাণী সুরক্ষায় তিনি করেছিলেন অনেক কাজ। এবার লিওনার্দো প্রাকৃতিক বিভিন্ন বিষয় নিয়ে তৈরি করতে যাচ্ছেন একটি তথ্যচিত্র। এ প্রকল্পের প্রযোজক হিসেবে থাকবেন বলে ঘোষণা দিয়েছেন তিনি।লিওনার্দো ডিক্যাপ্রিওর প্রযোজনা প্রতিষ্ঠান অ্যাপিয়ান ওয়ে ও নেটফ্লিক্স যৌথভাবে তৈরি করবে তথ্যচিত্রটি। এর আগেও প্রযোজক হিসেবে বেশ কয়েকটি আলোচিত তথ্যচিত্র তৈরি করেছিলেন লিও। সর্বশেষ গত বছর ভিরুঙ্গা নামে লিওনার্দো প্রযোজিত একটি তথ্যচিত্র আলোচনায় আসে। এটি অস্কারেও সেরা তথ্যচিত্র বিভাগে মনোনীত হয়। কিন্তু অস্কার আর লিওনার্দোর রসায়ন তো অনেকেরই জানা। এখনো অভিনেতা হিসেবে তাঁর কপালে জোটেনি কোনো অস্কার। প্রযোজক হিসেবেও হয়তো সেই শনির দশাতেই পড়েছেন তিনি।তবে তথ্যচিত্রের অস্কারপ্রাপ্তি নিয়ে ভাবনা নেই লিওনার্দোর। নতুন তথ্যচিত্রটি নিয়ে এই ইনসেপশন অভিনেতা বলেন, ‘নেটফ্লিক্সের সঙ্গে ভিরুঙ্গা তৈরির সময়ই আমার ভাবনা মিলে যায়। আমি সব সময়ই চেয়েছি প্রকৃতির এমন সব শক্তিকে সবার সামনে তুলে ধরতে, যা সংকটের সময় আমাদের উদ্ধার করবে। আমি প্রাকৃতিক উপাদানগুলোর কথা বলছি, যার মধ্যে আছে পানি, বায়ু ও গাছপালা।’ এএফপি।
