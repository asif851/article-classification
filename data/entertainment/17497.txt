
ষোড়শ শতাব্দীর ঘটনা। গল্পটা মৈমনসিংহ গীতিকার। চরিত্র কবি চন্দ্রাবতীর। এই চরিত্রেই অভিনয় করবেন এ সময়ের মডেল ও অভিনেত্রী দোয়েল, যাঁর পুরো নাম দিলরুবা হোসেন দোয়েল। এন রাশেদ চৌধুরীর নতুন চলচ্চিত্র চন্দ্রাবতী কথার জন্য এরই মধ্যে চুক্তিবদ্ধ হয়েছেন তিনি। সরকারি অনুদানে নির্মীয়মাণ এ চলচ্চিত্রটির জন্য প্রস্তুতি নিতে শুরু করেছেন পরিচালকসহ সংশ্লিষ্ট সবাই।মডেলিং থেকে অভিনয়ের দোরগোড়ায় পা রাখা দোয়েল অবশ্য এরই মধ্যে বেশ কয়েকটি বিজ্ঞাপনচিত্র এবং নাসিরউদ্দীন ইউসুফের নতুন চলচ্চিত্র আলফায় অভিনয় করেছেন।দ্বিতীয় চলচ্চিত্রেই একেবারে নাম ভূমিকায় দোয়েল! এ প্রশ্ন ছিল চন্দ্রাবতী কথার পরিচালক এন রাশেদ চৌধুরীর কাছে। বললেন, ‘শুরু থেকেই পরিকল্পনা ছিল কম পরিচিতি পাওয়া কাউকে এই চরিত্রের জন্য নেব। সে অনুযায়ী প্রায় দুই মাস ধরে আমরা বেশ কয়েকজনের স্ক্রিন টেস্ট, অভিনয়দক্ষতা, সংলাপ মুখস্থ করানোসহ বেশ কয়েকটি ধাপ অতিক্রম করেছি। সবার মধ্যে দোয়েলকেই উপযুক্ত মনে হয়েছে।’চন্দ্রাবতীর চরিত্রে অভিনয় প্রসঙ্গে দোয়েল বললেন, ‘খুবই চ্যালেঞ্জিং চরিত্র। আমি এরই মধ্যে চিত্রনাট্য পড়েছি। চরিত্রের ভাষাটি নিয়ে একটু বেশি চিন্তিত। কারণ, আমার বাড়ি রংপুর আর সংলাপ কিশোরগঞ্জের ভাষার।’পরিচালক জানালেন, নাম চন্দ্রাবতী কথা হলেও শুধু চন্দ্রবতীকে ঘিরেই গল্প, এমন নয়। অনেককে ঘিরে এগিয়ে যাবে চন্দ্রাবতীর গল্প। তাই এ ছবির আরও একটি গুরুত্বপূর্ণ চরিত্রে অভিনয় করবেন অভিনেত্রী নওশাবা।দু-একদিনের মধ্যেই শুরু হবে চূড়ান্ত মহড়া। আর শুটিং শুরু হবে আগামী মাসের ১৫ তারিখ নাগাদ। পরিচালক জানালেন, কিশোরগঞ্জের বাজিতপুর, এগারোসিন্ধুর ও নিকলি এলাকায় চলবে শুটিং। ৪০ দিনের শুটিংয়ের টানা ৩০ দিন শুটিংয়ের হবে এই শীতে। আর আসছে বর্ষায় হবে বাকি ১০ দিনের কাজ।সরকারি অনুদানে নির্মীয়মাণ এ ছবির সঙ্গে প্রযোজক হিসেবে যোগ দিয়েছে বেঙ্গল ক্রিয়েশন্স। পরিচালক আশা করছেন, সব কাজ শেষ করে আগামী বছরের শেষ দিকেই মুক্তি দিতে পারবেন ছবিটি।
