
পবিত্র প্রেম নামে তাঁর সর্বশেষ গানের একক অ্যালবাম প্রকাশ পায় ২০১৩ সালে। মাঝে বছর দেড়েক বিরতি। এরপর এ বছরের শুরুতে এসে আরেকটি একক অ্যালবামের কাজ শেষ করলেন শফিক তুহিন। অ্যালবামটির নাম রাখা হয়েছে আঙুলে আঙুল।মোট আটটি গান নিয়ে সাজানো হয়েছে অ্যালবামটি। আগের অ্যালবামের মতো এবারও সব কটি গানের কথা, সুর ও সংগীত পরিচালনার কাজ গায়ক নিজেই করেছেন। শফিক তুহিন জানান, মেলোডি, রক ও ফোক ধাঁচের গান নিয়ে অ্যালবামটি তৈরি।আগের অ্যালবাম থেকে এই অ্যালবামের ভিন্নতা কোথায়?—এমন প্রশ্নের জবাবে শফিক তুহিন বলেন, ‘এবারের অ্যালবামে নতুন ভাবনা, নতুন শব্দচয়ন ও নতুন কাব্য নির্মাণ করা হয়েছে। আমার কাছে মনে হয়েছে, এতে সুরের বাইরেও শৈল্পিক গীতিকবিতা হিসেবে গানগুলো শ্রোতারা পছন্দ করবেন।’ তিনি জানান, ঈগল মিউজিকের ব্যানারে পয়লা বৈশাখ সামনে রেখে অ্যালবামটি বাজারে ছাড়ার ইচ্ছা তাঁর। অ্যালবামের ‘বেহায়া’ গানটি মিউজিক ভিডিও আকারে এরই মধ্যে বাজারে এসেছে। বিভিন্ন স্যাটেলাইট চ্যানেলে গানটির প্রচার চলছে বলে জানান শফিক তুহিন।
