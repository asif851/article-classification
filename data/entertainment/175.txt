
পল্লীসংগীতের প্রয়াত শিল্পী আবদুল আলীমের ৮৬তম জন্মবার্ষিকী আজ। এ উপলক্ষে তাঁর সন্তানেরা শোনাবেন গান। আজ রাত ১১টা ৩৫ মিনিটে বেসরকারি টেলিভিশন চ্যানেল এনটিভির ‘মিউজিক অ্যান্ড রিদম’ অনুষ্ঠানে গাইবেন তাঁর ছেলে আজগর আলীম ও জহির আলীম। আগামীকাল এ দুই ভাইয়ের সঙ্গে যোগ দেবেন বোন নূরজাহান আলীমও। তিন ভাইবোন মিলে বেলা তিনটায় গান শোনাবেন দেশ টিভির ‘প্রিয়জনের গান’ অনুষ্ঠানে। এ ছাড়া আজ আবদুল আলীম ফাউন্ডেশনের উদ্যোগে সকালে আবদুল আলীমের সমাধিতে ফুল দেবেন পরিবারের সদস্যরা। ফাউন্ডেশনের সভাপতি জহির আলীম বলেন, প্রতিকূল আবহাওয়ার করণে বাবার জন্মদিনের অনুষ্ঠান কিছুটা সংক্ষেপ করা হয়েছে। ভবিষ্যতে বড় আয়োজন করার ইচ্ছা আছে।
 
