
ভারতের সাবেক ক্রিকেটার আজহারউদ্দিনের জীবন নিয়ে বলিউডে তৈরি হয়েছে পূর্ণদৈর্ঘ্য ছবি ‘আজহার’। এখানে আজহারউদ্দিনের চরিত্রে অভিনয় করেছেন ইমরান হাশমি। বলা হয়ে থাকে, আজহারউদ্দিন ভারতীয় ক্রিকেটের সবচেয়ে সফল এবং একই সঙ্গে সবচেয়ে বিতর্কিত অধিনায়ক। তাঁকে নিয়ে যে ছবি বানানো হয়েছে এখন সেটি নিয়েও শুরু হয়েছে বিতর্ক। আজহারের সাবেক স্ত্রী ভারতীয় মডেল ও অভিনেত্রী সঙ্গীতা বিজলানি দাবী করেছেন, এই ছবিতে তাঁকে ভুলভাবে উপস্থাপন করা হয়েছে। এজন্য ছবির নির্মাতার বিরুদ্ধে আইনি পদক্ষেপ নেওয়ার কথাও ভেবেছেন তিনি।প্রথম স্ত্রী নওরিনের সঙ্গে নয় বছরের সম্পর্ক ছাড়াছাড়ি হয়ে যাওয়ার পর আজহার ঘর বেঁধেছিলেন বিজলানির সঙ্গে। তাঁর সেই বিয়ে টিকেছিল ২০০০ সাল পর্যন্ত। এ ছবিতে প্রাচী দেশাই অভিনয় করছেন আজহারের প্রথম স্ত্রী নওরিন হিসেবে আর নার্গিস ফাখরি অভিনয় করেছেন সঙ্গীতা বিজলানির ভূমিকায়। যদিও ‘আজহার’ এখনও মুক্তি পায়নি তবে ছবির ট্রেলার দেখে সঙ্গীতার মনে হয়েছে এখানে তাঁকে নেতিবাচকভাবে উপস্থাপন করা হয়েছে। ছবিতে বোঝানো হয়েছে আজহার আর নওরিনের সংসার ভাঙার জন্য সঙ্গীতাই দায়ী। ‘আজহার’-এর নির্মাতা টনি ডি’সুজার বিরুদ্ধে এজন্য আইনি পদক্ষেপ নেওয়ার কথা ভাবছেন সাবেক এই মডেল ও অভিনেত্রী। তবে, তাঁর আগে পুরো ছবিটি মুক্তির আগেই একবার দেখে নিতে চান। আর এই ব্যাপারে ছবির নির্মাতাকে নাকি জানিয়েওছেন।এদিকে, ২০১২ সালের ৯ নভেম্বর ম্যাচ ফিক্সিংয়ের দায়ে ক্রিকেট থেকে আজীবন নিষিদ্ধ করা হয় আজহারউদ্দিনকে। কিন্তু তাঁর সাবেক সহকর্মীদের অনেকেই অভিযোগ তুলেছেন এই ছবিতে আজহারকে ভুল না দেখিয়ে পরিস্থিতির স্বীকার দেখানো হয়েছে। অথচ অন্য অনেক চরিত্রকে অহেতুক ভুলভাবে উপস্থাপনের চেষ্টা করা হয়েছে। সব মিলিয়ে তাই মুক্তির আগেই এই ছবি নিয়ে ভালোই বেগ পেতে হচ্ছে নির্মাতাকে। টাইমস অব ইন্ডিয়া।
