
বেশ ধুমধাম করে কয়েক দফা বিয়ের অনুষ্ঠান হলেও বলিউড অভিনেত্রী আনুশকা শর্মা আর ক্রিকেটার বিরাট কোহলিকে নাকি আবারও বিয়ে করতে হবে! কারণ হিসেবে বলা হচ্ছে, বিদেশের মাটিতে দুই জগতের এই দুই তারকার বিয়ে ভারতীয় আইন অনুযায়ী নিবন্ধিত হয়নি। তাই রাজকীয় এই বিয়ে আইনি রূপ দেওয়ার জন্য বিরাটের দক্ষিণ আফ্রিকা থেকে ফেরা পর্যন্ত অপেক্ষা করতে হবে। ক্রিকেট সফর শেষে ভারতে ফেরার পর আবার বিয়ে করবেন তাঁরা। 
বোম্বে টাইমস পত্রিকা এক খবরে এমনটাই জানিয়েছে।
আনুশকা ও বিরাট দুজনই ভারতের দুই জগতের জনপ্রিয় তারকা। একজন ক্রিকেট, অন্যজন চলচ্চিত্র জগতের। দুই তারকার মধ্যে প্রেমের সম্পর্ক গড়ে ওঠে ২০১৩ সালে। প্রেমের সম্পর্ক শেষে ২০১৭ সালের ১১ ডিসেম্বর বিয়ে করেন তাঁরা। সেদিন ভারতে নয়, দুই তারকার বিয়ের কাজটি সেরে নেওয়া হয়েছিল সুদূর ইতালিতে। বিয়ের পর ভারতে এসে দিল্লি ও মুম্বাইয়ে দুটি বিবাহোত্তর সংবর্ধনা অনুষ্ঠানের আয়োজন করেন তাঁরা।
বিয়ের যাবতীয় কর্মযজ্ঞ শেষে বিরাট ও আনুশকা যখন যে যাঁর কাজে ব্যস্ত হচ্ছেন, তখনই জানা গেল, তাঁদের বিয়েটি ভারতীয় আইন অনুযায়ী নিবন্ধিত হয়নি। তাই তাঁরা সেটাকে আইনগত রূপ দেবেন। ভারতের জাতীয় ক্রিকেট দলের সঙ্গে যোগ দিতে এরই মধ্যে অধিনায়ক বিরাট কোহলি পৌঁছে গেছেন দক্ষিণ আফ্রিকায়। সঙ্গে সেখানে ছিলেন নববধূ আনুশকা শর্মা। আনুশকা দেশে ফিরে শুটিং শুরু করেছেন। তবে সেখানে লম্বা ক্রিকেট সিরিজ শেষে দেশে ফিরবেন বিরাট।
জানা গেছে, বিয়ের পর স্টার প্লাসের ‘ইন্ডিয়ান নেক্সট সুপারস্টার’ অনুষ্ঠানের মধ্য দিয়ে ছোট পর্দায় অভিষেক ঘটতে যাচ্ছে আনুশকা শর্মা আর বিরাট কোহলি দম্পতির।
১৯৮৮ সালের ৫ নভেম্বর দিল্লিতে বিরাট কোহলির জন্ম। একই বছরের ১ মে উত্তর প্রদেশের অযোধ্যায় জন্মগ্রহণ করেন আনুশকা শর্মা।
