
অনেক দিন ধরেই খবর নেই ‘সুপার হিরো ও সুপার হিরোইন’ প্রতিযোগিতা থেকে উঠে আসা তারকা শম্পা হাসনাইনের। মাঝে ব্যক্তিজীবন নিয়ে বেশ কয়েকবার সংবাদের শিরোনাম হয়েছেন। তবে গত শনিবার দিলেন নতুন চলচ্চিত্রে অভিনয়ের খবর। এ দেশের বা যৌথ প্রযোজনার নয়, কলকাতার একটি ছবিতে অভিনয় করবেন তিনি। বললেন, ‘অনেক দিন ধরেই কথা হচ্ছিল কলকাতার পরিচালকদের সঙ্গে। এর মধ্যে কদিন আগে একটি ছবিতে অভিনয়ের ব্যাপারে সবকিছু চূড়ান্ত হয়েছে।’
জানা গেছে চিরদিনের, এক অন্য প্রেমের গল্প নামের ছবিতে অভিনয় করবেন শম্পা। ছবিটি পরিচালনা করবেন রঞ্জন মল্লিক। গতকাল রোববার সন্ধ্যায় মুঠোফোনে কলকাতা থেকে ছবির পরিচালক বলেন, ‘আগামী ১৭ আগস্ট থেকে কলকাতার শান্তিনিকেতনে ছবিটির শুটিং শুরু হবে। সবকিছু শেষ হলে এ বছরই মুক্তির পরিকল্পনা আছে। ছবিতে প্রধান চরিত্রে অভিনয় করবেন শম্পা।’ আরও অভিনয় করবেন ভাস্বর বন্দ্যোপাধ্যায়, বিশ্বজিৎ চক্রবর্তী, শুভাশীষ মুখার্জি প্রমুখ। 
