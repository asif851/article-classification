
বুধবার সন্ধ্যায় বঙ্গবন্ধু আন্তর্জাতিক সম্মেলনকেন্দ্রের হল অব ফেমে দেখা মেলে পরিচালক মাসুদ পথিকের। জাতীয় চলচ্চিত্র পুরস্কার-২০১৪ গ্রহণ করতে এসেছিলেন তিনি। তাঁর গলায় ঝুলতে দেখা গেছে দুটি মেডেল। ২০১৪ সালের চলচ্চিত্রের দুটি শাখায় প্রধানমন্ত্রীর কাছ থেকে এ মেডেলদুটি পেয়েছেন তিনি। চলতি বছরের ২৫ ফেব্রুয়ারি ঘোষণা করা হয় ২০১৪ সালের জাতীয় চলচ্চিত্র পুরস্কার। তাতে ওই বছরের শ্রেষ্ঠ গীতিকারের পুরস্কারটি পান তিনি। এ ছাড়া শ্রেষ্ঠ সংগীত পরিচালক, শ্রেষ্ঠ গায়িকা ও শ্রেষ্ঠ সুরকারের পুরস্কার জিতেছিল তাঁর প্রযোজনা ও পরিচালনায় ছবি ‘নেকাব্বরের মহাপ্রয়াণ’। পরে শ্রেষ্ঠ চলচ্চিত্র শাখা থেকে মুরাদ পারভেজের ‘বৃহন্নলা’ ছবিটি বাদ পড়লে ‘নেকাব্বরের মহাপ্রয়াণ’ ছবির জন্য শ্রেষ্ঠ চলচ্চিত্রের পুরস্কারটিও পান মাসুদ পথিক। দুটি পুরস্কার গ্রহণের অনুভূতি জানতে চাইলে তিনি বলেন, ‘আমার সিনেমার প্রতি সুষ্ঠু বিচার করা হয়েছে, এতে আমি খুশি।’ পুরস্কার গ্রহণের সময় প্রধানমন্ত্রীকে কি বললেন জানতে চাইলে মুচকি হেসে মাসুদ পথিক বলেন, ‘বলেছি আমি চাষার পুত। আপনার আদর্শে বিশ্বাসী।’ মাসুদ পথিকের নবম কাব্যগ্রন্থ ‘চাষার পুত’ গত বছর আগস্ট মাসে প্রকাশিত হয়।
