
আজ ঢাকায় র‍্যাম্পে হাঁটবেন বলিউডের অভিনেত্রী পরিণীতি চোপড়া। এ জন্য দুপুর ১২টা ১৫ মিনিটে শহরে এসে পৌঁছান তিনি। উঠেছেন গুলশানের একটি পাঁচ তারকা হোটেলে। সেখানেই কিছু সময় বিশ্রাম নিয়ে রওনা দেবেন বসুন্ধরা আন্তর্জাতিক কনভেনশন সেন্টারে। কনভেনশন সেন্টারের পুষ্পগুচ্ছ মিলনায়তনে ‘প্যাশন ফর ফ্যাশন’ শীর্ষক ফ্যাশন শোয়ে শো-স্টপার হয়ে হাঁটবেন র‍্যাম্পে। অনুষ্ঠানটির আয়োজক প্রতিষ্ঠান গ্রিন অ্যাপল কমিউনিকেশনস।দুপুরে পরিণীতিকে বিমানবন্দর থেকে গ্রহণ করেন সোহানা ইলেকট্রনিকসের পরিচালক (ব্র্যান্ড ও মার্কেটিং) ফারিয়া মাহবুব, গ্রিন অ্যাপল কমিউনিকেশনসের ব্যবস্থাপনা পরিচালক ও ফ্যাশন শো কোরিওগ্রাফার সানজিদা লুনা এবং দ্য এজেন্সি সল্যুশনের ব্যবস্থাপনা পরিচালক জুবায়ের আহমেদ।আয়োজকদের পক্ষ থেকে জানানো হয়, ফ্যাশন শো শুরুর আগে সন্ধ্যা সাড়ে ছয়টায় পরিণীতি কথা বলবেন গণমাধ্যমকর্মীদের সঙ্গে। মূল আয়োজন শুরু হবে সন্ধ্যা ৭টায়।
