
সিনেমা আর গানের কয়েকজন তারকা সম্প্রতি ওমানের একটি স্টেডিয়ামে পারফর্ম করতে যান। ওমানে বসবাস করা প্রবাসী বাংলাদেশিদের জন্য সেই আয়োজনের শিরোনাম রাখা হয় ‘ঢালিউড ব্লাস্ট’। দেশটির রাজধানী মাস্কটের কুরুম সিটি অ্যাম্পি থিয়েটারে গত বৃহস্পতিবার সন্ধ্যায় অনুষ্ঠিত হয় জমকালো এই আসর। এই অনুষ্ঠানে পারফর্ম করতে যুক্তরাজ্যে সিনেমার শুটিংয়ে ফাঁকে উড়ে আসেন বাংলাদেশের জনপ্রিয় নায়ক শাকিব খান। আর ঢাকা থেকে গিয়েছিলেন সংগীতশিল্পী আসিফ আকবর, কুদ্দুস বয়াতি, পড়শী, আয়েশা মৌসুমী। সিনেমার শিল্পীদের মধ্যে ছিলেন মিম, বিপাশা কবির, নিরব, আইরিন, সাঞ্জু। অনুষ্ঠানটি উপস্থাপনায় ছিলেন তানভীর তারেক। ‘ঢালিউড ব্লাস্ট’ অনুষ্ঠানটি পরিচালনা করেন অনন্য মামুন। অনুষ্ঠান শেষ করে পরদিন শাকিব আবার আবার লন্ডনে ‘চালবাজ’ সিনেমার শুটিংয়ে যোগ দিয়েছেন। আসিফ, মিম, নিরব ও আইরিন ফিরে এসেছেন ঢাকায়। তাঁরাও নিজেদের মতো করে ব্যস্ত হয়ে গেছেন কাজে। কাজের ফাঁকে ফেসবুকে ছবি পোস্ট করে স্মৃতি রোমন্থন করছেন ওমানে কাটানো মধুর সময়ের।




