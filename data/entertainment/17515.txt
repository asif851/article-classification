
পীযূষ বন্দ্যোপাধ্যায়। বাংলাদেশ চলচ্চিত্র উন্নয়ন করপোরেশনের ব্যবস্থাপনা পরিচালক। আজ ‘জাতীয় চলচ্চিত্র দিবস’। দিনটি উপলক্ষে নানা আয়োজন করা হয়েছে। সেসব নিয়ে কথা হলো তাঁর সঙ্গে।
জাতীয় চলচ্চিত্র দিবসের আয়োজন...বাংলাদেশ চলচ্চিত্র উন্নয়ন করপোরেশন (এফডিসি) প্রাঙ্গণে এই দিবসের উদ্বোধন হবে সকাল সাড়ে ১০টায়। উদ্বোধনের পর হবে মঙ্গল শোভাযাত্রা। এখানে চলচ্চিত্রের সঙ্গে সংশ্লিষ্ট শিল্পী ও কলাকুশলীরা অংশ নেবেন। আরও থাকবেন চলচ্চিত্রের সঙ্গে সংশ্লিষ্ট বিভিন্ন সংগঠনের নেতারা এবং প্রতিষ্ঠানের ঊর্ধ্বতন কর্মকর্তারা। এফডিসি প্রাঙ্গণে দিনব্যাপী চলচ্চিত্র মেলার আয়োজন করা হয়েছে। আরও থাকছে সংগীতানুষ্ঠান, লালগালিচা সংবর্ধনা, চলচ্চিত্র মেলা, স্থিরচিত্র প্রদর্শনী, টক শো, চলচ্চিত্র প্রদর্শনী, স্মরণিকা প্রকাশ। সন্ধ্যায় চলচ্চিত্রের শিল্পীদের পরিবেশনায় হবে সাংস্কৃতিক অনুষ্ঠান।এই দিনে...জাতির পিতা বঙ্গবন্ধু শেখ মুজিবুর রহমান ১৯৫৭ সালের ৩ এপ্রিল প্রাদেশিক আইন পরিষদে চলচ্চিত্র উন্নয়ন সংস্থা বিল উত্থাপন করেন। এরপর এফডিসি প্রতিষ্ঠিত হয়।চলচ্চিত্র মেলা...এই মেলায় সরকারি ও বেসরকারি বিভিন্ন প্রতিষ্ঠানের স্টল থাকবে। অনেক বছর আগে এফডিসিতে ব্যবহূত ক্যামেরা, লাইটসহ বিভিন্ন যন্ত্রপাতি প্রদর্শন করা হবে। সঙ্গে থাকবে চলচ্চিত্রের গান।সন্ধ্যার সাংস্কৃতিক অনুষ্ঠান...সন্ধ্যা সাতটা ৪০ মিনিটে এফডিসি প্রাঙ্গণে হবে সাংস্কৃতিক অনুষ্ঠান। এতে অংশ নেবেন মৌসুমী-ওমর সানি, ফেরদৌস-নিপুণ, মারুফ-তমা মির্জা, আরিফিন শুভ-আঁচল, অনন্ত-বর্ষা, জায়েদ খান-মম, মাহি-বাপ্পি ও রোজ। গান গাইবেন ফেরদৌস ওয়াহিদ, হাবিব, আরফিন রুমী, এস আই টুটুল, তপন চৌধুরী, রবি চৌধুরী, আঁখি আলমগীর, আলম আরা মিনু, বাদশা বুলবুল, আতিক হাসান, পড়শী, রুমানা ও আগুন। একটি স্বল্পদৈর্ঘ্য চলচ্চিত্রও থাকছে। অনুষ্ঠানটি উপস্থাপনা করবেন রিয়াজ, আমিন খান ও নুসরাত ফারিয়া।সারা দিন সরাসরি সম্প্রচার...আজ চলচ্চিত্রের মহামিলনমেলা হবে। এফডিসি থেকে পুরো আয়োজনটি সকাল থেকে রাত পর্যন্ত সরাসরি সম্প্রচার করবে এটিএন বাংলা।
