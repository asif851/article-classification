
‘প্রতিযোগিতায় নামার পর থেকে আমি বিভিন্ন সময় আহত হয়েছি। এমন সব ঘটনা ঘটত, যার জন্য আমি মোটেও প্রস্তুত ছিলাম না। এমনও হয়েছে আঙুলে, পায়ে আঘাত পেয়ে বসে আছি। ডাক্তার দেখে বিশ্রামে যেতে বলেছে। অথচ খানিক পরেই আমাকে নাচার জন্য উঠতে হবে মঞ্চে।’ বলেন হৃদি শেখ। গত শুক্রবার ‘ম্যাঙ্গোলি-চ্যানেল আই সেরা নাচিয়ে ২০১৫’ প্রতিযোগিতার চ্যাম্পিয়ন হয়েছেন তিনি।এই প্রতিযোগিতার সঙ্গে সংশ্লিষ্ট থেকেছেন পুরো ছয় মাস। খানিকটা কষ্ট আছে হৃদির। বললেন, ‘আমরা ২০ জন ছিলাম ক্যাম্পে। আমাদের মধ্যে দারুণ সম্পর্ক তৈরি গিয়েছিল। সবাই সবার বন্ধু হয়ে গিয়েছিলাম। কিন্তু ওরা যখন বাদ পড়ত, তখন কী যে খারাপ লাগত, বলে বোঝাতে পারব না।’তবে খারাপ লাগার পাশাপাশি ভালো লাগার ব্যাপারটাও ছিল। সেটাও অকপটে বলেন হৃদি, ‘আমাকে সবাই ভালোবাসত। স্বপন (ইজাজ খান স্বপন) স্যার, বিচারকেরা, উপস্থাপক মিমসহ সবাই অনেক পছন্দ করত। আদর করত। এটা আমার জন্য অনেক বড় পাওয়া।’বাবা-মা দুজনই আছেন রাশিয়ায়। তাঁর জন্ম, বেড়ে ওঠা সেখানেই। কিন্তু বাংলাদেশি সংস্কৃতির সঙ্গে পুরোদস্তুর পরিচয় আছে তাঁর। এ কারণেই এ দেশের একটি প্রতিযোগিতায় নাম লেখান। বিজয়ীর হয়েই তবে মাঠ ছাড়েন তিনি। বলেন, ‘আমি এখন দেশে থেকেই কাজ করতে চাই। আমার খুব ইচ্ছে, এ দেশের চলচ্চিত্রে কাজ করব।’
