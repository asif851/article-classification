
২০টি তৈলচিত্র। ক্যানভাসে উঠে এসেছে জীবনের নানা বাঁকবদলের গল্প। জীবনকেই এক বিশাল ক্যানভাস হিসেবে ভেবে শিল্পী মাকসুদা ইকবাল তাতে চড়িয়েছেন নানা রং। এতে কখনো উচ্ছ্বাসের উজ্জ্বলতা, কখনো মনমরা হলদে বাতাসের আনাগোনা। জীবনের বাঁকা পথে কখনো শোনা যায় আনন্দ গান, কখনো বাজে বিষাদের সুর। জীবনের আনন্দ-উচ্ছ্বাসে শিল্পী নীল রঙের আশ্রয়ী, বিষাদে তিনি খুঁজেছেন হালকা বা গাঢ় হলদে রং। শিল্পী ক্যানভাসে জীবনকে দেখেছেন এক ক্লান্ত পথিক হিসেবে।
এমন ২০টি ছবি নিয়ে মঙ্গলবার জাতীয় জাদুঘরের নলিনীকান্ত ভট্টশালী গ্যালারিতে শুরু হয়েছে শিল্পী মাকসুদা ইকবালের একক প্রদর্শনী। জাতীয় জাদুঘরের সঙ্গে প্রদর্শনীটি যৌথভাবে আয়োজন করছে গ্যালারি কসমস।
মঙ্গলবার বিকেলে এই প্রদর্শনীর উদ্বোধন করেন সাবেক রাষ্ট্রদূত ও বাংলাদেশ এন্টারপ্রাইজ ইনস্টিটিউটের সভাপতি ফারুক সোবহান, বাংলাদেশে নিযুক্ত দক্ষিণ কোরিয়ার রাষ্ট্রদূত এ এইচ এন সেওং-দু ও অস্ট্রেলিয়ান হাইকমিশনার জুলিয়া নিবালেত। অনুষ্ঠানে জাতীয় জাদুঘরের মহাপরিচালক ফয়জুল লতিফ চৌধুরীর সভাপতিত্বে স্বাগত বক্তব্য দেন গ্যালারি কসমসের চেয়ারম্যান এনায়েতউল্লাহ খান।
প্রদর্শনীর আগে প্রকাশিত হয় মাকসুদা ইকবালের চিত্রকর্মবিষয়ক প্রকাশনা গ্রন্থ মাকসুদা ইকবাল নিপা-এপিসোডস অব হার গেইজ-এর মোড়ক উন্মোচন করেন অতিথিরা।
১০ আগস্ট প্রতিদিন সকাল সাড়ে ৯টা থেকে বিকেল সাড়ে ৫টা পর্যন্ত এবং শুক্রবার বেলা আড়াইটা থেকে সন্ধ্যা সাড়ে সাতটা পর্যন্ত খোলা থাকবে। বৃহস্পতিবার জাদুঘর বন্ধ থাকে।
