
শাহরুখ খান অভিনীত রইস ছবিতে পাকিস্তানি অভিনেত্রী মাহিরা খান থাকছেন কি থাকছেন না, সেই দ্বন্দ্ব তো আগেই কেটে গেছে। বিশেষ শর্ত মেনে রইস-এ মাহিরা খানের থাকা নিশ্চিত করেছেন এই ছবির প্রযোজক রিতেশ সিধওয়ানি, ফারহান আখতার ও গৌরী খান। তবে মুম্বাই মিরর পত্রিকার একটি প্রতিবেদনে লেখা হয়েছে, মাহিরা এই ছবিতে থাকবেন ঠিকই, কিন্তু এখানে তাঁর অনেক দৃশ্য কমিয়ে দেওয়া হবে।এই সিনেমায় মাহিরার দুটি গানের শুটিং করার কথা ছিল। এখন তাঁকে দেখা যাবে কেবল একটি গানে। সূত্রটি জানায়, শাহরুখের সঙ্গে মাহিরার একটি ঘনিষ্ঠ দৃশ্যও সিনেমা থেকে কর্তন করা হতে পারে। বোঝা যাচ্ছে, যতটা পারা যায় মাহিরার দৃশ্যগুলো কাটছাঁট করেই রইস মুক্তি দেওয়া হবে।ভারতনিয়ন্ত্রিত কাশ্মীরের উড়ির সেনাঘাঁটিতে আক্রমণের পর বলিউড থেকে পাকিস্তানের সব শিল্পীকে নিষিদ্ধ করে মহারাষ্ট্র নবনির্মাণ সেনা নামে একটি রাজনৈতিক দল। পরে বিশেষ শর্ত মেনে মাহিরাকে রইস থেকে বাদ না দিয়েই চলতে থাকে এর শুটিং। কিন্তু অভিনেত্রীর নিরাপত্তার খাতিরে গোপনে শুটিং করতে হয়েছিল তাঁদের।এদিকে শাহরুখ খানের রইস আর হৃতিক রোশনের কাবিল একই দিনে মুক্তি পাওয়া নিয়ে দুজনের মধ্যে যে মনোমালিন্যের কথা শোনা যাচ্ছিল, তারও একটা অবসান হতে যাচ্ছে। কাবিল-এর প্রযোজক রাকেশ রোশন ছবি মুক্তির দিন ২৬ জানুয়ারি থেকে এক দিন এগিয়ে এনেছেন। ২৫ জানুয়ারি সন্ধ্যায় এই ছবি মুক্তি দেওয়ার সিদ্ধান্ত নিয়েছেন তিনি। ইন্ডিয়া টুডে।
