
বেশ কয়েকবছর ধরে টিভি পর্দায় ঈদ বিনোদনের বড় অংশ জুড়ে আছে সিকান্দার বক্সের নাম। সবার কাছে প্রিয় হয়ে উঠেছে সিকান্দার বক্সরূপী মোশাররফ করিমের প্রাণবন্ত অভিনয়। এমনকি সিকান্দার বক্স নাটকে তাঁর আওড়ানো সংলাপ ট্রল হয়েছে সামাজিক যোগাযোগ মাধ্যমে।তবে সিকান্দার বক্স ভক্তদের জন্য খানিকটা দুঃসংবাদই বটে। শেষ হয়ে যাচ্ছে জনপ্রিয় এ সিরিজ। আগামী ঈদুল আযহার টিভি পর্দায় শেষবারের মতো হাজির হচ্ছে এ চরিত্রটি।তবে আশার কথা হলো, বান্দরবান, রাঙামাটিসহ নানান জায়গার ঘুরে সিকান্দর বক্স ফিরছেন নিজ গ্রামে। এ কারণে এবারের পর্বের নামকরণ করা হয়েছে সিকান্দার বক্স এখন নিজ গ্রামে। অবশ্য আগে থেকেই পরিচালক বুঝিয়ে দিয়েছেন সিকান্দার বক্সের বাড়ি ময়মনসিংহ। এ কারনেই পুরো দলবল নিয়ে নিজগ্রামে ফিরছে সে।বরাবরের মতো এবারও এটি নির্মাণ করছেন সাগর জাহান। তিনি জানালেন, ঢাকা, ময়মনসিংহ, পুবাইলসহ বেশকিছু জায়গায় এখন চলছে শুটিং। নিয়মিত অভিনয় শিল্পীর সঙ্গে এবার এই দলে যোগ দিয়েছেন অভিনেতা ইরেশ যাকের। এছাড়া আছেন শখ, আহসান কবীর, ফারুক আহমেদ, শামীমা নাজনীন, জুই করিম, তানিয়া আহমেদসহ অনেকেই।মুঠোফোনে পরিচালক সাগর জাহান প্রথম আলোকে বলেন, ‘ ‘সিকান্দার বক্স’ জনপ্রিয় থাকতে থাকতে এটা শেষ করার সিদ্ধান্ত নিয়েছি। কারণ অনেকদিন ধরে চললে দর্শক হয়ত একঘেয়েমিতে পড়ে যেতে পারেন। তবে নতুন এ পর্বটি দর্শক বেশ আনন্দ নিয়ে উপভোগ করবেন বলে আশা করছি।’২০১২ সালে বাংলাভিশনের প্রতিষ্ঠা বার্ষিকীতে প্রচার শুরু হয় সিকান্দর বক্স। তারপর প্রতি ঈদেই দেখা গেছে এ সিরিজটি। নির্মাণ হয়েছে আটটি সিরিজ।এবারের পর্বটিও দেখা যাবে বাংলাভিশনের ঈদ অনুষ্ঠানমালায়।
