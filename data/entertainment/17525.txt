
সুপারম্যান আর নেই। এই সুযোগে মাদারবক্সের খোঁজে স্টেপেনউলফ আর তার বাহিনী প্যারাডেমন্স আক্রমণ চালিয়েছে পৃথিবীতে। চারিদিকে ধ্বংস, হাহাকার, অন্ধকারের ছায়া। এবার? এবার কী হবে? এই উত্তর নিয়ে পর্দায় আসতে চলেছে জাস্টিস লিগ। লিগে থাকছে অতিমানব ‘ওয়ান্ডার ওম্যান’, ‘ব্যাটম্যান’, ‘অ্যাকুয়াম্যান’, ‘সাইবর্গ’ আর ‘ফ্ল্যাশ’। কীভাবে সম্ভব হলো এত কিছু? কমিক বইয়ের কাহিনি অনুসারেই শুরুটা করে ব্যাটম্যান। সুপারম্যানের আত্মত্যাগ সামনে রেখে ওয়ান্ডার ওম্যানকে সঙ্গে নিয়ে নতুন একটা দল তৈরি করে ব্যাটম্যান। এরপর দলের সদস্য হিসেবে যোগ দেয় অন্যরা।
জাস্টিস লিগ-এর শুরু অবশ্য ২০১৭-তে নয়; এর আগে ২০১২ সালে জাস্টিস লিগ-এর অ্যানিমেশন মুভি মুক্তি পেয়েছে। তবে ওয়ার্নার ব্রুস পিকচার্সের পঞ্চম কিস্তিতে এবার ডিসি কমিকসের সুপারহিরোরা মানুষরূপে প্রথম একসঙ্গে কাজ করছে। অ্যানিমেশনের গল্পটাই কি আবার দেখানো হবে পর্দায়? উত্তর জানতে অপেক্ষা করতে হবে কাল ১৭ নভেম্বর পর্যন্ত। সেদিন বিশ্বব্যাপী মুক্তি পাবে জাস্টিস লিগ। ঢাকার মাল্টিপ্লেক্সেও ছবিটি মুক্তি পাবে একই দিনে।
জাস্টিস লিগ-এব্যাটম্যান চরিত্রে গতবারের মতো এবারও থাকছেন বেন অ্যাফ্লেক। আরও থাকছেন হেনরি কেভিল (সুপারম্যান), গাল গ্যাদত (ওয়ান্ডার ওম্যান), এজরা মিলার (ফ্ল্যাশ), জেসন মোমোয়া (এ্যাকুয়া), রে ফিশার (সাইবর্গ), অ্যামি অ্যাডামস, জেরেমি আয়রনস, ডায়ান লেন, কনি নেলসন, জে কে সিমন্সসহ আরও অনেকে। পরিচালক জ্যাক স্নাইডার এ ছবির ঘোষণা দিয়েছিলেন সেই ২০১৪ সালে। জাস্টিস লিগ পার্ট ওয়ান ঠিক করা হয়েছিল ছবির নাম। দ্বিতীয় কিস্তি ২০১৯ সালে মুক্তি পাবে এমনটাও বলা হয়েছিল সে সময়। তবে এরপর অনেক বাধা-বিপত্তি এসেছে। ২০১৭ সালে মেয়ের মৃত্যুর কারণে সরে যান জ্যাক স্নাইডার এই ছবি থেকে। তারপরও সব ঝামেলা শেষে মুক্তির অপেক্ষায় আছে জাস্টিস লিগ। প্রশ্ন হলো, তাহলে কি জাস্টিস লিগ-এরপরের কিস্তি আসছে না ২০১৯ সালে? এ নিয়ে এখনই ডিসি কমিকস-ভক্তদের একেবারে হতাশ হওয়ার মতো কিছু নেই। জাস্টিস লিগ-এরপরের পর্ব আসতে একটু সময় হয়তো নেবে, তবে আশা করা হচ্ছে সেটা আসবে। আর তাতে পরিচালক হিসেবে আবার কাজ করবেন জ্যাক স্নাইডার!
জাস্টিস লিগ-এর সমস্ত ঝামেলা যে কেবল জ্যাক স্নাইডারকে নিয়ে তা কিন্তু নয়। বাগড়া বেধেছিল চিত্রনাট্য নিয়েও। জাস্টিস লিগ-এর চিত্রনাট্য নিয়ে প্রথমে ক্রিস টেরিও কাজ শুরু করেন। তবে পরবর্তী সময়ে সেই কাজ শেষ করেন জোস উইডন। ঠিক একইভাবে জাস্টিস লিগের সংগীতায়োজনেও কয়েকবার হাতবদল হয়। ২০১৬ সালের মার্চে ব্যাটম্যান ভার্সেস সুপারম্যা: ডন অব জাস্টিস-এর কম্পোজার হ্যান্স জিমার জানিয়ে দেন তিনি সুপারহিরো মুভির সংগীতায়োজনে আর থাকছেন না। সেই দায়িত্ব চলে যায় জাঙ্কি এক্সএলের কাছে। পরবর্তী সময়ে জাঙ্কিকে সরিয়ে ড্যানি এলফম্যানকে এ দায়িত্ব দেওয়া হয়। ব্যাটম্যান, ব্যাটম্যান রিটার্নস এবং ব্যাটম্যানের অ্যানিমেটেড সিরিজের সংগীতায়োজক ছিলেন ড্যানি। এবারও তাই নিজের চমৎকার আর সেরা কাজটিই দেখিয়েছেন তিনি।
অনেক কিছুই তো জানা গেল, ইউটিউবে জাস্টিস লিগ-এর ট্রেলার দেখেও আরও অনেকটা জানতে পারবেন আপনি। তবু একটা প্রশ্ন থেকেই যায়। ব্যাটম্যান ভার্সেস সুপারম্যান চলচ্চিত্রে সুপারম্যান মারা গিয়েছিল। জাস্টিস লিগ তৈরিই তো হয়েছিল সে কারণে। তাহলে জাস্টিস লিগের অভিনেতাদের মধ্যে হেনরি কেভিল (সুপারম্যান) নামটা কীভাবে এল? তাহলে কি সুপারম্যান আবার ফিরে আসছেন? চমকটা তোলা রইল সিনেমা হলের জন্য।
ইয়াহু মুভিজ, স্ক্রিনর‍্যান্ট ডটকম ও হাফিংটন পোস্ট অবলম্বনে
