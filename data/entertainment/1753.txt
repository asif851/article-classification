
‘এক পায়ে নূপুর’ গানটিই বদলে দিয়েছিল তপুর জীবন। ২০০৪ সালে প্রকাশিত হওয়া গানটির মাধ্যমে বাংলা গানের শ্রোতাদের কাছে রাতারাতি জনপ্রিয়তা লাভ করেন তিনি। এর চার বছর পর প্রকাশিত হয় তপুর প্রথম একক গানের অ্যালবাম ‘বন্ধু ভাবো কী? ’। তপু ভক্তদের জন্য সুখবর হচ্ছে, এবারের ঈদেও প্রকাশিত হচ্ছে তাঁর নতুন গানের অ্যালবাম। নাম ‘দেখা হবে বলে’।
এটি তপুর চার নম্বর একক গানের অ্যালবাম। তাঁর অন্য অ্যালবাম দুটি হচ্ছে ‘সে কে’ (২০১০), ও ‘আর তোমাকে’ (২০১৩)।তপু বললেন, ‘আমি সাধারণত যে ধরনের গান গাই, নতুন অ্যালবামেও তেমনটাই থাকছে। খুব বেশি কিছু বাড়িয়ে বলতে চাই না, শ্রোতাদের শুধু গান শোনার অনুরোধ করছি। কারণ, শ্রোতাদের কথা মাথায় রেখে গানগুলো তৈরি করেছি।’তপু জানান, দেখা হবে বলে অ্যালবামে মোট গান থাকছে আটটি। আগামী ৭ জুলাই গ্রামীণফোনের মিউজিক প্ল্যাটফর্মে গানগুলো এক্সক্লুসিভলি প্রকাশিত হবে। পাশাপাশি সিডি আকারেও অ্যালবামটি শ্রোতারা হাতে পাবেন।ডিজিটালি প্রকাশ প্রসঙ্গে তপু বলেন, ‘গান শোনার ধরনে শ্রোতাদের মধ্যে বড় একটা পরিবর্তন এসেছে। সিডির চেয়ে ডিজিটাল প্ল্যাটফর্মে গান শোনা শ্রোতার সংখ্যা এখন অনেক বেশি। এ ছাড়া এটা সময়োপযোগী একটা মাধ্যমও।’অ্যালবামের নতুনত্ব কম জানতে চাইলে তপু বললেন, ‘আমার নতুন অ্যালবামের মিউজিক অ্যারেঞ্জমেন্ট করেছেন চিরকুট ব্যান্ডের ট্রাভেল আলীন। বর্তমান সময়ের মেধাবী একজন মিউজিশিয়ান সে। আমার বিশ্বাস, শ্রোতাদের জন্য এই সংগীতায়োজন নতুন পাওয়া হবে।’সিডি আকারে অ্যালবামটি বাজারে আনছে জি-সিরিজ।
