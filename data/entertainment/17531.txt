
বিশিষ্ট মঞ্চ ও টিভি অভিনয়শিল্পী এবং নির্দেশক খালেদ খান যুবরাজের ৫৯ তম জন্মবার্ষিকী কাল মঙ্গলবার। এ উপলক্ষে ঢাকার শিল্পকলা একাডেমীর স্টুডিও থিয়েটার মিলনায়তনে স্মৃতিচারণ, গান ও আবৃত্তি অনুষ্ঠানের আয়োজন করা হয়েছে। দেড় ঘন্টার এই অনুষ্ঠানে তাঁকে নিয়ে কথা বলবেন তাঁরই ঘনিষ্টজনেরা।
শিল্পকলা একাডেমীতে খালেদ খানের জন্মদিনের অনুষ্ঠান সম্পর্কে মেয়ে জয়ীতা জানান, ‘যুবরাজ সংঘের আয়োজনে বাবার জন্মদিনের অনুষ্ঠানের আয়োজন করা হয়েছে। অনুষ্ঠানে থাকবে গান, কবিতা আবৃত্তি ও বাবাকে নিয়ে স্মৃতিচারণ।’‘যুবরাজ জন্মসন্ধ্যা’ অনুষ্ঠানে খালেদ খানকে নিয়ে কথা বলবেন নাসির উদ্দিন ইউসুফ, মফিদুল হক। কবিতা আবৃত্তি করবেন লায়লা তারান্নুম, গোলাম সরওয়ার ও জহিরুল হক খান। আর গান গাইবেন ইফ্‌ফাত আরা দেওয়ান, পাপিয়া সারোয়ার, সঞ্চিতা দত্ত, বুলবুল ইসলাম, মামুন জাহিদ ও ভজন বাউল।দীর্ঘদিন ধরে মোটর নিউরন সমস্যায় ভুগে মাত্র ৫৭ বছর বয়সে ২০১৩ সালের ২০ ডিসেম্বর মারা যান খালেদ খান। ১৯৫৭ সালের ৯ ফেব্রুয়ারি টাঙ্গাইলে তাঁর জন্ম। ঢাকা বিশ্ববিদ্যালয় থেকে ফিন্যান্স বিষয়ে স্নাতকোত্তর করেন তিনি। ১৯৭৫ সালে নাগরিক নাট্য সম্প্রদায়ের সদস্য হিসেবে মঞ্চনাটকে তাঁর যাত্রা শুরু। মঞ্চে তাঁর অভিনীত উল্লেখযোগ্য নাটকের মধ্যে রয়েছে ‘দেওয়ান গাজীর কিসসা’, ‘অচলায়তন’, ‘নুরুলদীনের সারা জীবন’, ‘ঈর্ষা’, ‘দর্পণ’, ‘গ্যালিলিও’ ও ‘রক্তকরবী’। ‘ঈর্ষা’ নাটকে অভিনয়ের জন্য কলকাতায়ও তিনি জনপ্রিয়তা লাভ করেন।খালেদ খান নির্দেশিত উল্লেখযোগ্য নাটকের মধ্যে আরও রয়েছে ‘মুক্তধারা’, ‘পুতুল খেলা’, ‘কালসন্ধ্যা’, ‘স্বপ্নবাজ রূপবতী’, ‘মাস্টার বিল্ডার’, ‘ক্ষুদিত পাষাণ’সহ আরও বেশ কিছু।১৯৮১ সাল থেকে বাংলাদেশ টেলিভিশনের ‘সিঁড়িঘর’ নাটক দিয়ে টিভিতে অভিষেক। অসংখ্য টিভি নাটকে অভিনয় করেন তিনি। এই নাটকগুলোর কিছু সংলাপ জনপ্রিয়তা পায়। বিশেষ করে নব্বইয়ের দশকের নাটক ‘রূপনগর’-এ তার ‘ছিঃ ছিঃ, তুমি এত খারাপ’ শীর্ষক সংলাপটি চলে আসে মানুষের মুখে মুখে। তার অভিনীত জনপ্রিয় টিভি নাটকগুলোর মধ্যে উল্লেখযোগ্য হলো ‘এই সব দিনরাত্রি’, ‘কোন কাননের ফুল’, ‘রূপনগর’, ‘মফস্বল সংবাদ’, ‘ওথেলো এবং ওথেলো’, ‘দমন’, ‘লোহার চুড়ি’, ‘সকাল সন্ধ্যা’সহ আরও বেশ কিছু।
