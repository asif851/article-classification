
‘সব সময় তো বাস্তবধর্মী কাজ করি। এবার একটু বিমূর্ত ধারার কাজ করলাম।’ কথার শুরুতেই বলে দিলেন নির্মাতা সুমন আনোয়ার। নাটকের নাম বিহঙ্গ। নাটকটি লিখেছেনও তিনি। দিন কয়েক আগে উত্তরার একটি শুটিংবাড়িকে থিয়েটারের মহড়া কক্ষ বানিয়ে নাটকটির শুটিং শেষ করলেন সুমন আনোয়ার।নাটকের নাম শুনেই বোঝা যায় এটি পাখিদের গল্প। আসলেই কি তাই? পরিষ্কার করলেন নির্মাতা। জানালেন, এটি তাঁর নির্মাণের ধারার বাইরের কাজ। গল্পে দেখা যাবে, একটি থিয়েটার দল নাটক করতে চায়। তাদের নাটকের বিষয় সৃষ্টিকর্তার প্রতি পাখিদের প্রেম। একদল পাখি সৃষ্টিকর্তার সঙ্গে দেখা করতে যায়। সুফিবাদের জায়গা থেকে সৃষ্টিকর্তাকে পাওয়া না–পাওয়া নিয়েই এগিয়েছে নাটকটি। যে গল্পে কখনো মুখ্য হয়ে ওঠে একটি নাটক মঞ্চস্থ করার যুদ্ধ, কখনো পাখিদের সৃষ্টিকর্তাকে পাওয়া না–পাওয়ার দোলাচল। কখনো কর্মীদের সম্পর্কের টানাপোড়েন।বিহঙ্গর জন্য এর অভিনয়শিল্পীদের সাজতে হয়েছিল পাখি। এর জন্য ব্যবহার করা হয়েছে নানা ধরনের অনুষঙ্গ।এমন একটি বিমূর্ত গল্পের নাটকে অভিনয় করতে পেরে দারুণ খুশি মৌসুমী হামিদ। তিনি বললেন, ‘এটা আমার জন্য এক দারুণ অভিজ্ঞতা। পাখি হয়ে অভিনয় করলাম।’নাটকটিতে আরও দেখা যাবে আফরান নিশোকে। তাঁদের সঙ্গে বিভিন্ন থিয়েটারের ৩০ জন কর্মী অভিনয় করেছেন। খুব তাড়াতাড়ি টিভি চ্যানেলে প্রচারিত হবে নাটকটি।
