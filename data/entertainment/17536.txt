
মাহফুজ আহমেদ অভিনয়শিল্পী। অভিনয়ের পাশাপাশি ১৯৯৪ সালে নাটকের মাধ্যমে প্রথম প্রযোজনায় এসেছিলেন। চয়নিকা চৌধুরীর লেখা ‘বোধ’ নাটকটি পরিচালনা করেছিলেন ফারিয়া হোসেন। এরপর খণ্ড নাটক, টেলিছবি, ধারাবাহিক মিলিয়ে এখন পর্যন্ত শতাধিক নাটক প্রযোজনা করেছেন মাহফুজ। এসবের ফাঁকে নাটক পরিচালনার কাজটিও করেছেন তিনি। এবার চলচ্চিত্র প্রযোজনার খাতায় নাম লেখালেন মাহফুজ। চার বন্ধু মিলে তৈরি করেছেন প্লে হাউস নামের প্রযোজনা প্রতিষ্ঠান। এখান থেকে নির্মাণ করতে যাচ্ছেন ‘জিরো ডিগ্রি’ নামের চলচ্চিত্র। মাহফুজ আহমেদ বলেন, ‘অনেক বছর ধরেই মিডিয়াতে কাজ করছি। শুরু থেকেই চেষ্টা করেছি ভালো কিছুর সঙ্গে যুক্ত থাকার। তারই প্রক্রিয়া হিসেবে অভিনয়ের পাশাপাশি নাটক প্রযোজনার সঙ্গে যুক্ত ছিলাম। এবার বাংলা চলচ্চিত্রের জন্য ভালো কিছু করার আন্তরিক ইচ্ছা থেকেই চলচ্চিত্র প্রযোজনার সঙ্গে যুক্ত হলাম।’ মাহফুজ আহমেদ এও বলেন, ‘অভিনয়, পরিচালনা ও প্রযোজনার সঙ্গে যুক্ত থাকলেও সামনে চলচ্চিত্র পরিচালনা করব। আর তাই চলচ্চিত্রের খুঁটিনাটি বিষয়গুলো আরও কাছ থেকে জানা ও শেখার জন্য চলচ্চিত্র প্রযোজনা করার সিদ্ধান্ত নিয়েছি।’ ‘জিরো ডিগ্রি’ ছবিটিতে মাহফুজ ছাড়া অন্য তিন প্রযোজক হলেন লিংকন, খসরু ও অনিমেষ আইচ। প্রযোজনার পাশাপাশি ছবিটিতে অভিনয়ও করবেন মাহফুজ আহমেদ। ছবিটির অন্য দুই প্রধান অভিনয়শিল্পী হলেন জয়া আহসান ও রুহি।
