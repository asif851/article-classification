
• হলিউডের ‘ওয়াক অব ফেম’-এর কাছে হার্ভি ওয়াইনস্টিনের মূর্তি। • এটি তৈরি করেছেন ব্রিটিশ ভাস্কর প্লাস্টিক জেসাস। • সাবেক ‘হলিউড মুঘল’ হার্ভিকে অস্কার কমিটি থেকে বহিষ্কার করা হয়।
বাংলাদেশ সময় রাত পেরোলেই বসবে ৯০তম অ্যাকাডেমি অ্যাওয়ার্ডের আসর। যুক্তরাষ্ট্রের লস অ্যাঞ্জেলেসের ডলবি থিয়েটারে তারকাখচিত এই আসর উপস্থাপনা করবেন জিমি কিমেল। অস্কার মঞ্চের পর্দা ওঠার আগেই হলিউডের ‘ওয়াক অব ফেম’-এর কাছে স্থাপিত হয়েছে একটি মূর্তি। হলিউডে এখন সবচেয়ে কুখ্যাত ব্যক্তি হার্ভি ওয়াইনস্টিনের একটি মূর্তি বসানো হয়েছে সেখানে।
হার্ভির এই মূর্তি তৈরি করেছেন প্লাস্টিক জেসাস। তিনি মূর্তির নাম দিয়েছেন ‘কাস্টিং কাউচ’, যা হলিউডসহ সারা বিশ্বের চলচ্চিত্রে এখন সবচেয়ে আলোচিত বিষয়। জেসাস তাঁর নির্মিত এই ভাস্কর্যে একটি সোনালি রঙের কাউচ বা সোফায় হার্ভিকে বাথ রোব পড়িয়ে বসিয়ে রেখেছেন। হার্ভি মূর্তির এক হাতে তিনি ধরিয়ে দিয়েছেন একটি অস্কার। প্লাস্টিক জেসাস প্রতিবছর অ্যাকাডেমি অ্যাওয়ার্ডের আগে চলচ্চিত্রশিল্পের অন্ধকার দিকগুলো তাঁর ভাস্কর্যে ফুটিয়ে তোলেন। মার্কিন প্রেসিডেন্ট ডোনাল্ড ট্রাম্পের মূর্তি বানিয়েও আলোচনায় এসেছিলেন জেসাস। এদিকে তাঁর তৈরি এই হার্ভির মূর্তিটি পথচারীদের মনে তৈরি করেছে ব্যাপক কৌতূহল। অনেকে মূর্তির কাছে গিয়ে দেখছেন। বিমূর্ত হার্ভির পাশে বসে নানা রকম অঙ্গভঙ্গি করে ছবি তোলার সুযোগও আছে সেখানে।
এখন পর্যন্ত হার্ভি ওয়াইনস্টিনের বিরুদ্ধে ৬০ জন নারী যৌন নিপীড়নের অভিযোগ এনেছেন। গত বছর অক্টোবরে ১২ জন অভিনেত্রীর অভিযোগের ভিত্তিতে সাবেক ‘হলিউড মুঘল’ হার্ভিকে অস্কার কমিটি থেকে বহিষ্কার করা হয়। উল্লেখ্য, ‘দ্য কিংস স্পিচ’, ‘শেক্‌সপিয়ার ইন লাভ’, ‘পাল্প ফিকশন’, ‘গ্যাংস অব নিউইয়র্ক’, ‘ম্যালেনা’র মতো জনপ্রিয় চলচ্চিত্র প্রযোজনা করেছেন তিনি।
অস্কারে এখন পর্যন্ত ওয়াইনস্টিনের তিন শতাধিক চলচ্চিত্র মনোনয়ন পেয়েছে, জিতেছে ৮১টি অস্কার। তিনি প্রভাবশালী প্রযোজনা প্রতিষ্ঠান দ্য ওয়াইনস্টিন কোম্পানির প্রধান ছিলেন। ছিলেন মিরাম্যাক্স ফিল্মসের প্রতিষ্ঠাতা। তবে যৌন হয়রানির অভিযোগ ওঠার পর ওয়াইনস্টিনকে নিজের প্রযোজনা সংস্থা থেকেও বরখাস্ত করা হয়েছে। ডেকান ক্রনিকল
