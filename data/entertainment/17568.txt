
২০১৬ সালে দেশের বিনোদনজগতে ঘটে গেছে নানা ঘটনা। চলচ্চিত্র, টেলিভিশন ও বাংলা গানের অঙ্গনের এমন ১০টি আলোচিত ঘটনা তুলে ধরা হলো আজ।
১. গল্প চুরির কারণে পুরস্কার বাতিল
২০১৪ সালের জাতীয় চলচ্চিত্র পুরস্কার ঘোষণা করা হয় এ বছরের ২৫ ফেব্রুয়ারি। তাতে ওই বছরের শ্রেষ্ঠ সিনেমা, শ্রেষ্ঠ কাহিনি ও শ্রেষ্ঠ সংলাপ—তিন শাখায় পুরস্কার পেয়েছিল বৃহন্নলা। এরপরই শুরু হয় বিতর্ক। পরে গল্প চুরির বিষয়টি প্রমাণিত হওয়ায় বাতিল করা হয় জাতীয় পুরস্কার।
২. অপু উধাও
হঠাৎ করে ‘নাই’ হয়ে যান ঢালিউডের জনপ্রিয় অভিনেত্রী অপু বিশ্বাস। কিছু ছবির কাজ অসমাপ্ত রেখেই ডুব দেন তিনি। গণমাধ্যমে তাঁকে নিয়ে প্রায় সারা বছরই চলে আলোচনা। কিন্তু অপু বিশ্বাস থেকে যান লোকচক্ষুর আড়ালেই।
৩. সুলতান সুলেমান বিতর্ক
গত বছরের নভেম্বরে বেসরকারি চ্যানেল দীপ্ত টিভিতে প্রচার শুরু হয় সুলতান সুলেমান। এক বছরের মাথায় দেখা যায় ব্যাপক জনপ্রিয়তা পেয়েছে বাংলায় ডাবিং করা তুরস্কের ধারাবাহিক এই কাহিনিনাট্য। অনুসরণ করে অন্য চ্যানেলগুলো। তারাও বাংলায় ডাবিং করে দেখাতে শুরু করে পৃথিবীর বিভিন্ন দেশের এ জাতীয় সিরিয়ালগুলো। পরে এসব বন্ধ করার দাবিতে শুরু হয় আন্দোলন।
৪. সংগঠন-নির্বাচন-আন্দোলন
প্রায় সাত বছর পর ২০১৬-এর মাঝামাঝি অনুষ্ঠিত হয় টেলিভিশন পরিচালকদের সংগঠন ডিরেক্টরস গিল্ডের নির্বাচন। যাত্রা শুরু করে নতুন কয়েকটি সংগঠন। বিদেশি ধারাবাহিকগুলো বন্ধের দাবি নিয়ে মাঠে নামে সংগঠনগুলোর জোট। শুধু টেলিভিশন নয়, বছরের শেষ দিকে চলচ্চিত্র পরিচালক ও শিল্পী সমিতির নির্বাচনকে ঘিরে সরব হয়ে ওঠে এফডিসি।
৫. ছবি বিনিময়
সাফটা চুক্তির ভিত্তিতে এ বছর ভারতে মুক্তি পায় শিহাব শাহীন পরিচালিত ছবি ছুঁয়ে দিলে মন। একইভাবে ভারত থেকে আসে নন্দিতা রায় ও শিবপ্রসাদ মুখোপাধ্যায় পরিচালিত বেলাশেষে। কেলোর কীর্তি ছবির মাধ্যমে নতুন করে ছবি বিনিময় নিয়ে শুরু হয় বিতর্ক।
৬. ‘ডুব’
মোস্তফা সরয়ার ফারুকী পরিচালিত ডুব সিনেমাটি নিয়ে বিতর্ক শুরু হয় কদিন আগে। চমক ছিল, এতে অভিনয় করেছেন হলিউড-বলিউডের শক্তিমান অভিনেতা ইরফান খান। অন্যদিকে কথা উঠেছিল, ছবিটি নির্মিত হয়েছে জনপ্রিয় কথাসাহিত্যিক প্রয়াত হ‌ুমায়ূন আহমেদের জীবনী অবলম্বনে। ছবি মুক্তি না পেলে এ আলোচনা থামছে না।
৭. ‘আয়নাবাজি’ ফাঁস
অমিতাভ রেজার আয়নাবাজি ছবিটি মুক্তি পায় ৩০ সেপ্টেম্বর। ২০ অক্টোবর একটি মুঠোফোন সেবাদাতা প্রতিষ্ঠানের মাধ্যমে ইন্টারনেটে ছড়িয়ে পড়ে ছবিটি। পরে দেশের বিভিন্ন প্রেক্ষাগৃহ থেকে নামিয়ে নেওয়া হয় সেটি।
৮. ডাউনলিংক বিজ্ঞাপন বন্ধ
দেশের টিভি চ্যানেলমালিকদের সংগঠন মিডিয়া ইউনিটির আন্দোলনের ফলে বন্ধ হয়ে গেছে দেশের বাইরের চ্যানেলে ডাউনলিংকের মাধ্যমে বিজ্ঞাপন প্রচার। গত নভেম্বরে তারা এ আন্দোলনের ডাক দেয়।
৯. ছিঁড়ে গেল ‘চিরকুট’
গেল নভেম্বরের মাঝামাঝি গানের দল চিরকুট ছাড়েন গায়ক ও বেহালাবাদক পিন্টু ঘোষ। জনপ্রিয় ব্যান্ডের এই ভাঙন ভক্তদের মধ্যে বেশ আলোচনার জন্ম দিয়েছে। দলটির ফেসবুক পাতায় পিন্টুর চিরকুট ছাড়ার বিষয়টি প্রথম প্রকাশিত হয়।
১০. নিষিদ্ধ অভিনেত্রী
অভিনেত্রী ও পরিচালক রোকেয়া প্রাচীর অভিযোগের ভিত্তিতে অভিনেত্রী প্রসূন আজাদকে এক বছরের জন্য নিষিদ্ধ করে ডিরেক্টরস গিল্ড। এরপর থেকে কাজ বন্ধ রেখেছেন এই অভিনেত্রী।
