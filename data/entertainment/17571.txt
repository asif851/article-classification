
বাবার চাকরির কারণে আমরা তখন ছিলাম নারায়ণগঞ্জে। ২৭ নম্বর আল্লামা ইকবাল রোডে ছিল আমাদের বাসা। তখন ক্লাস ফাইভে পড়ি। আমাদের বাসার পাশেই দুই বোন নিপা আর লিপি আপার বাসা। দুজনই দেখতে খুব সুন্দরী ছিলেন। বয়সে আমার চেয়ে বড়। ক্লাস সেভেন অথবা এইটে পড়তেন তাঁরা। কিন্তু দুজনকেই আমার খুব ভালো লাগত। এর মধ্যে তাঁদের দুজনের সঙ্গে আমার ভালো ভাবও হয়ে যায়। মনে মনে দুই বোনের প্রেমে পড়ে যাই। ওই সময় আমি সিনেমা আর নাটকের নায়িকাদের ছবি, ভিউকার্ড সংগ্রহ করতাম। আর ওই সব নায়িকার সঙ্গে আমার নায়িকা হিসেবে নিপা আর লিপির ছবি মেলাতাম। দুজনই আবার ভালো গান করতেন। কোথাও শো করতে গেলে আমাকে সঙ্গে নিয়ে যেতেন। আমি যে তাঁদের দুজনের প্রতি দুর্বল, তা-ও তাঁরা জানতেন। পাড়ার বড় ভাইদের কেউ কেউ তাঁদের সঙ্গে প্রেম করতে ঘুরঘুর করতেন। কখনো কখনো দু-একজন বড় ভাই লিপি কিংবা নিপাকে লেখা প্রেমের চিঠি আমার হাতে ধরিয়ে দিতেন। আমি তা খুলে পড়ে ফেলে দিতাম। ওনারা জিজ্ঞেস করলে বলতাম, পৌঁছে দিয়েছি।কিন্তু আমি কখনোই লিপি বা নিপা, এই দুজনের কাউকেই আমার ভালো লাগার কথা বলতে পারিনি। এত দিন হয়ে গেল, এখনো মাঝেমধ্যে তাঁদের সঙ্গে আমার যোগাযোগ হয়। তবে ছোটবেলায় আমি যে তাঁদের প্রেমে পড়েছিলাম, তা এখন দুজনই জানেন। এখন তাঁদের সঙ্গে কথা হলে সেই ছোটবেলার গল্প নিয়ে অনেক মজা হয়।অনুলিখন: শফিক আল মামুন
