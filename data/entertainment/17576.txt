
রাজধানীর গুলশানের ভারতীয় হাইকমিশনের ইন্দিরা গান্ধী কালচারাল সেন্টারে (আইজিসি) আজ শনিবার সন্ধ্যায় হয়ে গেল ভিন্নধর্মী এক গানের সন্ধ্যা। শিল্পী অনামিকা চাকমা বাংলা গানের পাশাপাশি গাইলেন চাকমা ও ত্রিপুরার ভাষার গান।প্রায় দেড় ঘণ্টার এ আয়োজনে অনামিকা চাকমা পরিবেশন করেন ১৬টি গান। যার শুরু ‘শুভ কর্মে পথে ধরো’র মধ্য দিয়ে। এরপর তিনি ত্রিপুরা ভাষায় গাইলেন ‘ও ফুঙ্গসানি নারুয়া’, ‘ফায়িদি ফায়িদি হুকলিরক’ ও ‘চিনি বৈসুখিনি সাল’। চাকমা ভাষায় তিনি গেয়ে শোনান ‘কর্ণফুলী দুলি দুলি’। বাংলা গানের মধ্যে তিনি পরিবেশন করেন ‘ভেঙেছ দুয়ার এসেছে জ্যোতির্ময়’, ‘হে ক্ষণিকের অতিথি’, ‘আমার সকল দুঃখের প্রদীপ’, ‘আমার মুক্তির আলোয় আলোয়’, ‘মাধবী হঠাৎ কথা হতে এলে’, ‘আকাশ ভরা সূর্যতারা’, ‘তুমি কি কেবলই ছবি’ ইত্যাদি। ‘এই কথাটি মনে রেখো’ পরিবেশনের মধ্য দিয়ে শেষ হয় ভিন্নধর্মী গানের এই সন্ধ্যা।
