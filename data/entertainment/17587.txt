
তৌকির আহমেদ অভিনয়শিল্পী হিসেবে সুপরিচিত হলেও নির্মাতা হিসেবে মাঝেমধ্যে নাটক, চলচ্চিত্রের কাজও করেন। দীর্ঘ আট বছর পর তৌকির নির্মাণ করেছেন ‘অজ্ঞাতনামা’ নামের একটি নতুন চলচ্চিত্র। তৌকিরের সঙ্গে এ ছবিতে কাজ করে উচ্ছ্বসিত জাতীয় চলচ্চিত্র পুরস্কার পাওয়া অভিনয়শিল্পী নিপুণ। গতকাল বিকেলে প্রথম আলোর সঙ্গে আলাপে পরিচালক তৌকির আহমেদের সঙ্গে কাজ করা নিয়ে নিজের মুগ্ধতার কথা জানালেন তিনি।
নিপুণ বলেন, ‘শুটিংয়ের শুরুতে এক রকম ধারণা ছিল। কিন্তু শুটিং শুরুর পর দেখলাম অন্য এক তৌকির আহমেদকে। কাজের ব্যাপারে তাঁর নিখুঁত চিন্তা-ভাবনায় আমি মুগ্ধ না হয়ে পারিনি। পুরো শুটিংয়ে একটি দৃশ্য নিয়েও তাঁকে কোনো ধরনের আপস বা কম্প্রোমাইজ করতে দেখিনি। তাঁর প্রত্যাশা অনুযায়ী কোনো দৃশ্য নিখুঁত না হওয়া পর্যন্ত তিনি কাজ করে গেছেন। যা এখনকার অনেকের মধ্যে নেই। আমরা সবাই এখন অনেক বেশি তাড়াহুড়ো করি। যা অজ্ঞাতনামা ছবির ক্ষেত্রে মোটেও দেখিনি।নিপুণ এও বলেন, ‘আমার প্রিয় অভিনেতাদের একজন তৌকির আহমেদ। অনেক দিনের ইচ্ছা ছিল তাঁর সঙ্গে কাজ করার। অজ্ঞাতনামা ছবিতে কাজ করার মধ্য দিয়ে আমার অনেক দিনের আশা পূরণ হলো।’ তিনি বলেন, ‘এবারই আমি প্রথম তৌকির ভাইয়ের নির্দেশনায় কাজ করলাম। অনেক আনন্দের অনুভূতি। এই ছবিতে আমার চরিত্রটি অনেক মজার। নিজেকে নতুন করে আবিষ্কার করছিও বলতে পারেন।’‘অজ্ঞাতনামা’ ছবির কাহিনি, সংলাপ ও চিত্রনাট্য রচনা করেছেন তৌকির নিজেই। রাজবাড়ীর পাংশায় ২৬ মে ছবিটির শুটিং শুরু হয়। একটি গান ছাড়া এরই মধ্যে ছবির কাজ পুরোপুরি শেষ হয়েছে।এর আগে তৌকির আহমেদ নির্মাণ করছেন ‘জয়যাত্রা’, ‘রূপকথার গল্প’ এবং ‘দারুচিনি দ্বীপ’র মতো জনপ্রিয় সিনেমা।
