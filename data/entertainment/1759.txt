
লাক্স চ্যানেল আই সুপারস্টার এবং হ্যান্ডসাম দ্য আল্টিমেট ম্যান—চ্যানেল আইয়ের দুই রিয়্যালিটি শোয়ের দুই চ্যাম্পিয়ন বিদ্যা সিনহা মিম ও ইরফান সাজ্জাদ এবার একসঙ্গে বড় পর্দায় আসছেন। সিনেমার নাম ‘ভালোবাসা এমনই হয়’। পরিচালক তানিয়া আহমেদ।
মিম প্রথম সিনেমায় অভিনয় করেন ২০০৮ সালে, হ‌ুমায়ূন আহমেদ পরিচালিত ‘আমার আছে জল’ সিনেমায়। আর বড় পর্দায় সাজ্জাদের অভিষেক হয় গত বছরের এপ্রিলে মুশফিকুর রহমান গুলজারের ‘মন জানে না মনের ঠিকানা’ সিনেমার মাধ্যমে। দ্বিতীয় সিনেমায় এবার ‘সুপারস্টার’ মিমের সঙ্গী হয়ে বড় পর্দায় আসছেন ‘হ্যান্ডসাম’ ইরফান সাজ্জাদ।
‘ভালোবাসা এমনই হয়’ ছবিটি মুক্তি পাবে ২৭ জানুয়ারি। ছবিটির মুক্তি উপলক্ষে গত সোমবার চ্যানেল আইয়ের চেতনা চত্বরে ‘পয়লা দর্শন’ শিরোনামের একটি অনুষ্ঠানের আয়োজন করা হয়। এখানে পরিচালক, প্রযোজক, অভিনয়শিল্পীরা উপস্থিত থেকে ছবিটি সম্পর্কে খুঁটিনাটি তথ্য তুলে ধরেন।
চ্যানেল আইয়ের রিয়্যালিটি শো দিয়ে মিডিয়া জগতে নাম লেখানোর পরই এই মিম ও সাজ্জাদ নাটক, মডেলিং ও সিনেমায় কাজ করার সুযোগ পেয়েছেন। তাই এবার নিজেদের ঘরের ছবিতে জুটি বাঁধতে পেরে আনন্দিত তাঁরা। মিম বলেন, ‘এই ছবি আমার হৃদয়ের খুব কাছের। ছবিটি প্রেক্ষাগৃহে দেখার জন্য মুখিয়ে আছি। এর আগেও একবার ছবিটি মুক্তি পাওয়ার কথা থাকলেও পিছিয়ে গেলে কিছুটা চিন্তিত হয়ে পড়ি। তবে দারুণ একটা কাজের অংশ হতে পারায় ভালো লাগাটা অনেক বেশি।’ইরফান সাজ্জাদ ছবির গল্প নিয়ে উচ্ছ্বসিত। তিনি বলেন, ‘সম্পর্ক কীভাবে জোরদার করা যায়—এই ছবিটি দেখার পর অনেকে তা নতুন করে বুঝতে পারবেন। এটা আমার শুটিং করা প্রথম সিনেমা। তাই এক্সাইটমেন্ট কাজ করছে বেশি। সবার কাছে অনুরোধ, প্রেক্ষাগৃহে গিয়ে ছবিটি যেন দেখেন।’
‘ভালোবাসা এমনই হয়’ ছবিটির জন্য পরিচালক তানিয়া আহমেদ কৃতজ্ঞতা প্রকাশ করেন এর প্রযোজনা প্রতিষ্ঠান ইমপ্রেস টেলিফিল্মের প্রতি। তিনি বলেন, ‘এই প্রতিষ্ঠান সব সময় আমাকে সমর্থন করে আসছে। এই ছবির ক্ষেত্রেও তা আমি টের পেয়েছি। চেষ্টা করেছি দর্শকের দেখার মতো একটা সিনেমা বানানোর। মুক্তি পাওয়ার পর সবাই প্রেক্ষাগৃহে গিয়ে দেখে টের পাবেন।’
ছবিটির প্রযোজক ও চ্যানেল আইয়ের ব্যবস্থাপনা পরিচালক ফরিদুর রেজা সাগর শিল্পী ও কলাকুশলীদের সঙ্গে বেলুন উড়িয়ে ‘ভালোবাসা এমনই হয়’-এর পোস্টার ও বিলবোর্ড উন্মোচন করেন।
‘ভালোবাসা এমনই হয়’ ছবির যখন শুটিং শুরু হয়, তখন এর নাম ছিল ‘গুডমর্নিং লন্ডন’।
