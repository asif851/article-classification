
‘আপনারা এই পণ্য ব্যবহার করে যদি কোনো সমস্যার মুখোমুখি হন, যদি কোথাও সমাধান না পান, আমাকে বলবেন। আমি নিজে এই সমস্যা নিয়ে এমডিসহ সবার সঙ্গে কথা বলব।’ ভিশন ইলেকট্রনিকসের শুভেচ্ছাদূত হিসেবে চুক্তি স্বাক্ষর করে এভাবেই কথা দিলেন নন্দিত অভিনেতা জাহিদ হাসান। বললেন এই পণ্য নিয়ে নিজের অভিজ্ঞতার কথাও। গতকাল শনিবার রাজধানীর একটি রেস্তোরাঁয় আয়োজন করা হয়েছিল এই চুক্তি স্বাক্ষর অনুষ্ঠানের। আগামী পাঁচ বছরের জন্য আরএফএল গ্রুপের ইলেকট্রনিকস পণ্য ভিশনের শুভেচ্ছাদূত হিসেবে কাজ করবেন জনপ্রিয় এই অভিনেতা। এ সময় আরও উপস্থিত ছিলেন ভিশনের বিক্রয় ও বিপণন ব্যবস্থাপক মাহবুবুল ওয়াহিদসহ প্রাণ–আরএফএল গ্রুপের কর্মকর্তারা।অনুষ্ঠানে জাহিদ হাসান বলেন, ‘এর আগে আমি বিদেশি একটি কোম্পানির শুভেচ্ছাদূত হওয়ার অফার পেয়েছিলাম। কিন্তু আমার বরাবরই মনে হয়েছে যে প্রতিষ্ঠান বা পণ্যের শুভেচ্ছাদূত হব, সেটি যেন ভালো মানের দেশীয় পণ্য হয়। সেদিক থেকে ভিশন আমার পছন্দ হয়েছে। এ কারণেই আগামী পাঁচ বছরের জন্য আমি চুক্তিবদ্ধ হলাম।’অনুষ্ঠানে ভিশনের নতুন টিভি বিজ্ঞাপনও দেখানো হয়। কথা বলেন কর্মকর্তারা। অনুষ্ঠানটি উপস্থাপনা করেন শ্রাবণ্য তৌহিদা।
