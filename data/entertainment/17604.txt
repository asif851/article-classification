
বাংলাদেশ ক্রিকেট দলকে শুভকামনা জানিয়ে একটি গান তৈরি করেছেন ডিরকস্টার ও সাউথ এশিয়ান সুপারস্টার খ্যাত গায়ক শুভ। ‘ওরা আসছে’ শিরোনামের এ গানটিতে কণ্ঠ দিয়েছেন শফি মণ্ডল, চন্দনা মজুমদার, আমজাদ, টুম্পা ও শুভ নিজে।এরই মধ্যে গানটির একটি ভিডিও নির্মাণও করা হয়েছে। আজ মঙ্গলবার থেকে কয়েকটি রেডিও ও টিভি চ্যানেলে গানটির আনুষ্ঠানিক প্রচার শুরু হচ্ছে। গানটির প্রচার উপলক্ষে রাজধানী ঢাকার বেইলি রোডের একটি রেস্তোরাঁয় প্রকাশনা অনুষ্ঠানের আয়োজন করা হয়েছে। এতে প্রধান অতিথি হিসেবে উপস্থিত থাকবেন যুব ও ক্রীড়া উপমন্ত্রী আরিফ খান জয়।এ প্রসঙ্গে শুভ বলেন, ‘বাংলাদেশের অন্যতম একটা গর্বের জায়গা ক্রিকেট। বিশ্ব ক্রিকেটে বাংলাদেশ এখন সুপরিচিত একটি নাম। বিশ্বসেরা অলরাউন্ডার সাকিব আল হাসানকে পেয়েছি আমরা। ‘‘ওরা আসছে’’ গানের মাধ্যমে বিশ্ববাসীকে জানান দিতে চাই, বাংলাদেশ ক্রিকেট দলের টাইগাররা আসছে। সবাই সাবধান। দারুণ উদ্দীপনামূলক এই গানটি ক্রিকেটপ্রেমীদের ভালো লাগবে বলে আমার বিশ্বাস।’শুভ এও বলেন, ‘সত্যি কথা বলতে, আমি ভালো একটি গান তৈরি করতে চেয়েছি। গানটির চাহিদা অনুযায়ী যেখানে যাঁকে দরকার, তাঁকেই যুক্ত করার চেষ্টা করেছি।’‘ওরা আসছে’ গানটির কথা লিখেছেন শুভ ও মেহেদী। আর সংগীতায়োজন করেছেন আমজাদ।
