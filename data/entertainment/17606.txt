
বলিউডের অভিনেত্রী প্রিয়াঙ্কা চোপড়া ২০১৬ সালের পিপলস চয়েজ পুরস্কারের ‘ফেবারিট অ্যাকট্রেস’ ক্যাটাগরিতে পুরস্কার জিতেছেন। মার্কিন ‘কোয়ানটিকো’ টিভি সিরিজে অভিনয়ের জন্য সাবেক ‘মিস ওয়ার্ল্ড’ প্রিয়াঙ্কা চোপড়া এই পুরস্কারটি জেতেন। এই টিভি সিরিজে প্রিয়াঙ্কা অভিনয় করেছেন একজন এফবিআই এজেন্টের চরিত্রে।৩৩ বছর বয়সী বলিউডের এই তারকা অভিনেত্রী ‘কোয়ানটিকো’ সিরিজে ‘অ্যালেক্স প্যারিশ’ চরিত্রে অভিনয় করেছেন। এফবিআইতে নতুন যোগ দেওয়া কয়েকজন তরুণকে নিয়েই ‘কোয়ানটিকো’-এর গল্প। যুক্তরাষ্ট্রের ভার্জিনিয়ার ‘কোয়ানটিকো’তে এফবিআই ট্রেনিং একাডেমিতে কয়েকজন এফবিআই এজেন্টের প্রশিক্ষণ নেওয়ার সময়কার নানা ঘটনা নিয়েই এই সিরিজের কাহিনি।এবারের পিপলস চয়েজ পুরস্কারের নতুন টিভি সিরিজের ‘ফেবারিট অ্যাকট্রেস’ ক্যাটাগরিতে প্রিয়াঙ্কা চোপড়ার প্রতিদ্বন্দ্বী ছিলেন ইমা রবার্টস, জ্যামি লি কার্টিস, লিয়া মিশেল ও মারসিয়া গ্রে হারডেনের মতো অভিনেত্রীরা। বুধবার রাতে পিপলস চয়েজের পুরস্কার বিতরণী অনুষ্ঠানের আসরে মার্কিন ফ্যাশন ডিজাইনার ভেরা ওয়াংয়ের নকশা করা চকচকে সোনালি-রুপালি রঙের পোশাকে মঞ্চে আলো ছড়িয়েছেন বলিউডের এই অভিনেত্রী। ইন্দো-এশিয়ান নিউজ।
