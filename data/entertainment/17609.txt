
কলকাতায় গিয়ে নতুন একটি গান তৈরি করেছে গানের দল চিরকুট। গানটির শিরোনাম ‘সোমেশ্বরী’। গত মঙ্গলবার রাতে কলকাতার সনিক সলিউশন স্টুডিওতে এই গানটির রেকর্ডিং হয়েছে।গানের রেকর্ডিংয়ের খবর জানিয়ে চিরকুট ফেসবুকে একটি পোস্ট করেছে। চিরকুটের পক্ষ থেকে দেওয়া এই ফেসবুক পোস্টে লেখা হয়েছে, ‘আমাদের নতুন প্রজেক্টের নতুন গান ‘‘সোমেশ্বরী’’। একটানা পথে পথে, বিশ্রামহীন, ঘুমহীন রাত; তবুও ভালো একটা গানের জন্য আমাদের এই প্রচেষ্টা চলছে, চলবে।’আজ বৃহস্পতিবার সকালে কলকাতা থেকে চিরকুটের অন্যতম সদস্য সুমি জানিয়েছেন, ‘সোমেশ্বরী’ গানটি তাঁরা তৈরি করেছেন ডেইলি স্টার আয়োজিত ‘সেলিব্রিটিং লাইফ’ অনুষ্ঠানের জন্য।সুমি বলেন, ‘আগামী শনিবার সন্ধ্যায় বঙ্গবন্ধু আন্তর্জাতিক সম্মেলন কেন্দ্রে ‘সেলিব্রিটিং লাইফ’ প্রতিযোগিতার পুরস্কার বিতরণী অনুষ্ঠানের আয়োজন করা হয়েছে। এই অনুষ্ঠানে গান লেখা প্রতিযোগিতার অন্যতম একটি গান ‘‘সোমেশ্বরী’’।’ তিনি বলেন, ‘এরই মধ্যে পুরো গানটি তৈরি করেছে চিরকুট।’সুমি জানিয়েছেন, পশ্চিমবঙ্গের বালুরঘাটে উত্তরবঙ্গ উৎসবের উদ্বোধনী অনুষ্ঠানে আজ গান করবে চিরকুট। তিনি জানান, আজ সন্ধ্যায় তাঁরা মঞ্চে উঠবেন।সুমি আরও বলেন, ‘এই উৎসবে পশ্চিমবঙ্গের বিভিন্ন জেলা থেকে শিল্পীরা অংশ নেন। উৎসবটি আয়োজন করেছে পশ্চিমবঙ্গ সরকার। সাত দিনের এই উৎসবে কলকাতা এবং মুম্বাইয়ের অনেক শিল্পী ও ব্যান্ড গান করবে।’
