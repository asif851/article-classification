
গত মে মাসে মুক্তি পাওয়া ‘মেলফিসেন্ট’ ছবিতে অ্যাঞ্জেলিনা জোলির সঙ্গে অভিনয় করেছে তাঁর ছোট্ট মেয়ে ভিভিয়েন। সবকিছু ঠিক থাকলে এবার জোলির ছয় সন্তানকেই দেখা যাবে ‘ক্লিওপেট্রা’ ছবিতে। শুধু তা-ই নয়, ছবিটিতে জোলির বিপরীতে অভিনয় করবেন তাঁর দীর্ঘদিনের সঙ্গী ও ‘হবু বর’ ব্র্যাড পিট।এ প্রসঙ্গে ঘনিষ্ঠ একটি সূত্রের বরাতে কন্ট্যাক্টমিউজিক জানিয়েছে, হলিউডের বহুল আলোচিত তারকা যুগল ব্র্যাড পিট ও অ্যাঞ্জেলিনা জোলি চান না তাঁদের ছয় সন্তান ম্যাডক্স, প্যাক্স, জাহারা, শিলহ, ভিভিয়েন ও নক্স অভিনয় জগতের সঙ্গে যুক্ত হোক। পিট ও জোলি নিজ মুখেই তা বলেছিলেন। কিন্তু বাবা-মায়ের পথ অনুসরণ করে এবার সম্ভবত চলচ্চিত্র জগতের সঙ্গে যুক্ত হতে যাচ্ছে জোলির ছয় সন্তান। সবকিছু ঠিক থাকলে ‘ক্লিওপেট্রা’ ছবিতে অভিনয় করবে জোলির পুরো পরিবার।‘মেলফিসেন্ট’ ছবিতে ভিভিয়েনের অভিনয়ের আগে পিটের সঙ্গে দীর্ঘ সময় নিয়ে আলাপ-আলোচনার কথা জানিয়েছিলেন ৩৯ বছর বয়সী জোলি। এ প্রসঙ্গে তাঁর ভাষ্য ছিল, ‘ছবিটিতে আমার ভয়ংকর রূপ দেখে ভিভিয়েনের বয়সী যেকোনো বাচ্চাই ঘাবড়ে যেত। মূলত এ কারণেই ভিভিয়েনকে ছবিটিতে অন্তর্ভুক্ত করা হয়। আমি কিংবা ব্র্যাড কেউই চাই না, আমাদের সন্তানেরা অভিনয়শিল্পী হোক। এটা ঠিক যে, আমি ভিভিয়েনকে দিয়ে অভিনয় করিয়েছি। কারণ আমি চাইনি চার-পাঁচ বছর বয়সী ছোট্ট কোনো বাচ্চা আমাকে দেখে ভয় পাক।’
