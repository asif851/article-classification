
বলিউডের নামী অভিনেতা ঋষি কাপুর। ভারতীয় চলচ্চিত্রের কিংবদন্তি অভিনেতা রাজ কাপুরের এই ছেলে অভিনয়ের পাশাপাশি পরিচালক ও প্রযোজক হিসেবেও নাম কুড়িয়েছেন। সম্প্রতি তিনি ‘খুল্লাম খুল্লা’ নামে একটি আত্মজীবনী লিখেছেন। সেই বইয়ে নিজের জীবনের বর্ণিল সব ঘটনার পাশাপাশি লিখেছেন বাবা রাজ কাপুরের পরকীয়ার কথাও। এনডিটিভির এক প্রতিবেদনে উঠে এসেছে সেসব।বলিউডের জনপ্রিয় অভিনেত্রী নার্গিসের সঙ্গে রাজ কাপুরের পরকীয়ার গল্প একটা সময় মুখে মুখে ফিরত। এবার সেটার সত্যতা নিশ্চিত করলেন ছেলে ঋষি কাপুর। নার্গিসের নাম উল্লেখ না করে তিনি লিখেছেন, ‘আমার বাবা রাজ কাপুরের বয়স তখন ২৮ বছর। হিন্দি চলচ্চিত্রে তত দিনে তিনি প্রতিষ্ঠিত। ওই সময় তিনি প্রেমে পড়েছিলেন। দুর্ভাগ্যজনক হলেও সত্যি, সেটা আমার মা ছিলেন না। তিনি যে নারীর সঙ্গে প্রেম করছিলেন, সেই নারী ‘আগ’ (১৯৪৮), ‘বারাসাত’ (১৯৪৯) ও ‘আওয়ারা’ চলচ্চিত্রে তাঁর নায়িকার চরিত্রে অভিনয় করেছিলেন।’ প্রসঙ্গত, এসব চলচ্চিত্রে রাজ কাপুরের বিপরীতে অভিনয় করেছিলেন নার্গিস। তিনি পরে আরেক জনপ্রিয় অভিনেতা সুনীল দত্তকে বিয়ে করেন। এই দম্পতির ছেলে সঞ্জয় দত্ত।বলিউডের আরেক জনপ্রিয় অভিনেত্রী বৈজয়ন্তী মালার সঙ্গে রাজ কাপুরের প্রেমের সম্পর্কের কথা রটেছিল। বৈজয়ন্তী মালা এই সম্পর্কের বিষয়টি বরাবরই অস্বীকার করে আসছিলেন। কিন্তু ঋষি কাপুর নিশ্চিত করলেন, তাঁরা বাবার সঙ্গে ওই অভিনেত্রীর প্রেমের সম্পর্ক ছিল। বইয়ে তিনি লিখেছেন, ‘বাবা যখন বৈজয়ন্তী মালার সঙ্গে সম্পর্কে জড়ান, আমার মনে আছে, মায়ের সঙ্গে আমরা মেরিন ড্রাইভের নটরাজ হোটেলে চলে গিয়েছিলাম। সেখান থেকে মাস দুয়েক পর আমরা চিত্রাকুটে একটি অ্যাপার্টমেন্টে চলে যাই। বাবাই আমাদের জন্য ফ্ল্যাটটি কিনেছিলেন। মাকে ফিরিয়ে আনার জন্য বাবা অনেক চেষ্টা করেছিলেন। তবে মা ওই নায়িকার সঙ্গে বাবা সম্পর্ক ছেদ না করা পর্যন্ত ফিরে যেতে অস্বীকৃতি জানান। মা তা-ই করেছিলেন।’
বাবাকে পাওয়া ভয় জয় করেছিলেন জানিয়ে ঋষি কাপুর বইয়ে লিখেছেন, ‘ভয়ের বদলে বাবার জন্য অন্য রকম ভালোবাসা ও সম্মান জন্মেছিল মনে। তাঁর সঙ্গে নিবিড়ভাবে কাজ করার সুযোগ পেয়েছিলাম। আমার জন্য রাজ কাপুর বাবা ও গুরু—দুটিই ছিলেন। তিনি আমাকে অভিনয়ের সব শিখিয়েছিলেন। আমি তাঁর সঙ্গে তিনটি চলচ্চিত্রে কাজ করেছি।’ বাবার সঙ্গে তিনি ‘মেরা নাম জোকার’, ‘ববি’ ও ‘হেনা’ নামের তিনটি চলচ্চিত্রে অভিনয় করেছেন।ঋষি কাপুর তাঁর আত্মজীবনীমূলক বইটির নাম রেখেছেন ১৯৭৫ সালে তাঁর ‘খেল খেল ম্যায়’ চলচ্চিত্রের একটি গানের পঙ্‌ক্তি থেকে। ওই চলচ্চিত্রে তাঁর বিপরীতে নায়িকা ছিলেন ​নীতু সিং। পরে নীতুকেই বিয়ে করেন তিনি। এই দম্পতির ছেলে রণবীর কাপুর হালে বলিউডের জনপ্রিয় নায়ক।
