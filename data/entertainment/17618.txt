
বিজয়ের ৪৪ বছর উপলক্ষে নতুন একটি গান তৈরি করেছেন বাপ্পা মজুমদার। এটি লিখেছেন এবং সুর করেছেন বুশরা শাহরিয়ার। গানটির সংগীত আয়োজক বাপ্পা। সংগীত আয়োজনের পাশাপাশি দেশাত্মবোধক এই গানে কণ্ঠও দিয়েছেন তিনি, তাঁর সঙ্গে কণ্ঠ মিলিয়েছেন বুশরা। বাপ্পা মজুমদার জানিয়েছেন, এই গানটির একটি ভিডিও নির্মাণ করা হবে এবং শিগগিরই সেটি বিভিন্ন টেলিভিশন চ্যানেলে প্রচারের কথা রয়েছে। এ ছাড়া বিজয় দিবস উপলক্ষে তাঁর একটি বিশেষ পরিকল্পনা আছে বলেও প্রথম আলোকে জানিয়েছেন। ‘বিজয় দিবস সামনে রেখে আমার একটি বিশেষ পরিকল্পনা রয়েছে। একজন সংগীতশিল্পী হিসেবে আমার যে দায়বদ্ধতা আছে, সেই জায়গা থেকেই মূলত এই পরিকল্পনা করেছি। তবে সেটি কী, তা এখনই পুরোপুরি প্রকাশ করতে চাইছি না।’ বলেছেন বাপ্পা।কাজেই বাপ্পা মজুমদারের নতুন এই পরিকল্পনা সম্পর্কে জানতে আরও কটা দিন অপেক্ষা করতে হবে।
