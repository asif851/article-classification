
১৯ জুলাই ছিল নন্দিত কথাসাহিত্যিক হ‌ুমায়ূন আহমেদের মৃত্যুবার্ষিকী। নানা ধরনের আয়োজন করেছিল টিভি চ্যানেলগুলো। সঙ্গে ছিল সাংগঠনিক আয়োজনও। দিন পেরিয়ে গেলেও আয়োজনের শেষ নেই। আজও চলবে তাঁকে ঘিরেই একটি আয়োজন। আজ আরটিভিতে হ‌ুমায়ূন আহমেদের লেখা ও তাঁর চলচ্চিত্রে গাওয়া গানগুলো গাইবেন সংগীতশিল্পী এস আই টুটুল। উল্লেখ্য, হ‌ুমায়ূন আহমেদের চলচ্চিত্র ও নাটকে বেশির ভাগ গান গেয়েছেন এই সংগীতশিল্পী। এস আই টুটুলের কণ্ঠে গানগুলো শোনা যাবে আরটিভির নিয়মিত লাইভ স্টুডিও কনসার্ট ‘মিউজিক স্টেশন’–এ। অনুষ্ঠানে গানের ফাঁকে ফাঁকে দর্শকদের সঙ্গে ফোনে সরাসরি আড্ডা দেবেন শিল্পী। দর্শকেরা চাইলে পছন্দের গানের অনুরোধও করতে পারবেন। একই সঙ্গে টুটুল বলবেন হ‌ুমায়ূন আহমেদের সঙ্গে বেশ কিছু স্মৃতির বিষয়েও। 
শাহ আমিরের প্রযোজনায় ‘মিউজিক স্টেশন’ অনুষ্ঠানটি প্রচারিত হবে আজ রাত ১১টা ২০ মিনিটে।
