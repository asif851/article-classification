
দেশের পুরোনো ও অন্যতম জনপ্রিয় ইউটিউবার সালমান মুক্তাদির। বর্তমান সময়ের তাঁর ব্যক্তিগত কাজ ও ইউটিউবের বিভিন্ন দিক নিয়ে কথা বলেছেন তিনি।
একটি মুঠোফোন সেবাদাতা প্রতিষ্ঠানের সঙ্গে মিলে নতুন কাজ শুরু করলেন। কেমন সেটা?এর আনুষ্ঠানিক ঘোষণা এখনো আসেনি। আসলে বিস্তারিত বলব। শুধু এটুকু বলতে পারি, এটা দেশের তরুণদের জন্য দারুণ একটা সুযোগ হতে যাচ্ছে। বিস্তারিত খুব তাড়াতাড়ি জানা যাবে।
আপনি তো টিভি নাটকে নিয়মিত অভিনয় করতেন। এরপর কী হলো? অনেক দিন দেখছি না।হ্যাঁ, বিরতি নিয়েছিলাম। নতুন করে আবার কাজ শুরু করেছি। বিরতির কারণ হলো নিজের কিছু কাজ নিয়ে খুব ব্যস্ত ছিলাম। এর মধ্যে চ্যানেল আইতে যোগ দিয়েছি। তিনটা প্রতিষ্ঠানের ব্র্যান্ড অ্যাম্বাসেডর (শুভেচ্ছাদূত) হয়েছি। আর ইউটিউবের কিছু কাজ তো ছিলই। সব মিলিয়ে দুই বছর খুব ব্যস্ত ছিলাম। দুই বছর পর আবার নাটকে অভিনয় করেছি। নাম ‘অনুরূপা’। লিখেছেন মাসুম শাহরিয়ার, পরিচালনা করেছেন আমিতাভ আহমেদ। আগামীকাল শুক্রবার রাতে চ্যানেল আইয়ে দেখানো হবে নাটকটি। এতে আরও অভিনয় করেছেন কচি খন্দকার, শবনম ফারিয়া, সিয়াম নাসির, সাজু মুনতাসির প্রমুখ।
ইউটিউবের কনটেন্ট (বিষয়বস্তু) নিয়ে নানা প্রশ্ন তোলা হচ্ছে এখন।আমাদের বেশির ভাগ ইউটিউবার ব্যস্ত একে অপরকে ক্রিটিসাইজ (সমালোচনা) করতে। কেউ নিজের ক্রিয়েটিভিটি নিয়ে চিন্তিত নয়। নতুন কিছু করছে না, ভাবছে না। এমনটা হলে তো প্রশ্ন উঠবেই। আর অপ্রয়োজনীয় এবং ইচ্ছেমতো প্রাঙ্ক ভিডিও করছে। এটাও ঠিকমতো করতে পারছে না।
অশ্লীলতার অভিযোগও উঠছে!এটা কারা করছে, একটু খেয়াল করে দেখেন। এটা করছে টেলিভিশনের পরিচালকেরা। যারা টেলিভিশনে নাটক বানিয়ে দর্শকের অ্যাটেনশন নিতে পারছে না, তারা শর্টফিল্ম ও ওয়েব সিরিজ বানিয়ে তার মধ্যে অশ্লীলতা ঢুকিয়ে দিচ্ছে। কারণ, টিভি নাটক বা টেলিছবিতে তো অশ্লীলতা করার সুযোগ নাই। এ কারণে স্বাধীন মাধ্যম হিসেবে ইউটিউবকে বেছে নিচ্ছে তারা। সব শেষ ঈদে প্রচারিত হওয়া ‘আবাসিক হোটেল’ নামে একটা ওয়েব সিরিজের কথা বলতে পারি। আমরা যারা ইউটিউবার, তারা কিন্তু এসব করছি না।
একজন পুরোনো ইউটিউবার হিসেবে আপনি এটা সমর্থন করেন?অশ্লীলতা আমি কোনোভাবেই সমর্থন করি না। আসলে বুঝতে হবে একটা ভিডিওর কনটেক্স (প্রসঙ্গ) কি না। তারপর ভিডিও নির্মাণ করা উচিত। বিদেশি ইউটিউবাররা কিন্তু খোলামেলাভাবে অনেক কিছু করে। কিন্তু সেটা শিল্পসম্মতভাবে। একটা উদাহরণ দিলে পরিষ্কার হবেন। ধরুন, একটা আইটেম গান নির্মাণ হবে। সেটাতে একটু খোলামেলাভাবে নায়িকাকে উপস্থাপন করা হলো। সেটা দেখতে কিন্তু খারাপ লাগে না। কারণ, তাতে ওই শিল্পমান বজায় রেখেই করা হয়েছে। মানসম্মতভাবেই কিন্তু ‘সেক্স অবজেক্ট’ হিসেবে জোর করে যৌন উসকানি দিলে সেটা কোনোভাবেই মানা যায় না। দুঃখের বিষয়, এখন অনেকেই সেই চেষ্টা করছেন। এ কারণেই প্রশ্ন উঠছে।
অনেক দিন আপনার ইউটিউব চ্যানেলে নতুন ভিডিও আসছে না।ওই যে বললাম ব্যস্ততা। তবে সুখবর হলো, আগামী মাসে একটা নতুন ভিডিও আপলোড করব।
বছর দুয়েক আগে প্রথম আলোর সঙ্গে এক সাক্ষাৎকারে বলেছিলেন, খুব তাড়াতাড়ি বিয়ে করবেন।হা হা হা। বলেছিলাম তো। আমি তো পারলে এখনই বিয়ে করি। কিন্তু হচ্ছে না, তা ছাড়া কিন্তু ইদানীং ভয় ঢুকে গেছে।
কেন?আসলে বিয়ের পর মানুষের পরিবর্তন হয়ে যায়। সবাই বদলে যায়। আমার আশপাশের সবাইকে দেখে তা-ই মনে হচ্ছে। এ কারণে ভয় পাচ্ছি।
