
ছবির কাজ প্রায় শেষ। বাকি আছে একটি গান ও দুটি দৃশ্যের কাজ। প্রায় এক বছর বিরতির পর সেই অবশিষ্ট অংশের কাজ শুরু হলো আবার। ছবির নাম দাগ। এই ছবির শুটিংয়েই এখন সিলেটের শ্রীমঙ্গলে আছেন অভিনেত্রী বিদ্যা সিনহা মিম। গতকাল সোমবার সকাল থেকে বিরতির পর আবার শুরু হয়েছে ছবির কাজ।শুটিংয়ের ফাঁকে নায়িকা মিম জানান দাগ ছবিটির কথা। বলেন, ‘গতকাল (রোববার) আমরা সিলেটে এসেছি। চার দিন কাজ হবে এখানে। তাহলে পুরো ছবির শুটিং শেষ হয়ে যাবে।’এত দিন ধরে শুটিং আটকে ছিল কেন—জানতে চাইলে মিম বলেন, ‘বিভিন্ন কারণে সঠিক সময়ে শুটিং শেষ করা যায়নি। এর আগে দুবার শিডিউল দিয়েও বৃষ্টির কারণে তা পিছিয়ে যায়। এরপরও কয়েকবার উদ্যোগ নেওয়া হয়েছিল, কিন্তু ছবির হিরোর সঙ্গে শিডিউল মেলেনি। ফলে কাজটি শেষ করতে পারিনি আমরা।’দাগ ছবিতে মিমের বিপরীতে অভিনয় করছেন বাপ্পী চৌধুরী।
