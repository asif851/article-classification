
কথা ছিল ঈদুল আজহায় শ্রোতাদের নতুন গানের অ্যালবাম উপহার দেবেন কণ্ঠশিল্পী মমতাজ। অ্যালবামটির মাধ্যমেই দীর্ঘ পাঁচ বছর পর শ্রোতাদের সামনে নতুন গান নিয়ে হাজির হওয়ার কথা ছিল তাঁর। শেষ পর্যন্ত দেশের বাইরে অনুষ্ঠানের ব্যস্ততার পাশাপাশি ব্যক্তিগত কাজের কারণে ঈদে অ্যালবামটি শ্রোতাদের হাতে তুলে দেওয়া সম্ভব হয়নি তাঁর। অ্যালবামের সব কাজ শেষ করে মমতাজ এখন পুরোপুরি প্রস্তুত। নতুন বছরের প্রথম দিনে তাঁর নতুন অ্যালবামটি মুক্তি দেবেন বলে প্রথম আলোকে জানান মমতাজ। বললেন, ‘এবারের অ্যালবামে ভিন্নধর্মী গান করেছি। হালকা কথার গান থেকে এবারের অ্যালবামে বেরিয়ে আসার চেষ্টা করেছি। সুরের ক্ষেত্রেও শ্রোতারা বৈচিত্র্য পাবেন।’ মমতাজের সর্বশেষ একক গানের অ্যালবাম প্রকাশিত হয়েছিল পাঁচ বছর আগে। তবে গত পাঁচ বছরে বিভিন্ন সময়ে গাওয়া গানের অ্যালবাম থেকে সংকলিত গান নিয়ে অ্যালবাম প্রকাশ করেছেন মমতাজ। অনেক বছর পর নতুন অ্যালবামের কাজ শেষ করতে পেরে বেশ আনন্দিত মমতাজ। বললেন, ‘খুবই ভালো লাগছে। শ্রোতাদেরও আমার কাছ থেকে নতুন গানের চাহিদা ছিল। আমার বিশ্বাস, নতুন গানগুলোর মাধ্যমে শ্রোতাদের চাহিদা কিছুটা হলেও পূরণ হবে।’ 
মমতাজের নতুন অ্যালবাম মাঝিতে গান রয়েছে মোট আটটি। নতুন অ্যালবামের সবগুলো গানের সুর ও সংগীত পরিচালনা করছেন রাজেশ। তিনি বললেন, ‘মমতাজ আপার সঙ্গে একটি মিশ্র অ্যালবামে এবং তিন-চারবার ম্যাগাজিন অনুষ্ঠান ইত্যাদিতে গান করেছি। এবারই প্রথম তাঁর জন্য পূর্ণাঙ্গ অ্যালবামের কাজ করলাম। শ্রোতাদের কাছে মমতাজ আপার জনপ্রিয়তার ব্যাপারটি মাথায় রেখেই গানগুলো তৈরি করা হচ্ছে।’এদিকে খুব শিগরিগ নতুন একটি বিজ্ঞাপনচিত্রে কাজ করতে যাচ্ছেন বলেও প্রথম আলোকে নিশ্চিত করেছেন মমতাজ। বললেন, ‘দু-এক বছর পর পরই আমি বিজ্ঞাপনচিত্রে কাজ করি। এসব বিজ্ঞাপনচিত্রে আমাকে আমি হিসেবেই উপস্থাপনা করা হয়। তাই কাজগুলো করেও আনন্দ পাই। আমার ভক্তরাও দারুণভাবে তা গ্রহণ করেন।’
