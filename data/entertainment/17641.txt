
গুঞ্জন ছড়িয়েছে, অভিনেতা ব্র্যাড পিট নতুন করে প্রেমে পড়েছেন। মেয়েটির নাম এলা পার্নেল। সেই গুঞ্জন আরও পোক্ত হলো, যখন পিটের প্রযোজনা প্রতিষ্ঠান প্ল্যান বি এলাকে চুক্তিবদ্ধ করল তাদের নতুন টিভি সিরিজ ‘সুইটবিটার’-এর অভিনেত্রী হিসেবে। কিন্তু কী অদ্ভুত কাকতাল! ব্র্যাড পিটের নতুন প্রেমের সঙ্গেও জড়িয়ে গেলেন সাবেক স্ত্রী অ্যাঞ্জেলিনা জোলি। সবাই কানাঘুষা করছে, ব্র্যাড পিট নাকি নতুন প্রেমিকার মধ্যেও খুঁজছেন জোলির ছায়া। কারণ, এই এলাই যে মেলেফিসেন্ট ছবিতে কিশোরী অ্যাঞ্জেলিনা জোলির চরিত্রে অভিনয় করেছিলেন!হ্যাঁ, ২০১৪ সালে মুক্তি পাওয়া জোলির ছবি মেলেফিসেন্ট-এ দেখা গিয়েছিল এলাকে। জোলির চেহারার সঙ্গে কিশোরী এলার খানিকটা সামঞ্জস্য থাকায় সে সময় এলাকে বাছাই করা হয়েছিল চরিত্রটির জন্য। তাহলে কি ৫৩ বছর বয়সী ব্র্যাড পিটও সেই সামঞ্জস্যের কারণেই এখন ২১ বছরের এলার কাছাকাছি এলেন?এমন গুঞ্জন নিয়ে এখনো মুখ খুলছেন না ব্র্যাড পিট কিংবা এলা পার্নেল কেউই। তবে একটি সূত্র জানিয়েছে, এ গুঞ্জন শুনে ভীষণ বিরক্ত অ্যাঞ্জেলিনা জোলি।তবে ব্র্যাড পিটের দিক থেকে এক সূত্র এলার সঙ্গে এ অভিনেতার সম্পর্ককে নেহাত পেশাগত যোগাযোগ বলে ব্যাখ্যা করেছেন। জানিয়েছেন, গত বছর মুক্তি পাওয়া মিস পেরেগ্রিন’স হোম ফর পিকিউলিয়ার চিলড্রেন ও এ বছর মুক্তি পাওয়া চার্চিল ছবিতে এলার অভিনয় দেখে মুগ্ধ পিট। তাই নিজের প্রযোজিত টিভি সিরিজের জন্য তিনি এলাকেই চেয়েছেন। সূত্র: ইন টাচ
 
