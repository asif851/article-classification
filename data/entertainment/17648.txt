
‘আমার অবাক লাগে, তৌকীরের ৫০? মনেই হয় না। ২০ বছর বয়সে আমি যে তৌকীরকে দেখেছি, এখনো তেমনই আছে। প্রকৃতির নিয়মে হয়তো আমাদের শারীরিক গড়নে পরিবর্তন হচ্ছে। প্রথম দেখার দিনে আমরা যেমনটা ছিলাম, এখনো ঠিক তেমনই আছি।’ একজন অভিনয়শিল্পী ও চিত্রকর এ কথা বলার পর শুক্রবারের দুপুরটা আরও উজ্জ্বল হয়ে ওঠে। বিপাশা বলছিলেন স্বামী তৌকীরকে নিয়ে। আর এটা শুনেই ২০ বছরের তরুণের মতো হেসে ফেলেন পঞ্চাশ পূর্ণ করা তৌকীর।এর আগে এসএমএস করা হয়েছিল তৌকীরকে উত্তর এসেছিল প্রায় দেড় ঘণ্টা পর। ফোন করতেই তৌকীর বললেন, ‘ছুটির দিন তো, একটু বেশি ঘুমালাম।’ শুভেচ্ছা জানাতেই মহাখালীর ডিওএইচএসের বাসায় আমন্ত্রণ জানালেন। কেমন কাটল ৫০টি বছর? তৌকীর বলেন, ‘অনেক কাজ করেছি। আর যেসব করা হয়নি, আগামী ১০ বছরের মধ্যে করে ফেলতে চাই।’ যোগ করে বলেন, ‘যদি সক্ষম থাকি, বানাতে চাই আরও কিছু ছবি। কমপক্ষে আরও ১০টা। লেখালেখি ও পাণ্ডুলিপি তৈরির কাজ চলছে।’ ক্যাডেট কলেজের ছাত্র তৌকীর একসময় ক্রিকেট খেলতেন। বুয়েটে ভর্তির পর ঘরে বাইরে নাটকটি দেখে মনস্থির করলেন, নাটকই করবেন। নাটকের দল থিয়েটারের ফরম কিনলেন। সেবার বিক্রি হয়েছিল প্রায় আড়াই হাজার ফরম। অনেকগুলো ধাপ পেরিয়ে তিনি দলে টিকে গেলেন। তারপর মঞ্চ, টিভি, বড় পর্দা। এখন তিনি বড় পর্দার নিয়মিত নির্মাতা। মে মাসে কানাডার টরন্টোর একটি চলচ্চিত্র উৎসবে দেখানো হবে তাঁর নতুন ছবি অজ্ঞাতনামা। এরপর জুন মাসে বাংলাদেশে মুক্তি পাবে ছবিটি। ইতিমধ্যে বিনা কর্তনে সেন্সর ছাড়পত্র পেয়েছে অজ্ঞাতনামা। হাতে রয়েছে আরও দুটি ছবির কাজ। বসার ঘরের দেয়ালে ঝুলছিল তৌকীরের বাবার ছবি। তৌকীরের বয়স যখন ১৭, তখন তিনি মারা যান। মা এখনো সঙ্গে আছেন বলে নিজেকে সৌভাগ্যবান মনে করেন তিনি। আর আছেন শিল্পী বিপাশা হায়াত। চমৎকার বন্ধুত্ব তাঁদের; একে অন্যের অনুপ্রেরণা তাঁরা। তাঁদের সংসারে বিবাদের ঠাঁই নেই। বন্ধু বা স্ত্রী যা-ই বলা যাক, তাঁর প্রতি তৌকীরের শ্রদ্ধা অনেক। বিপাশারও।আড্ডা শেষ করতে হবে। তৌকীরের মনে পড়ে গেছে, এক পরিচিতজনের দাওয়াত আছে। সেখানে যেতে হবে। তাই আড্ডায় ইতি টানতেই শুরু হলো ছবি তোলার পর্ব। বিপাশার আঁকা একটি চিত্রকর্মের সামনে দাঁড়িয়ে ছবি তোলা। ছবি তোলার আগে বিপাশা হঠাৎ মনে করিয়ে দিলেন তৌকীরকে, ‘তোমার নতুন খবরটা দিয়ে দাও না। ওই যে জীবনানন্দ দাশের কাজ নিয়ে ছবি তৈরির পরিকল্পনাটা...।’ তৌকীরের মনে পড়ে গেল। তাই বিপাশার কথা শেষ হতেই নিজের নতুন ছবির খবর জানিয়ে এবারের মতো ইতি টানলেন আড্ডায়।
