
ভারতের মহারাষ্ট্র সরকারের কাছে বলিউড তারকা সঞ্জয় দত্তকে বারবার প্যারোলে মুক্তি দেওয়ার কারণ জানতে চেয়েছে কেন্দ্রীয় স্বরাষ্ট্র মন্ত্রণালয়।স্ত্রী মান্যতা দত্তর অসুস্থতার কারণ দেখিয়ে সঞ্জয় দত্ত বেশ কয়েকবার প্যারোলে মুক্তি পেয়েছেন। এর আগে সর্বশেষ তিনি ২০১৩ সালের ২১ ডিসেম্বর প্যারোলে মুক্তি পান। তারপর এই মেয়াদ আরও দুইবার বাড়ানো হয়। চলতি বছরের ২১ ফেব্রুয়ারি তাঁর কারাগারে ফিরে যাওয়ার কথা ছিল। কিন্তু প্যারোলে মুক্তির মেয়াদ  আবার এক মাস বাড়িয়ে ২১ মার্চ করা হয়। সঞ্জয় দত্ত পুনে বিভাগীয় কমিশনারের কাছে সর্বশেষ আবেদনে বলেছিলেন, তাঁর স্ত্রী মান্যতা অস্ত্রোপচারের পর এখনো অসুস্থ রয়েছেন। তাঁকে (স্ত্রী) ও তাঁর দুই যমজ সন্তানের যত্ন নেওয়ার জন্য আরও কিছুদিন তাঁর বাড়িতে থাকা প্রয়োজন। গত ১ অক্টোবর থেকে সঞ্জয় দত্ত অসুস্থতার জন্য দুই দফায় ১৫ দিন করে মোট ৩০ দিনের জন্য প্যারোলে মুক্তি পেয়েছিলেন। বলিউড তারকা সঞ্জয় দত্তকে বারবার প্যারোলে মুক্তি দেওয়ার বিরুদ্ধে মুম্বাই হাইকোর্টে একটি জনস্বার্থ মামলা দায়ের করা হয়েছে। ১৯৯৩ সালে মুম্বাইয়ে বিস্ফোরণের ঘটনায় বেআইনি অস্ত্র রাখার দায়ে সঞ্জয় দত্তের পাঁচ বছরের কারাদণ্ড হয়। তিনি মহারাষ্ট্রের পুনে ইয়ারওয়াড়া কারাগারে রয়েছেন।
