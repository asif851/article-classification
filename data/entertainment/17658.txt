
আইয়ুব বাচ্চুর সর্বশেষ একক অ্যালবাম বলিনি কখনো প্রকাশিত হয়েছিল পাঁচ বছর আগে। ২০১১ সালে বাজারে আসে এলআরবির অ্যালবাম যুদ্ধ। আইয়ুব বাচ্চুর গানের ভক্তদের জন্য নতুন খবর হলো, এবার আসছে আইয়ুব বাচ্চুর পাঁচটি নতুন গান। আর গানগুলো শোনা যাবে মুঠোফোন সেবাদাতা প্রতিষ্ঠান গ্রামীণফোনে।আইয়ুব বাচ্চু বলেন, ‘অন্তরের ভেতর থেকে এই গানগুলো করেছি। প্রতিটি গানেই প্রাণের ছোঁয়া আছে। কাজটি করতে গিয়ে অনেক আনন্দের অনুভূতি হয়েছে! মিক্স, মাস্টার করার পর মনে হয়েছে গানগুলো ভালো একটা জায়গায় এসে দাঁড়িয়েছে। বাকিটা শ্রোতারা বলবেন।’এবারই প্রথম ডিজিটাল প্রযুক্তিতে অ্যালবাম প্রকাশ করতে যাচ্ছেন আইয়ুব বাচ্চু। তিনি বলেন, ‘অডিও সিডির অবস্থা এখন খুবই খারাপ। তাছাড়া পাইরেসিও ঠেকানো সম্ভব না। সবাই মুঠোফোনে গান শুনতে অভ্যস্ত হয়ে গেছে। সেই দিকটা মাথায় রেখেই ডিজিটাল প্রযুক্তি বেছে নিয়েছি।’জানা গেছে, আগামী ২০ ফেব্রুয়ারি থেকে গ্রামীণফোনের গ্রাহকেরা আইয়ুব বাচ্চুর নতুন গানগুলো শুনতে পাবেন।আইয়ুব বাচ্চুর নতুন গানগুলোর শিরোনাম হচ্ছে ‘আল্লায় জানে কে কখন যায় চলে’, ‘কিছু মুহূর্ত’, ‘কেমন আছো নাগরিক সকাল’, ‘জলের কি দোষ’ ও ‘বাসি খবর’। সবগুলো গানেরই সুর ও সংগীত পরিচালনা করেছেন আইয়ুব বাচ্চু। একটি গানের কথাও লিখেছেন তিনি। অন্য চারটি গানের কথা লিখেছেন নিয়াজ আহমেদ ও রবিউল ইসলাম।আইয়ুব বাচ্চু জানান, শ্রোতাদের আগ্রহ বিবেচনা করে মাস ছয়েক পর গানগুলো অডিও সিডি আকারে প্রকাশ করার সম্ভাবনা আছে। ওই অ্যালবামে থাকবে নতুন গানও।
