

সদ্য গত হয়ে যাওয়া বছরে বেশ কয়েকটি চলচ্চিত্র ছিল দর্শকের আলোচনায়। সামাজিক যোগাযোগমাধ্যম থেকে শুরু করে সিনেমা হলে আগত দর্শকের মুখে মুখে ছিল নতুন সিনেমার গল্প। নতুন বছরেও মুক্তির অপেক্ষায় আছে বেশ কিছু চলচ্চিত্র। এসব চলচ্চিত্র নিয়ে এরই মধ্যে শুরু হয়েছে জল্পনা-কল্পনা। আলোচনায় আগুনে ঘি ঢালার মতো করে এরই মধ্যে এসেছে পোস্টার, টিজার, ট্রেলার। সিনেমাপাড়ায় খোঁজ নিয়ে লিখেছেন হাবিবুল্লাহ সিদ্দিক

আলোচনা ‘স্বপ্নজাল’ ঘিরে
প্রথম ছবি মনপুরা মুক্তির আট বছর পর এ বছর দ্বিতীয় ছবি নিয়ে আসছেন নির্মাতা গিয়াস উদ্দিন সেলিম। ২০১৬ সালের ফেব্রুয়ারিতে শুটিং শুরু হয়েছিল তাঁর দ্বিতীয় ছবি স্বপ্নজাল-এর। আসছে ফেব্রুয়ারিতে মুক্তি পেতে যাচ্ছে ছবিটি। গত বছরের শেষ সপ্তাহে এসেছে ছবিটির ট্রেলার। তাতেই ঘোরতর আলোচনা, হয়তো মনপুরাকেও ছাড়িয়ে যেতে পারে স্বপ্নজাল। এতে অভিনয় করেছেন পরীমনি ও নবাগত ইয়াশ রোহান। এই দুজনের অভিনয়ের পাশাপাশি দর্শক দেখবেন শক্তিশালী অভিনেতা ফজলুর রহমান বাবু, শিল্পী সরকার অপু, ওয়াহিদা মল্লিক জলি, ইরেশ যাকেরের অভিনয়। নির্মাতা জানালেন, এইর মধ্যে সব কাজ শেষ। আসছে সপ্তাহে সেন্সরে যাবে ছবিটি। আগামী ৯ ফেব্রুয়ারি মুক্তি পরিকল্পনা করেছেন পরিচালক।
এ বছরও শাকিবের?
ব্যক্তিগত ও চলচ্চিত্র অঙ্গনের নানা ঘটনার মধ্য দিয়ে শাকিব খান পার করেছেন গত বছর। সমানতালে বেশ কয়েকটি ছবি দিয়েও ছিলেন আলোচনায়। এ বছরটাও শাকিবের দখলে থাকবে কি না, সেটাই দেখার বিষয়। ২০১৮–তে শাকিব অভিনীত মুক্তির অপেক্ষায় আছে নোলক, চালবাজ, আমি নেতা হব, অপারেশন অগ্নিপথ, মাস্ক ও শুটিংয়ের অপেক্ষায় থাকা বেশ কয়েকটি সিনেমা। এর মধ্যে দুটি সিনেমা যৌথ প্রযোজনার। যেগুলোতে শাকিবের বিপরীতে দেখা মিলবে কলকাতার নায়িকাদের। বাকি ছবিতে আছেন বুবলি, মিম ও ববি। আগের রেকর্ড বলে, শাকিব অভিনীত যৌথ প্রযোজনার বেশির ভাগ ছবিতেই লেগেছিল ‘হিট’ তকমা। এবারও তার ব্যতিক্রম হবে না বলেই মনে করছেন শাকিব-ভক্তরা।
তাসকিন আসছেন
গেল বছর ঢাকা অ্যাটাক ছবিতে খল চরিত্রে অভিনয় করে নিজেকে চিনিয়েছেন তাসকিন। এরই মধ্যে নতুন একটি ছবিতে অভিনয়ের জন্য চুক্তিবদ্ধও হয়েছেন। কিন্তু এরই মধ্যে তাসকিনের ভক্ত বনে যাওয়া দর্শকদের জন্য সুখবর হলো, তাসকিন অভিনীত আদি মুক্তি পাবে এ বছর। তানিম রহমান পরিচালিত এই ছবিটি নিয়ে প্রত্যাশা কম নয়। তো এবার নড়েচড়ে বসতে পারেন তাসকিন-ভক্তরা। সবকিছু ঠিক থাকলে আগামী ফেব্রুয়ারি বা মার্চে দেখা যেতে পারে আদি। আরেকটা কথা, আদিতে দেখা যাবে ঢাকা অ্যাটাক ছবির আরেক অভিনেতা এ বি এম সুমনকেও।
পূজা চেরির ‘দুই’
শুরুতেই বাজিমাত। সবকিছু ঠিক থাকলে এক বছরে দুটি ছবি মুক্তি পেতে পারে নবাগত নায়িকার পূজা চেরির। এরই মধ্যে মুক্তির অপেক্ষায় আছে যৌথ প্রযোজনার ছবি নুরজাহান। এই ছবিতে পূজার বিপরীতে অভিনয় করেছেন কলকাতার অদ্রিত। এদিকে বছর কয়েক আগের ব্যবসাসফল ছবি পোড়ামন-এর সিক্যুয়াল হিসেবে গত বছর শুটিং শুরু হয়েছে পোড়ামন ২-এর। এতে পূজা চেরির বিপরীতে আছে ছোট পর্দা থেকে অভিষেক হওয়া সিয়াম। দুটি ছবির প্রযোজনা সংস্থা জাজ মাল্টিমিডিয়া। প্রতিষ্ঠানটির চেয়ারম্যান আবদুল আজিজ জানালেন, দুটি ছবিই এ বছর মুক্তি পাবে।
পিছিয়ে নেই মাহি ও শুভ
গত বছরের ব্যবসাসফল ছবির ঢাকা অ্যাটাক-এরমাধ্যমে নতুন করে আলোচনায় এসেছেন অভিনেতা আরিফিন শুভ। এ বছর বেশ কয়েকটি ছবি মুক্তির কথা রয়েছে তাঁর। তবে সব মিলিয়ে আলোচনায় থাকবেন একটি সিনেমার গল্প দিয়ে। জনপ্রিয় অভিনেতা আলমগীর পরিচালিত এই ছবিটি নিয়ে আলোচনা শুরু হয়ে গেছে। এ বছরই মুক্তি পেতে পারে ছবিটি। মাহি আসবেন জান্নাত নিয়ে।
সুপার হিরো ‘বিজলী’
বেশ কিছুদিন ধরে মুক্তির অপেক্ষায় আছে ইফতেখার চৌধুরী পরিচালিত বিজলী ছবিটি। সুপার হিরো হিসেবে ছবিটির প্রচারণা চালানো হচ্ছে। দেশীয় ছবির বেলায় এ ধরনের প্রচারণা নতুন। সম্ভবত ছবিও। অভিনেত্রী ববি অভিনীত ও প্রযোজিত এই সিনেমায় তাঁর বিপরীতে অভিনয় করেছেন কলকাতার রণবীর। এ বছরই মুক্তি পেতে যাচ্ছে ছবিটি।
এবং হুমায়ূন আহমেদ
জনপ্রিয় কথাসাহিত্যিক হুমায়ূন আহমেদের উপস্থিতি আছে এ বছর। আরেকটু খোলাসা করা যাক। তাঁর জনপ্রিয় উপন্যাস দেবী অবলম্বনে একই নামে নির্মিত হয়েছে একটি ছবি। সরকারি অনুদানে নির্মিত ও জয়া আহসান প্রযোজিত এই ছবিটি পরিচালনা করেছেন অনম বিশ্বাস। অভিনয় করেছেন চঞ্চল চৌধুরী, জয়া আহসান, অনিমেষ আইচসহ অনেকেই। হুমায়ূন আহমেদের উপন্যাস থেকে বহু িদন পর চলচ্চিত্র উপভোগ করবেন দর্শক।
আরও কিছু অপেক্ষা
এরই মধ্যে মোস্তফা সরয়ার ফারুকী ঘোষণা দিয়েছেন শনিবার বিকেল নামে নতুন ছবি নির্মাণ করেছেন। এতে অভিনয় করছেন জাহিদ হাসান। দাড়ি রেখে সেই চরিত্র অনুযায়ী প্রস্তুতিও নিতে শুরু করেছেন এ অভিনেতা। এ ছাড়া গত বছরের শেষ দিকে হালদা দিয়ে আলোচনায় আসা অভিনেতা ও নির্মাতা তৌকীর আহমেদ নির্মাণ করছেন ফাগুন হাওয়ায় নামে একটি ছবি। ছবি দুটি নিয়ে দর্শকেরা মুগ্ধ হবেন এমনটাই আশা করছেন সবাই।
শেষ হইয়াও হইল না শেষ
এখানেই শেষ নয়। বছরজুড়ে আরও কিছু আলোচিত ছবি মুক্তি পাবে। যেমন আলগা নোঙর, মাটির প্রজার দেশে, জান্নাত, পাষান, ভালো থেকসহবেশ কিছু ছবি। তাই চোখকান খোলা রেখে দর্শকেরা অপেক্ষা করুন। বিনোদনের ক্ষুধা মেটানোর জন্য বছরটা খারাপ যাবে না। 
