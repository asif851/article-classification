
‘হোয়াটসঅ্যাপ’ ব্যবহার করেন বলিউডের অভিনেতা করন সিং গ্রোভার। করনের প্রেমিকা বলিউডের তারকা অভিনেত্রী বিপাশা বসুও ব্যবহার করেন সামাজিক যোগাযোগের মাধ্যম ‘হোয়াটসঅ্যাপ’। এই হোয়াটসঅ্যাপের কল্যাণেই সম্প্রতি জানা গেছে, বিপাশাকে করন কোন নামে ডাকেন!সম্প্রতি বলিউডের অভিনেতা করন সিং গ্রোভার হোয়াটসঅ্যাপে তাঁর প্রেমিকা বিপাশা বসুকে শুভেচ্ছা জানিয়েছেন। শুভেচ্ছা জানাতে গিয়ে করন লিখেছেন, হ্যাপি বার্থডে মাংকি। বাংলায় যার অর্থ দাঁড়ায় ‘শুভ জন্মদিন বাঁদর’!অবশ্য ভালোবেসে ডেকেছেন বলেই হয়তো বিপাশা এ নিয়ে কোনো উচ্চবাচ্য করেননি। অবশ্য প্রিয়তম মানুষটির মুখের ডাক তা যা-ই হোক না কেন তা মিষ্টিই লাগার কথা, হয়তো লেগেছেও তাই। আর এ কারণেই সম্ভবত বিপাশা জানিয়েছেন, তিনি জীবনে ‘বেবি’, লাভ, ডার্লিং—এসব বিশেষণ অনেকই শুনেছেন। সে তুলনায় করনের এই ‘মাংকি’ সম্বোধন তাঁর কাছে অসাধারণ লেগেছে।কিছুদিন আগে ‘ফিটনেস ফ্রিক’ বিপাশা বসু তাঁর একটি ছবি সামাজিক যোগাযোগমাধ্যমে পোস্ট করেছিলেন। সে ছবিতে বিপাশাকে জিমে ঠিক বাঁদরের মতোই ঝুলতে দেখা গিয়েছিল। হয়তো করন তাঁর প্রেমিকার সেই মুহূর্তের ছবিটি কল্পনা করেই এই ভালোবাসার পোস্টটি দিয়েছেন, কে জানে!অ্যালোন ছবিতে বিপাশা বসুর সঙ্গে জুটি বেঁধেছিলেন মডেল ও অভিনেতা করন সিং গ্রোভার। এ ছবিতে তাঁদের অভিনয়ের আবেগ যেন তাঁদের বাস্তব সম্পর্কের ঘনিষ্ঠতাকেই ফুটিয়ে তুলেছিল। আর ঠিক এই ছবির পর থেকে এখন পর্যন্ত পর্দার বাইরেও তাঁদের ঘনিষ্ঠতার বিষয়টি নিয়ে নানা খবর রটেছে। এবারের নববর্ষ উদ্‌যাপন করতে করন ও বিপাশা বসু গিয়েছিলেন থাইল্যান্ডে। সেখানে নববর্ষ উদ্‌যাপনের পাশাপাশি বিপাশা বসুর জন্মদিনও পালন করেছেন তাঁরা। এনডিটিভি। টাইমস অব ইন্ডিয়া।
