
ভক্তরাই তো তারকাদের প্রাণ। ভক্তদের ভালোবাসাতেই তো তাঁরা আজকের তারকা। সেই ভক্তদের ভালোবাসার প্রতিদানে কত তারকাই তো কত কিছু করেন। বলিউডের ‘কিং খান তো ভক্তকে নিয়ে আস্ত এক ছবিই বানিয়ে ফেললেন, নামটাও দিলেন ‘ফ্যান’! আর এবার, গায়িকা নেহা কক্কর যা করলেন, তাকে আপনি কী বলবেন—ভক্তের প্রতি ভালোবাসা, নাকি কিছু একটা করে মিডিয়ায় আলোচনায় আসা? সম্প্রতি এক গানের অনুষ্ঠানে ভালোবাসা ও প্রশংসার স্বীকৃতি হিসেবে তিনি তাঁর এক ভক্তকে দিয়েছেন নিজের হাতের একটি অত্যন্ত মূল্যবান হীরার আংটি! ‘কাপুর অ্যান্ড সনস’ ছবির ‘কার গ্যায়ি চুল’, ‘দিলওয়ালে’র ‘টুকুর টুকুর’ কিংবা ‘গাব্বার ইজ ব্যাক ছবির ‘আও রাজা’র মতো বেশ কিছু গানের জন্য জনপ্রিয়তা পেয়েছেন নেহা কক্কর। সম্প্রতি একটি জনপ্রিয় গানের অনুষ্ঠানে আমন্ত্রণ পেয়েছিলেন তিনি। সেখানেই ‘রূপালি’ নামের একজন প্রতিযোগীর পোশাকের ধরন, নাচের মুদ্রা এবং সর্বোপরি গানে এতটাই অভিভূত হন, মেয়েটির কাজের প্রশংসা করে ভালোবাসার স্বীকৃতিস্বরূপ নিজের হাতের মূল্যবান হীরার আংটিটি তাঁকে দিয়ে দেন। ঘটনাটি সম্পর্কে নেহা বলেন, ‘অন্য প্রতিযোগীরা তাদের নিজ নিজ সহকর্মীদের সঙ্গে যখন গানের মহড়ায় ব্যস্ত, রূপালি তখনো জানতেন না যে তাঁর সঙ্গে আমিও সেই অনুষ্ঠানে গান গাইব। দৃশ্যধারণের মাত্র এক দিন আগে তাকে অবাক করে দিতে চেয়েছিলাম আমি। বিষয়টি জানতে পেরে রূপালি ভীষণ আনন্দিত হয়েছিল। পরদিন আমরা একসঙ্গে গানটি পরিবেশন করি এবং আমি তার গানে এতটাই মুগ্ধ হই যে আমি তাকে আমার হীরার আংটিটাই দিয়ে দিই।’
এমন উপহার পেয়ে নেহার সেই ভক্তের অভিব্যক্তি কেমন হয়েছিল? খুব আনন্দিত এবং বিস্ময়ে অভিভূত হয়েছিলেন রূপালি। তবে এ কথা মানতে বাঁধা নেই, নেহা কক্কর খুব ভালো করেই জানেন কীভাবে ভক্তদের খুশি করতে হয়, কীভাবে ভালোবাসার প্রতিদান দিতে হয়। পাশাপাশি কীভাবে মিডিয়ার নজর কাড়তে হয়, সেটাও বেশ ভালোই জানেন তিনি।টাইমস অব ইন্ডিয়া।
