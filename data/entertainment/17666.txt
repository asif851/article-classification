
হলিউডের প্রভাবশালী তারকা দম্পতি অ্যাঞ্জেলিনা জোলি-ব্র্যাড পিটের সংসার ভাঙছে। অভিনেত্রী অ্যাঞ্জেলিনা জোলি বিচ্ছেদের জন্য আদালতে আবেদন করেছেন। গত সোমবার জোলির আইনজীবী রবার্ট অফার এ খবর সংবাদমাধ্যমে নিশ্চিত করেন। তিনি বিবিসিকে জানান, জোলি পারিবারিক স্বার্থেই যুক্তরাষ্ট্রের লস অ্যাঞ্জেলেসের একটি আদালতে বিচ্ছেদের এ আবেদন করেছেন। বিবাহবিচ্ছেদের এই আবেদনের মধ্য দিয়ে জোলি তাঁর দুই বছরের সংসারে ইতি টানতে যাচ্ছেন। হলিউডের এই অস্কারজয়ী অভিনেত্রী তাঁর আইনজীবীর বরাত দিয়ে জানিয়েছেন, বিচ্ছেদের বিষয়ে তিনি কোনো ধরনের মন্তব্য করতে চান না।মার্কিন ট্যাবলয়েড টিএমজির প্রতিবেদনে বলা হয়েছে, ব্র্যাড পিটের জীবনযাপনের ধরনে জোলি বিরক্ত। জোলি মনে করছেন, তাঁর স্বামীর অতিরিক্ত মদ্যপান সন্তানদের ওপর বিরূপ প্রভাব ফেলছে। তাই বিচ্ছেদের আবেদনের সঙ্গে জোলি তাঁর ছয় সন্তানের অভিভাবকত্বও চেয়েছেন। তা ছাড়া, সন্তানদের প্রতি ব্র্যাড পিটের উদাসীনতাও বিচ্ছেদের আরেকটি কারণ বলে জোলির ঘনিষ্ঠ এক সূত্র টিএমজিকে জানায়। অন্যদিকে সেলেববাজ নামের আরেকটি ট্যাবলয়েড পিট-জোলির বিচ্ছেদের কারণ হিসেবে জোলির শারীরিক অবস্থাকে দায়ী করছে। অভিনেতা ব্র্যাড পিটের এক ঘনিষ্ঠজন ওই ট্যাবলয়েডকে জানান, জোলি নাকি তাঁর স্বাস্থ্যের ব্যাপারে মোটেও সচেতন নন। ক্যানসারের সঙ্গে লম্বা সময় লড়াই করা এ অভিনেত্রী নাকি অতিরিক্ত ধূমপান করেন। এর ফলে অতিরিক্ত রাগ ও পারিবারিক কলহ দিন দিন বেড়েই যাচ্ছিল। তাই জোলির ওপর এ নিয়েই বিরক্ত ব্র্যাড পিট। তবে জোলির আইনজীবী এটা নিশ্চিত করেছেন যে, এই দুই তারকার বিচ্ছেদ কোনো পরকীয়া-সংক্রান্ত কারণে হচ্ছে না।২০০৪ সালে মিস্টার অ্যান্ড মিসেস স্মিথ ছবির শুটিং সেট থেকে ব্র্যাড পিট ও অ্যাঞ্জেলিনা জোলির প্রেম শুরু। এরপর থেকে তাঁরা একসঙ্গেই থাকতেন। ২০১৪ সালের আগস্টে অনাড়ম্বর আয়োজনে বিয়ে করেন ‘ব্র্যাঞ্জোলিনা’ হিসেবে আলোচিত এ জুটি। তাঁদের সংসারে রয়েছে ছয় সন্তান—ম্যাডক্স (১৫), প্যাক্স (১২), জাহারা (১১), শিলোহ (১০), নক্স (৮), ভিভিয়েন (৮)। প্রথম তিন সন্তান দত্তক নেওয়া।ব্র্যাড পিট বর্তমানে তাঁর অভিনয় ও রিসোর্ট ব্যবসা নিয়ে ব্যস্ত। তিনি কাজ করছেন তিনটি নতুন ছবিতে। আর অ্যাঞ্জেলিনা জোলি চালিয়ে যাচ্ছেন তাঁর দাতব্য কর্মকাণ্ড। ৯ সেপ্টেম্বর এ অভিনেত্রী জাতিসংঘের শরণার্থীবিষয়ক হাইকমিশনের (ইউএনএইচসিআর) বিশেষ প্রতিনিধি ও শুভেচ্ছা দূত হিসেবে জর্ডানের আজরাকে অবস্থিত সিরিয়ান উদ্বাস্তু শিবির পরিদর্শনে যান। ২০১২ সাল থেকে জোলি কাজ করছেন ইউএনএইচসিআরের শুভেচ্ছা দূত হিসেবে। তা ছাড়া, সম্প্রতি তিনি লন্ডন স্কুল অব ইকোনমিক্সের অতিথি প্রভাষক হিসেবেও যোগ দিয়েছেন।গুঞ্জন ছড়িয়েছে, তাঁদের এই বিচ্ছেদ হবে হলিউডের সবচেয়ে ব্যয়বহুল বিবাহবিচ্ছেদ। কারণ, পিট ও জোলি একসঙ্গে প্রায় ৪০০ মিলিয়ন মার্কিন ডলার সমমূল্যের সম্পদের মালিক।
