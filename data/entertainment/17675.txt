
‘আমি বাবার গানের খাতা চুরি করে গান গাওয়া শুরু করেছিলাম। তারপর রেডিও টেলিভিশনে নিয়মিত গান করেছি। কিন্তু এখনো পূর্ণাঙ্গ শিল্পী নই। এখনো নিয়মিত তিন ঘণ্টা রেওয়াজ করি। আমার স্ত্রীকে বলা আছে ওই সময় আমাকে যেন কেউ না ডাকে। কেউ মারা গেলেও যেন আমাকে ওই তিন ঘণ্টা পরে জানানো হয়। আমি মনে করি, সংগীত আত্মাকে পবিত্র করে। সংগীতচর্চা করতে এলে অসৎ হওয়া যাবে না।’ সংবর্ধনা শেষে এভাবেই নিজের সংগীতজীবনের কথা বলছিলেন লোকসংগীতশিল্পী রথীন্দ্রনাথ রায়।
আজ শনিবার বাংলাদেশ শিল্পকলা একাডেমির সংগীত ও নৃত্যশালা মিলনায়তনে এই শিল্পীকে সংবর্ধনা দেয় লোকাঙ্গন সাংস্কৃতিক সংগঠন। সংগঠনটির চতুর্থ প্রতিষ্ঠাবার্ষিকী উপলক্ষে আজ সন্ধ্যায় আয়োজিত এ অনুষ্ঠানে প্রধান অতিথি ছিলেন ইন্টারন্যাশনাল থিয়েটার ইনস্টিটিউটের সভাপতি রামেন্দু মজুমদার। আলোচক হিসেবে উপস্থিত ছিলেন বাংলাদেশ সংগীত সমন্বয় পরিষদের সাধারণ সম্পাদক বিশ্বজিৎ রায়। অনুষ্ঠানে সভাপতিত্ব করেন লোকাঙ্গনের সভাপতি নারায়ণ চন্দ্র শীল।অনুষ্ঠানে প্রধান অতিথি বলেন, ‘রথীন্দ্রনাথ রায় তার পিতা হরলাল রায়ের মুখ উজ্জ্বল করেছেন। তিনি এ দেশের লোকসংগীতকে আরও বেশি সমাদৃত করেছেন এবং আন্তর্জাতিক পর্যায়ে নিয়ে গেছেন। আমি তাঁর আরও সাফল্য কামনা করি।’সংবর্ধনা শেষে লোকাঙ্গনের শিল্পীরা সংগীত পরিবেশন করেন।
