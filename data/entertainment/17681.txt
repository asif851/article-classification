
সত্য ঘটনা নিয়ে যেমন ছবি তৈরি হয়, তেমনি কোনো কোনো ছবি সমাজের চিত্রও পাল্টে দেয়। সম্প্রতি ভারতে ২০০০ টাকার নোটে গোলাপি রং দেওয়ায় ‘পিংক’ ছবির তারকা অমিতাভ বচ্চন বললেন, এটি তাঁর ছবি থেকেই অনুপ্রাণিত হয়ে করা হয়েছে।
বর্তমানে প্রধানমন্ত্রী নরেন্দ্র মোদি ভারতে ৫০০ ও ১০০০ রুপির নোট বাতিল ঘোষণা করেন। ভারতীয় সরকার কালো রুপি, দুর্নীতি ও জালনোট রোধে এই পদক্ষেপ নিয়েছে বলে জানায়। এ ঘোষণায় আলোচনা-সমালোচনা শুরু হয় ভারতজুড়ে। সরকারের পক্ষ থেকে ১০০০ রুপির নোটকে ২০০০ রুপিতে রূপান্তরের ঘোষণাও দেওয়া হয়, যার রং হবে গোলাপি (পিংক)। এ ঘোষণা শুনে ‘পিংক’ ছবির অভিনেতা অমিতাভ বচ্চন টুইট করেন, ‘নতুন ২০০০ টাকার নোটের রং গোলাপি। এটা “পিংক” ছবির প্রভাব!’ তবে আসলেই ‘পিংক’ ছবি দিয়ে অনুপ্রাণিত হয়ে এটা করা হয়েছে কি না, তা নিশ্চিত হওয়া যায়নি।বর্তমানে বিগ বি ‘সরকার থ্রি’ ছবির কাজে ব্যস্ত। রাম গোপাল ভার্মা পরিচালিত ছবিটি আগামী বছর মুক্তি পাবে। ছবিটিতে আরও অভিনয় করেছেন জ্যাকি শ্রফ, মনোজ বাজপেয়ি ও ইয়ামি গৌতম। হিন্দুস্তান টাইমস।
