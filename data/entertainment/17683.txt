
ঢাকার প্রেক্ষাগৃহের পর্দায় আবার দেখা যাবে রেসলিং তারকা ‘দ্য রক’কে। ‘দ্য রক’ নামে পরিচিত ডোয়াইন জনসন এবার অভিনয় করেছেন ‘র‍্যামপেজ’ ছবিতে। যুক্তরাষ্ট্রের পাশাপাশি ছবিটি মুক্তি পাচ্ছে বাংলাদেশের স্টার সিনেপ্লেক্সে। বৈজ্ঞানিক কল্পকাহিনিভিত্তিক এই ছবি তৈরিতে খরচ হয়েছে ১২ কোটি ডলার। ছবিটি পরিচালনা করেছেন ব্র্যাড পেটন। ডোয়াইন জনসন তো আছেনই, সঙ্গে আরও আছেন নাওমি হ্যারিস, মার্লে শেলটন, জেফ্রি ডিন মরগ্যান, জ্যাক লেসি প্রমুখ।
বিধ্বংসী এক দানব গরিলাকে ঘিরে এই ছবির গল্প। প্রিমাটোলজিস্ট ডেভিস ওকোয়ে জন্মের পর থেকে এই গরিলাকে লালন-পালন করেন। একবার এই গরিলার ওপর একটি পরীক্ষা চালানোর পর সে বিশালাকার ভয়ানক এক দানবে রূপান্তরিত হয়। ক্রমান্বয়ে সে তার ধ্বংসলীলা চালিয়ে যায়। একের পর এক শহর, স্থাপনা ধ্বংস করতে থাকে। ওকোয়ের টিম চেষ্টা চালায় তাকে নিয়ন্ত্রণে আনার। কিন্তু কোনো কিছুতেই আটকানো যায় না তাকে। শুরু হয় তার হাত থেকে পৃথিবীকে রক্ষার ভয়ংকর এক লড়াই। শেষ পর্যন্ত কে জিতবে এ লড়াইয়ে?
রেসলিংয়ের জগতে দারুণ জনপ্রিয় একটি নাম ‘দ্য রক’। ২০০১ সালে প্রথম অভিনয় করেন হলিউডের ছবিতে। নাম ‘দ্য মাম্মি রিটার্নস’। প্রথম ছবিতেই প্রশংসা আর প্রশংসা। রেসলিংয়ের মতো অল্প দিনেই নিজের জন্য মজবুত আসন গড়েছেন চলচ্চিত্রে। এরই মধ্যে অভিনয় করেছেন অর্ধশতাধিক ছবিতে। তাঁর অভিনীত ‘ফাস্ট অ্যান্ড ফিউরিয়াস’ সিরিজসহ কয়েকটি ছবি বক্স অফিসে দারুণ সাফল্য পায়।
২০১৬ সালে হলিউডের সর্বোচ্চ পারিশ্রমিক পাওয়া অভিনেতা ছিলেন তিনি। ২০০২ সালে ‘দ্য স্করপিয়ন কিং’ ছবিতে সাড়ে ৫০ লাখ ডলার পারিশ্রমিক নিয়ে রেকর্ড গড়েছিলেন। সব মিলিয়ে দিনে দিনে হলিউডের তাঁর সাফল্যের পারদ ওপরের দিকে উঠছে। বাড়ছে ছবির সংখ্যাও।
