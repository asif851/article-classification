
সংগীত সংগঠন সমন্বয় পরিষদের দর্শনীর বিনিময়ে নিয়মিত অনুষ্ঠানে শুক্রবার লালনের গান পরিবেশন করেন শিল্পী শাহনাজ বেলী ও রাধারমণের গান গেয়ে শোনান শিল্পী বিশ্বজিৎ রায়।
শুক্রবার সন্ধ্যায় শিল্পকলা একাডেমির জাতীয় সংগীত, নৃত্য ও আবৃত্তি কলা কেন্দ্রে অনুষ্ঠিত এ আয়োজনে প্রাক্‌-কথনে অংশ নেন সংগীতশিল্পী ইন্দ্রমোহন রাজবংশী ও মাহমুদ সেলিম।
এরপর শুরু হয় গানের পালা। শাহনাজ বেলী গেয়ে শোনান লালনের ‘কবে হবে সজল বরষা, বসে আছি সেই ভরসায়’, ‘পাখি কখন জানি উড়ে যায়’, ‘আমি একদিনও না দেখিলাম তারে’, ‘কেন জিজ্ঞাসিলে খোদার কথা’, ‘জাত গেল জাত গেল’, ‘তোরা কেউ যাসনে ও পাগলের কাছে’-সহ বেশ কয়েকটি লালনের গান। বিশ্বজিৎ রায়ের কণ্ঠে শোনা যায় রাধারমণের ‘পতিতপবনে নাম শুনিয়া’, ‘আমার সাধনের ধন গেল অকারণ’, ‘আমার শ্যাম জানি কই রইলো গো’, ‘গৌর নামের চলছে গাড়ি’, ‘পাষাণ মনরে বুঝাইও’, ‘সুরধনির কিনারায় সোনার নূপুর দিয়া পায়’-সহ নানা গান।
