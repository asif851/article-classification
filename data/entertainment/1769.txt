
জব চার্নকের সুতানটি থেকে শহর কলকাতা এমনিতেও অনেক পুরোনো শহর। কিন্তু বিদ্যা বালানের কাছে এ শহরের প্রাচীনত্ব ভিন্ন মাত্রিক। এর আগেও কলকাতায় শুটিং করেছেন বলিউডের এই অভিনেত্রী। ‘কাহানি’ ছবির জন্য কলকাতা চষে ফেলেছিলেন সেসময়। আবারও তিনি ফিরছেন শহর কলকাতায়, নতুন ছবির শুটিংয়ে; কিন্তু ভিন্ন এক নতুন চেহারায়।বলিউডের অভিনেত্রী বিদ্যা বালানের সঙ্গে এবার দেখা যাবে তারকা অভিনেতা অমিতাভ বচ্চন এবং নওয়াজউদ্দিন সিদ্দিকিকে। সুজয় ঘোষের এই ছবির নাম ‘তিন’ এ। ছবিটি পরিচালনা করছেন রিভু দাশ গুপ্ত।এ প্রসঙ্গে বিদ্যা বালান বলেছেন, ‘ছবিটিতে আমি একজন পুলিশ অফিসারের চরিত্রে অভিনয় করছি। এই চরিত্রটি আমার জন্য একেবারেই নতুন। ছবিটি নিয়ে আমি ভীষণ আশাবাদী, কারণ স্ক্রিপ্টটি সত্যিই দারুণ।’ তিনি বলেন, ‘এ ছবির মাধ্যমে কলকাতায় আবারও শুটিং করার সুযোগ পাব আমি। সঙ্গে থাকবেন বচ্চন সাহেব, নওয়াজউদ্দিন সিদ্দিকি এবং সুজয়।’‘তিন’ ছবির মাধ্যমে ‘ডার্টি পিকচার’ ছবির অভিনেত্রী বিদ্যার সঙ্গে নওয়াজউদ্দিন এবং সুজয়ের পুনর্মিলন ঘটবে। এর আগে তাঁরা ২০০৯ সালে ‘কাহানি’ ছবিতে একসঙ্গে কাজ করেছিলেন।সাঁইত্রিশ বছর বয়সী বলিউডের অভিনেত্রী বিদ্যা এও জানিয়েছেন, এ ছবিতে মোটামুটি ‘কাহানি’ ছবির মানুষগুলোই কাজ করছেন। ‘কাহানি’ ছবির মতো এই ছবিটিও পশ্চিমবঙ্গের কলকাতায় শুটিং করা হচ্ছে।
বিদ্যা বলেছেন, কলকাতা এবং ছবির দলের ক্ষেত্রে মিল থাকলেও ‘তিন’ ছবিটি সম্পূর্ণ ভিন্ন ধরনের। তিনি আরও বলেন, ‘সুজয়ের সঙ্গে কাজ করে সব সময়ই খুব আনন্দ হয়। সঙ্গে থাকছেন বচ্চন সাহেব আর নেওয়াজ, তাহলে তো আর কথাই নেই।’কলকাতার প্রতি বরাবরই টান দেখা গেছে বিদ্যা বালানের; অবশ্য এর সঠিক কারণটি তিনি নিজেও বলতে পারেন না।অমিতাভ বচ্চনের সঙ্গে বিদ্যা বালান ২০০৯ সালে ‘পা’ ছবিতে অভিনয় করেছিলেন এ ছবিতে অমিতাভের মায়ের চরিত্রে অভিনয় করেছিলেন বিদ্যা। জিনিউজ।
