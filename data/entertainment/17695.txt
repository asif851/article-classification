
১১ নভেম্বর কলকাতার নেতাজি ইনডোর স্টেডিয়ামে কলকাতা চলচ্চিত্র উৎসবের উদ্বোধন করা হয়েছে। উৎসবকে ঘিরে এদিন স্টেডিয়ামে বসেছিল তারকার মেলা। ছিল বলিউড আর টালিউডের একঝাঁক তারকার উপস্থিতি।সন্ধ্যায় নেতাজি স্টেডিয়ামে প্রদীপ জ্বালিয়ে এই চলচ্চিত্র উৎসবের উদ্বোধন করেন বলিউড তারকা অমিতাভ বচ্চন। উপস্থিত ছিলেন বলিউড তারকা শাহরুখ খান, জয়া বচ্চন, সঞ্জয় দত্ত, কাজল, পরিনীতি চোপড়া, টালিউডের পরিচালক গৌতম ঘোষ, হরনাথ চক্রবর্তী, সন্দ্বীপ রায়, ঋতুপর্ণা সেনগুপ্ত, চিরঞ্জিৎ চক্রবর্তী, নুসরাত জাহান, দেব, ইন্দ্রাণী হালদার, কোয়েল, সোহম প্রমুখ। উপস্থিত ছিলেন পশ্চিমবঙ্গের মুখ্যমন্ত্রী মমতা বন্দ্যোপাধ্যায়। অমিতাভ বচ্চন বলেন, ‘আমার অনুরোধ, ছবি তৈরিতে আরও এগিয়ে আসতে হবে নারীদের। আমি চাই কলকাতায় আরও বেশি করে নারীদের নিয়ে নারী পরিচালিত ছবি তৈরি হোক।’শাহরুখ খান বলেন, ‘আমি তো আপনাদের সঙ্গে আছি। পশ্চিমবঙ্গের ব্র্যান্ড অ্যাম্বাসেডর। না এসে কি থাকতে পারি?’কলকাতার এই আন্তর্জাতিক চলচ্চিত্র উৎসব এবার ২২ বছরে পা দিল। এত দিন উদ্বোধনী ছবি হিসেবে প্রদর্শিত হয়েছে ভিন ভাষার ছবি। কিন্তু এবারই প্রথম উদ্বোধনী ছবি হিসেবে প্রদর্শিত হয় বাংলা ভাষার ছবি। ছবির নাম বেঁচে থাকার গান। ছবিটি পরিচালনা করেছেন অভিজিৎ গুহ ও সুদেষ্ণা রায়।এবারের উৎসবে যোগ দিয়েছে ৬৫টি দেশের ১৫৬টি ছবি। ছবি দেখানো হচ্ছে কলকাতার ১৩টি প্রেক্ষাগৃহে। এবারের উৎসবে বাংলাদেশ থেকে যোগ দিয়েছে তৌকীর আহমেদ পরিচালিত একটি ছবি।
