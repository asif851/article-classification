
মোশাররফ করিম। জনপ্রিয় অভিনয়শিল্পী। এখন তিনি দারুণ ব্যস্ত ঈদের কাজ নিয়ে। প্রতিদিনই সকাল থেকে প্রায় মধ্যরাত পর্যন্ত কাজ করছেন। আর এই কাজ হলো অভিনয়।এবার ঈদে আমার অভিনীত নাটক...বাংলাভিশনে প্রচারিত হবে সাগর জাহানের রচনা ও পরিচালনায় ছয় পর্বের নাটক সিকান্দার বক্স এখন বিরাট মডেল। মাসুদ সেজানের একটি নাটক করলাম দ্য নিউ হাতেম আলী। এনটিভিতে রেদওয়ান রনির রচনা ও পরিচালনায় সাত পর্বের একটি নাটক যাবে, নাম মানিব্যাগ। মাবরুর রশিদের পরিচালনায় করলাম দি অ্যাক্টর। লাভলু ভাইয়ের (সালাহউদ্দিন লাভলু) একটি নাটক করেছি। এ ছাড়া আরও অনেকগুলো কাজ করলাম। পুরো রমজান মাস খুব ব্যস্ততায় কেটেছে।জীবনের যে সময়টা ফিরে পেতে চাই...চলে যাওয়া সব সময়ই তো ফিরে পেতে চাই! এই তো ফারুক আহমেদের সঙ্গে বসে কথা হচ্ছিল, আড্ডা আমরা খুব মিস করি। আগে সময়টা অফুরন্ত ছিল, এখন এত ব্যস্ততা! বর্তমানটা যে ভালো লাগে না, তা নয়। কাজের কাঠামোগত, পরিবেশগত পরিবর্তন হলে আরও বেশি আনন্দ নিয়ে কাজ করতে পারতাম।‘কাজের কাঠামোগত, পরিবেশগত পরিবর্তন’ বলতে যা বোঝাতে চাইছি...পুরো কাজটাই গোছানো হলে ভালো লাগে। একজন অভিনেতা জানবেন তাঁর কাজটুকু কী, সে অনুযায়ী প্রস্তুতি নেবেন। পরিচালক যখন বলবেন ‘স্ট্যান্ডবাই’, তখন পুরো সেট স্ট্যান্ডবাই হবে। এমনকি যে ছেলেটি চা দিচ্ছে, সে-ও। নানা ধরনের নির্বুদ্ধিতার পরিচয় আমরা দিই। কিন্তু এটা তো বুঝতে হবে—একটু গুছিয়ে কাজ করার জন্য টাকা খরচ হয় না। সব মিলিয়ে অভিনয়ের পরিবেশটা উন্নত হওয়া দরকার।যখন ক্যামেরার সামনে দাঁড়াই...একেবারে অন্য কেউ হয়ে যাই বললে একটা বড় ধরনের চাপাবাজি হবে! চরিত্রের সঙ্গে খুব বেশি বিলীন হয়ে গেলে তো কাজটি ভালো হবে না। একজন অভিনেতাকে সচেতন থেকেই চরিত্রে ডুব দিতে হয়। হুবহু বাস্তবটা তুলে ধরলে তো সেটা আর্ট হবে না। তাহলে রাস্তায় মানুষ চা খাচ্ছে, হাঁটছে—এসব ভিডিও করেই নাটক বানিয়ে ফেলা যেত!‘কানামাছি, তুমি আমি, যে যার মতো’...খুব প্রিয় একটি গান। আমার কাছে কানামাছি একই সঙ্গে স্বপ্নও। যে যার মতো খেলছি। ভাবছি, ‘হুম, আনন্দে আছি।’ নিজের সঙ্গে একটা লুকোচুরি খেলা আর কি...ঈদের পরিকল্পনা...কোনে পরিকল্পনা নেই! আমি কখনোই কোনো পরিকল্পনা করতে পছন্দ করি না। যা ইচ্ছে হয়, করি। ঈদের পরিকল্পনার দায়িত্ব আপাতত আমার স্ত্রীর। ও-ই যা করার করছে। মো. সাইফুল্লাহ
