
লোকার্নো চলচ্চিত্র উৎসবের ‘আর্টে ইন্টারন্যাশনাল প্রাইজ’ জিতেছে বাংলাদেশি পরিচালক রুবাইয়াত হোসেনের নির্মিতব্য ছবি মেড ইন বাংলাদেশ। চলতি বছরের মে মাসে উৎসবের ওপেন ডোরস হাবে নির্বাচিত হয় তাঁর নির্মিতব্য এই ছবি। গত মঙ্গলবার উৎসবে ঘোষণা করা হয় এ পুরস্কার।গত বছর ওপেন ডোরস হাবে নির্বাচিত হয়েছিল বাংলাদেশের নির্মাতা কামার আহমাদ সাইমন ও ইশতিয়াক জিকোর দুটি চলচ্চিত্র। এ বছর দক্ষিণ এশিয়ার অন্যান্য দেশের ছবির সঙ্গে জায়গা করে নেয় বাংলাদেশের মেড ইন বাংলাদেশ। সুইজারল্যান্ড থেকে পরিচালক রুবাইয়াত হোসেন প্রথম আলোকে বলেন, পুরস্কার হিসেবে তাঁরা পাচ্ছেন ছয় হাজার ইউরো।দক্ষিণ-পূর্ব এশিয়ার যে দেশগুলোয় মুক্ত চলচ্চিত্রের চর্চা নেই বললেই চলে, সেসব দেশের চলচ্চিত্র নির্মাতাদের সহায়তার জন্যই কাজ করছে লোকার্নো চলচ্চিত্র উৎসবের ওপেন ডোরস হাব। সুইস এজেন্সি ফর ডেভেলপমেন্ট অ্যান্ড কো-অপারেশনের (এসডিসি) সহায়তায় ওপেন ডোরস কার্যক্রম পরিচালনা করে সুইজারল্যান্ডের লোকার্নো চলচ্চিত্র উৎসব। সহযোগী হিসেবে আছে একাধিক এশীয় ও ইউরোপীয় প্রতিষ্ঠান।একজন মধ্যবিত্ত নারী ও পোশাকশ্রমিকের কাহিনি নিয়ে গত বছর মুক্তি পায় রুবাইয়াত হোসেনের ছবি আন্ডার কনস্ট্রাকশন। একজন সংগ্রামী নারী পোশাকশ্রমিককে নিয়ে এবার তিনি নির্মাণ করতে যাচ্ছেন মেড ইন বাংলাদেশ। এর মূল চরিত্রে অভিনয় করবেন রিকিতা নন্দিনী। পরিচালক বলেন, তহবিল সংগ্রহ শেষ হলে আগামী বছর ছবিটির শুটিং শুরু করবেন তাঁরা।উল্লেখ্য, এর আগে নরওয়ে ও ফ্রান্স থেকে দুটি অনুদান পেয়েছে নির্মিত এই ছবিটি।
 
