
সবকিছু ঠিকঠাক। দূতাবাস থেকে পাওয়া গেছে প্যারিসের ভিসা। কিন্তু শেষ মুহূর্তে বাধা হয়ে দাঁড়ায় ঠান্ডা আবহাওয়া। আর তাই কয়েক বছর বিরতির পর নতুন সিনেমার শুটিং করা হয়ে উঠল না চিত্রনায়িকা পূর্ণিমার। আজ রোববার সকালে প্রথম আলোর সঙ্গে আলাপে এমনটাই জানালেন এই চিত্রনায়িকা।
পূর্ণিমা সর্বশেষ শুটিং করেছিলেন ‘ছায়া-ছবি’ সিনেমার। মুহাম্মদ মোস্তফা কামাল রাজ পরিচালিত এই সিনেমায় পূর্ণিমার সহশিল্পী ছিলেন আরিফিন শুভ। আর তাঁর অভিনীত মুক্তি পাওয়া সিনেমার মধ্যে আছে ইফতেখার ফাহমীর ‘টু বি কন্টিনউড’। পূর্ণিমা যে সিনেমার মধ্য দিয়ে অভিনয়ে ফেরার ইঙ্গিত দিয়েছিলেন, তার নাম ‘ভবঘুরে’। পরিচালক স্বপন আহমেদ। তিনি ‘লালটিপ’ ও ‘পরবাসিনী’ নামের আরও দুটি সিনেমার পরিচালক। প্যারিসে ঘটে যাওয়া একটি সত্য ঘটনা অবলম্বনে ছবিটি নির্মিত হবে বলে জানান এই নির্মাতা।
পূর্ণিমা বলেন, ‘অনেক ঠান্ডার কারণে শুটিং স্থগিত করা হয়েছে। তাই প্যারিস যাওয়া হলো না। আমাদের সিনেমার শুটিংয়ের জন্য এই আবহাওয়া মোটেও উপযোগী না। দেখা যাবে, প্যারিস গেলে শুটিং না করে বসে থাকতে হবে। তাই সিনেমার শুটিং পিছিয়ে দেওয়া হয়েছে। শুনেছি, আগামী এপ্রিলে পরিচালক এই সিনেমার কাজ শুরু করবেন।’
চিত্রনায়িকা পূর্ণিমার বহুদিন ধরে সিনেমায় অভিনয়ের কোনো খবর নেই। তবে অভিনয়ের অন্য সব মাধ্যমে তাঁর বিচারণ চোখে পড়ার মতো। বিজ্ঞাপনচিত্র, স্টেজ প্রোগ্রাম, রিয়্যালিটি শোর বিচারকসহ আরও নানা ধরনের কাজ নিয়ে প্রতিনিয়ত ভক্ত ও দর্শকদের যোগাযোগ হচ্ছে তাঁর। এপ্রিলে আগে নতুন কোনো সিনেমায় দেখা যাবে কি না, জানতে চাইলে পূর্ণিমা বলেন, ‘হতেও পারে। এর মধ্যে যদি ভালো কোনো সিনেমায় অভিনয়ের প্রস্তাব পাই, তাহলে অবশ্যই করব। এই সিনেমার জন্য অপেক্ষার কিছু নেই। সিনেমা ছাড়াও তো অনেক কাজ করছি।’
