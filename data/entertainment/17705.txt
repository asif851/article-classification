



ছোট পর্দার তারকা তৌসিফ মাহবুব বিয়ে করছেন।
পাত্রী জান্নাতুল ফেরদৌস সুষমা।
গায়েহলুদ ও মেহেদি অনুষ্ঠানে এসেছিলেন অনেক তারকা।


ছোট পর্দার তারকা তৌসিফ মাহবুব বিয়ে করছেন। পাত্রী জান্নাতুল ফেরদৌস সুষমা। পরশু শুক্রবার সন্ধ্যায় হবে বিয়ের অনুষ্ঠান। বউভাত হবে সোমবার। তার আগে গতকাল মঙ্গলবার সন্ধ্যায় রাজধানীর ধানমন্ডির একটি পার্টি সেন্টারে গায়েহলুদ ও মেহেদি অনুষ্ঠান আয়োজন করা হয়। তৌসিফ ও সুষমার গায়েহলুদ ও মেহেদি অনুষ্ঠানে এসেছিলেন ছোট পর্দার এ প্রজন্মের অনেক তারকা। দেখে মনে হয়েছে, পার্টি সেন্টারজুড়ে তারকাদের মেলা বসেছে।
তৌসিফ মাহবুব বলেন, ‘হঠাৎ করেই আয়োজন করেছি। সবকিছু আমাকেই করতে হচ্ছে। যতটা পারছি, ফোন করে সবাই আমন্ত্রণ জানিয়েছি। গায়েহলুদ ও মেহেদি অনুষ্ঠান খুব বড় আকারে করতে পারিনি। আমার আর সুষমার দুই পরিবারের কাছের মানুষজন ও বন্ধুরা এসেছেন। পুরোটাই ঘরোয়া আয়োজন।’
এর আগে প্রথম আলোকে ফোন করে তৌসিফ মাহবুব বলেন, ‘আজ আমার গায়েহলুদ হবে, আর বিয়ে হবে শুক্রবার। আমাদের জন্য দোয়া করবেন।’
সুষমার সঙ্গে তৌসিফের পরিচয় অনেক দিনের। তৌসিফের ভাষায়, ‘তা প্রায় সাড়ে তিন বছর তো হবেই। তবে আমাদের বিয়ে হচ্ছে পারিবারিকভাবেই।’ মিরপুরের মেয়ে সুষমা বাংলাদেশ ইউনিভার্সিটি অব বিজনেস অ্যান্ড টেকনোলজিতে (বিইউবিটি) বিবিএ পড়ছেন।
তৌসিফ বললেন, ‘নাটকের কাজ নিয়ে খুব ব্যস্ত। তার মাঝে বিয়ের জন্য এতটুকু সময় বের করেছি। এখনো অনেক দাওয়াত বাকি। ফোনে ফোনে সবাইকে আমন্ত্রণ জানাচ্ছি। বিয়ে-বউভাত শেষ করেই আবার শুরু হবে কাজ।’
