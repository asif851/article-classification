
বিদ্যা বালানের নতুন ছবি বেগম জান মুক্তির দিন দোরগোড়ায়। আগামী এপ্রিলে মুক্তি পাচ্ছে সিনেমাটি। দেশ ভাগ নিয়ে তৈরি বাংলা ছবি রাজকাহিনীর হিন্দি সংস্করণ এটি। ছবির প্রচারে এখন বেশ ব্যস্ত বিদ্যা। ছুটছেন ভারতের এ–প্রান্ত থেকে ও–প্রান্ত। সম্প্রতি ঘুরে গেলেন কলকাতাও। প্রচারকাজ শেষে সেখান থেকে আবার ফিরে যান মুম্বাইয়ে। কিন্তু বিদ্যা কি জানতেন, তাঁর সঙ্গে দেখা করতে সেই কলকাতা থেকেই ছুটে আসবেন এক ভক্ত? বয়স তাঁর শত ছুঁইছুঁই। শতবর্ষী ভক্তের সঙ্গে দেখা করে তাই হয়ে গেলেন কিছুটা আবেগপ্রবণ।ভক্তের নাম জয়ন্তী ভাই মেহতা। নিজের ১০০তম জন্মবার্ষিকীতে প্রিয় অভিনেত্রীর সঙ্গে দেখা করতে এলেন কলকাতা থেকে মুম্বাই। অনেক দিন থেকেই বিদ্যার সঙ্গে দেখা করার ইচ্ছা ছিল, তা আর হয়ে ওঠেনি। শতবর্ষের দিনে পূরণ হলো আশা। বিদ্যার সঙ্গে দেখা করতে পেরে খুবই আনন্দিত মেহতা। শুধু তা-ই নয়, নিজেকে সম্মানিতও মনে করছেন তিনি। মেহতা কেমন ভক্ত বিদ্যার? একটি কথাতেই তা প্রকাশ করলেন। বিদ্যা বালান অভিনীত পরিনীতি ছবিটি ১০০ বারের বেশি দেখেছেন তিনি। এই ভক্তের সঙ্গে প্রিয় তারকার দেখা হওয়ার ক্ষণটি হয়ে ওঠে হৃদয়স্পর্শী। মেহতার চোখে তখন চিকচিক করছিল অশ্রু।আগামী ১৪ এপ্রিল মুক্তি পাবে বেগম জান। এতে বিদ্যা ছাড়াও অভিনয় করেছেন নাসিরুদ্দিন শাহ, গওহর খান, পল্লবী সারদা, রজিত কাপুর প্রমুখ। পরিচালনা করেছেন সৃজিত মুখার্জি।
 
