
দ্য ইন্টারন্যাশনাল অ্যাসোসিয়েশন অব উইমেন ইন রেডিও অ্যান্ড টেলিভিশন (আইএডব্লিউআরটি) পুরস্কৃত করল ফারজানা ববি পরিচালিত প্রামাণ্যচিত্র বিষকাঁটাকে। ১৭ সেপ্টেম্বর ভারতের নয়াদিল্লিতে আইএডব্লিউআরটির বিয়্যানালে এ পুরস্কার ঘোষণা করা হয়।আইএডব্লিউআরটি বিয়্যানালে প্রতি দুই বছর পরপর ‘আইএডব্লিউআরটি ডকুমেন্টারি অ্যাওয়ার্ড কমপিটিশন’-এর আয়োজন করা হয়। বিশ্বের বিভিন্ন দেশের নারী নির্মাতা, প্রযোজক ও সাংবাদিকেরা তাঁদের তথ্যচিত্র নিয়ে এতে অংশগ্রহণ করেন। এবারও এতে অংশ নেওয়ার জন্য যুক্তরাজ্য, রাশিয়া, জার্মানি, চীন, ভারত, ফ্রান্সসহ ১৬টি দেশ থেকে জমা পড়ে তথ্যচিত্র। সেসব থেকে এই প্রতিযোগিতায় সেরা তথ্যচিত্রের প্রথম পুরস্কারটি জেতেন ফারজানা ববি, তাঁর বিষকাঁটা প্রামাণ্যচিত্রের জন্য। পুরস্কার ঘোষণার সময় জুরিবোর্ড তাদের লিখিত বক্তব্যে বলে, ‘ফারজানা ববি যে নিবিড় আখ্যান তৈরি করেছেন, তাতে তিন মুক্তিযোদ্ধা নারীর শান্ত মনের তলার গভীর ক্ষতের তীব্রতা দর্শক অনুভব করতে পারে। ছবিটির গতি ভাবার সুযোগ করে দেয়। সিনেমাটোগ্রাফি ও সংগীত এককথায় অসাধারণ।’বিষকাঁটার আবহ ও সংগীতের সুরকার দিলজিৎ সজল। খনা টকিজ, মনজুরুল ইসলাম ও ফারজানা ববির প্রযোজনায় নির্মিত এই প্রামাণ্যচিত্রে মুক্তিযুদ্ধে নির্যাতিত তিন নারী মুক্তিযোদ্ধার বর্তমান জীবনের বাস্তবতাকে তুলে ধরা হয়েছে। বিষকাঁটা আগামী নভেম্বরে নেপালে দক্ষিণ এশীয় তথ্যচিত্র উৎসবে অংশ নিতে যাচ্ছে।
