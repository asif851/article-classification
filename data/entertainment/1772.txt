
নৃত্য প্রতিযোগিতার অনুষ্ঠান ‘দ্বিতীয় চ্যানেল আই সেরা নাচিয়ে ১৩’-এর প্রাথমিক বাছাইপর্ব শুরু হতে যাচ্ছে ৭ নভেম্বর থেকে।চ্যানেল আই সূত্রে জানা গেছে, ঢাকা মেট্রোপলিটান আওতাধীন এলাকার রেজিস্ট্রেশনকৃত প্রতিযোগীদের ৭ নভেম্বর সকাল ৯টায় তেজগাঁওয়ে অবস্থিত চ্যানেল আই ভবনে উপস্থিত থাকতে বলা হয়েছে। এ ছাড়া ঢাকা বিভাগের (ঢাকা সিটি কর্পোরেশন বাদে) রেজিস্ট্রেশনকৃত প্রতিযোগীদের ৮ নভেম্বর একই সময় ও স্থানে উপস্থিত থাকতে বলা হয়েছে।চ্যানেল আইয়ের নাচ বিষয়ক রিয়েলিটি শো ‘সেরা নাচিয়ে’র প্রথম আসরের বিচারক হিসেবে ছিলেন চিত্র নায়িকা পূর্ণিমা, চিত্রনায়ক ফেরদৌস ও নৃত্যশিল্পী মুনমুন আহমেদ। এবার সেরা নাচিয়ের দ্বিতীয় আসরের বিচারক হিসেবে প্রথম আসর থেকে ফেরদৌস ও মুনমুন আহমেদ থাকলেও, পূর্ণিমার জায়গায় নতুন বিচারক নিযুক্ত হয়েছেন মেহের আফরোজ শাওন। পুরো অনুষ্ঠানটির পরিকল্পনা ও পরিচালনার দায়িত্ব পালন করছেন ইজাজ খান স্বপন। 
