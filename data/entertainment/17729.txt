
সম্প্রতি নিজের নামে ওয়েবসাইট খুলেছেন হলিউডের ‘প্রবলেম সেলিব্রেটি’ লিন্ডসে লোহান। নিজের নতুন সাইটে সবাইকে স্বাগত জানিয়ে দুঃসময়ে পাশে থাকার জন্য ভক্তদের ধন্যবাদও জানিয়েছেন এ ‘মিন গার্লস’ তারকা। আদালতের নির্দেশে তিন মাস মাদকাসক্তি পুনর্বাসন কেন্দ্রে চিকিত্সা নেওয়া শেষ করার পরপরই নিজের নামে এ ওয়েবসাইটটি খুললেন লিন্ডসে লোহান।লোহান তাঁর নতুন ওয়েবসাইটের সঙ্গে সবাইকে পরিচিত করিয়ে দেওয়ার জন্য শুরুতেই একটি বার্তা লিখেছেন। সেখানে তিনি লিখেছেন, ‘আমার নতুন সাইটে সবাইকে স্বাগতম। সামনে কি ঘটতে যাচ্ছে তা নিয়ে আমি খুবই উচ্ছ্বসিত। আপনাদের সবার ভালোবাসা এবং সহযোগিতাই আমার কাছে সবকিছু। আপনাদের সবার প্রতি রইল অনেক অনেক ভালোবাসা।’ সম্প্রতি এক খবরে এমনটিই জানিয়েছে যুক্তরাজ্যের ‘ফিমেলফার্স্ট’। লিন্ডসের জীবনী অবলম্বনে আট পর্বের একটি প্রামাণ্যচিত্রের কাজ হাতে নিয়েছে অপরাহ উইনফ্রে নেটওয়ার্ক। শিগগির এর শুটিং শুরু করবেন ২৬ বছর বয়সী লিন্ডসে। এ ছাড়া সম্প্রতি মার্কিন কমেডি টিভি সিরিজ ‘ইস্টবাউন্ড অ্যান্ড ডাউন’-এর ছোট একটি চরিত্রে অভিনয় করেছেন তিনি।
