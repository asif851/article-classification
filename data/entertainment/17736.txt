
বলিউডের শীর্ষ নায়িকারা সাধারণত মায়ের চরিত্রে অভিনয় করতে চান না। কিন্তু বলিউডের অভিনেত্রী ক্যাটরিনা কাইফ সানন্দে মায়ের চরিত্রে অভিনয় করতে রাজি হয়েছেন। আসলে চরিত্রটিই এমন যে তিনি তা ফেরাতে পারেননি। এনডিটিভির এক খবরে এ তথ্য জানানো হয়েছে।জাপানি রহস্য উপন্যাস দ্য ডিভোশন অব সাসপেক্ট এক্স এর গল্পে ভর করে ছবি বানাচ্ছেন পরিচালক সুজয় ঘোষ। কলকাতার এই পরিচালকের নির্মিত চলচ্চিত্রে নারী চরিত্রকে প্রাধান্য দেওয়া হয়। চলচ্চিত্রের মূল চরিত্রের জন্য তিনি মনের মতো কাউকে খুঁজছিলেন। এমন কাউকে যার অভিনয়ের দক্ষতার পাশাপাশি রয়েছে গ্লামার! শেষমেষ ‘সিঙ্গেল মাদার’ (বাবা ছাড়া সন্তান লালন পালন করেন যে মা) চরিত্রে অভিনয়ের জন্য তিনি বেছে নিয়েছেন বলিউডের চকলেট গার্ল ক্যাটরিনা কাইফকে।জাপানে সর্বোচ্চ বিক্রির রেকর্ড গড়া উপন্যাসের গল্পটি অনেকটা এরকম। স্বামীর সঙ্গে ছাড়াছাড়ি হওয়ার পর মেয়েকে নিয়ে জীবন সংগ্রামে নেমেছেন এক মা। কিন্তু সাবেক স্বামী তাদেরকে হত্যার হুমকি দিয়ে প্রতিনিয়ত টাকা পয়সা হাতিয়ে নিচ্ছে। একপর্যায়ে তাকে খুন করে মুক্তি পেতে চাইলেন ওই মা । সমস্যা বাধে অন্য জায়গায়; পাশের বাড়ির ভদ্রলোক সবকিছু জেনে যান। তিনি অবশ্য মা-মেয়ের দিকে সাহায্যের হাত বাড়ান। এরপর পাকেচক্রে গোয়েন্দারা মৃতদেহের সন্ধান পেয়ে যায়। সন্দেহের আঙুল ওঠে মায়ের দিকে। রহস্য উদ্ধারে লেগে পড়েন অভিজ্ঞ এক গোয়েন্দা। ফেঁসে যান মা। এরমধ্যেই চিত্রনাট্য ক্যাটের হাতে পৌঁছে গেছে। সদা হাস্যোজ্জ্বল এই মায়াবতীরও গল্পটি মনে ধরেছে বেশ। শুধু কাগজে কলমে সব চূড়ান্ত হলেই লাইট-ক্যামেরা-অ্যাকশন। এখন পর্যন্ত সিনেমাটির নাম ঠিক না হলেও আগামী বছরই বালাজি ফিল্মের ব্যানারে মুক্তি পেতে পারে বলে জানা গেছে। আর ভালোয় ভালোয় এই পরীক্ষায় উতরে গেলে ক্যাটের গায়ে লেগে থাকা ‘আনাড়ি’ অভিনেত্রীর তকমাটিও ধুয়ে মুছে যাবে হয়তো।
