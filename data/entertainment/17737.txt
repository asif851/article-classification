
প্রখ্যাত গায়ক শচীন দেববর্মণের ১০৭তম জন্মদিন উপলক্ষে আজ রেডিও স্বাধীনের ‘প্র্যাকটিস প্যাড’ অনুষ্ঠানে গান গাইবেন এ প্রজন্মের জনপ্রিয় সংগীতশিল্পী লিমন, পান্থ কানাই ও লাবিক কামাল গৌরব। তাঁদের সঙ্গে গিটারে থাকবেন বুনো ও রবার্ট!বিংশ শতাব্দীর কিংবদন্তি গায়ক শচীন দেববর্মণের গান এখনো নতুন প্রজন্মের কাছে অনুপ্রেরণার উত্স, একটি ভালো লাগার বোধ। সেই ভালো লাগার বোধ থেকেই আজ ১ অক্টোবর তাঁর ১০৭তম জন্মদিনে তরুণ প্রজন্ম এগিয়ে আসছে সেই গানগুলো গাইতে।এ প্রসঙ্গে পান্থ কানাই বলেন, ‘একসঙ্গে এতজন শিল্পী নিয়ে শচীন দেববর্মণের জন্মদিনে এই আয়োজন হচ্ছে। এটি একটা সৌভাগ্যের ব্যাপার।’ আর একই দিনে নিজের জন্মদিন পড়ে যাওয়াতে লিমন আরও খুশি। তিনি বলেন, ‘শচীন দেববর্মণের গান নিয়ে রেডিও স্বাধীনে নিজের জন্মদিন কাটানো থেকে আর মজার কিছু হতেই পারে না।’ এদিকে এই অনুষ্ঠানে অংশ নেওয়ার জন্য বিদেশ সফর বাতিল করেছেন গৌরব।রেডিও স্বাধীনের নিয়মিত অনুষ্ঠান ‘প্র্যাকটিস প্যাড’। সপ্তাহের প্রতি মঙ্গলবার রাত ১১টা থেকে দুইটা পর্যন্ত অনুষ্ঠানটি সম্প্রচারিত হয়।
 
 
 
