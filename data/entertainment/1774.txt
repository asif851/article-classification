
 
‘নমক হালাল’, ‘মির্চ মাশালা’, ‘ভূমিকা’, ‘নিশান্ত’, ‘চক্র’সহ অসংখ্য সিনেমায় অসাধারণ অভিনয় করে স্মিতা পাতিল দর্শকদের মুগ্ধ করেছিলেন। ক্ষণজন্মা এই শিল্পী জাতীয় চলচ্চিত্র পুরস্কার জিতেছিলেন দুবার। মাত্র এক যুগের চলচ্চিত্র ক্যারিয়ারে তিনবার ফিল্মফেয়ার অ্যাওয়ার্ড পেয়েছিলেন। তাঁর সঙ্গে যাঁদের কাজের অভিজ্ঞতা আছে, তাঁরা সবাই স্মিতাকে বলেন ভারতের নিখুঁততম অভিনেত্রী।
সন্তান জন্ম দেওয়ার সময় স্বাস্থ্যগত সমস্যার কারণে মাত্র ৩১ বছর বয়সেই মারা যান স্মিতা পাতিল। তখন তাঁর ছেলে প্রতীক বাবরের বয়স মাত্র দুই সপ্তাহ। এই প্রতীকও এখন বলিউডের নায়ক। অনেকেই হয়তো জানেন না গুণী অভিনেত্রী স্মিতা পাতিলের শেষ ইচ্ছাটি ছিল একটু অদ্ভুত। কিন্তু ভাগ্য খারাপ, জীবদ্দশায় তিনি সেই ইচ্ছা পূরণ করে যেতে পারেননি। মৃত্যুর পর তাঁর সেই ইচ্ছা পূরণ করছেন তাঁর কাছের কয়েকজন মানুষ।  স্মিতা একবার তাঁর ‘গালিয়ো কা বাদশা’ ছবির মেকআপ আর্টিস্ট দীপক সাওয়ান্তের কাছে একটা আবদার করেছিলেন। একদিন শুটিংয়ের ফাঁকে স্মিতা দেখেছিলেন, তাঁর সহশিল্পী প্রয়াত রাজ কুমার শুয়ে আছেন আর নিপুণ হাতে তাঁর মেকআপ করে চলেছেন দীপক। এটি দেখার পর এই অভিনেত্রীরও শখ হয়েছিল তিনি শোয়া অবস্থায় মেকআপ নেবেন। কিন্তু তাঁকে সবাই তখন বোঝানোর চেষ্টা করেন যে এই কৌশলে মেকআপ করলে ভালো হবে না। কিন্তু স্মিতাও নাছোড় বান্দা। সত্তর-আশির দশকেও যিনি এমন সব চ্যালেঞ্জিং চরিত্রে অভিনয় করেছেন, নতুন কিছু দেখলেই তিনি তা পরখ করে দেখতে ইচ্ছা হতো তাঁর। পরে অবশ্য স্মিতাকে অনেক বুঝিয়ে শুনিয়ে সাধারণভাবেই মেকআপ করানো হয়।
‘গালিয়ো কা বাদশা’ ছবির মুক্তির আগেই ১৯৮৬ সালে পৃথিবী ছেড়ে চলে যান স্মিতা পাতিল। তাঁর শেষ ইচ্ছাটি পূরণ করতে না পেরে মেকআপ আর্টিস্ট দীপকের মন ভীষণ খারাপ হয়েছিল। তাই স্মিতার সৎকারের আগে তাঁকে হিন্দু বিবাহিত নারীর সাজে দীপকই সাজিয়েছিলেন। সাজানোর সময় মৃত স্মিতাকে শুইয়ে রাখা হয়েছিল, ঠিক যেমনটা চেয়েছিলেন এই অভিনেত্রী। সূত্র: বলিউড বাবল
