
পড়তে বসলে মাথায় আমার অনেক চিন্তা ঘোরে/ সারাটা দিন কী করেছি সেটাই মনে পড়ে/ কাগজ কেনার টাকা নিয়ে বাজে খরচ করি/ মা আমার শুধুই ভাবে আমি অনেক পড়ি।’ উচ্চমাধ্যমিক প্রথম বর্ষে পড়ার সময় কোনো এক আনমনা মুহূর্তে কবিতাটি লিখেছিলেন পুলক। সিরাজগঞ্জ শহরে পুলকের তখন অনেক কীর্তি—পড়াশোনার জন্য কাগজ কেনার টাকা নিয়ে ‘বাজে খরচ’ করতে করতে সে সময় দস্যিপনায় শিরোমণি তিনি ও তাঁরা—পুলক অ্যান্ড কোং।পুলকের দস্যিপনার কাহিনি আমরা শুনব কিছুক্ষণ পরে। এখন বরং একটু ঘুরে আসা যাক এই সময়ের জাহিদ হাসানের কাছ থেকে।২৬ আগস্ট সোমবার। সেদিন দুপুরে শারদীয় আকাশ হঠাৎ ফুটো হয়ে গিয়েছিল, বাইরে ঝুমবৃষ্টি। ওদিকে ধানমন্ডিতে নিজের অফিসে জাহিদ হাসান সেই সময় কথা বলছেন এক নাট্যনির্মাতার সঙ্গে।: আমি একটা নাটক বানাব। গল্পটা একজন চোরের।: এমন নাটক আমি আগেও করেছি। আচ্ছা, তার পরও বলেন, পুরো স্ক্রিপ্টে চোর আসলে কী করবে?জাহিদের চোখে ১ দশমিক ৭৫ পাওয়ারের চশমা। নির্মাতাকে একে একে নানা প্রশ্ন করছেন তিনি। সব প্রশ্নই ওই চোর চরিত্রকে ঘিরে। তারপর বললেন, ‘আমি ক্যারেকটার ধরে কাজ করি, করতে চাই, হিরো ধরে নয়—এটা জানেন তো?’এর মধ্যেই তাঁর সঙ্গে আলাপসালাপে ঢুকে পড়েছি আমরা। প্রথম প্রশ্ন: জাহিদ হাসানকে জাহিদ হাসান এখন কোন প্রশ্নটি করবেন?খুব কঠিন প্রশ্ন। একেক সময় তো একেক প্রশ্ন করতে ইচ্ছে করে। বিশেষত যখন সিরাজগঞ্জের কথা মনে পড়ে, আমার আগের জীবন—সবাই যখন আমাকে “পুলক” নামে চিনত, তখনকার কথা মনে পড়ে...।’এরপর যানজটময় ঢাকায় বসেই জাহিদ ঘুরতে থাকলেন সিরাজগঞ্জ শহরের গলি-ঘুপচি। ভিসিআরে অমিতাভ বচ্চন আর কমল হাসানের ছবি দেখেই প্রথম অভিনয়ে আমার আগ্রহ জন্মেছিল। আমি, বাচ্চু, ডলার, আমার মামাতো ভাই রায়হান...সে সময় আমাদের বড়সড় একটা দল ছিল। কারও ছাগল একটু ডাঙর হয়ে উঠলেই তার ওপর চোখ পড়ত আমাদের। একবার হয়েছে কী, সেভেন বা এইটে পড়ি। আমাদের স্কুলের সামনের ফাঁকা রাস্তায় বেশ গাট্টাগোট্টা একটা ছাগল নিয়মিত চলাফেরা করে। কয়েক দিন তক্কে তক্কে থেকে ছাগলটাকে ধরে সাবাড় করলাম। কিন্তু মুশকিল ঘটল অন্য জায়গায়, ছাগল তো মাগনা পাওয়া গেল, এখন এটি রান্নার জন্য মসলা-মরিচ—এগুলো কিনতে হবে। এর জন্য টাকা কোথায় পাই? এবার আমরা পাড়ার কয়েকটি বাড়ি থেকে বাল্ব চুরি করে সেগুলো দিলাম বাজারে উঠিয়ে...এ রকম আরও কত ঘটনা আছে!’
জাহিদকে যতই আমরা সিরাজগঞ্জ থেকে ঢাকায় ফিরিয়ে আনতে চাই, ততই যেন তিনি সিরাজগঞ্জের পুলক হয়ে ওঠেন।
‘আরে ভাই, শোনেন, আরেকটি ঘটনা বলি। আমার এসএসসি বা এইচএসসির সময়, এখন ঠিক মনে নেই। আমরা তখন তো ছোট, টাকার বিনিময়ে নানা কিছু খেলতাম। একরকম জুয়াই বলা যায়। একদিন আমার বন্ধুরা বাজি ধরল, পুলিশের সামনে দাঁড়িয়ে জুয়া খেলতে পারলে শহরের ভোলা খাঁর দোকানে ভরপেট খাওয়াবে আমাকে। তাদের এ প্রস্তাবে রাজি না হওয়ার কোনো কারণই নেই। ভরপেট খাওয়া বলে কথা! নির্দিষ্ট দিনে বাজি শুরু হলো। ওরা ভেবেছিল, আমি তাস দিয়ে খেলব। তবে আমার মনে তো আছে অন্য বুদ্ধি। আমি বললাম, জুয়া তো অনেক কিছু নিয়ে হতে পারে। পায়ের স্যান্ডেলটি খানিক দূরে ছুড়ে দিয়ে বললাম, স্যান্ডেল সোজা না উল্টো পড়বে—এটা নিয়ে খেলব। খেলায় শেষাবধি আমি জিতেছিলাম।’
আমরা পুলকের গল্প শুনছি। শোনাচ্ছেন জাহিদ হাসান। আর তখন আমরা মনে মনে ভাবছি, সেদিনের পুলকের চেহারাটি আসলে কেমন ছিল?
যোগ্যতা থাকা সত্ত্বেও হাইজাম্পে প্রথম পুরস্কার না পাওয়ায় একসময় খুব মন খারাপ করেছিলেন পুলক। কিন্তু না, এরপর পুলক বা জাহিদ হাসান অনেক পুরস্কার পেয়েছেন। মেরিল-প্রথম আলো তারকা জরিপ পুরস্কার-২০১২-তে সেরা অভিনয়শিল্পী হয়েছেন ‘আরমান ভাই’-এর সিক্যুয়েল আরমান ভাই হানিমুনে নাটকটির জন্য। সাগর জাহানের রচনা ও পরিচালনায় এ নাটকটি নতুনভাবে তাঁকে দিয়েছে বিপুল জনপ্রিয়তা। তাই পুরস্কার নিয়ে তাঁর অনুভূতিও বলার মতো, ‘যেকোনো পুরস্কার পেতেই আমার ভালো লাগে। আসলে পুরস্কার তো কাজের স্বীকৃতি। মেরিল-প্রথম আলো পুরস্কার অনেক মর্যাদাপূর্ণ। ভালো লাগছে পুরস্কার পেয়ে।’
এরপর আরও অনেক কথা হলো জাহিদ হাসান নামের পুলকের সঙ্গে। জানালেন, ঈদের কয়েকটি কাজ নিয়ে এখন ব্যস্ত সময় পার করছেন। ‘ঈদে পুষ্পিতা ভিজ্যুয়াল থেকে কয়েকটি নাটক বানাব। এ ছাড়া অন্যের পরিচালনায়ও কাজ করব।’
আড্ডা শেষে জাহিদকে সঙ্গে নিয়ে তাঁর অফিস থেকে আমরা বেরিয়ে পড়লাম ধানমন্ডির রাস্তায়। তখনো বৃষ্টি হচ্ছে। একজনের কাছ থেকে বড় একটা ছাতা নিয়ে জাহিদ হাসান দাঁড়িয়েছেন ছবি তোলার জন্য। এবার ছবি তোলা হবে।
