
কলকাতার আলোচিত অভিনেত্রী পাওলি দাম এখন ঢাকার অদূরে পুবাইলে। সেখানে তিনি সত্তা ছবির শুটিংয়ে অংশ নিয়েছেন। সত্তা ছবির শুটিংয়ে অংশ নিতে গত বুধবার ঢাকায় এসে পৌঁছান তিনি। ছবিটির শুটিংয়ের জন্য এ নিয়ে দ্বিতীয়বার ঢাকায় এলেন তিনি। এ যাত্রায় এক সপ্তাহ থাকবেন বলে প্রথম আলোকে জানান পাওলি।পাওলি বলেন, ‘আমি আগেই বলেছি, সত্তা খুব চমৎকার গল্পের একটি ছবি। প্রথম লটে শাকিবের সঙ্গে এক সপ্তাহ শুটিং করেছি। এই লটে শাকিব নেই। এবার আমার মায়ের অংশটুকুর কাজ করা হচ্ছে। এখানে আমার ময়ের চরিত্রে অভিনয় করছেন শামীমা নাজনীন। শুনেছি, তিনি হ‌ুমায়ূন আহমেদের বেশির ভাগ নাটক ও চলচ্চিত্রে কাজ করেছেন। তাঁর সঙ্গে কাজ করতে গিয়ে মনে হচ্ছে, অনেক ভালো মানের একজন অভিনয়শিল্পী তিনি। তা ছাড়া পুবাইলের যে জায়গায় শুটিং করছি, তার আশপাশের পরিবেশটাও ভালো লাগছে।’দ্বিতীয় লটের শুটিং অভিজ্ঞতা সম্পর্কে পাওলি বলেন, প্রথম লটে অনেক কিছুই বুঝে উঠতে সময় লেগেছিল। তবে এই লটের শুটিং আগের চেয়ে অনেক বেটার। যেভাবে দেখছি, সামনের দিকে তা আরও অনেক বেশি ভালো হবে।সত্তা ছবির পরিচালক হাসিবুর রেজা কল্লোল। ছবি প্রসঙ্গে তিনি বলেন, ‘সত্তা ছবির গল্প দুজন মাকে নিয়ে। একজন মা তাঁর সন্তানকে বড় করার জন্য বেছে নেন চোরাচালানের পথ। একসময় তিনি মারা যান। আর অন্য একজন মা তাঁর গর্ভের সন্তানকে নিয়ে নতুন জীবনযুদ্ধের মুখোমুখি হন।’সোহানী হোসেনের ‘মা’ গল্প থেকে চিত্রনাট্য লিখেছেন ছবির পরিচালক। সংলাপ লিখেছেন ফেরদৌস হাসান। সত্তা ছবির শুটিং শেষে ২৫ ডিসেম্বর ঢাকা ছাড়বেন পাওলি।
