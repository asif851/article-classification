
ভারতের দিল্লির ইন্দো-বাংলাদেশ আন্তর্জাতিক নাট্যোৎসবে মঞ্চস্থ হবে প্রাঙ্গণেমোর নাট্যদলের নাটক ‘আমি ও রবীন্দ্রনাথ’। ১৫ থেকে ১৮ এপ্রিল দিল্লির মুক্তধারা মিলনায়তনে এই উৎসব আয়োজন করেছে গ্রিনরুম থিয়েটার (জিআরটি) কালচারাল সোসাইটি। উৎসবের শেষ দিন মঞ্চস্থ হবে প্রাঙ্গণেমোর নাট্যদলের নাটকটি।
‘আমি ও রবীন্দ্রনাথ’ নাটকে অভিনয় করছেন নূনা আফরোজ, অনন্ত হিরা, আউয়াল রেজা, রামিজ রাজু, তৌহিদ বিপ্লব ও সরোয়ার সৈকত। লিখেছেন ও নির্দেশনা দিয়েছেন নূনা আফরোজ। ঢাকার মঞ্চে নাটকটি প্রথম মঞ্চস্থ হয় গত ১১ ফেব্রুয়ারি।নাটকের গল্পে অথই তার বন্ধুর সঙ্গে রবীন্দ্রনাথ ঠাকুরের স্মৃতিধন্য কুষ্টিয়ার শিলাইদহের কুঠিবাড়িতে বেড়াতে যায়। কুঠিবাড়ি দেখতে দেখতে একসময় অথই একাই দোতলার সিঁড়ি দিয়ে ওপরে উঠে যায়। হঠাৎ অথইয়ের সামনে এসে হাজির হন স্বয়ং রবীন্দ্রনাথ। তিনি অথইকে কুঠিবাড়ি ঘুরিয়ে দেখার আহ্বান জানান। অথই ভুলে যায় তার বন্ধু আর পৃথিবীর সবকিছু। সে রবীন্দ্রনাথের সঙ্গে কথা বলে। অথইয়ের সামনে পরপর হাজির হন ২৯ বছর, ৬৯ বছর, ২১ বছর ও ৮০ বছরের ভিন্ন ভিন্ন রবীন্দ্রনাথ। এই চারটি ভিন্ন সময়ের রবীন্দ্রনাথের সঙ্গে অথইয়ের কথা হয়। আর রবীন্দ্রনাথের প্রতিটি বয়সের সঙ্গে অথইও বদলে যায় ভিন্ন ভিন্ন চরিত্র ও বয়সে। বিভিন্ন বয়সী রবীন্দ্রনাথের সঙ্গে অথইয়ের কথোপকথনের মধ্য দিয়ে উঠে আসে রবীন্দ্রনাথের সৃষ্টি ও ব্যক্তিজীবনের নানা দিক।
