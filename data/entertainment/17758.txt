
যুক্তরাষ্ট্রের নিউইয়র্কের আইনশৃঙ্খলা রক্ষাকারী বাহিনী নিউইয়র্ক পুলিশ ডিপার্টমেন্টের (এনওয়াইপিডি) এক নৈশভোজের (ফ্যামিলি ডিনার) অনুষ্ঠানে অংশ নিয়ে বাংলাদেশের অভিনেত্রী রিচি সোলায়মান জানিয়েছেন, দেশে তিনি তাঁর পরিচয়ে পরিচিত কিন্তু এখানে তিনি তাঁর স্বামীর পরিচয়ে খুব খুশি ও গর্বিত। রিচি সোলায়মানের স্বামী রাশেকুর রহমান মালিক এনওয়াইপিডির একজন কর্মকর্তা।
এই ১০ অক্টোবর নিউইয়র্কের লং অ্যাইল্যান্ড সিটির উডহেভেনের জয়া পার্টি হলে অনুষ্ঠানটির আয়োজন করেছিল এনওয়াইপিডিতে কর্মরত বাংলাদেশি-আমেরিকান পুলিশ অ্যাসোসিয়েশন (বাপা)।নৈশভোজের অনুষ্ঠানে রিচি বলেন, ‘বাংলাদেশে আমি নিজের পরিচয়ে পরিচিত। তবে এখানে আমার স্বামীর পরিচয়ে এসেছি। আমি খুবই খুশি এবং গর্বিত। যুক্তরাষ্ট্রের সবচেয়ে শক্তিধর পুলিশ বাহিনী এনওয়াইপিডিতে আমার স্বামী এবং আপনাদের মতো বাংলাদেশিরা কাজ করছেন।’এ সময় রিচির সঙ্গে ছিলেন তাঁর স্বামী রাশেকুর রহমান মালিক ও ছেলে রায়ান রিদওয়ান মালিক। অনুষ্ঠানে নিজেদের পরিবারসহ উপস্থিত ছিলেন শতাধিক বাংলাদেশি-আমেরিকান পুলিশ কর্মকর্তা। অনুষ্ঠানে আরও উপস্থিত ছিলেন নিউইয়র্কে বসবাসকারী বাংলাদেশের বিভিন্ন সংগঠন ও কমিউনিটির নেতা, রাজনীতিবিদ, লেখকসহ বিশিষ্টজনেরা।
