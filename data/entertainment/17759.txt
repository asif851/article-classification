
বাংলাদেশের শাকিব খান, ভারতের কলকাতার নুসরাত জাহান ও সায়ন্তিকাকে নিয়ে প্রায় ৪০ ভাগ শুটিং শেষ হয়েছে। কিন্তু এত দিনেও ছবির নাম ঠিক হয়নি। রাজীব বিশ্বাস পরিচালিত এই ছবির নাম এবার ঠিক করল ছবিটির প্রযোজনা প্রতিষ্ঠান ভেঙ্কটেশ ফিল্মস। আপাতত ছবির নাম ঠিক হয়েছে ‘মাস্ক’।
কলকাতা থেকে মুঠোফোনে ভেঙ্কটেশ ফিল্মসের চিফ অব প্রোডাকশনস রবি শর্মা বলেন, ‘আপাতত ছবির নাম দেওয়া হয়েছে ‘মাস্ক’। তবে এটিই চূড়ান্ত বলছি না, ছবির শুটিং শেষ হওয়ার পর নাম পরিবর্তন হলেও হতে পারে।’
এদিকে প্রায় দেড় মাস বিরতির পর থাইল্যান্ডের লোকেশনে শাকিব ও নুসরাতকে নিয়ে এই ছবির শুটিং শুরু হয়েছে। ৫ নভেম্বর থেকে সেখানকার সমুদ্রসৈকতে গানের শুটিং চলছে।
থাইল্যান্ডের শুটিং লোকেশন থেকে গত বৃহস্পতিবার মুঠোফোনে শাকিব খান বলেন, ‘এখন একটি সমুদ্রের ধারের লোকেশনে শুটিং করছি। এর আগে এই লোকেশনে কোনো ছবিতে কাজ করিনি। চমৎকার লোকেশন।’
ঢালিউডের এই নায়ক আরও বলেন, ‘মাস্ক’ ছবির গান শেষ করে ‘আমি নেতা হব’ছবির দুটি গানের শুটিং করার কথা রয়েছে এখানে।’
