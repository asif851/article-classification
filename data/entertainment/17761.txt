
বলিউডে এখন হইহই রব। বিনোদনের সব খবর যেন এই খবরের কাছে ফিকে হয়ে গেছে। নতুন ছবি, প্রেমের গুঞ্জন, বিচ্ছেদ—কোনো কিছুই আর পাঠককে টানে না। আরে, এমনটাই তো হওয়ার কথা ছিল। বলিউডের দুই মহারথীর পুনর্মিলন বলে কথা। কোন সে মহারথী, তা কী আর নতুন করে বলতে হবে? অবশ্যই কথা হচ্ছে দুই খান, শাহরুখ খান আর সালমান খানকে নিয়ে। দুজনের নতুন বন্ধুত্বের খবরে এখন সরগরম বলিউড। তবে এই সম্পর্ক আদৌ সেই বুড়ো আঙুলে আঙুল মিিলয়ে গড়া সত্যিকারের বন্ধু পাতানোর মতো, নাকি ছবির টিকিট বিক্রি বাড়ানোর পাঁয়তারামাত্র!অনেকে শাহরুখ খান ও সালমান খানের বন্ধুত্বকে বাঁকা চোখে দেখছে। কেউ আবার মুখ বাঁকিয়ে বলছে, ‘দেখা যাবে কত দিন টেকে!’ আবার অনেকে এই বন্ধুত্বের পেছনের নিগূঢ় রহস্য উন্মোচনে ব্যস্ত হয়ে পড়েছে। এই দুই খানের মিলনকে ঘিরে এত আলোচনা, এমনটা তো কোনো কাঙ্ক্ষিত বলিউড যুগলের পরিণয়ের বেলায়ও হয় না। তবে আর যা-ই হোক, নতুন বন্ধুত্বের খবরে অনেকেই কিন্তু বলিউডকে ঘিরে আশায় বুক বাঁধতে শুরু করেছেন।তবে দুই খান শিবিরে যখন নতুন বন্ধুত্বের সুবাতাস, তখন আরেক খানের ঘরে নাকি বইছে চাপা ক্ষোভের দমকা হাওয়া। অর্থাৎ শাহরুখ-সালমানের সহজ সম্পর্কের কারণে দুশ্চিন্তায় পড়েছেন আমির খান, এমন খবরই এখন টিনসেল টাউনে ঘুরপাক খাচ্ছে। একসময় যে আমিরকে নিজ হাতে ছবি এঁকে উপহার দিত সাল্লু, দিন দিন নাকি সেই আমিরের প্রতিপক্ষ হয়ে উঠছেন তিনি। বছরের সেরা সামাজিক সচেতনতামূলক ছবি হিসেবে সালমানের বজরঙ্গি ভাইজান আর আমিরের পিকে মুখোমুখি প্রতিদ্বন্দ্বিতা করায় সেই রেষারেষিটা নাকি আরও বেড়ে গেছে। তাই একদিকে যেমন নতুন বন্ধুত্বের রং ছড়িয়েছে, অন্যদিকে আবার পুরোনো সম্পর্কগুলো ধূসর হয়ে ওঠার গুজব চলছে।তবে এসব গুজবকে কে পাত্তা দেয়! ডাবসম্যাশ আর প্রমোশনের যুগে বন্ধু পাতানো যেমন কোনো বিষয় নয়, তেমনই সহজ রাগ ভাঙানো। তাই শাহরুখ-সালমান যেভাবে একে অপরের রাগ ভাঙিয়ে আবারও এসেছেন কাছাকাছি। হয়তো দাঙ্গাল ছবির মুক্তির আগে আমিরও তেমনটাই করবেন। প্রচারেই প্রসার, তাই নয় কি?সম্প্রতি শাহরুখ খান আর সালমানকে দেখা গেল একেবারে স্কুলবেলার বন্ধুদের মতো হাসি-তামাশা করতে। তুললেন সেলফি, একে অপরকে ভালো টিপ্পনিও কাটলেন। ‘বিগ বস ৯’ টিভি অনুষ্ঠানের শুটিংয়ে দুই খানকে ঠিক সেভাবেই দেখা গেল, যেভাবে তাঁদের ভক্তরা সব সময় তাঁদের কল্পনা করে এসেছেন। ‘বিগ বস ৯’-এর শুটিং সেটে শাহরুখ গিয়েছিলেন তাঁর ছবি দিলওয়ালের প্রচারণা করতে। দুই খানের পুনর্মিলনের এ পর্বটি দেখানো হবে আগামী ১৯ ও ২০ ডিসেম্বর বাংলাদেশের সময় রাত সাড়ে ৯ টায় কালারস চ্যানেলে।এদিকে দিলওয়ালে ছবি মুক্তি পাচ্ছে আগামীকাল। এ ছবির মধ্য দিয়ে দীর্ঘ পাঁচ বছর পর বড় পর্দায় হাজির হচ্ছে শাহরুখ-কাজল জুটি। তা ছাড়া রোহিত শেঠির ধুন্ধুমার পরিচালনায় এবারই প্রথম কাজ করা হচ্ছে কাজলের। বরুণ ধাওয়ান ও কৃতি শ্যাননের মতো দুই নতুনকেও পর্দা ভাগ করতে দেখা যাবে শাহরুখ-কাজলের মতো ‘আইকন’-দের সঙ্গে। কিন্তু এসবই এখন খবরের উচ্ছিষ্ট অংশ হয়ে গেছে। কারণ মূল খবর তো ওই যে শাহরুখ-সালমানের বন্ধুত্ব। তাই শাহরুখের ছবি খবরের শিরোনামে থাকার কথা থাকলেও, কেন্দ্রবিন্দুতে এখন দুই খান। আর এটাই এখন ছবি প্রচারণার মূল কৌশল। যেমনটা হয়েছিল সালমানের প্রেম রতন ধন পায়োর বেলায়। শাহরুখের গানের সঙ্গে সালমানের নাচ, সালমানকে নিয়ে শাহরুখের টুইট, মন্তব্য আরও কত কী। এবার দিলওয়ালেও ঠিক সে পথেই এগোচ্ছে। কিন্তু যত যা-ই হোক, মনে রাখতে হবে ছবিটা কিন্তু শাহরুখের।টাইমস অব ইন্ডিয়া, ইন্ডিয়ান এক্সপ্রেস ও বলিউড লাইফ অবলম্বনে
