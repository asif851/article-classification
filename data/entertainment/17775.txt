
চৈতালি হাওয়ায় পাঠাগারের আঙিনায় আড্ডা দিচ্ছিল কয়েকজন তরুণ-তরুণী। লালমাটিয়ার বেঙ্গল বইয়ের আঙিনায় প্রস্তুত মঞ্চ। চৈত্র বিদায়ী উৎসব উপলক্ষে হবে গান। সেই মঞ্চে চার খুদে শিল্পীর হাতে সরোদে বেজে উঠল ভোপালি রাগ।
গতকাল বৃহস্পতিবার সন্ধ্যায় চৈত্রসংক্রান্তি ও বৈশাখ উপলক্ষে বেঙ্গল ফাউন্ডেশন আয়োজন করেছে চার দিনের উৎসব ‘পরান ভরি দাও’। উদ্বোধনী দিনে সরোদে যন্ত্রসংগীত পরিবেশন করে বেঙ্গল পরম্পরা সংগীতালয়ের চার শিশুশিল্পী ইলহাম ফুলঝুরি খান, ইশরা ফুলঝুরি খান, সাদ্দাম হোসেন ও শরিফ মোহাম্মদ আরেফীন। পরে ছিল পঞ্চকবির গান ও কবিতা আবৃত্তি।
উৎসবের শারমীন সাথী ইসলাম শোনান কাজী নজরুল ইসলাম, বিজেন্দ্রলাল রায় ও রবীন্দ্রনাথের বেশ কিছু গান। পরে আবৃত্তি করেন হাসান আরিফ। আয়োজকেরা জানান, মানুষের সঙ্গে মানুষের প্রীতি ও সম্মীলন আবাহনের উদ্দেশ্যে চার দিন ধরে চলবে এ সংগীত উৎসব। উৎসবে উপস্থিত সবাইকে স্বাগত জানান বেঙ্গল ফাউন্ডেশনের মহাপরিচালক লুভা নাহিদ চৌধুরী। প্রতিদিন সন্ধ্যা সাতটা থেকে লালমাটিয়ার ১ / ৩ ব্লক ডির বেঙ্গল বইয়ে এ উৎসব সবার জন্য উন্মুক্ত।
আজ দ্বিতীয় দিন সময় চেতনার গান শোনাবে গানের দল জলের গান। পয়লা বৈশাখে দিনব্যাপী থাকবে পথিক বাউলের বাঁশি ও গান এবং চতুর্থ দিন রোববার লোকগান শোনাবেন হালিমা পারভীন ও ভজন বাউল।
 
