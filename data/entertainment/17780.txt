
গত সপ্তাহ থেকেই বলিউডে চলছে সালমান খানচর্চা। পর্দার কোনো সিনেমা নিয়ে নয়, বরং জীবনের এক নাটকীয় সময় পার করছেন সালমান। ২০ বছর আগে কৃষ্ণসার হরিণ শিকার মামলায় গত বৃহস্পতিবার পাঁচ বছরের কারাদণ্ড হয় ভারতীয় অভিনেতা সালমান খানের। গত শনিবার অবশ্য তিনি জামিন পেয়েছেন।
জামিনের পর যোধপুর থেকে মুম্বাই ফেরেন ভাইজান। সালমানের সঙ্গে দেখা করতে সে সময় ছুটে আসেন তাঁর শত শত ভক্ত, সহকর্মী ও শুভাকাঙ্ক্ষীরা। আদালতে হাজিরা, হাজতবাস ও জামিন পাওয়ার পর পর্যন্ত পুরোটা সময় পরিবারের অসম্ভব সমর্থন পেয়েছেন সালমান খান। বিশেষ করে দুই বোন আলভিরা ও অর্পিতা সব সময় তাঁর সঙ্গে ছিলেন। আজ সোমবার ইনস্টাগ্রামে ভাইজান সালমানকে নিয়ে একটি হৃদয়স্পর্শী বার্তা লিখেছেন ছোট বোন অর্পিতা খান শর্মা।
সালমানের একটি ছবি প্রকাশ করে অর্পিতা লিখেছেন, ‘আমার শক্তি, আমার দুর্বলতা, আমার গর্ব, আমার আনন্দ, আমার জীবন, আমার পৃথিবী, তুমি ঈশ্বরের সন্তান। যারা তোমাকে আর তোমার সাফল্য ভালোভাবে নিতে পারে না, ঈশ্বর তাঁদের মঙ্গল করুক। আমি তোমার জন্য সব সুখ ও ইতিবাচক বিষয় কামনা করি। তোমাকে নিয়ে সবার যত হিংসা আর নেতিবাচক প্রভাব, তা ধুয়ে মুছে যাক। আমি প্রার্থনা করি, তুমি আরও উন্নতি করো আর তোমার সাফল্য ও ভালো কাজ দিয়ে সবাইকে অন্ধ করে দাও। ভালোবাসি ভাই।’
অর্পিতা সালমান খানের পালিত বোন। তবে খান পরিবারের প্রত্যেকের, বিশেষ করে সালমানের নয়নের মণি তিনি। ২০১৪ সালে মহা ধুমধাম করে অর্পিতার বিয়ে দেয় খান পরিবার। বোনের বিয়েতে আগত অতিথিদের জন্য সালমান দুই কোটি রুপি দিয়ে হায়দরাবাদের ফালাকনুমা প্রাসাদ ভাড়া করেছিলেন। খান পরিবারের দুই ছেলে আরবাজ খান, সোহেল খান ও মেয়ে আলভিরার বিয়ের সময়ও এত খরচ হয়নি, যতটা তাঁরা অর্পিতার জন্য করেছেন। অর্পিতার স্বামী আয়ুশ শর্মা। একমাত্র সন্তান আহিল। অর্পিতার মতো আহিলও মামা সালমানের প্রচণ্ড আদরের।
অনেক নাটকীয়তার পর শনিবার বিকেলে সালমান খানের জামিনের আবেদন মঞ্জুর করেন যোধপুর সেশন কোর্টের বিচারক রবীন্দ্র কুমার যোশি। ৫০ হাজার রুপির ব্যক্তিগত বন্ডে তিনি এই বলিউড তারকাকে জামিন দেন। এরপর সন্ধ্যায় কারাগার থেকে মুক্তি পান সালমান খান। বলিউডে সালমান খানকে বলা হয় ‘হিট মেশিন’। বৃহস্পতিবার সকালে রাজস্থানের যোধপুর আদালতে সেই সালমান খানকে দোষী সাব্যস্ত করে কারাদণ্ড দেওয়ায় থমকে যায় বলিউড। অনিশ্চয়তার মুখে পড়েছেন অনেক চিত্র প্রযোজক। কারণ, এরই মধ্যে এক হাজার কোটি রুপির বেশি লগ্নি করা হয়েছে এই নায়ককে ঘিরে। সালমানের জামিনের পর এবার বুঝি প্রযোজকদের জানে পানি এসেছে। তথ্যসূত্র: ইন্ডিয়ান এক্সপ্রেস
