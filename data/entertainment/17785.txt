
বিয়ের মৌসুম শুরু হয়েছে। বলিউডেও এখন চলছে বিয়ের ধুম। এই সপ্তাহে ক্রিকেটার জহির খানের সঙ্গে মালাবদল করেছেন নায়িকা সাগরিকা ঘাটগে। আগামী ৩ ডিসেম্বর কৌতুক অভিনেতা ভারতী সিং তাঁর দীর্ঘদিনের প্রেমিক হর্ষের সঙ্গে গাঁটছড়া বাঁধবেন। গতকাল মঙ্গলবার বিয়ে করেছেন ঈশিতা দত্ত ও ভাটসাল শেঠ। বলিউডে আরও এক জুটির বিয়ের বাদ্য বাজতে চলেছে। তাঁরা হলেন উদয় চোপড়া ও নার্গিস ফখরি। জোর গুঞ্জন, আগামী বছর বিয়ের পিঁড়িতে বসছেন তাঁরা।
উদয় চোপড়া ও নার্গিস ফখরি প্রেম করছেন অনেক দিন। তাই তাঁদের বিয়ের খবরে অবাক হওয়ার কিছু নেই। কিন্তু এই কাহিনিতেও ‘টুইস্ট’ আছে। চলতি বছর নিজের অভিনীত ‘আজহার’ ছবির মুক্তির আগেই হুট করে ভারত ছাড়েন নার্গিস। ‘হাউসফুল থ্রি’ ছবির প্রচারেও অংশ নেননি। এমনকি ‘ব্যাঞ্জো’ ছবির কিছু কাজ বাকি রেখেই নায়িকার যুক্তরাষ্ট্রে উড়াল দেওয়ায় অবাক হয় বলিউড।
ওই সময় নার্গিস তাঁর দেশ ছাড়া নিয়ে মুখ খোলেননি। কিন্তু নায়িকার ঘনিষ্ঠ সূত্র জানায়, মানসিকভাবে ভেঙে পড়ায় সবকিছু থেকে এই ‘রকস্টার’ ছবির তারকা পালিয়ে বেড়াচ্ছেন। বিয়ের ঘোষণা দেওয়ার জন্য নার্গিস যখন প্রস্তুত, তখনই নাকি বেঁকে বসেন উদয়। তা মেনে নিতে পারেননি নার্গিস। তখন অনেকে ধরে নেন, বলিউডে আর ফিরবেন না তিনি। বিরহিণী হয়ে যুক্তরাষ্ট্রেই বাকি জীবন কাটিয়ে দেবেন। তাঁদের কথা ভুল প্রমাণ করে প্রেমিকার মান ভাঙাতে সক্ষম হন নায়ক ও যশরাজ ফিল্মসের অন্যতম কর্ণধার উদয় চোপড়া। নার্গিসকে তিনি ঠিকই ভারতে ফিরিয়ে এনেছেন। এই নায়িকা এখন মুম্বাইয়ে জুহুতে চোপড়া পরিবারের সঙ্গে একই বাড়িতে থাকছেন। উদয় চোপড়ার মা পামেলা চোপড়াও ছোট বউ হিসেবে নার্গিসকে দেখতে চান। তাই আর দেরি না করে আগামী বছর শুরুর দিকেই ছেলের বিয়ের আনুষ্ঠানিকতা সম্পন্ন করতে চান তিনি।
উদয়ের সঙ্গে নার্গিসের বিয়ে হলে রানী মুখার্জির জা হবেন তিনি। কারণ রানী মুখার্জি উদয়ের বড় ভাই আদিত্য চোপড়ার স্ত্রী। রানী ও নার্গিসকে এখন পর্যন্ত একসঙ্গে কোনো ছবিতে দেখা যায়নি। তাঁদের দুজনের সম্পর্ক কেমন, তা নিয়েও খুব বেশি আলোচনা হয় না বলিউড পাড়ায়। ফিল্মি বিট
