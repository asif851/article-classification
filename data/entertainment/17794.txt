
একটা সময়ে মনে করা হতো, বলিউডের কোনো অভিনেত্রীর বিয়ে মানেই ক্যারিয়ার শেষ। এ ক্ষেত্রে বিরল নজিরই স্থাপন করলেন বাঙালি বংশোদ্ভূত বলিউডের অভিনেত্রী রানী মুখার্জি। বিয়ের পর দ্বিগুণ পারিশ্রমিক দাবি করে সম্প্রতি খবরের শিরোনাম হয়েছেন ৩৬ বছর বয়সী এ তারকা অভিনেত্রী।দীর্ঘদিনের প্রেমিক আদিত্য চোপড়াকে গত ২১ এপ্রিল বিয়ে করেন রানী। বিয়ের কিছুদিন পর একটি আবাসন প্রতিষ্ঠানের কাছ থেকে দূতিয়ালির প্রস্তাব পান রানী। কিন্তু ছয় কোটি রুপি পারিশ্রমিক চেয়ে বসেন তিনি। অথচ বিয়ের আগে তিনি দূতিয়ালির জন্য তিন কোটি রুপি নিতেন। রানী এত বেশি পারিশ্রমিক চাওয়ায় এখন অন্য কোনো অভিনেত্রীর সন্ধান করছে আবাসন প্রতিষ্ঠানটি।বিয়ের পর রানীর দর বাড়ানো প্রসঙ্গে ঘনিষ্ঠ একটি সূত্র জানিয়েছে, দক্ষিণ মুম্বাইয়ে বিশাল আয়তনের সুউচ্চ বহুতল ভবন নির্মাণ করেছে ভারতের স্বনামধন্য একটি আবাসন প্রতিষ্ঠান। ভবনটির মুখপাত্র হিসেবে রানীকে পেতে চেয়েছিল প্রতিষ্ঠানের কর্তাব্যক্তিরা। প্রাথমিক আলাপ-আলোচনার এক পর্যায়ে ছয় কোটি রুপি পারিশ্রমিক দাবি করেন রানী।রানী যে এত বিপুল অঙ্কের পারিশ্রমিক দাবি করে বসবেন সেটা ধারণাও করতে পারেননি আবাসন প্রতিষ্ঠানটির কর্তাব্যক্তিরা। তাই ইচ্ছা থাকলেও বাধ্য হয়েই রানীর সঙ্গে চুক্তি স্বাক্ষরের আনুষ্ঠানিকতা আর সম্পন্ন করা হয়নি। রানীর পরিবর্তে এখন নতুন কোনো অভিনেত্রীকে খোঁজা হচ্ছে। সম্প্রতি এক খবরে এমনটিই জানিয়েছে মিড-ডে ডটকম।এদিকে রানীর কাছের একটি সূত্র জানিয়েছে, রানী তাঁর পারিশ্রমিক বাড়িয়েছেন—এটা সঠিক নয়। আসলে পণ্যের ধরনের ওপর ভিত্তি করে পারিশ্রমিকের অঙ্ক ওঠানামা করে। আর রানীর মুখপাত্র তো বিষয়টিকে স্রেফ গুজব বলেই উড়িয়ে দিয়েছেন। তাঁর দাবি, কোনো আবাসন প্রতিষ্ঠানের কাছ থেকে নাকি প্রস্তাবই আসেনি রানীর কাছে। 
বছরের পর বছর ধরে প্রেম নিয়ে লুকোচুরির পর অবশেষে ২১ এপ্রিল ইতালিতে অনেকটা হুট করেই নির্মাতা আদিত্য চোপড়ার সঙ্গে গাঁটছড়া বাঁধেন রানী। সব জল্পনা-কল্পনার অবসান ঘটিয়ে বিয়ের ঘোষণা আসে রানী ও আদিত্যের পক্ষ থেকে।
আদিত্যের যশরাজ ফিল্মস থেকে এক বিবৃতিতে বলা হয়, ‘আমরা অত্যন্ত আনন্দের সঙ্গে ঘোষণা দিচ্ছি যে মিস্টার আদিত্য চোপড়া এবং মিস রানী মুখার্জি ২১ এপ্রিল রাতে ইতালিতে বিয়ে করেছেন। তাঁদের পরিবারের সদস্য ও কাছের বন্ধু-বান্ধবদের উপস্থিতিতে অনাড়ম্বর ও ঘরোয়াভাবে বিয়ের আনুষ্ঠানিকতা সম্পন্ন হয়েছে।’অন্যদিকে, এক সংবাদ বিবৃতির মাধ্যমে ভক্ত ও শুভাকাঙ্ক্ষীদের সঙ্গে আনন্দ ভাগাভাগি করেন রানী। রানী তাঁর বিবৃতিতে লেখেন, ‘ইতালিতে চমত্কার এক অনুষ্ঠানের মাধ্যমে আমি আর আদি (আদিত্য) বিয়ে করেছি। বিশ্বের বিভিন্ন প্রান্তে ছড়িয়ে-ছিটিয়ে থাকা ভক্তদের সঙ্গে আমার জীবনের সবচেয়ে খুশির দিনটির আনন্দ ভাগাভাগি করে নিচ্ছি। বরাবরই আমার জীবনের যাত্রায় সব সময় তাঁদের ভালোবাসা ও আশীর্বাদ পেয়েছি। আমি খুব ভালো করেই জানি, আমার শুভাকাঙ্ক্ষীরা বিশেষ এই দিনটির জন্য অধীর আগ্রহে অপেক্ষা করছিলেন। আমি এও জানি, আমার বিয়ের খবর পেয়ে তাঁরা আমার জন্য অনেক বেশি আনন্দিত হবেন।’নিজের জীবনকে রূপকথার গল্পের সঙ্গে তুলনা করে রানী আরও লেখেন, ‘ঈশ্বরের কৃপায় রূপকথার গল্পের মতোই একটি জীবন আমি পেয়েছি। বিয়ের মধ্য দিয়ে জীবনের সবচেয়ে গুরুত্বপূর্ণ অধ্যায়ে প্রবেশ করলাম। আশা করছি, সামনের দিনগুলোতেও রূপকথার গল্পের মতোই আমার জীবনপ্রবাহ চলতে থাকবে।’
