
মেরিল-প্রথম আলো তারকা জরিপ পুরস্কার ২০১৩-তে সেরা সংগীতশিল্পী হিসেবে নির্বাচিত হয়ে রীতিমতো হতবাক হয়ে গেছেন জনপ্রিয় সংগীতশিল্পী আসিফ আকবর। বিষয়টি তাঁর কাছে পুরোপুরি অপ্রত্যাশিত বলেই জানিয়েছেন তিনি।এ প্রসঙ্গে আসিফ বলেন, ‘নানা প্রতিবন্ধকতার কারণে আমি গান থেকে দূরে সরে গিয়েছিলাম। ৪২ মাস পর ‘‘এক্সপ্রেম’’ অ্যালবামের মধ্য দিয়ে আবারও গানের জগতে ফিরে আসি। আমার এই ফিরে আসাটাকে ভক্ত ও শ্রোতারা দারুণভাবে স্বাগত জানিয়েছেন। তাঁরা আমাকে মেরিল-প্রথম আলো তারকা জরিপ পুরস্কার ২০১৩-তে সেরা সংগীতশিল্পী হিসেবে নির্বাচিত করেছেন। আমি ধারণাও করতে পারিনি এবারের মেরিল-প্রথম আলো পুরস্কারে সেরা সংগীতশিল্পী নির্বাচিত হব। ভেবেছিলাম ‘‘আমি নিঃস্ব হয়ে যাব’’ গানটির জন্য চন্দন সিনহা হয়তো সেরা গায়ক হবেন।’আসিফ আরও বলেন, ‘মেরিল-প্রথম আলো পুরস্কারটি আমার জন্য নতুন কিছু নয়। এর আগেও বেশ কয়েকবার আমি এই পুরস্কার পেয়েছি। ভক্ত-শ্রোতাদের অবিরাম ভালোবাসায় আমি বরাবরের মতো এবারও মুগ্ধ।’
