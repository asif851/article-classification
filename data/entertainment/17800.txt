
মোরগ দুটির আদি নিবাস চট্টগ্রাম। মাস খানেক আগে এসেছে ঢাকা শহরে। তা–ও আবার উঠেছে নির্মাতা নূরুল আলম আতিকের বাসায়। এক মাস ধরে চলছে তাদের ‘গ্রুমিং। নানা ধরনের ‘শিক্ষা’ দেওয়া হচ্ছে তাদের! তবে গ্রুমিং শেষ করে সরাসরি ক্যামেরার সামনে দাঁড়ানোর সুযোগ হয়নি মোরগ দুটির। যেতে হয়েছে স্ক্রিন টেস্টের মধ্য দিয়ে। এপাশ–ওপাশ, সবদিক থেকে মোরগ দুটি স্ক্রিনের উপযোগী কি না, তা দেখা হয়েছে। কিন্তু এত পরীক্ষা-নিরীক্ষার পরও এখনো মোরগ দুটি পায়নি রুপালি পর্দায় নাম লেখানোর সুযোগ। নির্মাতা বলেছেন, এখনই চূড়ান্ত হয়নি কিছু। স্ক্রিন টেস্টের জন্য আরও মোরগ আসছে কক্সবাজারের রামু থেকে।লাল মোরগের ঝুঁটি ছবির কেন্দ্রীয় চরিত্রে অভিনয়ের জন্য এভাবেই হন্যে হয়ে এখন মোরগ খোঁজা চলছে। নির্মাতা আতিক স্ক্রিন টেস্টের মধ্য দিয়ে তাঁর ছবির জন্য বেশ প্রস্তুতি নিয়ে ‘মোরগ’ বাছাই করছেন। আতিক জানিয়েছেন, রামু থেকে মোরগ আসার পর তাদেরও স্ক্রিন টেস্ট নেওয়া হবে। এরপর সব মোরগের পরীক্ষার ফল যাচাই করে চূড়ান্ত করা হবে ছবির কেন্দ্রীয় চরিত্রের ঝুঁটিওয়ালা লাল মোরগটি।নূরুল আলম আতিক বলেন, ‘ছবির জন্য আমাদের দুটি মোরগ লাগবে। এর মধ্যে একটি ফাইটার মোরগ। যারা ফাইটার মোরগের কারবাির, তাদের কাছ থেকে নেব সেই মোরগটি। আরেকটি মোরগ চলচ্চিত্র জুড়ে বিচরণ করবে, সেটি হবে পোষা মোরগ। তাকে আমরা নিজেরা প্রশিক্ষণ দিয়ে তৈরি করব। আসলে ওই “পোষা মোরগ”টির চরিত্রের জন্যই আমরা স্ক্রিন টেস্ট নিচ্ছি।’নির্মাতা জানান, চলচ্চিত্রটির শুটিং শুরু হবে আগামী জানুয়ারি থেকে। গাইবান্ধা, সৈয়দপুর, ঢাকাসহ বিভিন্ন জায়গায় এ ছবির শুটিং হওয়ার কথা রয়েছে। নূরুল আলম আতিক এর আগে ডুব সাঁতার নামে একটি চলচ্চিত্র নির্মাণ করেছিলেন।
