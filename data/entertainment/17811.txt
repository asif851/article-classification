
 
ইদানীং বেশ খবরের শিরোনাম হচ্ছেন ব্রিটিশ সংগীত তারকা শেরিল টুইডি। হবেনই তো। সাবেক স্বামীর সঙ্গে বিচ্ছেদ, আরেক সংগীত তারকা লিয়াম পেইনির সঙ্গে প্রেমের সম্পর্ক, তারপর তাঁদের নবজাতক সন্তান, এরপর আবার নামের শেষাংশের পরিবর্তন। খবর তো আর একটি-দুটি নয়। তবে এবার মুখ খুলেছেন শেরিলের দ্বিতীয় ও সাবেক স্বামী জিন-বার্নার্ড ফারনান্দেজ-ভার্সিনি।শেরিল যেমন এগিয়ে গেছেন, জিনও বসে নেই। ভুলে গেছেন শেরিলকে। তবে পার্থক্য এতটুকুই—জিনকে ভালোবাসার মানুষ নেই। মা-বাবা নেই, নেই কোনো প্রেমিকা। কিন্তু এতে একাকিত্ব বোধ করেন না জিন। শেরিলকে একটুও মনে পড়ে না তাঁর। তিনি বলেন, ‘আমি যদি কারও সঙ্গে না থাকি, তাঁর সম্পর্কে আমি ভাবি না। এই মুহূর্তে আমি কাজের প্রতি মনোযোগী।’ তাঁর মতে, শেরিল বাস করতেন এক ‘উন্মাদ’ জগতে। সেই জগতে জিন ছিলেন তৃষ্ণার্ত। আর তাই প্রায় ১৮ মাসের সংসার ভেঙে দিয়েছেন প্রায় দুই বছর হলো।জিন বলেন, ‘একজন বিখ্যাতকে আমি বিয়ে করেছিলাম। আমি ওই উন্মাদ জগতে তৃষ্ণার্ত ছিলাম। আমার এটা পছন্দ ছিল না।’ মনে হচ্ছে ‘খ্যাতি’ শব্দটা জিন বইতে নারাজ। তিনি আরও বলেন, ‘দুই বছর হয়ে গেল। নিজেকে ভিন্ন মানুষ মনে হয়। ওইটা ছিলাম পুরোনো আমি।’ফ্রান্সের কান শহরে প্রয়াত মায়ের স্মরণে তাঁর নাম ‘ভার্সিনি’ নামেই রেস্তোরাঁ খুলেছেন জিন। তিনি বলেন, অনেক প্রতিকূলতা, চড়াই-উতরাই পার হয়ে বেঁচে আছেন তিনি। এখন রেস্তোরাঁটাই তাঁর সব।জিন বলেন, ‘আমি আমার রেস্তোরাঁকে ভালোবাসি। আমি এটার মাঝেই বাস করি।’ সূত্র: মিরর
