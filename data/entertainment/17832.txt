
কথাসাহিত্যিক হুমায়ূন আহমেদের ‘কৃষ্ণপক্ষ’ উপন্যাস অবলম্বনে নির্মিত ‘কৃষ্ণপক্ষ’ ছবিটি সেন্সর ছাড়পত্রের জন্য জমা পড়েছে। গতকাল বুধবার সেন্সর ছাড়পত্রের জন্য ছবিটি জমা দেওয়া হয়েছে বলে প্রথম আলোকে জানান এই ছবির পরিচালক মেহের আফরোজ শাওন।
‘কৃষ্ণপক্ষ’ ছবির মহরতের দিন ঘটা করেই জানিয়ে দেওয়া হয়, হুমায়ূন আহমেদের জন্মদিনেই ছবিটি মুক্তি পাবে। শুটিং চলাকালীন সময়ে ছবির অন্যতম প্রধান অভিনয়শিল্পী রিয়াজের হঠাৎ অসুস্থতায় সব হিসেব-নিকেশ পাল্টে যায়। মুক্তি দূরের কথা, নির্ধারিত সময়ে ছবির শুটিং শেষ করাই সম্ভব হয়নি। কিছুদিন আগে ‘কৃষ্ণপক্ষ’ ছবির শুটিং শেষ হয়েছে।শাওন বলেন, ‘মাত্র তো ছাড়পত্রের জন্য জমা হয়েছে। ছাড়পত্রের সনদ হাতে পাওয়ার পর মুক্তির তারিখ চূড়ান্ত করা হবে। এটাও ঠিক যে, আমরা নিজেরা মিলে ছবিটি মুক্তির জন্য একটা দিন মনে মনে ঠিক করে রেখেছি। সবকিছু নির্ভর করবে ছাড়পত্রের ওপরই।’‘কৃষ্ণপক্ষ’ ছবিটি ইমপ্রেস টেলিফিল্মের ব্যানারে নির্মিত হয়েছে। এই প্রতিষ্ঠানের বেশির ভাগ ছবিই প্রেক্ষাগৃহের আগে টেলিভিশনে ওয়ার্ল্ড প্রিমিয়ার করা হয়। কিন্তু ‘কৃষ্ণপক্ষ’ ছবির ক্ষেত্রে তা হচ্ছে না। হুমায়ূন আহমেদ পত্নী মেহের আফরোজ শাওন পরিচালিত প্রথম ছবিটি দেখতে হলে সবাইকে প্রেক্ষাগৃহে যেতে হবে। শাওন বললেন, ‘আমরা যখন কৃষ্ণপক্ষকে বড় ক্যানভাসে ভেবেছি, সেটা অবশ্যই সবাইকে বড় পর্দায় দেখা উচিত। আমরা পূর্ণদৈর্ঘ্য একটা ছবি তৈরি করেছি। তাই তো কৃষ্ণপক্ষ দেখতে হলে সবাইকে প্রেক্ষাগৃহে যেতে হবেই।’মেহের আফরোজ শাওন পরিচালিত এবং ইমপ্রেস টেলিফিল্মের প্রযোজনায় এই ছবিতে রিয়াজের বিপরীতে অভিনয় করেছেন মাহি। এবারই প্রথম তাঁরা দুজন কোনো ছবিতে জুটি হয়ে অভিনয় করলেন। রিয়াজ-মাহি ছাড়াও ‘কৃষ্ণপক্ষ’ ছবিতে আরও অভিনয় করেছেন ফেরদৌস, তানিয়া আহমেদ, মৌটুসী বিশ্বাস, আজাদ আবুল কালাম, কায়েস আহমেদ, ফারুক আহমেদ প্রমুখ।
