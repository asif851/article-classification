
‘জানেন, আমাদের বাড়ির সামনে একটা সুন্দর বিল আছে। আমার মন খারাপ হলেই নৌকায় করে সেই বিলের মধ্যে চলে যাই। কিছুক্ষণ বসে থাকলেই মন ভালো হয়ে যায়। কখনো একা কখনো ছোট ভাইকে সঙ্গে নিয়ে যাই। এবারের ঈদের দিনও এই কাজ করব। মনটা প্রচন্ড খারাপ।’ বলছিলেন মৌসুমী হামিদ। কথা হচ্ছিলো ঈদ প্রসঙ্গে। সে প্রসঙ্গে যাওয়ার আগেই হড়বড় করে বলে দিলেন নিজের মন ভালো করার তরিকা। তবে তার আগে জানালেন, চারপাশের এই অবস্থায় প্রচন্ড মন খারাপ তার। আর মন খারাপ বলেই ঈদের আগে দুদিন শুটিং বাতিল করেই বাড়ি চলে গেছেন। গ্রামেই কাটাবেন কয়েকদিন। বললেন, ‘এমনিতেই গ্রামে আসলে মন ভালো হয়ে যায়। আর বিলের মধ্যে বসে থাকলে তো কথাই নেই। মনটা দ্রুত ভালো হয়ে যায়। এ কারণেই প্রচন্ড মন খারাপ নিয়ে ৩ তারিখেই বাড়িতে এসেছি।’মৌসুমী হামিদের গ্রামের বাড়ি সাতক্ষীরা জেলার তালা থানার ঝিল নলতা গ্রামে। ঈদের ছুটি কাটাতে এখন সেখানেই আছেন তিনি। ঢাকায় ফিরবেন ঈদের পরদিনই। এসেই অংশ নেবেন শুটিং এ। জানালেন, এবারের ঈদে বেশ কয়েকটি ঈদ ধারাবাহিক ও একক নাটকে অভিনয় করেছেন তিনি।
