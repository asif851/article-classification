
প্রায় পাঁচ বছর পরে একসঙ্গে সিনেমার প্লেব্যাক করলেন সংগীতশিল্পী সাবিনা ইয়াসমীন ও রফিকুল আলম। গতকাল শওকত আলী ইমনের স্টুডিওতে তাঁদের নতুন গানটি ধারণ করা হয়। গানের শিরোনাম ‘আমি তোমার কাছে এলাম, আজ তোমার হয়ে গেলাম’।রেকর্ড করা গানটি শোনা যাবে শাহ মোহাম্মদ সংগ্রাম পরিচালিত বাসর হবে মাটির ঘরে ছবিতে। গানের রেকর্ডিংয়ের মাঝেই কথা হয় রফিকুল আলমের সঙ্গে। তিনি বললেন, ‘সঠিক তারিখটি মনে নেই। তবে অনেক দিন পর সাবিনা ইয়াসমীনের সঙ্গে গাইলাম। তাঁর সঙ্গে গান গেয়ে আমি বরাবরই স্বাচ্ছন্দ্যবোধ করি। কারণ, ওনার সঙ্গে আমার টিউনটা মিলে যায়।’ নতুন এ গানটি লিখেছেন গীতিকার কবির বকুল। সুর ও সংগীত শওকত আলী ইমনের। রেকর্ডিংয়ের ফাঁকে সাবিনা ইয়াসমীন বলেন, ‘অনেক ভালো লাগছে। রফিকুল আলমের সঙ্গে একসময় অনেক গান গেয়েছি। আজ (গতকাল বৃহস্পতিবার) গাইতে এসে পুরোনো গানগুলোর কথা মনে পড়ছে।’গান ধারণের মধ্য দিয়ে শুরু হলো বাসর হবে মাটির ঘরে ছবির কাজ। পরিচালক সংগ্রাম জানালেন, বাসর হবে মাটির ঘরে বেশ বড় বাজেটের ছবি। বড় বড় তারকা এতে অভিনয় করবেন। ঈদের পরই শুরু হবে ছবির কাজ।শাহ মোহাম্মদ সংগ্রাম এর আগে বলবো কথা বাসর ঘরে এবং কী প্রেম দেখাইলাসহ বেশ কয়েকটি ছবি পরিচালনা করেছেন।
