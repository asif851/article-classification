
অবশেষে শুটিংয়ে ফিরলেন চিত্রনায়িকা পূর্ণিমা। তবে চলচ্চিত্রে নয়, পূর্ণিমা শুটিং শুরু করেছেন একটি নতুন নাটকের। নাটকটির নাম ‘লাভ অ্যান্ড কোং’। এতে তাঁর সহশিল্পী মাহফুজ আহমেদ। নাটকটি লিখেছেন ও পরিচালনা করেছেন মাসুদ সেজান।
কিছুদিন আগে খবর বেরিয়েছিল, ‘ক্যান্ডি ক্রাশ’ ধারাবাহিক নাটকে কাজ করার মধ্য দিয়ে অভিনয়ে ফেরা হচ্ছে পূর্ণিমার। কিন্তু অসুস্থতার কারণে শেষ পর্যন্ত ওই নাটকে অভিনয় করা হয়নি। সেই হিসেবে সাত মাসের বেশি সময় পর ‘লাভ অ্যান্ড কোং’ নাটকে অভিনয়ের মধ্য দিয়ে বিরতি ভাঙলেন চিত্রনায়িকা পূর্ণিমা।‘লাভ অ্যান্ড কোং’ নাটকটির দৃশ্যায়নে অংশ নিতে পূর্ণিমা এখন আছেন মৌলভীবাজারে। সঙ্গে আছে একমাত্র কন্যা আরশিয়া। সেখান থেকে মোবাইল ফোনে পূর্ণিমা প্রথম আলোকে বলেন, ‘অনেক দিন ধরেই নাটকটিতে অভিনয়ের ব্যাপারে কথা হচ্ছিল। শেষ পর্যন্ত শুরু করতে পারলাম। কাজের ফাঁকে মেয়েকে নিয়ে পাহাড়, টিলা, বন দেখছি। আশপাশের সৌন্দর্যে রীতিমতো মুগ্ধ হচ্ছি। আমরা এখানে খুবই সুন্দর একটা রিসোর্টে থাকছি।’‘লাভ অ্যান্ড কোং’ নাটকে মাহফুজ-পূর্ণিমার পাশাপাশি এতে আরও অভিনয় করছেন মিশু সাব্বির, সাবিলা নূর, ডা. এজাজ, শামীমা নাজনীন প্রমুখ। ‘লাভ অ্যান্ড কোং’ এনটিভিতে প্রচার হবে আগামী রোজার ঈদে।গত বছরের আগস্টে আরিফ খানের পরিচালনায় ‘আমার বেলা যে যায়’ টেলিছবিতে অভিনয় করেন মাহফুজ ও পূর্ণিমা।
