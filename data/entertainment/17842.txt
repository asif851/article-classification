
চলচ্চিত্র অভিনেতা রিয়াজকে চিকিৎসক পরামর্শ দিয়েছেন, ছয় মাস পূর্ণ বিশ্রামে থাকতে হবে। কিন্তু তার আগেই নাকি ছবির শুটিং করার কথা ভাবছেন রিয়াজ। ৯ নভেম্বর থেকে উত্তরার ‘হইচই’ শুটিংবাড়িতে ‘কৃষ্ণপক্ষ’ ছবির শুটিংয়ের পূর্ণ প্রস্তুতি নেওয়া হচ্ছে। সবকিছু ঠিক থাকলে ১৩ নভেম্বরই শেষ হবে শুটিং। রিয়াজের শারীরিক অবস্থার কথা বিবেচনা করে শুটিংয়ের জন্য আরও তিন দিন সময় বাড়িয়ে রাখা হয়েছে। তবে সবকিছুই নির্ভর করছে রিয়াজের ব্যাপারে চিকিৎসকের চূড়ান্ত পরামর্শের ওপর। কারণ ৭ নভেম্বর আবারও রিয়াজকে প্রয়োজনীয় পরীক্ষা করবেন চিকিৎসক। এরপরই সিদ্ধান্ত নেওয়া হবে। আজ সোমবার সকালে এমনটাই জানালেন ‘কৃষ্ণপক্ষ’ ছবির পরিচালক মেহের আফরোজ শাওন।এদিকে, ‘কৃষ্ণপক্ষ’ ছবির প্রধান সহকারী পরিচালক ও অভিনয়শিল্পী জুয়েল রানা বলেন, ‘১৯ অক্টোবর সন্ধ্যায় ছবিটির শুটিং করার সময় হৃদ্‌রোগে আক্রান্ত হন রিয়াজ। এরপর তাঁকে দ্রুত হাসপাতালে নিয়ে যাওয়া হয়। ওই দিন যেখানে শুটিং স্থগিত করা হয়েছিল, এবার সেখান থেকেই শুটিং শুরু হবে। রিয়াজের অংশটুকু ছাড়া ছবির পুরো শুটিং শেষ হয়েছে। ডাবিংও প্রায় শেষ। এখন চলছে শব্দ সম্পাদনার কাজ।’এবার রিয়াজের সঙ্গে ছবির শুটিংয়ে অংশ নেবেন মাহিয়া মাহি। মাহি জানিয়েছেন, ১৩ নভেম্বর থেকে তিনি ‘কৃষ্ণপক্ষ’ ছবির শুটিংয়ের জন্য সময় রেখেছেন।কথা ছিল, হুমায়ূন আহমেদের জন্মদিন ১৩ নভেম্বর প্রেক্ষাগৃহে মুক্তি দেওয়া হবে ‘কৃষ্ণপক্ষ’। কিন্তু রিয়াজের অসুস্থতার কারণে ছবি মুক্তির তারিখ পিছিয়ে দেওয়া হয়েছে। রিয়াজের শুটিং ও ডাবিং শেষ হওয়ার পর ছবি মুক্তির নতুন তারিখ ঘোষণা করা হবে। তিনি জানান, ছবি মুক্তি পিছিয়ে গেলেও হুমায়ূন আহমেদের ভক্তদের হতাশ করছেন না ‘কৃষ্ণপক্ষ’ ছবির প্রযোজনা প্রতিষ্ঠান ইমপ্রেস টেলিফিল্ম। জানা গেছে, ‘কৃষ্ণপক্ষ’ ছবির পেছনের নানা ঘটনা ও স্থিরচিত্র নিয়ে হুমায়ূন আহমেদের জন্মদিনে একটি ওয়েবসাইট চালু করারও সিদ্ধান্ত নেওয়া হয়েছে।
