
শিগগিরই পৃথিবীতে আসছে জুনিয়র বন্ড। জেমস বন্ড-খ্যাত ড্যানিয়েল ক্রেগ ও হলিউড অভিনেত্রী র‍্যাচেল ওয়াইজের ঘরে আসছে নতুন অতিথি। এই সুখবর জানালেন ক্রেগের স্ত্রী ওয়াইজ।নিউইয়র্ক টাইমসকে দেওয়া এক সাক্ষাৎকারে মা হওয়ার খবরটি দেন ওয়াইজ। বলেন, ‘শিগগিরই আপনাদের ওকে দেখাতে পারব। ড্যানিয়েল ও আমি খুবই খুশি। আমাদের ঘরে একজন ছোট্ট মানুষ আসছে। আমি আর অপেক্ষা করতে পারছি না। সবকিছুই কেমন ঘোর লাগার মতো মনে হচ্ছে।’ ২০১১ সালের ছবি ‘ড্রিম হাউস’-এ স্বামী-স্ত্রীর চরিত্রে অভিনয় করেছিলেন দুজন। সেখান থেকেই নাকি প্রেমের শুরু। চুপিসারে দুজন বিয়েও সেরে ফেলেন। নিজেদের ঘরের খবর অবশ্য বাইরে জানাতে একদমই পছন্দ নয় ওয়াইজের। তিনি বলেন, ‘এটা খুবই ব্যক্তিগত, খুবই গোপনীয় একটি বিষয়। ব্যতিক্রম কোনো ঘটনা ছাড়া আমি মনে করি না, আমাদের ঘরের কোনো খবর কেউ জানুক।’ওয়াইজের নাকি বিয়েরও কোনো পরিকল্পনা ছিল না। ড্যানিয়েল ক্রেগ অবশ্য এ নিয়ে এখনো মুখ খোলেননি। বিয়ের সাত বছর পরে তাঁদের প্রথম সন্তান আসছে। ইয়াহু
