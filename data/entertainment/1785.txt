
চ্যানেল আই খুদে গানরাজ প্রতিযোগিতার আলোচিত কণ্ঠশিল্পী সাবরিনা পড়শী। এবারের এসএসসি পরীক্ষায় সে গুলশানের ক্যামব্রিয়ান স্কুল থেকে বাণিজ্য বিভাগে জিপিএ-৪.৯৪ পেয়েছে। অল্পের জন্য জিপিএ-৫-এর দেখা না পেলেও তাতে কোনো আফসোস নেই পড়শী ও তার পরিবারের সদস্যদের। পড়শীর সাফল্যে খুশি সবাই।পড়শীর মা জুলিয়া এহসান বলেন, ‘গান রেকর্ডিং আর মঞ্চ পরিবেশনা নিয়ে ওর যে ব্যস্ততা ছিল, এর মধ্য থেকে ও যে ঠিকমতো পরীক্ষা দিয়ে পাস করেছে, এতেই আমাদের অনেক বেশি আনন্দ। রাত-দিন দোয়া করেছি যেন একটা সন্তোষজনক ফলাফল হয়। এখন তো দেখছি, রেজাল্ট ভালোই এসেছে।’এদিকে, পড়শী বলে, ‘গানের ব্যস্ততার কারণে এক বছর ঠিকমতো পড়াশোনা করা হয়নি। ঠিকমতো টেবিলে বসতে পারলে আমি নিশ্চিত এর চেয়ে অনেক ভালো ফল করতে পারতাম। তবে এই ফলাফল নিয়েও আমি অনেক খুশি।’পড়শীর পারিবারিক সূত্রে জানা গেছে, পড়শী বাণিজ্য বিভাগে এইচএসসিতে ভর্তি হবে ক্যামব্রিয়ান কলেজেই। কারণ, ক্যামব্রিয়ান কলেজে নাকি পড়াশোনার ফাঁকে গান-বাজনার জন্য অনেক সময় ও সুবিধা পাওয়া যায়।
 
