
সেই ষাটের দশকে চুরি হয়ে গিয়েছিল কিংবদন্তি গায়ক জন লেননের একটি গিটার। সেই গিটারের দেখা মিলল এই ২০১৫ সালে এসে। গত শনিবার যুক্তরাষ্ট্রের বেভারলি হিলসের এক নিলামে জন লেননের এই চুরি যাওয়া গিটারটি বিক্রি হয়েছে ২.৪ মিলিয়ন মার্কিন ডলারে।
নিলাম কর্তৃপক্ষ জানিয়েছে, দ্য ১৯৬২ জে-১৬০ই গিবসন অ্যাকুস্টিক গিটারটি জন ম্যাকক্যাও নামের একজন সংগীতকারের দখলেই এত দিন ছিল। গিটারটি যে জন লেননের চুরি যাওয়া গিটার, তা না জেনেই তিনি এটি কিনেছিলেন ষাটের দশকের শেষের দিকে। আর তারপর থেকে ম্যাকক্যাওয়ের কাছেই ছিল গিটারটি। নিলামের মুখপাত্র ড্যারেন জুলিয়েন জানিয়েছেন, নিলামে বিক্রি হওয়া গিটারটির অর্থমূল্যের অর্ধেক অংশ স্পিরিট ফাউন্ডেশন নামের একটি দাতব্য প্রতিষ্ঠানকে দেওয়া হবে। এই দাতব্য প্রতিষ্ঠানটি জন লেনন এবং তাঁর স্ত্রী ইয়োকো ওনোর হাতে গড়া।লেননের চুরি যাওয়া গিটারটি প্রসঙ্গে ড্যারেন জুলিয়েন আরও বলেন, গিটারটি যে জন লেননের চুরি যাওয়া সেই গিটার, তা শনাক্ত করতে সহায়ক হয়েছে গিটারটির সিরিয়াল নম্বর আর গিটারে ব্যবহৃত কাঠ। জুলিয়েন জানিয়েছেন, নিলামে জন লেননের গিটারটি যিনি কিনেছেন সেই ব্যক্তি তাঁর নাম প্রকাশ করতে চাননি।লেনন মাত্র এক বছর ব্যবহার করেছিলেন গিটারটি। কিন্তু গিটারটি লেনন ও বিটলসের এক উজ্জ্বল অধ্যায়ের সাক্ষী। যুক্তরাজ্যের লিভারপুলের একটি দোকান থেকে জন লেনন গিটারটি কিনেছিলেন ১৯৬২ সালের দিকে। গিটার কেনার পর এটি লেনন ও বিটলসের বেশ কয়েকটি গানের রেকর্ডিংয়ের সময় ব্যবহার করা হয়েছিল।নিলাম কর্তৃপক্ষ জানিয়েছে, জন লেনন পল ম্যাকার্টনির সঙ্গে বিটলসের বেশ কয়েকটি সাড়া জাগানো গান লেখার সময় এর তারে ঝংকার তুলেছিলেন। ‘আ​ই ওয়ান্ট টু হোল্ড ইয়োর হ্যান্ড’, ‘অল মাই লাভিং’-এর মতো জনপ্রিয়তা পাওয়া গানও এর মধ্যে রয়েছে। পাশাপাশি বিটলসের ‘পি.এস. আই লাভ ইউ’, ‘লাভ মি ডু’ গানগু​লো রেকর্ডিংয়ের সময়েও গিটারটি বাজিয়েছিলেন জন লেনন।ড্যারেন জুলিয়েন আরও বলেন, জন লেননের ক্যারিয়ারের এক উজ্জ্বল সময় আর বিটলসের বর্ণিল ইতিহাসের সাক্ষী এই গিটারটি। রয়টার্স।
