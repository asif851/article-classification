
মোস্তফা সরয়ার ফারুকী পরিচালিত ‘ডুব’ ছবিটি বাংলাদেশ ও ভারতে মুক্তি পাবে ২৭ অক্টোবর। তার আগে ২৫ অক্টোবর ঢাকায় যাবেন ছবির অন্যতম অভিনয়শিল্পী বলিউডের জনপ্রিয় তারকা ইরফান খান। অংশ নেবেন ছবির প্রচারণায়। থাকবেন ‘ডুব’ ছবির উদ্বোধনী প্রদর্শনীতে। এদিকে এই বলিউড তারকা এখন ব্যস্ত তাঁর আগামী ছবি ‘করিব করিব সিঙ্গেল’ ছবির প্রচার নিয়ে। এই ছবিতে তাঁকে দেখা যাবে পুরোদস্তুর প্রেমিকের চরিত্রে। তনুজা চন্দা পরিচালিত ‘করিব করিব সিঙ্গেল’ প্রেমের কথা বলবে। এই ছবির নায়ক-নায়িকা একে অপরের জন্য বাঁচতে চায়, মরতে নয়। প্রেমের এক সুন্দর সফর তুলে ধরা হয়েছে এই ছবিতে।
গত শুক্রবার মুম্বাইয়ের জুহুর পিভিআরে মুক্তি পেয়েছে ‘করিব করিব সিঙ্গেল’ ছবির ট্রেলার। এই অনুষ্ঠানে উপস্থিত ছিলেন ইরফান খান, পার্বতী, তনুজা চন্দা, জি স্টুডিওর সুজয় কুট্টি, সুতপা সিকদারসহ আরও অনেকে। রোমান্টিক-কমেডি ধাঁচের এই ছবিতে ইরফানের নায়িকা হিসেবে দেখা যাবে দক্ষিণের তারকা পার্বতীকে। ‘করিব করিব সিঙ্গেল’ ছবির মাধ্যমে বলিউডে পা রাখছেন এই দক্ষিণী তারকা।
এদিন সাংবাদ সম্মেলনে ইরফান সাংবাদিকদের সব প্রশ্নের জবাব দিয়েছেন রোমান্টিক ভঙ্গিতে। ছবিতে রোমান্টিক চরিত্র করতে বলিউডের কোন ‘কিং অব রোমান্স’ তাকে প্রেরণা জুগিয়েছে? সাংবাদিকদের এই প্রশ্নের জবাবে ইরফান খান তাঁর স্ত্রী সুতপা সিকদারের হাতে হাত রেখে বলেন, ‘আমার ভালোবাসাই আমাকে প্রেরণা জোগায়। এর জন্য বলিউডের তথাকথিত কিং অব রোমান্সের প্রয়োজন নেই। আর আমার মধ্যে ভালোবাসা ভরপুর। আমি চাই তা সবার মধ্যে একটু একটু করে ভাগ করে দিতে।’
ইদানীং বিগ বাজেটের ছবি সেই অর্থে সাফল্য পাচ্ছে না, এ প্রসঙ্গে ইরফান খান বলেন, ‘এখন দর্শকের রুচি বদলেছে। এখন তারা চায় কনটেন্টনির্ভর ছবি। ছবির কনটেন্ট ভালো হলেই সবাই দেখছে। মানুষ এমন ছবি দেখতে চায়, যার সঙ্গে সে নিজেকে সংযোগ করতে পারবে। তাই হিন্দি মিডিয়াম সকলে পছন্দ করেছে। রাজকুমার রাওয়ের ছবিও সবাই দেখছে।’
রোমান্টিক-কমেডি ধাঁচের ছবি ‘করিব করিব সিঙ্গেল’ মুক্তি পাবে আগামী ১০ নভেম্বর।
