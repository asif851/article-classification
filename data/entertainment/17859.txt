
খবরটা আদৌ ‘খবর’, নাকি ‘গুঞ্জন’? দ্বিতীয়টা হওয়ার আশঙ্কাই বেশি। কারণ, স্বামী অসুস্থ বলে তাঁকে বাড়িতে ঢুকতে দিচ্ছেন না স্ত্রী, এও হয় নাকি? আবার খবরটা কিম কারদাশিয়ানের বলে পুরো অবিশ্বাসও করা যাচ্ছে না। সে যা-ই হোক, জানা গেছে, কানিয়ে ওয়েস্ট নাকি হাসপাতাল থেকে সোজা বাড়ি ফিরতে পারেননি। আপাতত একটি বাসা ভাড়া করে থাকতে হচ্ছে। কারণ, কারদাশিয়ান নাকি চান না অসুস্থ অবস্থায় ওয়েস্ট সন্তানদের আশপাশে থাকুন!গত ২১ নভেম্বর হাসপাতালে ভর্তি হয়েছিলেন এই সংগীতশিল্পী। টানা স্টেজ শোর ধকল সামলাতে পারছিলেন না, তাই তাঁর শরীর ও মস্তিষ্ক খেই হারিয়ে ফেলেছিল। ৩০ নভেম্বর হাসপাতাল ছাড়েন এই র্যা পার। তখনই জানা যায়, সন্তানদের সুরক্ষার ব্যাপারে কারদাশিয়ান এতটাই খুঁতখুঁতে, স্বামীকে রোগজীবাণু নিয়ে বাড়ি ফিরতে দেননি। এ কারণেই আলাদা বাসা ভাড়া নিয়ে থাকতে হচ্ছে তাঁকে। আবার আরেকটি সূত্র বলছে, এসব কোনো কারণ নয়। আসলে দুজনের সম্পর্কে টানাপোড়েন চলছে। তা ছাড়া কানিয়ের অসুস্থতা আর প্যারিসে কারদাশিয়ানের ছিনতাইয়ের ঘটনা—সব মিলিয়েই পরিবারটি একটু টালমাটাল সময় পার করছে। ওকে ম্যাগাজিন।
