
শুধু সিনেমা বা টেলিভিশনের পর্দাতেই নয়, বাস্তব জীবনেও নায়িকারা ভাবেন তাঁর আপনজনদের নিয়ে। ভালো-মন্দে পাশে থাকেন। অসুস্থ হলে সেবাও করেন। বেশ কিছুদিন ধরে অসুস্থ চিত্রনায়িকা পূর্ণিমার শাশুড়ি। উন্নত চিকিৎসার জন্য সপ্তাহ দেড় আগে তাঁকে নিয়ে ভারতের হায়দরাবাদ গেছেন পূর্ণিমা। চিকিৎসা শেষে দুদিন আগে ফিরেছেন দেশে।গতকাল মঙ্গলবার দুপুরে প্রথম আলোর সঙ্গে আলাপে পূর্ণিমা বলেন, ‘আমার শাশুড়ির শরীরে ক্যানসার ধরা পড়েছে। তাঁকে নিয়ে হায়দরাবাদ গিয়েছিলাম। কয়েকটি দিন শাশুড়ির পাশে থেকে তাঁর সেবা করার সুযোগ নিলাম। তাঁকে কেমোথেরাপি দেওয়া হয়েছে। এখন তিনি কিছুটা ভালো। চিকিৎসকের পরামর্শে দেশে নিয়ে আসা হয়েছে। সবাইকে দোয়া করতে বলবেন।’একসময়ের ব্যস্ত নায়িকা পূর্ণিমা এখন সিনেমায় অনিয়মিত। মাঝেমধ্যে টিভিনাটক ও বিজ্ঞাপনচিত্রে দেখা যায় তাঁকে। জানা গেছে, শিগগিরই নতুন একটি সিনেমায় দেখা যাবে তাঁকে। নতুন ছবির ব্যাপারে কথা হয়েছে বেশ কয়েকজন পরিচালকের সঙ্গে।
