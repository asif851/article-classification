
বেফাঁস কথাবার্তা আর অমার্জিত কাণ্ডকীর্তির জন্য বহুবার সমালোচিত হয়েছেন বলিউড অভিনেতা সালমান খান। কিন্তু এবার তিনি যে কথা বলেছেন, তা যেন অন্যবারের অনেক অবান্তর বক্তব্যকেও ছাড়িয়ে গেছে। নিজেকে ধর্ষণের​ শিকার নারীর সঙ্গে তুলনা করেছেন ৫০ বছর বয়সী এই নায়ক। আসন্ন ছবি ‘সুলতান’-এর কুস্তি প্রশিক্ষণ নেওয়ার পর ভীষণ ক্লান্ত হয়ে পড়তেন তিনি। আর এই শারীরিক অবস্থাকে ধর্ষণের শিকার নারীর শারীরিক অবস্থার সঙ্গে তুলনা করেছেন সালমান। ‘দাবাং’ তারকার এমন মন্তব্য এরই মধ্যে সামাজিক যোগাযোগমাধ্যমে সমালোচনার ঝড় তুলে দিয়েছে।‘সুলতান’ ছবির কুস্তি প্রশিক্ষণের সময় সালমানকে যেমন কঠোর পরিশ্রম করতে হয়েছে, তেমনি এর শুটিংও ছিল প্রচণ্ড কষ্টসাধ্য। কখনো টানা ছয় ঘণ্টা কুস্তির অভিনয়ও করতে হয়েছে তাঁকে, যা নাকি বাস্তবে কুস্তি করার চেয়েও কঠিন। শুটিংয়ের পর তিনি কতটা ক্লান্ত হয়ে পড়তেন, তা বোঝানোর জন্য বলেন, ‘কুস্তির দৃশ্যের শুটিং শেষে বের হয়ে আসার সময় নিজেকে ধর্ষণের শিকার নারীর মতো মনে হতো। আমি তখন সোজা হয়ে হাঁটতেও পারতাম না।’গতকাল সালমানের এই বিতর্কিত বক্তব্য প্রকাশ পাওয়ার পর থেকেই টুইটারে ক্ষোভ প্রকাশ করেছেন অনেকে। ধর্ষণ বিষয়টাকে হাসি–তামাশার বস্তু হিসেবে দেখার জন্য তাঁকে ক্ষমা চাওয়ার আহ্বানও জানিয়েছেন কয়েকজন। তবে ‘ভাইজান’ সালমানের কিছু ভক্ত আবার বিষয়টাকে সরলভাবেই নিয়েছেন। তাঁদের মনে হয়েছে, সালমান খারাপ ভেবে কিছু বলেননি। তিনি যা বোঝাতে চেয়েছেন, সেখানে নারীদের ছোট করার মতো কোনো বিষয় নেই।তবে, ভক্তরা বললেই তো আর হবে না এখন এই বক্তব্য পরিষ্কার করতে হবে খোদ সালমানকেই।
সূত্র: এনডিটিভি
