
‘আমাদের গল্পটা সেই ১৯৮৮ সালের। প্রেমের গল্প। সচরাচর তাহসানকে যে রকম গল্পে দর্শকেরা দেখে থাকেন, সে রকম নয়। এটা দেখলেই বোঝা যাবে।’ নতুন নাটক অনামিকা নিয়ে এভাবেই বলছিলেন নির্মাতা শিহাব শাহীন। স্বাভাবিকভাবে প্রশ্ন জাগে, ওই সময়টা বোঝানোর জন্য কি প্রপস ব্যবহার করেছেন? বেশ নিশ্চিন্তে উত্তর দিলেন নির্মাতা। বললেন, ‘আমরা ওই সময়ের ডায়েরি, দিনপঞ্জি, পত্রমিতালি গাইড আমাদের নাটকে ব্যবহার করেছি। তা ছাড়া অভিনয়শিল্পীদের সাজ-পোশাক, ওই সময়ের ক্যাসেট প্লেয়ার, টিভি দেখিয়েছি। যা এখন আর খুব একটা দেখা যায় না। এ ছাড়া দৃশ্য ধারণ করেছি ওই সময়ের কথা মাথায় রেখে।’ঈদের জন্য নির্মিত নাটক অনামিকা গল্পটা ১৯৮৮ সালের দুই পত্রমিতাকে নিয়ে। গল্পে তাহসান একজন ইংরেজি শিক্ষক।তাঁর সঙ্গে অভিনয় করেছেন মৌসুমী হামিদ ও শারমিন আঁখি। নাটকটি নিয়ে দারুণ উত্তেজিত মৌসুমী। বললেন, ‘এত সুন্দর গল্পে বহুদিন পর কাজ করলাম। নাটকে আমি আমার এক বান্ধবীর হয়ে তার কলমবন্ধুকে চিঠি লিখে দিই। তারপর একদিন ছেলেটি আসে দেখা করতে। এরপরই বেশ কয়েকটি ঘটনা ঘটে। যা দেখে চমৎকৃত হবেন দর্শক।’কদিন আগে নাটকটির শুটিং হলো ধামরাইয়ে। এটি রচনা করেছেন মেজবাহ উদ্দিন।
