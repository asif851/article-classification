
জোড় লাগিয়েই শব্দটা হয়েছিল ‌‘ব্র্যাঞ্জেলিনা’। এখন দুজনার দুটি পথ দুদিকে। আলাদা থাকছেন অ্যাঞ্জেলিনা জোলি ও ব্র্যাড পিট। কিন্তু আইনি সুরাহা হয়নি এখনো। গত বছর সেপ্টেম্বরে বিচ্ছেদের জন্য আবেদন করেছিলেন হলিউড তারকা দম্পতি। প্রায় এক বছর হতে চলল, তবু আনুষ্ঠানিকতা শেষ হয়নি। ঠিক কী কারণে সুরাহা হচ্ছে না? দুজন কি শর্তগুলো নিয়ে ঐকমত্যে পৌঁছাচ্ছেন না? নাকি আবারও ফিরে আসছেন কাছাকাছি?
আলাদা থাকলেও ছয় সন্তানের সুবাদে কাছাকাছি চলে আসা হয়। ছয় সন্তানই থাকছে জোলির কাছে। পিটও সন্তানদের সময় দিচ্ছেন। এ অভিনেতার কাছের সূত্রগুলো বলছে, পিট ভুলতে পারছেন না জোলিকে। জোলিও নাকি পিটকে আগের মতো ভালোবাসেন। ধারণা করা হচ্ছে, বিচ্ছেদটা না–ও হতে পারে। জোড়া লাগতে পারে ব্র্যাঞ্জেলিনার। সেই সূত্রটি বলেছে, ‘তাঁরা কয়েক মাসে এ প্রক্রিয়া এগিয়ে নিতে কিছুই করেননি। আর সবাই ভাবছে, তাঁরা কিছু করবেনও না।’ আরেক সূত্র বলেছে, ‘জোলি এখনো পিটকে অনেক ভালোবাসেন।’ জোলির এক বন্ধু জানান, যদি পিট ভালো বাবা হয়ে ওঠার প্রতিশ্রুতিতে অটল থাকেন, জোলিকে ফিরে পেতে পারেন।
ব্র্যাঞ্জেলিনা-ভক্তরা এই খবরে খুশি হবেন নিশ্চিত। যদিও কিছু কিছু পত্রিকার দাবি, আবেগ নয়, বাস্তবতার কারণে স্থগিত আছে দুজনের বিচ্ছেদ। এটা শুধু তাঁদের সন্তানদের কথা ভেবে। দুজনেই সন্তানদের বেশি প্রাধান্য দেন। মনোমালিন্যের পর তাঁদের সম্পর্কে নাকি খুব একটা পরিবর্তন আসেনি।দেখা যাক, কোন খবরটি সত্যি হয়। ফ্লিপবোর্ড।
