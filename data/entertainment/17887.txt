
ভালোবাসা দিবস উপলক্ষে শ্রোতাদের সামনে নতুনভাবে হাজির হতে যাচ্ছেন জনপ্রিয় সংগীতশিল্পী বালাম। ভালোবাসা দিবসে বালাম তাঁর ভক্তদের উপহার দিচ্ছেন ‘ভুবন’ অ্যালবামের ‘ও আকাশ’ গানের মিউজিক ভিডিও। আর গানটির মিউজিক ভিডিও নির্মাণের মাধ্যমে নির্মাতা হিসেবে আত্মপ্রকাশ করতে যাচ্ছেন তিনি।এরই মধ্যে ‘ও আকাশ’ গানের মিউজিক ভিডিওর শুটিং শেষ হয়েছে। এখন চলছে সম্পাদনার কাজ। আগামী কয়েক দিনের মধ্যে তা শেষ হয়ে যাবে বলে জানান বালাম।নির্মাতা হওয়ার অনুভূতি প্রসঙ্গে জানতে চাইলে বালাম বলেন, ‘বলতে পারেন শখের বশেই নির্মাতা হয়েছি। ছোটবেলা থেকেই প্রচুর ছবি দেখতাম। সেগুলো থেকে কিছুটা ধারণা পেয়েছি। তা ছাড়া নিজে যখন গানের সঙ্গে জড়িত হয়েছি, তখন থেকে সম্পাদনার অনেক খুঁটিনাটি বিষয়ও আয়ত্ত করতে পেরেছি। বিভিন্ন মাধ্যম থেকে শেখা নিজের ভাবনাগুলো মিউজিক ভিডিওতে প্রয়োগের চেষ্টা করেছি। আশা রাখছি, ভক্ত-শ্রোতারা নিরাশ হবেন না। তবে প্রথম কাজ হিসেবে কিছু ভুল-ত্রুটি থাকতেই পারে। আমার বিশ্বাস, ভুল-ত্রুটিগুলো সমালোচকের দৃষ্টিতে দেখলে পরবর্তী সময়ে কাজের ক্ষেত্রে আরও সমৃদ্ধ হতে পারব আমি।’বালাম এও বলেন, ‘“ভুবন” অ্যালবামের কাজ করার সময় ভিডিও সম্পাদনার বিষয়টি আয়ত্ত করি। শুধু তা-ই নয়, ভিডিও নির্মাণের সামগ্রীগুলোও সংগ্রহ করি। এরপর যখন সময় পেয়েছি, তখনই গানের ভিডিওর শুটিং করেছি।’
সম্পাদনার কাজ শেষে ‘ও আকাশ’ গানের মিউজিক ভিডিও বিভিন্ন টেলিভিশন চ্যানেলে প্রচারিত হবে। এর কিছু দৃশ্যের শুটিং করা হয়েছে কক্সবাজারের সমুদ্রসৈকতে। আর কিছু অংশের কাজ করা হয়েছে ভিজুয়াল ইফেক্টস ও ক্রোমার মাধ্যমে।  
উল্লেখ্য, বালামের ‘ভুবন’ অ্যালবামটি গত বছর ঈদুল ফিতরে প্রকাশিত হয়। এর আগে তাঁর আরও তিনটি একক অ্যালবাম প্রকাশিত হয়েছে। 
 
