
সালমান খানের নতুন ছবি ‘সুলতান’-এর শুটিং হয়েছে ভারতের উত্তর প্রদেশের মুজাফফরনগরে। উত্তর প্রদেশের মুখ্যমন্ত্রী অখিলেশ যাদব ‘ভাইজান’ সালমানের ছবিটির শুটিং যেন কোনো রকমের ঝঞ্ঝাট ছাড়াই শেষ হতে পারে, সেই ব্যবস্থা আগেই করে রেখেছিলেন। সম্প্রতি শেষ হয়েছে ‘সুলতান’-এর শুটিং। শোনা যাচ্ছে, এবার নাকি পুরো উত্তর প্রদেশে ছবিটি শুল্কমুক্ত করার কথা বলেছেন মুখ্যমন্ত্রী।‘সুলতান’ ছবির শুটিং চলাকালীন উত্তর প্রদেশের মুখ্যমন্ত্রী ও রাজ্য সরকারের আতিথ্যে মুগ্ধ হয়েছেন অভিনেতা সালমান খান ও এই ছবির নির্মাতা আলী আব্বাস জাফর। শুটিং শেষ। মুম্বাই ফিরেই টুইটারে তাঁদের প্রতি কৃতজ্ঞতা জানিয়েছেন দুজনেই। এর পরপরই উত্তর প্রদেশে এই সিনেমাটি শুল্কমুক্ত হওয়ার ঘোষণা আসে।উত্তর প্রদেশের সংস্কৃতি-বিষয়ক মন্ত্রী মদন চৌহান এই কথা দিয়েছেন। এই এলাকায় ছবির শুটিং বাড়ানোর জন্যই সরকার এই উদ্যোগ নিয়েছেন বলে জানা গেছে।‘সুলতান’ ছবিতে সালমান খানের সঙ্গে অভিনয় করেছেন আনুশকা শর্মা, রণদীপ হুদা। এবারের ঈদে ছবিটি মুক্তি পাবে। এনডিটিভি। টাইমস অব ইন্ডিয়া।
