
জনপ্রিয় মার্কিন সংগীতশিল্পী ও ইতিহাসের অন্যতম সফল সুরকার প্রিন্স রজার্স নেলসন মারা গেছেন। আজ বৃহস্পতিবার যুক্তরাষ্ট্রের মিনেসোটায় নিজ বাসায় তিনি মারা যান। তাঁর বয়স হয়েছিল ৫৭ বছর। খবর বিবিসি ও গার্ডিয়ানের।এর আগে জরুরি চিকিৎসাসেবার জন্য প্রিন্স রজার্সের বাসা থেকে পুলিশকে খবর দেওয়া হয়েছিল। যুক্তরাষ্ট্রের গণমাধ্যমে বলা হয়েছে, এ ব্যাপারে তদন্ত চলছে। ১৯৮০ সালে গানের অ্যালবাম ১৯৯৯, পার্পেল রেইন এবং সাইন ও’ দ্য টাইমস প্রকাশের মাধ্যমে বিশ্বব্যাপী তারকাখ্যাতি পান প্রিন্স রজার্স নেলসন। তাঁর সংগীতজীবনে ১০ কোটির বেশিসংখ্যক গানের রেকর্ড বিক্রি হয়। একই সঙ্গে তিনি ছিলেন গায়ক, গানের লেখক, যন্ত্রসংগীতশিল্পী ও ব্যবস্থাপক। তিনি মোট ৩০টি অ্যালবাম প্রকাশ করেছেন। লেটস গো ক্রেজি ও হোয়েন ডাভস ক্রাই তাঁর অন্যতম জনপ্রিয় অ্যালবাম। গত সপ্তাহেও এক স্টেজে অনুষ্ঠান করার সময় প্রিন্স অসুস্থ হয়ে পড়েছিলেন। পরে তাঁকে হাসপাতালে ভর্তি করা হয়েছিল।
