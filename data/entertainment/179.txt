
দুটি মঞ্চনাটকে অভিনয় ও গান গাইতে কানাডায় যাচ্ছেন অভিনয়শিল্পী চঞ্চল চৌধুরী ও শাহনাজ খুশী। আজ রাতেই তাঁদের ফ্লাইট, জানিয়েছেন চঞ্চল।কানাডার টরন্টোতে ১৪ ও ১৫ অক্টোবর হতে যাওয়া সাংস্কৃতিক অনুষ্ঠানে অংশ নেবেন এই দুজন। প্রবাসী বাংলাদেশিদের জন্য আয়োজিত অনুষ্ঠানটি শুরু হবে স্থানীয় সময় সন্ধ্যা ছয়টায়।কানাডা যাওয়ার আগে চঞ্চল চৌধুরী প্রথম আলোকে বলেন, ‘এটাকে ঠিক মঞ্চনাটক বলা যায় না। কারণ, অত বড় আয়োজন করা সম্ভব নয়। এটাকে আমরা বলি অণুনাটক। দুই দিন আমরা দুটি অণুনাটক মঞ্চস্থ করব। নাটক দুটিতে দেশপ্রেম, মুক্তিযুদ্ধ, ভাষা আন্দোলন এবং প্রবাসীদের আনন্দ ও ভালো লাগার গল্প দেখানো হয়েছে।’বৃন্দাবন দাসের লেখা নাটক দুটি হলো মাটির টানে ও ভূতের স্বর্গ। ২৫-৩০ মিনিট দৈর্ঘ্যের এই নাটক দুটির অভিনয়শিল্পী চঞ্চল ও খুশী। অভিনয়ের পাশাপাশি অনুষ্ঠানে চঞ্চল চৌধুরী গানও গাইবেন।এই দুজন ছাড়াও গান গাইবেন ভারতের সংগীতশিল্পী নচিকেতা। অনুষ্ঠান শেষে ২৫ অক্টোবর দেশে ফিরবেন তাঁরা।
 
