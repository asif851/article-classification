
ছোটপর্দা কিংবা টিভি— নাম তার যাই হোক, টেলিভিশনের দর্শকই এখনো সংখ্যায় সব থেকে বেশি। এ বাস্তবতার কথা জানেন বলিউডের জনপ্রিয় তারকারাও। আর তাই তো শত-কোটি টাকার ব্যবসাসফল ছবিতে অভিনয়ের পরেও তাঁরা এই ছোটপর্দা বা টিভিতেই হাজিরা দিচ্ছেন নিয়ম করে। এদিকে, টিভির অনুষ্ঠান নির্মাতারাও সম্ভবত চাইছেন, বসার ঘরে আধশোয়া হয়ে তাঁদের দর্শকেরা একটু বড়পর্দার তারকাদেরও দেখুক।অমিতাভ বচ্চন, শাহরুখ খান, আমির খান, সালমান খানসহ বলিউডের অনেক তারকাই এরই মধ্যে এ তালিকায় নাম লিখিয়েছেন। এমনকি তাঁদের উপস্থিতির কল্যাণে অনুষ্ঠানগুলো জনপ্রিয়তাও পেয়েছে। এবার এই দলে নাম লেখাতে যাচ্ছেন বলিউডের আরেক অভিনেতা হৃতিক রোশন। তাঁকেও শিগগিরই দেখা যাবে একটি রিয়েলিটি শোয়ের উপস্থাপকের (হোস্ট) ভূমিকায়।জীবনের চড়াই-উতরাই পার হওয়া বাস্তবের বীরদের নিয়েই প্রচারিত হতে যাচ্ছে ‘রিয়েল হিরোস’ নামের এ অনুষ্ঠানটি। আসছে নভেম্বরের ২ তারিখ থেকেই অনুষ্ঠানটি দেখা যাবে ডিসকভারি টিভি চ্যানেলে।অনুষ্ঠান প্রসঙ্গে হৃতিক বলেছেন, ‘জীবনের লড়াইয়ে হারতে হারতেও ফিরে এসেছেন এমন সব জীবনযোদ্ধাদের নিয়েই এ অনুষ্ঠান।’ অনুষ্ঠানটিতে অংশ নেওয়া বাস্তব জীবনের এই সব বীরদের কাছ থেকে অভিজ্ঞতাও সঞ্চয় করবেন বলে জানিয়েছেন এ অভিনেতা। এর আগে ২০১১ সালে ‘জাস্ট ড্যান্স’ নামের একটি নাচের প্রতিযোগিতায় বিচারক হয়েছিলেন হৃতিক।অন্যদিকে, টিভি সিরিজের উপস্থাপক হিসেবে নাম লেখাচ্ছেন বলিউডের অভিনেত্রী বিপাশা বসুও। ‘ডর সবকো লাগতা হ্যায়’ নামের এক অনুষ্ঠানে এই অভিনেত্রী শোনাবেন ভূতের গল্প। অবশ্য এমন অনুষ্ঠানে বিপাশার ডাক পাওয়ার কারণ একটাই। বলিউডে হরর ছবির নায়িকা হিসেবে এরই মধ্যে আসন পাকাপোক্ত করে নিয়েছেন তিনি। বিপাশার ২০০২ সালের হরর ছবি ‘রাজ’, ২০১৩ সালের ‘রাজ-৩ ’, ২০১৪ সালের ‘ক্রিয়েচার’, ২০১৫ সালের ‘অ্যালোন’ ছবির কারণে এই টিভি সিরিজটির প্রযোজক সম্ভবত তাঁকেই উপযুক্ত মনে করেছেন।
বিপাশা বসুর উপস্থাপনায় ‘ডর সবকো লাগতা হ্যায়’ টেলিভিশন সিরিজটি নভেম্বর মাস থেকে ভারতের একটি টেলিভিশন চ্যানেলে দেখানো হবে। এনডিটিভি। ইন্টারন্যাশনাল বিজনেস টাইমস।
