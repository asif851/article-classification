
মেরিল-প্রথম আলো পুরস্কার ২০১৭-এর সমালোচক পুরস্কার (টিভি) পেয়েছেন চারজন। আজ শুক্রবার সন্ধ্যায় রাজধানীর শেরেবাংলা নগরের বঙ্গবন্ধু আন্তর্জাতিক সম্মেলন কেন্দ্রের হল অব ফেমে আয়োজিত অনুষ্ঠানে তাঁদের হাতে ক্রেস্ট তুলে দেওয়া হয়।
‘দ্বন্দ্ব সমাস’ নাটকের জন্য সেরা নাট্যকারের পুরস্কার পেয়েছেন আশফাক নিপুন। ‘বুকের ভেতর কিছু পাথর থাকা ভালো’ নাটকের নির্দেশনা দিয়ে সেরা নির্দেশকের সম্মাননা পেয়েছেন তানভীর আহসান।
অন্যদিকে ‘দ্বন্দ্ব সমাস’ নাটকে অভিনয়ের জন্য সেরা অভিনেতা নির্বাচিত হয়েছেন রওনক হাসান। ‘মার্চ মাসের শুটিং’ নাটকে অভিনয় করে সেরা অভিনেত্রীর পুরস্কার পেয়েছেন সবিতা সেন।
সমালোচক পুরস্কার (টিভি) শাখায় সেরা নির্বাচনের জন্য ছিল পাঁচ সদস্যের জুরিবোর্ড। বোর্ডের প্রধান ছিলেন নাট্যব্যক্তিত্ব রামেন্দু মজুমদার। জুরিবোর্ডের অন্য সদস্যরা হলেন লাকী ইনাম, আবু রইস, শহীদুজ্জামান সেলিম ও অপি করিম।
শুক্রবার সন্ধ্যায় মেরিল-প্রথম আলো পুরস্কার ২০১৭-এর ২০তম আসর বসেছে। অনুষ্ঠানের শুরুতেই ২০১৮ সালের ‘আজীবন সম্মাননা’ দেওয়া হয়েছে চিত্রনায়িকা ববিতাকে। তাঁর হাতে সম্মাননা ও ক্রেস্ট তুলে দেন নাট্যব্যক্তিত্ব সৈয়দ হাসান ইমাম।
অনুষ্ঠান উপলক্ষে বিকেল পাঁচটা থেকেই বঙ্গবন্ধু আন্তর্জাতিক সম্মেলন কেন্দ্রের হল অব ফেমে আসতে শুরু করেন সাংস্কৃতিক অঙ্গনের মানুষ। এরই মধ্যে দেশের নবীন, প্রবীণ ও খ্যাতিমান তারকাদের মিলনমেলায় পরিণত হয়েছে অনুষ্ঠানস্থল।
