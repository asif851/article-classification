
বেশ কিছু দিন ধরেই বলিউড-ক্রিকেট প্রেম উপাখ্যানে নতুন জুটি হিসেবে শোনা যাচ্ছে বলিউডের অভিনেত্রী আনুশকা শর্মা ও ক্রিকেটার বিরাট কোহলির নাম। এত দিন চুপ থাকলেও সম্প্রতি বিষয়টি নিয়ে মুখ খুলেছেন আনুশকা। বিরাটের সঙ্গে দেখা-সাক্ষাত্ হয় বলে স্বীকার করলেও তাঁকে স্রেফ বন্ধু বলেই দাবি করেছেন ২৫ বছর বয়সী এ তারকা অভিনেত্রী।সম্প্রতি ভারতীয় একটি দৈনিক পত্রিকার সঙ্গে আলাপচারিতার সময় কথা প্রসঙ্গে আনুশকা বলেন, ‘আমি বিরাটের সঙ্গে অভিসারে মেতে উঠিনি। তবে তাঁর সঙ্গে আমার দারুণ বন্ধুত্বপূর্ণ সম্পর্ক গড়ে উঠেছে।’ এক খবরে এমনটিই জানিয়েছে ওয়ান ইন্ডিয়া।আনুশকা আরও বলেন, ‘বিরাট খুবই ভদ্র ও মার্জিত একজন মানুষ। হ্যাঁ, মাঝেমধ্যে আমাদের দেখা-সাক্ষাত্ হয়। মুম্বাইয়ে পা রাখলে তিনি আমার কাছে আসেন। আমি মনে করি, এটা খুবই স্বাভাবিক একটি ঘটনা। বন্ধুদের মধ্যে তো দেখা-সাক্ষাত্ হবেই। কিন্তু আমি নিশ্চিত করেই বলতে পারি, আমরা প্রেমের সম্পর্কে জড়াইনি।’কিছুদিন আগে আনুশকার প্রতিবেশীরা দাবি করেন, আনুশকার বাড়ি থেকে বিরাটকে বের হতে দেখেছেন তাঁরা। নিজের বাড়ির গ্যারেজে বিরাটকে বিদায় দিচ্ছিলেন আনুশকা। এ বিষয়ে জানতে চাইলে আনুশকা বলেন, ‘আমার প্রতিবেশীদের অবসর সময় কাটানোর বোধ হয় তেমন কোনো ভালো ব্যবস্থা নেই। এ জন্য আমার ওপর গোয়েন্দাগিরি করেন তাঁরা।’শুধু তা-ই নয়, আনুশকা তাঁর অ্যাপার্টমেন্ট ভবনের লিফটে এক মহিলার সামনে বিরাটের ঠোঁটে চুমু খেয়েছেন বলেও খবর চাউর হয়েছিল। কিন্তু বিষয়টিকে বেমালুম অস্বীকার করেছেন এই ‘ব্যান্ড বাজা বারাত’ তারকা। এ প্রসঙ্গে জানতে চাইলে আনুশকা হাসতে হাসতে বলেন, ‘চুমু খাওয়া তো দূরের কথা, কাউকে আলিঙ্গন করার অভ্যাসও আমার নেই। ছবির সেটে সবাই যখন একে অন্যকে আলিঙ্গন করে, তখন খুবই অস্বস্তি অনুভব করি আমি।’
প্রসঙ্গত, একটি শ্যাম্পুর বিজ্ঞাপনচিত্রে কাজ করতে গিয়ে ক্রিকেটার বিরাট কোহলির সঙ্গে আনুশকার সখ্য গড়ে উঠেছিল। গত বছরের ১০ নভেম্বর মধ্যরাতে মুম্বাইয়ের ভারসোভা এলাকায় আনুশকার কালো রঙের রেঞ্জ রোভার গাড়িতে দেখা যায় বিরাটকে। তাঁদের একসঙ্গে দেখা যাওয়ার পর এই জুটির প্রেমের খবর চাউর হয় বলিউডে।
এ প্রসঙ্গে একজন প্রত্যক্ষদর্শী দাবি করেন, ‘সেদিন গাড়ির ভেতর আনুশকা ও বিরাটকে স্পষ্ট দেখেছি আমি। সে সময় তাঁরা একে অপরের সঙ্গে গল্পে মশগুল ছিলেন। আনুশকার পরনে ছিল গোলাপি রঙের চমত্কার একটি পোশাক। আর কালো রঙের জিনস ও টি-শার্টের পাশাপাশি মাথায় টুপি পরেছিলেন বিরাট। পরে গাড়িটি ইয়ারি রোডের দিকে চলে যায়। আনুশকা সেখানেই থাকেন।’
ক্রিকেট তারকা ও বলিউডের তারকাদের মধ্যে প্রেমের ইতিহাস বেশ দীর্ঘ। বলিউড-ক্রিকেট প্রেম উপাখ্যানে নাম লিখিয়েছেন শর্মিলা ঠাকুর-মনসুর আলী খান পতৌদি থেকে শুরু করে সংগীতা বিজলানি-আজহার উদ্দিন, নিনা গুপ্তা-ভিভিয়ান রিচার্ডস, কিম শর্মা-যুবরাজ সিং, ঈশা শর্বানী-জহির খানসহ আরও অনেকে।  
