
ধরুন, গভীর রাতে ড্রয়িংরুমে বসে একটা ভূতের ছবি দেখে শেষ করলেন। এখন আপনার ঘুমাতে যাওয়ার পালা। শোয়ার ঘরে যেতে বুক দুরুদুরু করছে। পাছে যদি ছবির ভূতটাই আপনাকে ধরে, তাই? কী করবেন? ভূত তাড়ানোর মন্ত্র পড়া শুরু করবেন? ফারহান আখতার তো গান গাইতেন!
আগামী শুক্রবার মুক্তি পেতে যাচ্ছে বলিউডের ছবি ‘লক্ষ্ণৌ সেন্ট্রাল’। ছবির প্রচারণায় অভিনেতা ফারহান আখতার এক অনুষ্ঠানে এসে বললেন তাঁর ভূতের ছবি দেখার মজার গল্প। ফারহান আখতার ও তাঁর নির্মাতা বোন জয়া আখতার ছোটবেলায় ভৌতিক ছবি দেখতেন বেশ। ছবি দেখা শেষ হলে ভূতের ভয়টা যেন তাঁদের পিছু ছাড়ত না। শোয়ার ঘরে যেতে হলে বুক কাঁপত। তাই ভূত দূর করার জন্য গান গাইতে গাইতে শোয়ার ঘরে যেতেন তাঁরা। তাও আবার ‘ডিসকো’র গান!
‘রক অন’ তারকা ফারহান বলেন, ‘জয়া আর আমি ভৌতিক ছবি দেখার পর আমাদের একটা করিডর পার করে শোয়ার ঘরে যেতে হতো। আর ভয়ের ছবি দেখার পর মনে হতো, ওই করিডরে ভৌতিক কিছু আছে। তাই আমরা ভূতকে দূরে রাখার জন্য ও নিজেদের নিরাপদ রাখার জন্য “ডিসকো এইটি টু” গানটা গাইতাম। ভূতপ্রেত তাড়ানোর জন্য আমরা এটাকেই মন্ত্র হিসেবে আওড়াতাম।’ আপনি কোনটা গাইবেন? দ্য ইন্ডিয়ান এক্সপ্রেস
