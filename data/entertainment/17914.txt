
চেন্নাই এক্সপ্রেস ছুটতে থাকা অবস্থাতেই আবারও একে অন্যের সহযাত্রী হচ্ছেন শাহরুখ খান ও দীপিকা পাড়ুকোন। ফারাহ খানের হ্যাপি নিউ ইয়ার ছবিতে জুটি বাঁধছেন দুজনে। এরই মধ্যে দুবাইয়ে পৌঁছে গেছেন শাহরুখ ও দীপিকা। সেখানেই চলছে শুটিং। অভিষেক বচ্চন, বোমান ইরানিসহ অন্য সহশিল্পীরাও এখন সেখানে।গত এক মাস চেন্নাই এক্সপ্রেস ছবির প্রচারণা নিয়েই ব্যস্ত ছিলেন শাহরুখ। এ বছর একের পর এক হিট ছবি উপহার দিয়ে বলিউডের রানির আসনটা দখল করে ফেলা দীপিকা অবশ্য এক মাস ছুটি নিয়েছিলেন। পরিবারের সঙ্গে ঘুরে বেড়িয়েছেন ইউরোপে।আগামী বছর দেওয়ালিতে মুক্তি পাবে হ্যাপি নিউ ইয়ার। এই ছবিতে দেখা যাবে, কয়েকজন বন্ধু হুট করে একটি নাচের প্রতিযোগিতায় নেমে পড়বে। কিন্তু নাচটা খুব একটা আসে না তাদের। পানশালার নাচিয়ে দীপিকা তখন সাহায্যের জন্য এগিয়ে আসবেন। ইন্ডিয়ান এক্সপ্রেস।
