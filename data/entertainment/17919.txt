
ঊর্মিলা মাতন্ডকার, বলিউডের ‘রঙ্গিলা’ কন্যা হঠাৎ করেই যেন গণমাধ্যম থেকে হাওয়া হয়ে গিয়েছিলেন। হিন্দি ছবিতে তাঁকে শেষ দেখা গিয়েছিল সতীশ কৌশিকের ‘কর্জ’ ছবিতে। তা-ও সেটি ২০০৮ সালের কথা। এরপর টেলিভিশনের এক রিয়্যালিটি শোর বিচারকের দায়িত্ব পালন করেছিলেন কিছুদিন। দীর্ঘদিন পর আবারও বড় পর্দায় ফিরছেন এই অভিনেত্রী। তবে, অভিনয় দিয়ে নয়, ইরফান খানের ‘রাইতা’ সিনেমায় একটি বিশেষ গানে দেখা যাবে তাঁকে।
‘রাইতা’ ছবির পরিচালক অভিনয় দেও তাঁর ছবিতে ঊর্মিলা মাতন্ডকারকে পেয়ে যারপরনাই খুশি। কারণ, কাজ বাছাইয়ের ব্যাপারে এ অভিনেত্রীর খুঁতখুঁতে স্বভাবের কথা কমবেশি সবাই জানেন। অনেক দিন পর এই ছবির গানে তিনি কাজ করতে রাজি হয়েছেন, এতেই নির্মাতা আনন্দিত। আর তাঁর দুর্দান্ত নাচের কথা নিশ্চয়ই ভক্তরা ভুলে যাননি। অভিনয় জানান, ‘ছবির এই গানটির জন্য আমরা এমন একজনকে খুঁজছিলাম, যিনি খুব ভালো পারফরমার ও একই সঙ্গে জনপ্রিয়। আমাদের পছন্দের সঙ্গে ঊর্মিলা একেবারে মিলে গেছে।’এই গানের কোরিওগ্রাফি করবেন রজিত দেব। জুলাই মাসে ছবির শুটিং শুরু হওয়ার কথা। আর এই বিশেষ গানের শুটিং করতে প্রায় সাত দিন লেগে যাবে বলেও জানান পরিচালক। কমেডি ঘরানার এই ছবিতে ইরফানের বিপরীতে দেখা যাবে কৃতী কুলহারিকে। বলিউড হাঙ্গামা।
