
সংগীতজীবনের চল্লিশ বছরে যাদের সঙ্গে কাজ করার সুযোগ হয়েছিল, সেই সব গুণীজনদের সম্মান জানানোর উদ্যোগ নিয়েছেন তপন চৌধুরী। আগামী সাত জানুয়ারি ঢাকা ক্লাবে আনুষ্ঠানিকভাবে নানা অঙ্গনের সাত গুণীর হাতে সম্মাননা স্মারক তুলে দেবেন তপন চৌধুরী। একই দিনে প্রকাশিত হবে তাঁর নতুন একক গানের অ্যালবাম।তপন চৌধুরীর চল্লিশ বছরের সংগীতজীবনে ভূমিকা রাখা নেপথ্যের এই সাত গুণীরা হলেন, তাঁকে ‘সোলস’ ব্যান্ডে নিয়ে আসা সুব্রত বড়ুয়া, তপনের গাওয়া জনপ্রিয় গান ‘মন শুধু মন ছুঁয়েছে’-এর গীতিকার-সুরকার নকিব খান ও পিলু খান, প্রথম অডিও অ্যালবাম ‘তপন চৌধুরী’-এর সুরকার আইয়ুব বাচ্চু, প্রথম গাওয়া সিনেমার গান ‘ভাত দে’-এর পরিচালক আমজাদ হোসেন, প্রথম সিনেমার গান ‘কত কাঁদলাম, কত গো সাধলাম’-এর সুরকার আলাউদ্দিন আলী এবং ‘পলাশ ফুটেছে শিমুল ফুটেছে’ গানের গীতিকার-সুরকার তাজুল ইমাম।তপন চৌধুরী বলেন, ‘আমার আজকের এই অবস্থানে আসার পেছনে কিছু মানুষের অবদান অপরিসীম। তাঁরা যদি আমাকে প্রথম দিকে এই সুযোগ না দিতেন, তাহলে অন্যরকম কিছুও হতে পারত। সেই হিসেবে আমার জীবনের প্রথম দিককার এ মানুষগুলো নানা ভাবে আমার কাছে গুরুত্বপূর্ণ। সে কারণে তাঁদের সম্মাননা জানাতে আমার এ ক্ষুদ্র প্রয়াস।’দীর্ঘ তেরো বছর পর প্রকাশিত হতে যাওয়া তপন চৌধুরীর অ্যালবাম ‘ফিরে এলাম’-এ গান রয়েছে নয়টি। এর মধ্যে ‘যেতে যেতে কেন পড়ে বাধা’ এবং ‘পলাশ ফুটেছে শিমুল ফুটেছে’ গানদুটি রিমেক করা হয়েছে, বাকিগুলো নতুন। গানগুলোর কথা লিখেছেন সাইফুল ইসলাম, কবির বকুল ও মিলন খান। সুর করেছেন সুবীর নন্দী, সেজান মাহমুদ ও পুলক অধিকারী।
