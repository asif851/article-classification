
চারদিকে সাম্রাজ্যবাদের আগ্রাসন। একচেটিয়া পুঁজির দাপট। চলছে লুটেরাদের রাজত্ব। এ সময় শ্রেণিহীন ও অসাম্প্রদায়িক দেশ গড়ার স্বপ্ন দেখে এক তরুণ। ঝাঁপিয়ে পড়ে আন্দোলন-সংগ্রামে। তার কর্মকাণ্ডে মুগ্ধ হয় দলের কর্মীরা। কিন্তু একসময় আদর্শ বিচ্যুতি হয় তরুণের। এভাবেই এগিয়ে যায় কথক থিয়েটারের নাটকগন্তব্য।
গতকাল মঙ্গলবার সন্ধ্যায় নগরের জেলা শিল্পকলা একাডেমিতে চলা নাট্য উৎসবের ষষ্ঠ দিনে মঞ্চায়ন হয় নাটকটির। এটি রচনা ও নির্দেশনা দিয়েছেন নাট্যকার শোভনময় ভট্টাচার্য।
নাটকের কাহিনি পরিক্রমায় দেখা যায়, তরুণের প্রেরণায় মুগ্ধ হয়ে এক তরুণী জীবনসঙ্গী করে নেয় তাকে। কিন্তু সময়ের সঙ্গে বদলে যেতে থাকে তরুণ। অর্থের লালসা ও সম্মানের মিথ্যা মোহ পেয়ে বসে তাকে। দলের সঙ্গে শুরু হয় দ্বন্দ্ব। একপর্যায়ে তরুণীর সঙ্গে বিচ্ছেদ হয়। এরপর তার ভ্রম কাটে। নিজের সঙ্গে দ্বন্দ্বে জড়িয়ে তরুণ আবার ফিরে পেতে চায় সেই চেনা গন্তব্য।
আদর্শ বিসর্জন দিয়ে পথ চললে সাফল্য আসে হয়তো। কিন্তু একসময় সে একা হয়ে পড়ে। মোহভঙ্গ হলে অন্তর্দ্বন্দ্বে জড়িয়ে স্থির ঠিকানা খুঁজে পায় না মন। এমন চিন্তারই জন্ম দেয় গন্তব্য নাটকটি। নাটকে তরুণের চরিত্রে শাহ আলম ও তরুণীর চরিত্রে সাজেদা আকতার অভিনয় করেন।
আজ শিল্পকলার মঞ্চে সন্ধ্যা সাতটায় প্রদর্শিত হবে গণায়ন নাট্য সম্প্রদায়ের নাটক মুক্তধারা।
