
মোস্তফা সরয়ার ফারুকীর ‘ডুব’ মুক্তি পাচ্ছে ২৭ অক্টোবর। এর ১১ দিন আগে নতুন ছবির ঘোষণা দিলেন তিনি। নতুন ছবির নাম ‘স্যাটারডে আফটারনুন’ বা ‘শনিবার বিকেল’। এরই মধ্যে এ ছবির দুজন শিল্পী চূড়ান্ত হয়েছেন। জানা গেছে, নুসরাত ইমরোজ তিশা অভিনয় করবেন ফারুকী নতুন ছবিতে। এই ছবিতে ফিলিস্তিনের চলচ্চিত্র তারকা ইয়াদ হুরানিও অভিনয় করবেন। ফারুকীর নতুন ছবি নিয়ে ‘ভ্যারাইটি’ প্রতিবেদন প্রকাশ করেছে। এই প্রতিবেদন থেকেই তথ্যগুলো জানা গেছে। এ ব্যাপারে ফারুকী বলেন, ‘যেহেতু ভ্যারাইটি বলছে, তাঁরা থাকবেন, যা রটে তার কিছু তো ঘটবেই। কিন্তু প্রধান চরিত্র আরও অনেকে থাকবেন। তাঁদের চূড়ান্ত করা হয়নি। শিগগিরই সব জানা যাবে।’
মোস্তফা সরয়ার ফারুকী ‘আইডেন্টিটি ট্রিলজি’ নামে তিনটি ছবি তৈরি করতে যাচ্ছেন। ‘স্যাটারডে আফটারনুন’ বা ‘শনিবার বিকেল’ এই ত্রয়ীর প্রথম ছবি। ছবির শুটিং শুরু হবে এ বছর ডিসেম্বর মাসে। ছবির বাজেট ধরা হয়েছে চার কোটি টাকা। বাংলা ও ইংরেজি দুই ভাষায় নির্মিত হবে ছবিটি।
আজ মঙ্গলবার দুপুরে সামাজিক যোগাযোগমাধ্যম ফেসবুকে মোস্তফা সরয়ার ফারুকী লিখেছেন, ‘অস্কারে মনোনয়ন পাওয়া এবং অ্যাপসাজয়ী “ওমার” (২০১৩) আমার অনেক পছন্দের ছবি। এই ছবির তারেক চরিত্রে অভিনয় করা ফিলিস্তিনের অভিনেতা ইয়াদ হুরানি আমার পছন্দের অভিনেতা। তিশা তো আমার সবচেয়ে বড় নির্ভর করার মতো অভিনয়শিল্পী। যাঁকে নিলে আমার কোনো দুশ্চিন্তাই করতে হয় না অভিনয় নিয়ে।’
‘স্যাটারডে আফটারনুন’ বা ‘শনিবার বিকেল’ ছবির সিনেমাটোগ্রাফারের দায়িত্বে থাকবেন আজিজ জাম্বাকিয়েভ। ফারুকী লিখেছেন, ‘তাঁকে পেয়ে আমি আরও আনন্দিত। মাত্র ২৬ বছর বয়সে বার্লিন উৎসবে সিনেমাটোগ্রাফির জন্য সিলভার বিয়ার জিতেছেন তিনি। রিয়্যাল ট্যালেন্ট।’
‘স্যাটারডে আফটারনুন’ বা ‘শনিবার বিকেল’ ছবিটি বাংলাদেশ-ভারত-জার্মান যৌথ প্রযোজনায় তৈরি হবে। এই ছবিতে বাংলাদেশ থেকে প্রযোজনা করবে জাজ মাল্টিমিডিয়া ও ছবিয়াল। আর ভারতের কলকাতার শ্যাম সুন্দর দে। ফারুকী লিখেছেন, ‘জার্মান প্রযোজক আনা কাচকোকে আমাদের সঙ্গে সহপ্রযোজক হিসেবে পেয়ে আমি খুবই আনন্দিত। এর আগে তাঁর প্রযোজিত দুটি ছবি বার্লিন উৎসব এবং ভেনিস উৎসবে ছিল। বার্লিন উৎসবে পুরস্কার জিতেছিল তাঁর ছবি।’
নতুন ছবির ব্যাপারে ফারুকী আরও লিখেছেন, ‘চলার নামই জীবন। আমি সব সময় বলি, একটা কাজ শেষ হয়ে গেলে আমি আর পিছে তাকাই না। পুরোনো প্রেমিকার মতো সে পড়ে থাকে তার পৃথিবীতে, আর আমি নামি নতুন গ্রহের খোঁজে। অতি নিভৃতে যে প্রস্তুতি চলছিল, এবার তা সামনে এসেছে।’
‘আইডেন্টিটি ট্রিলজি’ সিরিজের পরবর্তী ছবি হবে রোহিঙ্গা ইস্যু নিয়ে।
