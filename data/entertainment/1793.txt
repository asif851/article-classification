
মিলনায়তনের প্রবেশমুখে অতিথিদের অভ্যর্থনা জানাচ্ছিলেন নাট্যজন মামুনুর রশীদ। তাঁদের হাতে তুলে দিচ্ছিলেন শুভেচ্ছা উপহার। মুক্তিযুদ্ধের পর থেকে অবিরাম চলছে তাঁর নাট্যযুদ্ধ। সেসব নিয়েই একটি ‘কফিটেবিল বুক’-এর মোড়ক খোলা হবে। সেই আয়োজনে নাট্যকলা, চিত্রকলা ও সংগীতের মানুষেরা হাজির হয়েছিলেন শিল্পকলা একাডেমির জাতীয় চিত্রশালা মিলনায়তনে।গতকাল বিকেলে এই বইয়ের মোড়ক উন্মোচনে হাজির হয়েছিলেন নাট্যজন রামেন্দু মজুমদার, নাসির উদ্দীন ইউসুফ, রাজনীতিক হায়দার আকবর খান রনো, চিত্রশিল্পী রফিকুন নবী। অধ্যাপক আব্দুস সেলিমের সঞ্চালনায় মোড়ক উন্মোচনের এই আয়োজন হয়ে ওঠে উন্মুক্ত আড্ডা।মামুনুর রশীদের অবিরাম নাট্যযুদ্ধের রঙিন জীবন নিয়ে তাই বাংলা পাবলিকেশনস প্রকাশ করেছে এই ‘কফিটেবিল বুক’। মামুনুর রশীদ থিয়েটারের পথে বইটি ও মামুনকে নিয়ে বলতে গিয়ে রফিকুন নবী বলেন, ‘বইটি উল্টেপাল্টে দেখে মনে হলো, মামুন কবে আত্মজীবনী লিখবেন। তাঁর প্রেম নিয়ে অনেকেরই আগ্রহ আছে।’ রামেন্দু মজুমদার বলেন, ‘পরের প্রজন্মের জন্য বইটি গুরুত্বপূর্ণ।’নাসির উদ্দীন ইউসুফ বলেন, ‘পঁয়তাল্লিশ বছর তাঁর সান্নিধ্য পেয়েছি। বাংলাদেশের থিয়েটারে তাঁর মতো মার্কসিস্ট পাওয়া যায় না।’মামুনুর রশীদ বলেন, ‘সৃষ্টিশীল মানুষের প্রেম থাকে মৃত্যু অবধি। নিজের জীবনের ওই দিকগুলো নিয়ে নির্মলেন্দু গুওণ ও সেলিম আল দীন লিখেছেন। একসময় হয়তো আমিও লিখব।’অনুষ্ঠানে স্বাগত বক্তব্য দেন শিল্পকলা একাডেমির মহাপরিচালক লিয়াকত আলী।
