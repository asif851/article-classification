
গায়ে হাত তোলার অভিযোগে কানাডীয় টিন সেনসেশন জাস্টিন বিবারের বিরুদ্ধে সম্প্রতি মামলা ঠুকেছেন আলোকচিত্রী হার্নান্দেজ ডুরান। মামলার অভিযোগে তিনি দাবি করেছেন, তাঁর পেটের বাঁ দিকে লাথি মেরেছিলেন ১৯ বছর বয়সী এ পপ গায়ক।অবশ্য ঘটনাটা বেশ আগের। গত বছরের মে মাসে প্রেমিকা সেলেনা গোমেজের সঙ্গে ক্যালিফোর্নিয়ার একটি প্রেক্ষাগৃহ থেকে বের হয়ে নতুন কেনা মার্সিটিজ গাড়িতে উঠে বসেন বিবার। এ সময় বিবার-সেলেনার খুব কাছ থেকে তাঁদের ছবি তোলার চেষ্টা করেন আলোকচিত্রী ডুরান।এ ঘটনায় ক্ষিপ্ত হয়ে গাড়ি থেকে লাফ দিয়ে নেমে আসেন বিবার এবং ডুরানের সঙ্গে বাগবিতণ্ডায় জড়িয়ে পড়েন। একপর্যায়ে অনেকটা কারাতে স্টাইলে ডুরানের পেটের বাঁ দিকে সজোরে লাথি চালান বিবার। বাঁ হাত দিয়ে ডুরানের মুখের ডান দিকে ঘুষিও মারেন তিনি। পরে তিনি ডুরানকে ধাক্কা দিয়ে ফেলে দেন। মামলার অভিযোগে এমন বিবরণই দিয়েছেন ডুরান। জানিয়েছে টিএমজি।ডুরান আরও জানিয়েছেন, ঘটনার কয়েক মিনিট পর গাড়ি থেকে নেমে আসেন সেলেনা গোমেজ। প্রেমিকের এমন মারমুখো আচরণের জন্য ডুরানের কাছে ক্ষমা চান সেলেনা। বিবারের বিরুদ্ধে মারপিটের অভিযোগে মামলা ঠুকলেও তাঁর কাছ থেকে নির্দিষ্ট কোনো অঙ্কের ক্ষতিপূরণ দাবি করেননি ডুরান। ঘটনার এত দিন পর কেন মামলা করলেন, সে বিষয়েও তিনি কিছু জানাননি।
