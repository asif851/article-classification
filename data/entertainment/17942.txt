
‘ময়নামতি’ চলচ্চিত্রে জুটি হলেন আনিসুর রহমান মিলন ও মাহি। ছবিটির পরিচালক জাকির হোসেন রাজু। ২১ নভেম্বর ভোলায় এ ছবির শুটিং শুরু হয়েছে।এ প্রসঙ্গে প্রথম আলো ডটকমকে মিলন বলেন, ‘আমাদের দুজনের প্রথম ছবি ছিল ‘‘পোড়ামন’’। অবশ্য ছবিটিতে আমরা সেই অর্থে জুটি ছিলাম না। কিন্তু এবারই প্রথম আমরা দুজন জুটি হয়ে অভিনয় করছি।’মিলন আরও বলেন, ‘ছবিটির জন্য চমত্কার কিছু গান তৈরি করা হয়েছে। আমরা এখন ভোলায় গানের দৃশ্যের শুটিং করছি। চিত্রায়ণে বেশ নতুনত্ব আছে।’‘ময়নামতি’ চলচ্চিত্রের শুটিং চলবে ডিসেম্বরের মাঝামাঝি সময় পর্যন্ত।এদিকে, প্রথম আলো ডটকমকে মাহি বলেন, ‘মিলন ভাইয়ের সঙ্গে অভিনয় করলে অনেক কিছুই শেখা যায়। তিনি অনেক বড় মাপের একজন অভিনেতা। আশা করছি, আমাদের দুজনের এ ছবিটি দর্শকদের ভালো লাগবে।’মিলন ও মাহি ছাড়া ‘ময়নামতি’ ছবিটিতে আরও অভিনয় করছেন বাপ্পী।‘ময়নামতি’ ছাড়াও মিলন খুব শিগগির রকিবুল আলমের ‘প্রেম করব তোমার সাথে’ ছবির কাজ শুরু করবেন। মিলন এখন আরও বেশ কয়েকটি ছবির কাজও করছেন। সেগুলোর মধ্যে রয়েছে ইফতেখার চৌধুরীর ‘ওয়ান ওয়ে’, শফিকুল ইসলাম ভৈরবীর ‘শুয়াচান পাখি’ এবং শাহ আলম মণ্ডলের ‘ভালোবাসা সীমাহীন’। ছবিগুলোতে মিলনের নায়িকারা হলেন ববি, নওশীন ও পরি।
