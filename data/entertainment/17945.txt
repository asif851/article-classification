
একসময় শখের বসে নিয়মিত গান করতেন ছোট পর্দার অভিনেতা নাঈম। মাঝে প্রায় ১৮ বছর আর গান গাওয়া হয়নি। এবার দীর্ঘ সময় পর গাইলেন এই অভিনেতা। নিজের লেখা ও সুর করা ‘তোমাকে’ শিরোনামের গানটির এখন ভিডিও ধারণ চলছে।
গত শনিবার থেকে কক্সবাজারের ইনানি বিচ এলাকায় শুটিং শুরু হয়েছে। আজ শুটিং শেষ হবে। শুটিং সেট থেকে মুঠোফোনে নাঈম বলেন, ‘অভিনয় নিয়ে ব্যস্ততার কারণে এখন গান করা হয় না। তবে দীর্ঘ সময় পর একদমই পেশাদারি মনোভাব নিয়ে গানটি করেছি।’
ভিডিওতে নাঈমের সঙ্গে মডেল হয়েছেন বাংলাদেশের ‘সেরা নাচিয়ে’ ও ভারতের ‘ড্যান্স প্লাস’ অনুষ্ঠান থেকে পরিচিতি পাওয়া নৃত্যশিল্পী হৃদি শেখ। নাঈম বলেন, ‘চমৎকার জায়গায় গানটির দৃশ্যায়ন করা হচ্ছে। নাচের মেয়ে হৃদিকে মডেল হিসেবে দারুণ মানিয়েছে গানটিতে।’
ভিডিওটি পরিচালনা করছেন রাজু রাজ। ‘তোমাকে’ গানটির সংগীত করেছেন রেজোয়ান শেখ। গানের এই ভিডিওটি ধ্রুব মিউজিক স্টেশন ইউটিউব চ্যানেলে ঈদের আগে আগে প্রকাশ হওয়ার কথা রয়েছে।
