

• আন্তর্জাতিক কাস্টমস দিবসে প্রচারিত হয় টেলিছবি ‘স্বর্ণমানব’। • ১৮ দিনে ইউটিউবে টেলিছবিটি দেখা হয়েছে ২০ লাখ ৬৬ হাজার বার। • স্বর্ণমানবের চরিত্রে অভিনয় করেছেন মোশাররফ করিম।

বিমানবন্দরে আটক করা হলো (?) কেজি সোনা—এমন ঘটনা প্রায়ই ঘটছে। টিভি চ্যানেল আর পত্রিকায় তা নিয়ে সংবাদ হচ্ছে। সম্প্রতি এমন ঘটনা নিয়ে একটি টেলিছবি তৈরি হলো। নাম ‘স্বর্ণমানব’। চ্যানেল আইয়ে প্রচারিত হয় ২৬ জানুয়ারি আন্তর্জাতিক কাস্টমস দিবসে। এরপর ১৮ দিনে ইউটিউবে টেলিছবিটি দেখা হয়েছে ২০ লাখ ৬৬ হাজার বার। আর তাতে দারুণ খুশি শুল্ক গোয়েন্দা বিভাগের মহাপরিচালক মইনুল খান। তাঁর গল্প আর সার্বিক নির্দেশনায় তৈরি হয়েছে টেলিছবিটি।
আজ সোমবার দুপুরে প্রথম আলোকে মইনুল খান বলেন, ‘এই টেলিছবির মধ্য দিয়ে আমি সবার কাছে একটা বার্তা পৌঁছে দিয়েছি। আমাদের গোয়েন্দার চোখ। দেয়ালের ওপারে কী আছে, তা দেখার চেষ্টা করি। দর্শকদেরও তা-ই দেখাতে চেয়েছি। আমি মনে করি, এ কাজে আমরা সফল হয়েছি। কারণ, দর্শকদেরও কিন্তু এসব ঘটনার পেছনের গল্প জানার ব্যাপারে যথেষ্ট আগ্রহ রয়েছে। এরই মধ্যে চ্যানেল আইয়ে এবং পরে ইউটিউবে অনেক দর্শক ছবিটি দেখেছেন। আশা করছি, আরও দর্শক দেখবেন।’
শ্বাসরুদ্ধকর গোয়েন্দা কাহিনি নিয়ে তৈরি এই টেলিছবিতে স্বর্ণমানবের চরিত্রে অভিনয় করেছেন মোশাররফ করিম। দালালের সহায়তায় মধ্যপ্রাচ্যে পাড়ি দিলেও সুবিধা না পেয়ে দেশে ফিরে আসে। ধারদেনা করে নিঃস্ব হয়ে যায়। একসময় চোরাচালানকারী চক্রের খপ্পরে পড়ে। প্রতি চালানে নগদ টাকা। নিত্যনতুন কৌশল অবলম্বন করে সে। তবে শুল্ক গোয়েন্দাদের নজরদারিতে সে ধরা পড়ে। এরপর ঘটে অন্য ঘটনা।
‘স্বর্ণমানব’ টেলিছবির চিত্রনাট্য লিখেছেন মাসুম শাহরিয়ার। পরিচালনা করেছেন আবু হায়াত মাহমুদ। অভিনয় করেছেন মোশাররফ করিম, মেহ্‌জাবীন, অপর্ণা ঘোষ, আ খ ম হাসান, রওনক হাসান, আহসান হাবিব, সুজাত শিমুল, খালিদ মাহমুদ প্রমুখ।
মইনুল খান জানান, এবার ভালোবাসা দিবস উপলক্ষে তাঁর গল্প নিয়ে দুটি টেলিছবি দেখানো হবে টিভিতে। চ্যানেল আইয়ে আগামী বুধবার বেলা ৩টা ৫ মিনিটে ‘মিথোজীবী’ এবং আরটিভিতে আগামী শুক্রবার বিকেল সাড়ে পাঁচটায় ‘সুখপাখি’। ‘মিথোজীবী’র চিত্রনাট্য লিখেছেন জিনাত হাকিম, পরিচালনা করেছেন আজিজুল হাকিম। অভিনয় করেছেন সোহানা সাবা, মৌটুসি বিশ্বাস, মীর সাব্বির, সাজু খাদেম, স্নিগ্ধা, খালিদ মাহমুদ প্রমুখ।
