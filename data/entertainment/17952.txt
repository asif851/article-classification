
বলিউডে প্লেব্যাকশিল্পী হিসেবে জনপ্রিয়তা পেয়েছেন মিকা সিং। একের পর এক হিট গান দিয়ে জয় করে নিয়েছেন অসংখ্য ভক্ত অনুরাগীর মন। মিকার এই ভক্ত অনুরাগীর মধ্যে আছেন তারকা অভিনেতা থেকে শুরু করে রাজনীতিবিদেরাও। সম্প্রতি এই পপসংগীত তারকার ‘মা’ গানটির প্রশংসায় টুইট করেছেন ‘আম আদমি’ দলের নেতা দিল্লির মুখ্যমন্ত্রী অরবিন্দ কেজরিওয়াল।শুধু অরবিন্দ কেজরিওয়ালই নন। খুদে ব্লগসাইট টুইটারে মিকা সিংয়ের ভক্তরাও জানিয়েছেন, ‘মা’ গানটি আসলেই সম্পূর্ণ ভিন্নধর্মী একটি গান। ‘মা’-এর মতো এমন হৃদয়স্পর্শী গান হালকা সুর ও কথার জন্য জনপ্রিয়তা পাওয়া মিকা সিংয়ের পক্ষে গাওয়া একটি ব্যতিক্রমী ঘটনা বলেও মন্তব্য করেছেন অনেকে।পাঞ্জাবি ভাষার এই গানে মূলত মিকা সিংয়ের শৈশব এবং শৈশব পরবর্তী সংগ্রামের পটভূমি তুলে ধরা হয়েছে। মায়ের সঙ্গে সন্তানের সম্পর্কের সূক্ষ্ম দিকগুলো উঠে এসেছে তাঁর গানে। এরই মধ্যে বিভিন্ন সামাজিক যোগাযোগের মাধ্যমেও মিকার ‘মা’ গানটি প্রচুর জনপ্রিয়তা পেয়েছে। শুধু সাধারণ ভক্ত-অনুরাগীই নয়; বলিউডের নামীদামি অভিনেতা থেকে শুরু করে রাজনীতিবিদেরাও মিকার ‘মা’ গানটির প্রশংসা করেছেন।এদিকে বলিউডের বর্ষীয়ান অভিনেতা অনুপম খের টুইটারে তাঁর এক টুইট বার্তায় জানিয়েছেন, প্রিয় মিকা, তোমার ‘মা’ গানটি অসাধারণ, মর্মস্পর্শী ও হৃদয়গ্রাহী। গানটি শোনার সঙ্গে সঙ্গেই আমি মাকে ফোন দিয়েছি।
মিকা সিংয়ের ‘মা’ গানটির প্রশংসা করা ছাড়াও দিল্লির মুখ্যমন্ত্রী অরবিন্দ কেজরিওয়াল তাঁর টুইটার পেজে গানটি শেয়ারও করেছেন। এই গানটি তাঁর অনেক ভালো লেগেছে বলেও উল্লেখ করেছেন এই আম আদমি নেতা। জি নিউজ।
