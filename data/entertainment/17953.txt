
মনের দুয়ার খুলে দিলাম, হৃদয় ঘরে এসো—আরো ভালোবাসবো তোমায় নামের নতুন ছবিতে গানটি ব্যবহৃত হবে। গতকাল শুক্রবার রাতে গায়ক ও সংগীত পরিচালক হাবিব ওয়াহিদের স্টুডিওতে গানটির রেকর্ডিং হয়। এর মধ্য দিয়ে হাবিব ওয়াহিদের সঙ্গে প্রথমবারের মতো কোনো গানে কণ্ঠ দিলেন পড়শী। প্রিয় গায়কের সঙ্গে গানে কণ্ঠ দিয়ে উচ্ছ্বসিত পড়শি।প্রথম আলোকে পড়শি বললেন, ‘হাবিব ভাইয়ের সঙ্গে বিভিন্ন সময় কথা হতো। কিন্তু একসঙ্গে তাঁর সঙ্গে কোনো গানে কাজ করা হয়নি। মনে মনে এ নিয়ে কিছুটা আক্ষেপ ছিল। হাবিব ভাইয়ের মতো একজন গুণী সংগীত পরিচালকের সঙ্গে কাজ করার অদম্য ইচ্ছে ছিল। কিন্তু ব্যাপারটি যে এত তাড়াতাড়ি ঘটবে, তা ধারণার বাইরে ছিল। আমি খুবই খুশি। হাবিব ভাই আমার প্রিয় শিল্পী, প্রিয় সংগীত পরিচালক এবং প্রিয় মানুষও বটে। তাই আনন্দের মাত্রাটা অনেক বেশি।’হাবিব ওয়াহিদের সঙ্গে ছবিতে গান গাওয়ার প্রস্তাবটি পাওয়ার পর শুরুতে বিশ্বাস হচ্ছিল না পড়শীর। বললেন, কয়েকদিন ধরে আমি টিভিতে সরাসরি গানের অনুষ্ঠান নিয়ে বেশ ব্যস্ত সময় পার করছিলাম। বৃহস্পতিবার সন্ধ্যায় জানতে পারি হাবিব ভাইয়ের সঙ্গে কাজ করতে পারার ব্যাপারটি। শুরুতে বিশ্বাস করতে পারছিলাম না। কিছুক্ষণ কী করব, তা–ও বুঝে উঠতে পারিনি। গতকাল আমার টেলিভিশনের লাইভ গান শেষ করে রাতে গানটিতে কণ্ঠ দিই। গানের কথাটাও বেশ চমৎকার। আশা করছি গানটি শ্রোতাদের ভালো লাগবে।’জানা গেছে, ১০ ফেব্রুয়ারি বিএফডিসিতে আরো ভালোবাসবো তোমায় ছবির মহরত অনুষ্ঠিত হবে। ছবিটিতে অভিনয় করেছেন শাকিব খান, পরীমণি, চম্পাসহ আরও অনেকেই।
