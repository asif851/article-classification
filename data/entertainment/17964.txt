
ইদানীং যে খুব একটা প্লে-ব্যাক করেন না মমতাজ, তা জানালেন কথার শুরুতেই। আর এর কারণ জানতে চাইলে বললেন, ‘গান নিয়ে বসব কখন? রেকর্ডিং স্টুডিওতে যেতে-আসতে পথের যানজটেই তো দিনের অর্ধেকটা চলে যায়।’ সম্প্রতি নতুন একটি ছবির গানের জন্য কণ্ঠ দিয়ে ফেরার পথে এসব কথা বললেন জনপ্রিয় কণ্ঠশিল্পী মমতাজ। নতুন গানের বিষয়ে জানতে চাইলে মমতাজ বলেন, সরকারি অনুদানে নির্মিত ‘মায়া’ নামের একটি ছবির জন্য কণ্ঠ দিয়ে এলেন তিনি। ‘বাড়ির পাশে পূর্ব ধারে’ শিরোনামের এ গানটি লিখেছেন ‘মায়া’ ছবিটির পরিচালক মাসুদ পথিক। এ ছবির কাহিনি, চিত্রনাট্যও লিখেছেন তিনি। মমতাজের গাওয়া এ গানটির সুর করেছেন প্লাবন কোরাইশী। আর এর সঙ্গীত আয়োজন করেছেন মুশফিক লিটু। ‘মায়া’ ছবির জন্য এ গানটি গাওয়া ছাড়াও মমতাজ সম্প্রতি কণ্ঠ দিয়েছেন ‘নেকাব্বরের মহাপ্রয়াণ’ ও ‘সত্ত্বা’ ছবির জন্যও।
