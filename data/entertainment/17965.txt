
ভারত বা পাকিস্তানে তাঁর মতো সুদর্শন ছেলে আর নেই—নতুন ছবির নায়ক ইমরান আব্বাসকে নিয়ে এমন মন্তব্য করলেন বলিউডের চলচ্চিত্রনির্মাতা ও কবি মোজাফফর আলী। তিন দশক বিরতির পর নতুন ছবি নিয়ে ফিরছেন ‘উমরাও জান’খ্যাত মোজাফফর আলী। ছবির নাম ‘জানিশ্বর’।এ ছবির কেন্দ্রীয় চরিত্রে আছেন পাকিস্তানি মডেল ও অভিনেতা ইমরান আব্বাস। চিরবৈরী দুই প্রতিবেশী দেশ ভারত ও পাকিস্তানের ঐক্যে বিশ্বাস করার কারণে ইমরানকে ছবিতে নিয়েছেন বলেই জানিয়েছেন পদ্মশ্রী খেতাব পাওয়া মোজাফফর আলী।সম্প্রতি মুম্বাই মিররে দেওয়া এক সাক্ষাৎকারে ইমরানের ভূয়সী প্রশংসা করেন মোজাফফর আলী। বলেন, ‘ভারত বা পাকিস্তানে তাঁর মতো সুদর্শন ছেলে আর নেই।’ তিনি ইমরানকে ‘জানিশ্বর’ ছবিতে অন্তর্ভুক্ত করার পেছনের কারণ জানাতে গিয়ে বলেন, ‘আজকাল প্রায় সব বাড়িতেই ভারতীয় টিভি চ্যানেল জিন্দেগি দেখা হচ্ছে। চ্যানেলটি পাকিস্তানি সিরিয়াল প্রচার করে।’মোজাফফর আলী এও বলেন, নিজের দর্শনের কারণে তিনি পুরো মানবজাতিকে এক দেখতে চান। তাঁর লক্ষ্য হলো মানুষে মানুষে ভ্রাতৃত্বের বার্তা ছড়িয়ে দেওয়া। মানুষের তৈরি দেয়াল নিয়ে তিনি মাথা ঘামান না।
‘জানিশ্বর’ ছবির বিষয়বস্তু সম্পর্কে মোজাফফর আলী জানান, ১৮৭৭ সালের প্রেক্ষাপটে ছবির গল্প। এতে দেখান হয়েছে, পশ্চিমা সংস্কৃতিতে বেড়ে ওঠা এক ভারতীয়র শেকড়ে ফেরার তাগিদ। ছবিটির ট্রেলার মুক্তি পাচ্ছে ৭ জুলাই।বাবা প্রয়াত সৈয়দ সাজিদ হুসেইনকে নিয়ে ছবি তৈরির পরিকল্পনার কথাও জানালেন মোজাফফর আলী। বললেন, ১৯৩৭ সালে স্বতন্ত্র প্রার্থী হিসেবে নির্বাচন করেছিলেন সাজিদ হুসেইন। মুসলিম লীগকে হারিয়ে জয়ও পেয়েছিলেন। তিনি মানবতা ও অসাম্প্রদায়িকতায় বিশ্বাসী ছিলেন। ভারতবর্ষকে ভাগ করে পাকিস্তান রাষ্ট্র প্রতিষ্ঠার ঘোর বিরোধী ছিলেন তিনি।মোজাফফর আলী আরও জানান, বাবাকে নিয়ে তিনি যে ছবি তৈরির পরিকল্পনা করেছেন তার প্রেক্ষাপট হবে ত্রিশের দশক। ছবির শুটিং হবে লক্ষ্ণৌ, স্কটল্যান্ড ও আয়ারল্যান্ডে।
