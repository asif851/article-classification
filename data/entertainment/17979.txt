

চিত্রনায়ক শাকিব খান জানালেন, সংবাদ সম্মেলন করছেন না তিনি।
আজ মঙ্গলবার সকালে মুঠোফোনে প্রথম আলোকে এই কথা বলেন শাকিব।
গতকাল সোমবার রাতে শাকিব জানিয়েছিলেন, বিয়ে-সন্তানসহ নানা বিষয়ে কথা বলবেন তিনি। এ জন্য রাজধানীর একটি পাঁচ তারকা হোটেলে আজ দুপুরে সংবাদ সম্মেলন করবেন। সেখানে নিজের অবস্থান তুলে ধরবেন।
তবে সংবাদ সম্মেলন করার বিষয়ে আজ ভিন্ন কথা বলেন শাকিব। আজ সকালে মুঠোফোনে যোগাযোগ করা হলে প্রথম আলোকে শাকিব বলেন, ‘কিসের সংবাদ সম্মেলন? আমি কখন বললাম সংবাদ সম্মেলন করব?’
শাকিব বলেন, ‘প্রতিপক্ষ আমার পেছনে বেশ জোরেশোরে লেগেছে। আমি এ নিয়ে আর মাথা ঘামাতে চাই না। যা হওয়ার, তা হবে।’
প্রায় এক বছর আড়ালে থাকার পর গতকাল বিকেলে নিউজ টোয়েন্টিফোরের সরাসরি অনুষ্ঠানে হাজির হন চিত্রনায়িকা অপু বিশ্বাস। সঙ্গে ছিল ছেলে আব্রাহাম খান জয়।
অনুষ্ঠানে অপু বলেন, তাঁর সন্তানের বাবা চিত্রনায়ক শাকিব খান। শাকিবের সঙ্গে ২০০৮ সালের ১৮ এপ্রিল বিয়ে হয়েছে তাঁর। তাঁদের ছেলের জন্ম হয় ভারতের কলকাতার একটি হাসপাতালে ২০১৬ সালের ২৭ সেপ্টেম্বর।
টেলিভিশনের পুরো অনুষ্ঠানে অপু শুধু শাকিবের সঙ্গে তাঁর সম্পর্ক নিয়েই কথা বলেন। অপু বিশ্বাস বলেন, ‘আমাকে প্রতিনিয়ত সে (শাকিব) ঠকিয়ে গেছে। আমি তো তাকে ঠকাইনি। আমাকে সে বিয়ে করেছে। আমাকে বলেছে, “অপু, সব লুকায় রাখো।” আমি প্রতিটা মুহূর্তে লুকায় রাখছি। আমি প্রেগন্যান্ট, আমাকে বলছে লুকায়ে রাখো।’
কাঁদতে কাঁদতে অপু বলেন, ‘আমি সবকিছু জীবন দিয়ে আগলে রাখছি। তার বিনিময়ে ছোট্ট একটু সম্মান চাইছি।’
পরে শাকিব খানের সঙ্গে যোগাযোগ করা হয়। তিনি অপুর সঙ্গে তাঁর বিয়ে ও সন্তান আব্রাহামের কথা স্বীকার করেন।
প্রথম আলোকে শাকিব বলেন, ‘আব্রাহামের দায়িত্ব আমি নিয়ে যাব। সে আমার সন্তান। সারা জীবন তার দায়িত্ব আমি নিয়ে যাব।’
টেলিভিশন চ্যানেলে হাজির হয়ে সরাসরি অনুষ্ঠানের মাধ্যমে অপু বিয়ে আর সন্তানের কথা বলায় ক্ষুব্ধ প্রতিক্রিয়া জানান শাকিব। তিনি বলেন, সন্তানের দায়িত্ব নেবেন, কিন্তু অপুর নয়।
অপুর টিভি সাক্ষাৎকারকে একটি ষড়যন্ত্রের অংশ বলে দাবি করেন শাকিব।

আরও পড়ুন: শাকিবের আরও কথা কালআমি আব্রাহামের বাবা: শাকিবছেলের কথা ভেবে এটা করেছি: অপুএটা কোনো সিনেমা নয়
