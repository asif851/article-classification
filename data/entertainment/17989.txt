
সেরা চলচ্চিত্র বিভাগে কলাকার অ্যাওয়ার্ড পেল শাকিব খান অভিনীত যৌথ প্রযোজনার ছবি ‘শিকারি’। গত রোববার রাতে কলকাতায় এই অ্যাওয়ার্ড অনুষ্ঠানের ২৪তম আসরটি বসে। তাতে সেরা চলচ্চিত্রের পাশাপাশি এই ছবিতে অভিনয়ের জন্য টালিউডের নায়িকা শ্রাবন্তীও সেরা চলচ্চিত্র অভিনেত্রীর পুরস্কার জেতেন। ‘শিকারি’ কলাকার অ্যাওয়ার্ড পাওয়ায় দারুণ খুশি শাকিব খান। তিনি বলেন, ‘সাংঘাতিক ভালো লাগছে! আমার প্রথম যৌথ প্রযোজনার ছবি এটি। মুক্তির পরপরই দুই বাংলায় ছবিটি আলোচিত হয়েছে। তারই ফল হিসেবে এখন এই সম্মানজনক কলাকার অ্যাওয়ার্ডটি “শিকারি”র ঘরে উঠল। এই ছবির একজন শিল্পী হিসেবে আমি দারুণ খুশি।’‘শিকারি’ ছবির বাংলাদেশ অংশের প্রযোজক আবদুল আজিজও প্রকাশ করলেন তাঁর ভালো লাগার কথা। বললেন, ‘আমি আনন্দিত, উচ্ছ্বসিত ও আপ্লুত। বলেছিলাম, আমাদের ছবি একসময় কলকাতার বাজারেও জায়গা করে নেবে। এই পুরস্কার অর্জনের মধ্য দিয়ে সেই লক্ষ্যের একধাপ এগিয়ে গেলাম আমরা।’ ‘শিকারি’ ছবিটির কলকাতা অংশের প্রযোজক অশোক ধানুকা। গত বছরের জুলাই মাসে বাংলাদেশে মুক্তি পায় ‘শিকারি’। আর ভারতের পশ্চিমবঙ্গে ছবিটি মুক্তি পায় আগস্ট মাসে। কলাকার অ্যাওয়ার্ড প্রতিবছর টালিউডসহ বলিউড, ভারতের টিভি তারকাদের দেওয়া হয়ে থাকে।
 
