
চলচ্চিত্র ও নাটকের প্রবীণ অভিনেতা নাজমুল হুদা বাচ্চু আর নেই। আজ বুধবার ভোরে চিকিৎসাধীন অবস্থায় তিনি মারা গেছেন (ইন্না লিল্লাহি ওয়া ইন্না ইলাইহি রাজিউন)। মৃত্যুকালে তাঁর বয়স হয়েছিল ৭৮ বছর।
নাজমুল হুদা বাচ্চুর মেয়ে সাবিয়া নাজ প্রথম আলোকে খবরের সত্যতা নিশ্চিত করেছেন। তিনি বলেন, ‘বাবা আজ ভোরে চিকিৎসাধীন অবস্থায় মারা গেছেন। ঈদের দুই দিন আগেও বাবা শুটিং করেছেন। শুটিং থেকে ফিরে জ্বরে আক্রান্ত হন। একই সঙ্গে রক্তচাপ মাত্রাতিরিক্ত কমে যাওয়ায় ঈদের দিন দুপুরে বাবাকে স্কয়ার হাসপাতালে ভর্তি করা হয়। চিকিৎসক কয়েকটি পরীক্ষা দেন। পরদিন পাওয়া পরীক্ষার ফলাফলে বাবার হার্টের সমস্যা ধরা পড়ে। আর রাতের শেষভাগে তিনি আমাদের ছেড়ে চলে যান।’
নাজমুল হুদা বাচ্চু জীবদ্দশায় অনেক চলচ্চিত্র ও নাটকে অভিনয় করেছেন। জনপ্রিয় ম্যাগাজিন অনুষ্ঠান ‘ইত্যাদি’র বিভিন্ন নাট্যাংশে নিয়মিত দেখা গেছে তাঁকে। প্রবীণ এ অভিনেতার উল্লেখযোগ্য চলচ্চিত্রের মধ্যে রয়েছে ‘শঙ্খনীল কারাগার’, ‘সূর্য দীঘল বাড়ী’, ‘অলংকার’, ‘অজ্ঞাতনামা’, ‘রানওয়ে’, ‘চন্দ্রগ্রহণ’, ‘ডাক্তার বাড়ী’, ‘বিদ্রোহী পদ্মা’, ‘চন্দ্রকথা’, ‘শ্রাবণ মেঘের দিন’, ‘দরিয়াপাড়ের দৌলতি’, ‘সারেং বৌ’ ও ‘বেহুলা-লখিন্দর’।
বাচ্চুর মেয়ে সামিয়া জানান, বাদ জোহর গুলশান আজাদ মসজিদে তাঁর বাবার জানাজা হবে। এরপর বনানী কবরস্থানে তাঁর বাবার কবরের পাশে এই অভিনেতাকে সমাহিত করা হবে।
