
শাকিব খান ও পরীমনি অভিনীত ‘ধূমকেতু’ ছবিটির কাজ প্রায় শেষ। বাকি ছিল মাত্র দুটি গান। নায়ককে পাওয়া গেলও নায়িকাকে পাওয়া যায় না, আবার নায়িকার শিডিউল মিললেও দেখা মেলে না নায়কের। এ অবস্থায় কেটে গিয়েছিল প্রায় সাত মাস। অবশেষে সম্প্রতি শেষ হলো ‘ধূমকেতু’ ছবির বাকি থাকা গান দুটির শুটিং। কক্সবাজারে টানা পাঁচ দিন কাজ করার পর গত বৃহস্পতিবার শেষ হয় গান দুটি।
নায়ক-নায়িকার কারণে শুটিং আটকে থাকার ব্যাপারে ছবির পরিচালক শফিক হাসান বলেন, ‘তাঁদের শিডিউল সঠিক সময়ে না পাওয়ায় দেরি হয়ে গেছে। এতে করে কাজটি একটু পিছিয়ে গেছে। তবে দেরি হলেও গান দুটির কাজ ঠিকঠাক সম্পন্ন হয়েছে।’শিডিউল সমস্যার ব্যাপারে ছবির নায়িকা পরীমনি বলেন, ‘এ জন্য তো আমি একা দায়ী নই। একজনের শিডিউল মেলে তো আরেকজনের মেলে না। সবারই শিডিউলজনিত সমস্যা ছিল। তবে শেষ পর্যন্ত ভালোভাবেই কাজটি শেষ করতে পেরেছি।’পরিচালক জানান, সম্পাদনা, ডাবিং, আবহসংগীতের কাজ আগেই শেষ করা ছিল। গান দুটির সম্পাদনা শেষ হলেই আগামী সপ্তাহে সেন্সরে জমা দেওয়া হবে ছবিটি। ‘ধূমকেতু’ ছবিতে আরও অভিনয় করেছেন আলীরাজ, দিতি, তানহা তাসনিয়া, হ্যাপি, শিবা সানু প্রমুখ।
