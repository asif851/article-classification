
‘পয়লা বৈশাখে দেখা হবে বলেছিলাম, কথা রেখেছি। আমরা এখন দেশে!’ যুক্তরাষ্ট্র থেকে নিজেদের দেশে ফেরার খবরটি এভাবেই ফেসবুক পেজের মাধ্যমে জানিয়েছে ব্যান্ড চিরকুট। আর দেশে ফিরেই ব্যস্ত হয়ে পড়েছে ব্যান্ডটি। বৃহস্পতিবার সারা দিন ধরে তিনটি অনুষ্ঠানে গান গাইতে হয়েছে এই ব্যান্ডটিকে। পয়লা বৈশাখ উপলক্ষে গতকাল বৃহস্পতিবার দুটি কনসার্ট ও একটি রেডিও শোতে অংশ নিয়েছে চিরকুট। এসব কনসার্টে প্রত্যাশা অনুযায়ী সাড়া মিলেছে।চিরকুট জানিয়েছে, ‘দুঃসহ গরমে গতকাল দুপুরের কনসার্টে গান গাইতে গিয়ে আমরা সবাই অনেক বেশি অসুস্থ হয়ে পড়ি। এত কিছুর মাঝেও যখন জানলাম, শ্রোতারা খুব এনজয় করেছে, তা জেনে খুবই ভালো লেগেছে। আর আমাদের সঙ্গে থাকার জন্য দর্শক-শ্রোতাদের আন্তরিক ধন্যবাদ।’দীর্ঘ এক মাসের বেশি সময় যুক্তরাষ্ট্রের বিভিন্ন অঙ্গরাজ্যে শো শেষ করে ১৩ এপ্রিল দেশে ফিরেছে চিরকুট। ব্যান্ডটি যুক্তরাষ্ট্রের টেক্সাসের অস্টিন শহরে সাউথ বাই সাউথওয়েস্ট (এসএক্সএসডব্লিউ) উৎসবে অংশ নিয়েছে। বিশ্বের বিভিন্ন দেশের দুই সহস্রাধিক নামী ব্যান্ড ও শিল্পী গান করেছেন এ উৎসবে। আন্তর্জাতিক খ্যাতনামা সংগীত বিপণন প্রতিষ্ঠানগুলো এ উৎসব থেকে বেছে নেয় সম্ভাবনাময় শিল্পী, ব্যান্ড, গীতিকার, সুরকার, প্রযোজক আর সংগীত আয়োজকদের। শো করার পাশাপাশি যুক্তরাষ্ট্রে নতুন গানের রেকর্ডিংয়েও অংশ নিয়েছে ব্যান্ডটি। যুক্তরাষ্ট্রের রেকর্ড লেবেল ইওন্ডার মিউজিকের উদ্যোগে তৈরি এই গানটি চিরকুট গেয়েছে লাতিন গ্র্যামি, লাতিন বিলবোর্ড আর বিএমআই–জয়ী প্রযোজক জোহান অ্যালকোভার ও তাঁর দলের সঙ্গে।
