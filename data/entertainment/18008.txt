
ট্রিপল এক্স: রিটার্ন অব জ্যান্ডার কেজ-এর রেশ কাটতে না–কাটতেই দীপিকার নাম জুড়েছে আরেক আন্তর্জাতিক ছবির সঙ্গে। যদিও এবারের ছবিটি যৌথ প্রযোজনার। চাঁদনিচক টু চায়না ছবির এই তারকা এবার ইন্দো-চায়নিজ একটি ছবিতে অভিনয় করবেন বলে শোনা যাচ্ছে। ছবিটির সম্ভাব্য নায়িকার তালিকায় নাকি প্রিয়াঙ্কা চোপড়ার নামও ছিল। কিন্তু ছবির একটি সূত্র জানায়, এই দৌড়ে প্রিয়াঙ্কাকে টপকে দীপিকাই এগিয়ে আছেন।প্রাথমিকভাবে ইন্দো-চায়নিজ এই ছবির নাম ঠিক করা হয়েছে লাভ ইন বেইজিং। পরিচালনা করবেন সিদ্ধার্থ আনন্দ। নায়িকা হিসেবে দীপিকার নাম চূড়ান্ত হলে এখানে তাঁকে প্রেম করতে হবে চীনা কোনো অভিনেতার সঙ্গে। এই ছবির চীনা প্রযোজক ছবির জন্য দ্য মারমেইড খ্যাত অভিনেতা দেং চাওয়ের নাম সুপারিশ করেছেন। তবে সিদ্ধার্থ বলেছেন, ‘এই সিদ্ধান্ত এখনো চূড়ান্ত হয়নি। চীনে গিয়ে আমরা আরও কয়েকজন অভিনেতার সঙ্গে কথা বলব। এরপরই বিষয়টি চূড়ান্ত করা হবে।’ দ্য ইন্ডিয়ান এক্সপ্রেস
