
মডেল ও অভিনেতা কাজী আসিফের সঙ্গে কানাডা প্রবাসী শামীমা আক্তার অর্নির সঙ্গে পরিচয় এক বন্ধুর মাধ্যমে। পরিচয়ের এক বছরের মাথায় হঠাৎ করেই বিয়ের কাজটিও সেরে ফেললেন তাঁরা। আসিফের এই হঠাৎ​ বিয়ের কারণে অনুষ্ঠানে শুধুমাত্র দুই পরিবারের ঘনিষ্ঠজনেরাই উপস্থিত ছিলেন।রাজধানী ঢাকার ধানমন্ডির একটি রেস্তোরাঁয় গত ৭ সেপ্টেম্বর আসিফ ও অর্নির বিয়ের অনুষ্ঠানটি হয়ে গেছে। হঠাৎ করে বিয়ে হওয়ার কারণে সেভাবে কাউকে দাওয়াত দিতে পারেননি বলেই জানিয়েছেন আসিফ।হঠাৎ​ বিয়ে প্রসঙ্গে আসিফ বলেন, ‘আপাতত বিয়ের কোনো পরিকল্পনা ছিল না। কিন্তু পারিবারিক কারণেই কাজটি এভাবে করে ফেলতে হলো। পুরো ব্যাপারগুলো খুব দ্রুত ঘটে গেছে। আমাদের দুই পরিবারের আত্মীয়স্বজনরা মিলেই বিয়ের আয়োজন করেছেন। সবাই আমাদের জন্য দোয়া করবেন।’বিয়ের কাজটি হুট করে সেরে নিলেও সামনের বছরের শুরুর দিকে সবাইকে নিয়ে বিবাহোত্তর সংবর্ধনা অনুষ্ঠানের আয়োজন করবেন বলে জানিয়েছেন আসিফ।নতুন জীবনের শুরুটা কেমন হলো জানতে চাইলে আসিফ বলেন, ‘মাত্র তো শুরু করলাম। তবে নিজেকে খুব দায়িত্ববান মনে হচ্ছে। অভিজ্ঞতা হচ্ছে, টক, ঝাল, মিষ্টি।’আসিফ আরও জানান, তাঁর স্ত্রী অর্নি কানাডায় নার্সিং পেশার সঙ্গে জড়িত আছেন। আসিফের গ্রামের বাড়ি যশোরে, অর্নিদের বরিশালে। আগামী বছরের ফেব্রুয়ারি পর্যন্ত অর্নি ঢাকায় থাকবেন। এরপর কানাডা যাবেন। অর্নি প্রসঙ্গে আসিফ বললেন, ‘যাওয়া-আসার মধ্যেই থাকবে ও।’
