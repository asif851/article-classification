
আগামী ঈদুল ফিতরে মুক্তি পাচ্ছে বুলবুল বিশ্বাস পরিচালিত রাজনীতি ছবিটি। ছবিতে প্রধান দুটি চরিত্রে অভিনয় করেছেন শাকিব খান ও অপু বিশ্বাস। গত বুধবার সন্ধ্যায় রাজধানীর ঢাকা ক্লাবে ছিল ছবিটির টিজার মুক্তি, গানের অডিও ও ভিডিও আন্তর্জাতিকভাবে পরিবেশনার ঘোষণা অনুষ্ঠান। সেই অনুষ্ঠানে যোগ দিয়েই আনুষ্ঠানিকভাবে ছবির প্রচারে সামনে এলেন অপু বিশ্বাস।
অনুষ্ঠানে উপস্থিত ছবিটির কলাকুশলী ও গণমাধ্যমকর্মীদের সামনে এই ঢালিউড–কন্যা বলেন, ‘প্রায় এক বছরের বেশি সময় পর এভাবে নিজের ছবির প্রচার নিয়ে আপনাদের সামনে এলাম। ভালো লাগছে। আমি মনে করি, বাংলা সিনেমা আমরা নিজ দায়িত্ব থেকেই ভালো জায়গায় নিতে পারি। কে ভালো, কে মন্দ, তা যাচাই-বাছাই না করে নিজেদের মেধা, শ্রম দিয়ে কাজ করলে ভালো ভালো ছবি দর্শকদের উপহার দেওয়া সম্ভব। এতে করে বাংলা ছবির অতীত সাফল্য ফিরবেই।’
প্রেক্ষাগৃহে গিয়ে রাজনীতি দেখার আহ্বান জানিয়ে অপু বিশ্বাস বলেন, ‘অনেক দিন পর আমার ছবি মুক্তি পেতে যাচ্ছে। রাজনীতি ছবিটি ভালো মানের। আশা করছি, আপনারা হলে গিয়ে এই ছবি দেখে আমাকে উত্সাহিত করবেন। সব সময়ই আপনাদের সঙ্গে থাকতে চাই।’
এবারের ঈদে যৌথ প্রযোজনার বড় বাজেটের আরও বেশ কয়েকটি ছবি মুক্তি পাবে। সেই প্রতিযোগিতায় রাজনীতি কতটুকু সফল হবে?—এমন প্রশ্নের জবাবে ছবির পরিচালক বুলবুল বিশ্বাস বলেন, ‘এটি সম্পূর্ণ মৌলিক গল্পের ছবি। গল্পের প্রয়োজনে যখন যা দরকার হয়েছে, সবই করা হয়েছে এই ছবিতে। বাজেটের দিক থেকে কোনো আপস করেননি প্রযোজক। তাই বলতে পারি, সব ছবির ভিড়ে রাজনীতি এগিয়ে যাবে বলে আমার বিশ্বাস।’
অনুষ্ঠানে আরও বক্তব্য দেন ছবির প্রযোজক আশফাক আহমেদ, প্রযোজক খোরশেদ আলম খসরু, সেন্সর বোর্ডের সদস্য ইতেখার নওশাদ প্রমুখ। 
অনুষ্ঠানে জানানো হয়, রাজনীতি ছবির অডিও ও ভিডিও গানের আন্তর্জাতিক পরিবেশক হিসেবে যুক্ত হয়েছে সনি ডিএডিসির ডিস্ট্রিবিউশন প্ল্যাটফর্ম আর্টিস্টস্প্রেড। অনুষ্ঠানে সবশেষে রাজনীতি ছবির প্রথম টিজার দেখানো হয়।
 
