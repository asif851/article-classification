
ভারতের সিনেমা জগতের শিল্পীদের বিয়ে করা না-করা নিয়ে সব সময় গুঞ্জন আর গুজবের অন্ত নেই। এই নায়িকা বিয়ে করছেন, অমুকের ঘর ভাঙছে—এমন নানান গল্প হরহামেশাই শোনা যায়। সম্প্রতি গুজব ছড়াল, চলতি বছরেই বিয়ের পিঁড়িতে বসতে যাচ্ছেন ‘বাহুবলী: দ্য বিগিং’ তারকা দক্ষিণের সুপারস্টার তামান্না ভাটিয়া। শুধু এ খবর চাউর না, আরও বলা হচ্ছে, বিয়ের পর নাকি সিনেমাকে বিদায় জানাবেন তামান্না। তবে তামান্না বলেছেন বিয়ের খবরটি গুজব। যখনই বিয়ে করবেন, পুরো পৃথিবীকেই তা জানাবেন বলেও জানিয়েছেন এই তারকা। এনডিটিভির খবরে বলা হয়েছে, এক বিবৃতিতে বিয়ের খবর নাকচ করে দিয়েছেন তামান্না ভাটিয়া। তিনি বলেন, ‘এটা ভুয়া খবর। আমি এখনই বিয়েশাদি করছি না। যখনই আমি বিয়ের পিঁড়িতে বসব, আশা করি সারা বিশ্বকে প্রথমেই জানাব। আমি এখন প্রভু দেবার নতুন ছবিসহ কয়েকটি ছবির কাজ নিয়ে ব্যস্ত।’ গুজব ছিল, তামান্না ভাটিয়ার সঙ্গে যার বিয়ে, তিনি নাকি সিনেমা জগতের মানুষ নন। তিনি কম্পিউটার ইঞ্জিনিয়ার। খবরে এ-ও বলা হয়েছে, কয়েক বছর ধরেই তাঁদের মধ্যে মন দেওয়া-নেওয়ার কাজ চলছে। সব ঠিকঠাক থাকলে শিগগিরই তামান্না নিজের বিয়ের ঘোষণা দেবেন। বিয়ে নিয়ে এই মুহূর্তে কিছু ভাবছেন না তামান্না। এখন তিনি ‘বাহুবলী’র দ্বিতীয় পার্ট ‘বাহুবলী: দ্য কনক্লুশন’ ছবির শুটিং নিয়ে ব্যস্ত। এ ছাড়া বলিউডে রোহিত শেঠির পরিচালনায় রণবীর সিংয়ের সঙ্গে একটি সিনেমায় অভিনয় করার কথা রয়েছে তামান্নার। গত বছরটি তামিল এই অভিনেত্রীর ক্যারিয়ারে অন্যতম সফল একটি বছর। ‘বাহুবলী’তে অভিনয় করে বোদ্ধাদের প্রশংসা কুড়িয়েছেন। বক্স অফিসেও দাপট দেখিয়েছে এস এস রাজামৌলি পরিচালিত প্রভাস-তামান্না ও আনুশকা শেঠির এই ছবিটি।
