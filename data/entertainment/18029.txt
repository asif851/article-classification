
মুম্বাইয়ের আন্ধেরি এলাকায় অভিনেত্রী প্রিয়াঙ্কা চোপড়ার বাড়ি ভাড়া নিয়ে স্পা খুলেছিলেন মানিক সোনি নামের এক ব্যক্তি। সেখানে স্পার আড়ালে যৌন ব্যবসা চালানোর অভিযোগ পেয়ে পুলিশ হানা দেয়। এ ঘটনায় চরম বিব্রত হন প্রিয়াঙ্কা। এত দিন চুপ থাকলেও এবার বিষয়টি নিয়ে মুখ খুলেছেন তিনি। বলেছেন, সত্যিই যদি এমন ঘটে থাকে, তবে ভাড়াটে উচ্ছেদ করবেন তিনি। এরই মধ্যে ভাড়াটে বরাবর আইনি নোটিশ পাঠিয়েছেন বলেও জানিয়েছেন প্রিয়াঙ্কা। প্রিয়াঙ্কা তাঁর প্রতিক্রিয়া জানাতে গিয়ে বলেছেন, ‘আমার অনেকগুলো বাড়ি আছে। সেগুলো ভাড়া দিয়েছি আমি। সেসব বাড়ির ভেতর কী ঘটে না-ঘটে, তা আমি জানি না। বিশেষ করে এ বিষয়ে আমি কিছুই জানতাম না। আমি এখনো জানি না, প্রকৃত সত্যটি আসলে কী! এখনো বিষয়টি নিয়ে তদন্ত চলছে। তদন্তকাজে আমি পুলিশকে সব রকম সহযোগিতা করব।’ সম্প্রতি এক খবরে এমনটিই জানিয়েছে হিন্দুস্তান টাইমস।প্রিয়াঙ্কা আরও বলেন, ‘সচেতন নাগরিক হিসেবে আমরা সবাই আইনের প্রতি শ্রদ্ধাশীল। তার পরও এ ধরনের ঘটনা ঘটা খুবই অপ্রত্যাশিত। যদি সত্যিই এমনটি ঘটে থাকে তাহলে অবশ্যই আমার বাড়িতে তাঁদের (ভাড়াটে) থাকতে দেব না। এরই মধ্যে আমরা তাঁদের আইনি নোটিশ পাঠিয়েছি।’ গত নভেম্বর মাসের শুরুর দিকে প্রিয়াঙ্কার আন্ধেরির বাড়িতে পুলিশ হানা দিয়ে স্পার ব্যবস্থাপককে গ্রেপ্তার করে। তিনজন নারীকেও উদ্ধার করে পুলিশ। নভেম্বর মাসের শেষের দিকে খবরটি ফাঁস হলে চারদিকে হইচই পড়ে যায়। এ ছাড়া সম্প্রতি সঞ্জয় লীলা বানশালীর ‘বাজিরাও মাস্তানি’ ছবির শুটিং করতে গিয়ে প্রিয়াঙ্কা অজ্ঞান হয়ে পড়েছিলেন বলে খবর প্রকাশিত হয়। এ বিষয়ে জানতে চাইলে প্রিয়াঙ্কা বলেন, ‘বিষয়টিকে ফুলিয়ে-ফাঁপিয়ে যেভাবে উপস্থাপন করা হয়েছে, তেমন কিছুই আসলে ঘটেনি। কাজের চাপে কিছুটা অস্বস্তি অনুভব করলেও আমি জ্ঞান হারাইনি। একটা সময়ে সহ্যের সীমা অতিক্রম করেও কাজ চালিয়ে যেতাম। তখন অজ্ঞান হওয়ার মতো ঘটনা ঘটেছে। তবে এবার আমি জ্ঞান হারাইনি।
আরও পড়ুন প্রিয়াংকার বাড়ি ভাড়া করে যৌন ব্যবসা!জ্ঞান হারালেন প্রিয়াঙ্কা
