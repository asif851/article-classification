
অনেক দিন ধরে ক্যামেরা থেকে দূরে সরে আছেন বাংলা চলচ্চিত্রের জনপ্রিয় নায়িকা পূর্ণিমা। সন্তান আর পরিবার নিয়ে ছিল তাঁর যত ব্যস্ততা। তবে এবার সেই দূরে থাকার শূন্যতা ভালোভাবেই ঘোচাবেন পূর্ণিমা। সম্প্রতি নতুন একটি অনুষ্ঠানের শুটিংয়ে অংশ নিলেন তিনি। নাম ‘লাক্স স্টাইল ওয়াচ’। অনুষ্ঠানটি একসঙ্গে ১৮টি চ্যানেলে একই সময়ে প্রচার করা হবে বলে জানানো হয়েছে।গত সোমবার সন্ধ্যায় ঢাকার তেজগাঁওয়ের কোক স্টুডিওতে এই অনুষ্ঠানে শুটিংয়ে অংশ নেন পূর্ণিমা। আর এর মধ্য দিয়ে দীর্ঘদিন পর ক্যামেরার সামনে দাঁড়ালেন তিনি।প্রথম আলোর সঙ্গে আলাপে পূর্ণিমা বলেন, ‘এটা লাইফস্টাইল নিয়ে অনুষ্ঠান। শুনেছি, গত বছরও একই অনুষ্ঠান হয়েছিল। এ নিয়ে দ্বিতীয়বারের মতো আয়োজন করা হয়েছে। অনুষ্ঠানটির প্ল্যানিং তানিয়া আপুর (তানিয়া আহমেদ)। তাঁর অনুরোধ রাখতেই এতে অংশ নিলাম। তবে শুটিং শেষে মনে হয়েছে, অনুরোধ রক্ষা করে ভুল করিনি। ভালো লেগেছে।’তার মানে পূর্ণিমা কি আবারও ফিরছেন ক্যামেরার সামনে? ‘না। অনুষ্ঠানের কয়েকটি ছবি আমি ফেসবুকে আপলোড করি। এসব ছবি দেখে অনেকে ভেবেছে, আমি আবার পুরোদমে কাজ শুরু করেছি। আসলে ওরকম কিছুই না। আমি হয়তো কোরবানির ঈদে দু-একটা কাজ করতে পারি। কিন্তু এখন পুরোদমে কাজ করাটা আমার পক্ষে মোটেও সম্ভব না।’তানিয়া আহমেদের গ্রন্থনা ও পরিকল্পনায় ‘লাক্স স্টাইল ওয়াচ’ অনুষ্ঠানটি যৌথভাবে উপস্থাপনা করছেন সোনিয়া ও টয়া। ১৯৫২ এন্টারটেইনমেন্টের ব্যানারে নির্মিত ‘লাক্স স্টাইল ওয়াচ’ অনুষ্ঠানটি ১৬ রমজান থেকে শুরু হয়ে চলবে ৩০ রমজান পর্যন্ত।
