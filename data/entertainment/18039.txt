
১ ফেব্রুয়ারি থেকে ভারতে শুরু হচ্ছে জয়পুর আন্তর্জাতিক চলচ্চিত্র উৎসব। এতে ‘অ্যাক্রোস দ্য বর্ডার’ বিভাগে অংশ নিচ্ছে মুরাদ পারভেজ পরিচালিত ছবি বৃহন্নলা। এখানেই শেষ নয়, উৎসবের আরও দুটি বিভাগের সঙ্গেও জুড়েছে বাংলাদেশি এ নির্মাতার নাম। প্রতিযোগী হিসেবে নয়, বিচারক হিসেবে তিনি বসছেন জুরি প্যানেলে।জয়পুর আন্তর্জাতিক চলচ্চিত্র উৎসবের ‘কামিং স্টারস’ এবং ‘ইউ-টার্ন রাজস্থান প্যানারোমা’ নামের দুটি প্রতিযোগিতার জুরি বোর্ডে থাকবেন মুরাদ পারভেজ। এ প্রতিযোগিতায় অংশ নেবেন বিশ্বের বিভিন্ন দেশের তরুণ নির্মাতারা। আর মুরাদ পারভেজের সঙ্গে জুরি বোর্ডে থাকবেন ডেনমার্ক, ভারতসহ বিভিন্ন দেশের চলচ্চিত্র ব্যক্তিত্বরা। আসছে ৩০ জানুয়ারি বাংলাদেশি এ নির্মাতা রওনা দেবেন ভারতের জয়পুরের উদ্দেশে। সেখানে উৎসবটি চলবে ৫ ফেব্রুয়ারি পর্যন্ত। এটি উৎসবের সপ্তম আসর। বাংলাদেশ ছাড়াও এ উৎসবে অংশ নেবে ভারত, যুক্তরাজ্য, স্পেন, বেলজিয়াম, সুইডেন, অস্ট্রেলিয়া, ডেনমার্কসহ বিভিন্ন দেশের ছবি।
