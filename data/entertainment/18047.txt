
অনেক দিন থেকেই বিপাশা বাসুর নতুন প্রেম নিয়ে গুঞ্জন চলছে বলিউডে। কিন্তু এবার হাতেনাতেই ধরা পড়ল তা। সম্প্রতি মুম্বাইয়ের একটি পানশালায় গভীর রাত পর্যন্ত অবস্থান করে খবরের শিরোনাম হয়েছেন বিপাশা বাসু ও হারমান বাওয়েজা। একে অপরের সঙ্গে গল্পে মেতে তাঁরা ভুলেই গিয়েছিলেন রাত এতটা গভীর হয়েছে। শেষতক পানশালার ব্যবস্থাপকের অনুরোধে সেখান থেকে চলে যান তাঁরা।অবশ্য বিপাশা-হারমান সখ্যের বিষয়টি মোটেও নতুন কিছু নয়। এখন পর্যন্ত বহুবারই মুম্বাই শহরের অনেক জায়গায় একসঙ্গে সময় কাটাতে দেখা গেছে তাঁদের। কিন্তু বলিউডের প্রেমের চিরায়ত রীতি মেনে কখনোই জনসমক্ষে নিজেদের সম্পর্কের কথা স্বীকার করেননি তাঁরা।কয়েকদিন আগে সাজিদ খান পরিচালিত ‘হামসকলস’ ছবির শুটিংয়ের কাজে লন্ডন গিয়েছিলেন বিপাশা। প্রিয় মানুষটির সঙ্গে দেখা করতে হঠাত্ করেই সেখানে গিয়ে হাজির হন হারমান। এবার মুম্বাইয়ে পানশালায় গভীর রাত পর্যন্ত সময় কাটিয়ে তাঁদের সখ্য যে দিনকে দিন বেড়েই চলেছে সেটারই বুঝি প্রমাণ রাখলেন এ তারকা জুটি।এ প্রসঙ্গে ঘনিষ্ঠ সূত্রের বরাতে মিড-ডে ডটকম জানিয়েছে, সম্প্রতি বান্দ্রার একটি পানশালায় একসঙ্গে হাজির হন বিপাশা ও হারমান। পানশালার এক কোনায় একটি টেবিলে বসে গল্প-গুজবে মেতে ওঠেন এ তারকা জুটি। একে অন্যের সঙ্গ তাঁরা এতটাই উপভোগ করছিলেন যে, আশপাশের মানুষদের উপস্থিতিকে পাত্তাই দেননি। শুধু তাই নয়, সময় গড়িয়ে রাত যে গভীর হয়ে গেছে সেটাও খেয়াল করেননি।  
সূত্রটি আরও জানিয়েছে, পানশালার মালিক বিশিষ্ট একজন ব্যক্তি। হারমান-বিপাশার সঙ্গে তাঁর ভালোই খাতির আছে। এজন্য পানশালায় আগত সাধারণ মানুষদের তুলনায় সেখানে বেশি সময় থাকার অনুমতি ছিল বিপাশা ও হারমানের। কিন্তু পানশালা বন্ধের সময় হয়ে গেলেও, তাঁরা সেখান থেকে নড়ছিলেন না। এ অবস্থায় একরকম বাধ্য হয়েই পানশালার ব্যবস্থাপক তাঁদের কাছে এগিয়ে যান। তিনি জানান, পানশালার শাটার বন্ধ করতে হবে। এজন্য তিনি বিপাশা ও হারমানকে সেখান থেকে চলে যেতে অনুরোধ করেন।      
