
আগামীকাল ১৩ নভেম্বর কিংবদন্তি লেখক হ‌ুমায়ূন আহমেদের জন্মদিন। এ উপলক্ষে কাল ‘হিমু দিবস’ পালন করা হবে। এবারের হিমু দিবসে আয়োজন করা হয়েছে হিমু মেলা ২০১৫। এবি ব্যাংক ও চ্যানেল আইয়ের আয়োজনে আগামীকাল ‘হিমু মেলা’ বসবে রাজধানীর তেজগাঁওয়ের চ্যানেল আই প্রাঙ্গণে।প্রয়াত জনপ্রিয় কথাসাহিত্যিক হ‌ুমায়ূন আহমেদের সৃষ্ট জনপ্রিয় চরিত্র হিমু। তিনি হিমুকে নিয়ে বেশ কয়েকটি উপন্যাস লিখেছেন। হাজারো তরুণের কাছে ‘পাগলামি’র নামও এই ‘হিমু’। তাঁর বই পড়ে হিমু হতে চাননি এমন তরুণ খুব কমই পাওয়া যাবে। বেশ কয়েক বছর ধরেই জনপ্রিয় এই লেখকের জন্মদিনটিকে ‘হিমু দিবস’ হিসেবে পালন করা হয়।‘হিমু মেলা’ উপলক্ষে এরই মধ্যে চ্যানেল আই প্রাঙ্গণ সাজানো হয়েছে বর্ণিলভাবে। এবারের মেলা উপলক্ষে ব্যাপক প্রস্তুতিও নেওয়া হয়েছে। চ্যানেল আইয়ের পক্ষ থেকে জানানো হয়েছে, হিমু মেলার এবারের অনুষ্ঠানমালায় থাকবে সংগীত, আবৃত্তি, নৃত্য, সাক্ষাৎকার, চিত্রাঙ্কন, স্মৃতিচারণ ও নাটক।সকাল ১০টা থেকে দুপুর ১টা পর্যন্ত এ অনুষ্ঠানটি সরাসরি প্রচার করবে চ্যানেল আই। 
