
‘বাহুবলী’ ছবির সফল পরিচালক এস এস রাজামৌলির হয়তোবা এবার ইচ্ছেপূরণের পালা। তাঁর বহু দিনের ইচ্ছে গ্ল্যামার কুইন শ্রীদেবীকে নিয়ে সিনেমা করার। এবার কি ‘বাহুবলী’র পরিচালকের সেই ইচ্ছে পূরণের পথে!
খবর অনুযায়ী, রাজামৌলির আগামী ছবিতে অভিনয় করতে চলেছেন বলিউডের প্রথম সুপারস্টার নায়িকা শ্রীদেবী। এর আগে রাজামৌলি ‘বাহুবলী ২’ ছবিতে রাজমাতা শিভাগামির চরিত্রের জন্য শ্রীদেবীকে নির্বাচন করেছিলেন। কিন্তু শ্রী এই ছবির জন্য এমন পারিশ্রমিক দাবি করেন যে রাজামৌলির ইচ্ছে শুধু ইচ্ছেই থেকে যায়। পরে এই চরিত্রে অভিনয় করেন রামাইয়া কৃষ্ণা।
রাজমাতার চরিত্রে রামাইয়ার অভিনয় বহুল প্রশংসিতও হয়। কিন্তু ‘বাহুবলী: দ্য কনক্লুশন’ সিনেমার চূড়ান্ত সাফল্যের পর রাজামৌলি তাঁর পরিচালিত ছবিটিতে শ্রীদেবীর অভিনয় না করার কারণ প্রকাশ্য আনেন। এমনকি বলিউডের বর্ষীয়ান অভিনেত্রী সম্পর্কে কিছু বিরূপ মন্তব্যও করেন তিনি, যা শুনে রাজামৌলির ওপর রীতিমতো চটে যান এই বলিউড অভিনেত্রী। পরে পরিচালক শ্রীদেবীর কাছে ক্ষমাও চান। শ্রীদেবীর রাগ বোধ হয় এবার ধীরে ধীরে পানি হচ্ছে। বলিউডে জোর গুঞ্জন, রাজামৌলির আগামী ছবিতে ‘চাঁদনি’খ্যাত অভিনেত্রীর অভিনয় করার সম্ভাবনা প্রবল। শ্রীদেবীর সঙ্গে নাকি জুটি বাঁধবেন দক্ষিণের মালায়লাম ছবির মহাতারকা মোহনলাল। সব ঠিকঠাক চললে এই প্রথম রুপালি পর্দায় শ্রীদেবী ও মোহনলালকে একসঙ্গে দেখা যাবে।
জানা গেছে, রাজামৌলির আগামী ছবিটি ‘বাহুবলী’-র থেকে সম্পূর্ণ ভিন্নধারার হবে। রূপকথা নয়, জীবনের প্রকৃত সংঘর্ষের ওপর নির্মিত হবে সিনেমাটি। যদিও এ ব্যাপারে শ্রীদেবীর পক্ষ থেকে কোনো মন্তব্য শোনা যায়নি।
এখন দেখা যাক, রাজামৌলির ওপর থেকে শ্রীদেবীর রাগ সত্যি সত্যি কমেছে কি না। ৫০ বছর ধরে শ্রী অত্যন্ত পেশাদারির সঙ্গে বলিউডে কাজ করে চলেছেন। তাই অনেকেরই ধারণা, ‘বাহুবলী ২’-এর পর রাজামৌলির মতো অত্যন্ত সফল পরিচালককে এবার হয়তো শূন্য হাতে ফেরাবেন না তিনি।
সম্প্রতি শ্রীদেবী অভিনীত ‘মম’ ছবিটি মুক্তি পেয়েছে। সমালোচকদের কাছে বেশ প্রশংসাও পেয়েছে সেটি।
