

ইউলিয়া ভেঞ্চুর ও সালমান খানসালমান খানের ‘হিট অ্যান্ড রান’ মামলার রায়ের আগে সালমানের কাছে এসেছিলেন তিনি। এরপর আর দেশে ফেরেননি। সম্প্রতি খবর রটেছে, ‘বিগ বস’ অনুষ্ঠানটির শুটিংয়ের সময় যে ‘শ্যালেট’ বা বাড়িতে থাকেন সালমান, সেখানেই দেখা গেছে ইউলিয়া ভেঞ্চুরকে। তবে কি ইউলিয়া ও সালমান এখন একসঙ্গে এক ‘ঘর’-এ থাকছেন?
বলিউডের অধিকাংশ তারকারই রয়েছে নিজস্ব ভ্যানিটি ভ্যান। শুটিংয়ের সময় যেখানে তারকারা বিশ্রাম নেন। মেকআপ থেকে শুরু করে খানিক বিরতি—সবকিছুরই বন্দোবস্ত থাকে এই গাড়িতে। কিন্তু ‘বিগ বস’-এর শুটিংয়ে এই রীতি বদলে দিয়েছেন সালমান খান। ‘বিগ বস’-এর শুটিংয়ের সময় তাঁর জন্য একটি ছোট বাড়িই তিনি ঠিক করে রেখেছেন। আলপসের পাহাড়ি এলাকায় কাঠের বাড়ি বা কটেজকে ‘শ্যালেট’ বলে। ‘বিগ বস’-এর শুটিংয়ের সময়টাতে সালমান তাঁর ভ্যানিটি ভ্যানে না থেকে থাকছেন এই শ্যালেটে। কিন্তু সালমানের সঙ্গে সেখানে নাকি থাকছেন আরও একজন। তিনি ইউলিয়া ভেঞ্চুর। সালমানের প্রেমিকা রোমানিয়ান মডেল ও টিভি রিয়েলিটি তারকা।
সম্প্রতি টুইটারে একটি ছবি পোস্ট করেছেন ইউলিয়া। টুইটারের সেই ছবিতে দেখা যাচ্ছে বাদামি রঙের একটি সোফায় বসে আছেন ইউলিয়া। পেছনে গোলাপি রঙের দেয়াল। ‘বিগ বস’-এর শুটিংয়ের সঙ্গে জড়িত একটি সূত্র জানিয়েছে, ইউলিয়া যেখানে বসে আছেন, সেই বাদামি সোফা, পেছনের গোলাপি রঙের দেয়াল—সবকিছু হুবহু ‘বিগ বস’-এর বাড়িটির পাশে সালমান যে ‘শ্যালেট’-এ থাকেন তার মতো।
ইউলিয়া ভেঞ্চুর টুইটারে ছবি পোস্ট করার পাশাপাশি লিখেছেন, ‘যখন এটা তুমি পছন্দ করবে।’ হ্যাশট্যাগ দিয়ে লিখেছেন, ‘দেখছি’। এরপর আবারও দুই হ্যাশট্যাগে লিখেছেন, ‘ইন্টারেস্টিং’ আর ‘গটমি’।
ইউলিয়া ভেঞ্চুর যে সালমানের সঙ্গেই থাকছেন—এ বিষয়টি তিনি তাঁর অজান্তেই সবার কাছে প্রকাশ করে দিয়েছেন এই টুইট বার্তায়। মিড-ডে।
