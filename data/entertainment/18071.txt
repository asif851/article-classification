
২২ মার্চ ছিল বিশ্ব পানি দিবস। বেশ ব্যস্ততার মধ্য দিয়ে দিনটি কেটেছে অভিনেত্রী অপি করিমের। সেদিন তিনি ঢাকার শান্তিনগর ও গুলশান এলাকার বাড়ি বাড়ি গিয়ে নিরাপদ পানি পানের ব্যাপারে গৃহিণীদের সচেতন করেছেন।অপি করিম একটি জনসচেতনতামূলক অভিযানের অংশ হয়ে বিশুদ্ধ পানি পানের ব্যাপারে সবাইকে জানান। এই অভিযানের নাম ছিল ‘বিশুদ্ধতার খোঁজে’। অপি করিম বলেন, ‘কয়েক বছর ধরে আমার পরিচিতজনেরা পানিবাহিত রোগে যত ভুগছেন, তা দেখে আমি বুঝতে পারি, এ সময়ে আমাদের নিরাপদ পানির বিষয়ে সচেতন হওয়া কতটা জরুরি। এ জন্যই এই অভিযানের সঙ্গে যুক্ত হয়েছি। সনাতন পদ্ধতিতে ফুটিয়ে পানি পান করাই এখন যথেষ্ট নয়। প্রয়োজন উপযুক্ত প্রযুক্তি ব্যবহার করে পানি বিশুদ্ধ করা। তাই পানি বিশুদ্ধকরণ যন্ত্র ব্যবহার করা এখন জরুরি হয়ে দাঁড়িয়েছে। তাহলে কিছুটা হলেও আমরা নিজেদের পানিবাহিত জীবাণুগুলো থেকে মুক্ত রাখতে পারব। বিশ্ব পানি দিবসে বাড়ি বাড়ি গিয়ে গৃহিণীদের এটা বুঝিয়েছি।’বিশ্ব পানি দিবস উপলক্ষে ‘বিশুদ্ধতার খোঁজে’ শীর্ষক এই অভিযানের আয়োজন করেছিল বহুজাতিক প্রতিষ্ঠান ইউনিলিভার বাংলাদেশ লিমিটেডের পানি বিশুদ্ধকারী ব্র্যান্ড পিওরইট।
 
