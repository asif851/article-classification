
আগামী ৪ এপ্রিল বিকেলে বঙ্গবন্ধু আন্তর্জাতিক সম্মেলন কেন্দ্রে ‘জাতীয় চলচ্চিত্র পুরস্কার ২০১৩’-এর বিজয়ীদের হাতে তুলে দেওয়া হবে পুরস্কার। পুরস্কার প্রদানের পাশাপাশি সাংস্কৃতিক অনুষ্ঠানেরও আয়োজন করা হবে সেদিন। এতে অংশ নেবেন চলচ্চিত্রশিল্পীরা। তাই সেই প্রস্তুতি নিতেই এখন চলছে একটানা মহড়া।বিএফডিসির জহির রায়হান কালার ল্যাবের ভিআইপি প্রজেকশন হলে দেখা গেল বেশ কয়েকজন চলচ্চিত্রশিল্পীকে। মহড়ায় ব্যস্ত সবাই। নাচের মুদ্রাগুলো মন দিয়ে ঝালিয়ে নিচ্ছেন শিল্পীরা। ওমর সানী, পিয়া, ববি, বাপ্পী, জায়েদ খানের মহড়া চলছিল তখন।জানা গেল, সাংস্কৃতিক অনুষ্ঠানে তাঁদের পাশাপাশি বিভিন্ন পরিবেশনায় আরও দেখা যাবে আমিন খান, নিরব, নিপুণ, মেহ্জাবীনকে। যেহেতু হাতে এখনো দিন কয়েক সময় রয়েছে, তাই শিল্পী–তালিকা আরও বড় হতে পারে বলে জানিয়েছেন জাতীয় চলচ্চিত্র পুরস্কার ২০১৩-এর সাংস্কৃতিক উপকমিটির সদস্য মুশফিকুর রহমান গুলজার। তাই বলা যেতে পারে, মহড়াকক্ষের তারকাদের এই ভিড় বাড়তে পারে আরও।
