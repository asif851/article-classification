
এনটিভির কৌতুকবিষয়ক প্রতিযোগিতার অনুষ্ঠান ‘হা-শো’র নতুন উপস্থাপক হচ্ছেন সাজু খাদেম। শুরুর পর থেকে দুই মৌসুমে উপস্থাপনা করেছেন দেবাশীষ বিশ্বাস। তৃতীয়বার এসে উপস্থাপক পরিবর্তিত হলো।সাজু খাদেম এর আগে বাংলাভিশনে ‘রসিকরাজ’ নামে একটি কৌতুক অনুষ্ঠান উপস্থাপনা করতেন। তিনি বললেন, ‘এবার হা-শোতে কাজ করার জন্য চুক্তিবদ্ধ হয়েছি। উপস্থাপক হিসেবে এবার ভিন্নভাবে দর্শকের সামনে আসতে চাই।’কী ধরনের? ‘একদম ফুর্তি নিয়ে কাজটি করব। এ ব্যাপারে অনুষ্ঠানটির প্রযোজক আমাকে পুরোপুরি স্বাধীনতা দিয়েছেন। কাজটি ভালোভাবে করার জন্য এখন থেকেই প্রস্তুতি নিচ্ছি।’‘হা-শো’ অনুষ্ঠানটির প্রযোজক হাসান ইউসুফ খান জানান, এবার রাজশাহী, খুলনা, চট্টগ্রাম, রংপুর ও ঢাকা—এই পাঁচ বিভাগ থেকে অংশগ্রহণকারীদের নিয়ে অডিশন হবে। আগামী মাসের প্রথম সপ্তাহে অডিশন পর্ব শুরু হবে বলে জানান তিনি।
