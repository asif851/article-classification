
হৃতিক রোশনকে শেষ দেখা গেছে ‘কাবিল’ ছবিতে। এই ছবিতে একজন দৃষ্টিপ্রতিবন্ধীর চরিত্রে অভিনয় করেছিলেন তিনি। এবার তাঁকে দেখা যাবে একজন গণিতবিদের ভূমিকায়। কোনো কাল্পনিক চরিত্র নয়, ভারতের পাটনাভিত্তিক গণিতবিদ আনন্দ কুমারের বায়োপিকে অভিনয় করবেন তিনি। ৪৪ বছর বয়সী এই গণিতবিদ ‘সুপার থার্টি’ নামের একটি শিক্ষাভিত্তিক প্রকল্পের জন্য পরিচিত। তাঁর বায়োপিকের নামও হবে এই প্রকল্পের নামে। ১৭ বছরের অভিনয় ক্যারিয়ারে এবারই প্রথম কোনো জীবনীভিত্তিক ছবিতে কাজ করতে যাচ্ছেন হৃতিক।
২০০২ সাল থেকে অসচ্ছল শিক্ষার্থীদের বিনা মূল্যে শিক্ষা দান করে আসছেন আনন্দ কুমার। এ ছাড়া অনেক দৈনিক ও গণিত বিষয় পত্রিকায় কলাম লেখেন তিনি। তাঁকে নিয়ে এই ছবিটি বানাচ্ছেন ‘কুইন’ খ্যাত পরিচালক বিকাশ ভাল। তাঁর জীবন নিয়ে ছবি বানানো হবে, সেটা প্রথমে একটু অস্বস্তি বোধ করাচ্ছিল আনন্দ কুমারকে। কিন্তু পরে তিনি ঠিকই রাজি হয়েছেন। পরিচালক বিকাশ এই বায়োপিক নির্মাণ করার আগে আনন্দ ও তাঁর প্রকল্প নিয়ে অনেক পড়াশোনা করছেন।
এদিকে হৃতিক এখন তাঁর দুই ছেলে রিদান ও রিহানকে নিয়ে যুক্তরাষ্ট্র ভ্রমণে গিয়েছেন। সেখান থেকে ফিরেই তিনি নতুন এই ছবির কাজে নেমে পড়বেন বলে জানা গেছে। মুম্বাই মিরর।
