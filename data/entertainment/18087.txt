
মহান বিজয় দিবস উপলক্ষে দেশের সব কটি প্রেক্ষাগৃহে মুক্তিযুদ্ধের ছবি প্রদর্শনের উদ্যোগ নেওয়া হয়েছে। জানা গেছে, ১৬ ডিসেম্বর ঢাকাসহ সারা দেশের সব প্রেক্ষাগৃহে ছাত্রছাত্রী ও সাধারণ দর্শকদের জন্য ‘বিনা মূল্যে’ মুক্তিযুদ্ধের কাহিনিনির্ভর চারটি ছবি প্রদর্শন করা হবে। ছবিগুলো হলো চাষী নজরুল ইসলামের ‘ওরা ১১ জন’, তৌকীর আহমেদ পরিচালিত ‘জয়যাত্রা’, হ‌ুমায়ূন আহমেদ পরিচালিত ‘আগুনের পরশমণি’ ও নাসির উদ্দীন ইউসুফ পরিচালিত ছবি ‘গেরিলা’।
তথ্য মন্ত্রণালয়ের উপসচিব পরিমল সরকার জানান, মুক্তিযুদ্ধের কাহিনিনির্ভর এই চারটি ছবি পরিবেশনায় দায়িত্ব দেওয়া হয়েছে প্রযোজনা ও পরিবেশক প্রতিষ্ঠান জাজ মাল্টিমিডিয়াকে। প্রতিষ্ঠানটি দেশের সব কটি প্রেক্ষাগৃহে ছবিগুলো সরবরাহ করবে।
এদিকে জাজ মাল্টিমিডিয়ার কর্ণধার আবদুল আজিজ এখন আছেন ভারতে। সেখানে যাওয়ার আগে বলেছেন, ‘বিজয়ের মাসে মুক্তিযুদ্ধের ছবির প্রদর্শনের জন্য তথ্য মন্ত্রণালয়ের এই উদ্যোগকে আমরা স্বাগত জানাই। আমি মনে করি, ছবিগুলো দেখে তরুণ প্রজন্ম আর শিক্ষার্থীরা মুক্তিযুদ্ধের চেতনায় উদ্বুদ্ধ হবেন।’
সিনেমা হল মালিক সমিতির সভাপতি ইফতেখার আহমেদ নওশাদ আজ বুধবার সকালে প্রথম আলোকে বলেন, ‘তথ্য মন্ত্রণালয়ের নির্দেশে মহান বিজয় দিবসের সকালে আমরা দেশের সব কটি প্রেক্ষাগৃহে একটি বিশেষ শো দিচ্ছি। মুক্তিযুদ্ধভিত্তিক যে চারটি ছবির কথা বলা হয়েছে, তার মধ্যে “ওরা ১১ জন” ছবির প্রিন্ট ভালো না। এ ছাড়া অন্য তিনটি ছবির মধ্য থেকে জাজ মাল্টিমিডিয়া থেকে যে ছবিটি সরবরাহ করা হবে, সেটিই প্রদর্শন করা হবে। আর সম্পূর্ণ বিনা মূল্যে তা প্রদর্শন করা হবে।’
উল্লেখ্য, মুক্তিযুদ্ধের পর ১৯৭২ সালে তৈরি হয় চাষী নজরুল ইসলাম পরিচালিত ‘ওরা ১১ জন’। ছবিতে কয়েকজন মুক্তিযোদ্ধা অভিনয় করেন। তাঁদের মধ্যে ছিলেন খসরু, মুরাদ, হেলাল ও নান্টু। আরও অভিনয় করেন রাজ্জাক, শাবানা, নূতন, সৈয়দ হাসান ইমাম, আলতাফ, বেবী, আবু, খলিলউল্লাহ খানসহ অনেকে। হ‌ুমায়ূন আহমেদ তাঁর উপন্যাস অবলম্বনে ১৯৯৪ সালে তৈরি করেন ‘আগুনের পরশমণি’। ছবিতে অভিনয় করেন আসাদুজ্জামান নূর, বিপাশা হায়াত, আবুল হায়াত, শিলা আহমেদ, ডলি জহুর প্রমুখ। আমজাদ হোসেনের কাহিনি নিয়ে ২০০৪ সালে ‘জয়যাত্রা’ ছবিটি তৈরি করেন তৌকীর আহমেদ। বিভিন্ন চরিত্রে অভিনয় করেন বিপাশা হায়াত, আজিজুল হাকিম, মাহফুজ আহমেদ, হুমায়ূন ফরীদি, তারিক আনাম খান, আবুল হায়াত, চাঁদনী। নাসির উদ্দীন ইউসুফ পরিচালিত ‘গেরিলা’ ছবিটি মুক্তি পায় ২০১১ সালে। এ ছবিতে অভিনয় করেন জয়া আহসান, ফেরদৌস, এ টি এম শামসুজ্জামান, রাইসুল ইসলাম আসাদ, পীযূষ বন্দ্যোপাধ্যায়, শতাব্দী ওয়াদুদ, শম্পা রেজা, গাজী রাকায়েত প্রমুখ।
