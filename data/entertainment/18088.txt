
তিনবার গোল্ডেন গ্লোব পুরস্কার, দুবার স্ক্রিন অ্যাক্টরস গিল্ড পুরস্কার আর একবার গার্ল, ইনটারপ্টেড চলচ্চিত্রের জন্য সেরা পার্শ্ব অভিনেত্রী হিসেবে একাডেমি পুরস্কার পান। তিনি হলেন অভিনয়শিল্পী অ্যাঞ্জেলিনা জোলি। কাজের স্বীকৃতি হিসেবে একাধিক পুরস্কার ও মনোনয়ন পাওয়া অ্যাঞ্জেলিনা জোলি সম্প্রতি বিশ্বখ্যাত সাময়িকী ফোর্বস-এর ৪৫ বছরের কম বয়সী ২০১৩ সালের সবচেয়ে প্রভাবশালী নারীদের তালিকায় নিজের জায়গা করে নিয়েছেন। চলচ্চিত্রে অভিনয় ছাড়াও তিনি জাতিসংঘ ও আরও কিছু সংস্থার শুভেচ্ছাদূত।মানবতা প্রচার আর শরণার্থীদের সহযোগিতার ক্ষেত্রে সব সময়ই এগিয়ে এসেছেন তিনি।
অ্যাঞ্জেলিনা জোলির জন্ম ১৯৭৫ সালে যুক্তরাষ্ট্রের ক্যালিফোর্নিয়া অঙ্গরাজ্যের লস অ্যাঞ্জেলেসে। বাবা জন ভট ও মা মার্শেলিন বার্ট্রান্ড দুজনই ছিলেন পেশাদার অভিনয়শিল্পী। ১১ বছর বয়সেই অভিনয় করার আগ্রহ থেকে ভর্তি হন লি স্ট্র্যাসবার্গ থিয়েটার ইনস্টিটিউটে।
১৯৮২ সালে লুকিন টু গেট আউট চলচ্চিত্রে বাবা জন ভটের সঙ্গে একটি শিশু চরিত্রে অভিনয়ের মধ্য দিয়ে চলচ্চিত্র জগতে জোলির আবির্ভাব হয়। পেশাদার চলচ্চিত্র অভিনেত্রী হিসেবে তাঁর অভিষেক ঘটে ১৯৯৩ সালের স্বল্প বাজেটের ছবি সাইবর্গ ২-এর মাধ্যমে। ব্যক্তিগত জীবনে জোলি তিনবার বিয়ে করছেন।প্রথমবার অভিনেতা জনি লি মিলার ও দ্বিতীয়বার বিলি বব থর্নটনের সঙ্গে। পরবর্তী সময়ে উভয়ের সঙ্গেই বিবাহবিচ্ছেদ ঘটলে ২০০৫ সালে তিনি আরেক খ্যাতিমান মার্কিন অভিনেতা ব্র্যাড পিটের সঙ্গে দাম্পত্য জীবন শুরু করেন। তাঁদের ছয় সন্তানের মধ্যে তিনজনকে দত্তক নিয়েছেন।
 নুরুন্নবী চৌধুরী, তথ্যসূত্র: উইকিপিডিয়া, ফোর্বস, আইএমডিবি
