
ছোটদের গানের প্রতিযোগিতামূলক অনুষ্ঠান ‘ক্ষুদে গানরাজ’-এর মঞ্চ থেকে ঘোষণা দেওয়া হলো রিয়ালিটি শো ‘সেরাকণ্ঠ’-এর বিচারক কারা হচ্ছেন। শুধু তা-ই নয়, একই মঞ্চ থেকে ঘোষণা করা হয়, কে করবেন এবারের সেরাকণ্ঠ প্রতিযোগিতার উপস্থাপনা। ৫ মে বাচ্চাদের রিয়ালিটি শো ক্ষুদে গানরাজ-এর গ্র্যান্ড ফিনালে থেকে এ ঘোষণা দেন চ্যানেল আইয়ের ব্যবস্থাপনা পরিচালক ফরিদুর রেজা সাগর।
শিগগিরই শুরু হতে যাওয়া সেরাকণ্ঠ প্রতিযোগিতায় প্রধান চারজন বিচারক হলেন রেজওয়ানা চৌধুরী বন্যা, মিতালী মুখার্জি, সামিনা চৌধুরী ও কুমার বিশ্বজিৎ। আর পুরো অনুষ্ঠানের উপস্থাপনা করবেন মারিয়া নূর।ষষ্ঠবারের মতো শুরু হতে যাওয়া রিয়ালিটি শো সেরাকণ্ঠের এবারের আসরের প্রকল্প পরিচালক হিসেবে থাকবেন ইজাজ খান স্বপন। আজ বুধবার দুপুরে প্রথম আলোকে তিনি বলেন, ‘এরই মধ্য নিবন্ধন প্রক্রিয়া শুরু হয়ে গেছে। ১৯ মে থেকে বিভাগীয় শহরে আমাদের প্রাথমিক বাছাই শুরু হবে। রোজার ঈদের আগেই দুটি বিভাগের বাছাইকাজ শেষ করব। জুলাই মাস থেকে টেলিভিশনে অনুষ্ঠান প্রচার শুরু হবে।’এদিকে কিছুদিন আগে ক্ষুদে গানরাজ প্রতিযোগিতার গ্র্যান্ড ফিনালেতে অতিথি বিচারক হয়েছিলেন মিতালী মুখার্জি। একই চ্যানেলের সেরাকণ্ঠ প্রতিযোগিতায় এবার আর অতিথি বিচারক নয়, শুরু থেকে প্রতিযোগীদের বিচারকাজ করবেন তিনি। প্রথম আলোকে এই শিল্পী বলেন, ‘আমি তো ভারতেও গানের অনুষ্ঠানে বিচারক ছিলাম। আমার কাছে মনে হয়, এসব প্রতিযোগিতার মাধ্যমে মেধাবী কিছু সংগীতশিল্পী বেরিয়ে আসবে। সেরাকণ্ঠের বিচারক হিসেবে নির্বাচিত করায় চ্যানেল আইকে ধন্যবাদ।’এদিকে ইজাজ খান আরও জানান, ‘এবারের আসর চমকে পূর্ণ থাকবে। দর্শকেরা টেলিভিশনের পর্দায় তা উপভোগ করতে পারবেন।’এখনো যারা নাম নিবন্ধন করেনি, তারা মোবাইলের মেসেজ অপশনে গিয়ে প্রতিযোগীর নাম লিখে একটি স্পেস দিয়ে ৬৯৬৯ নম্বরে পাঠালে প্রাথমিক বাছাইয়ের জন্য নির্বাচিত হবে বলেও জানান ইজাজ খান।
