
বলিউডের প্রভাবশালী দুই তারকা অভিনেতা শাহরুখ খান ও আমির খান। একটা সময় তাঁদের মধ্যে সুসম্পর্ক থাকলেও বড় তারকা হওয়ার কারণে এই দুজনের মধ্যে নীরব প্রতিদ্বন্দ্বিতাও আছে। ক্ষেত্রবিশেষে অহংবোধ থাকাটাও অস্বাভাবিক নয়। অন্তত সম্প্রতি আমিরের আচরণে এমনটিই লক্ষ করা গেছে। দিওয়ালির মৌসুম সামনে রেখে ২৪ অক্টোবর মুক্তি পাচ্ছে শাহরুখের নতুন ছবি হ্যাপি নিউ ইয়ার। শোনা যাচ্ছে, শাহরুখের এ ছবির সঙ্গে আমির তাঁর পিকে ছবির ট্রেইলার যুক্ত করেছেন। কিন্তু এ ক্ষেত্রে শাহরুখকে পাত্তা না দিয়ে আমির সরাসরি যোগাযোগ করেছেন ছবির পরিবেশকদের সঙ্গে। শাহরুখের অনুমতি না নিয়েই তাঁর হ্যাপি নিউ ইয়ার ছবির সঙ্গে আমির পিকে ছবির ট্রেইলার মুক্তির এ ব্যবস্থায় বলিউডে চলছে তুমুল আলোচনা-সমালোচনা।এ প্রসঙ্গে ঘনিষ্ঠ সূত্রের বরাতে ওয়ান ইন্ডিয়া জানিয়েছে, এর আগে আমির তাঁর তারে জমিন পার, গজিনি ও থ্রি ইডিয়টস ছবির ট্রেইলার মুক্তি দিয়েছিলেন দিওয়ালির মৌসুমে। এরই ধারাবাহিকতায় এবারও দিওয়ালির মৌসুমে আমির তাঁর পিকে ছবির ট্রেইলার মুক্তি দেওয়ার জন্য ব্যাপক আগ্রহী ছিলেন। শুরুতে হায়দার ছবির সঙ্গে পিকে ছবির ট্রেইলার মুক্তি দেওয়ার প্রস্তাব দেওয়া হয়েছিল। কিন্তু আমির চাচ্ছিলেন বড় বাজেটের নামডাকঅলা কোনো প্রযোজনা সংস্থার ছবির সঙ্গে পিকের ট্রেইলার মুক্তি পাক। এ জন্যই হ্যাপি নিউ ইয়ার ছবি বেছে নেন তিনি।এদিকে, অজয় দেবগনের সঙ্গে শাহরুখের দ্বন্দ্ব থাকলেও কিং খানকে ফোন দিয়ে অজয় তাঁর অ্যাকশন জ্যাকসন ছবির ট্রেইলার হ্যাপি নিউ ইয়ার ছবির সঙ্গে মুক্তি দেওয়ার অনুরোধ করেন। শাহরুখও অজয়ের এ প্রস্তাবে সানন্দে রাজি হন। এ ছাড়া দিবাকর ব্যানার্জি পরিচালিত ডিটেক্টিভ ব্যোমকেশ বকশি ছবির ট্রেইলারও মুক্তি পেতে যাচ্ছে হ্যাপি নিউ ইয়ার ছবির সঙ্গে।
