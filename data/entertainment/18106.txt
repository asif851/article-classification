
প্রেমিকের খোঁজে ভেনিসে যায় বিয়েত্রিচে রাসপোনি। সঙ্গে থাকে নওকর ত্রোফালদিনো। একই সঙ্গে দুই মালিকের চাকরি করতে গিয়ে তার সঙ্গে ঘটতে থাকে উদ্ভট সব ঘটনা যা খুবই হাস্যরসাত্মক। কার্লো গোলদোনির বিখ্যাত কমেডি ‘দ্য সারভেন্ট অব টু মাস্টার্স’ অবলম্বনে নাটক ‘নওকর শয়তান মালিক হয়রান’। সোমবার সন্ধ্যায় নাটকটি দেখানো হবে চট্টগ্রাম থিয়েটার ইনস্টিটিউটে।আঠারো শেষ করে উনিশে পা রাখল চট্টগ্রামের সংস্কৃতি চর্চাকেন্দ্র ফেইম স্কুল অব ড্যান্স, ড্রামা অ্যান্ড মিউজিক। নতুন বর্ষে পদার্পণ উদ্‌যাপন করতে নাটকটির ১৩তম মঞ্চায়ন করেছে ফেইমের নাট্যকলা বিভাগ। নগরীর রাইফেল ক্লাব সংলগ্ন থিয়েটার ইনস্টিটিউট মিলনায়তনে সন্ধ্যা ৭টায় শুরু হবে নাটক। প্রদর্শনী শেষে থাকবে কেক কাটা। ফেইমের অন্যতম সদস্য কমল বড়ুয়া জানালেন, বেশ কয়েকজন অতিথির এই আয়োজনে অংশ নেওয়ার কথা রয়েছে।‘নওকর শয়তান মালিক হয়রান’ নাটকটির অনুবাদ করেছেন ও নির্দেশনা দিয়েছেন ফেইম-এর পরিচালক ও চট্টগ্রাম বিশ্ববিদ্যালয়ের নাট্যকলা বিভাগের চেয়ারম্যান অসীম দাশ। বিভিন্ন চরিত্রে অভিনয় করেছেন যীশু দাশ, মুবিদুর সুজাত, পলি চৌধুরী ববি, হাসিবুল আলম, বাপ্পী সিকদার, রুমেল বড়ুয়া, কমল বড়ুয়া, প্রেম পাঠক, সানোয়ার সুমন, নিশিগন্ধা দাশগুপ্তা, খাদিজাতুল রিশিকা ও সাজ্জাদ হোসেন তুষার। এটি ফেইম নাট্যকলা বিভাগের ২১তম প্রযোজনা।
