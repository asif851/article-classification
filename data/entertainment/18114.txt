
যুক্তরাষ্ট্রের ‘সিয়াটল আন্তর্জাতিক চলচ্চিত্র উৎসব’-এ প্রদর্শিত হবে বাংলাদেশি ছবি ‘মাটির প্রজার দেশে’। ১৯ মে যুক্তরাষ্ট্রের সিয়াটল শহরে বসবে এই উৎসবের ৪২তম আসর। ‘মাটির প্রজার দেশে’ ছবির পরিচালক বিজন জানিয়েছেন, বিশ্বের প্রায় ৭০টি দেশ থেকে অংশ নেওয়া চলচ্চিত্র থেকে বাছাই করা ৪০০ ছবির প্রদর্শনী হবে এই উৎসবে। যার মধ্যে তাঁর ছবিটি প্রদর্শনের সুযোগ পেয়েছে। এ ব্যাপারে তিনি বলেন, ‘প্রায় পাঁচ বছর ধরে ছবিটি নির্মাণ করেছি। শুটিং করতে করতে টাকা শেষ হয়ে গেছে। আবার টাকা জোগাড় করে ছবিটির কাজ শেষ করেছি। কষ্টের মূল্যায়ন পেয়েছি আমি।’ নিজেকে গর্বিতও মনে করেন তিনি। বিজন বলেন, ‘এত বড় একটি উৎসবে এই ছবিটি প্রদর্শনের মধ্য দিয়ে বাংলাদেশকে বিশ্বদরবারে উপস্থাপন করতে পারছি।’২৮ ও ২৯ মে পরপর দুই দিন উৎসবে ছবিটি দেখানো হবে। ছবিটিতে অভিনয় করেছেন জয়ন্ত চট্টোপাধ্যায়, রোকেয়া প্রাচী, আবদুল্লাহ রানা, কচি খন্দকার, মাহমুদুর রহমান অনিন্দ্য, চিন্ময় গুপ্তা, রমিজ রাজু, মাহফুজা বেগম রুমা প্রমুখ।বিজন যুক্তরাষ্ট্রের ইউনিভার্সিটি অব ক্যালিফোর্নিয়া লস আঞ্জেলেসের চলচ্চিত্র, টেলিভিশন অ্যান্ড থিয়েটার বিভাগে স্কলারশিপ নিয়ে পড়াশোনা শেষ করেছেন। সারা পৃথিবী থেকে ১৮ জন করে শিক্ষার্থী প্রতিবছর এই বিভাগে পড়াশোনা করার সুযোগ পেয়ে থাকেন।
