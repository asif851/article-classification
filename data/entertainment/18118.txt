
বেশ কিছুদিন ধরেই ব্যবসায়ী আনন্দ আহুজার সঙ্গে সোনম কাপুরের প্রেমের গুঞ্জন শোনা যাচ্ছে। কিছুদিন আগে সোনমের বাবা অনিল কাপুরের জন্মদিনের পার্টিতেও দেখা গিয়েছিল আনন্দকে। কাপুর পরিবারকে এখন নিজের পরিবার বলেই ভাবছেন আনন্দ। নববর্ষও শুরু করেছেন সোনমের সঙ্গে। সোনম আর আনন্দকে নিয়ে এখন নতুন গুজব হলো, গোপনে বাগদান সেরে ফেলেছেন তাঁরা।
সম্প্রতি সোনম কাপুর সামাজিক যোগাযোগমাধ্যমে হাতে আংটি পরা একটি ছবি প্রকাশ করেছেন। এটুকুতে কোনো আপত্তি ছিল না। কিন্তু ছবির সঙ্গে সোনমের রহস্যজনক ক্যাপশন বাগদানের গুজবকে আরও বেশি জোরদার করেছে। সেখানে এই ‘নিরজা’ অভিনেত্রী ভগবদগীতা থেকে কয়েকটি লাইন তুলে দিয়ে লিখেছেন, ‘যখন সঠিক মানুষকে, সঠিক সময় ও সঠিক জায়গায় কোনো উপহার দেওয়া হয় আর মানুষ যখন কোনো প্রত্যাশা ছাড়াই কাউকে কিছু দেয়, তখন সেই উপহারটি পবিত্র হয়ে যায়।’সোনমের মধ্যমার আংটিটি বাগদানেরই কি না, সেটি অবশ্য নিশ্চিত হওয়া যায়নি। বলিউড বাবল।
