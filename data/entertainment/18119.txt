
ধুম ছবির চতুর্থ পর্বে দেখা যেতে পারে দীপিকা পাড়ুকোনকে। বলা চলে— দীপিকাই হতে যাচ্ছেন নতুন ধুম গার্ল। এর আগে এষা, বিপাশা ও ক্যাটরিনাকে ধুম গার্ল হিসেবে দেখা গেছে। ‘ধুম ফোর’ নির্মাণ করতে যাচ্ছে যশরাজ ফিল্মস। চলতি বছরেই শুরু হতে পারে এ ছবির কাজ।ধুম ফোর ছবিতে জুটি বাঁধতে পারেন দীপিকার সঙ্গে হৃতিক রোশন। ধুম থ্রিতে ছিলেন আমির খান ও ক্যাটরিনা কাইফ। এবারে শোনা যাচ্ছিল, শাহরুখ বা সালমানের কেউ একজন ধুমের প্রধান চরিত্রে থাকতে পারেন। তবে শাহরুখ-সালমান নয়; ধুম ফোরে ধুন্ধুমার তোলার জন্য হৃতিকের কাছেই ধরনা দিয়েছে যশরাজ ফিল্মস। এর আগে অবশ্য যশরাজ ফিল্মসের হয়ে ধুম টু ছবিতে ঐশ্বরিয়া রাইয়ের সঙ্গে কাজ করেছিলেন হৃতিক। যশরাজের হয়ে ‘বাচনা এ হাসিনো’ ছবিতে কাজ করেছিলেন দীপিকা।এনডিটিভির এক খবরে বলা হয়েছে, বলিউডের কাঙ্ক্ষিত নায়িকাদের মধ্যে এখন শীর্ষে আছেন দীপিকা। ধুম ফোরে অভিনয়ের জন্য তিনি সম্মতি দিয়েছেন বলেও জানা গেছে।সব ঠিকঠাক থাকলে হৃতিক-দীপিকার জুটিকে প্রথমবারের মতো ‘ধুম মাচাতে’ দেখা যাবে। ছবিতে যথারীতি পুলিশের ভূমিকায় অভিষেক বচ্চন থাকছেন আর তার সঙ্গী উদয় চোপড়াকেও ধুম ফোরে দেখা যাবে।
