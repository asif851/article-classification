
এবারের বিশ্বকাপের উদ্বোধনী অনুষ্ঠানে কলম্বীয় পপ তারকা শাকিরা গান না গাওয়ায় হতাশ হয়েছিলেন অনেক ভক্ত। তবে তাঁদের জন্য সুখবর হলো, বিশ্বকাপের সমাপনী অনুষ্ঠানে থাকছেন তিনি। গাইবেন এরই মধ্যে ব্যাপক জনপ্রিয় হওয়া ‘লা লা লা’ গানটি।বিবিসি অনলাইনে আজ বৃহস্পতিবারের খবরে বলা হয়েছে, ১৩ জুলাই ব্রাজিলের রিও ডি জেনিরোর মারাকানা স্টেডিয়ামে সমাপনী অনুষ্ঠানটি হবে। এ নিয়ে টানা তৃতীয়বারের মতো বিশ্বকাপ ফুটবলের আসরে গান নিয়ে হাজির হচ্ছেন জনপ্রিয় তারকা শাকিরা। বলা চলে, বিশ্বকাপে শাকিরার হ্যাটট্রিক হচ্ছে এবার।শাকিরার দেশ কলম্বিয়া কোয়ার্টার ফাইনালে মুখোমুখি হবে ব্রাজিলের। এ নিয়ে ‘রোমাঞ্চিত’ বলে জানালেন তিনি। এক বিবৃতিতে জনপ্রিয় এই শিল্পী বলেন, ‘নানা কারণে ফুটবলের সঙ্গে আমার নিবিড় সম্পর্ক। আমিসহ বহু মানুষের কাছে বিশ্বকাপের অর্থ কী, আমি সেটা খুব ভালো করেই বুঝি। আমার এই গান ভক্তরা ভীষণ পছন্দ করেছে। মঞ্চে তাদের এই গানটি শোনানোর তর আর সইছে না।’
এর আগে শাকিরা ২০০৬ সালে জার্মানি ও ২০১০ সালে দক্ষিণ আফ্রিকায় অনুষ্ঠিত ফুটবল বিশ্বকাপের অনুষ্ঠানে গান গেয়েছিলেন। ২০১০ সালের বিশ্বকাপে শাকিরার গাওয়া ‘ওয়াকা ওয়াকা’ গানটি বিশ্বকাপের গানের ইতিহাসে রেকর্ড পরিমাণ বিক্রি হয়েছে। 
 
 

