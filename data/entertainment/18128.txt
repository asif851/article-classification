
টালিউডের ছবি বস-এর দ্বিতীয় কিস্তি বস ২-এর মহরত হয়েছে গত বৃহস্পতিবার কলকাতায়। আগামী মাসে ভালোবাসা দিবস উপলক্ষে দেশজুড়ে মুক্তি পাবে প্রেমী ও প্রেমী ছবিটি। এখন চলছে ধ্যাততেরিকি ছবির কাজ। এই তিনটি ছবির নায়িকাই নুসরাত ফারিয়া। নতুন, মুক্তি প্রতীক্ষিত ও শুটিং চলা ছবি নিয়ে বেশ ব্যস্ত তিনি। তাই সেটে বসেই এই অভিনেত্রী জানালেন তাঁর সব কাজের খবর।
‘বস ২’-এর নায়িকা আপনি। কিন্তু ছবির মহরতে আপনি থাকতে পারলেন না। কেন? কলকাতায় ছবিটির মহরত হয়েছে। আর এদিকে আমি ঢাকায় ধ্যাততেরিকি ছবির টানা ২৬ দিনের শুটিং নিয়ে ব্যস্ত। এই ছবিতে আমার সাজপোশাকের কারণে শুটিংয়ে বিরতি দিলে তাতে ধারাবাহিকতার সমস্যা হতে পারে। তাই কাজ বাদ দিয়ে মহরতে যাওয়া সম্ভব হয়নি। কিন্তু ছবির নায়িকাই মহরতে ছিলেন না—কেমন না ব্যাপারটা?হ্যাঁ। এ জন্য আমার মনটাও খারাপ। ছবির শুরুতেই আমি থাকতে পারলাম না! শুরু থেকে থাকতে পারলে একটা অন্য রকমের মজা হতো। কিন্তু কিছু করারও ছিল না।কবে থেকে ‘বস ২’-এর শুটিংয়ে অংশ নিচ্ছেন? ২৫ জানুয়ারি কলকাতায় যাব। ২৬ ও ২৭ জানুয়ারি ছবির ফটোশুট হবে। ২৮ জানুয়ারি বিশেষ ওয়ার্কশপ। ২৯ জানুয়ারি এক দিনের জন্য শুটিং হবে। এরপর আবার ১২ ফেব্রুয়ারি থেকে টানা শুটিং শুরু। ‘প্রেমী ও প্রেমী’ ছবিটি তো ১০ ফেব্রুয়ারি মুক্তি পাচ্ছে...হ্যাঁ। গতকাল প্রযোজনা প্রতিষ্ঠানে বসে পুরো ছবিটি দেখেছি। দেখার পর ছবির নায়ককে (আরিফিন শুভ) ফোনে বলেছি, ধ্যাততেরিকি ছবির শুটিং শেষ হলে তাঁর সঙ্গে আর কোনো ছবিতে কাজ হবে কি না, জানি না। তবে প্রেমী ও প্রেমী ছবিটি দেখার পর দর্শক আমাদের মনে রাখবেন। ছবিটি দেখার পর আমি ভেবেছি, পর্দায় দুজনের এত প্রেম এল কীভাবে! সাক্ষাৎকার: শফিক আল মামুন
