
নিজের ভুলের জন্য মায়ের কাছে ক্ষমা চাইলেন আলোচিত অভিনয়শিল্পী সাদিয়া জাহান প্রভা। আরটিভির ‘আমি আর মা’ অনুষ্ঠানে মায়ের কাছে ক্ষমা চান তিনি। সম্প্রতি অনুষ্ঠানটির দৃশ্যধারণের কাজ শেষ হয়েছে।প্রভা বলেন, ‘সন্তান যে ভুলই করুক, মা সব সময় আগলে রাখেন। আমার মা-ও এর ব্যতিক্রম নন। আমার সব বিপদে মা পাশে থেকে উদ্ধার করেছেন। জুগিয়েছেন সাহস।’ তিনি বলেন, ‘মানুষ মাত্রই ভুল করে। আমিও জীবনে কিছু ভুল করেছি। যদি এ ভুলগুলো বাবা-মা ক্ষমা করে দেন, তাহলে ভাবব সবাই আমাকে ক্ষমা করেছেন। আর এ জন্য মায়ের কাছে ক্ষমা চাই।’আরটিভির ‘আমি আর মা’ অনুষ্ঠানের এবারের পর্বে অতিথি হয়েছেন অভিনেত্রী প্রভা ও তাঁর মা রাবেয়া রহমান। অনুষ্ঠানটি প্রযোজনা করেছেন সোহেল রানা বিদ্যুত্। তিনি বলেন, ‘সাধারণ দর্শকদের কাছে মিডিয়া জগতের মানুষেরা স্বপ্নের মতো। তাঁরা যখন টিভি বা সিনেমায় তাঁদের সেই প্রিয় মানুষটিকে দেখেন, তখন প্রিয় মানুষটির সম্পর্কে নানান তথ্য জানার ইচ্ছা পোষণ করেন। এই অনুষ্ঠানের মাধ্যমে আমরা সাধারণ মানুষদের তাঁদের সেই সব পছন্দের তারকার নানান অজানা তথ্য জানানোর চেষ্টা করি।’তানিয়া আহমদের উপস্থাপনায় অনুষ্ঠানের এই পর্বে প্রভার মা রাবেয়া রহমান জানাবেন ছোটবেলা থেকে প্রভার বড় হয়ে ওঠার গল্প। সেই সঙ্গে অনুষ্ঠানে থাকবে তাঁর  ছোটবেলার ছবি ও ভিডিও। ‘আমি আর মা’ অনুষ্ঠানটি প্রচারিত হবে ৩ জানুয়ারি শুক্রবার রাত ১১টা ২০ মিনিটে।
