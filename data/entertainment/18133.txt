
গত বছর অস্কার পুরস্কার নেওয়ার জন্য মঞ্চে ওঠার সময় সিঁড়িতে পড়ে গিয়ে হাসির খোরাক জুগিয়েছিলেন হলিউডের অভিনেত্রী জেনিফার লরেন্স। এবারের ৮৬তম অস্কার আসরেও একই ধরনের ঘটনার পুনরাবৃত্তি ঘটিয়েছেন এই ‘হাঙ্গার গেমস’ তারকা। অস্কার অনুষ্ঠানে যোগ দিতে গাড়ি থেকে নেমে লাল গালিচায় পা রাখামাত্রই ধপাস করে পড়ে যান তিনি।হলিউডের ডলবি থিয়েটারে গতকাল সোমবার বসেছিল ৮৬তম অস্কার আসর। তারা-ঝলমলে জমকালো এ অনুষ্ঠানে নামীদামি সব তারকার সঙ্গে জেনিফার লরেন্সও যোগ দেন। তাঁর পরনে ছিল লাল রংয়ের চমত্কার একটি পোশাক। তবে অনুষ্ঠানস্থলে প্রবেশ করামাত্রই বিব্রতকর পরিস্থিতির মুখে পড়ে যান তিনি। গাড়ি থেকে নেমে লাল গালিচায় পা রাখার পর তাঁর সামনে দাঁড়ানো এক নারীর পোশাকের সঙ্গে পা আটকে পড়ে যান লরেন্স।গত বছর ‘সিলভার লাইনিংস প্লেবুক’ ছবির জন্য সেরা অভিনেত্রী হিসেবে অস্কার পুরস্কার গ্রহণ করতে মঞ্চে ওঠার সময় পরনের পোশাকের সঙ্গে পা আটকে সিঁড়িতে পড়ে গিয়েছিলেন লরেন্স। সেই ভিডিও ফুটেজ ইন্টারনেটে ছড়িয়ে পড়লে রীতিমতো তোলপাড় উঠেছিল চারদিকে।
 
