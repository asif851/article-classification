
বাংলাদেশ-ভারতের ছবি বিনিময়ে এবার যাচ্ছে দুটি বাংলাদেশি ছবি, আসছে পশ্চিমবঙ্গের দুটি বাংলা ছবি। শাকিব খান অভিনীত বসগিরি ও আরিফিন শুভর ধ্যাততেরিকি যাচ্ছে ভারতে। এর বিনিময়ে বাংলাদেশে আসছে দেশের শিল্পী ফেরদৌস ও মিম অভিনীত ইয়েতি অভিযান ও রোশান অভিনীত ককপিট। চলতি মাসেই বাংলাদেশে আসা ছবি দুটি দেশের একাধিক প্রেক্ষাগৃহে মুক্তি পাওয়ার কথা আছে।
জানা গেছে, কলকাতার বিজয় এন্টারপ্রাইজের কাছে বাংলাদেশের বসগিরি ও ধ্যাততেরিকি ছবি দুটি রপ্তানি করা হয়েছে। আর বাংলাদেশে ইয়েতি অভিযান ও ককপিট ছবি দুটি আমদানি করেছে জাজ মাল্টিমিডিয়া।
সুনীল গঙ্গোপাধ্যায়ের কাকাবাবু সিরিজের গল্প অবলম্বনে তৈরি ইয়েতি অভিযান। সৃজিত মুখার্জি পরিচালিত এ ছবিতে বাংলাদেশের ফেরদৌস ও মিম ছাড়াও অভিনয় করেছেন প্রসেনজিৎ ও যিশু। অন্যদিকে ককপিট ছবিতে বাংলাদেশের রোশান অভিনয় করেছেন কলকাতার দেব ও কোয়েল মল্লিকের সঙ্গে।
জাজের চেয়ারম্যান আবদুল আজিজ জানান, নভেম্বর মাসে তাঁরা বাংলাদেশে আমদানি করা ছবি দুটি মুক্তি দেবেন। তিনি বলেন, ‘এক সপ্তাহ আগে-পিছে ছবি দুটি মুক্তি দেওয়া হবে। আশা করছি শতাধিক হলে মুক্তি দিতে পারব।’
শাকিব–বুবলী অভিনীত বসগিরি ও শুভ–নুসরাত ফারিয়া অভিনীত ধ্যাততেরিকি ছবি দুটিও কলকাতার অর্ধশতাধিক হলে মুক্তির কথা শোনা যাচ্ছে। বিজয় এন্টারপ্রাইজের  বিজয় খেমকা কলকাতা থেকে মুঠোফোনে বলেন, ‘এই ছবি দুটির পাইরেসি হয়নি। শুনেছি বাংলাদেশে ভালো চলছে ও দুটি। তাই অর্ধশতাধিক হলে মুক্তি দেওয়ার ইচ্ছা আছে।’
এদিকে যুক্তরাষ্ট্র থেকে আবদুল আজিজ নতুন তথ্য দিলেন। বিনিময় চুক্তির মাধ্যমে জাজ মাল্টিমিডিয়ার পোড়ামন ২ ও বেপরোয়া ছবি দুটি বাংলাদেশ ও কলকাতায় একসঙ্গে মুক্তি দেওয়া হবে। এ নিয়ে সেখানকার ভেঙ্কটেশ ফিল্মসের সঙ্গে চুক্তিও হয়ে গেছে। 
