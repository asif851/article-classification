
অভিনেতা আহমেদ রুবেল দুর্ধর্ষ অপরাধী। নিয়ন্ত্রণ করেন অপরাধ জগতের অনেক কিছুই। তঁার তিন মেয়ে। বাঁধন, নওশাবা ও মুনিয়া! এমন গল্প নিয়েই নির্মিত হচ্ছে ধারাবাহিক নাটক ওয়ান ওয়ে। এ পর্যন্ত নিজের নায়িকা হিসেবে এই অভিনেত্রীদের পেলেও এবার তাঁদের বাবা হয়ে পর্দায় আসছেন আহমেদ রুবেল। তবে বাবার পরিচয়টি নয়, তিনি এগিয়ে রাখলেন অপরাধ জগতের মাফিয়ার ভূমিকাকে। বললেন, ‘আমার কাছে মাফিয়া ডনের চরিত্রে কাজ করাটাই বেশি ভালো লেগেছে। বাড়িয়ে বলছি না, নাটকের স্ক্রিপ্টটি আসলেই অনেক ভালো।’এরই মধ্যে নাটকটির প্রথম ধাপের শুটিং শেষ। ওয়ান ওয়ে নির্মাণ করছেন জুয়েল মাহমুদ। চিত্রনাট্য লিখেছেন ভারতীয় চিত্রনাট্যকার রশীদ ইকবাল।ধারাবাহিকটি নিয়ে পরিচালক বললেন, ‘ওয়ান ওয়ে অপরাধ জগতের নানা ঘটনা নিয়ে নির্মিত হচ্ছে। চরিত্রের প্রয়োজনেই আহমেদ রুবেলকে বাবা হিসেবে নেওয়া। আর গল্পের স্বার্থেই তাঁকে তিন মেয়ের বাবা হিসেবে দেখানো হয়েছে। নাটকটির প্রচার শুরু হলে আশা করছি বেশ সাড়া পড়বে।’নাটকে আহমেদ রুবেলের মেজো মেয়ের চরিত্রে অভিনয় করেছেন নওশাবা। তিনি বললেন, ‘রুবেল ভাই অনেক শক্তিমান অভিনেতা। তাঁর সঙ্গে অভিনয় করা অনেক আনন্দের। তবে নাটকে তাঁর মেয়ে হিসেবে অভিনয় করে একটু অন্য রকম লেগেছে!’ধারাবাহিকটিতে আরও অভিনয় করেছেন আরমান পারভেজ মুরাদ, শাহেদ শরীফ খান, পল্লব, লুত্ফর রহমান জর্জ, আলভী। শিগগিরই একটি বেসরকারি চ্যানেলে প্রচার শুরু হবে ধারাবাহিকটি।
