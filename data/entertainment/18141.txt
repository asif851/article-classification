
তরুণ পরিচালক রেদওয়ান রনির দ্বিতীয় চলচ্চিত্র ‘আইসক্রিম’ সেন্সর বোর্ডের ছাড়পত্র পেয়েছে। সম্প্রতি সেন্সর বোর্ড সদস্যরা ছবিটি দেখেন তাঁদের মতামত দেন। গতকাল সেন্সরবোর্ড সদস্যদের মতামতের সনদ আনুষ্ঠানিকভাবে হাতে পান পরিচালক রেদওয়ান রনি।
পরিচালক রেদওয়ান রনি জানান,তাঁর নতুন ছবিটি কোনো ধরনের কাটাকুটি ছাড়াই ছাড়পত্র পেয়েছে। সে হিসেবে ছবিটি মুক্তির ক্ষেত্রে এখন আর কোনো ধরনের বাঁধা থাকল না। বিনা কর্তনে ছাড়পত্র পাওয়াতে বেশ উচ্ছ্বসিত রনি। বললেন, ‘আমি অত্যন্ত আনন্দিত। এই দিনটির জন্যই অপেক্ষা করছিলাম, খুব অল্প সময়ের মধ্যেই অনলাইনে ফা‍র্স্টলুক, টিজার ও মোশন পোস্টার উন্মুক্ত করার মধ্য দিয়ে দর্শকেরা আইসক্রিমের ফ্লেভার উপভোগ করা শুরু করবেন। আর শিগগিরই সংবাদ সম্মেলনের মধ্য দিয়ে মুক্তির তারিখ জানিয়ে দেব। পাশাপাশি আনুষ্ঠানিক প্রচারণাও শুরু করব। আমার এই চলচ্চিত্রে সবচেয়ে বড় চমক থাকছে, প্রধান চরিত্রে তিন নবাগতর অভিষেক, যাঁদের দেখে দর্শককে অবশ্যই মুগ্ধ হতে বলে আমি বিশ্বাস করি’।‘আইসক্রিম’ ছবিটি নিয়ে রেদওয়ান রনি এও বলেন, ‘আমাদের সবারই কমবেশি “আইসক্রিম” খেতে দারুণ লাগে। তরুণ-তরুণীদের কাছে তো এটি খুব প্রিয় এবং এটা ভালোবাসার প্রতীক বলেও আমি করি। আইসক্রিম দেখতে সুন্দর, খেতেও মজা। কিন্তু একটা নির্দিষ্ট তাপমাত্রায় আইসক্রিম যত্ন করে রাখতে হয়। মানুষের ভালোবাসার সম্পর্কও ঠিক তেমনই। ভালোবাসা অনেক আনন্দের, সেটাকেও যত্ন করে রাখতে হয়। যত্ন ছাড়া ভালোবাসা বাঁচে না। “আইসক্রিম” চলচ্চিত্রটি ভালোবাসার সম্পর্ক আর যত্নের গল্প।’‘আইসক্রিম’ ছবিতে অভিনয় করেছেন নবাগত উদয়, রাজ, তুষি। এ ছাড়াও আছেন ওমর সানি, দিতি ও এ টি এম শামসুজ্জামানসহ আরও অনেকে।
