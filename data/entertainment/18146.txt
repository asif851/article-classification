
বৃহস্পতিবার সেন্সর বোর্ডে জমা দেওয়া হয়েছে শিহাব শাহীন পরিচালিত প্রথম চলচ্চিত্র ছুঁয়ে দিলে মন । সবকিছু ঠিকঠাক থাকলে সপ্তাহ খানেকের মধ্যে সেন্সর ছাড়পত্র হাতে পেয়ে যাবেন বলে জানান ছবিটির নির্মাতা। আর সামনের ভালোবাসা দিবসে ছবিটি মুক্তি দেওয়ার পরিকল্পনা করছেন পরিচালক ও সংশ্লিষ্ট প্রযোজনা প্রতিষ্ঠান। রোমান্টিক ঘরানার এই চলচ্চিত্রটিতে অভিনয় করেছেন আরেফিন শুভ, মম, মিশা সওদাগর, আলীরাজ, ইরেশ যাকের প্রমুখ।এশিয়াটিক ধ্বনিচিত্র ও মনফড়িংয়ের যৌথ প্রযোজনায় সিলেটের মনোমুগ্ধকর বেশ কিছু লোকেশনে এ ছবির দৃশ্য ধারণ করা হয়েছে।ছুঁয়ে দিলে মন ছবির গল্প প্রসঙ্গে শিহাব শাহীন বলেন, ‘কিশোরবেলায় একটি ছেলে আর একটি মেয়ের মধ্যে বন্ধুত্ব তৈরি হয়। কিন্তু একটা দুর্ঘটনার কারণে ছেলেটি অনেক দূরে সরে যায়। একদিন সে ফিরে আসে। খুঁজে বের করে তার হারিয়ে যাওয়া বন্ধুকে।’নির্মাতা শিহাব শাহীন বলেন, ‘ছবি নির্মাণের আগে আমি মঞ্চনাটক, পথনাটক, টেলিভিশন নাটক বানিয়েছি। চলচ্চিত্র বানানোর স্বপ্ন ছিল অনেক দিনের। দেশ-বিদেশের অনেক চলচ্চিত্র আমি দেখেছি। চেষ্টা করেছি ভালো মানের চলচ্চিত্র বানানোর।’ছুঁয়ে দিলে মন ছবিতে মোট ছয়টি গান রয়েছে। হাবিব ওয়াহিদের কণ্ঠ ও সুরে একটি গান ছাড়া বাকি সব গানের সংগীত পরিচালনা করেছেন নবীন সুরকার সাজিদ সরকার। এরই মধ্যে অবশ্য ছবিটির অডিও অ্যালবাম মুক্তি পেয়েছে।
