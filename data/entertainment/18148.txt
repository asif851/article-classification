
ফুটেজ চুরির ঘটনায় পিছিয়ে গেল নাইওর ছবির কাজ। ৯ এপ্রিল নাইওর ছবির প্রযোজনা প্রতিষ্ঠান আরশি প্রোডাকশনে চুরির ঘটনা ঘটে। ছবিটির পরিচালক রাশিদ পলাশ জানান, মগবাজার রেলগেটের পাশে মিজান টাওয়ারে তাঁদের অফিস। ওই দিন অফিসে কেউ না থাকায় কে বা কারা অফিসের জানালা ভেঙে ভেতরে ঢুকে ফুটেজসহ বেশ কিছু জিনিস চুরি করে। চুরি যাওয়া জিনিসের মধ্যে আছে একটি ভিডিও এডিটিং প্যানেল, দুটি স্যামসাং ট্যাব, ফুটেজ সংরক্ষিত রাখা হার্ডডিস্ক ও একটি ডিএসএলআর ক্যামেরা। সব মিলিয়ে প্রায় ১৫ লাখ টাকার ক্ষতি হয়েছে বলে জানান তিনি। এ ঘটনায় রমনা থানায় একটি সাধারণ ডায়েরি (জিডি) করা হয়েছে।রাশিদ পলাশ বলেন, ‘১৫ এপ্রিল থেকে নেত্রকোনায় নাইওর ছবির শুটিং হওয়ার কথা ছিল। আমরা সবাই সেটার আয়োজন নিয়ে ব্যস্ত ছিলাম। এই ফাঁকে চুরির ঘটনা ঘটে। এ কারণে শুটিংয়ের সময় মাস খানেক পিছিয়ে দেওয়া হয়েছে।’তবে চুরি যাওয়া ফুটেজের কিছু অংশ অন্য জায়গায় সংরক্ষিত রয়েছে বলে জানান পরিচালক। নাইওর ছবিতে অভিনয় করছেন সিমলা, আনিসুর রহমান মিলন, মামুনুর রশীদ, ফজলুর রহমান বাবু প্রমুখ।
