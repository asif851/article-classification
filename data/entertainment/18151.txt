
নেশাগ্রস্ত হলিউডের তারকাদের সংখ্যাটা নেহাতই কম নয়। এবার এই তালিকায় নাম লেখালেন ‘প্রিন্সেস প্রোটেকশন প্রোগ্রাম’খ্যাত মার্কিন অভিনেত্রী ও গায়িকা সেলেনা গোমেজ। মাত্রাতিরিক্ত অ্যালকোহল আসক্তির পাশাপাশি গাঁজা ও অনিদ্রা রোগের ওষুধ অ্যামবিয়েন সেবনে অভ্যস্ত হয়ে পড়েছেন ২১ বছর বয়সী এ তারকা অভিনেত্রী ও সংগীতশিল্পী।নেশার করাল গ্রাস থেকে নিজেকে মুক্ত করতে গত জানুয়ারি মাসে ৪৫ দিনের জন্য দ্য মিডোস মাদকাসক্তি পুনর্বাসনকেন্দ্রে ভর্তি হয়েছিলেন সেলেনা। কিন্তু ১৬ জানুয়ারি সানড্যান্স চলচ্চিত্র উত্সবে যোগ দেবেন বলে দ্য মিডোস থেকে দুই সপ্তাহের জন্য ছুটি নেন তিনি। সম্প্রতি এক খবরে এ তথ্য জানিয়েছে টিএমজি।সেলেনা দুই সপ্তাহের জন্য ছুটি নিলেও পরে আর মাদকাসক্তি পুনর্বাসনকেন্দ্রে ফিরে যাননি। তাঁর দাবি, তিনি নাকি পুরোপুরি সুস্থ হয়ে গেছেন। এ জন্য মাদকাসক্তি পুনর্বাসন কেন্দ্রে ফিরে যাওয়ার প্রয়োজন অনুভব করছেন না। এ প্রসঙ্গে সেলেনার মুখপাত্র জানিয়েছেন, সেলেনার মাত্রাতিরিক্ত অ্যালকোহল আসক্তির সমস্যা আর নেই।এদিকে, মাদকাসক্তি পুনর্বাসনকেন্দ্রে ফিরে না গেলেও ঠিকই আবার অ্যালকোহলের কাছে ফিরে গেছেন সেলেনা। সম্প্রতি আকণ্ঠ মদ গিলে নেশায় বুঁদ হয়ে ফটো-শেয়ারিং সাইট ইনস্টাগ্রামে ‘হ্যাপি আওয়ার’ শিরোনামে একটি ছবিও পোস্ট করেছেন তিনি।
