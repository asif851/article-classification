
বাংলাদেশের অভিনেত্রী তিশাকে এবার দেখা যাবে ভারতের পরমব্রতর সঙ্গে। ছবির নাম হলুদবনি। ত্রিভুজ প্রেমের গল্প এটি। যৌথ প্রযোজনার এ ছবির তৃতীয় প্রধান চরিত্রে অভিনয় করবেন ভারতের পাওলি দাম।বাংলাদেশের ইমপ্রেস টেলিফিল্ম প্রাইভেট লিমিটেড ও ভারতের টেলিসিনে অ্যান্ড এন্টারটেইনমেন্ট প্রাইভেট লিমিটেড হলুদবনি সিনেমার যৌথ প্রযোজক। ছবির বাংলাদেশ অংশের নির্বাহী প্রযোজক প্রিয়ান তমালিকা সরকার বলেন, এরই মধ্যে অভিনয়শিল্পীদের সঙ্গে যাবতীয় চুক্তি সম্পন্ন হয়েছে। তিনি আরও বলেন, মার্চ থেকে শুটিং শুরু হবে। দুই ধাপে পুরো সিনেমার কাজ শেষ হয়ে যাবে। একই তথ্য নিশ্চিত করেছেন ছবির ভারত অংশের নির্মাতা মুকুল রায় চৌধুরী। এ ছবির বাংলাদেশ অংশের পরিচালক তাহের শিপন। আর সংগীত পরিচালক হিসেবে থাকবেন সৈকত মিত্র।সিনেমায় তিশার চরিত্রের নাম অনু, পরমব্রত হবেন পলাশ; আর পাওলি দাম হবেন কস্তুরি। শেষ পর্যন্ত অনু, পলাশ আর কস্তুরির প্রেমে কে জয়ী হবেন, তা জানতে সিনেমার শেষ দৃশ্য পর্যন্ত অপেক্ষা করতে হবে।যৌথ প্রযোজনার এ ছবিতে অভিনয় করছেন বলে খুব খুশি তিশা। প্রথম আলোকে তিনি বলেন, ‘এটা এমন একটা চরিত্র, যার প্রতি সবার মায়া জন্মাবে। এই ছবির গল্প খুবই মিষ্টি, সবাইকে আকর্ষণ করবে। পরমব্রত খুব ভালো একজন অভিনেতা। তাঁর কাজ দেশে ও দেশের বাইরে সমানভাবে প্রশংসিত হয়েছে। আমাদের দেশেও তিনি কাজ করেছেন। অনেকেই তাঁর অভিনয় খুব পছন্দ করে। ও রকম একজন ভালো অভিনেতার সঙ্গে সিনেমায় কাজ করার মাধ্যমে নতুন অভিজ্ঞতা অর্জন করতে পারব।’
