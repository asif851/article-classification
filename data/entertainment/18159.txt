

২০১৭ সাল জুড়েই ছিল বলিউড তারকাদের বিয়ের খবর। তাঁদের মধ্যে কেউ বিয়ের সংবাদ নিয়ে লুকোচুরি করেছেন, কেউ আবার ঢাকঢোল পিটিয়ে দিয়েছেন বিয়ের ঘোষণা। তবে, প্রায় সব কটি বিয়ের আয়োজনই ছিল জমকালো। এখানে শুধু বলিউড তারকাদের বিয়ের কথা উল্লেখ করলেও এ বছর ভারতের ছোট পর্দার অনেক তারকাও ছাদনাতলায় গিয়েছেন। রূপকথার গল্পের মতো বিয়ের আয়োজন করেন অনেক দক্ষিণী তারকা। এই প্রতিবেদনে এ বছরে বলিউডের সবচেয়ে আলোচিত কয়েকটি বিয়ের গল্প পাঠকদের সামনে তুলে ধরা হলো

লুকোচুরি লুকোচুরি গল্পচুপিচুপি অনেক দিন প্রেম করার পর নিজেদের সম্পর্ককে প্রকাশ্যে আনেন বলিউড তারকা আনুশকা শর্মা ও ভারতের জাতীয় ক্রিকেট দলের অধিনায়ক বিরাট কোহলি। বিয়ে নিয়েও কম ঢাকঢাক গুড় গুড় করেননি। অবশেষে ১১ ডিসেম্বর ইতালির তাসকেনি প্রদেশের ফ্লোরেন্সে এক ঐতিহ্যবাহী রিসোর্টে বিরাট কোহলির সঙ্গে গাঁটছড়া বাঁধেন আনুশকা শর্মা। বিয়ের পর টুইটারে একটি যৌথ বিবৃতিতে নবদম্পতি বলেন, ‘আজ আমরা দুজন একে অন্যের সঙ্গে সারা জীবন ভালোবাসার বন্ধনে আবদ্ধ থাকার প্রতিজ্ঞা করেছি।’ এটি ছিল ২০১৭ সালে বলিউডের সবচেয়ে আলোচিত বিয়ের অনুষ্ঠান।
কলকাতার বধূ, গুয়াহাটির বর গুয়াহাটির ছেলে ব্যবসায়ী অর্জুন দেবের সঙ্গে দীর্ঘদিন প্রেমের পর এ বছর গাঁটছড়া বাঁধার সিদ্ধান্ত নেন নায়িকা পাওলি দাম। ভারতের বাংলা ও হিন্দি সিনেমার আলোচিত নায়িকা পাওলি দাম ৪ ডিসেম্বর বিয়ের পিঁড়িতে বসেন। বাঙালি ঐতিহ্যবাহী ঢঙেই বিয়ের সব অনুষ্ঠানের আয়োজন করেছিলেন পাওলি। বাংলাদেশের দর্শক পাওলিকে প্রথম দেখেন যৌথ প্রযোজনার চলচ্চিত্র ‘মনের মানুষ’-এ। পরে বাংলাদেশের নির্মাতা হাসিবুর রেজা পরিচালিত ‘সত্তা’ ছবিতে তিনি অভিনয় করেন ঢাকার চলচ্চিত্রের জনপ্রিয় নায়ক শাকিব খানের সঙ্গে।
বন্ধুত্ব থেকে প্রেম, প্রেম থেকে বিয়েএ বছর মে মাসে বলিউড তারকা সাগরিকা ঘাটগেকে বিয়ের প্রস্তাব দেন সাবেক ক্রিকেট তারকা জহির খান। সাগরিকাও প্রেমিকের দেওয়া হীরার আংটি গ্রহণ করে সেই প্রস্তাবে সম্মতি জানান। সম্পর্ককে আনুষ্ঠানিক রূপ দেওয়ার আগে এই তারকা জুটি প্রেম করেছেন টানা দুই বছর। গত ২৩ নভেম্বর ভারতীয় ক্রিকেটার জহির খানকে বিয়ে করেন ‘চাক দে ইন্ডিয়া’ ছবির তারকা সাগরিকা ঘাটগে।
‘কমেডি কুইন’ ভারতী সিংয়ের বিয়ে চলতি বছর জুন মাসে ঘরোয়া আয়োজনে ভারতী সিং ও হর্ষ লিম্বাচিয়ার বাগদান হয়। কিন্তু বিয়ের মূল অনুষ্ঠানে ধুমধাম করার ইচ্ছা ছিল ভারতীর। কোনো অনুষ্ঠানই তাই বাদ দেননি। ৩ ডিসেম্বর ভারতের গোয়ায় হর্ষের সঙ্গে সাত পাকে বাঁধা পড়েন ভারতী। বাগদান আর বিয়ের খবর ভারতী নিজেই ইনস্টাগ্রামের মাধ্যমে সবাইকে জানান।
হুট করেই বিয়ে ‘টারজান: দ্য ওয়ান্ডার কার’ ছবির নায়ক ভাটসাল শেঠের সঙ্গে ঈশিতা দত্তের পরিচয় ছোট পর্দায় কাজ করতে গিয়ে। এই জুটি ২০১৬ সালে ‘রিস্তোঁ কা সওদাগর-বাজিগর’ নামের একটি হিন্দি টিভি সিরিয়ালে অভিনয় করেন। ওই সিরিয়ালের সেটেই মন দেওয়া-নেওয়া শুরু হয় দুজনের। কিন্তু নির্মাতার শর্ত ছিল সিরিয়াল চলাকালীন কোনো প্রেমটেম চলবে না। তাই বাধ্য নিয়েই নিজেদের প্রেমের কথা গোপন করে রেখেছিলেন। তবে সিরিয়াল শেষে তো আর কোনো বাধা নেই। তাই গত ২৮ নভেম্বর মুম্বাইয়ের ইসকন মন্দিরে সাত পাকে বাঁধা পড়েন এই তারকা জুটি। আর বিয়ে হওয়ার আগে পর্যন্ত কোনো কাকপক্ষীকেও তাঁদের বিয়ের খবর টের পেতে দেননি।
শ্রীলঙ্কায় গিয়ে বর সাজলেন আফতাব এ বছর দ্বিতীয়বারের মতো বিয়ে করেন বলিউড তারকা আফতাব শিবদাসানি। তবে, নিজের স্ত্রী নিন দোসাঞ্জকেই আবার বিয়ে করেছেন এই নায়ক। ২০১৪ সালের ১১ জুন আফতাব ও নিন ঘরোয়া পরিসরে রেজিস্ট্রি বিয়ে করেন। আর এই বছর ধর্মীয় মতে শ্রীলঙ্কায় বিয়ের সব আনুষ্ঠানিকতা সারেন এই জুটি।
নীলের জমকালো বিয়ে ভারতের প্রয়াত গায়ক মুকেশের নাতি ও বলিউড নায়ক নীল নিতিন মুকেশ গত ৯ ফেব্রুয়ারি ভারতের উদয়পুরে জমকালো আয়োজনের মধ্য দিয়ে প্রেমিকা রুক্মিণী সাহাইকে বিয়ে করেছেন। তিন দিনের বিরাট আয়োজনে ছিল হলুদ, মেহেদি ও সংগীতের অনুষ্ঠান। নীল ‘নিউইয়র্ক’, ‘সাত খুন মাফ’, ‘ওয়াজির’সহ কয়েকটি হিন্দি ছবিতে অভিনয় করেছেন।
