
‘ফিগার’ এবং ‘ফিটনেস’ নিয়ে দারুণ সচেতন বলিউড ডিভা দীপিকা পাড়ুকোন। কীভাবে তিনি এত ফিট থাকেন, তা নিয়ে অনেকের মনেই অনেক প্রশ্ন রয়েছে। রহস্যটা জানালেন দীপিকা পাডুকোনের ফিটনেস ট্রেনার ফারহান ঢাল্লা। তিনি জানিয়েছেন, শুধু জিমে গিয়ে শারীরিক কসরত করলেই হবে না। সুস্থ এবং ফিট থাকতে হলে আধ্যাত্মিক দিক থেকেও শরীরকে সুস্থ রাখতে হবে।
তিনি বলেছেন, ‘আত্মার সঙ্গে শরীর ও মনের যোগাযোগটা খুবই জরুরি। আমরা আমাদের শরীরকে আত্মার থেকে তো আলাদা করতে পারব না। আত্মা সুস্থ থাকলে আমাদের শরীরও অনেক বেশি সুস্থ থাকবে। সে কারণেই দীপিকাকে আমি ধ্যান করার বিশেষ পদ্ধতি শিখিয়েছি। আর এর ফলেই ও এত ফিট।'দীপিকার জন্ম ৫ জানুয়ারি, ১৯৮৬, ডেনমার্কের কোপেনহেগেনে। ৫ ফুট সাড়ে ৮ ইঞ্চি উচ্চতার এ তারকার বাবা প্রকাশ পাড়ুকোন আন্তর্জাতিক খ্যাতিসম্পন্ন ব্যাডমিন্টন খেলোয়াড়। কোপেনহেগেনে জন্ম হলেও বেড়ে উঠেছেন বেঙ্গালুরুতে। দীপিকার বয়স যখন এক, তখন তাঁর মা-বাবা পরিবারের সবাইকে নিয়ে এখানে আসেন।বেঙ্গালুরুর সোফিয়া হাইস্কুলে পড়াশোনা করেন দীপিকা। বিশ্ববিদ্যালয়–পূর্ববর্তী শিক্ষা সম্পন্ন করেন মাউন্ট কার্মেল কলেজ থেকে। এরপর ইন্দিরা গান্ধী উন্মুক্ত বিশ্ববিদ্যালয়ে সমাজবিজ্ঞানে স্নাতক কোর্সে ভর্তি হন। তবে মডেলিংয়ের সঙ্গে তাল মেলাতে গিয়ে পড়াশোনা আর হয়নি বেচারির।
