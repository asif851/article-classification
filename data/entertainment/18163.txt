
চলচ্চিত্রে সংগীতশিল্পী পড়শীর অভিনয়ের খবর পুরোনো। শামীম আহমেদ রনির মেন্টাল ছবিতে অভিনয়ের জন্য চুক্তিবদ্ধ হয়েছেন বেশ আগেই। এতে পড়শীকে দেখা যাবে শাকিব খান ও তিশার বিপরীতে। কিন্তু কথায় কথায় নানা কিছু ছড়ালেও ক্যামেরার সামনে এত দিনে এসে দেখা মিলল অভিনেত্রী পড়শীর। গত শনিবার মেন্টাল ছবিতে অভিনয়ের জন্য ক্যামেরার সামনে দাঁড়ালেন তিনি।এফডিসির সাউন্ডল্যাব অডিটোরিয়ামের বাইরে পড়শীর অভিনয়ের দৃশ্যটি ধারণ করা হয়। দৃশ্য ধারণ শেষে অভিনেত্রী হিসেবে ক্যামেরার সামনে দাঁড়ানোর অভিজ্ঞতার কথা জানালেন পড়শী। বললেন, ‘যেহেতু এর আগে কখনই অভিনয় করিনি, তাই অভিনয়ের জন্য ক্যামেরার সামনে দাঁড়াতে ভয় ভয় লাগছিল। তবে এর আগে এ ছবির একটি গানের দৃশ্য করার সময় যে টিমটি কাজ করেছিল, গতকাল তারাই ছিল সেটে, তাই ভয় কাটতে সময় লাগেনি।’পড়শী জানিয়েছেন, শনিবার ছবিতে তাঁর অংশের মাত্র একটি দৃশ্য ধারণ করা হয়েছে। ১৪ ডিসেম্বর থেকে নিয়মিত শুটিংয়ে অংশ নেওয়ার কথা রয়েছে তাঁর।পড়শীর অভিনয়ের প্রশংসা করে ছবির পরিচালক রনি বলেন, ‘পড়শীকে তো আমার পেশাদার অভিনয়শিল্পীই মনে হয়েছে। মনে হয়নি যে তিনি প্রথম অভিনয় করলেন।’
