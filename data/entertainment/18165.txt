
বাংলাদেশ টেলিভিশনের (বিটিভি) ৩ নম্বর স্টুডিওর ভেতরে হাসপাতাল। হাসপাতালের বারান্দায় বসে আছেন সুবর্ণা মুস্তাফা। কান্নাভেজা কণ্ঠে মুঠোফোনে কথা বলছেন তিনি, ‘চোখের সামনে লোকটা মারা যাচ্ছে, কিছু করতে পারছি না। তোর বাবা মারা যাচ্ছে, রুনু।’ বলতে বলতে হাউমাউ করে কেঁদে ফেললেন তিনি। মুঠোফোনটা সরে গেল কান থেকে। শেষ হলো দৃশ্য।আনিসুল হকের লেখা মাটির প্রদীপ নাটকের দৃশ্য এটি। নাটকটির মাধ্যমে বহুদিন পর বিটিভির পর্দায় একসঙ্গে দেখা যাবে অভিনেতা আসাদুজ্জামান নূর ও অভিনেত্রী সুবর্ণা মুস্তাফাকে। সুবর্ণা মুস্তাফা বললেন, ‘কোথাও কেউ নেই নাটকের পরে মনে হয় ২০০০ সালে বিটিভিতে একটি নাটক করেছিলাম। আজ প্রায় ১৬ বছর পরে আবার বিটিভিতে পা রাখা।’ মাটির প্রদীপ নাটক প্রসঙ্গে তিনি বলেন, ‘নূর ভাইয়ের সঙ্গে অনেক দিন পরে কাজ করছি। সেই হিসেবে যে ধরনের চিত্রনাট্য আশা করেছিলাম, এটা সে রকম নয়। ভেবেছিলাম কোথাও কেউ নেই নাটকের মতোই মানুষ হয়তো এটাকেও মনে রাখবে। দেখা যাক...।’বিটিভিতে গতকাল বৃহস্পতিবার শুটিংয়ের ফাঁকে অভিনেতা ও সংস্কৃতিমন্ত্রী আসাদুজ্জামান নূর মজা করে বললেন, ‘অনেক দিন পর অভিনয় করছি। কিছু হচ্ছে বলে মনে হচ্ছে না, সুবর্ণা আমাকে শিখিয়ে দিচ্ছে।’ নাটকের কাহিনি নিয়ে তিনি বললেন, ‘গল্পটা সরলরেখার মতো। কিন্তু অনেক মানবিক, অনেক আবেগের জায়গা আছে এতে। নাটকের জন্য নাটক নয়, মানুষের জন্য নাটক—যদি এভাবে চিন্তা করি, তাহলে এটি অনেক ভালো একটি গল্প।’প্রযোজক মাহবুবা ফেরদৌস বলেছেন, ‘নাটকে দেখা যাবে একজন মানুষ তার সারা জীবনের সঞ্চয় তুলে দেয় একটি সুবিধাবঞ্চিত স্কুলের শিশুদের খাবারের জন্য। পরে নিজেই কঠিন অসুখে পড়ে যায়।’ বিটিভিতে আজও রয়েছে নাটকটির শুটিং। দেখানো হবে ঈদের দ্বিতীয় দিন রাত সাড়ে আটটায়।
