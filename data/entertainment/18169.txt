
‘কৌন বনেগা ক্রোড়পতি’র নবম সিজনে প্রথম কোটিপতি হয়েছেন ঝাড়খন্ড রাজ্যের জামশেদপুরের অনামিকা মজুমদার। গত বৃহস্পতিবার রাতে মুম্বাইয়ের গুরগাঁও ফিল্ম সিটিতে এই পর্বটি ধারণ করা হয়। এরই মধ্যে অমিতাভ বচ্চনের সঞ্চালনায় এই রিয়েলিটি শো খুব জনপ্রিয়তা পেয়েছে। সনি চ্যানেলে সোমবার থেকে শুক্রবার বাংলাদেশ সময় রাত সাড়ে ৯টায় অনুষ্ঠানটি প্রচারিত হচ্ছে। বিশ্লেষকদের মতে, এই সময় বেশির ভাগ দর্শক দেখছেন অনুষ্ঠানটি। জানা গেছে, শিগগিরই সম্প্রচার করা হবে অনামিকা মজুমদারের পর্বটি।
এবার খেলার নিয়মে কিছু রদবদল করা হয়েছে। একজন প্রতিযোগী সর্বোচ্চ ৭ কোটি রুপি পর্যন্ত জিততে পারবেন। কিন্তু অনামিকা মজুমদার জিতেছেন এক কোটি রুপি। জানা গেছে, অনামিকা ১ কোটি রুপি জেতার পর অমিতাভ বচ্চন তাঁকে ৭ কোটি রুপির প্রশ্ন করেন, কিন্তু প্রশ্নের উত্তর না জানার কারণে খেলা থেকে নিজেকে প্রত্যাহার করেন অনামিকা। জিতে যান ১ কোটি রুপি।
সমাজকর্মী অনামিকা ঝাড়খণ্ডে ‘ফেইথ ইন ইন্ডিয়া’ নামে একটি স্বেচ্ছাসেবী সংস্থা পরিচালনা করছেন। এবার জানালেন, এই অর্থের পুরোটাই তিনি নিজের সংস্থার কাজে ব্যবহার করবেন। তিনি বিবাহিত এবং দুই সন্তানের মা।
সেপ্টেম্বর মাসে শুরু হয়েছে ‘কৌন বনেগা ক্রোড়পতি’র নবম সিজন। তবে এবারই প্রথম কোনো প্রতিযোগী এক কোটি রুপি জিততে পেরেছেন। অনামিকার আগে বীরেশ চৌধুরী এক কোটির প্রশ্ন পর্যন্ত পৌঁছেছিলেন। কিন্তু উত্তর সঠিক না জানায় কোনো ঝুঁকি নেননি তিনি। ৫০ লাখ রুপি নিয়ে খেলা শেষ করেন। হিন্দুস্তান টাইমস, দ্য ইন্ডিয়ান টাইমস
