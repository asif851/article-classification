
অসম্ভবকে সম্ভব করে দেওয়া চলচ্চিত্র নায়ক অনন্ত জলিল। চলচ্চিত্রের নায়ক থেকে হয়েছেন বিজ্ঞাপনের মডেল। সুখবর হলো, এবারের ঈদে তিনি হাজির হচ্ছেন উপস্থাপক হিসেবে। দেশ টিভির জন্য নির্মিত হচ্ছে ‘ফেস টু ফেস: অনন্ত জলিল’ নামের একটি অনুষ্ঠান। এই অনুষ্ঠানেরই উপস্থাপনা করবেন আলোচিত এই নায়ক। তাঁর সঙ্গে অনুষ্ঠানে হাজির হবেন জনপ্রিয় অভিনয়শিল্পী, ব্যবসায়ী, রাজনীতিবিদ, সংগীতশিল্পী, লেখক, বুদ্ধিজীবীরা। অনুষ্ঠানটি প্রচারিত হবে ঈদের দিন থেকে পরবর্তী সাত দিন রাত নয়টায়। অনুষ্ঠান নিয়ে অনন্ত জলিল বলেন, ‘আগে বিভিন্ন টক শোতে অতিথি হয়ে হাজির হয়েছি। এবারই প্রথম নিজে উপস্থাপনা করলাম। উপস্থাপনা করতে গিয়ে বুঝেছি কাজটি আসলেই কঠিন।’অনন্ত জলিলের ছয়টি ছবি মুক্তি পেয়েছে। সব কটি ছবিই বিভিন্ন সময়ে আলোচনায় আসে। এ ছাড়া তিনি একটি শীর্ষস্থানীয় মুঠোফোন সেবাদাতা প্রতিষ্ঠানসহ বেশ কয়েকটি পণ্যের মডেল হয়েছেন। বর্তমানে তিনি দ্য স্পাই, অগ্রযাত্রার মহানায়ক নামে একটি ছবির কাজ করছেন। ঈদে তাঁর কোনো ছবি মুক্তি না পেলেও বিজ্ঞাপন ও উপস্থাপনায় দেখা যাবে তাঁকে।
