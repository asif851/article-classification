
‘মিন গার্লস’ তারকা লিন্ডসে লোহান যুক্তরাষ্ট্রের প্রেসিডেন্ট! ভাবতেই কেমন লাগে! কিন্তু মার্কিন প্রেসিডেন্ট হওয়ারই যে স্বপ্ন দেখছেন লিন্ডসে! অন্তত যুক্তরাষ্ট্রের প্রেসিডেন্ট পদপ্রার্থী হওয়ার জন্য লিন্ডসে লোহানের ইনস্টাগ্রামে আওয়াজ তোলার ঘটনাটি সত্য।আগামী ২০২০ সালের প্রেসিডেন্ট নির্বাচনে অংশ নিতে চাইছেন হলিউডের এই অভিনেত্রী। গতকাল ছবি শেয়ারিংয়ের সাইট ইনস্টাগ্রামে ছবিসহ এক পোস্টে তিনি তাঁর এই ইচ্ছের কথা ভক্তদের জানিয়েছেন। এই বিষয়টির ক্ষেত্রে লোহান মূলত অনুপ্রাণিত হয়েছেন খ্যাতিমান র‍্যাপ গায়ক কাইনে ওয়েস্টের কাছ থেকেই। ২০২০ সালের প্রেসিডেন্ট নির্বাচনে অংশ নেওয়ার জন্য প্রচারণা চালাচ্ছেন মার্কিন র‍্যাপার কাইনে ওয়েস্ট।গতকাল শুক্রবার ১৬ অক্টোবর তাঁর ইনস্টাগ্রাম অ্যাকাউন্টে লিন্ডসে লিখেছেন, ‘২০২০ সালের প্রেসিডেন্ট নির্বাচনে অংশ নিতে পারি। উত্থান-পতনের ভেতর দিয়েই এগিয়ে যাব।’সংগীতশিল্পী কাইনে ওয়েস্টকে ধন্যবাদ জানিয়ে লিন্ডসে লিখেছেন, সত্যিকারের প্রেরণা তিনি পেয়েছেন তাঁর কাছ থেকে। আর হ্যাশট্যাগে যুক্ত করেছেন রানী এলিজাবেথকেও। তিনি লিখেছেন, ‘প্রেসিডেন্ট হতে পারলে আমার প্রথম কাজ হবে বিশ্বের দুর্দশাগ্রস্ত শিশুদের জন্য কাজ করা।’যদিও লন্ডনে বসবাসরত লিন্ডসে কীভাবে যুক্তরাষ্ট্রে নির্বাচন করবেন সেটাও এক ধাঁধা। লিন্ডসের এই ইচ্ছে পূরণের আরও একটি বড় বাধা রয়েছে। সেটি হচ্ছে তাঁর বয়স। যুক্তরাষ্ট্রের প্রেসিডেন্ট নির্বাচন করতে হলে বয়স হতে হবে অন্তত ৩৫ বছর। ২০২০ সালে লিন্ডসের বয়স হবে ৩৪। হ্যাশট্যাগে এই বিষয়টি নিয়েও শঙ্কা প্রকাশ করেছেন এই অভিনেত্রী।
তবে কাইনে ওয়েস্টের এ বিষয়ে কোনো শঙ্কা নেই। আগামী পাঁচ বছরের মধ্যে নির্বাচনের টিকিট পেয়ে যাবেন মার্কিন এই জনপ্রিয় র‍্যাপ সংগীতশিল্পী। হলিউড লাইফ, এমএসএন।
