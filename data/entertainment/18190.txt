
‘দুশ্চিন্তার কোনো কারণ নেই। আমি এখনো বেঁচে আছি।’ সম্প্রতি এভাবেই নিজের বেঁচে থাকার কথা নিশ্চিত করলেন আন্তর্জাতিক খ্যাতিসম্পন্ন ডাকসাইটে অ্যাকশন তারকা জ্যাকি চ্যান। অন্তর্জালে তারকাদের মৃত্যুর গুজব ছড়ানোর বিষয়টি মোটেও নতুন নয়। এখন পর্যন্ত অনেক তারকাই এর শিকার হয়েছেন। এবার এই তালিকায় তিন তিনবার যুক্ত হলো জ্যাকি চ্যানের নাম। বলা যায়, হ্যাটট্রিকই করলেন তিনি। অন্তর্জালে তৃতীয়বারের মতো তাঁর মৃত্যুর গুজব ছড়িয়ে পড়ায় নিজের বেঁচে থাকার কথা খোলাসা করতে হলো ৬১ বছর বয়সী এ তারকা অভিনেতাকে। চ্যান এখন ব্যস্ত আছেন ৬৮তম কান চলচ্চিত্র উৎসব নিয়ে।চ্যান তাঁর ফেসবুক পাতায় লিখেছেন, ‘বিমান থেকে নামার পর দুটি খবর শুনে আমি প্রচণ্ড ধাক্কা খেয়েছি। প্রথমেই বলতে চাই, দুশ্চিন্তার কোনো কারণ নেই। আমি এখনো বেঁচে আছি। দ্বিতীয়ত, আমার নাম ব্যবহার করে উইবোতে যে স্ক্যাম ছড়ানো হয়েছে, তা বিশ্বাস করবেন না।’ চায়নিজ এই সোশ্যাল নেটওয়ার্কিং সার্ভিসে তাঁর কেবল একটি অফিশিয়াল পেজ আছে বলেও জানিয়েছেন চ্যান।এর আগে ২০১১ সালে ‘জ্যাকি চ্যান আর.আই.পি ০৮/১৭/২০১১’ ফেসবুক পেজের মাধ্যমে চ্যানের মৃত্যুর গুজব ছড়ানো হলে হইচই পড়ে গিয়েছিল। ২০১৩ সালেও অন্তর্জালে জ্যাকি চ্যানের মৃত্যুর গুজব ছড়িয়ে পড়েছিল। সম্প্রতি এক খবরে এমনটিই জানিয়েছে ভ্যারাইটি ডটকম।চ্যান এখন ব্যস্ত আছেন ৬৮তম কান চলচ্চিত্র উৎসব নিয়ে। তৃতীয়বারের মতো কান মার্কেটের আয়োজকদের সঙ্গে মিলে নিউ চায়নিজ ফিল্ম ট্যালেন্টস ফোরামের আয়োজন করেছেন চ্যান। গতকাল সোমবার এতে অংশ নিয়েছেন চীনের প্রতিভাবান আট তরুণ চলচ্চিত্র নির্মাতা। বিচারকদের রায়ে বিজয়ীর নাম ঘোষণা করা হবে আজ। পুরস্কার হিসেবে দেওয়া হবে এক লাখ ৬৫ হাজার ডলার। পুরস্কারের এই অর্থ দেওয়া হবে জ্যাকি চ্যানের প্রোজেক্ট এ: ইয়ং ফিল্মমেকার ডেভেলপমেন্ট ফান্ড থেকে।
