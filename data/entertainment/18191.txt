
২১ এপ্রিল রাজধানীর বঙ্গবন্ধু সম্মেলন কেন্দ্রে আয়োজন করা হয়েছিল মেরিল-প্রথম আলো পুরস্কার ২০১৬। বরাবরের মতো ১৯তম এ আসরে তারকারা মূল মিলনায়তন হল অব ফেমে প্রবেশ করেছেন লালগালিচা পেরিয়ে। লালগালিচায় হাঁটতে গিয়ে নানা ধরনের মজার অভিজ্ঞতা হয়েছে সেখানে। তারই কিছু অংশ লিখেছেন মনজুরুল আলম
আগে সিট দখল!সংগীতশিল্পী আসিফ তাঁর স্ত্রীকে নিয়ে লালগালিচার এক পাশ দিয়ে নিচের দিকে তাকিয়ে হেঁটে যাচ্ছিলেন, হয়তো ভেবেছিলেন ক্যামেরাম্যানদের চোখে ধুলো দেবেন। কিন্তু তা হলো না। ছবি তো ওঠাতে হলোই। শুধু তা-ই নয়, ছবি তোলার পর ক্যামেরাম্যানকে ডেকে বলেন, ‘এই, ছবি সব দিবা কিন্তু।’এখান থেকে ছাড়া পেয়ে ভেতরে ঢুকতেই ডাক পড়ল লালগালিচা মঞ্চে। ক্ষণিকের জন্য একটু সংশয়ে পড়ে গেলেন আসিফ। তবে কেন এই সংশয়, সেটা সঙ্গে সঙ্গেই জানা গেল। আসিফ তাঁর স্ত্রীকে বললেন, ‘তুমি ভেতরে গিয়ে সিট দখল করো, আমি আসছি।’

কোন দিকে তাকাবেন কবরী!লালগালিচায় পা ফেলতেই চারদিক থেকে ভেসে এল ক্যামেরার ক্লিকের শব্দ। সঙ্গে সঙ্গে দাঁড়িয়ে গেলেন একসময়ের জনপ্রিয় অভিনেত্রী ও পরিচালক কবরী সরোয়ার। সামনের ক্যামেরাম্যানদের চোখ তখন এই অভিনেত্রীর ওপর। কিন্তু এই অভিনেত্রী কোন ক্যামেরার দিকে তাকাবেন বুঝতে পারলেন না। তাই বলেই ফেললেন, ‘এত ক্যামেরা, কোন দিকে তাকাব।’ তখনই পেছন থেকে ডাক পড়ল, ‘আপা, এই দিকে একটা লুক দেবেন প্লিজ।
কী কথা তাহার সাথে!প্রায় একসঙ্গে গাড়ি থেকে নামলেন সুবর্ণা মুস্তফা ও আফসানা মিমি। নেমেই জড়িয়ে ধরলেন একে অন্যকে। তারপর যথারীতি কুশল বিনিময়। তারপর উঠলেন লালগালিচায়। কিন্তু লালগালিচায় হাঁটলে কী হবে, তাঁদের কথা থামার লক্ষণ নেই। ওদিকে ক্যামেরা শাটার চলছে। কথা বলতে বলতেই একসঙ্গে ভেতরে প্রবেশ করলেন তাঁরা। তবে কী কথা বলেছেন, তা জানার সুযোগ হয়নি।
ভাই রে, বউয়ের ছবি তোলোছোট পর্দার অভিনেতা সিদ্দিক স্ত্রী মারিয়া মীমকে নিয়ে লালগালিচায় হাঁটছেন। ফটোসাংবাদিকেরা স্ত্রীর কাছ থেকে ক্ষণিকের জন্য এই অভিনেতাকে আলাদা করতে চাইলেন। বউকে ছাড়া যেন এক পা-ও ফেলবেন না এই অভিনেতা—সেটাই বোঝা গেল তাঁর কথায়। ফটোগ্রাফারের উদ্দেশে বলেই ফেললেন, ‘ভাই রে, বউয়ের ছবি তোলো, আমার তুলতে হবে না।’
আমার একার ছবি তুলবা নাকি?সস্ত্রীক এসেছেন ফজলুর রহমান বাবু। নেমে এত ক্যামেরা দেখে খানিকটা বিব্রত হলেন কি না কে জানে। স্ত্রীসহ লালগালিচায় পা দিতেই ক্যামেরা তাক করলেন ফটোগ্রাফাররা। এবার ফটোগ্রাফারের উদ্দেশে বাবু বললেন, ‘আমার একার ছবি তুলবা, না তোমার ভাবিসহ?’ অবশেষে ফটোগ্রাফার একা ও স্ত্রীসহ ছবি তুললেন ফজলুর রহমান বাবুর।
বেশি সময় নিলেন পিয়া!চোরাবালি চলচ্চিত্র দিয়ে খ্যাতি পাওয়া অভিনেত্রী জান্নাতুল পিয়া বেশ আগেভাগে এসেছেন অনুষ্ঠানে। এসেই দাঁড়ালেন লালগালিচায়। ফটোগ্রাফাররা তাঁকে পেয়ে দ্রুত ক্যামেরার ফ্লাশ চালু করলেন। নানা ভঙ্গিতে ছবি তুললেন লালগালিচায়। অনেকক্ষণ ধরে ক্যামেরার ক্ষুধা মেটালেন জনপ্রিয় এ মডেল ও অভিনেত্রী।
আগে চলুক ছবি দেখালালগালিচায় সব তারকা ছবি উঠিয়েই লাপাত্তা। তবে অভিনেত্রী কুসুম সিকদার ব্যতিক্রম। হাত নাড়লেন উপস্থিত দর্শকদের উদ্দেশে। তারপর ভেতরে ঢুকতে গিয়ে আবার ফিরে এলেন। কারণটা জানা গেল। ফটোগ্রাফার কী ছবি তুলেছেন, সেটা দেখলেন। ছবি দেখে মনঃপূত হলো না। আবার দাঁড়ালেন ক্যামেরার সামনে।
