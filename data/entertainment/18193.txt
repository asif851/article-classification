


• নিতু চন্দ্র নিজ মাতৃভাষার প্রতি শ্রদ্ধা জানান এই দিনটিতে।• ভাষা দিবসে একটি বাংলা গানকে হিন্দি ও ভোজপুরি ভাষায় রূপান্তর করেন।• গানটি তিনি প্রকাশ করেছেন নিজ ইউটিউব চ্যানেলে।

আন্তর্জাতিক মাতৃভাষা দিবস পালিত হয়েছে বিশ্বের বিভিন্ন দেশে। এই দিনটিতে নিজ ভাষা ও সংস্কৃতির কথা নানাজন তুলে ধরার চেষ্টা করেছেন নানা মাধ্যমে। বলিউড অভিনেত্রী নিতু চন্দ্রও নিজ মাতৃভাষার প্রতি শ্রদ্ধা জানালেন বিশেষ এই দিনটিতে। ভাষা দিবসে একটি বাংলা গানকে হিন্দি ও ভোজপুরি ভাষায় রূপান্তর করে প্রকাশ করেছেন নিজ ইউটিউব চ্যানেলে।
শিল্পী প্রতুল মুখোপাধ্যায়ের ‘আলু বেচো ছোলা বেচো’ গানটিকে তাঁরা রূপান্তর করেছেন ভোজপুরি ও হিন্দি ভাষায়। গানটিতে কণ্ঠ দিয়েছেন চার ভারতীয় শিল্পী-সিয়া সিং, রাজ মোহন, আশুতোষ সিং ও ভাস্বাবতী চক্রবর্তী। গানটির শুটিং হয়েছে ভারতের কয়েকটি প্রদেশ ও যুক্তরাষ্ট্র, কানাডা, সিঙ্গাপুর, অস্ট্রেলিয়াসহ আটটির বেশি দেশে। পুরো প্রকল্পটি প্রযোজনা করেছেন বলিউড অভিনেত্রী নিতু চন্দ্র।
একটি বাংলা গানকে ভাষা দিবসে নিজ ভাষায় রূপান্তর করে প্রকাশ করা নিয়ে নিতু বলেন, ‘আমি গর্বিত যে এই ভিডিও দেখানোর মাধ্যমে আমার দেশের শিকড় নিয়ে কাজ করার সুযোগ পেয়েছি। আমি আমার ভাষাকে বিশ্বজুড়ে জানাতে চাই। যাতে মানুষ এই সমৃদ্ধ সংস্কৃতি সম্পর্কে জানতে পারে।’ গানটি দেখা যাবে ইউটিউবে নিতুর চ্যানেল বেজোড়ে। আইএএনএস
