
চুপচাপ অপেক্ষা করছিলেন কুসুম শিকদার; ঠিক যেভাবে শঙ্খচিল অপেক্ষা করে মাছের জন্য। অভিনেত্রী কুসুমের অপেক্ষা একজন গুণী নির্মাতার জন্য। লালটিপ ছবির পর থেকে তাঁর সেই অপেক্ষার কাল শেষ হয়েছে। সবকিছু ঠিকঠাক থাকলে আসছে বৈশাখে মুক্তি পাবে কুসুম শিকদার ও প্রসেনজিৎ অভিনীত চলচ্চিত্র শঙ্খচিল।গতকাল শুক্রবার দুপুরে প্রথম আলোর সঙ্গে আলাপকালে কুসুম জানালেন তাঁর এই ছবির কথা। গত বছরের ফেব্রুয়ারি মাসে শুরু হয় শঙ্খচিল ছবির শুটিং। বাংলাদেশের ঢাকা ও ভারতের বেশ কয়েকটি জায়গায় ছবিটির শুটিং করা হয়েছে। ছবির কাজ শেষ হয়েছে গত বছরের অক্টোবরে।টিভি অভিনেত্রী কুসুম অভিনীত প্রথম ছবি লালটিপ। এরপর দীর্ঘ অপেক্ষা। এর মধ্যে অনেক ছবিতে অভিনয়ের প্রস্তাব পেলেও সাড়া দেননি তিনি। অপেক্ষা করছিলেন, কবে একজন গুণী নির্মাতা ও একটি ভালো গল্পের জন্য ডাক পাবেন। অপেক্ষা ভালো ফল দিয়েছে। পরিচালক হিসেবে পেয়েছেন গৌতম ঘোষ এবং নায়ক হিসেবে পেয়েছেন প্রসেনজিৎকে।ছবি মুক্তি নিয়ে আনন্দে উদ্বেলিত কুসুম শিকদার বললেন, ‘অনেক দিন পর বড় পর্দায় ছবি মুক্তির খবরটা ভীষণ আনন্দের। পর্দায় নিজেকে দেখার অপেক্ষায় আছি।’ কুসুম জানান, গৌতম ঘোষ ও প্রসেনজিতের সঙ্গে এটা তাঁর প্রথম কাজ। দুজন গুণী মানুষের সঙ্গে কাজ করার এই সুযোগ পাওয়া তাঁর জন্য পরম সৌভাগ্যের। কুসুম বলেন, ‘যেসব ছবিতে অভিনয়ের প্রস্তাব পেয়েছি, সেগুলোর কোনোটির গল্প পছন্দ হয়েছে তো নির্মাতার সঙ্গে বনিবনা হয়নি; আবার কোনো নির্মাতার কথাবার্তা ভালো লাগলেও গল্প ভালো লাগেনি। এখন মনে হচ্ছে, অপেক্ষার সিদ্ধান্তটা ভুল ছিল না। অসাধারণ একটি গল্পে কাজ করলাম।’
