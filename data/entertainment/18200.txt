
বাংলাদেশ ও ভারতে ‘ডুব’ সিনেমাটি মুক্তি পাচ্ছে ২৭ অক্টোবর। কথা ছিল মুক্তির এক দিন আগে মোস্তফা সরয়ার ফারুকীর আলোচিত সিনেমা ‘ডুব’-এর প্রিমিয়ার হবে ঢাকায়। সেখানে অংশ নিতে আসবেন বলিউডের আলোচিত অভিনেতা ইরফান খান। ‘ডুব’ সিনেমার কেন্দ্রীয় চরিত্রের অভিনেতা ও প্রযোজক হিসেবে যুক্ত আছেন। আজ রোববার দুপুরে জানা গেছে, ইরফান খান ঢাকায় আসছেন না, আর ‘ডুব’ সিনেমার প্রিমিয়ার হচ্ছে না ঢাকায়। প্রথম আলোর কাছে পরিচালক মোস্তফা সরয়ার ফারুকী জানিয়েছেন, ‘ডুব’ সিনেমার প্রিমিয়ার হবে কলকাতায়।
জানা গেছে, ২৬ অক্টোবর সন্ধ্যা ছয়টায় কলকাতার কোয়েস্ট মল আইনক্সে ‘ডুব’ সিনেমার প্রিমিয়ার অনুষ্ঠিত হবে। প্রিমিয়ারের আগে সাংবাদিকদের সঙ্গে ৩০ মিনিটের একটি প্রশ্নোত্তর পর্বে অংশ নেবেন মোস্তফা সরয়ার ফারুকী, অভিনশিল্পী তিশা, ইরফান খান ও পার্ণো মিত্র।  ‘ডুব’ সিনেমাটি বাংলাদেশ ও ভারতের যৌথ প্রযোজনায় নির্মিত একটা ছবি। বাংলাদেশ থেকে এই সিনেমার প্রযোজনা প্রতিষ্ঠান হিসেবে যুক্ত আছে জাজ মাল্টিমিডিয়া আর ভারতের এসকে মুভিজ। অভিনয়ের পাশাপাশি ছবিটির সহপ্রযোজক ইরফান খান।
হঠাৎ ঢাকার প্রিমিয়ার কলকাতায় আয়োজন করার কারণ প্রসঙ্গে মোস্তফা সরয়ার ফারুকী প্রথম আলোকে বলেন, ‘এই সিনেমার চারজন প্রধান অভিনয়শিল্পীর মধ্যে দুজন বাংলাদেশের এবং দুজন ভারতের। ছবির পরিচালক ও চিত্রনাট্যকার বাংলাদেশের। চিত্রগ্রাহক, সম্পাদক, সংগীত পরিচালক বাংলাদেশের। গল্প বাংলাদেশের। লোকেশন বাংলাদেশ। আর পুরো সিনেমার শুটিংও হয়েছে বাংলাদেশে। এমনকি মহরত হয়েছিল বাংলাদেশে। এখন আমাদের ভারতীয় প্রযোজক প্রশ্ন করেছেন, “প্রিমিয়ারও যদি বাংলাদেশে করেন, তাহলে আমরা কী পেলাম?” তাঁদের এই বক্তব্য আমাদের কাছে যুক্তিসংগত মনে হয়েছে। যৌথ প্রযোজনার স্পিরিটকে শ্রদ্ধা জানাতে আমরা সিদ্ধান্ত নিয়েছি প্রিমিয়ার শো কলকাতায় হবে।’
এদিকে ফারুকীর ‘ডুব’ সিনেমার প্রিমিয়ার নিয়ে সংবাদমাধ্যম এবং এ দেশের অনেক নির্মাতা ও শিল্পীর মধ্যে ব্যাপক আগ্রহ লক্ষ করা গেছে। কিন্তু হঠাৎ সিদ্ধান্ত বদল হওয়ায় তাঁরা কী ভাববেন? ফারুকী বলেন, ‘সিনেমার প্রিমিয়ারে তো বন্ধুবান্ধব আর কাছের মানুষেরা অতিথি হিসেবে উপস্থিত থাকেন। তাঁরা সবাই আমাদের সিদ্ধান্ত বদলের কারণ উপলব্ধি করতে পারবেন। প্রিমিয়ারে হোক আর প্রেক্ষাগৃহে হোক, সিনেমা দেখার অভিজ্ঞতা কিন্তু একই। তাই বন্ধুদের সবাইকে বলব, প্রেক্ষাগৃহে সিনেমাটি দেখুন।’
এদিকে ‘ডুব’ সিনেমার প্রিমিয়ারে অংশ নিতে ২৬ অক্টোবর দুপুরে কলকাতার উদ্দেশে ঢাকা ছাড়বেন মোস্তফা সরয়ার ফারুকী, তিশা ও প্রযোজক আবদুল আজিজ। পরদিন সকালের ফ্লাইটে ঢাকায় ফিরবেন সবাই। ২৭ অক্টোবর ঢাকার প্রেক্ষাগৃহে উপস্থিত থাকবেন ফারুকী, তিশাসহ সিনেমার অন্য অভিনয়শিল্পী ও কলাকুশলীরা।
