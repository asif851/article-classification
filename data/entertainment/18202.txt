

জনপ্রিয় সংগীতশিল্পী আইয়ুব বাচ্চুর গাওয়া দুটি গান গেয়েছেন ১৩ বছরের রাফসান। তারপর অনলাইনে ‘ভাইরাল’ সেই গান। গান গাওয়ার পরপরই দেখা করার সুযোগ পেয়েছে আইয়ুব বাচ্চুর সঙ্গে। নেত্রকোনা থেকে ছুটে এসেছে রাফসান ও ব্যান্ড ধোঁয়ার সদস্যরা। তারপর...। মঙ্গলবার ছিল রাফসানের সেই মাহেন্দ্রক্ষণ। আইয়ুব বাচ্চুর সঙ্গে দেখা করে এসে বলেছে সেই গল্প। জানিয়েছে গানের সঙ্গে যুক্ত হওয়ার ঘটনা। লিখেছেন হাবিবুল্লাহ সিদ্দিক
রাফসানের বয়স যখন চার, তখন থেকেই গান শেখা শুরু। নেত্রকোনার সংগঠন ‘শিকড়’-এর মাধ্যমে রাফসানের গানের হাতেখড়ি। তারপর স্কুলের বিভিন্ন অনুষ্ঠান ও পারিবারিক নানা ধরনের অনুষ্ঠানে গান গেয়েছে রাফসান। বাহবাই পেয়েছে সে। জেলা শহর নেত্রকোনার মানুষ চিনত বটে, কিন্তু কখনো তাকে আইয়ুব বাচ্চু চিনবেন বা ডাকবেন, এটা ভাবেনি সে। কিন্তু আচমকা সেই সুযোগ পেয়ে দারুণ উচ্ছ্বসিত রাফসান। দেখা করার পরদিন ঠিকঠাক কথা বলতে পারছিল না। একটু গুছিয়ে নিয়ে বলল, ‘এটা আমার অনেক বড় সুযোগ। আমি দারুণ খুশি। তিনি আমাকে কাছে টেনে নিয়ে আদর করেছেন। একটা সানগ্লাস উপহার দিয়েছেন। একসঙ্গে গানও করেছি।’

এটুকু বলে থামে রাফসান। পাশে বসা ছিলেন ধোঁয়া ব্যান্ডের প্রতিষ্ঠাতা ও লিড গিটারিস্ট কার্জন রায়। এই ব্যান্ডের সঙ্গেই আইয়ুব বাচ্চুর দুটি গান ‘কাভার’ করেছে রাফসান। একটি ‘সেই তুমি’, আরেকটি ‘হাসতে দেখ গাইতে দেখ’। কার্জন রায় বললেন, ‘এটা আমাদের জন্য কম আনন্দের নয়। এত দ্রুত আমাদের সবার সঙ্গে প্রিয় শিল্পী আইয়ুব বাচ্চুর দেখা হবে, ভাবিনি। তিনি আমাদের সব সদস্যকে টি-শার্ট উপহার দিয়েছেন। অনেক পরামর্শ দিয়েছেন। যেটা আমাদের খুব কাজে লাগবে।’
কী সেই পরামর্শ? রাফসান মুখ লুকায়, ‘বলতে পারব না, ভাইয়াকে বলেন’ বলে এড়িয়ে যায়। জানা যায়, আইয়ুব বাচ্চু রাফসানকে নিয়মিত গানের চর্চা করা, বাণিজ্যিক না হওয়া, ব্যান্ডের সঙ্গে যুক্ত থাকা এবং পড়াশোনা নিয়মিত করার পরামর্শ দিয়েছেন। সেই পরামর্শ নিয়েই নেত্রকোনা ফিরে যাবে সে। রাফসান বলল, ‘গিয়েই তাঁকে পায়ে হাত দিয়ে সালাম করেছি। তিনি বুকে জড়িয়ে ধরেছেন। আমরা প্রায় এক ঘণ্টার মতো ছিলাম। ভাইয়ারাও ছিলেন। তিনি অনেকক্ষণ ধরে অনেক কিছু বুঝিয়েছেন। গল্প করেছেন। আমার গান শুনে বলেছেন, “অনেকেই আমার গান গেয়েছে। কিন্তু তোমার মতো করে কেউ গাইতে পারেনি।” এটা আমার জন্য অনেক বড় পাওয়া।’
জানতে চাই, আইয়ুব বাচ্চুর গান গাওয়ার কারণ কী? জানা গেল, ধোঁয়া ব্যান্ডের সবাই থাকেন নেত্রকোনার মোক্তারপাড়ায়। একে অপরকে চেনেন। জানেন। রাফসান গান করে, এটাও জানতেন ধোঁয়ার সদস্যরা। ২০১৬ সালের শেষ দিকে গড়া হয় ধোঁয়া ব্যান্ড। ওই সময় রাফসান গাইত লোকসংগীত। কিন্তু গত বছরের শেষ দিকে ধোঁয়া ব্যান্ডের সঙ্গে যুক্ত হওয়ার আগ্রহ দেখালে কার্জন রায় একটা শর্ত দেন, ‘লোকসংগীত না, তোমাকে একটা ব্যান্ডের গান গেয়ে ব্যান্ডে ঢুকতে হবে।’ শর্তের সঙ্গে ‘সেই তুমি’ গানের লিংকটাও দিয়ে দেন রাফসানকে। কার্জনের ধারণা ছিল, এটা কখনোই গাইতে পারবে না রাফসান। কিন্তু ব্যান্ডের সবাইকে অবাক করে দিয়ে পরদিনই খালি গলায় রাফসান শুনিয়ে দেয় সেই গান। অবশেষে এ বছরের মার্চে সেই গান নিজেরাই ভিডিও করে আপলোড করেন ইউটিউব ও ফেসবুকে। তারপর থেকেই সেটা ‘ভাইরাল’। তারপর ১৩ এপ্রিল অনলাইনে দেন ‘হাসতে দেখ গাইতে দেখ’ গানটি। সেটাও একই অবস্থা।
ধোঁয়া ব্যান্ডের প্রধান ভোকাল সাদমান বাবু জানালেন, নেত্রকোনায় গান রেকর্ডের সে রকম জায়গা নেই। একটা পুরোনো পরিত্যক্ত মিলনায়তন আছে। সেখানেই ভিডিও ধারণ করা হয় গানের। এই গান যে এত ‘হিট’ হবে ভাবেননি কেউ-ই। যেমনটা ভাবেননি হুট করে দেখা হয়ে যাবে আইয়ুব বাচ্চুর সঙ্গে।
