
মিলন মাহমুদ। সংগীতশিল্পী। এবার তিনি রান্নার অনুষ্ঠান সঞ্চালনা করছেন। ‘ওয়ালটন গোল্ডেন রেসিপি’ অনুষ্ঠানটি আজ থেকে শুরু হচ্ছে এটিএন বাংলায়।‘ওয়ালটন গোল্ডেন রেসিপি’ অনুষ্ঠান সঞ্চালনায় আগ্রহী হলাম, কারণ...এর পেছনে একটি মজার গল্প আছে। কিছুদিন আগে অনেকেই আমাকে ফোন করে বলতেন, ‘মিলন ভাই, আপনি তো আরটিভিতে বেশ ভালো রান্নার অনুষ্ঠান করছেন।’ আমি তো কোনো রান্নার অনুষ্ঠান করি না। বুঝলাম, আরটিভিতে অন্য কেউ রান্নার অনুষ্ঠান করছেন, যিনি দেখতে অনেকটা আমার মতো। জানলাম, তাঁর নাম সাইফুর রহমান নিঝুম। একজন আন্তর্জাতিক মানের শেফ। পরে শুনেছি, ওনাকেও অনেকে মিলন মাহমুদ ভেবে ভুল করেন। এরপর নিঝুম ভাইয়ের সঙ্গে পরিচয় হলো। তিনি যখন প্রস্তাব করলেন, আমি বলেছিলাম সচরাচর যেমন হয় তেমন রান্নার অনুষ্ঠান হলে আমি করব না। নিঝুম ভাই বললেন, ‘না, অন্য কিছুই হবে।’ আমিও রাজি হয়ে গেলাম! এখন রান্নার অনুষ্ঠান করছি।
অনুষ্ঠানটির ভিন্নতা...
রান্নার পাশাপাশি একটি আড্ডার অনুষ্ঠান। টুকটাক গানও হবে। তা ছাড়া আমাদের দুজনকে যখন পর্দায় একসঙ্গে দেখবেন, আমার মনে হয়, দর্শক মজা পাবেন।
আমার কাছে সেরা রাঁধুনি...
আমার মা। সব সন্তানের কাছেই বোধ হয় মা-ই সেরা রাঁধুনি। সাধারণ সব খাবার যে এত মজা করে রান্না করা যায়, সেটা মায়ের রান্না না খেলে জানতাম না!
গানের খবর...
একক অ্যালবাম আসছে। ঈদে মুক্তি দিতে পারব। অ্যালবামে আটটি গান থাকবে। লেখা ও সুর আমার। সংগীতায়োজন করেছেন রনি আহমাদ, মিক্স-মাস্টার করেছেন সচি শামস।
জিঙ্গেলের মিলন মাহমুদ...
আমি জিঙ্গেল খুব বেশি করিনি। বিজ্ঞাপনের গান এক মিনিটের বেশি হয়ে গেলে সেটা আর জিঙ্গেল থাকে না, থিম সং হয়ে যায়। থিম সংই বেশি করেছি। বেশ কিছুদিন জিঙ্গেল বা থিম সং করা হয় না।
‘চলো সবাই, জীবনের আহ্বানে সামনে এগিয়ে যাই...’
গানটি তো আমারই লেখা। হতে পারে এটি আমি একটি পণ্যের প্রচারণায় ব্যবহার করেছি। কিন্তু এটাই আমার জীবনের স্লোগান। বাধাবিপত্তি পেরিয়ে জীবনকে স্বাগত জানানো উচিত—এমনটা বিশ্বাস করি বলেই এ গান লেখা।
l মো. সাইফুল্লাহ
