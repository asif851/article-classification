
বছর তিনেক আগে রাজধানীর গুলশান এলাকার নিকেতনে ‘এপিএস লেডিস ফিটনেস ক্লাব’ নামে একটি ব্যায়ামাগার চালু করেন চিত্রনায়িকা অপু বিশ্বাস। উধাও হয়ে থাকা বাংলাদেশি চলচ্চিত্রের জনপ্রিয় এই নায়িকা গত মে মাসের ৩১ তারিখ কোনো ধরনের ঘোষণা ছাড়াই বন্ধ করে দিয়েছেন সেই ব্যায়ামাগার। এর আগে পরিশোধ করে দিয়েছেন কর্মচারীদের পাওনা। জানিয়েছেন অপুর ব্যক্তিগত সহকারী মাহবুব।কেন বন্ধ হলো ফিটনেস ক্লাব! এ ব্যাপারে কথা বলার জন্য পাওয়া যায়নি অপু বিশ্বাসকে। তাঁর ব্যক্তিগত সহকারীর সঙ্গে যোগাযোগ করা হলে বারবার তিনি বিষয়টি এড়িয়ে যান। বরং মাহবুব অপু বিশ্বাসের মামা স্বপন কুমার বিশ্বাসের নম্বর দিয়ে তাঁর সঙ্গে যোগাযোগের পরামর্শ দেন। স্বপন কুমার বিশ্বাসের সঙ্গে দুই দফা কথা বলার পর তিনিও তেমন কোনো তথ্য দিতে পারলেন না। আজ বুধবার সকালে স্বপন প্রথম আলোকে বললেন, ‘সপ্তাহ খানেক আগেও আমি অপুর ঢাকার বাসায় ছিলাম। তখন কথা প্রসঙ্গে জানতে পারি তাঁর জিমের ব্যবসাটা ভালো যাচ্ছিল না। কোনো ব্যবসা ভালো না চললে তা চালিয়ে নেওয়ার কোনো মানে হয় না। মূলত, ব্যবসায় ধারাবাহিক লসের জন্যই জিমটি বন্ধ করে দিয়েছে সে।’অনেক দিন ধরেই লোকচক্ষুর আড়ালে অপু বিশ্বাস। ‘মুটিয়ে যাওয়া’র দোহাই দিয়ে চুক্তি হওয়া ছবিগুলোর কাজও ছেড়ে দিয়েছেন মাঝপথে। আর যেসব ছবির শুটিং বাকি রয়েছে, সেগুলোর পরিচালকের সঙ্গেও কোনো ধরনের যোগাযোগ করছেন না তিনি। অপুর এই আড়ালে থাকার কারণ জানতে চাইলে স্বপন কুমার বিশ্বাস বললেন, ‘এটা তাঁর ব্যক্তিগত ব্যাপার। সে স্বাধীনচেতা মানুষ। নিজে থেকে না বললে আমরা গায়ে পড়ে তাঁর কোনো বিষয় জানার চেষ্টা করি না।’
অপু বিশ্বাসের তিনটি নম্বরই বন্ধ। তাঁর মায়ের সঙ্গে বিষয়গুলো নিয়ে কথা বলতে পারি কি না, জানতে চাইলে স্বপন বলেন, ‘অবশ্যই বলতে পারেন।’ কিন্তু তাঁর বোনের ফোন নম্বর চাইলে স্বপন এড়িয়ে যান। বলেন, ‘বোনকে আমি খুব একটা ফোন করি না। সে যখন আমাকে ফোন করে, তখনই শুধু কথা হয়। আর একেক সময় একেকটি নম্বর থেকে ফোন করে। কোন নম্বরটা দেব বুঝতে পারছি না।’
