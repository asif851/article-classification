
ভারত, সংযুক্ত আরব আমিরাত, পাকিস্তান, কম্বোডিয়া, ইতালি, পর্তুগালসহ বিশ্বের বিভিন্ন দেশে প্রদর্শনীর পর এবার উত্তর ও দক্ষিণ আমেরিকায় প্রদর্শিত হচ্ছে আশরাফ শিশির পরিচালিত ইমপ্রেস টেলিফিল্মের ছবি ‘গাড়িওয়ালা’।এ প্রসঙ্গে পরিচালক আশরাফ শিশির বলেন, ‘একইসঙ্গে উত্তর আমেরিকা ও দক্ষিণ আমেরিকায় প্রদর্শিত হচ্ছে এবং প্রতিযোগিতা করছে ‘‘গাড়িওয়ালা’’। এই কৃতিত্ব ছবিটির সব কলাকুশলী ও শিল্পীর।’সম্প্রতি যুক্তরাষ্ট্রের জুলিয়েন ডাবুক আন্তর্জাতিক চলচ্চিত্র উৎসব এবং চিলির বিবিওসিনে কনসেপশন আন্তর্জাতিক চলচ্চিত্র উৎসবের প্রতিযোগিতা বিভাগে প্রদর্শনের জন্য নির্বাচিত হয় ‘গাড়িওয়ালা’। মুভিমেকার ম্যাগাজিনের ২০১৩ সালের জরিপ অনুযায়ী জুলিয়েন ডাবুক আন্তর্জাতিক চলচ্চিত্র উৎসব বিশ্বের সেরা ২৫টি চলচ্চিত্র উৎসবের একটি।‘গাড়িওয়ালা’ এ বছরের জানুয়ারিতে অনুষ্ঠিত ইন্টারন্যাশনাল ফিল্ম ফেস্টিভ্যাল অব রাজস্থান ২০১৪তে সেরা চলচ্চিত্রের পুরস্কার পায়। একই মাসে যুক্তরাষ্ট্রে অনুষ্ঠিত নর্থ ক্যারোলিনা আন্তর্জাতিক চলচ্চিত্র উৎসবে সেরা চিত্রনাট্যকার, সেরা পার্শ্ব অভিনেতা এবং সেরা শিশুশিল্পী বিভাগে পুরস্কৃত হয়।এ ছাড়া সংযুক্ত আরব আমিরাতে শারজাহ আন্তর্জাতিক শিশু চলচ্চিত্র উৎসব, ২০তম কলকাতা আন্তর্জাতিক চলচ্চিত্র উৎসব, চতুর্থ এথেন্স আন্তর্জাতিক ডিজিটাল চলচ্চিত্র উৎসব, পাকিস্তানে রাফি পীর আন্তর্জাতিক চলচ্চিত্র উৎসব, অষ্টম বাংলাদেশ আন্তর্জাতিক শিশু চলচ্চিত্র উৎসব, বিহার আন্তর্জাতিক চলচ্চিত্র উৎসব এবং কম্বোডিয়ায় অ্যাঙ্কর ওয়াট আন্তর্জাতিক চলচ্চিত্র উৎসবে প্রদর্শিত হয়েছে ‘গাড়িওয়ালা’। পর্তুগালের আভানকা আন্তর্জাতিক চলচ্চিত্র উৎসবে ট্রেলার ইন মোশন বিভাগেও মনোনীত হয়েছিল ‘গাড়িওয়ালা’। আর যুক্তরাষ্ট্রের ফ্লোরিডায় অনুষ্ঠিত আন্তর্জাতিক চলচ্চিত্র উৎসবে ‘গাড়িওয়ালা’ ছবিতে অভিনয়ের জন্য সেরা অভিনেত্রী বিভাগে মনোনয়ন পেয়েছিলেন রোকেয়া প্রাচী।
সরকারি অনুদানে নির্মিত শিশুতোষ চলচ্চিত্র ‘গাড়িওয়ালা’র কাহিনিকার, চিত্রনাট্যকার ও পরিচালক আশরাফ শিশির। দুই ভাই ও তাদের মায়ের গল্প নিয়ে ‘গাড়িওয়ালা’ ছবির কাহিনি গড়ে উঠেছে। প্রচণ্ড দারিদ্র্যের মধ্যে তারা কীভাবে গাড়িওয়ালা হয়ে উঠেছিল এবং যে গাড়িকে কেউ কোনো দিন হারাতে পারেনি, সেই গল্পগাথা নিয়েই এ চলচ্চিত্র।মিডিয়াএইড বাংলাদেশ প্রযোজিত ও বাংলাদেশ চলচ্চিত্র উন্নয়ন করপোরেশনের (এফডিসি) কারিগরি সহায়তায় ৮৬ মিনিট ব্যাপ্তির ছবিটির শুটিং হয়েছে পাবনা, গাজীপুর এবং এফডিসিতে। বিনা কর্তনে সেন্সর ছাড়পত্রও পেয়েছে ছবিটি। এর প্রধান দুটি চরিত্রে আছেন রোকেয়া প্রাচী ও রাইসুল ইসলাম আসাদ। পাশাপাশি ছবিটিতে অভিনয় করেছে একঝাঁক শিশুশিল্পী। তারা হলো মারুফ, কাব্য, অর্ণব, স্বপ্ন, কিন্নর ও ঋদ্ধ। আরও অভিনয় করেছেন মাসুম আজিজ, ইমরান, ফারুক, মোসলেম, আর জে মুকুল ও সাকি ফারজানা, সিডর সুমন, সাজ্জাদ লিটন, মুক্তা, সম্রাট, জগন্ময় পালসহ ৪০০ নাট্যকর্মী। ছবিটির সংগীত পরিচালক সামিরা আব্বাসী ও রাফায়েত নেওয়াজ।‘গাড়িওয়ালা’ ছবির ট্রেলার দেখতে ক্লিক করুন
