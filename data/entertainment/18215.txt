
আমির খান অভিনীত ‘দঙ্গল’ ছবিটি শুটিং শুরুর আগে থেকেই আলোচনায় ছিল। মুক্তির পরেও এই ছবি নিয়ে সমান আলোচনা হচ্ছে। ২৩ ডিসেম্বর মুক্তি পেয়েছে এটি। আর মুক্তির দিনেই ছবিটি অনলাইনে ফাঁস হয়ে যায়। কিন্তু এ ঘটনার বিন্দুমাত্র প্রভাব পড়েনি এর ব্যবসায়। মুক্তির তৃতীয় দিনে এই ছবির আয় ১০৬ কোটি ৯৫ লাখ। এর আগে বলিউডের মাত্র ৫টি চলচ্চিত্র মুক্তির তৃতীয় দিনে ১০০ কোটির ক্লাবে প্রবেশ করতে পেরেছিল। সেই ছবিগুলো হলো ধুম থ্রি, প্রেম রতন ধন পায়ো, হ্যাপি নিউ ইয়ার, বজরঙ্গী ভাইজান ও সুলতান। ‘দঙ্গল’ একই সঙ্গে ভারতের ৪ হাজার ৫০০টি ও বিশ্বের আরও ১০০০টি হলে মুক্তি দেওয়া হয়েছে। মুক্তির প্রথম দিন এই ছবির আয় হয়েছে ২৯ কোটি ৭০ লাখ, দ্বিতীয় দিনের আয় ৩৪ কোটি ৮২ লাখ। আর গতকাল ছবি মুক্তির তৃতীয় দিন ছিল রোববার, ভারতের সরকারি ছুটির দিন। বড়দিনও ছিল কাল। বিশেষ দিন হওয়ার এদিন আরও বেশি দর্শক হলে গিয়ে এই ছবিটি দেখেছেন। গত দিনে ‘দঙ্গল’-এর আয় ৪২ কোটি ৩৫ লাখ রুপি, আয়ের এই অঙ্কটি সত্যি চমকে যাওয়ার মতো। আজ থেকে সপ্তাহের বাকি দিনগুলোয় রোজ ২০ কোটি রুপির বেশি আয় করলেই নিতেশ তিওয়ারি পরিচালিত এই ছবির আয় দাঁড়াবে ৩০০ কোটির কোঠায়! আর তাহলে ২০১৬ সালের সর্বোচ্চ আয়কারী ছবির শীর্ষে উঠে যাবে ‘দঙ্গল-এর নাম। বছর শেষে এসে সবচেয়ে বড় দানটি যে আমির খানই মারতে যাচ্ছেন, এটি অবশ্য ভারতের বক্স অফিস বিশেষজ্ঞরা আগেই অনেকটা আঁচ করতে পেরেছিলেন। ফিল্মফেয়ার।
