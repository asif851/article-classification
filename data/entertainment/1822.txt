
আগামীকাল নজরুলজয়ন্তী। এ উপলক্ষে আজ (বুধবার) রাতে ধ্রুব মিউজিক স্টেশনের ইউটিউব চ্যানেল থেকে মুক্তি পাচ্ছে কনার গাওয়া একটি নজরুলসংগীতের ভিডিও। এবার কনা তাঁর কণ্ঠে ধারণ করেছেন ‘পরদেশী মেঘ’ গানটি। ২০১২ সালেও নজরুলের ‘প্রিয় যাই যাই বলো না’ গান করে তাঁর একটি ভিডিও তৈরি করেছিলেন কনা। সেই সময় সেই গানের ভিডিও বেশ আলোচিত হয়েছিল।
এবারের গানটি বাজিয়েছে কনা অ্যান্ড ফ্রেন্ডস। গানের নতুন সংগীতায়োজন করেছেন আমজাদ।
‘পরদেশী মেঘ’ গান ও এর ভিডিওটি নিয়ে কনা বলেন, ‘এবার খুব সাধারণভাবে অ্যাকুস্টিক ভার্সনে গাওয়া হয়েছে গানটি। এর আগের নজরুলের গানের ভিডিওটি বড় বাজেটে করা হয়েছিল। যেহেতু এবারের গানটি হালকা আমেজে করা, তাই ভিডিওটিও সাধারণভাবে তৈরি। দর্শকের কাছে খারাপ লাগবে না।’
এভাবেই নজরুলের গান নিয়মিত করে যেতে চান কনা। তিনি বললেন, ‘নজরুল একাডেমিতে নজরুলসংগীত শিখেছি। নজরুলের গান গেয়ে গেয়ে বড় হয়েছি। ইচ্ছা আছে, প্রতি দুই বছর অন্তর ভালোভাবে নজরুলের গান করা।’ গানটির ভিডিও নির্মাতা আবিদ হাসান জানান, সম্প্রতি ঢাকার বিভিন্ন স্থানে গানের ভিডিওর শুটিং হয়েছে।
 
