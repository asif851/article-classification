



বারী সিদ্দিকীকে একটি গান করার অনুরোধ করেছিলেন শিল্পী কুমার বিশ্বজিৎ। 
গানটি আর গাওয়া হয়নি বারী সিদ্দিকীর। 
গানটিতে কণ্ঠ দিলেন তাঁর মেয়ে এলমা সিদ্দিকী।


সংগীতশিল্পী বারী সিদ্দিকীকে একটি গান করার অনুরোধ করেছিলেন শিল্পী কুমার বিশ্বজিৎ। কিন্তু এর পরপরই অসুস্থ হয়ে হাসপাতালে ভর্তি হলে গানটি আর গাওয়া হয়নি বারী সিদ্দিকীর। গত বছরের ২৪ নভেম্বর তিনি চলে যান না ফেরার দেশে। বারী সিদ্দিকীর গাইতে না পারা সেই গানটিতে কণ্ঠ দিলেন তাঁর মেয়ে এলমা সিদ্দিকী।
‘কী আগুন জ্বালাইলি’ শিরোনামের গানের সংগীতায়োজক সংগীতশিল্পী কুমার বিশ্বজিৎ। এর আয়োজন নিয়ে তিনি বলেন, ‘তখন চ্যানেল আই সেরাকণ্ঠের বিচারক হিসেবে দায়িত্ব পালন করেছিলাম। একদিন অতিথি বিচারক হিসেবে এলেন বারী ভাই। অনুষ্ঠানের ফাঁকে আমি শহীদুল্লাহ ফরায়জীর লেখা গানটি তাঁকে শোনালাম। বললাম, এই গানটা আপনাকে গাইতে হবে। বারী ভাইও খুব খুশি হলেন। আমাকে বললেন, “সুরটা করে ফেল”। তারপর তো হাসপাতালে ভর্তি হলেন তিনি।’
বারী সিদ্দিকী যখন হাসপাতালে চিকিৎসাধীন, তখনই লন্ডন থেকে দেশে এসেছিলেন মেয়ে এলমা সিদ্দিকী। বাবার মৃত্যুশোক কাটিয়ে উঠে সেই গানের জন্য নিজেকে প্রস্তুত করেন এলমা। তিনি বলেন, ‘বিশ্বজিৎ আঙ্কেল একদিন আমাকে বললেন, “এই গানটি তোমার বাবার গাওয়ার কথা ছিল। আমরা চাই, গানটি তুমি গাও। ” আমি গানটির কথা পড়ে মুগ্ধ হলে গেলাম। গাইতে পেরে খুব ভালো লাগছে।’
গানটির রেকর্ডিং হয়ে গেছে। আগামী পয়লা বৈশাখে বাংলা ঢোল থেকে প্রকাশিত হবে গানটি।
