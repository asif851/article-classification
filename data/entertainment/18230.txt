
বলিউডি খানদের খানদানি রাজত্বে চলে এলেন আরেক খান। এই খানেরই দরকার ছিল। তিনি যে নারী! শাহরুখ খানের বিপরীতে রাইস দিয়ে বলিউড-যাত্রা শুরু হচ্ছে মাহিরা খানের। ৩৩ বছর বয়সী মাহিরা অবশ্য ভারতের নন। প্রায় ১৬ বছর আগেই পাকিস্তানের শোবিজ জগতে ক্যারিয়ার শুরু হয়েছিল তাঁর। তখন এমটিভির ‘মোস্ট ওয়ানটেড’ অনুষ্ঠানটির উপস্থাপনা করতেন। ২০১১ সালে বড় পর্দায় অভিষেক বল দিয়ে। কাজ করেছেন টিভির জনপ্রিয় কিছু ধারাবাহিকেও। তবে ক্যারিয়ারের সবচেয়ে বড় সিঁড়িটায় পা রাখলেন এবার। শাহরুখের বিপরীতে অভিনয় করে বলিউড অভিষেক—এ তো স্বপ্নের চেয়েও বেশি কিছু।মাহিরার স্বপ্ন অবশ্য আরও অনেক বড়। মীনা কুমারি, মধুবালা, রেখাদের ভক্ত মাহিরা চান উমরাও জান, পাকিজার মতো কালজয়ী সিনেমায় কাজ করতে। সে তো অনেক দূরের পথ। আর স্বপ্ন স্বপ্নই। আপাতত বলিউডি রং-ঢংটা শিখতেই বেশ ঘেমে-নেয়ে যাচ্ছেন। নাচটাই যে ঠিকমতো আসত না। অবশ্য শিক্ষক হিসেবে বেশ ভালো একজনকে পেয়েছেন বলেই রক্ষা। শাহরুখ নিজে দায়িত্ব নিয়ে মাহিরাকে শিখিয়েছেন নাচ।ফ্যান-এর পর অ্যাকশন-থ্রিলার ধাঁচের রাইস দিয়েও নাকি চমকে দেবেন শাহরুখ। ১৯৮০-এর দশকের গল্প নিয়ে বানানো ছবিটি মুক্তি পাবে আগামী জুলাইয়ে। ইন্ডিয়ান এক্সপ্রেস।
