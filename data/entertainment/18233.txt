
জনহিতকর কাজে গুরুত্বপূর্ণ অবদান রাখার স্বীকৃতি হিসেবে সম্প্রতি জ্যঁ হার্সহল্ট হিউম্যানিটারিয়ান পুরস্কারে ভূষিত হয়েছেন অস্কারজয়ী হলিউডের অভিনেত্রী অ্যাঞ্জেলিনা জোলি। অ্যাকাডেমি অব মোশন পিকচার আর্টস অ্যান্ড সায়েন্সেস প্রবর্তিত বিশেষ এ পুরস্কার নিতে গিয়ে আবেগাপ্লুত হয়ে পড়েন জোলি। সব সময় পাশে থেকে সঠিক দিক-নির্দেশনা দেওয়ার জন্য দীর্ঘদিনের সঙ্গী ব্র্যাড পিটকে আন্তরিক ধন্যবাদ জানানোর পাশাপাশি মা প্রয়াত মার্শেলাইন বারট্র্যান্ডকে স্মরণ করেন জোলি।পুরস্কার গ্রহণের পর ব্র্যাড পিটকে উদ্দেশ করে আবেগতাড়িত কণ্ঠে জোলি বলেন, ‘আমার ভালোবাসা, তোমার সহযোগিতা এবং সঠিক দিক-নির্দেশনার কারণেই আজ আমার যত অর্জন।’ সম্প্রতি এক খবরে এমনটিই জানিয়েছে কন্ট্যাক্টমিউজিক।পুরস্কার প্রদান অনুষ্ঠানে পিটের পাশাপাশি জোলির ১২ বছর বয়সী ছেলে ম্যাডক্সও হাজির ছিল। ছেলেকে উদ্দেশ করে জোলি বলেন, ‘কথা দিচ্ছি, আজ আমি কাঁদব না। কারণ আমি তোমাকে অস্বস্তিতে ফেলতে চাই না। তুমি আর তোমার ভাই-বোনরা আমার জীবনকে সুখে ভরিয়ে দিয়েছ। তোমাদের মা হওয়ার চেয়ে এই পৃথিবীতে গর্ব করার মতো আর কিছুই নেই আমার কাছে।’
কাঁদবেন না কথা দিলেও প্রয়াত মাকে স্মরণ করতে গিয়ে ছলছল করে ওঠে জোলির দু-চোখ। অশ্রুভেজা কণ্ঠে তিনি বলেন, ‘আমি আমৃত্যু মায়ের কথামতো কাজ করে যাওয়ার চেষ্টা করব। মানুষের কল্যাণে আমার জীবনকে বিলিয়ে দেব। আজ আমাকে এখানে পুরস্কৃত করার অর্থ হচ্ছে আমার মায়ের কথামতো কাজ করেছি আমি। সে বেঁচে থাকলে আজ তাঁর অনেক গর্ব হতো। মা, তোমাকে ধন্যবাদ।’
