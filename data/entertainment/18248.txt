
ভারতের জনপ্রিয় টেলিভিশন অভিনেত্রী অঙ্কিতা লোখান্ডে এখন কোনোভাবেই তাঁর সাবেক প্রেমিক সুশান্ত সিং রাজপুতের সঙ্গে সম্পর্ক রাখতে চান না। এমনকি এই টেলি-সুন্দরীকে সুশান্তের সাবেক প্রেমিকা বলায় বেজায় চটেছিলেন। এবার তিনি তাঁর সঙ্গীকে খুঁজে পেয়েছেন।
অঙ্কিতার যিনি সঙ্গী হতে চলেছেন, তিনি বলিউডের প্রবীণ ও অত্যন্ত জনপ্রিয় নায়ক। না, তাঁর ব্যক্তিগত জীবনসঙ্গী সম্পর্কে জানা নেই। তবে অঙ্কিতা এবার তাঁর পর্দার সঙ্গীকে খুঁজে পেয়েছেন। কঙ্গনা রনৌতের ‘মণি কর্ণিকা’ ছবির পর এবার তাঁকে দেখা যাবে ‘তোরবাজ’ ছবিতে। বলিউডে জোর গুঞ্জন, এই ছবিতে তিনি নাকি জুটি বাঁধবেন বলিউড মহাতারকা সঞ্জয় দত্তের সঙ্গে।
সাবেক প্রেমিক যুগল সুশান্ত ও অঙ্কিতা তাঁদের অভিনয়জীবন ছোট পর্দা দিয়ে শুরু করেছিলেন। কিন্তু সুশান্ত এখন রীতিমতো বলিউড তারকা। এদিকে অঙ্কিতা এখনো বলিউডে সেভাবে পরিচিত হয়ে উঠতে পারেননি। তাঁর বলিউড অভিষেক নিয়ে একের পর এক খবর উড়ে আসছে। কয়েক দিন আগে অঙ্কিতা নিজেই নিশ্চিত করেন যে কঙ্গনার ছবিতে তাঁকে একটি গুরুত্বপূর্ণ চরিত্রে দেখা যাবে। এই ছবিতে তিনি রানি লক্ষ্মীবাঈয়ের সেনাদলের নারী যোদ্ধা ঝলকারিবাঈয়ের চরিত্রে অভিনয় করবেন। এর আগে খবর ছিল, অঙ্কিতা বলিউডে আত্মপ্রকাশ করবেন ‘ভূমি’ ছবিতে সঞ্জয় দত্তের মেয়ের চরিত্রে। কিন্তু পরে জানা যায়, এই চরিত্রের জন্য অদিতি রাও হয়দারিকে নির্বাচন করা হয়েছে। তারপরে আবার খবর আসে সঞ্জয় দত্তের ‘মালঙ্গ’ চলচ্চিত্রে এই টেলিভিশন সুন্দরীকে দেখা যাবে পুলিশ কর্মকর্তার ভূমিকায়।
বিভিন্ন সূত্রের খবর অনুযায়ী, অঙ্কিতা ‘মালঙ্গ’-এ নয়, ‘তোরবাজ’ ছবিতে অভিনয় করবেন। এই ছবিতেও সঞ্জয় আছেন। বলিউডের ‘বাবা’ এই ছবিতে সেনা কর্মকর্তার চরিত্রে অভিনয় করবেন। অঙ্কিতাকে দেখা যাবে সঞ্জয়ের বিপরীতে। চলতি বছরের ডিসেম্বর থেকে ছবিটির শুটিং শুরু হওয়ার কথা। খবর অনুযায়ী, অ্যাকশন-থ্রিলারধর্মী এই ছবিটি আফগানিস্তানের শিশু আত্মঘাতী হামলাকারীদের ওপর নির্মিত। এখানে সঞ্জয় দত্তকে এক কিশোরের বাবার চরিত্রে দেখা যাবে।
