
ভুল মানুষের হতেই পারে। কিন্তু সে ভুলের জন্য বারবার ক্ষমা চাওয়ার পরেও যদি কেউ তা নিয়ে খোঁচাখুঁচি করতেই থাকে; মেজাজ তো খারাপ হবেই। আর ঠিক এমনটাই হয়েছে বলিউডের অভিনেত্রী আনুশকা শর্মার ক্ষেত্রে। বেজায় চটেছেন তিনি। শুধু চটেই ক্ষান্ত হননি। টুইটারে এসব মন্তব্যকারীকে ব্লক করবেন বলেও হুমকি দিয়েছেন আনুশকা।সম্প্রতি ভারতের সাবেক রাষ্ট্রপতি আবদুল কালামের মৃত্যুতে টুইটারে শোক প্রকাশ করতে গিয়ে এক ভুলের ঝামেলায় ফেঁসেছিলেন আনুশকা শর্মা। অবশ্য দ্রুতই সে ভুল সংশোধন করেন তিনি। রাষ্ট্রপতির নামের ‘এপিজে’ অংশটি লেখার বদলে আনুশকা লিখেছিলেন ‘এবিজে’। আর এর পরপরই টুইটারে আনুশকার বিরুদ্ধে নানা ধরনের নেতিবাচক মন্তব্য আর কথার টুইটের ঝড় শুরু হয়েছিল।আনুশকা তাঁর ভুলের জন্য ক্ষমা চাওয়ার পরও অসংখ্য নেতিবাচক টুইট আসায় খুব চটেছেন আনুশকা। মুম্বাইতে এক সংবাদ সম্মেলনে আনুশকা জানিয়েছেন— তাঁর ভুলটা ছিল ‘সৎ’, আর উদ্দেশ্য ছিল সঠিক। কিন্তু দ্রুত ভুলটা ঠিক করার পরও তাঁকে টুইটারে বারবার মন্তব্য করে হয়রানি করেছে অনেকেই। আর এতেই মেজাজ খিঁচড়ে গেছে তাঁর।এক খবরে এনডিটিভি জানিয়েছে, এসব মন্তব্যকারীদের ওপর খড়গহস্ত হয়েছেন আনুশকা। সংবাদ সম্মেলনে তিনি স্পষ্ট জানিয়ে দিয়েছেন— এসব একেবারেই কেয়ার করেন না; পাত্তা দেন না তিনি। আর পাত্তা না দেওয়াই শুধু নয়, নিজের ভুলের জন্য ক্ষমা চাইলেও এই সব কাপুরুষ আর কম্পিউটারের আড়ালে মুখ ঢেকে থাকা মন্তব্যকারীদের ক্ষমা করবেন না আনুশকা। টুইটার মন্তব্যে কোনো এদিক সেদিক হলেই মন্তব্যকারীদের রীতিমতো ব্লক করবেন তিনি। এখানে; অন্তত এ বিষয়ে একেবারেই নির্দয় হবেন আনুশকা।
