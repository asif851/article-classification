
দাওয়াতে গিয়ে নিমন্ত্রিত অতিথি নিজেই হেঁশেলে ঢুকে রান্না করছেন আর ওই বাড়ির বাচ্চাকেও সামলাচ্ছেন! অবাক করা ব্যাপার হলেও ঘটনাটা সত্যি। আর ঘটিয়েছেন হলিউডের তারকা সালমা হায়েক।
১৮ আগস্ট মুক্তি পাবে রায়ান রেনল্ডস ও সালমা হায়েক অভিনীত ছবি দ্য হিটম্যান’স বডিগার্ড। তাই ছবি মুক্তির আগে তাঁরা হয়তো ভেবেছেন একটু আয়েশ করা যাক। রায়ান ও তাঁর স্ত্রী অভিনেত্রী ব্লেইক লাইভলি তাঁদের বাড়িতে দাওয়াত করলেন ম্যাক্সিকান সুন্দরী সালমাকে। গত বৃহস্পতিবার সালমা রাতের খাবার খেতে গেলেন রায়ানের বাড়ি। সেখানে গিয়ে যেন আর বসে থাকতে পারলেন না। রায়ান-ব্লেইকের ১০ মাস বয়সী ছোট্ট মেয়েকে যত্নআত্তি শুরু করে দিলেন। শুধু তা–ই নয়, রান্নাঘরে ঢুকে পিচ্চিটাকে কোলে নিয়েই রান্না করলেন। এক কোলে শিশুকে নিয়ে আরেক হাতে খুন্তি নাড়াচ্ছেন তিনি। এই মুহূর্তের একটি ছবি তোলা হলো। আর ছবিটি সালমা পোস্ট করলেন তাঁর ইন্সটাগ্রামে। ছবির নিচে ক্যাপশনে লেখেন, ‘যখন আপনার বন্ধুরা রাতের খাবারের জন্য নিমন্ত্রণ করেন আর আপনি সব কাজ শেষ করেন।’
সূত্র: হাফিংটন পোস্ট।
 
