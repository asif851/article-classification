
আপনার ফোন নম্বরটি পেতে পারি? অ্যাঞ্জেলিনা জোলিকে এই প্রশ্ন করলে আপনি চমকে যেতে পারেন৷ জোলি বলবেন, ‘দুঃখিত, আমি কোনো ব্যক্তিগত ফোন ব্যবহার করি না৷’ ভাবতে পারেন, আপনাকে এড়ানোর জন্যই এমন উত্তর দিচ্ছেন জোলি৷ খোঁজ নিয়ে দেখতে পারেন, কথাটার মধ্যে লুকোচুরি নেই৷ শুধু তা-ই নয়, জোলি খুব একটা ঘড়িও ব্যবহার করেন না৷ একজন ম্যানেজার আছেন, কিন্তু কোনো মুখপাত্র নেই৷ হলিউডের কোনো তারকার মুখপাত্র নেই—এটা ঘড়ি না থাকার চেয়েও অবিশ্বাস্য৷কিন্তু জোলি সব মিলিয়ে মানুষটাই এমন৷ কম্বোডিয়া, সুদান ও আফগানিস্তানে গিয়ে আধপেটা ন্যাংটো শিশুদের কোলে তুলে নেন অবলীলায়, এর মধ্যে দেখনদারি নেই৷ শরীরে জার্মান, স্লোভাক, ফ্রেঞ্চ, কানাডিয়ান ও ডাচ রক্ত মিলেমিশে একাকার উত্তরাধিকার সূত্রে৷ খুব স্বাভাবিকভাবেই জোলির নিজের কোনো ‘দেশ’ নেই৷ তিনি বিশ্বনাগরিক৷ এই বিশ্বটা তাঁর একান্ত নিজের একটা গ্রাম৷২০০১ সালের কথা৷ জোলি তখন অন্য পৃথিবীর এক মানুষ৷ তিনি চেনেনও অন্য এক পৃথিবী, যে পৃথিবী মখমলের মতো৷ জোলি গেলেন কম্বোডিয়া৷ উদ্দেশ্য টুম্ব রেইডার-এর কিছু অংশের শুট করা৷ তখনই অন্য এক পৃথিবীর দরজা হুট করে খুলে গেল৷ দেখলেন, মখমলের মসৃণতায় নয়, দগদগে ক্ষত নিয়েই খুঁড়িয়ে খুঁড়িয়ে চলছে পৃথিবী৷ পৃথিবীর সবচেয়ে বড় দৈত্যটার নাম ফ্রাঙ্কেনস্টাইন কিংবা গোলিয়াথ নয়—যুদ্ধ!জোলি নিজেই বলেন, দুই ছবি করতে গিয়ে তাঁর জীবন ওলট-পালট হয়ে গেছে৷ একটা লারা ক্রফট, অন্যটা মিস্টার অ্যান্ড মিসেস স্মিথ, যে ছবিগুলো করতে গিয়েই ব্র্যাড পিটের সঙ্গে প্রেমের শুরু৷ তবে বিখ্যাত অভিনেতা বাবার মেয়ে জোলির জীবনে সম্ভবত সবচেয়ে বড় পরিবর্তন এসেছে গত চার-পাঁচ বছরে৷ এ সময় লাইট, ক্যামেরা, অ্যাকশনের দুনিয়া থেকে নিজেকে সরিয়ে রেখেছিলেন৷ তবে আলোচনার আলো থেকে নিজেকে দূরে রাখতে পারলেন কোথায়৷ গত বছর তো শোরগোল ফেলে দিলেন স্তন ক্যানসারের ঝুঁকি থেকে বাঁচতে ‘ডাবল ম্যাস্টেকটমি’ করিয়ে৷চার বছর পর অবশেষে রুপালি পর্দায় ফিরছেন৷ আগামীকাল শুক্রবার মুক্তি পাচ্ছে রবার্ট স্ট্রমবার্গ পরিচালিত ছবি ম্যালেফিসেন্ট৷ ডিজনি রূপকথার ঘুমন্ত রাজকন্যার গল্পটি প্রথম মুক্তি পেয়েছিল ১৯৫৯ সালে৷ সেই ছবির খলনায়িকা ম্যালেফিসেন্ট৷ ডিজনির সবচেয়ে বিখ্যাত কিংবা কুখ্যাত খলনায়িকাদের একজন৷ সেই চরিত্রে অভিনয় করেছেন জোলি৷৩৮ বছর বয়সী জোলিকে আর খুব বেশি রুপালি পর্দায় দেখা যাবে না৷ এরই মধ্যে ঘোষণা দিয়েছেন ছবি পরিচালনার৷ শিগগিরই নতুন ভূমিকায় দেখা যাবে তাঁকে৷ এর আগে মুক্তি পেল এই ছবি৷ জোলি-ভক্তরা যে ছবির জন্য অপেক্ষা করেছেন দীর্ঘদিন৷ এই ছবি নিয়ে জোলির নিজস্ব কোনো প্রত্যাশা নেই৷রাজকুমারীর ভূমিকা বাদ দিয়ে খলচরিত্রে কেন? জোলি মনে করেন, ম্যালিফিসেন্ট আর দশটা দুষ্টু চরিত্রের মতো নয়৷ দুষ্টু চরিত্রের খোলসের আড়ালে আছে কুসুমের মতো আর্দ্র একটা ব্যক্তিত্ব৷ আরও একটা কারণ অবশ্য আছে৷ ‘যখন খুব ছোট ছিলাম, রূপকথার রাজকন্যাদের সঙ্গে নিজেকে মেলাতে পারতাম না কিছুতেই৷’ বলেন তিনি৷এত দিন পর নিজের চেনা জগৎটায় ফিরে কেমন লাগছে? জোলি খুব একটা শূন্যতা বোধ করেননি; বরং এই সময়টায় জীবনের অচেনা অন্দরে ঢুঁ মারতে পেরেছেন৷ সবচেয়ে বিস্ময়কর লেগেছে, আগে কোথাও গেলে তাঁকে ঘিরে ধরা নারীরা জোলির লিপস্টিক আর নেইলপলিশের খোঁজ নিতেন৷ কিন্তু এখন সবাই স্তন ক্যানসার সম্পর্কে জানতে চান৷ জোলিও নতুন ভূমিকা উপভোগ করছেন বেশ৷জোলি বলেছেন, ‘আমার ধারণা ছিল না মানুষ কীভাবে এ ব্যাপারে (স্তনব্যবচ্ছেদ) প্রতিক্রিয়া জানাবে৷ অস্ত্রোপচারটি নিয়ে মোটেও উদ্বিগ্ন ছিলাম না৷ কিন্তু মানুষ এভাবে আমাকে সমর্থন দেবে, ভাবতেই পারিনি৷ এটা সত্যিই আমাকে আলোড়িত করেছে৷ আরও অনেক পরিবার, অনেক নারীর সঙ্গে এটা আমার যোগসূত্র তৈরি করে দিয়েছে৷ এটা সত্যিই অসাধারণ একটা যাত্রা ছিল৷’জোলির জীবনের আরও একটা বড় পরিবর্তন আসতে যাচ্ছে৷ পিটের সঙ্গে বিয়েটা সেরে ফেলছেন বলেই খবর৷ অবশ্য খবরটা বাসি হয়েই যাচ্ছে৷ কিন্তু ঠিক কবে সেই শুভক্ষণ? জোলি বলেন, ‘এখনো দিনক্ষণ ঠিক হয়নি৷ আমরা কিছুই লুকোচ্ছি না৷’রাজীব হাসানএবিসি নিউজ অবলম্বনে
