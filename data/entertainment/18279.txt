
দর্শক হিসেবে ক্রিকেট মাঠে তো কতই খেলা দেখেছেন। এবার নতুন পরিচয়ে অভিনেত্রী ভাবনাকে দেখা যাবে ক্রিকেট খেলার সময় গ্যালারিতে। নভেম্বরে অনুষ্ঠেয় বাংলাদেশ প্রিমিয়ার লিগের (বিপিএল) খেলার মাঠে থাকবেন তিনি। তবে শুধু দর্শক নন, বিপিএলে অংশগ্রহণকারী দল রংপুর রাইডার্সের পরিচালক হয়ে তাঁকে দেখা যাবে গ্যালারিতে।পরিচালকের দায়িত্ব পাওয়ায় উচ্ছ্বসিত ভাবনা। তিনি বলেন, ‘ক্রিকেট আমরা পছন্দের খেলা। ক্রিকেটের সঙ্গে সরাসরি নিজেকে জড়াতে পেরে আনন্দিত আমি।’জায়গাটিতে কীভাবে যুক্ত করলেন নিজেকে? এই প্রশ্নের জবাবে ভাবনা বলেন, ‘রংপুর বিভাগের মেয়ে হিসেবে দলটির শুভেচ্ছাদূত হওয়ার জন্য প্রস্তাব করা হয়েছিল আমাকে। কিন্তু আমি বলেছিলাম, মাঠে গ্র্যান্ডস্ট্যান্ডে বসে খেলা দেখা ছাড়া কোনো কাজ থাকে না শুভেচ্ছাদূতের। তাই দলটির সঙ্গে থেকে কাজ করার জন্য পরিচালকের দায়িত্ব নিতে চেয়েছিলাম। নীতিনির্ধারকেরা তাতে রাজি হয়ে এই দায়িত্ব দিয়েছেন আমাকে।’তিনি জানান, সবার সহযোগিতা নিয়ে দলের জন্য ভালোভাবে কাজ করতে চান তিনি। রংপুর রাইডার্সে ভাবনাকে পরিচালক হিসেবে দায়িত্ব দেওয়া প্রসঙ্গে দলটির চেয়ারম্যান মিজানুর রহমান বলেন, ‘ক্রিকেট দুনিয়ায় বিনোদন জগতের অনেক তারকাই প্রিমিয়ার লিগের দল পরিচালনা করছেন। তারকা দলে থাকলে দলের সঙ্গে দর্শক-সংশ্লিষ্টতা বাড়ে। এ বিবেচনা নিয়েই ভাবনাকে রংপুরের দলেই পরিচালকের দায়িত্ব দিয়েছি আমরা।’
