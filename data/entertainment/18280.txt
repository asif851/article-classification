
বছর সাতেক আগে প্রকাশিত হয়েছিল ক্রমান্বয় নামে ফুয়াদের একটি অ্যালবাম। এর পর থেকে বিচ্ছিন্নভাবে অনেকের জন্যই সংগীত পরিচালক ফুয়াদ আল মুক্তাদির গান তৈরি করেছেন। এমনকি নিজেও গেয়েছেন গান। কিন্তু কোনো অ্যালবাম প্রকাশ করেননি। ফুয়াদ-ভক্তদের জন্য তাই এবার আসছে সুখবর। ২০ মার্চ মুক্তি পাচ্ছে তাঁর নতুন গানের অ্যালবাম হিট ফ্যাক্টরি।হিট ফ্যাক্টরি অ্যালবামে মোট গান থাকছে ১৩টি। এতে ফুয়াদের সঙ্গে গেয়েছেন আরও নয়জন শিল্পী। তাঁরা হলেন উপল, আনিলা, মৌরি, নাজিয়া, টি জে, শুভ, জোহাদ, সুমী (লালন) ও আরফিন রুমি। সব কটি গানের সুর ও সংগীত পরিচালনার পাশাপাশি অ্যালবামের দুটি গানে কণ্ঠও দিয়েছেন ফুয়াদ। গান দুটির শিরোনাম ‘একটাই আমার তুমি’ এবং ‘সুন্দরী পরী’। শেষের গানটি ফুয়াদ উৎসর্গ করেছেন তাঁর স্ত্রী মায়া আল মুক্তাদিরকে। এ প্রসঙ্গে তিনি বলেন, ‘আমার জীবনে মায়া একটি অনুপ্রেরণার নাম। অ্যালবামের কাজ করার সময় তার উৎসাহ ও অনুপ্রেরণা আমাকে নানাভাবে সাহস জুগিয়েছে। সত্যি বলতে, মায়া আমার সকল কাজের জন্য অন্যতম অনুপ্রেরণার উৎস।’ ফুয়াদ আরও বললেন, ‘গত পাঁচ বছরে আমি অনেকগুলো গান তৈরি করেছি। প্রতিটি গান নিজেদের তাগিেদই করেছি। সেখান থেকে বাছাইকৃত ১৩টি গান নিয়ে হিট ফ্যাক্টরি সাজানো হয়েছে। এই অ্যালবামের বেশ কয়েকটি গান অবশ্য রেডিওতে ধাপে ধাপে প্রকাশ করেছি। গানগুলো শ্রোতারা দারুণভাবে গ্রহণ করেছেন।’
