
ভারতের কিংবদন্তি সংগীতশিল্পী লতা মঙ্গেশকর। তবে শুধু ভারতেরই নয়, কণ্ঠের জাদুতে তিনি জয় করেছেন সারা বিশ্বের সংগীতপ্রেমীদের মন। ভারতের অসংখ্য মানুষের কাছে এই শিল্পী রীতিমতো পূজনীয়। সাত দশকের বেশি সময় ধরে গানের সঙ্গে আছেন তিনি। কণ্ঠ দিয়েছেন পঞ্চাশ হাজারেরও বেশি গানে। ১৪টির অধিক ভাষায় গান করার অভিজ্ঞতা আছে জাতীয় চলচ্চিত্র পুরস্কারপ্রাপ্ত এই গায়িকার। ৮৭ বছর বয়সী এই উজ্জ্বলতম সংগীত তারকার জীবনে প্রাপ্তির শেষ নেই। কিন্তু গুণী ব্যক্তিদের নাকি শত্রুরও অভাব হয় না। বলাই বাহুল্য, লতা মঙ্গেশকরের ক্যারিয়ার যখন তুঙ্গে, তখন তাঁকে নিয়ে হিংসা করার লোকও কম ছিল না। কিন্তু শুনলে অনেকেই হয়তো অবাক হবে, একবার এই শিল্পীকে হত্যার চেষ্টাও করা হয়েছিল। ভাগ্যক্রমে সে যাত্রায় বেঁচে গিয়েছিলেন ‘ভারতরত্ন’ লতা মঙ্গেশকর।
১৯৬২ সালে লতা মঙ্গেশকরকে বিষ খাইয়ে ধীরে ধীরে হত্যার চেষ্টা করা হয়েছিল। যদিও আজ এত বছর পরও জানা যায়নি কে কিংবা কেন লতাকে বিষ পান করিয়েছিলেন। ভারতের বর্ষীয়ান লেখিকা পদ্মা সাচদেবের ‘অ্যায়সা কাহা সে লাঁয়ু’ বইতে লতার জীবনের এই মারাত্মক ঘটনার কিছু অংশ বর্ণনা করা হয়েছে। পদ্মা সাচদেব তাঁর বইতে লিখেছেন, ‘লতাজি (লতা মঙ্গেশকর) আমাকে এই ঘটনা বলেছিলেন। ১৯৬২ সালে একদিন খুব সকালে তিনি প্রচণ্ড পেটব্যথা অনুভব করেন। এবং বেশ কয়েকবার বমি করেন। তাঁর ব্যথা এত তীব্র ছিল যে তিনি হাত-পা নাড়াতে পর্যন্ত পারছিলেন না। তাঁর বয়স তখন ৩৩ বছর।’ লতাকে নিয়ে লেখা অন্য একটি প্রতিবেদনে জানা যায়, এই ঘটনার পর হাসপাতালে টানা তিন দিন মৃত্যুর সঙ্গে লড়াই করেছিলেন তিনি। ১০ দিন পার হওয়ার পর তাঁর অবস্থার কিছুটা উন্নতি হয়। সে সময় তিন মাস তিনি শয্যাশায়ী ছিলেন। সূত্র: বলিউড বাবল
 
 
