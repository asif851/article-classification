
মজার সব খাবার দেখতে চান? খেতে না পারলেও দেখে অর্ধভোজন করা যাবে। তবে ঢুঁ মারতে হবে শিল্পার ইনস্টাগ্রাম অ্যাকাউন্টে। আসছে অক্টোবরে সপ্তাহে অন্তত তিনবার মজাদার খাবারের ছবি পোস্ট করবেন এই খাবার সচেতন বলিউড তারকা। আগে থেকেই শারীরিক সৌন্দর্য ও স্বাস্থ্যসম্মত খাবারে বেশ সজাগ এ অভিনেত্রী। সেটি ছড়িয়ে যাবে এবার। এখন তিনি নিজের বানানো মজাদার সব রেসিপি ইনস্টাগ্রামে পোস্ট করবেন। ভক্তরা খুব সহজেই দেখতে পারবেন শিল্পার বানানো সব খাবারের রেসিপি। অভিনেত্রীর একটি সূত্র জানায়, শিল্পা প্রায়ই তাঁর স্বামী রাজ কুন্দ্রা ও ছেলে ভিয়ানের জন্য পুষ্টিকর মজাদার খাবার বানান। তাঁকে প্রায়ই সামাজিক যোগাযোগমাধ্যমে এসব রেসিপি পোস্ট করার জন্য অনুরোধ করা হয়। শিল্পা অক্টোবর মাসে সপ্তাহে তিনবার ১২ ধরনের স্বাস্থ্যকর রেসিপি পোস্ট করবেন। অভিনেত্রী অবশ্য ভক্তদের সব জিজ্ঞাসার জবাব দেবেন। এ বিষয়ে শিল্পার সঙ্গে যোগাযোগ করা হলে তিনি খবরটি নিশ্চিত করেছেন। শিল্পা বলেন, ‘উৎসব মৌসুম মানেই একসঙ্গে সময় কাটানো, ভরপুর মজাদার খাওয়াদাওয়া, কিন্তু এটা একজনের স্বাস্থ্যের বিষয় নয়। সুস্বাদু খাবারের আনন্দ ভাগাভাগিরও পথ আছে। এ ব্যবস্থা আমি সুন্দরভাবে করার ইচ্ছা করছি।’ 
হিন্দুস্তান টাইমস
