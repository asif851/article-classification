
প্রবাদপ্রতিম সংগীতশিল্পী কিশোর কুমারকে ভারতের সর্বোচ্চ রাষ্ট্রীয় সম্মান ‘ভারতরত্ন’ দেওয়ার দাবি নিয়ে এবার কলকাতা থেকে বের হচ্ছে ‘কিশোর রথ’। এই রথ দিল্লিতে গিয়ে ভারতের রাষ্ট্রপতি, প্রধানমন্ত্রী ও কেন্দ্রীয় তথ্য ও সংস্কৃতিমন্ত্রীর কাছে ‘ভারতরত্ন’ দেওয়ার দাবি জানাবে। এই উদ্যোগ নিয়েছে পশ্চিমবঙ্গের হাওড়ার সালকিয়ার ‘কিশোর কুমার মেমোরিয়াল কালচারাল অ্যাসোসিয়েশন’। এই অ্যাসোসিয়েশনের অন্যতম কর্মকর্তা রাজ্যের দুই মন্ত্রী অরূপ রায় ও লক্ষ্মীরতন শুক্লা। এই দাবি জোরালো করার জন্য কিশোর কুমারের জনপ্রিয় ৩০টি হিন্দি গানের বাংলা অনুবাদের দুটি অ্যালবাম বের হবে।
কিশোর কুমারকে ‘ভারতরত্ন’ দেওয়ার দাবি নিয়ে এই ‘কিশোর রথ’ কলকাতার ধর্মতলা থেকে বের হবে আগামী ৮ নভেম্বর। কলকাতা থেকে এই রথ বেরিয়ে ভারতের ২০টি রাজ্য ঘুরে ২৫ নভেম্বর পৌঁছাবে দিল্লির যন্তরমন্তরে। এখানেই কিশোর-ভক্তরা ‘ভারতরত্ন’ দেওয়ার দাবিতে অবস্থানে বসবেন। পাশাপাশি চলবে ‘ভারতরত্ন’ দেওয়ার দাবিতে স্বাক্ষর অভিযান। এই স্বাক্ষরসংবলিত স্মারকলিপিটি তুলে দেওয়া হবে রাষ্ট্রপতি, প্রধানমন্ত্রী ও সংস্কৃতিমন্ত্রীর হাতে।
এই রথ কলকাতা থেকে দিল্লি যাওয়ার পথে মধ্যপ্রদেশের কিশোর কুমারের জন্মভিটে খান্ডোয়ায় যাবে। সেখানে তারা কিশোর কুমারের জন্মভিটা দেখবে। কিশোর কুমারের বাড়িটি মধ্যপ্রদেশ সরকার হেরিটেজ বাড়ি হিসেবে ঘোষণা করেছে। এখানে কিশোর-ভক্তরা মধ্যপ্রদেশের মুখ্যমন্ত্রীর সঙ্গেও দেখা করবেন। কিশোর-স্মৃতিকে উপযুক্ত রক্ষণাবেক্ষণের দাবি জানাবেন তাঁরা।
এই রথযাত্রাকে সামনে রেখে বের করা হবে কিশোর কুমারের জনপ্রিয় ৩০টি হিন্দি গানের বাংলা অনুবাদে দুটি অ্যালবাম। এটি বের করবে কলকাতার রাগা মিউজিক। এই অ্যালবামে গান গাইবেন কুমার শানু, অভিজিৎ, শান, বিনোদ রাঠোর, গৌতম ঘোষ, তরুণ সরকার, কিশোরপুত্র অমিত কুমার, অমিত গঙ্গোপাধ্যায়, সংযুক্তা দে এবং মন্ত্রী লক্ষ্মীরতন শুক্লা। গানগুলো বাংলায় অনুবাদ করেছেন গীতিকার-সুরকার তপন কুমার দেবনাথ।
কিশোর কুমারের জন্ম ভারতের মধ্যপ্রদেশের খান্ডোয়ায় ১৯২৯ সালের ৪ আগস্ট। মৃত্যু মুম্বাইতে ১৯৮৭ সালের ১৩ অক্টোবর।
