
বাংলাদেশের মুক্তিযুদ্ধের বহু অজানা ইতিহাসের সরব সাক্ষী লন্ডন। স্বাধীনতা সংগ্রামের প্রস্তুতিপর্ব থেকে মুক্তিযুদ্ধকালীন দীর্ঘ নয় মাস বিলেতের প্রতিটি শহরে বিলেত প্রবাসী মুক্তিকামী বাঙালিরা জোরালো দাবি তুলেছেন স্বাধীন বাংলাদেশের সমর্থনে। দূর পরবাসে থেকেও বহু মুক্তিকামী বাঙালি ও অবাঙালি নাগরিক বাংলাদেশের স্বাধীনতার পক্ষে কাঁপিয়েছেন বিলেতের রাজপথ। প্রবাসে মুক্তিযুদ্ধের প্রস্তুতিপর্বের বিক্ষুব্ধ, প্রতিবাদী দিনলিপি থেকে লন্ডন হয়ে জাতির পিতা বঙ্গবন্ধু শেখ মুজিবুর রহমানের স্বদেশ প্রত্যাবর্তন—পুরো সময়কাল নিয়ে আলোকচিত্র ও ঐতিহাসিক স্মারক প্রদর্শনী ‘লন্ডন ১৯৭১’।
‘প্রজেক্ট লন্ডন ১৯৭১’-এর প্রথম আয়োজন এটি। ভিনদেশে আগুনঝরা দিনের অনন্য দলিল সেই সব আলোকচিত্রগুলো নিয়ে প্রদর্শনীটি শুরু হবে কাল বৃহস্পতিবার, শিল্পকলা একাডেমির জাতীয় চিত্রশালায়। আয়োজক সংগঠনের উদ্যোক্তা ও সমন্বয়কারী উজ্জ্বল দাশ প্রথম আলোকে জানান, জাতীয় চিত্রশালার ৫ম প্রদর্শনী কক্ষে বৃহস্পতিবার বিকেলে সাড়ে ৪টায় তিন দিনব্যাপী আলোকচিত্র প্রদর্শনীর উদ্বোধন করবেন সংস্কৃতিমন্ত্রী আসাদুজ্জামান নূর।প্রদর্শনীর আনুষ্ঠানিক উদ্বোধনের পরে বিকেল সাড়ে ৫টায় শুরু হবে ‘লন্ডন ১৯৭১-ভিনদেশে বাঙালির গৌরবগাথা’ শীর্ষক আলোচনা। এতে প্রধান অতিথি থাকবেন অর্থমন্ত্রী আবুল মাল আবদুল মুহিত। বিশেষ অতিথি থাকবেন পররাষ্ট্র মন্ত্রণালয়ের প্রতিমন্ত্রী শাহারিয়ার আলম। আলোচনা করবেন সাবেক পররাষ্ট্রসচিব, ৭১ সালে লন্ডনে স্থাপিত বাংলাদেশ কূটনৈতিক মিশনের দ্বিতীয় সচিব মহিউদ্দিন আহমদ ও বঙ্গবন্ধু শেখ মুজিব মেডিকেল বিশ্ববিদ্যালয়ের শিক্ষক, শহীদ সন্তান নুজহাত চৌধুরী।প্রদর্শনীটি চলবে ২০ আগস্ট পর্যন্ত। প্রতিদিন বেলা ৩টা থেকে ৮টা পর্যন্ত খোলা থাকবে গ্যালারি।
