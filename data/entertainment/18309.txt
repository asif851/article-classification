
এর আগে ‘শুটআউট অ্যাট ওয়াড়ালা’ ছবিতে ‘লায়লা’ নামের একটি আইটেম গানে নেচেছিলেন সানি লিওন। এবার শাহরুখ খানের জন্য আবারও ‘লায়লা’ হচ্ছেন বলিউডের এ সময়ে আলোচিত-সমালোচিত এ অভিনেত্রী। শাহরুখের নতুন ছবি ‘রাইস’-এ সানি লিওনকে দেখা যাবে ৮০ দশকের ছবি ‘কোরবানি’র জনপ্রিয় গান ‘লায়লা ও লায়লা’ গানের সঙ্গে নাচতে।
বলিউড ‘বাদশা’ শাহরুখ খান বর্তমানে ‘রাইস’ ছবির শুটিংয়ে ব্যস্ত। এ ছবিতে তাঁর বিপরীতে অভিনয় করছেন পাকিস্তানের অভিনেত্রী মাহিরা। এখন ‘রাইস’ ছবির শিল্পী তালিকায় যুক্ত হলো সানি লিওনের নামও। ভারতীয় সংবাদমাধ্যম ‘মুম্বাই মিরর’-কে একটি সূত্র জানিয়েছে, আগামী মাসে ‘লায়লা ও লায়লা’ গানের শুটিংয়ে সানি লিওন ও শাহরুখ খান অংশ নেবেন। একটানা দুই দিন চলবে সানি ও শাহরুখের শুটিং।১৯৮০ সালে মুক্তি পাওয়া ‘কোরবানি’ ছবির ‘লায়লা ও লায়লা’ গানে দেখা গিয়েছিল জিনাত আমানকে। জানা গেছে, নতুন গানে জিনাত আমানের মতো সাজ পোশাকে দেখা যাবে সানি লিওনকে।‘রাইস’ ছবির প্রযোজক রিতেশ সিধওয়ানি ও ফারহান আখতার এরই মধ্যে ১৯৮০ সালে তৈরি মূল গানটির শিল্পী ও সুরকারের কাছ থেকে গানটি ব্যবহারের অনুমতি নিয়েছেন। এখন শুধু শুটিংয়ের অপেক্ষা, এরপর বড়পর্দায় শাহরুখ খান ও সানি লিওনের রসায়ন দেখার অপেক্ষা। বলিউড লাইফ।
