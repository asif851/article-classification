
বহুদিন ধরে বদরুল আনাম সৌদ ছোট পর্দায় কাজ করছেন। লক্ষ্য ছিল একদিন বড় পর্দায় কাজ করবেন। এবার তাঁর সে স্বপ্ন পূরণ হতে যাচ্ছে। ২০১৫-১৬ অর্থবছরে ‘গহিন বালুচর’ ছবির জন্য সরকারি অনুদান পাচ্ছেন তিনি। পরিচালনার পাশাপাশি ‘গহিন বালুচর’-এর চিত্রনাট্য ও প্রযোজনাও করবেন বদরুল আনাম সৌদ।অনুদান পাওয়ার পর তাঁকে অভিনন্দন জানিয়েছেন স্ত্রী সুবর্ণা মুস্তাফা। ফেসবুকে অভিনয়শিল্পী সুবর্ণা মুস্তাফা লিখেছেন, ‘অভিনন্দন বদরুল আনাম সৌদ। টেলিভিশনে তুমি এরই মধ্যে তোমার যোগ্যতার প্রমাণ দিয়েছ। এবার সময় এসেছে রুপালি পর্দায় জাদু দেখানোর। অনেক আগেই আমি আমাদের পরিবার ও বন্ধুদের বলেছিলাম যে তুমি আমাদের গর্বিত করবে।’ফেসবুকে সুবর্ণার দেওয়া ফেসবুক স্ট্যাটাসে মন্তব্য করে সৌদকে অভিনন্দন জানিয়েছেন অভিনয় ও সংগীতজগতের অনেক তারকা। এঁদের মধ্যে আছেন সারা যাকের, উত্তম গুহ, মিতা রহমান, বিজরী বরকতুল্লাহ, রুনা খান, জয়শ্রী কর জয়া, সাজু খাদেম, রওনক হাসান, শ্রিয়া সর্বজয়া, তারিন, ইশরাত নিশাত, অনিমেষ আইচ, মৌসুমী নাগ, ইরেশ যাকের, শারমীন শিলা, জাহিদ হোসেন শোভন, হাসান মাসুদ, মানস চৌধুরী, নাদিয়া আহমেদ, এজাজ মুন্না, নাজনীন শামীমা, হাসান আবিদুর রেজা জুয়েল, সানবীমসহ আরও অনেকে।২০১৫-১৬ অর্থবছরে সাতটি চলচ্চিত্র পেল সরকারি অনুদান। ১৪ জুন এক প্রজ্ঞাপন জারির মাধ্যমে মনোনীত সাতটি ছবির আটজন নির্মাতাকে বিষয়টি জানানো হয়েছে। মুহাম্মদ জাফর ইকবালের উপন্যাস অবলম্বনে ‘আঁখি ও তার বন্ধুরা’ নামের শিশুদের ছবিটি পরিচালনা করবেন মোরশেদুল ইসলাম। কামার আহমাদ সাইমন ও সারা আফরীন প্রযোজিত ‘শঙ্খধ্বনি’ পরিচালনা করবেন সাইমন নিজেই। হ‌ুমায়ূন আহমেদের ‘দেবী’ উপন্যাস অবলম্বনে একটি ছবি পরিচালনা করবেন মাকসুদ হোসাইন ও জয়া আহসান। কমল সরকারের চিত্রনাট্যে ‘বৃদ্ধাশ্রম’ ছবিটি পরিচালনা করবেন স্বপন চৌধুরী। তুষার আবদুল্লাহ ও পান্থ প্রসাদের লেখা ‘সাবিত্রী’ পরিচালনা করবেন পান্থ প্রসাদ। প্রামাণ্যচিত্র হিসেবে অনুদান পাচ্ছে ‘বধ্যভূমিতে এক দিন’। এর চিত্রনাট্য ও পরিচালনায় থাকছেন কাওসার চৌধুরী।
