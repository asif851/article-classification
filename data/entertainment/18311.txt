
এবিসিডি থ্রি-তে সালমান খান অভিনয় করতে যাচ্ছেন বলে জোর গুঞ্জন শোনা যাচ্ছে। আর তাঁর নায়িকা হিসেবে দেখা যাবে জ্যাকুলিন ফার্নান্দেজকে। এবিসিডি ফ্র্যাঞ্চাইজি বলিউডের খুবই সফল ড্যান্স ড্রামা।
এবিসিডি টু-তে দেখা গিয়েছিল বরুণ ধাওয়ান ও শ্রদ্ধা কাপুরকে। ‘কিক’ ছবির পর সল্লু-জ্যাকুলিনকে আবার একসঙ্গে দেখা যাবে বলে জোর গুজব বিটাউনে। এক সূত্রে জানা গেছে, ‘টাইগার জিন্দা হ্যায়’ ছবির শুটিং শেষ হওয়ার পরই সালমান রেমো ফার্নান্দেজের এবিসিডির সিক্যুয়েলে কাজ শুরু করবেন। এদিকে জ্যাকুলিন এখন শহরের বাইরে। তবে শহর ছাড়ার আগে এবিসিডির চিত্রনাট্য শুনে গেছেন। চিত্রনাট্য বলিউড সুন্দরীর বেশ পছন্দ হয়েছে। মুম্বাই ফিরে তিনি রেমোর সঙ্গে কথা চূড়ান্ত করবেন বলে জানা গেছে।
তবে সবচেয়ে অবাক হওয়ার বিষয়, বলিউডের সুলতানের নাচিয়ে হিসেবে খুব একটা সুনাম নেই। তবুও নাচভিত্তিক এ সিনেমায় তাঁকে নির্বাচন করা হয়েছে। সূত্রের খবর অনুযায়ী, ১৩ বছরের কন্যার বাবার ভূমিকায় দেখা যাবে বলিউডের সুপারস্টারকে। এবিসিডি থ্রিতে দুর্দান্ত নাচ ছাড়াও দেখা যাবে বাবা-মেয়ের আবেগভরা সম্পর্ক। আর এ ছবিতে জ্যাকুলিনকে দেখা যাবে নাচের শিক্ষকের চরিত্রে।
রেমোর ‘এবিসিডি টু’ ছবিটি ১০০ কোটি টাকার বেশি ব্যবসা করেছিল। সালমান এ ছবিতে কাজ করলে তাঁর আর জ্যাকুলিনের রসায়ন নিশ্চয় আরও বাজিমাত করবে। সম্ভবত আগামী বছরে ঈদে ‘এবিসিডি থ্রি’ মুক্তি পাবে।
 
