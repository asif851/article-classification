
জাজ মাল্টিমিডিয়া থেকে নির্মিত ‘দেশা: দ্য লিডার’ ছবিটি মুক্তির পর আলোচনায় আসেন এ ছবির নায়ক শিপন। এর পরপরই অভিনয়, নাচ, মারপিটের ওপর ছয় মাসের একটি কোর্স করার জন্য জাজ থেকে তাঁকে ভারতে পাঠানো হয়েছিল। কথা ছিল, কোর্স শেষ করে জাজ-এর পরবর্তী প্রযোজনা ‘নিয়তি’, ‘পুলিশগিরি’, ‘হিরো ৪২০’ ও ‘প্রহরী’সহ একাধিক ছবিতে কাজ করবেন তিনি। কিন্তু কোর্স শেষ করে ফিরে আসার প্রায় বছর পে​রিয়ে গেলেও জাজের কোনো ছবিতেই অভিনয়ের জন্য চুক্তিবদ্ধ হওয়ার সুযোগ হয়নি শিপনের।শিপন জানিয়েছেন, বরং যে সব ছবিতে কাজের কথা ছিল; এরই মধ্যে সেসব ছবির কাজ শুরু হয়ে গেছে। তাহলে কেন জাজের এসব প্রযোজনায় কাজ করতে পারলেন না তিনি?এ প্রসঙ্গে শিপন বলেছেন, ‘গত সাড়ে তিন বছর ধরে জাজ মাল্টিমিডিয়া যেভাবে কাজ করতে বলেছে, ঠিক সেভাবেই কাজ করে আসছি। জাজের সঙ্গে থেকে বাইরের ছবিতে কাজ করা যাবে না— এ শর্ত মেনেই বাইরের কোনো ছবিতে এত দিনে কাজ করিনি। ভারত থেকে ট্রেনিং করে আসারও প্রায় এক বছর হয়ে গেল। কিন্তু তাঁদের কোনো ছবির জন্যই আমাকে ডাকা হয়নি, হচ্ছে না। উল্টো যে সব ছবিতে আমার কাজ করার কথা ছিল সে ছবিগুলোর কাজ আমাকে ছাড়াই শুরু হয়ে গেছে।’কিন্তু এ ব্যাপারে জাজ মাল্টিমিডিয়ার পক্ষ থেকে তাঁর সঙ্গে কোনো যোগাযোগই করা হয়নি? শিপনের বক্তব্য, ‘যোগাযোগ হয়েছে। তাঁরা আমাকে জানিয়েছেন, ‘আমার নাকি কাজে উৎসাহ কম।’
শিপন বলেন, ‘এটা কোনো কথা হলো? আমি ভারত থেকে সফলভাবে কোর্স শেষ করে এসেছি। প্রায় এক বছর ধরে বসে আছি। অথচ আমাকে ডাকা হচ্ছে না।’এ প্রসঙ্গে জানতে চাইলে জাজ মাল্টিমিডিয়ার কর্ণধার আবদুল আজিজ মুঠোফোনে শিপনের অভিনয় নিয়ে কোনো অভিযোগ না তুললেও, তাঁর শরীর ঠিক রাখা নিয়ে কথা তুলেছেন। তিনি বলেন, ‘একজন নায়কের যে ধরনের শরীরের গড়ন দরকার, সেই গড়নটা শিপনের এখন নেই। তাঁকে ব্যায়াম করে শরীর ঠিক করার জন্য বারবার বলা সত্ত্বেও সে কাজটি তিনি করেননি।’ তিনি আরও বলেন, ‘আমার কাছে মনে হয়েছে, কাজে তাঁর আগ্রহই কম।’তবে জাজের এই কর্ণধার জানিয়েছেন, শরীর ঠিকঠাক করে আসলে আবারও তাঁকে কাজের সুযোগ দেওয়া হবে।’এদিকে; শিপন জানিয়েছেন, দীর্ঘদিন অপেক্ষা করার পর জাজ মাল্টিমিডিয়ার ব্যানারে কোনো কাজ না হওয়াতে বাইরের প্রযোজনা প্রতিষ্ঠানের সঙ্গে কাজ করতে যাচ্ছেন ঢাকাই চলচ্চিত্রের নতুন প্রজন্মের এই নায়ক।
