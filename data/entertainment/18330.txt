
সঞ্জয় লীলা বানসালির ‘পদ্মাবতী’ ছবি নিয়ে বিতর্কের রেশ কাটতে না কাটতেই এসেছে নতুন খবর। চিতোরের রানি পদ্মাবতী বা পদ্মিনীকে নিয়ে আরেকটি ছবি নির্মাণের ঘোষণা দিয়েছেন অশোক শেখর নামের এক নির্মাতা। তাঁর ছবির নাম ‘ম্যায় হুঁ পদ্মাবতী’। ছবির শুটিং শুরু হবে শিগগিরই।
পরিচালক ও প্রযোজক সঞ্জয় লীলা বানসালির বহুল প্রতীক্ষিত ছবি ‘পদ্মাবতী’। এই ছবির পেছনে রয়েছে তাঁর অনেক দিনের গবেষণা আর অক্লান্ত পরিশ্রম। কিন্তু শুরু থেকেই ছবিটি নিয়ে নানা জটিলতায় পড়েছেন এই পরিচালক। ভারতীয় কয়েকটি রাজনৈতিক সংগঠন এই ছবির ঘোর বিরোধিতা করছে। তাঁদের দাবি, এখানে রানি পদ্মাবতীর সম্মানহানি করা হয়েছে। বানসালির বিরুদ্ধে ইতিহাস বিকৃতির অভিযোগ এনেছেন কয়েকজন। এমনকি ছবির প্রধান চরিত্রে অভিনয় করা দীপিকা পাড়ুকোনের মাথা ও জিহ্বা কেটে নেওয়ার হুমকি দেওয়া হয়।  বানসালির ছবিটি মুক্তির আগেই যে বিতর্কের জন্ম দিয়েছে, তা এড়াতেই নাকি ‘ম্যায় হুঁ পদ্মাবতী’র গল্প লিখছেন রাজস্থানের একজন লেখক। নতুন এই ছবির প্রযোজক জানিয়েছেন, ছবির গল্প লেখার জন্য রাজস্থানের স্থানীয় লোকজনের সঙ্গে কথা বলে তথ্য সংগ্রহ করা হয়েছে। অশোক শেখর আরও জানান, তাঁর ছবিতে মূল চরিত্রে দেখা যাবে কয়েকজন নবাগতকে। আর ছবিটি মুক্তি দেওয়া হবে হিন্দি ও রাজস্থানের আঞ্চলিক ভাষায়।
সঞ্জয় লীলা বানসালির ‘পদ্মাবতী’ সহজেই চলচ্চিত্র সেন্সর বোর্ডের ছাড়পত্র পাচ্ছে বলে মনে হয় না। কারণ, এ সপ্তাহে ছবিটি দেখার পরিকল্পনা স্থগিত করেছে ভারতের সেন্ট্রাল বোর্ড অব ফিল্ম সার্টিফিকেশন (সিবিএফসি)। এ বিষয়ে তারা বিশেষজ্ঞদের হস্তক্ষেপ কামনা করছে। ‘পদ্মাবতী’ সিনেমায় দীপিকা পাড়ুকোন ছাড়া আরও অভিনয় করেছেন রণবীর সিং, শহীদ কাপুর ও অদিতি রাও হায়দারি। টাইমস অব ইন্ডিয়া
