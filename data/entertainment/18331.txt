
তিন বছর পর বিজ্ঞাপনচিত্রে অভিনয় করেছেন অভিনেত্রী তারিন। বিজ্ঞাপনচিত্র নিয়ে তারিনের রয়েছে নিজস্ব কিছু ভাবনা।কথা প্রসঙ্গে তারিন বলেন, ‘অনেক বিজ্ঞাপনচিত্রেরই প্রস্তাব পাই। কিন্তু আমি সে কাজটাই করি, যে পণ্যের ব্যাপারে আমার নিজের ইতিবাচক ধারণা আছে।’ তিনি বলেন, ‘আমি তবেই সেই পণ্য নিয়ে দর্শকদের সামনে আসি। এবার যে বিজ্ঞাপনচিত্রের কাজ করেছি, এটি হাতিল ফার্নিচারের। আমার বাসায় এই প্রতিষ্ঠানের আসবাব রয়েছে। এর মানের ব্যাপারেও আমরা ভরসা রয়েছে। তা ছাড়া, প্রতিষ্ঠানটির যথেষ্ট সুনাম রয়েছে। তাই এ কাজটি করেছি।’এরই মধ্যে শুটিং শেষ হয়েছে বিজ্ঞাপনচিত্রটির। এটি পরিচালনা করেছেন শঙ্কু দাশগুপ্ত আর ক্যামেরায় ছিলেন যোগিন্দ্র পাণ্ডে।তারিন জানিয়েছেন, পুরো শুটিংটিই ঢাকায় হয়েছে।বিজ্ঞাপনচিত্রে কাজ করা ব্যাপারে তারিন আরও বলেন, ‘নাটকের গল্প তো বড় সময় ধরে হয়। কিন্তু বিজ্ঞাপনচিত্রে মাত্র কয়েক সেকেন্ডের মধ্যেই পুরো ব্যাপারটি তুলে ধরতে হয়। এর মধ্যে অন্যরকম এক মজা আছে।’তারিন এখন ব্যস্ত নাটকের কাজ নিয়ে। এনটিভিতে এখন প্রচারিত হচ্ছে দীপঙ্কর দীপনের ‘গ্র্যান্ড মাস্টার আর এটিএন বাংলায় বিবিসি প্রযোজিত ‘উজান গাঙের নাইয়া’। প্রথম নাটকটির শুটিং শেষ আর পরের নাটকটির ষষ্ঠ পর্ব থেকে দেখা যাবে তাঁকে। পাশাপাশি তিনি এক ঘণ্টার নাটকের কাজও করছেন।
