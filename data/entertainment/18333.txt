
মার্কিন পপ গায়িকা বিয়ন্স নোলসের অন্ধভক্ত ১৩ বছর বয়সী দৃষ্টিপ্রতিবন্ধী কিশোরী সোফি কটকিস। সোফি যে শুধু চোখে দেখে না তা নয়, সেরেব্রাল পালসি রোগের কারণে শরীরের অঙ্গপ্রত্যঙ্গ ঠিকমতো নাড়াতেও পারে না। সম্প্রতি মঞ্চ পরিবেশনার সময় সোফির সঙ্গে কণ্ঠ মিলিয়ে ছোট্ট ভক্তটিকে স্মরণীয় এক মুহূর্ত উপহার দিয়েছেন বিয়ন্স। সম্প্রতি অস্ট্রেলিয়ায় আয়োজিত একটি কনসার্টে গান গাওয়ার সময় দর্শকদের ভিড়ে সোফিকে দেখে তার দিকে এগিয়ে যান বিয়ন্স। সোফির গালে চুমু দিয়ে দর্শকদের উদ্দেশে বিয়ন্স বলেন, ‘আজ এখানে চমত্কার একটি মেয়েকে পেয়েছি আমরা।’ এরপর সোফিকে তিনি বলেন, ‘সুন্দরী, সবাইকে তোমার নামটি বলে দাও।’ তখন একগাল হেসে নিজের নামটি জানিয়ে দেয় ছোট্ট সোফি।
এরপর সোফিকে উত্সর্গ করে ‘ইররিপ্লেসেবল’ গানটি গেয়ে শোনান বিয়ন্স। বিয়ন্সের সহায়তায় তাঁর সঙ্গে গানটিতে কণ্ঠ মেলায় সোফি। সম্প্রতি এক খবরে এমনটিই জানিয়েছে যুক্তরাজ্যের ডেইলিমেইল পত্রিকা।
এ প্রসঙ্গে সোফির বড় বোন এলি জানিয়েছেন, ‘সোফির সবচেয়ে প্রিয় কণ্ঠশিল্পী বিয়ন্স। সে ভাবতেই পারেনি পছন্দের শিল্পীর সঙ্গে সে গান গাওয়ার সুযোগ পাবে। অসাধারণ মুহূর্তটি ধরা দেওয়ার পর থেকে আনন্দে তার পা যেন মাটিতেই পড়ছে না।’   

