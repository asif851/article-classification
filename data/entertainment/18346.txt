
রক্তাক্ত উন্মুক্ত পিঠের একটা শরীর! কে যেন নিখোঁজ! তাই নিয়ে ভীষণ চিন্তিত আবীর চট্টোপাধ্যায় ও প্রিয়াংকা সরকার। আবীরকে উদাস দৃষ্টিতে কোয়েল বলছেন, ‘সিনেমাতে যা দেখো, তা সত্যি হয় না কিন্তু।’ চূর্ণী গঙ্গোপাধ্যায়ই-বা কেন বলছেন, ‘জীবন সিনেমার চেয়েও নাটকীয়।’ সেলুলয়েডে এ কোন জীবনের গল্প বলতে চেয়েছেন পরিচালক কৌশিক গাঙ্গুলী?
একাধারে পরিচালক, অভিনেতা, চিত্রনাট্যকার কৌশিক গাঙ্গুলী বলছেন, ‘ছায়া ও ছবি’ নির্মল প্রেমের গল্প। কিন্তু গত শুক্রবার ইউটিউবে মুক্তিপ্রাপ্ত সিনেমাটির ট্রেলার বলছে, এ শুধুই প্রেমের গল্প নয়, যেখানে রয়েছেন এক নায়িকা; তার আড়ালে সাধারণ একটি মেয়ে ঘুরপাক খাচ্ছে তার বর্তমান এবং ফেলে আসা ভালোবাসা ও ভালো লাগা নিয়ে। রয়েছে গ্ল্যামার, রাজনীতি, প্রতিহিংসা, সর্বোপরি ক্যামেরার মধ্যে ক্যামেরার কাহিনি। কৌশিক গাঙ্গুলীর ভাষায়, ‘সিনেমার মধ্যে একটি সিনেমা।’ তবে প্রেক্ষাপট ফিল্ম ইন্ডাস্ট্রি। ছবির পরিচালনা, গল্প ও চিত্রনাট্যও তাঁর।
কোয়েল মল্লিকের সর্বশেষ ছবি ছিল ২০১৫ সালে মুক্তিপ্রাপ্ত ‘বেশ করেছি প্রেম করেছি’। কৌশিক গাঙ্গুলীর ‘ছায়া ও ছবি’ দিয়ে প্রায় দুই বছর পর টলিউডের রুপালি পর্দায় ফিরছেন তিনি। এ সিনেমায় কোয়েল বাণিজ্যিক ছবির প্রতিষ্ঠিত নায়িকা ও আবীর নায়ক। ট্যুর গাইডের চরিত্রে ঋত্বিক চক্রবর্তী। পার্শ্বচরিত্রদের মধ্যে আরও আছেন চূর্ণী গঙ্গোপাধ্যায় ও বরুণ চন্দ।
‘ছায়া ও ছবি’তে বরুণ একজন প্রযোজক। তাঁর মেয়ে চূর্ণী গঙ্গোপাধ্যায়। দুজনেরই বসবাস বিদেশে। চূর্ণী একটি ছবি বানাবেন, এ জন্য বাবা-মেয়ে দেশে ফিরে আসেন। ছবির কাহিনি নিয়ে এর আগে কৌশিক গাঙ্গুলী বলেছিলেন, ‍‍‘একটা নির্মল প্রেমের গল্প বলবে। কোনো রকম পুরস্কারের জন্য এ ছবি বানাচ্ছি না। যেমন “বাস্তু-শাপ”ও কোনো রকম পুরস্কারের কথা মাথায় রেখে বানাইনি। একটা উদাহরণ দিই, ধরুন সারগামের গা আর মা, এ দুটোর মধ্যে কিন্তু অনেক রকম স্তর থাকে। ঠিক তেমন, এ প্রেমের গল্পে সেই সব স্তরই ছুঁয়ে দেখার চেষ্টা করব। এ ছবিতে সম্পর্কের পরিণতবোধের অনেক জায়গা আছে। অনেক অনুভূতি রয়েছে, যা ফুটিয়ে তোলার চেষ্টা করব “ছায়া ও ছবি”র পর্দায়।’
২০১০ সালে ‘আরেকটি প্রেমের গল্প’ দিয়ে পরিচালক হিসেবে আত্মপ্রকাশ করা কৌশিক গাঙ্গুলীর সিনেমায় থাকে নানা ধরনের বিষয়বস্তু। ‘ছোটদের ছবি’, ‘শব্দ’, ‘বাস্তু-শাপ’ এর অকাট্য প্রমাণ। ‘ছায়া ও ছবি’তেও থাকছে সে ধরনের বিষয়বস্তু, যেখানে সিনেমার ভেতরকার গল্পে থাকছে পরিচালকের ব্যক্তিগত ছোঁয়া ও ভাবনার প্রতিফলন। কৌশিক গাঙ্গুলী বাংলা সিনেমায় নতুন এক চমক নিয়ে এসেছেন। তাঁর প্রায় প্রতিটি ছবি মুগ্ধ করে গল্পপিয়াসি দর্শকদের। এবার আরও বড় চমকের আভাস মিলছে ট্রেলারে।
ছবিটি মুক্তি পাবে ২৫ আগস্ট।
ট্রেলার দেখুন

