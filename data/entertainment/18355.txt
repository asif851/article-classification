
অর্থহীন ব্যান্ডের সঙ্গে ছিন্ন হয়েছে দীর্ঘ ১২ বছরের সম্পর্ক, সে-ও তো মাস তিনেক হলো। রাফা এখন পথ চলছেন একাই। এবার একক অ্যালবাম মুক্তি দেওয়ার পালা। রাজধানীর কারওয়ান বাজারে এবিসি রেডিও এফএম ৮৯.২-এর ক্যানটিনে আড্ডার ফাঁকে সংগীতশিল্পী রাফা জানালেন, তাঁর প্রথম একক অ্যালবামের নাম হবে ভার্গ।এ মাসের মধ্যেই রাফার নিজের ওয়েবসাইট ‘অ্যাভয়েডরাফা ডটকম’-এ ১১টি গানের এই অ্যালবাম মুক্তি দেওয়া হবে। সিডি আকারে মুক্তির বিষয়ে বিস্তারিত তথ্য ওয়েবসাইটেই জানিয়ে দেবেন তিনি। সিডিতে এই ১১টি ছাড়াও থাকবে আরও ১২ থেকে ১৪টি গান।অ্যালবামটি সম্পর্কে বলতে গিয়ে রাফা জানালেন, অনেক ধরনের গান থাকবে এতে। থাকবে ভিন্ন আঙ্গিকে ফকির লালন সাঁইয়ের গানও। তবে রাফার নিজের লেখা গানই বেশি। রাফা বলেন, ‘গত সাত বছরে মুক্তি না পাওয়া গানগুলো নিয়ে আরও কাজ করে এবার একসঙ্গে মুক্তি দেওয়ার চেষ্টা করেছি। অনলাইন পেমেন্টের ঝামেলা এড়াতে বিনা মূল্যে ওয়েবসাইটে মুক্তি দিচ্ছি গানগুলো।’
