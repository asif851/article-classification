
প্রথমে যখন চরিত্রটি করতে বলা হয়েছিল, রাজি হননি মেহ্‌জাবীন। তাঁর মনে হয়েছিল, গ্রামের এক সাপুড়ে সর্দারের মেয়ের লুকে মানাবে না তাঁকে। তা ছাড়া ‘মহুয়া’ বিখ্যাত একটা চরিত্র। ঠিকভাবে করতে পারবেন কি না, তা নিয়েও ছিল সন্দেহ। কিন্তু শেষ পর্যন্ত তিনি কাজটি করলেন। ময়মনসিংহের ‘মহুয়া সুন্দরী’ গীতিকা অবলম্বনে ‘সোনার বরন কন্যা’ নাটকে ‘মহুয়া’ চরিত্রটিতে অভিনয় করেছেন সাবেক এই লাক্স তারকা। সম্প্রতি পুবাইলের বিভিন্ন লোকেশনে শুটিং শেষ হয়েছে নাটকটির।এ ব্যাপারে মেহ্‌জাবীন বলেন, ‘মহুয়া চরিত্রটি জেনে-বুঝেই করা উচিত। আগে এ ধরনের চরিত্রে কাজ করা হয়নি কখনো। চরিত্রটিতে আমাকে মানাবে কি না, তা-ও একটা বিষয় ছিল। তাই প্রথমে কাজটি করতে রাজি হইনি। পরে পরিচালকের একান্ত চেষ্টায় কাজটি ওঠাতে পেরেছি।’ তিনি আরও বলেন, ‘চরিত্রটি করার আগে মেকআপে আমার চেহারাকে শ্যামলা করা হয়েছে। শুটিংয়ে সত্যি সত্যি সাপ আনা হয়েছিল। মহুয়া সাপুড়ে সর্দারের মেয়ে। পোশাকেও তাদের আলাদা একটা আঙ্গিক আছে, সেই কস্টিউমেই অভিনয় করেছি।’‘মহুয়া’ চরিত্রটি করার আগে নিজেকে কীভাবে প্রস্তুত করেছেন? ছোট পর্দার এই তারকা বলেন, ‘গীতিকাটি সম্পর্কে তো আগেই জানা ছিল। তা ছাড়া চিত্রনাট্যটি অনেকবার পড়ে চরিত্রটি বোঝার চেষ্টা করেছি। কাজটি করার আগে সাপুড়ে কয়েকজন মেয়েকে আনা হয়েছিল লোকেশনে। কাছ থেকে তাঁদের জীবন, চালচলন বোঝার চেষ্টা করেছি।’মেহ্‌জাবীনের বিপরীতে এতে অভিনয় করেছেন তৌসিফ মাহবুব। নাট্যরূপ দিয়েছেন এস এ অপূর্ব। পরিচালক সাইদুর রাসেল বলেন, আগামী ঈদুল ফিতরে চ্যানেল আইতে এটি প্রচারিত হবে।
 
