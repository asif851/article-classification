
এ বছর ‘গুসি শান্তি পুরস্কার’ পেয়েছেন কৃষি উন্নয়ন ও গণমাধ্যম ব্যক্তিত্ব শাইখ সিরাজ। গতকাল বুধবার ফিলিপাইনের রাজধানী ম্যানিলায় ফিলিপিন্স ইন্টারন্যাশনাল কনভেনশন সেন্টারে শাইখ সিরাজের হাতে এই পুরস্কার তুলে দেন ম্যানিলাভিত্তিক দাতব্য প্রতিষ্ঠান গুসি ফাউন্ডেশনের চেয়ারম্যান ব্যারি এস গুসি। অনুষ্ঠানে ব্যারি গুসি ফাউন্ডেশনের পদস্থ কর্মকর্তারা সহ ২০টি দেশের পাঁচ হাজার অতিথি উপস্থিত ছিলেন। 
দ্বিতীয় বিশ্বযুদ্ধের অসামান্য বীর জেমেনিয়ানো জাভিয়ের গুসির নামে প্রবর্তিত এই পদক শাইখ সিরাজের পাশাপাশি এ বছর আরও পেয়েছেন কিরগিজস্তানের সাবেক প্রেসিডেন্ট আসকার আকায়েব, পর্তুগালের সাবেক প্রেসিডেন্ট আন্তোনিও ইয়েনেস, কম্বোডিয়ার প্রধানমন্ত্রীর ছেলে হুন মেনি, চীনের মানবাধিকার ব্যক্তিত্ব ড. হুয়াং জিয়েফু এবং ফিলিপাইনের অভিনেত্রী নোরা ওনর।পুরস্কার গ্রহণ করে শাইখ সিরাজ বলেন, ‘দারিদ্র্য মনের গভীরে লুকিয়ে থাকে, সেই দারিদ্র্য ধুয়ে ফেলতে হবে আত্মবিশ্বাস দিয়ে। আর এর জন্য প্রয়োজন শান্তিপূর্ণ সমাজব্যবস্থা। গণমাধ্যম শুধু বিনোদনের মাধ্যম নয়। এর মাধ্যমে ক্ষুধা দারিদ্র্য যেমন দূর করা যায়, একইভাবে সমাজে শান্তি ও সম্প্রীতি প্রতিষ্ঠা করা যায়। গণমাধ্যমের এই শক্তিকে কাজে লাগাতে হবে।’ তিনি স্বাধীনতা পরবর্তী ৪৪ বছরে বাংলাদেশের খাদ্য নিরাপত্তায় স্বয়ংসম্পূর্ণতা অর্জন এবং সামগ্রিক কৃষি উন্নয়নের ক্ষেত্রে সরকার, কৃষক, বিজ্ঞানী ও গণমাধ্যমের সম্মিলিত প্রচেষ্টার কথা উল্লেখ করেন। এদিকে, গুসি শান্তি পুরস্কারের উদ্যোক্তা ব্যারি এস গুসি বলেন, ‘দারিদ্র্য দূরীকরণ ও কৃষি উন্নয়নের জন্য শাইখ সিরাজের গণমাধ্যম-তৎপরতা এশিয়ার জন্য বড় উদাহরণ। গুসি শান্তি পুরস্কারের এই আন্তর্জাতিক স্বীকৃতি গোটা বিশ্বের সঙ্গে তাঁর কাজের এক সেতুবন্ধন গড়ে তুলবে।’ এর আগে, গত মঙ্গলবার এ বছর গুসি শান্তি পুরস্কারের জন্য মনোনীতদের ম্যানিলায় দেশটির জাতীয় বীর হুসে রিজালের স্মৃতিসৌধ রিজাল পার্কে রাষ্ট্রীয় সম্মাননা দেওয়া হয়। ওই দিন প্যাসিগ সিটি মেয়র ম্যারিবেল ইউসেবিওর দেওয়া এক সংবর্ধনা অনুষ্ঠানে যোগ দেন তাঁরা। সেখানে বিশ্ব শান্তির পক্ষে ঐকমত্য পোষণ করে স্বাক্ষর করেন। রাতে জমকালো এক অনুষ্ঠানে গুসি শান্তি পুরস্কার বিজয়ীদের আনুষ্ঠানিকভাবে পরিচয় করিয়ে দেওয়া হয়।
