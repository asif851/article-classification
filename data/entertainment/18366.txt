
গাইবান্ধায় সাঁওতাল জনগোষ্ঠীর ওপর সাম্প্রতিক হামলার পর গণমাধ্যম ও সংবাদপত্রগুলোতে যখন বিপুল আলোচনা-সমালোচনা হচ্ছে তখন যান্ত্রিক কোলাহলে আমি কর্মব্যস্ত। প্রথমদিকে আমার মনের দরজায় সংবাদগুলো কড়া নাড়লেও আমি শুনতে পাইনি। কিন্তু, হঠাৎ অভিমানে ভরা সাঁওতালগোষ্ঠীর কিছু পদক্ষেপ, কিছু সাহসী উক্তি আমার ক্লান্ত দুপুরের মিষ্টি ঘুমটা ভাঙিয়ে দিল। আমারও মনে হলো কিছু একটা করা দরকার।
ছোটবেলার আব্বুর টেবিলের ওপর রাখা একটা ডেস্ক ক্যালেন্ডারে শিল্পাচার্য জয়নুল আবদিনের আঁকা ‘সাঁওতাল দম্পতি’ চিত্রকর্মটির কথা মনে পড়ে গেল। অদ্ভুত সুন্দর দেহপল্লবের অধিকারী দুজন নারী-পুরুষ সামনের দিকে এগিয়ে যাচ্ছেন। তাঁদের হাঁটার ভঙ্গি, সোজা মেরুদণ্ড বলে দেয় তাঁদের কর্মঠ জীবনের, আত্মবিশ্বাসের কথা।
সেই আত্মবিশ্বাসের খানিকটা নিয়ে শুরু করলাম পরিচিতজনদের ফোন করা ও খুদে বার্তা পাঠানো। খুবই অল্পসংখ্যক মানুষকে আমি ব্যক্তিগতভাবে আহ্বান জানালাম সাঁওতালদের পাশে দাঁড়ানোর জন্য। প্রথম দিকে কিছুটা নিরাশ হলেও অনেকটা যেন সিনেমার ক্লাইমেক্সের মতোই এগিয়ে এলেন সবাই। তাঁদের সহযোগিতা আর পরামর্শ নিয়ে গত ২১ নভেম্বর রওনা দিই গাইবান্ধার পথে।
এটা আমার ও সঙ্গীদের জন্য এক অজানা গন্তব্য। প্রতিকূলও। আর সম্বল বলতে মাত্র তিন দিনে জোগাড় করা অর্থ। যা দিয়ে কেনা হয়েছে কম্বল, ত্রিপল, দড়ি। পথে পেলাম অনেক মানুষের ভালোবাসা। তাদের সহযোগিতায় পৌঁছে গেলাম অবহেলিত সাঁওতালপল্লিতে।
সাঁওতালদের ঘরের দরজায় পৌঁছালাম, দেখলাম ছবির মতো সুন্দর সেই আঙিনা। দেখলাম মাথাল পরা ওই সাঁওতাল পুরুষটিকে, মাথায় ঝুড়ি নেওয়া ওই সাঁওতাল নারীটিকে। কিন্তু দেখতে পেলাম না তাঁর খোঁপার ফুল, দেখলাম না বলিষ্ঠ পদচ্ছাপ। দেখলাম খোলা আকাশের নিচে শায়িত ক্ষুধার্ত, শীতার্ত, বঞ্চিত একেকজন মানুষ। ‘মাথাল পরা’ সাঁওতাল একজনকে দেখলাম, একটা গেঞ্জি আর শর্টস পরা। গেঞ্জিতে লেখা ‘Do me a favor and smile’। ঘরহারা, ভিটেহারা এই নিরক্ষর মানুষটি হয়তো জানেও না তার গায়ের কাপড়টাতে কী লেখা আছে। আমাদের মতো শিক্ষিত, সুশীল মানুষদের চোখে আঙুল দিয়ে মোটা দাগে দেখিয়ে দিল আমাদের সত্যিই কী করণীয়। সামান্য কিছু কম্বল, ত্রিপল আর দড়ি—এই পেয়েই সর্বস্ব হারানো মানুষগুলো যদি এভাবে প্রাণ খুলে হাসতে পারে। ওদের পৈতৃক ভিটেমাটি যদি ওদের ফিরিয়ে দেওয়া যায় তাহলে হাসিগুলো কেমন হবে? সেই অনুভূতি একবার ভাবুন।আমার এক প্রিয় বন্ধুর গলায় আমি প্রায়ই শুনতে চাইতাম একটা গান, ‘চল মিনি আসাম যাব, দেশে বড় দুঃখ রে...’; আমি জানি, আমার মতো আপনারাও চান না, আমাদের মিনিরা অভিমানে, লাঞ্ছনায় আমাদের ছেড়ে, এই মাটি ছেড়ে চলে যাক।আমরা আবারও ওদের কাছে যাওয়ার পরিকল্পনা করছি, ১৬ ডিসেম্বর! এবার সবার ভালোবাসা সঙ্গে নিয়ে যেতে চাই। আসুন না, সবাই মিলে একটু ভাবি, একটু চেষ্টা করি, এই বিজয় দিবসে, ওদের একটু হাসাতে! জাতি-ধর্ম-বর্ণনির্বিশেষে এক হয়ে একসঙ্গে বাঁচতে!লেখক: অভিনেত্রী
