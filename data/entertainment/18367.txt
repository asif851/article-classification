
ইদানীং যেসব ছবি নির্মিত হচ্ছে, এর বেশির ভাগই ব্যবসায়িকভাবে সফলতার মুখ দেখছে না। পাচ্ছে না দর্শকের মনও। পরিচালকেরাও ব্যর্থ হচ্ছেন প্রযোজকের লগ্নি করা টাকা ফেরত এনে দিতে। দিন দিন বাংলাদেশি ছবির দর্শকেরা হল-বিমুখ হয়ে পড়ছেন। আর এই পুরো বিষয়টি নিয়েই বিরক্ত বাংলাদেশি চলচ্চিত্রের জনপ্রিয় নায়ক রিয়াজ। পাশাপাশি তিনি চিন্তিতও। চলচ্চিত্রের এ ভগ্নদশা দেখে নিজেই সিনেমা নির্মাণের ব্যাপারে আগ্রহী হয়ে উঠেছেন। প্রথম আলোর সঙ্গে আলাপে এই অভিনেতা সম্প্রতি জানিয়েছেন তাঁর এই সুপ্ত ইচ্ছের কথা।রিয়াজ বলেছেন, ‘ছবি না চলার প্রধান দায় পরিচালকের। তিনি যদি ভালোভাবে ছবি নির্মাণ করতে ব্যর্থ হন, তাহলে তো দর্শক হল থেকে মুখ ফিরিয়ে নেবেই! এটাই স্বাভাবিক। আমাদের এই দেশে এখন যে কেউ চাইলেই তো সিনেমার পরিচালক হয়ে যাচ্ছেন। এঁদের বেশির ভাগেরই গল্প, অভিনয়, গান, সম্পাদনা, স্ক্রিপ্টিং, স্ক্রিনপ্লে সম্পর্কে ন্যূনতম কোনো জ্ঞান নেই। তাই ভাবছি, নিজেই ছবি পরিচালনা শুরু করব।’ তিনি বলেন, ‘চলচ্চিত্রে আমার যে অভিজ্ঞতা, তা দিয়ে এখন যেসব ছবি তৈরি হচ্ছে, তার চেয়ে অনেক ভালো মানের ছবি আমার পক্ষে বানানো সম্ভব। ভালো মনের পৃষ্ঠপোষক পেলে, তবে কাজটি শুরু করে দেওয়ার কথা ভাবছি।’রিয়াজ এ-ও বলেন, ‘দুই ঘণ্টা বিশ মিনিটের কিংবা তার চেয়ে কম-বেশি দৈর্ঘ্যের একটি সিনেমার কিন্তু আলাদা একটা ভাষা থাকে। পুরো ছবিটি শুরু থেকে শেষ পর্যন্ত একটা ছন্দে আবদ্ধ থাকে। আবহ সংগীত, সংগীতের মাধ্যমে তা সুন্দরভাবে ফুটিয়ে তোলা হয়। কিন্তু গল্প ও গান সম্পর্কে ভালো ধারণা না থাকার কারণে এই জায়গায় মারাত্মকভাবে ব্যর্থ হচ্ছেন বেশির ভাগ পরিচালক।’ তিনি বলেন, ‘প্রেক্ষাগৃহে ছবি দেখতে গিয়ে প্রতারিত হচ্ছেন দর্শক। এখন আরেকটা ব্যাপার খুব লক্ষণীয়, যেকোনো ছবির ট্রেলার দেখে খুব ভালো লাগে, প্রেক্ষাগৃহে গিয়ে ঠিক ততটাই হতাশ হতে হয়; যা খুবই দুঃখজনক।’এদিকে দীর্ঘ বিরতির পর ঢাকাই চলচ্চিত্রের জনপ্রিয় এই নায়কের সম্প্রতি ‘সুইটহার্ট’ নামের একটি ছবি মুক্তি পেয়েছে। এতে তিনি অতিথি চরিত্রে অভিনয় করেছেন। ২৬ ফেব্রুয়ারি মুক্তি পাবে ‘কৃষ্ণপক্ষ’ নামে রিয়াজের আরেকটি চলচ্চিত্র। কিংবদন্তি কথাসাহিত্যিক হুমায়ূন আহমেদের ‘কৃষ্ণপক্ষ’ অবলম্বনে ছবিটি পরিচালনা করেছেন মেহের আফরোজ শাওন।
