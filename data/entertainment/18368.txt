
পণ্যের প্রচারণায় অংশ নিতে ঢাকায় এসেছেন কলকাতার ছবির অন্যতম অভিনয়শিল্পী রাইমা সেন। আজ বৃহস্পতিবার সকালে জেট এয়ারওয়েজের একটি উড়োজাহাজে তিনি ঢাকায় আসেন।দুপুর ১২টায় প্রসাধনপণ্য প্রস্তুতকারী প্রতিষ্ঠান লিজান হারবালের ডিলার সম্মেলনে যোগ দেবেন রাইমা।প্রতিষ্ঠানটির ব্যবস্থাপনা পরিচালক নাজমুল হক প্রথম আলোকে বলেন, ‘রাইমা সেন আমাদের প্রতিষ্ঠানের একটি বিজ্ঞাপনচিত্রের মডেল হয়েছেন। মাস খানেক আগে বিজ্ঞাপনচিত্রের শুটিং শেষ হয়েছে। খুব শিগগির টেলিভিশনে এটির প্রচার শুরু হতে যাচ্ছে। টেলিভিশনে বিজ্ঞাপন প্রচার শুরু হওয়ার আগে পণ্যটি সম্পর্কে জানাতে সারা দেশে আমাদের ডিলারদের নিয়ে একটি সম্মেলনের আয়োজন করি। এতে রাইমা সেনকে উপস্থিত থাকতে অনুরোধ জানানো হয়। রাইমা সেনও উপস্থিত থাকতে সানন্দে রাজি হন। তাই এই অনুষ্ঠানের আয়োজন।’জানা গেছে, সব ধরনের আনুষ্ঠানিকতা শেষে আজ বিকেলে ঢাকা ছাড়বেন রাইমা সেন।লিজান হারবাল পণ্যের বিজ্ঞাপনচিত্রটি নির্মাণ করেছেন সনক মিত্র।সম্প্রতি ‘যুদ্ধশিশু’ ছবিতে অভিনয় করে আলোচিত হন রাইমা। ১৬ মে বাংলাদেশ ও ভারতে একসঙ্গে মুক্তি পায় যুদ্ধশিশু (চিলড্রেন অব ওয়ার: নাইন মান্থস টু ফ্রিডম) ছবিটি৷ বাংলাদেশের মুক্তিযুদ্ধের সময় নারীদের ওপর ভয়াবহ নির্যাতন করা হয়৷ ওই সময়ের তেমন কিছু ভয়াবহ ঘটনা নিয়ে ছবিটি তৈরি করেন বলিউডের পরিচালক মৃত্যুঞ্জয় দেবব্রত৷ রাইমা সেন ছাড়াও ছবিতে অভিনয় করেছেন ভিক্টর ব্যানার্জি, ফারুক শেখ, ইন্দ্রনীল, ঋদ্ধি সেন প্রমুখ৷ ছবিটি বাংলায় ডাব করা হয়েছে৷ যেখানে উর্দুতে সংলাপ বলা হয়েছে, সেখানে বাংলায় সাবটাইটেল দেওয়া হয়েছে৷চিলড্রেন অব ওয়ার: নাইন মান্থস টু ফ্রিডম ছবিটির নাম ছিল দ্য বাস্টার্ড চাইল্ড৷ পরে নাম পরিবর্তন করা হয়৷ বাংলাদেশে ছবিটির নাম যুদ্ধশিশু৷
