
বলিউডে নির্মাতা করণ জোহরের হাত ধরে এসেছেন আলিয়া ভাট। তাই করণের জন্য এই অভিনেত্রীর আলাদা ভালোবাসা তো থাকবেই। সেই ভালোবাসা হয়তো একটা সময় পর্দায়ও দেখা যাবে। তবে ব্যক্তি আলিয়া নন, তিনি ভালোবাসার বহিঃপ্রকাশ করবেন করণের সবচেয়ে কাছের বন্ধু টুইঙ্কেল খান্নার বেশে। এমন পরিকল্পনার কথাই সম্প্রতি প্রকাশ করলেন করণ ও আলিয়া।একটি ভারতীয় ট্যাবলয়েড দুজনের কাছে জানতে চেয়েছিল, করণ জোহরের জীবনী অবলম্বনে সিনেমা তৈরি হলে আলিয়া কোন চরিত্রে অভিনয় করবেন। শুরুতেই আলিয়া বলেন, তিনি সব সময় করণের কাছ থেকে সন্তানসুলভ ভালোবাসা পেয়ে এসেছেন। এমনকি করণ যমজ সন্তানের বাবা হওয়ার পরও গণমাধ্যমে বলেছেন, তাঁর আসলে দুই মেয়ে ও এক ছেলে। আলিয়া ও রুহি করণের দুই মেয়ে আর তাঁর ছেলের নাম যশ। তাই আলিয়া বলেন, সুযোগ পেলে পর্দায় তিনি করণের মা হতে চান। তবে করণ তাতে দ্বিমত পোষণ করেন। তিনি বলেন, ‘নাহ্, আলিয়ার মধ্যে সিন্ধিভাব নেই। আমার মায়ের (হিরু জোহর) জন্ম পাকিস্তানের সিন্ধু প্রদেশে। আলিয়া বরং টুইঙ্কেলের চরিত্রে অভিনয় করলে ভালো করবে। আমার জীবনী নিয়ে ছবি হলে তাতে টুইঙ্কেলের চরিত্র তো থাকতেই হবে।’তা তো হবেই। কারণ, করণের জীবনে তাঁর মায়ের পর সবচেয়ে গুরুত্বপূর্ণ নারী তো টুইঙ্কেল খান্নাই। করণ নিজেই অনেক সাক্ষাৎকারে বলেছেন, টুইঙ্কেল খান্না ছিলেন তাঁর জীবনের প্রথম প্রেম, যিনি এখন অক্ষয়ের স্ত্রী। আর আলিয়ার চঞ্চল ও উচ্ছল ব্যক্তিত্বের মধ্যে টুইঙ্কেলের অনেক মিল পাওয়া যায়। তাই মা না হলেও পর্দায় সবচেয়ে কাছের বন্ধু চরিত্রে অভিনয় করে করণের জন্য আলিয়া পর্দায় ভালোবাসা প্রকাশ করতে পারবেন। সূত্র: বলিউড বাবল।
