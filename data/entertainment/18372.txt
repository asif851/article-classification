
জাতীয় কবি কাজী নজরুল ইসলামের মৃত্যুবার্ষিকী উপলক্ষে এবার গুণী সংগীতশিল্পী ফেরদৌস আরা চারটি গানের ভিডিও নিয়ে দর্শক-শ্রোতাদের সামনে হাজির হচ্ছেন। এই গানগুলোর ভিডিও নির্মাণ করেছেন চার চলচ্চিত্র নির্মাতা। নির্মাতারা হলেন কাজী হায়াৎ​, মতিন রহমান, সোহানুর রহমান সোহান ও সোহেল আরমান। সম্প্রতি ঢাকার বিভিন্ন জায়গায় গানগুলোর ভিডিও চিত্রের ধারণকাজ সম্পন্ন হয়। চ্যানেল আইয়ের উদ্যোগে নির্মিত হয়েছে ফেরদৌস আরার গাওয়া নজরুলসংগীতের চারটি ভিডিও। গানগুলো নিয়ে একটি একক অনুষ্ঠানের পরিকল্পনাও করা হয়েছে। আজ বৃহস্পতিবার দুপুরে চ্যানেল আইয়ে এক সংবাদ সম্মেলনে এসব তথ্য জানানো হয়। এতে শিল্পী, নির্মাতা ও অনুষ্ঠানের সঙ্গে সংশ্লিষ্ট ব্যক্তিরা উপস্থিত ছিলেন। সংবাদ সম্মেলনে নির্মাতারা জানালেন, দীর্ঘ চলচ্চিত্রজীবনে অনেক গান তৈরির অভিজ্ঞতা থাকলেও নজরুলসংগীতের ভিডিও চিত্র নির্মাণের ব্যাপারটি এবারই প্রথম তাঁদের জীবনে ঘটেছে। এটাকে অন্য রকম একটা সম্মান মনে করছেন তাঁরা। কাজী হায়াৎ​ বলেন, ‘এই গানের জন্য অনেক কিছু ভাবতে হয়েছে। গবেষণাও করতে হয়েছে। শিল্পীর বাসায় কয়েকবার মিটিং হয়েছে। শেষে গানের কথাগুলোর মর্মার্থ বুঝে নজরুলের ভাবনা থেকেই গানগুলোর চিত্রায়ণ করার চেষ্টা করা হয়েছে। গতানুগতিক ধারায় নির্মিত এই গানের ভিডিও চিত্র নজরুলপ্রেমীদের কাছে বিশেষ উপভোগ্য হবে। ছোট পর্দার পাশাপাশি বড় পর্দাতেও ভালোভাবে দেখা যাবে।’ সোহেল আরমান বলেন, ‘এটা আমার জন্য অনেক বড় একটা সম্মানের ব্যাপার। আমার চোখ দিয়ে নজরুলের গানের কথা ভিডিও চিত্রের মাধ্যমে তুলে ধরার চেষ্টা করেছি। দর্শকেরা নতুন কিছু একটা পাবেন।’ তাঁর বানানো ভিডিওটির সার্বিক পরিকল্পনা করেছেন প্রখ্যাত চলচ্চিত্র নির্মাতা আমজাদ হোসেন।ফেরদৌস আরা তাঁর অনুভূতি প্রকাশ করে বলেন, ‘আমার ধ্যান-জ্ঞান নজরুলের গান। একদম ছোটবেলা থেকে এই গান নিয়েই আছি আমি। এবার যে গানগুলোর ভিডিও বানানো হয়েছে, এগুলো আমার কাছে বিশেষভাবে গুরুত্বপূর্ণ। সম্পূর্ণ ভিন্ন আঙ্গিকের এসব গানের চিত্রায়ণে কণ্ঠ দিতে আমার ভালো লাগা কাজ করছে অনেক বেশি।’ নজরুলসংগীতের চারটি গানের ভিডিও নিয়ে ফেরদৌস আরার একক সংগীতানুষ্ঠান ‘আমার আপনার চেয়ে আপন যে জন’ প্রযোজনা করেছেন অনন্যা রুমা। ২৭ আগস্ট সন্ধ্যা সাড়ে সাতটায় চ্যানেল আইতে অনুষ্ঠানটি প্রচারিত হবে।
