
চলচ্চিত্রের ইতিহাসে সেরা চলচ্চিত্রকারদের তালিকা করতে গেলে প্রথম দিকে তাঁর নাম আসবেই। তিনি আকিরা কুরোসাওয়া। আজ তাঁর ১০৭তম জন্মবার্ষিকী। জাপানের এ কিংবদন্তি নির্মাতা সিনেমার চিত্রভাষায় যে অবদান রেখেছেন, তা এককথায় অতুলনীয়। কুরোসাওয়া ৩০টির মতো ছবি পরিচালনা করেছেন। আরও ৩০টি ছবির চিত্রনাট্য তাঁর লেখা। তাঁর হাতে নির্মিত হয়েছে ‘রশোমন’, ‘ইকিরু’, ‘সেভেন সামুরাই’, ‘থ্রোন অব ব্লাড’, ‘ইওজিম্বো’, ‘দারসু উজালা’, ‘র‍্যান’, ‘কাগেমুশা’র মতো অসাধারণ সব চলচ্চিত্র। প্রায় সব কটি মর্যাদাকর চলচ্চিত্র পুরস্কার জিতেছে কুরোসাওয়ার ছবি। ১৯৫১ সালের ভেনিস চলচ্চিত্র উৎসবে ‘রশোমন’ পেয়েছিল গোল্ডেন লায়ন পুরস্কার। ১৯৫৪ ও ১৯৫৯-এর বার্লিন চলচ্চিত্র উৎসবে পুরস্কার পান কুরোসাওয়া। ১৯৭৬ সালে ‘দারসু উজালা’ পায় অস্কারে সেরা বিদেশি ছবির পুরস্কার। ১৯৮০-তে কান চলচ্চিত্র উৎসবে ‘কাগেমুশা’ জেতে পাম ডিওর। ১৯৮১-তে ‘কাগেমুশা’র জন্য সেরা পরিচালক হিসেবে কুরোসাওয়া জেতেন বাফটা পুরস্কার। ১৯৮৭-তে বাফটা পায় ‘র‍্যান’। ১৯৯০ সালে কুরোসাওয়াকে দেওয়া হয় সম্মানসূচক অস্কার। এ ছাড়া অসংখ্য পুরস্কার ও সম্মানে ভূষিত হয়েছেন তিনি।শুধু পুরস্কার দিয়ে কুরোসাওয়ার মাপ বোঝা দুষ্কর। তাঁরই সঙ্গে সেরার তালিকায় স্থান পাওয়া আরও নির্মাতারা তাঁকে অনেক ক্ষেত্রেই চলচ্চিত্রের শিক্ষক মনে করতেন। কুরোসাওয়ার মাত্র একটি ছবি দেখেছিলেন ইতালীয় নির্মাতা ফেদেরিকো ফেলিনি। ‘সেভেন সামুরাই’ দেখে তিনি বলেছিলেন, ‘একজন চলচ্চিত্রস্রষ্টা কেমন হওয়া উচিত, কুরোসাওয়া তার জীবন্ত দৃষ্টান্ত।’ আরেক ইতালীয় নির্মাতা বের্নার্দো বের্তুলিসি বলেছিলেন, ‘কুরোসাওয়ার ছবি ও ফেলিনির “লা ডলসে ভিটা” আমাকে চলচ্চিত্র নির্মাতা হতে প্রেরিত করেছে।’ ‘টুয়েলভ অ্যাংরি ম্যান’খ্যাত আমেরিকান নির্মাতা সিডনি লুমেট বলেছিলেন, ‘ছবি বানানোর ক্ষেত্রে কুরোসাওয়া কখনোই আমাকে অনুপ্রাণিত করেননি, কেননা কখনোই মনে হয়নি, আমি তাঁর মতো বোধ ও দর্শন ধারণ করার যোগ্য।’ আরেক কিংবদন্তি নির্মাতা সুইডেনের ইঙ্গমার বার্গম্যান নিজের ছবি ‘দ্য ভার্জিন স্প্রিং’ নিয়ে বলেছিলেন, ‘আমি এখন খোলাখুলিই বলতে চাই, আমার ছবিটিকে একটি বিকৃতি হিসেবে দেখা উচিত। এটি কুরোসাওয়ার একটি বাজে অনুকরণ।’ আমেরিকান নির্মাতা মার্টিন স্করসেসে বলেছেন, ‘সারা দুনিয়ার চিত্রনির্মাতাদের ওপর তাঁর (কুরোসাওয়ার) প্রভাব এতই গভীর যে তাঁর সঙ্গে আর কারও তুলনা চলে না।’ আমেরিকান নির্মাতা ফ্রান্সিস ফোর্ড কপোলা বলেছেন, ‘একটি ব্যাপার কুরোসাওয়াকে অন্যদের থেকে আলাদা করে দেয়। তিনি একটি বা দুটি মাস্টারপিস বানাননি। তিনি বানিয়েছেন আটটি মাস্টারপিস!’আমেরিকান নির্মাতা স্টিভেন স্পিয়েলবার্গ যা বলেছেন, তা-ই বোধ হয় কুরোসাওয়াকে এককথায় প্রকাশের সর্বোচ্চ পরাকাষ্ঠা। স্পিয়েলবার্গ বলেছেন, ‘কুরোসাওয়া হচ্ছেন আমাদের সময়ের চলচ্চিত্রের শেক্‌সপিয়ার।’
