
স্বাধীন বাংলা বেতার কেন্দ্রের শিল্পী শেখ জমির উদ্দিন ও তবলাবাদক মদন গোপাল দাশের চিকিৎসার সুব্যবস্থা করার আহ্বান জানিয়েছে বাংলাদেশ টেলিভিশন শিল্পী সংস্থা। সংগঠনটি গতকাল রোববার সকালে বাংলাদেশ শিল্পকলা একাডেমীতে এক সংবাদ সম্মেলনের আয়োজন করে। এতে বক্তব্য দেন বাংলাদেশ টেলিভিশন শিল্পী সংস্থার কার্যকরী সভাপতি খায়রুল আলম সবুজ। আরও উপস্থিত ছিলেন সাইফুল আজম বাশার, মোহাম্মদ আবদুল জব্বার, শেখ সাদী খান, রফিকুল আলম, বুলবুল মহলানবীশ, তিমির নন্দী, নজরুল ইসলাম, ইফ্ফাত আরা নার্গিস, এস এম মহসিন, আসলাম শিহির, হাসান মতিউর রহমান, বদরুন্নেসা ডালিয়া প্রমুখ।
এ সময় সরকার ও দেশের বিত্তবানদের কাছে শিল্পীদের চিকিৎসার সুব্যবস্থা করার জন্য সহযোগিতা কামনা করা হয়।
