
এবারের ঈদে মুক্তি পাওয়া চারটি সিনেমা বেশ পছন্দ করেছেন দর্শকেরা। কেউ কেউ তো এক ছবি বারবারও দেখেছেন। ঢাকার বিভিন্ন সিনেমা হল ঘুরে এমন দর্শকের দেখা হরহামেশা মিলেছে। বাংলাদেশি সিনেমার ক্ষেত্রে অনেক বছর ধরে যেটা দেখা যায়নি।চারটি সিনেমার তিনটিরই নায়ক শাকিব খান। দর্শকদের এমন আগ্রহে বেশ উচ্ছ্বসিত তিনি। তাঁর আশা, কোরবানির ঈদেও এমন জমজমাট সিনেমা বাংলাদেশের দর্শকেরা তাঁর কাছ থেকে আরেকটি পাবেন।প্রথম আলোর সঙ্গে আলাপে শাকিব বললেন, ‘আমি মুগ্ধ। অভিভূত। বাংলা সিনেমার প্রতি দর্শকদের এমন আগ্রহ ও উচ্ছ্বাস আমাকে নতুনভাবে ভাবাতে শুরু করেছে। সত্যিই বহুদিন আমাদের দেশের সিনেমা পাগল মানুষেরা এভাবে দল বেঁধে সিনেমা দেখতে যায়নি। হল থেকে হলে ঢুঁ মারতে গিয়ে এসব দৃশ্য দেখে মনটা ভরে গেছে। বুকিং এজেন্ট আর প্রদর্শক সমিতির কাছ থেকে পাওয়া ফলাফলও বাংলাদেশি সিনেমার জন্য বেশ ইতিবাচক। মাঝে চলচ্চিত্রের যে খারাপ সময়টা গেছে, তা এই ঈদে অনেকটাই কেটে গেছে। এই ধারাবাহিকতা ধরে রাখতে পারলেই চলবে।’
সিনেমাপ্রেমী দর্শকদের শাকিব আশার কথাও শুনিয়ে দিলেন। বললেন, ‘এখন “বসগিরি” ছবিটির শুটিং করছি। এই ছবিটি কোরবানির ঈদে প্রেক্ষাগৃহে মুক্তি পাবে। আশা করছি, এই ছবিটিও ফাটাফাটি চলবে। দর্শকেরা যেভাবে এই ঈদে সিনেমা হলে ছুটেছে, “বসগিরি” দেখতেও তাঁরা এভাবেই ছুটবেন।’
