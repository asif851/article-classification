
ভারতীয় বাংলা কমেডি সিনেমা ‘কেলোর কীর্তি’ বাংলাদেশে প্রদর্শনের ব্যাপারে স্থগিতাদেশ দিয়েছেন হাইকোর্ট। প্রথম আলোকে বিষয়টি নিশ্চিত করেছেন ডেপুটি অ্যাটর্নি জেনারেল তাপস কুমার বিশ্বাস। বিচারপতি জুবায়ের রহমান চৌধুরী ও বিচারপতি মো. খসরুজ্জামানের সমন্বয়ে গঠিত বেঞ্চ গতকাল মঙ্গলবার এ আদেশ দেন।২২ জুলাই বাংলাদেশের বিভিন্ন প্রেক্ষাগৃহে ‘কেলোর কীর্তি’ ছবিটি মুক্তি দেওয়ার পরিকল্পনা ছিল ছবিটির আমদানিকারক প্রতিষ্ঠান আরাধনা এন্টারপ্রাইজের। হাইকোর্টের স্থগিতাদেশের কারণে আপাতত ছবিটি নিয়ে কোনো ধরনের প্রচারণাও করা যাবে না বলে জানা গেছে।‘কেলোর কীর্তি’ ছবিটি বাংলাদেশে প্রদর্শনের যাবতীয় কর্মকাণ্ডের সঙ্গে যুক্ত আছেন প্রযোজক বিজয় খেমকা। হাইকোর্টের স্থগিতাদেশের খবরটি জানতে পেরে তিনি প্রথম আলোকে বলেন, ‘আমরা তো বেআইনি কিছু করছি না। সরকারের যেসব আইনকানুন আছে, সেসব মেনেই আমরা ছবিটি বাংলাদেশে আমদানি করেছি। সেন্সর ছাড়পত্রের জন্যও জমা দিয়েছি। এখন আমরা কোর্টে যাব।’‘কেলোর কীর্তি’ ছবিটি পরিচালনা করেছেন রাজা চন্দ। এতে অভিনয় করেছেন দেব, মিমি চক্রবর্তী, যীশু সেনগুপ্ত, অঙ্কুশ হাজরা, সায়ন্তিকা বন্দ্যোপাধ্যায়, নুসরাত জাহান, কৌশানী মুখোপাধ্যায়, রুদ্রনীল ঘোষ প্রমুখ। এটি তামিল ছবি ‘চার্লি চ্যাপলিন’-এর রিমেক। গত ঈদে ছবিটি কলকাতার বিভিন্ন প্রেক্ষাগৃহে মুক্তি পেয়েছে।
