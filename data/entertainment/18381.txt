
মুম্বাইয়ের যশরাজ স্টুডিওতে বিরাট সেট তৈরি করে চলছে ‘গোলমাল অ্যাগেইন’ ছবির শুটিং। পরিচালক রোহিত শেঠি শিল্পীদের দৃশ্য বুঝিয়ে দিচ্ছেন। কিন্তু হঠাৎ করেই কাজ থামিয়ে দিতে হলো। সিনেমার সেটে উপস্থিত হয়েছেন এক অতিথি। তাও তিনি যেনতেন কেউ নন, বলিউড তারকা সঞ্জয় দত্ত।
এত বড় চমক পাওয়ার পর কি আর কেউ শুটিং চালিয়ে যেতে পারে? ‘গোলমাল অ্যাগেইন’ ছবির শিল্পী আরশাদ ওয়ার্সি আজ সকালে টুইটারে লিখেছেন, ‘আমার ভাই, সঞ্জয় দত্ত এই পৃথিবীর মধুরতম স্বভাবের মানুষটি আজ ‘‘গোলমাল অ্যাগেইন’’ ছবির সেটে আমাদের সঙ্গে দেখা করতে এসেছিলেন।’ ‘মুন্না ভাই’ সিরিজে সঞ্জয় দত্তের সঙ্গে সার্কিট চরিত্রে অভিনয় করেছিলেন আরশাদ।সঞ্জয় নিজেও এখন একটি ছবির শুটিং করছেন। ‘ভূমি’ নামের সেই ছবির শুটিং চলছিল ভারতের আগ্রায়। সম্প্রতি শুটিং থেকে ১০ দিনের বিরতি নিয়েছেন এই অভিনেতা। বিরতির মাঝেই একবার ঘুরে গেলেন রোহিতের নতুন এই সিনেমার সেটে। সেখানে তখন সঞ্জয়ের ঘনিষ্ঠ বন্ধু অজয় দেবগনও উপস্থিত ছিলেন। তিনি ‘গোলমাল’ সিরিজের সঙ্গে শুরু থেকেই আছেন।‘গোলমাল অ্যাগেইন’-এ আরও অভিনয় করেছেন টাবু, পরিণীতি চোপড়া, তুষার কাপুর, কুনাল খেমু ও শ্রেয়াস তালপাড়ে। তাঁদের সবার সঙ্গে বেশ কিছুক্ষণ গল্প করেন সঞ্জয়। শেষে ছবির জন্য শিল্পীদের আগাম শুভকামনা জানিয়ে এই অভিনেতা বিদায় নেন। আইএএনএস
