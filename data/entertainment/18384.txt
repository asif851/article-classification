
ঢাকার মেয়ে পূজাকে এবার দেখা গেল একটি সিনেমার পোস্টারে। বেশ কিছুদিন আগে ভারতে একটি সিনেমার শুটিংয়ে অংশ নেন তিনি। যৌথ প্রযোজনায় নির্মিতব্য ছবিটির নাম ‘নূর জাহান’।
ছবির ভারতের অংশের শুটিং শেষ। বাকি আছে বাংলাদেশের শুটিং। ছবির পোস্টারে নিজেকে দেখে রোমাঞ্চিত পূজা। কেমন লাগছে জানতে চাইলে বলেন, ‘পোস্টার প্রকাশের পর থেকে যতটা ভালো লাগছে, প্রথম দিন ছবির শুটিংয়ের সময়ও ততটা লাগেনি। পোস্টারে নিজেকে নায়িকা হিসেবে দেখার অনুভূতি ভাষায় প্রকাশ করার মতো নয়।’‘নূর জাহান’ ছবিতে জাহান চরিত্রে অভিনয় করেছেন পূজা। নবাগত হিসেবে তাঁর অভিনয়কে দারুণ বলে আখ্যায়িত করেছেন ছবির প্রযোজক রাজ চক্রবর্তী। কলকাতা থেকে মুঠোফোনে তিনি বলেন, নতুন হিসেবে খুব ভালো করেছেন পূজা। এক কথায়, দারুণ! ছবি কবে মুক্তি পাবে, জানতে চাইলে তিনি বলেন, ‘আগামী ঈদুল আজহায় একসঙ্গে দুই দেশে মুক্তি পাবে এটি। এর আগে এ মাসেই বাংলাদেশ অংশের শুটিং শেষ হবে। এ মাসেই শুরু হবে শুটিং।’ছবিতে পূজার নায়কের ভূমিকায় রয়েছেন কলকাতার আদ্রিত। বাংলাদেশের জাজ মাল্টিমিডিয়ার সঙ্গে ছবিটি যৌথভাবে প্রযোজনা করছে রাজ চক্রবর্তী প্রোডাকশনস।
