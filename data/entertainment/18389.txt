
এক জীবনে দেশ ও দেশের বাইরে অনেক পুরস্কারই অর্জন করেছেন গায়িকা সাবিনা ইয়াসমীন। একই অবস্থা গুণী অভিনয়শিল্পী সুচন্দারও। তাঁরা দুজন এবার স্ট্যান্ডার্ড চার্টার্ড-দ্য ডেইলি স্টার জীবনের জয়গান উৎসবের আজীবন সম্মাননা অর্জন করতে যাচ্ছেন। একই আয়োজনে আলোকচিত্রে অসামান্য অবদানের জন্য নাসির আলী মামুনকেও আজীবন সম্মাননা প্রদান করা হবে।
আগামীকাল শনিবার ঢাকার বসুন্ধরা ইন্টারন্যাশনাল কনভেনশন সেন্টারের নবরাত্রী মিলনায়তনে তিনজনের হাতে এ পুরস্কার তুলে দেওয়া হবে।
‘জীবনের জয়গানের উৎসব’-এর এটি দশম আসর। সারা দেশের তরুণ প্রতিভাবানদের গীতিকবিতা, আলোকচিত্র ও চলচ্চিত্র বিভাগে প্রতিভা প্রদর্শনের একটা প্ল্যাটফর্ম এ প্রতিযোগিতা। ২০০৮ সালে শুরু হওয়া এ আসর প্রতিবছর ভিন্ন বিষয়ের ওপর প্রতিযোগিতার আয়োজন করছে। এবারের বিষয় ছিল ‘বৈচিত্র্যময় বাংলাদেশ’।
আজীবন সম্মাননা প্রাপ্তিতে ভীষণ আনন্দিত ও সম্মানিতবোধ করছেন সুচন্দা, সাবিনা ইয়াসমীন ও নাসির আলী মামুন। শুক্রবার বিকেলে প্রথম আলোকে সাবিনা ইয়াসমীন বলেন, ‘খুবই ভালো লাগছে। আমি অত্যন্ত সম্মানিতবোধ করছি, কারণ এই পুরস্কার প্রদান করা হচ্ছে ডেইলি স্টারের মতো নামকরা একটি ইংরেজি দৈনিক এবং স্ট্যান্ডার্ড চার্টার্ড ব্যাংকের পক্ষ থেকে। যেকোনো পুরস্কারই আনন্দের। এমন পুরস্কার পেলে মনে হলো দায়িত্বও বেড়ে গেল। আমার উৎসাহও কয়েক গুণ বাড়িয়ে দিয়েছে। সামনে আরও ভালো কাজ করার আশা করব।’
সুচন্দা বলেন, ‘সবার সহযোগিতায় আমি এত দূর পর্যন্ত আসতে পেরেছি। একজীবনে আমি যা করেছি, এটা তারই স্বীকৃতি। তবে এর মানে এ-ও নয়, সবকিছু শেষ হয়ে গেল। এই পুরস্কার আমাকে আরও সামনে এগিয়ে যাওয়ার ক্ষেত্রে অনুপ্রাণিত করবে। তিনি আরও বলেন, ‘অভিনয়জীবনে পুরস্কার তো অসংখ্য পেয়েছি। কিন্তু ডেইলি স্টারের এ আয়োজন আমাকে মুগ্ধ করেছে। বাংলাদেশের সেরা ইংরেজি দৈনিক পত্রিকার কাছ থেকে এমন সম্মাননা পাওয়ার বিষয়টি সত্যিই মনে রাখার মতো।’
নাসির আলী মামুন বলেন, ‘একজন শিল্পী যত দিন সৃষ্টিশীল থাকেন, তত দিনই তিনি কাজ করে যান। ৬৫ বছর বয়সে এসেও আমি প্রতিনিয়ত কাজ করে চলছি। ডেইলি স্টার ও স্ট্যান্ডার্ড চার্টার্ড ব্যাংক আমাকে যে সম্মাননা প্রদান করছে, তা আমার জন্য বিশাল আনন্দের আর গৌরবের।’
১৯৭২ সাল থেকে নাসির আলী মামুন পোর্ট্রেট ফটোগ্রাফি করে চলেছেন। এ সম্মাননা সেই কাজের স্বীকৃতি হিসেবে মনে করছেন বরেণ্য এই আলোকচিত্রী। তিনি তাঁর এই অর্জন বাংলাদেশের সব আলোকচিত্রী ও আলোকচিত্রী সংগঠনকে উৎসর্গ করছেন।
‘জীবনের জয়গান উৎসব’-এর পুরস্কার প্রদান অনুষ্ঠানে প্রধান অতিথি হিসেবে উপস্থিত থাকবেন তথ্যমন্ত্রী হাসানুল হক ইনু, দ্য ডেইলি স্টার সম্পাদক ও প্রকাশক মাহ্‌ফুজ আনাম এবং স্ট্যান্ডার্ড চার্টার্ড ব্যাংকের প্রধান নির্বাহী আবরার এ আনোয়ার।
