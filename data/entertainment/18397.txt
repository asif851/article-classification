
উপস্থাপনা থেকে চলচ্চিত্রে নাম লিখিয়ে প্রথম ছবি​ ‘আশিকী’র শুরুর সময় থেকেই আলোচনায় এসেছেন নুসরাত ফারিয়া। এ ছবির ‘তোর আশিকী’ গানটিতে নুসরাত ফারিয়াকে দেখে মুগ্ধ বাংলাদেশি চলচ্চিত্রের এ সময়ের জনপ্রিয় নায়িকা মাহিয়া মাহি। সোমবার রাতে সোনারগাঁও হোটেলের লবিতে কথা প্রসঙ্গে তাঁর এই মুগ্ধতার কথা জানান মাহি।
২০১২ সালে জাজ মাল্টিমিডিয়া প্রযোজিত ‘ভালোবাসার রং’ ছবির মাধ্যমে বাংলাদেশি চলচ্চিত্রে অভিষেক ঘটেছিল মাহিয়া মাহির। এই প্রতিষ্ঠানের কর্ণধার আবদুল আজিজের সঙ্গে নানা বিষয়ে মতের অমিল হওয়াতে তিন বছরের মাথায় জাজ মাল্টিমিডিয়া থেকে সরে আসেন মাহি। নিজের মতো করে চলচ্চিত্রে কাজ শুরু করেন।এদিকে, চলচ্চিত্রসংশ্লিষ্ট অনেকের ধারণা, মাহিকে হটিয়ে জাজ মাল্টিমিডিয়ায় জায়গা করে নিয়েছেন নুসরাত ফারিয়া। প্রতিষ্ঠানটি ফারিয়ার আর্টিস্ট ম্যানেজমেন্ট ফার্ম হিসেবে কাজ করছে বলেও প্রথম আলোকে জানিয়েছিলেন নুসরাত ফারিয়া। জাজ মাল্টিমিডিয়ার সঙ্গে ফারিয়ার চুক্তিবদ্ধ হওয়া এবং মাহির বের হয়ে আসা নিয়ে চলচ্চিত্র সংশ্লিষ্টদের ধারণা ছিল, তাঁদের সম্পর্কটা বুঝি বৈরী।এ বিষয়ে জানতে চাইলে মাহি বলেন, মোটেই না। ফারিয়া তাঁর নিজের মতোই কাজ করে যাচ্ছে। চেষ্টা করছে ভালো কিছু করার।’‘তোর আশিকী’ গানটি প্রসঙ্গে মাহি বলেন, ‘গানটিতে ফারিয়া যেভাবে নেচেছে, এক কথায় তা অসাধারণ। মনেই হয় না, তাঁর প্রথম ছবি এটা। আমার কেন জানি মনে হয়, আমি ওর মতো এত ভালো হয়তো নাচতে পারতাম না।’ছবিতে ফারিয়ার নাচের পাশাপাশি ব্যক্তি ফারিয়ার ফ্যাশন ভাবনা নিয়েও মুগ্ধ মাহি। এ প্রসঙ্গে তিনি বলেন, ‘আমি একটা বিষয় খুব ভালোভাবে লক্ষ করেছি, পোশাক নির্বাচনের ক্ষেত্রে ফারিয়ার চিন্তা-ভাবনা অন্য অনেকের চেয়েই আলাদা। তাঁর স্টাইলও আমার ভালো লাগে।’মাহিয়া মাহি এখন হুমায়ূন আহমেদের ‘কৃষ্ণপক্ষ’ ছবির শুটিং নিয়ে ব্যস্ত। চিত্রনায়ক রিয়াজের অসুস্থতার কারণে বেশ কিছুদিন শুটিং বন্ধ থাকলেও আগামী ৯ নভেম্বর থেকে আবারও শুরু হবে এ ছবির শুটিং। ‘কৃষ্ণপক্ষ’ ছবিতে মাহি অভিনয় করছেন ‘অরু’ নামের একটি চরিত্রে। এতে তাঁর বিপরীতে আছেন রিয়াজ ও ফেরদৌস। ইমপ্রেস টেলিফিল্ম প্রযোজিত ‘কৃষ্ণপক্ষ’ ছবিটি পরিচালনা করছেন মেহের আফরোজ শাওন।
