
আজ থেকে ৩৪ বছর আগে পৃথিবীর মায়া কাটিয়ে চলে গেছেন বিটলস তারকা জন লেনন। অসাধারণ সব গান উপহার দিয়ে মৃত্যুর পরও অগণিত ভক্তের হৃদয়ে বেঁচে আছেন ব্রিটিশ এ গায়ক, গীতিকার ও সংগীত পরিচালক। বর্তমান প্রজন্মের অনেক ভক্তও আছে তাঁর। এখনো তাঁর জনপ্রিয়তায় এতটুকুও ভাটা পড়েনি। তাঁকে ঘিরে ভক্তদের আগ্রহের কারণে এখন পর্যন্ত লেননের স্মৃতিবিজড়িত একাধিক সামগ্রী নিলামে উঠেছে। এবার নিলামে উঠতে যাচ্ছে তাঁর চশমা। ধারণা করা হচ্ছে, তাঁর চশমার দাম ২৫ হাজার পাউন্ড পর্যন্ত উঠতে পারে।বেঁচে থাকতে ওয়েন্ডি বেকার নামের এক নারীকে নিজের চশমা উপহার দিয়েছিলেন লেনন। ওয়েন্ডির বয়স এখন ৭৫। লেননের কাছ থেকে পাওয়া চশমা এবার নিলামে তোলার সিদ্ধান্ত নিয়েছেন ওয়েন্ডি। সম্প্রতি এক খবরে এমনটিই জানিয়েছে ডেইলি এক্সপ্রেস ডটকম।ওয়েন্ডি বেকার জানিয়েছেন, তিনি একদিন লেননকে কঙ্গো বাজাতে দেখে অবাক হয়ে যান। খুনসুটি করে লেননকে চিমটিও কাটেন তিনি। সেদিন তিনি লেননের কাছ থেকে এক জোড়া চশমা উপহার পান।আগামী নভেম্বর মাসে লস অ্যাঞ্জেলেসে লেননের চশমা নিলামে তোলার দায়িত্বে থাকছেন নিলাম আয়োজনকারী প্রতিষ্ঠান জুলিয়েনস অকশনসের চেয়ারম্যান ও প্রধান নির্বাহী কর্মকর্তা ড্যারেন জুলিয়েন। তিনি জানিয়েছেন, লেননের এক জোড়া চশমা খুঁজে পাওয়ার বিষয়টি বিরল ব্যাপারই বটে।
