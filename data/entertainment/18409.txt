
চরিত্রের প্রয়োজনে নতুন নতুন বেশ ধরে বড় পর্দার দর্শককে চমকে দিতে জুড়ি নেই বলিউড তারকা আমির খানের। ‘ধুম থ্রি’র সেই মাচো হিরো, ‘পিকে’ছবিতে ভিনগ্রহবাসী, ‘বাজি’তে মেয়ে সাজা আর ‘মঙ্গল পা​ণ্ডে’ ছবিতে বড় গোঁফের আমিরের পর এবারে ‘দঙ্গল’ ছবিতে এই ‘মিস্টার পারফেকশনিস্ট’কে দেখা যাবে নতুন বেশে, কুস্তিগিরের ভূমিকায়।‘দঙ্গল’ ছবিতে চরিত্রের প্রয়োজনে আমির খান তাঁর শরীরের ওজন বাড়িয়েছেন। আমিরের ওজন এখন ৯০ কিলোগ্রামেরও বেশি। এ ছবিতে আমির খান নিজেকে বদলে নিয়েছেন নতুন বেশে। পাকা দাড়িতে কুস্তিগিরের চেহারায় এবারে সত্যিই আমিরকে চেনাই দায় হয়ে যাবে।‘দঙ্গল’ ছবিতে চরিত্রের প্রয়োজনেই নিজেকে বদলে ফেলেছেন আমির। বদলেছেন তাঁর কথাবার্তার ধরন, স্বভাব এমনকি শরীরটাকেও। দঙ্গলে যেমন ওজন বাড়িয়েছেন, তেমনি ‘পিকে’ ছবির জন্য আমির তাঁর ছবির চরিত্রের প্রয়োজনে কমিয়েছিলেন নিজের ওজন।আমির এবার চাইছেন ‘দঙ্গল’ ছবি দিয়ে চলচ্চিত্র অঙ্গনে নতুন করে ঝড় তুলতে। এ ছবির শুটিংয়ের জন্য এই রোববার পাঞ্জাবের লুধিয়ানায় পৌঁছেছেন আমির। সেখানের কিলা রায়পুর, গুজ্জারওয়াল এবং নারাংওয়াল গ্রামে এ ছবির শুটিং হবে। জানা গেছে, এ শুটিংয়ের প্রয়োজনে এখানে টানা দু’মাস থাকবেন আমির।আগামীকাল মঙ্গলবার থেকে শুটিং শুরু হবে ‘দঙ্গল’ ছবির। আগামী বছরের ২৩ ডিসেম্বর ছবিটির মুক্তির কথা। এ ছবিতে আমির খান ছাড়াও অভিনয় করছেন সাক্ষী তানোয়ার, ফাতিমা সানা শেখ, রাজকুমার রাও প্রমুখ। ছবিটি পরিচালনা করছেন নীতেশ তিওয়ারি।
