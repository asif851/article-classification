
 
বেওয়াচ সুন্দরী প্রিয়াঙ্কা চোপড়া আবার বলিউডে ফিরছেন। সাবেক বিশ্বসুন্দরীকে বলিউডে নিয়ে আসছেন তাঁর প্রিয় পরিচালক-প্রযোজক সঞ্জয় লীলা বানশালী। সঞ্জয়ের আগামী ছবি ‘গুস্তাখিয়াঁয়’ দেখা যাবে প্রিয়াঙ্কাকে।
এই মুহূর্তে সঞ্জয় ব্যস্ত ‘পদ্মাবতীর’ শুটিংয়ে। দীপিকা পাড়ুকোন, রণবীর সিং এবং শহীদ কাপুর অভিনীত এই চলচ্চিত্রের শুটিং শেষ হওয়া মাত্রই ‘বাজিরাও মাস্তানি’খ্যাত পরিচালক শুরু করবেন তাঁর পরবর্তী ছবির কাজ। তবে বলিউডে জোর খবর ছিল, সঞ্জয় ‘গুস্তাখিয়াঁ’ চলচ্চিত্রে দীপিকা পাড়ুকোন এবং ইরফান খানকে নির্বাচন করেছেন।
হলিউডের ব্যস্ত শিডিউলের ফাঁকে প্রিয়াঙ্কা বেশ কিছুদিন আগে মুম্বাইয়ে আসেন। বিশ্বসুন্দরী এই ছোট্ট সফরের মাঝে সঞ্জয় লীলা বানশালীর অফিসে যান। সেই সাক্ষাতেই ঠিক হয় সবকিছু।
এ নিয়ে প্রশ্ন করলে প্রিয়াঙ্কা বলেন, ‘সঞ্জয় আমার অত্যন্ত প্রিয় পরিচালক। আমি ওনাকে ভীষণই সম্মান করি। সঞ্জয়ের ছবির প্রস্তাব থাকলে নিশ্চয় সবার আগে ভেবে দেখব।’
‘গুস্তাখিয়াঁ’ ছবিটির গল্প বোনা হয়েছে প্রখ্যাত শিক্ষাবিদ সাহির লুধিয়ানভি এবং অমৃতা প্রীতমের অকথিত ভালোবাসাকে নিয়ে। তবে জোর গুঞ্জন, শাহরুখ খানকে দেখা যাবে সাহির লুধিয়ানভির চরিত্রে। বলিউড তথা হলিউড অভিনেত্রীকে হিন্দি ছবিতে শেষ দেখা গিয়েছিল প্রকাশ ঝাঁর ‘জয় গঙ্গা জলে’। তার আগে তিনি সঞ্জয়ের ‘বাজিরাও মাস্তানিতে’ অভিনয় করেন। এবার তিনি বলিউডে ফিরছেন সঞ্জয়ের হাত ধরে। তবে এখন শুধু অপেক্ষা কিং খানের।
‘গুস্তাখিয়াঁয়’ প্রিয়াঙ্কা এবং তাঁর সাবেক প্রেমিক শাহরুখ খানের রসায়ন যে জমে ক্ষীর হবে, তা বলার অপেক্ষা রাখে না।
