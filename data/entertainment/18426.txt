
ভারতীয় কবি ও গীতিকার সাহির লুধিয়ানভির জীবনীভিত্তিক ছবির কাস্টিং নিয়ে কম জল ঘোলা হলো না। প্রথমে শোনা গেল, এই ছবির মূল নারী চরিত্রে অভিনয় করবেন দীপিকা পাড়ুকোন। পরে দেখা গেল, দীপিকা নন, সেখানে দেখা যাবে প্রিয়াঙ্কা চোপড়াকে। লুধিয়ানভির চরিত্রে ইরফান খান। এবার একেবারে শেষ দিকে এসে আবারও শিল্পী পরিবর্তন করলেন সঞ্জয়লীলা বানসালি। প্রিয়াঙ্কার বদলে সেখানে যোগ হলো বানসালির প্রিয় ঐশ্বরিয়া রাই বচ্চন। ভারতীয় লেখক অমৃতা প্রিতমের চরিত্রে দেখা যাবে দেবদাস-এর পার্বতীকে। লুধিয়ানভির চরিত্রেও থাকছেন না ইরফান খান। সেখানেও এসেছে পরিবর্তন। এখন অ্যাশের বিপরীতে ‘সাহির’ চরিত্রে দেখা যাবে স্বামী অভিষেক বচ্চনকে।
২০০৩ সালে রোহান সিপ্পির কুছ না কাহো সিনেমায় এই দম্পতি জুটি বেঁধেছিলেন। তাঁদের দেখা গিয়েছিল ধাই অক্ষর প্রেম কী থেকে শুরু করে গুরুর মতো ছবিতেও। এবার নবমবারের মতো এই জুটি ধরা দেবেন রুপালি পর্দায়। সর্বশেষ তাঁদের দেখা গিয়েছিল মণি রত্নমের সিনেমা রাবণ-এ। বানসালির অভিনয়শিল্পী পছন্দের তালিকায় বরাবরই ঐশ্বরিয়া থাকেন ওপরের দিকে। হাম দিল দে চুকে সানাম, দেবদাস আর গুজারিশ ছবিতে দুজন কাজ করেছেন একসঙ্গে। এ ছাড়া গোলিও কি রাসলীলা: রাম-লীলা ছবিতে ‘রাম চাহে লিলা’ গানটিতে কথা ছিল ঐশ্বরিয়া রাইয়ের অংশ নেওয়ার। প্রথমে এই গানের কথা ছিল ‘থাপ্পর সে নেহি, পেয়ার সে ডর লাগতা হ্যায়’। কিন্তু গানের কথা সালমান খানের দাবাং ছবির সংলাপের সঙ্গে হুবহু মিলে যাওয়ায় ঐশ্বরিয়ার জন্য সেই গানও বদলে ফেলেন বানসালি। কিন্তু পরে আর ব্যাটে-বলে মেলেনি। শেষ পর্যন্ত গানটিতে ঠোঁট মেলান প্রিয়াঙ্কা চোপড়া।
সঞ্জয়লীলা বানসালি প্রযোজিত নতুন ছবিটি পরিচালনা করবেন তরুণ পরিচালক জাসমিত রিন। এই ছবির মধ্য দিয়ে বলিউডে অভিষেক হচ্ছে জাসমিতের। ছবিতে লুধিয়ানভি ও অমৃতার প্রেমের গল্প বলা হবে। সূত্র: বলিউড হাঙ্গামা।
