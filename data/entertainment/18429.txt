
মস্তিষ্কে অস্ত্রোপচারের পর দ্রুত সুস্থ হয়ে উঠছেন চিত্রনায়িকা দিতি। ভারতের চেন্নাই থেকে ফেসবুকের মাধ্যমে এ তথ্য জানিয়েছেন তাঁর মেয়ে লামিয়া। শুক্রবার দিতিকে কেবিনে আনা হয়েছে। তিনি কথা বলছেন। আজ রোববার সকালে বিছানা থেকে উঠে কেবিনের জানালার পাশে বসেছেন, ছেলে দীপ্ত আর মেয়ে লামিয়ার সঙ্গে কিছুটা সময় কাটিয়েছেন। অভিনেত্রী দিতি এখন মাদ্রাজ ইনস্টিটিউট অব অর্থোপেডিকস অ্যান্ড ট্রমাটোলজি (এমআইওটি) হাসপাতালে চিকিৎসাধীন আছেন। গত বৃহস্পতিবার তাঁর মস্তিষ্কে দ্বিতীয়বার অস্ত্রোপচার করা হয়।গত মঙ্গলবার চেন্নাই যাওয়ার আগে লামিয়া বলেন, ‘মূল অস্ত্রোপচারের পর আরও একটি ছোট অস্ত্রোপচারের কথা ছিল। চিকিৎসকেরা বলেছিলেন, অস্ত্রোপচার না করে ওষুধেও চিকিৎসা সম্ভব। সেভাবেই মায়ের চিকিৎসা চলছিল। কিন্তু হঠাৎ তাঁর শারীরিক অবস্থা খারাপ হতে থাকে।’গত ২৯ জুলাই এমআইওটি হাসপাতালে দিতির মস্তিষ্কে অস্ত্রোপচার করা হয়। এর আগে ঢাকায় অসুস্থ হয়ে পড়েন দিতি। তখন তাঁর মস্তিষ্কে টিউমার ধরা পড়ে। এরপর ২৫ জুলাই তাঁকে চেন্নাই নিয়ে যাওয়া হয়। চিকিৎসকের পরামর্শ নিয়ে গত ২০ সেপ্টেম্বর তিনি দেশে ফিরে আসেন দিতি। চেন্নাই থেকে ফেরার পর বাসায় ছিলেন দিতি। অসুস্থতা বেড়ে যাওয়ায় ৩০ অক্টোবর তাঁকে রাজধানীর স্কয়ার হাসপাতালে ভর্তি করা হয়েছিল।
