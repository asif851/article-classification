
মনে হচ্ছে রীতিমতো প্রতিযোগিতা শুরু হয়ে গেছে! মার্কিন সংগীত তারকা টেলর সুইফট তো এত দিন সাবেক প্রেমিকদের নিয়ে গান রচনা করতেন, এবার হয়েছে উল্টোটা। যে কেউ শুনলে বুঝতে পারবে হ্যারি স্টাইলসের নতুন গান ‘টু ঘোস্টস’ সাবেক প্রেমিকা টেলর সুইফটকে নিয়েই লেখা।গতকাল মাত্র ২৩ বছর বয়সী ব্রিটিশ গায়ক হ্যারি স্টাইলসের প্রথম একক অ্যালবাম প্রকাশ হয়েছে। নিজ নামেই রেখেছেন অ্যালবামের নাম। সেখানে ‘টু ঘোস্টস’ শিরোনামের গান মনে করিয়ে দেয় তাঁর সাবেক প্রেয়সীর কথা। বিবিসি রেডিও ১-এর একটি অনুষ্ঠানে গতকাল হ্যারিকে উপস্থাপক নিক গ্রিমশো জিজ্ঞেস করেন গানটা টেলর সুইফটকে নিয়ে গাওয়া কিনা। বিব্রতকর অবস্থায় পড়ে যাওয়া হ্যারি তখন কায়দা করে প্রশ্নটা কাটিয়ে নেন।টেলর সুইফটের সুপারহিট অ্যালবাম ‘১৯৮৯’-এর ‘স্টাইল’ গানটা যে সুইফট আর হ্যারিকে নিয়ে লেখা ছিল তা সুইফটের ভক্তরা বেশ ভালোই বুঝেছিলেন। হ্যারিই বা পিছিয়ে থাকবেন কেন? এবার ২৭ বছর বয়সী সুইফটকে নিয়ে গান গেয়ে জবাবটা দিয়ে দিলেন। গান শুনলে শ্রোতারা এমনিতেই সেটার প্রমাণ পেয়ে যাবেন।বছরখানেক একসঙ্গে সময় কাটানোর পর ২০১৩ সালে ভেঙে যায় ‘ওয়ান ডিরেকশন’ তারকা হ্যারি স্টাইলস ও ‘ব্যাড ব্লাড’ তারকা টেলর সুইফটের প্রেমের সম্পর্ক। ইয়াহু সেলিব্রিটি।
