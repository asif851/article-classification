
যৌথ প্রযোজনায় ছবি নির্মাণকে কেন্দ্র করে গত বছর মাঝামাঝি সময় থেকে চলচ্চিত্রের বিভিন্ন সংগঠনের সঙ্গে প্রযোজনা প্রতিষ্ঠান জাজ মাল্টিমিডিয়ার কর্ণধার আবদুল আজিজের দূরত্ব তৈরি হয়। চলচ্চিত্রশিল্পী ও কলাকুশলীদের একটা অংশ তখন থেকে জাজ মাল্টিমিডিয়ার বিরুদ্ধে সোচ্চার। তাঁদের কেউ আবার এই প্রতিষ্ঠানের ব্যানারে নির্মিত ছবিতে কাজ করার ব্যাপারে অনীহাও প্রকাশ করেন। তবে সবকিছু ভুলে সবাই মিলে একসঙ্গে ছবিতে কাজ শুরু করার আহ্বান জানান আবদুল আজিজ। আর তাঁকে এফডিসিতে ফিরে আসার অনুরোধ জানান মিশা সওদাগর। মুক্তি-প্রতীক্ষিত ছবি ‘বিজলী’ নিয়ে আয়োজিত অনুষ্ঠানে এ কথা বলেন চলচ্চিত্র শিল্পী সমিতির সভাপতি মিশা সওদাগর। গতকাল শুক্রবার সন্ধ্যায় রাজধানীর একটি পাঁচ তারকা হোটেলে আবদুল আজিজকে মনোমালিন্য ভুলে আবার এফডিসিতে ফিরে আসার অনুরোধ জানান তিনি।
বাংলাদেশি চলচ্চিত্রের এ সময়ের সবচেয়ে বড় প্রযোজনা প্রতিষ্ঠান জাজ মাল্টিমিডিয়ার কর্ণধার আবদুল আজিজের জন্মদিনে আয়োজিত ‘বিজলী’ ছবির সংবাদ সম্মেলনে তাঁকে শুভেচ্ছা জানান মিশা সওদাগর। এরপর তিনি বলেন, ‘আজিজ ভাই, আপনার হাত ধরে এ দেশে ডিজিটাল চলচ্চিত্র যাত্রা শুরু করেছিল। শুধু চলচ্চিত্রশিল্পকে ভালোবেসে এত বড় কাজ করলেন আপনি, অথচ এফডিসির মূলধারার কয়েকটা মানুষ আপনার ওপর অভিমান করে বসে থাকবে, এটা হতে পারে না।’
বাংলাদেশি চলচ্চিত্রের খল চরিত্রের এই অভিনেতার নায়ক হিসেবে ‘চেতনা’ ছবিতে অভিনয়ে অভিষেক ঘটেছিল। নায়ক হিসেবে শুরু হলেও চলচ্চিত্রের দর্শকের কাছে সাফল্য পান খল চরিত্রের অভিনেতা হিসেবে। গত শতকের নব্বই দশকের শুরু থেকে এখন পর্যন্ত সমান তালে অভিনয় করছেন। মিশা সওদাগরের কাছ থেকে পাওয়া তথ্য অনুযায়ী, এখন পর্যন্ত তাঁর অভিনীত চলচ্চিত্রের সংখ্যা আট শতাধিক। অনুষ্ঠানে তিনি বললেন, ‘আজিজ ভাই, আপনি এফডিসিতে ফিরে আসুন। আপনি তাদের নিয়ে শক্তভাবে এগিয়ে যান। আপনি একজন শিল্পমনা মানুষ। এফডিসিকে বুকে নিয়ে কাজ করুন। ছোট হবেন না, বরং বড় হবেন।’
মিশা আরও বলেন, ‘এফডিসি ও আপনি এক হয়ে যান। আর দেরি করবেন না। চলচ্চিত্রের মানুষেরা অনেক কিছু চায় না। তাদের জন্য ডিজিটাল প্রজেকশন মেশিনের দাম একটু কমিয়ে দিন। টিকিটের টাকাও একটু কমিয়ে দিন। আপনি শিল্পকে ভালোবাসা একজন মানুষ। একটু ছাড় দিন, এ দেশের চলচ্চিত্রে আপনি রাজা হয়ে থাকবেন, আজিজ ভাই।’
ইফতেখার চৌধুরী পরিচালিত ‘বিজলী’র মুক্তি-পূর্ববর্তী সংবাদ সম্মেলনে আরও বক্তব্য দেন ছবির পরিচালক ও কলাকুশলীরা। ১৩ এপ্রিল ছবিটি বাংলাদেশের বিভিন্ন প্রেক্ষাগৃহে মুক্তি পাচ্ছে। চিত্রনায়িকা ববি প্রযোজিত প্রথম ছবি এটি। এই ছবিতে একজন সুপারওম্যান চরিত্রে দেখা যাবে ববিকে। তাঁর বিপরীতে নায়ক হয়েছেন কলকাতার রণবীর।
