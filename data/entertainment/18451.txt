
সোহেল আরমান পরিচালিত ‘ভ্রমর’ ছবির মহরতেও তিনি ছিলেন, এই অক্টোবরে শুটিং শুরু হওয়ার কথা। কিন্তু এমন সময়েই ভ্রমর থেকে সরে দাঁড়ানোর কথা জানিয়েছেন এই ছবির প্রধান নায়ক আরিফিন শুভ। সম্প্রতি ছবির প্রযোজক ও পরিচালককে সরে দাঁড়ানোর সিদ্ধান্ত জানিয়ে দেন তিনি।
আরিফিন শুভ ও শায়লা সাবিকে নিয়ে রাজধানীর একটি রেস্তোরাঁয় বেশ আয়োজন করেই ‘ভ্রমর’ ছবির মহরত করা হয়েছিল। জুন মাসের মাঝামাঝি সময়ে আয়োজিত সেই মহরত অনুষ্ঠান থেকে ঘোষণা দেওয়া দেওয়া হয়েছিল যে, অক্টোবর থেকে শুরু হবে ছবির শুটিং। কিন্তু শুভর সিদ্ধান্ত অক্টোবরে এ ছবির শুটিং শুরু হলেও এতে থাকছেন না তিনি। পারস্পরিক সমঝোতার মাধ্যমেই নাকি ছবিটি থেকে নিজেকে সরিয়ে নিয়েছেন শুভ। প্রযোজক-পরিচালকের সঙ্গে কথা বলেও শুভর এ কথার সত্যতা পাওয়া গেল।আরিফিন শুভ এখন আছেন যুক্তরাষ্ট্রে। শিকাগো ও ডালাসে ‘ছুঁয়ে দিলে মন’ ছবির দুটি প্রদর্শনী শেষে ৫ সেপ্টেম্বর নিউইয়র্কের একটি পাবলিক শো’তে অংশ নেবেন তিনি। যুক্তরাষ্ট্রে কাজ শেষে এরপর সোজা চলেন যাবেন অস্ট্রেলিয়া। সেখানে ‘মৃত্যুপুরী’ ছবির শুটিংয়ে নেবেন বলেও জানিয়েছেন শুভ।ঢাকা ছাড়ার আগে শুভ প্রথম আলোকে ছবিটি থেকে সরে দাঁড়ানোর কথা জানান। এ প্রসঙ্গে তিনি বলেছেন, ‘পরিচালক ও প্রযোজকের মৌখিক কথার ওপর ভিত্তি করেই ছবিটি সাইন করি। কিন্তু এর পর নানা বিষয়ে আমাদের মধ্যে বনিবনা হচ্ছিল না। অবশ্য, এ নিয়ে আমার কোনো অভিযোগ নেই। আমরা সবাই নিজেদের মধ্যে ছবিটির কাজ নিয়ে অনেকবার কথা বলেছি। তারপর পারস্পরিক সমঝোতার মাধ্যমে ছবিটি থেকে সরে দাঁড়িয়েছি।’‘ভ্রমর’ ছবিটির প্রযোজনা প্রতিষ্ঠান ভিসতা ড্রিমস আনলিমিটেড। এ প্রতিষ্ঠানের স্বত্বাধিকারী এস এম মনুতেহার ইকবাল প্রথম আলোকে বলেন, ‘আমাদের ইচ্ছে ছিল শুভকে নিয়ে ভ্রমর ছবিটি বানানোর। কিন্তু এখন সম্ভব হচ্ছে না বলে কিছুটা খারাপ লাগা কাজ করছে। আশা করছি পরের কোনো ছবিতে আমরা একসঙ্গে কাজ করব।’এদিকে ছবির পরিচালক সোহেল আরমান জানিয়েছেন, ‘শিডিউলজনিত সমস্যার কারণে শুভকে সরে দাঁড়াতে হয়েছে। তাই এখন শুভর জায়গায় অন্য কাউকে ভাবতে হচ্ছে। আমরা যে করেই হোক, অক্টোবরের মধ্যে ছবিটির বেশির ভাগ কাজ শেষ করব। সেভাবেই সব ধরনের প্রস্তুতিও নেওয়া হচ্ছে। তবে এটা ঠিক যে, শুভকে নিয়ে কাজটা করতে পারলে অনেক ভালো লাগত।’
