
দুটি একক কনসার্টে অংশ নিতে কানাডা গেলেন আইয়ুব বাচ্চু ও তাঁর দল এলআরবি। গতকাল রাতে তাঁরা কানাডার উদ্দেশে রওনা দেন। যাওয়ার আগে এই দলের ব্যবস্থাপক শামীম জানান, দুটি কনসার্টের একটি অনুষ্ঠিত হবে ১৫ মার্চ কানাডার ভ্যানকুভারে, অন্যটি ২২ মার্চ টরন্টোতে।যাওয়ার আগে মুঠোফোনে আইয়ুব বাচ্চু বলেন, ‘এর আগেও কানাডায় শো করতে গিয়েছি। ওখানকার বাঙালিদের সঙ্গে বেশ আনন্দময় সময় কাটে আমার। এবারও তার ব্যতিক্রম হবে না বলে আশা করছি।’ তিনি জানান, এবারের এলআরবি দলে তিনি ছাড়াও আছেন বেজ গিটারে স্বপন, মাসুদ এবং ড্রামসে রোমেল। কনসার্ট শেষ করে ২৬ মার্চ দেশে ফিরবে এলআরবি। আইয়ুব বাচ্চু জানান, এলআরবির জনপ্রিয় গানগুলোই পরিবেশন করা হবে কনসার্ট দুটিতে।  
