

এবারের ঈদে মুক্তি পাবে শাকিব খান অভিনীত দুটি ছবি। একটি রংবাজ, আরেকটি অহংকার। ঈদের পরপরই চালবাজ ছবির শুটিংয়ে ব্যস্ত হয়ে পড়বেন ঢালিউড অভিনেতা শাকিব খান। চলছে আমি নেতা হব ছবির শুটিংও। ঢাকাই ছবির ব্যস্ত এ নায়ক কথা বললেন প্রথম আলোর সঙ্গে। জানালেন কেমন করে কাটাবেন আগামী ঈদ

ঈদে কী করবেন?
ঈদের নামাজ পড়ে কোরবানি দিতে যাব। প্রতিবারই কোরবানির সময় আমি নিজেই উপস্থিত থাকি। কখনো কখনো মাংস নিজ হাতেই প্রস্তুত করি।
ঈদের দিন নিজের ছবি দেখতে প্রেক্ষাগৃহে যাবেন না?
কোরবানির কারণে প্রথম দিন সময় না-ও হতে পারে। দ্বিতীয় দিন যাওয়ার ইচ্ছা আছে। অবশ্য পরিবেশক ও হলের মালিকদের কাছ থেকে প্রথম দিনের ছবির খবর পাব। তা ছাড়া আমি সব সময়ই ঈদে নিজের ছবি দেখতে ঢাকার বেশ কিছু প্রেক্ষাগৃহে যাই। যদিও ভক্তরা টের পান না।
ছবি দুটি নিয়ে তেমন প্রচার দেখছি না যে?
এখন উত্তম আকাশের আমি নেতা হব ছবির শুটিং চলছে। এর ফাঁকে ফাঁকে যা সময় পাচ্ছি, প্রচারে অংশ নিচ্ছি। এর মধ্যে কয়েকটি টেলিভিশনে ঈদের ছবি নিয়ে বেশ কিছু অনুষ্ঠানে অংশ নিয়েছি।
চলচ্চিত্রপাড়ায় কেউ কেউ বলছেন, আপনি শুধুই ‘রংবাজ’ ছবির প্রচার করছেন?
বিষয়টি ঠিক নয়। আমি যেসব অনুষ্ঠান করেছি, সেগুলো দেখলেই বোঝা যাবে। দুটি ছবিই আমার। দুটি দুই ধরনের ছবি। রংবাজ ছবিটিতে হয়তো বাজেট একটু বেশি। এর গানগুলো দেশের বাইরে—সুইজারল্যান্ড, ইতালিতে শুটিং হয়েছে। তবে আমি বলব, দুটি ছবিই দর্শকের ভালো লাগবে, ঈদে আনন্দ দেবে।
‘আমি নেতা হব’ ছবির শুটিং নিয়ে ঝামেলা শেষ হয়েছে?
এখন কোনো ঝামেলা নেই। টানা চার দিন ঢাকার লোকেশনে শুটিং করলাম। ছবির কাজ প্রায় ৫০ ভাগ হয়ে গেছে। ঈদের পর যুক্তরাজ্যে চালবাজ ছবির শুটিং শুরু হবে। সেখান থেকে এসে আমি নেতা হব ছবির শুটিংয়ের নতুন শিডিউল দেব।
কবে যাচ্ছেন যুক্তরাজ্যে?
৫ সেপ্টেম্বর যাওয়ার কথা। অন্য শিল্পীদের নিয়ে ৩ সেপ্টেম্বর থেকে চালবাজ-এর শুটিং শুরু হয়ে যাবে। সবকিছু ঠিকঠাক থাকলে ৬ বা ৭ সেপ্টেম্বর থেকে যুক্তরাজ্যে প্লে মাউন্ট লোকেশনে আমার অংশের শুটিং শুরুর কথা আছে। ২৪ সেপ্টেম্বর পর্যন্ত শিডিউল দেওয়া আছে। অবশ্য শুটিংয়ের মাঝে দুদিনের জন্য ওমানে আসতে পারি। সেখানে বাংলাদেশি একটি শোতে অংশ নেওয়ার কথা আছে। শো শেষ করে আবার যুক্তরাজ্যে শুটিংয়ে ফিরব।
সাক্ষাৎকার: শফিক আল মামুন
