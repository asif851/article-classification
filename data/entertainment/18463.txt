
মাত্র তিন মাস! তিন মাসেই যুক্তরাষ্ট্র জয় করে নিলেন প্রিয়াঙ্কা চোপড়া। গত সেপ্টেম্বরের শেষ দিকে প্রচার শুরু হয় ‘কোয়ান্টিকো’ সিরিজের। এই সিরিজ দিয়েই পিপলস চয়েস অ্যাওয়ার্ড জিতলেন এই ভারতীয় অভিনেত্রী। শুধু প্রথম ভারতীয় বলেই নয়, দক্ষিণ এশিয়াতেই আর কোনো অভিনেত্রী এই পুরস্কার আগে জেতেননি।গত বুধবার লস অ্যাঞ্জেলেসের মাইক্রোসফট থিয়েটারে বসেছিল ৪২তম পিপলস চয়েস অ্যাওয়ার্ডের আয়োজন। এতে নতুন টিভি সিরিজ বিভাগে প্রিয় অভিনেত্রীর পুরস্কার জিতেছেন প্রিয়াঙ্কা। এই বিভাগে মনোনয়ন পেয়েছিলেন জেমি লি কার্টিস, মার্সিয়া গে হার্ডেন, লিয়া মিশেল ও এমা রবার্টস।জনতার ভোট আর পছন্দে এই পুরস্কার নির্ধারিত হয়। ফলে এই পুরস্কারের গুরুত্ব অনেক। এফবিআই এজেন্টের ভূমিকায় প্রিয়াঙ্কা মার্কিন দর্শকদের মন জিতে নিয়েছেন, সেটাই প্রমাণিত। উচ্ছ্বসিত প্রিয়াঙ্কা টুইট করেছেন, ‘কী সৌভাগ্য আমার! আমাকে যাঁরা ভোট দিয়েছেন, প্রত্যেককে ধন্যবাদ। আপনারা ছাড়া আমি কিছুই নই। অনেক অনেক ভালোবাসা।’সেরা চলচ্চিত্র অভিনেতার পুরস্কার জিতেছেন চ্যানিং টটাম, অভিনেত্রী সান্ড্রা বুলক। সেরা টিভি সিরিজের পুরস্কার জিতেছে বিগ ব্যাং থিওরি। টুইটার।
