
আন্তর্জাতিক মাতৃভাষা দিবসকে সামনে রেখে এই প্রথম কলকাতায় শুরু হতে যাচ্ছে ‘কলকাতা আন্তর্জাতিক মানবাধিকার চলচ্চিত্র উৎসব’। ২৩ ফেব্রুয়ারি থেকে এই উৎসব শুরু হবে। চলবে ২৫ ফেব্রুয়ারি পর্যন্ত।
২৩ ফেব্রুয়ারি শুক্রবার বেলা ১১টায় এই উৎসবের আনুষ্ঠানিক উদ্বোধন করবেন কলকাতা হাইকোর্টের সাবেক বিচারপতি ও পশ্চিমবঙ্গ মানবাধিকার কমিশনের সাবেক চেয়ারম্যান চিত্ততোষ মুখোপাধ্যায়। প্রধান অতিথি থাকবেন ঝাড়খন্ডের চলচ্চিত্র নির্মাতা মেঘনাদ। বিশেষ অতিথি থাকবেন দিল্লির চলচ্চিত্র নির্মাতা সুহাস বোরকার, পরিচালক লাভলী মুখোপাধ্যায় ও সুপ্রিয় সেন।
উৎসব চলবে কলকাতার যাদবপুর বিশ্ববিদ্যালয়ের গান্ধী ভবন মিলনায়তনে। গতকাল মঙ্গলবার বিকেলে কলকাতা প্রেসক্লাবে আয়োজিত এক সংবাদ সম্মেলনে এই চলচ্চিত্র উৎসবের নির্ঘণ্ট ঘোষণা করেন আয়োজক সংস্থা সেন্টার ফর প্রোটেকশন অব ডেমোক্রেটিক রাইটস অ্যান্ড সেক্যুলারিজমের (সিপিডিআরএস) সাধারণ সম্পাদক অধ্যাপক প্রণব দাশগুপ্ত, মেডিকেল সার্ভিস সেন্টারের (এমএসসি) সাধারণ সম্পাদক অংশুমান মিত্র ও উৎসব কমিটির জুরি আর সেনগুপ্ত।
এই উৎসবে যোগ দেবে বিশ্বের ৮টি দেশ ও ভারতের ১০টি রাজ্যের ২৫টি ছবি ও তথ্যচিত্র। দেশগুলোর মধ্যে রয়েছে নিউজিল্যান্ড, ইরান, ফিলিস্তিন, তুরস্ক, নেপালসহ ভারতের ১০টি রাজ্য। উৎসবের উদ্বোধনী ছবি নিউজিল্যান্ডের পরিচালক ফিলিপ নয়েসের ‘র‍্যাবিট প্রুফ ফেন্স’। বাংলাদেশ থেকে আসছে দুটি ছবি। এগুলো হচ্ছে ‘রোহিঙ্গা রিফিউজি আ ফটো জার্নি অন ১৩৬’ ও ‘জন্মসাথী’।
