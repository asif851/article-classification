
‘পাগল তোর জন্য রে’ গানটির কথা নিশ্চয় মনে আছে। ন্যান্‌সি ও বেলাল খানের গাওয়া গানটি অল্প কিছুদিন আগেও জনপ্রিয়তার তুঙ্গে ছিল। এবার সেই বেলাল খান গাইলেন নতুন আরও একটি গান। ‘শুধু তোর জন্য’ শিরোনামের গানটি তাঁর সঙ্গে গেয়েছেন নবাগত শিল্পী উপমা।
এরই মধ্যে গানটির মিউজিক ভিডিও নির্মাণ করা হয়েছে। খুব শিগগির বেলাল-উপমার গাওয়া এই গানটি দর্শকেরা দেখতে পাবেন। ‘শুধু তোর জন্য’ গানটি লিখেছেন সোমেশ্বর অলি। সুর ও সংগীত পরিচালনার কাজটি করেছেন বেলাল খান নিজেই।উপমা প্রসঙ্গে বেলাল বলেছেন, ‘উপমা গানটি বেশ সুন্দর গেয়েছেন। আমি মনে করি, আমার অন্য গানের ভিডিওর চেয়ে এটি বেশ পরিচ্ছন্ন। সুন্দর কথা, গায়কি আর ভিডিওতে গানটি সবার ভালো লাগবে। সব মিলিয়ে এক নতুন বেলাল খানকে দেখতে পাবেন দর্শক।’‘শুধু তোর জন্য’ গানটি আসছে প্রযোজনা প্রতিষ্ঠান গানচিল মিউজিকের ব্যানারে।বেশ কিছুদিন ধরেই গানের জগতে বিচরণ করছেন বেলাল খান। একক অ্যালবামের পাশাপাশি বেশ কয়েকটি মিশ্র অ্যালবামেও গেয়েছেন তিনি। এ ছাড়া সুরকার ও সংগীতায়োজক হিসেবেও তাঁর পরিচিতি আছে।তবে নতুন বছরে বেলাল খান ঘোষণা দিয়েছেন, মিশ্র অ্যালবামে আর গান গাইবেন না। নতুন বছরে নিজের পছন্দের কিছু গান প্রকাশ করবেন। গানের পাশাপাশি মানসম্পন্ন ভিডিও উপহার দেবেন তিনি।বেলাল খান তাঁর এ সিদ্ধান্তে কতটা সফল হন—তা-ই এখন দেখার বিষয়।
