
বলিউডের নবাগত অভিনেত্রী আথিয়ার পোশাক এবং ফ্যাশন সচেতনতা মুগ্ধ করেছে সবাইকেই। কিন্তু আথিয়া শেঠি মুগ্ধ সোনম কাপুরের ফ্যাশনে। সম্প্রতি এই অভিনেত্রী বলেছেন, তাঁর চোখে সোনমই ফ্যাশন আইকন।সুনীল শেঠি তনয়া আথিয়া অল্প কিছুদিন হলো ‘হিরো’ ছবির মাধ্যমে বলিউডে নাম লিখিয়েছেন। কিন্তু অভিনয় ছাড়াও এরই মধ্যে তাঁর ফ্যাশন সচেতনতা দৃষ্টি কেড়েছে অনেকেরই। তাক লাগানো অভিনয় দেখাতে না পারলেও অভিনব নকশার পোশাক আর সাজ দিয়ে জয় করেছেন ফ্যাশন পিপাসুদের মন।সম্প্রতি এই নবাগত অভিনেত্রী ‘আমাজন ইন্ডিয়া ফ্যাশন উইক’-এ ফ্যাশন ডিজাইনার রোহিত গান্ধী এবং রাহুল খান্নার নকশা করা পোশাক পরে র‍্যাম্পে হেঁটেছেন। কিন্তু যার ফ্যাশন সেন্স নিয়ে এত আলোচনা সেই তিনিই কিনা বলেছেন, ‘আমি বলিউডে ফ্যাশন আইকন হতে আসিনি। আমার যা পরতে ইচ্ছা করে তাই পরি।’ব্যক্তি জীবনে পোশাক-আশাকের ব্যাপারে আথিয়া নাকি খুবই সাধারণ এবং যেটুকু না করলেই নয় ততটুকুই করেন।কিন্তু ফ্যাশন নিয়ে যদি মাথা না-ই ঘামাবেন তাহলে ফ্যাশন শোতেই বা অংশগ্রহণ করতে গেলেন কেন? অবশ্য এর উত্তরও দিয়েছেন আথিয়া। তাঁর বক্তব্য, ‘র‍্যাম্পে হাঁটার বিষয়টা আমার বেড়ে ওঠারই একটা অংশ। আমি অবশ্যই ফ্যাশন শোতে অংশগ্রহণ করতে পছন্দ করি। আর পছন্দ করি সব সময় সুন্দর পোশাক পরতে এবং সাজতে।’বিখ্যাত ডিজাইনার সব্যসাচী মুখার্জির ভক্ত আথিয়া এই নকশাকারের পোশাক পরে র‍্যাম্পে হাঁটার ইচ্ছাও প্রকাশ করেছেন এক সাক্ষাৎ​কারে।আথিয়াকে ‘ফ্যাশনেবল’ বলে সবাই প্রশংসা করলেও তিনি অবশ্য প্রশংসায় পঞ্চমুখ তাঁরই প্রজন্মের আরেক অভিনেত্রী সোনম কাপুরের। সুনীল শেঠির কন্যা মনে করেন, ‘সোনম একজন প্রকৃত ফ্যাশন আইকন। চেহারা, সাজ ও পোশাক নিয়ে পরীক্ষা-নিরীক্ষা করতে সোনমের কোনো জুড়ি নেই। ফ্যাশন অঙ্গনে সোনম তাঁর একটি অবস্থান তৈরি করে নিয়েছেন।’ প্রেস ট্রাস্ট অফ ইন্ডিয়া।
