
বিভিন্ন ছবির গানের কণ্ঠ দিয়েছেন মেহ্‌রীন। তবে এবার তিনি ছবিতে নিজের গানের সঙ্গে অভিনয়ও করেছেন। ছবির নাম ‘পুত্র’। গত সপ্তাহে শুটিংয়ে অংশ নিয়েছেন তিনি। আজ দুপুরে মুঠোফোনে বললেন, ‘যেদিন গানটিতে কণ্ঠ দিয়েছি, শুনি তার পরদিনই শুটিং। আমার অংশটুকু খুবই জাঁকজমকপূর্ণ ছিল। আমার পোশাক ছিল লাল। সব কিছু মিলে দারুণ লেগেছে।’মেহ্‌রীনের গাওয়া গানটি হলো ‘আহা জীবন/ কোথাও রোদ্দুর/ কোথাও শ্রাবণ’। লিখেছেন জুলফিকার রাসেল, সুর ও সংগীত পরিচালনা করেছেন আজম বাবু।অর্টিস্টিক শিশুর গল্প নিয়ে তৈরি হচ্ছে পুত্র। তথ্যমন্ত্রণালয়ের উদ্যোগে এবং বাংলাদেশ চলচ্চিত্র ও প্রকাশনা অধিদপ্তরের প্রযোজনায় ছবিটির সার্বিক তত্ত্বাবধান করছে ইমপ্রেস টেলিফিল্ম লিমিটেড। কাহিনি ও চিত্রনাট্য লিখেছেন হারুন রশীদ, পরিচালনা করছেন সাইফুল ইসলাম মান্‌নু। ১৮ অক্টোবর থেকে ছবিটির শুটিং হয়েছে চ্যানেল আইয়ের নিজস্ব স্টুডিওতে। এখন শুটিং হচ্ছে গাজীপুর আর রাজবাড়িতে।মেহ্‌রীন জানান, সেদিন তাঁর সঙ্গে শুটিংয়ে আরও অংশ নিয়েছেন ফেরদৌস আর শেওতি। অটিস্টিক শিশুর চরিত্রে অভিনয় করেছে শিশুশিল্পী লাজিম।
মেহ্‌রীন বলেন, ‘অর্টিজম সমস্যার সঙ্গে আমি অনেক আগে থেকেই সচেতন। অর্টিজম শিশুদের স্কুলের অনুষ্ঠানগুলোতে যাই। এই শিশুদের উৎসাহ দিই।’ছবিতে অন্য অভিনয়শিল্পীরা হলেন জয়া আহসান, লায়লা হাসান, সাবেরী আলম, আহসান হাবীব নাসিম, শর্মীমালা, করভী মিজান, আল মামুন, রাজীব সালেহীন, জ্যোতিকা জ্যোতি প্রমুখ। একটি বিশেষ চরিত্রে আছেন শাকিব খান।
