
গত বছরের রোজার ঈদে প্রকাশিত হওয়ার কথা ছিল প্রিন্স মাহমুদের কথা ও সুরের মিশ্র গানের অ্যালবাম ‘খেয়াল পোকা’। কিন্তু শেষ পর্যন্ত তা হয়নি। অবশেষে আসছে প্রিন্স মাহমুদের নতুন গানের অ্যালবাম। তবে আপাতত কেবল মুঠোফোন গ্রাহকেরাই এই গানগুলো শুনতে পারবেন। ‘খেয়াল পোকা’ সিডির জন্য অপেক্ষা করতে হবে আরও সপ্তাহ খানেক।বাংলাদেশের সংগীতজগতে মিশ্র অ্যালবামের ক্ষেত্রে সফল সুরকার-সংগীত পরিচালকদের অন্যতম প্রিন্স মাহমুদ। বেশ কয়েক বছর ধরে ঈদেই মিশ্র অ্যালবাম বের করছেন তিনি। সেই ধারাবাহিকতায় গত রোজার ঈদেও আসার কথা ছিল ‘খেয়াল পোকা’ অ্যালবাম।অ্যালবাম প্রকাশের তারিখ পিছিয়ে যাওয়া প্রসঙ্গে প্রিন্স মাহমুদ বলেন, ‘কিছু সমস্যার কারণে রোজার ঈদে অ্যালবামটি প্রকাশ করতে পারিনি। এখন সবকিছু কাটিয়ে উঠেছি। তাই আর দেরি করতে চাচ্ছি না।’‘খেয়াল পোকা’ প্রসঙ্গে প্রিন্স মাহমুদ বলেন, ‘আমার গান যেমন হয়ে থাকে এই অ্যালবামের গানগুলোও তেমন। আমার বিশ্বাস এখান থেকে তিন-চারটা গান শ্রোতারা দারুণভাবে গ্রহণ করবেন।’ তিনি বলেন, ‘এ অ্যালবামে বেশির ভাগই নতুন শিল্পী। এদের মধ্যে নন্দিতা, শামীম ও ইভা তো দারুণ গেয়েছে।’প্রিন্স মাহমুদের কথা ও সুরে ‘খেয়াল পোকা’ অ্যালবামে ১০ জন শিল্পীর নতুন গান থাকবে। মুঠোফোন সেবাদাতা প্রতিষ্ঠান রবি গ্রাহকেরা ৪৮৭৮৭৭ নম্বরে ডায়াল করলেও শুনতে পারবেন গানগুলো।
‘খেয়াল পোকা’ অ্যালবামে থাকছে একক ও দ্বৈত গান। প্রিন্স মাহমুদের কথা ও সুরে গানগুলোতে কণ্ঠ দিয়েছেন তাহসান, কণা, তপু, মাহাদি, এলিটা, মিনার, ইমরান, শামীম, ইভা ও নন্দিতা।অসংখ্য জনপ্রিয় গানের গীতিকার ও সুরকার প্রিন্স মাহমুদের সঙ্গে গানগুলো মূলত ‘মেলোডিয়াস’ ধাঁচের। তাঁর সুর-সংগীতে ১৯৯৫ সালে প্রকাশিত হয়েছিল প্রথম মিশ্র অ্যালবাম ‘শক্তি’। এরপর অনেক মিশ্র অ্যালবাম উপহার দিয়েছেন তিনি। দেশের প্রথম সারির সংগীতশিল্পীদের নিয়ে সাজানো এসব অ্যালবামের বেশির ভাগ গানই পেয়েছে তুমুল জনপ্রিয়তা।সংগীতকার প্রিন্স মাহমুদের কথা ও সুরে এ পর্যন্ত প্রকাশিত মিশ্র অ্যালবামের সংখ্যা প্রায় পঞ্চাশ ছুঁয়েছে। এর মধ্যে উল্লেখযোগ্য ‘শক্তি’, ‘ক্ষমা’, ‘শেষ দেখা’, ‘এখনো দু-চোখে বন্যা’, ‘দেয়াল’, ‘দাগ’, ‘পিয়ানো’, ‘দেশে ভালোবাসা নাই’, ‘যন্ত্রণা’, ‘নির্বাচিতা’, ‘নিমন্ত্রণ’, ‘অপরাজিতা’, ‘কেয়া পাতার নৌকো’ প্রভৃতি।
