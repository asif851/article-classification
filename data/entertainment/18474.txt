
নজরুলসংগীত দিয়েই সংগীত জীবনের শুরু। শুরু থেকে ইচ্ছেও ছিল নজরুলসংগীতের অ্যালবাম দিয়েই শুরু করবেন। কিন্তু তা হয়নি। আধুনিক গানের অ্যালবামগুলোই আগে হয়েছে। তবে এবার উৎসে ফিরছেন নজরুলসংগীত শিল্পী আজমেরী নির্ঝর। নজরুলসংগীতের অ্যালবাম প্রকাশ করতে যাচ্ছেন তিনি। নির্ঝর কথা প্রসঙ্গে প্রথম আলোকে বলেন, ‘সেই পাঁচ বছর বয়স থেকে নজরুলসংগীতের তালিম নিচ্ছি। শুরু থেকেই ইচ্ছে ছিল, প্রথমেই নজরুলের গান নিয়ে অ্যালবাম প্রকাশ করব। একটা সময় আধুনিক গানে ব্যস্ত হয়ে পড়ি। তাই আর ওদিকে নজর দিতে পারিনি। আমি এখন পুরোপুরি প্রস্তুত। এবার নজরুলসংগীতের অ্যালবাম প্রকাশ করব। গান বাছাইয়ের কাজও শেষ। শিশগগিরই রেকর্ডিং শুরু করব।’ বললেন সংগীতশিল্পী আজমেরী নির্ঝর।২০০৫ সালে হাবিব ওয়াহিদের কম্পোজিশনে আশা ভোঁশলের গাওয়া ‘একটা দেশলাই কাঠি জ্বালাও’ গানটি নতুন করে গেয়ে শ্রোতাদের নজরে আসেন নির্ঝর। পর পরই পড়াশোনার জন্য লন্ডন চলে যান। ইস্ট লন্ডন ইউনিভার্সিটি থেকে (বর্তমান মেট্রোপলিটন ইউনিভার্সিটি) এমবিএ এবং অক্সফোর্ড ব্রুকস থেকে এসিসিএ শেষ করে ২০১০ সালে দেশে ফেরেন। দেশে ফিরেই আবারও গান নিয়ে ব্যস্ত হয়ে পড়েন। হৃদয় খানের সুরে ‘জানি একদিন’ ও ‘আজকের এই নিশি’ গানগুলো নির্ঝরকে আবারও নতুন করে আলোচনায় নিয়ে আসে। আর শেষ একক অ্যালবাম ‘স্বপ্নমুখীর’ ‘আরাধনা’ গানটিও জনপ্রিয়তা পায়। এখন পর্যন্ত নির্ঝরের তিনটি আধুনিক গানের অ্যালবাম প্রকাশিত হয়েছে। এগুলো হচ্ছে ‘পোড়ামুখী’ (২০০৩), ‘সূর্যমুখী’ (২০০৫) ও ‘স্বপ্নমুখী’ (২০১২)। এবার পুরোপুরিভাবে প্রস্তুতি নিচ্ছেন নজরুলসংগীতের অ্যালবামের। বললেন, ‘স্বপ্নমুখী অ্যালবামের পর পরই সিদ্ধান্ত নিই, এবার যেভাবেই হোক নজরুলসংগীতের অ্যালবামের কাজ শেষ করব। আমি কিন্তু খুলনা নজরুল একাডেমিতে ১০ বছর নজরুলসংগীতের তালিম নিয়েছি। জাতীয় শিক্ষা সপ্তাহ, নতুন কুঁড়ি, জাতীয় শিশু পুরস্কারসহ অনেক অনুষ্ঠানে নজরুলসংগীতে শ্রেষ্ঠত্ব অর্জন করেছি। অথচ সেই আমার কিনা এখনো পর্যন্ত নজরুলসংগীতের অ্যালবামই নাই! বিষয়টি ভাবতেই অবাক লাগে। তাই এবার আটঘাট বেঁধেই নেমেছি বলতে পারেন। নিজের আত্মতৃপ্তি বলে কথা।’
শুক্রবার ঢাকার মঞ্চে গান গাইবেন ভারতের জনপ্রিয় সংগীতশিল্পী অরিজিৎ সিং। ই-মেকার্সের আয়োজনে যমুনা ফিউচার পার্কের এ অনুষ্ঠানে নির্ঝরও গান গাইবেন। বললেন, ‘এর আগে ভারতের সংগীতশিল্পী শান, রূপরেখা ও অভিজিৎ সাওয়ান্তসহ অনেকের সঙ্গে একই মঞ্চে গান গেয়েছি। অরিজিৎ সিং এই সময়ে ভারতের জনপ্রিয় একজন শিল্পী। একই অনুষ্ঠানে গাইতে পেরে নিঃসন্দেহে ভালো লাগছে।’
