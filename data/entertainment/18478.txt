
আবার হুংকার দিয়ে সবাইকে নিজের জানান দিচ্ছে টাইগার। গত মঙ্গলবার যশরাজ ফিল্মসের ‘টাইগার জিন্দা হ্যায়’ ছবির ট্রেলার মুক্তি পেয়েছে। ছবির জুটি সালমান খান আর ক্যাটরিনা কাইফকে আদিত্য চোপড়া প্রযোজিত এই ছবিতে আবার দেখা যাবে। আলী আব্বাস জাফর পরিচালিত ছবি ‘টাইগার জিন্দা হ্যায়’ একটি সত্য ঘটনা অবলম্বনে নির্মাণ করা হয়েছে।
ছবির ট্রেলার মুক্তি উপলক্ষে আয়োজিত অনুষ্ঠানে লেখক ও পরিচালক আলী আব্বাস জাফর বলেন, ‘প্রথমে “এক থা টাইগার” ছবির সিকুয়াল হিসেবে এই ছবিটি ভাবা হয়নি। আমি সত্য ঘটনার ভিত্তিতে ছবির গল্প লিখি। আমার এই ছবির গল্পের মূল চরিত্রে আছেন দুজন গুপ্তচর। সালমান ও ক্যাটরিনাকে যখন গল্প পড়ে শোনাই, তখন তাঁদের মাথায় আসে ছবিটি “এক থা টাইগার”-এর সিকুয়াল হলে বেশি ভালো হবে। ওই ছবিতেও সালমান আর ক্যাটরিনা গুপ্তচর ছিলেন। তবে দুটি ছবির গল্প সম্পূর্ণ আলাদা।’
তিনি আরও বলেন, ‘সালমানের সঙ্গে আমি আগে “সুলতান” ছবিটি করেছি। সালমান আমার বড় ভাইয়ের মতো। ওর সঙ্গে আমার বোঝাপড়া দারুণ। ক্যাটরিনার সঙ্গে আমি আমার প্রথম ছবিটি করেছি। তাই দুজনের সঙ্গে আগে থেকেই আমার কাজ করার অভিজ্ঞতা আছে।’
কবির খান পরিচালিত ‘এক থা টাইগার’ দারুণ সাফল্য পেয়েছে। তাই নতুন ছবিতে সেই চাপ অনুভব করেছেন? আলী আব্বাস জাফর বলেন, ‘অবশ্যই আছে। কবিরও আমার বড় ভাই। “এক থা টাইগার” ছবির শুটিংয়ের সময় আমি তাঁর সহকারী ছিলাম। কবিরের ছবিতে অ্যাকশনের পাশাপাশি প্রেম-ভালোবাসা ছিল। কিন্তু আমার ছবিটি পুরোপুরি অ্যাকশন-থ্রিলার ধাঁচের। এখানে সালমান-ক্যাটরিনাকে রোমান্স করতে দেখা যাবে না।’
‘টাইগার জিন্দা হ্যায়’ ছবিতে সালমান খানকে দুর্ধর্ষ সব অ্যাকশন দৃশ্যে দেখা যাবে। এমনকি বলিউডের ভাইজান এই ছবিতে ঘোড়ার পিঠে সওয়ারি হয়ে মরক্কোতে একটি চোখ ধাঁধানো অ্যাকশন দৃশ্য খুব সাবলীলভাবে করেছেন। সালমানকে ঘোড়-সওয়ারির প্রশিক্ষণ দেওয়ার জন্য হলিউডের একজন দক্ষ প্রশিক্ষককে দায়িত্ব দেওয়া হয়। এই প্রশিক্ষক এর আগে হলিউডের ছবি ব্র্যাড পিট অভিনীত ‘ট্রয়’ এবং ‘আলেকজান্ডার’ ছবিতে কাজ করেছেন।
পরিচালক বলেন, ‘সালমান সত্যিই প্রকৃত ঘোড়-সওয়ারি। আইফা থেকে ফিরে মাত্র তিন দিনের মধ্যে ওয়াডোর মতো প্রশিক্ষণপ্রাপ্ত ঘোড়াকে নিজের নিয়ন্ত্রণে এনেছেন। এই ঘোড়াকে রীতিমতো কাবু করেছেন তিনি। ‘ওয়াডো’ পুরস্কার পাওয়া স্প্যানিশ কালো ঘোড়া। সালমান দক্ষতার সঙ্গে ঝুঁকি নিয়ে ঘোড়ার পিঠের ওপর রীতিমতো কাঁটা দেওয়ার মতো অ্যাকশন করেছেন।’
যশরাজ ব্যানারের ‘টাইগার জিন্দা হ্যায়’ ছবিতে সালমান খানকে ভারতীয় ইন্টেলিজেন্স এজেন্সির সুপার স্পাইয়ের চরিত্রে দেখা যাবে। আর ক্যাটরিনা কাইফ পাকিস্তানি গুপ্তচরের ভূমিকায় অভিনয় করেছেন। ট্রেলার মুক্তির পর সব রেকর্ড পেছনে ফেলে এগিয়ে গেছে আলী আব্বাস জাফরের এই নতুন ছবি। মাত্র ২৪ ঘণ্টায় ফেসবুক এবং ইউটিউব মিলিয়ে প্রায় তিন কোটিবার দেখা হয়েছে এই ট্রেলার। তাই ‘টাইগার জিন্দা হ্যায়’ মুক্তির আগেই রীতিমতো হুংকার দিচ্ছে। সালমান-ক্যাটরিনা অভিনীত এই ছবি আগামী ২২ ডিসেম্বর মুক্তি পাবে।
