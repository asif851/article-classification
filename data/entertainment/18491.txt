
সত্যি! সহ্যেরও তো একটা সীমা আছে!! প্রথমত জালিয়াতির শিকার হয়েছেন তাঁরা। এ ছাড়াও, পণ্যের প্রচারে ব্যবহৃত হওয়ার পরেও ন্যায্য পারিশ্রমিক থেকে বঞ্চিত হয়েছেন। সম্প্রতি একটি পোশাক ও ফ্যাশন সামগ্রী বিক্রেতা প্রতিষ্ঠানের বিরুদ্ধে জালিয়াতির অভিযোগে পৃথক পৃথক মামলা ঠুকে দিয়েছেন বিয়ন্স নোলস, রিয়ান্না, কাইনে ওয়েস্ট এবং ফ্যারেল উইলিয়ামসের মতো সংগীত তারকারা।প্রতিষ্ঠানটির বিরুদ্ধে তারকাদের এসব অভিযোগও গুরুতর। জালিয়াতির অভিযোগ ছাড়াও তারকাদের নাম, জনপ্রিয়তা, ছবি— এ সমস্ত কিছু নকল করে ব্যবহার করার কারণে তাঁদেরকে হেয় করা এবং ন্যায্য পারিশ্রমিক থেকে বঞ্চিত করা হয়েছে বলেই অভিযোগে জানিয়েছেন তাঁরা।পণ্যের প্রচারে তারকাদের নাম, ছবি, জনপ্রিয়তার ব্যবহার নতুন নয়। প্রাচ্য কিংবা পাশ্চাত্যে তারকাদের নাম আর উপস্থিতির কারণে পণ্যের প্রচার চাঙা হয়, বিক্রি বাড়ে। এর জন্য তারকারা স্বীকৃতি আর ন্যায্য পারিশ্রমিক পাবেন বিষয়টা এমনই হওয়ার কথা। অথচ ইদানীং অনেক পণ্য প্রস্তুতকারী প্রতিষ্ঠানই এই পারিশ্রমিক বা সম্মানীর বিষয়টা যেন বেমালুম ভুলে যায়। চুক্তি বা অনুমতি ছাড়া পণ্যের প্রচারে ইচ্ছেমতো তারকাদের নাম ও চেহারা ব্যবহার করার পর পারিশ্রমিক ও স্বীকৃতি বিষয়টি বেমালুম ভুলে যায় এসব প্রতিষ্ঠান।সম্প্রতি ‘ইলেভেন প্যারিস’ নামের ফরাসি একটি পণ্য ও পোশাক নির্মাতা প্রতিষ্ঠান তাদের পণ্যের প্রচারের ক্ষেত্রে এমন নকল ও জালিয়াতির বিষয়ই ঘটিয়েছে। প্রতিষ্ঠানটির বিরুদ্ধে অভিযোগ তারা তারকাদের সঙ্গে রীতিমতো জালিয়াতি করেছে। এই প্রতিষ্ঠানটির বিরুদ্ধে সংগীত তারকা বিয়ন্স নোলস, রিয়ান্না, কাইনে ওয়েস্ট এবং ফ্যারেল উইলিয়ামস পৃথক পৃথক মামলা করেছেন বলেই জানিয়েছে এইসশোবিজ নামের একটি অনলাইন সংবাদমাধ্যম।‘ইলেভেন প্যারিস’ নামের এ প্রতিষ্ঠানটি অনৈতিকভাবে এসব তারকার নাম, ছবি, কণ্ঠস্বর, সুর বা গান জালিয়াতি বা নকল করে তাদের বিভিন্ন পণ্যের প্রচারে কাজে লাগিয়ে বাণিজ্য করে আসছিল। পৃথকভাবে মামলা করলেও এ সব মামলায় অভিযোগকারীরা যা জানিয়েছেন তার মূল বক্তব্য এবং অভিযোগগুলো একই ধরনের। তাঁরা জানিয়েছেন, বিবাদী পক্ষ জালিয়াতির মাধ্যমে এই সব তারকাদের নাম, ছবি ও জনপ্রিয়তাকে ব্যবহার করে একচ্ছত্রভাবে মুনাফা করে আসছিল।‘ইলেভেন প্যারিস’ নামের প্রতিষ্ঠানটির বিরুদ্ধে আনা অভিযোগে বাদী বিয়ন্স নোলস জানিয়েছেন, যে সব পণ্যকে কখনো, কোনোভাবেই স্বীকৃতি বা অনুমতি দেননি তিনি, এমনকি জানেনও না! সেসব পণ্যের বিপণনের ক্ষেত্রেও তাঁর সুনাম ও জনপ্রিয়তাকে ব্যবহার করেছে এ প্রতিষ্ঠানটি।প্রতিষ্ঠানটি নাকি বিয়ন্স নোলসের মতো জনপ্রিয় তারকার নাম ও ছবি নকলের পাশাপাশি অন্যান্য তারকদের ক্ষেত্রেও এমন অনেক জালিয়াতির বিষয় নিয়মিতভাবেই চালিয়ে যাচ্ছে। ইলেভেন প্যারিসের এসব পণ্যের মধ্যে রয়েছে— টি-শার্ট, ট্যাঙ্ক টপস, শোয়েটশার্টস, হ্যাট, ব্যাকপ্যাকস ও মোবাইল ফোনের কাভার।এদিকে সংবাদমাধ্যমটি জানিয়েছে, বাদীদের এমন অভিযোগ দায়েরের পরেও নিউ ইয়র্ক শহরের বিভিন্ন দোকানে এবং ওয়েবসাইটের মাধ্যমে এই প্রতিষ্ঠানটি নাকি এখনো তাদের জালিয়াতির এই ব্যবসা চালিয়েই যাচ্ছে।
