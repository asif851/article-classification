
‘সাম্প্রতিক সময়ে কেউ একজন আমার হৃদয় ভেঙেছে। একাকী জীবনে আমি হতাশায় ভুগছি। কিন্তু আমি বলতে পারব না, কে আমার হৃদয় ভেঙেছে এবং কেন।’ সম্প্রতি এভাবেই সরল স্বীকারোক্তি দিয়ে খবরের শিরোনাম হলেন ‘স্টুডেন্ট অব দ্য ইয়ার’ তারকা আলিয়া ভাট।আলিয়া ভাট ও বরুণ ধাওয়ান জুটির নতুন ছবি ‘হাম্পটি শর্মা কি দুলহানিয়া’ মুক্তি পেয়েছে ১১ জুলাই। দারুণ ব্যবসা করছে ছবিটি। সাফল্যের এই ধারা অব্যাহত থাকলে শিগগির ১০০ কোটি রুপি আয়ের মাইলফলক স্পর্শ করবে ছবিটি। পেশাগত জীবনে সাফল্য পেলেও, ব্যক্তিগত জীবন নিয়ে নিদারুণ হতাশায় ভুগছেন ২১ বছর বয়সী আলিয়া।বর্তমানে একা, না কি কারও সঙ্গে প্রেম করছেন—এমন এক প্রশ্নের জবাবে আলিয়া বলেন, ‘আমি এখন পুরোপুরি একা। এটাই সত্য। আমি যদি অভিনয়শিল্পী না হতাম, তাহলে নির্দ্বিধায় বলে ফেলতে পারতাম কার প্রতি আমি দুর্বল। সেক্ষেত্রে বিষয়টি নিয়ে কেউ মাথা ঘামাত না। কেউ কিছু লিখত না। আমি আমার প্রেম নিয়ে মুখ খুলতে চাই না। কারণ কারও সঙ্গে প্রেমের সম্পর্কে জড়ালে কিংবা তাঁর সঙ্গে আমার বিচ্ছেদ হয়ে গেলে পরদিনই ফলাও করে তা প্রকাশিত হবে বিভিন্ন সংবাদমাধ্যমে। এমনটা হলে আমি একদমই সহ্য করতে পারব না। আমি বোধহয় মরেই যাব। কারণ আমি খুবই সংবেদনশীল একটি মেয়ে।’আলিয়া আরও বলেন, ‘এ ছাড়া আমি চাই না আমার ব্যক্তিগত জীবনে কেউ হস্তক্ষেপ করুক। ভালোবাসা এমন একটি বিষয় যা সবাইকে বলা যায় না। এই মুহূর্তে ভালোবাসা শব্দটি আমার কাছে খুবই বিরক্তিকর। এর পেছনে অবশ্যই সুনির্দিষ্ট কারণ রয়েছে। এখন ভালোবাসা থেকে আমার অবস্থান অনেক দূরে এবং এজন্য আমি অনেক খুশি।’
প্রসঙ্গত, ২০১২ সালে করণ জোহরের ‘স্টুডেন্ট অব দ্য ইয়ার’ ছবিতে প্রখ্যাত নির্মাতা মহেশ ভাটের মেয়ে আলিয়ার সহ-অভিনেতা ছিলেন আরেক নির্মাতা ডেভিড ধাওয়ানের ছেলে বরুণ ধাওয়ান। সেসময় আলিয়ার সঙ্গে বরুণের প্রেমের খবর চাউর হয়েছিল। এ ছাড়া গত এপ্রিলে মুক্তি পাওয়া ‘টু স্টেটস’ ছবির সহ-অভিনেতা অর্জুন কাপুরের সঙ্গেও আলিয়ার প্রেমের খবরে শোরগোল উঠেছিল বলিউডে।
