
বাংলা চলচ্চিত্রে বর্তমান সময়ের আলোচিত অভিনেত্রী বর্ষা। গুঞ্জন উঠেছে, ‘মোস্ট ওয়েলকাম টু’ ছবির পর নাকি অভিনয় ছেড়ে দিচ্ছেন জনপ্রিয় এ তারকা অভিনেত্রী। কিন্তু বিষয়টিকে স্রেফ গুজব বলেই উড়িয়ে দেওয়া হয়েছে বর্ষার পক্ষ থেকে।এ প্রসঙ্গে বর্ষার মুখপাত্র এস এম সজীব জানিয়েছেন, বর্ষা আর ছবি করছেন না—বিষয়টি শুধুই গুজব মাত্র। চলচ্চিত্র তাঁর অনেক ভালো লাগার জায়গা। বর্ষা এই মুহূর্তে তাঁর পরবর্তী ছবি ‘দ্য স্পাই’-এর জন্য প্রস্তুতি নিচ্ছেন। সুতরাং তিনি চলচ্চিত্রে আর অভিনয় করবেন না, এটা সত্যি নয়।   সিরাজগঞ্জের মেয়ে আফিয়া নুসরাত বর্ষা মডেল হিসেবে বিনোদন জগতে যাত্রা শুরু করেছিলেন। ২০১০ সালে ইফতেখার চৌধুরী পরিচালিত ‘খোঁজ: দ্য সার্চ’ ছবির মাধ্যমে চলচ্চিত্রে অভিষেক হয় তাঁর। ‘খোঁজ: দ্য সার্চ’ ছবিতে বর্ষার সহ-অভিনেতা ছিলেন অনন্ত জলিল।২০১১ সালে বিয়ে করেন বর্ষা ও অনন্ত। পরবর্তী সময়ে তাঁরা জুটি বেঁধে একাধিক ছবিতে অভিনয় করেছেন। সেগুলোর মধ্যে রয়েছে ‘হৃদয় ভাঙা ঢেউ’, ‘মোস্ট ওয়েলকাম’ ও ‘নিঃস্বার্থ ভালোবাসা’। সম্প্রতি ‘মোস্ট ওয়েলকাম টু’ ছবির শুটিং শেষ করেছেন বর্ষা ও অনন্ত।    
 
