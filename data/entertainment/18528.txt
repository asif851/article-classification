
মন বাকসো নামে বাংলাদেশের যে ছবিটি পরিচালনা করছেন অঞ্জন দত্ত, তাতে অভিনয় করছেন মিম। অঞ্জন দত্ত নিজেও অভিনয় করছেন ছবিটিতে। ছবিটির প্রযোজনা প্রতিষ্ঠান মাধ্যম লিমিটেডের সঙ্গে গতকাল বুধবার বিকেলে মিমের আলোচনা চূড়ান্ত হয়েছে।গত মঙ্গলবার ঢাকায় এসেছেন ভারতের কলকাতার সংগীত, অভিনয়শিল্পী ও চলচ্চিত্র নির্মাতা অঞ্জন দত্ত। আজ যাচ্ছেন সিলেটে, ছবির লোকেশন চূড়ান্ত করার জন্য।মিম বলেন, ‘অঞ্জন দত্তের মতো একজন পরিচালকের সঙ্গে কাজ করার সুযোগ পেয়েছি, এটা আমার অভিনয়জীবনের জন্য একটি উল্লেখযোগ্য ঘটনা হয়ে থাকবে।’মন বাকসো ছবির কাহিনি, সংলাপ ও গান লিখেছেন তুষার আবদুল্লাহ। তিনি জানান, বাবা আর মেয়ের সম্পর্কের টানাপোড়েন, মেয়ের পছন্দের সঙ্গী খুঁজে নেওয়া নিয়ে সংশয় আর দ্বিধা হচ্ছে এই ছবির গল্পের মূল প্রতিপাদ্য। ছবির অন্য চরিত্রগুলো চূড়ান্ত করার কাজ প্রায় শেষ পর্যায়ে। শিগগিরই আনুষ্ঠানিকভাবে তা ঘোষণা করা হবে।মিমকে চূড়ান্ত করার ব্যাপারে তুষার আব্দুল্লাহ বলেন, ‘মিম ছবিতে অঞ্জন দত্তের মেয়ের চরিত্রে অভিনয় করবেন। ছবিতে তাঁর নাম মৈত্রী। বিভিন্ন সময়ে তাঁকে আলাদা আলাদা পাঁচটি ছেলের মুখোমুখি হতে হবে। তাঁর ব্যক্তিত্ব তাঁকে ব্যতিক্রমী করেছে। আমরা মিমের মধ্যে মৈত্রীকে খুঁজে পেয়েছি। আর অঞ্জন দত্ত নিজেও মিমের সঙ্গে আলোচনা করেছেন।’জানা গেছে, আগামী ১৫ নভেম্বর থেকে ছবির শুটিং শুরু হবে। ছবির গানের সুর ও সংগীত পরিচালনা করবেন অঞ্জন দত্তের ছেলে নীল দত্ত।
