
* এড শিরানের মৃত্যুসংবাদ ছেপে এখন বেশ পরিচিতি পেয়ে গেছে ‘মরগানব্লাদিদ’! * পত্রিকায় এডকে দেখে ভীষণ খেপে যান ভক্তরা। * সামাজিক যোগাযোগমাধ্যমে ঝড় ওঠে এ নিয়ে।
হালের জনপ্রিয় গায়ক এড শিরানের মৃত্যুসংবাদ সবার আগে ছেপে এখন গোটা বিশ্বে বেশ পরিচিতি পেয়ে গেছে আইসল্যান্ডের দৈনিক পত্রিকা ‘মরগানব্লাদিদ’! মারাত্মক এই ভুল গণমাধ্যমে বেশ সাড়া ফেলেছে।৮২ বছর বয়সী সাভাভারি গাননারই সিগারসান নামে একজনের মৃত্যুসংবাদ ছাপতে গিয়ে বাধে এই বিপত্তি। শখের বশে সেই প্রয়াত ব্যক্তি আইসল্যান্ডের বিভিন্ন শহরে ঘুরে ঘুরে এড শিরানের গান করতেন। গত ১৯ ডিসেম্বর সাভাভারি মারা যান। তখনই ‘মরগানব্লাদিদ’ পত্রিকা প্রয়াত ভক্ত ও শিল্পীর ছবিটি ছাপতে গিয়ে ভুলে ২৭ বছর বয়সী এড শিরানের ছবি ছেপে দেয়।পত্রিকায় মরে যাওয়া মানুষের ছবিতে এডকে দেখে ভীষণ খেপে যান ভক্তরা। সামাজিক যোগাযোগমাধ্যমে ঝড় ওঠে এ নিয়ে। তবে ভক্তরা খেপে গেলেও নিজের মৃত্যুর খবরে মাথাব্যথা নেই এডের! বর্তমানে নিজের বাগদত্তা চেরি সিবর্নকে নিয়েই ব্যস্ত সময় কাটছে তাঁর। আশা করা যাচ্ছে, গত বছরের শেষে বাগদান করা এড ও চেরি খুব শিগগিরই গাঁটছড়া বাঁধবেন।
