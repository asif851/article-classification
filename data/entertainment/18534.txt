
কৈশোরের একটা সময় তিন গোয়েন্দা পড়েননি এমন মানুষ খুঁজে পাওয়া একটু কঠিনই বটে। এই থ্রিলার পড়ার সময়ই বারবার মনে হতো, ইশ যদি কিশোর, মুসা অথবা রবিনের সঙ্গে একবার দেখা হতো! অসংখ্য কিশোরের সেই আকাঙ্ক্ষা বাস্তবে রূপ দিতেই মাছরাঙা টেলিভিশনে আজ থেকে শুরু হচ্ছে তিন গোয়েন্দা ধারাবাহিকের প্রচার।
রকিব হাসানের জনপ্রিয় কিশোর থ্রিলার তিন গোয়েন্দা অবলম্বনে এর কাহিনি বিন্যাস ও নাট্যরূপ দিয়েছেন মাজহারুল হক পিন্টু। চিত্রনাট্য ও পরিচালনা করেছেন আবুল হোসেন খোকন। প্রায় পাঁচ হাজার আবেদনকারীর মধ্য থেকে যোগ্যতার ভিত্তিতে বাছাই করা হয়েছে তিন গোয়েন্দার তিনজনকে। কিশোর পাশার চরিত্রে অভিনয় করেছেন কাব্য, রবিন মিলফোর্ড চরিত্রে বাঁধন এবং মুসা আমান চরিত্রে অয়ন। নাটকটি চিত্রায়িত হয়েছে কক্সবাজার ও বান্দরবানের বিভিন্ন লোকেশনে। হরলিকস নিবেদিত এ ধারাবাহিক প্রচারিত হবে প্রতি মঙ্গল ও বুধবার রাত আটটায়।
