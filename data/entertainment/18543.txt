
শুধু কারিনা কাপুরের আপত্তির কারণেই শেষপর্যন্ত ‘কি অ্যান্ড কা’ ছবি থেকে বাদ পড়তে যাচ্ছে এ ছবির জুটি কারিনা-অর্জুন কাপুরের ঘনিষ্ঠ ও অন্তরঙ্গ বেশ কয়েকটি দৃশ্য। নির্মাতা আর বাল্কি জানিয়েছেন, কারিনার অনুরোধের কারণেই তিনি তাঁর ‘কি অ্যান্ড কা’ ছবি থেকে বেশ কয়েকটি দৃশ্য বাদ দিতে সম্মত হয়েছেন। কিন্তু কারিনার আপত্তির কী কারণ?‘কি অ্যান্ড কা’ ছবিতে কারিনা কাপুর খান ও অর্জুন কাপুর দুজন অভিনয় করেছেন স্বামী-স্ত্রীর ভূমিকায়। এ ছবিতে কারিনা অভিনয় করেছেন একজন উচ্চাকাঙ্ক্ষী কর্মজীবী নারীর চরিত্রে যার ‘স্বামী’ অর্জুন কাপুর। আর ‘কি অ্যান্ড কা’ ছবিতে অর্জুন কাপুর এমন একজন স্বামীর চরিত্রে অভিনয় করছেন; যিনি সব সময় তাঁর স্ত্রীর পাশেই থাকেন। ছবির কাহিনির প্রয়োজনে এ দুজনের দাম্পত্যের ঘনিষ্ঠতা ফুটিয়ে তুলতে বেশ কয়েকটি ঘনিষ্ঠ ও অন্তরঙ্গ দৃশ্যেই ফ্রেমবন্দী হয়েছিলেন তাঁরা।কারিনার অস্বস্তির একটা কারণ হতে পারে— কারণে অকারণে প্রায় সব সময়েই কারিনার প্রতি তাঁর বিশেষ অনুরাগ বোঝানোর চেষ্টা করেন অর্জুন। কিছুদিন আগে ‘কি অ্যান্ড কা’ ছবির সেটেই ঘটেছিল এমন ঘটনা। অবশ্য, সে সময় মিষ্টি করেই তাঁকে সতর্ক করে দিয়েছিলেন কারিনা।অর্জুন কাপুরকে নিয়ে এ কারণে সব সময় খানিকটা অস্বস্তিতেই থাকেন পতৌদির ‘ছোটে নবাব’ সাইফ আলী খানের বেগম কারিনা কাপুর খান। এমনিতে যদিও অর্জুনের সঙ্গে তাঁর সম্পর্ক চমৎকার; কিন্তু কারিনার অস্বস্তির কারণ হচ্ছে— তাঁর প্রতি অর্জুনের এই অতিরিক্ত ‘অনুরক্ত’ ভাব কখন যে মাত্রা ছাড়িয়ে যায়! আর সাইফ আলী খানই বা তখন বিষয়টাকে কীভাবে নেবেন। অবশ্য, এখন পর্যন্ত সাইফ অর্জুনকে তাঁদের পরিবারের একজনই ভাবেন।প্রসঙ্গত, সাইফ আলী খানের সঙ্গে বিয়ের পরপরই বলিউডের আর কোনো ছবিতে চুমুর দৃশ্যে অভিনয় করবেন না বলে জানিয়ে দিয়েছিলেন কারিনা। আর এবারে সম্ভবত ‘কি অ্যান্ড কা’ ছবিতে অর্জুন ও তাঁর অন্তরঙ্গ দৃশ্যগুলোর কারণে নতুন করে আর অস্বস্তিতে পড়তে চান না বলেই ​পতৌদির বেগমের এই আপত্তি।
