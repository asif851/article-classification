
কাল শনিবার শুরু হচ্ছে আট দিনের ‘পঞ্চম জাতীয় যুব নাট্যোৎসব ২০১৬’। এ উপলক্ষে শিল্পকলা একাডেমির তিনটি মিলনায়তনে প্রতিদিন মঞ্চস্থ হবে বিভিন্ন যুব নাট্যদলের মোট ৩০টি নাটক। উৎসবে অংশ নিচ্ছে ৭টি বিশ্ববিদ্যালয় ও ২১টি যুব নাট্যদল। আগামীকাল বিকেল পাঁচটায় উৎসবের উদ্বোধন করবেন আন্তর্জাতিক শিশু নাট্যোৎসবের প্রবক্তা ও জার্মান অ্যামেচার থিয়েটার ফেডারেশনের সভাপতি নরবার্ট রাডারমাখার। যুবক ও সম্ভাবনাময় আগামী প্রজন্মকে সংস্কৃতিমনস্ক করে তুলতে শিল্পকলা একাডেমির সহযোগিতায় যৌথভাবে এর আয়োজন করেছে পিপলস থিয়েটার অ্যাসোসিয়েশন ও সংস্কৃতি মন্ত্রণালয়। প্রতিদিন সন্ধ্যা সাড়ে ছয়টা থেকে জাতীয় নাট্যশালা, পরীক্ষণ থিয়েটার মিলনায়তন এবং সংগীত ও নৃত্যকলাকেন্দ্র মিলনায়তনে থাকবে ভিন্ন ভিন্ন নাটক। গতকাল বৃহস্পতিবার দুপুর সাড়ে ১২টায় শিল্পকলা একাডেমির নাট্যশালার সেমিনার কক্ষে এক সংবাদ সম্মেলনে এসব তথ্য জানান একাডেমির মহাপরিচালক লিয়াকত আলী।
