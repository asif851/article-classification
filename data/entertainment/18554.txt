
বলিউডে সে এক সময় ছিল, যখন নায়কের বয়স বাড়লে তিনি আর নায়কের চরিত্র পেতেন না। কিন্তু সময় বদলেছে। চলচ্চিত্রে প্রেম আর আনন্দময় পরিসমাপ্তির প্রতীক হয়ে ওঠা শাহরুখ খান ৪০ পেরিয়েছেন সেই কবেই, তবুও বলিউডের পরিচালক রোহিত শেঠি তাঁর নতুন ছবি ‘চেন্নাই এক্সপ্রেস’ পরিচালনা করছেন শাহরুখকে নিয়েই। এ চলচ্চিত্রে চল্লিশোর্ধ্ব এক ব্যক্তির চরিত্রে অভিনয় করছেন শাহরুখ। এ ছবিতে শাহরুখের বিপরীতে অভিনয় করছেন তাঁর বয়সের অর্ধেক বয়সী অভিনেত্রী দীপিকা পাড়ুকোন। এর আগে ‘যব তক হ্যায় জান’ চলচ্চিত্রেও শাহরুখ অভিনয় করেছেন তাঁর চেয়ে অনেক কম বয়সী ক্যাটরিনা, আনুশকার সঙ্গে।
 
প্রশ্ন উঠছে, ইদানীং চল্লিশ পেরোনো নায়কেরা শুধু কম বয়সী নায়িকাদের সঙ্গেই ছবিতে অভিনয় করছেন কেন? শাহরুখ খানের বয়স এরই মধ্যে ৪৭ পেরিয়েছে। তিনিও শুধু কম বয়সী নায়িকার বিপরীতেই অভিনয় করে আসছেন।
এনডিটিভির সাম্প্রতিক এক প্রতিবেদনে বলা হয়েছে, বয়সের রাখঢাক না করেই নিজেকে চল্লিশোর্ধ্ব হিসেবে চলচ্চিত্রে জাহির করছেন শাহরুখ খান। বয়স লুকিয়ে কম বয়সী নায়িকাদের সঙ্গে ছবি করার যে কৌশল তিনি এড়িয়েছেন, বলিউডের সুধীজনেরা এ কৌশলের নাম দিয়েছেন ‘রজনীকান্ত ট্র্যাপ’। ‘ডন’ চলচ্চিত্রে শাহরুখ অভিনয় করেছেন মাঝবয়সী একজন ডনের ভূমিকায়। ‘রা ডটওয়ান’-এ তিনি এক ছেলের বাবার চরিত্রেও অভিনয় করেছেন। বর্তমান চলচ্চিত্রগুলোতে শাহরুখ খানকে আর বয়স লুকোতে দেখা যাচ্ছে না, তিনি এখন স্বচ্ছন্দেই চল্লিশোর্ধ্ব ব্যক্তির চরিত্রে অভিনয় করছেন। কিন্তু কেন?
এ প্রসঙ্গে শাহরুখ খান এনডিটিভিকে জানিয়েছেন, বলিউডের চলচ্চিত্রের ক্ষেত্রে দীর্ঘদিন ধরে বয়স্ক অভিনেতা আর কমবয়সী অভিনেত্রীর বিষয়টি প্রচলিত।
শাহরুখ বলেন, ‘হলিউডের টম ক্রুজ, ব্র্যাড পিট যে কেটি হোমসের সঙ্গে অভিনয় করে যাচ্ছেন, সে বিষয়ে কেউ কিছু বলেন না। এগুলো কেবল চলচ্চিত্রের চরিত্রসংশ্লিষ্ট বিষয়। “এনট্রাপমেন্ট” নামের চলচ্চিত্রে ক্যাথরিন জেটা-জোন্সের সঙ্গে অভিনয় করেছেন শন কনারি। এ ক্ষেত্রেও সব ঠিকই আছে।’
শাহরুখ বলেন, ‘শন কনারি আমার দাদার বয়সী। চলচ্চিত্রে অভিনেতা বা অভিনেত্রীর বয়সের চেয়ে তাঁর অভিনীত চরিত্রের সঙ্গে মানিয়ে নেওয়া, পেশাদারত্ব, সৌন্দর্য আর ভালো দিকগুলোর বিবেচনা করা উচিত।’ এ প্রসঙ্গে নিজের অর্ধেক বয়সের অভিনেত্রী দীপিকা পাড়ুকোনের কাছ থেকে অনেক কিছু শিখছেন বলেও জানান তিনি। বয়সের কাছে শেখার বিষয়টি কোনো ফারাক তৈরি করে না বলেই মনে করেন তিনি।
শাহরুখ খান বলেন, বলিউডের চলচ্চিত্রে বয়সের বাধা ভেঙে ফেলতে পারেন তিনি। সম্প্রতি তাঁর চেয়ে অধিক বয়সী অভিনেত্রীর বিপরীতে অভিনয় করার ইচ্ছাও প্রকাশ করেছেন তিনি। 
বলিউডে বয়সের বাধা ডিঙিয়ে মূলস্রোতে নায়ক বা নায়িকার চরিত্রে অভিনয় করে যাওয়ার ক্ষেত্রে শাহরুখ পাশে পাচ্ছেন শ্রীদেবীকে। ২০১২ সালে ‘ইংলিশ ভিংলিশ’ চলচ্চিত্র দিয়ে বলিউডে ফিরেছেন তিনি। আশির দশকের জনপ্রিয় তারকা শ্রীদেবী বয়সের বাধা ভেঙে আবার ফিরেছেন চলচ্চিত্রে।
 
বয়স যাঁর কাছে বাধা হয়ে দাঁড়ায়নি বলিউডের এমন একজন অভিনেতা হচ্ছেন অমিতাভ বচ্চন। ‘চিনি কম’ চলচ্চিত্রে টাবুর সঙ্গে রোমান্টিক চরিত্রে অভিনয় করেছেন তিনি। চলচ্চিত্রের সাম্প্রতিক ধারায় ডিম্পল কাপাডিয়ার সঙ্গে ঋষি কাপুর ও বোমান ইরানির সঙ্গে ফারাহ খানকে দেখা গেছে।
তবে শাহরুখ খান আর শ্রীদেবী যে পথ দেখিয়ে দিচ্ছেন, সে পথেই বড় হয়ে উঠবে বলিউড, ভেঙে যাবে বয়সের বাধা। অভিনেতা-অভিনেত্রীদের বয়স বাড়বে, কিন্তু তাঁরা বুড়িয়ে যাবেন না।
