
কুমার বিশ্বজিতের নতুন অ্যালবাম প্রিয় অনুভব একই দিনে বাজারে আসবে ঢাকা ও কলকাতা থেকে। ঢাকা থেকে অ্যালবামটি প্রকাশ করবে সিডি চয়েস আর কলকাতা থেকে আশা অডিও। অ্যালবামের কাজ প্রায় শেষ হয়ে এসেছে। কুমার বিশ্বজিৎ ভেবেছিলেন, তাঁর ২৮ নম্বর একক অ্যালবামটি শ্রোতাদের হাতে তুলে দেবেন ভালোবাসা দিবসে। না, তা হচ্ছে না। সম্প্রতি লন্ডনের অনুষ্ঠানে গান করতে যাওয়া আর সেখান থেকে ফেরার পর মায়ের অসুস্থতার জন্য কুমার বিশ্বজিতের অ্যালবামের কাজ একটু পিছিয়ে গেছে।কুমার বিশ্বজিৎ বলেন, ‘তাড়াহুড়ো করতে চাইছি না। পয়লা বৈশাখের আগেই প্রিয় অনুভব শ্রোতাদের হাতে দিতে পারব। সেভাবেই এগোচ্ছি।’১৯৯৫ সালে সুচিত্রা সেনকে নিয়ে গান করেছিলেন তিনি। গানটির শিরোনাম ‘অগোছালো ভাবনা’। এর বছর তিনেক পর লন্ডনের এক অনুষ্ঠানে মুনমুন সেনের সঙ্গে দেখা হয়েছিল কুমার বিশ্বজিতের। মুনমুন সেনের হাত দিয়ে সুচিত্রা সেনের কাছে গানটি পাঠিয়েছিলেন তিনি। গানটির গীতিকার ডা. সালাউদ্দিন সজল, সুরকার আলী আকবর রুপু। প্রিয় অনুভব অ্যালবামে থাকছে গানটি।কুমার বিশ্বজিৎ জানান, অডিও সিডির আগেই প্রিয় অনুভব অ্যালবামের গানগুলো একটি মুঠোফোন সেবাদাতা প্রতিষ্ঠানের মাধ্যমে শোনা যাবে। তবে এখনো এ ব্যাপারে চূড়ান্ত সিদ্ধান্ত হয়নি।
 
