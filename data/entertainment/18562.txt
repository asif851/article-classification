
সিডিতে সর্বশেষ ২০০৬ সালে মুক্তি পায় মাইলস ব্যান্ডের অ্যালবাম প্রতিধ্বনি। এরপর ২০১১ সালে অনলাইনে পাঁচটি গান মুক্তি দেয় ব্যান্ডটি। কিন্তু সিডিতে আর পাওয়া যায়নি মাইলসের গান। এবারও পাওয়া যাবে না। মাইলস তাদের নতুন অ্যালবাম প্রতিচ্ছবি ৭ জুলাই ডিজিটাল আকারে বাজারে ছাড়বে। ব্যান্ডটির অন্যতম গায়ক শাফিন আহমেদ জানান, প্রতিচ্ছবি অ্যালবামটি ডিজিটাল আকারে বের করার জন্য মুঠোফোন সেবাদাতা প্রতিষ্ঠান গ্রামীণফোনের সঙ্গে চুক্তিবদ্ধ হয়েছে মাইলস। অ্যালবামে মোট আটটি গান থাকছে। ২০১১ সালে অনলাইনে ছাড়া পাঁচটি গানের সঙ্গে নতুন তিনটি গান যুক্ত করা হয়েছে এই অ্যালবামে। নতুন তিনটি গান হলো ‘রকস্টার’, ‘এ তো নয় গান’ এবং ‘অচেনা জীবন’। গানগুলো লিখেছেন শাফিন আহমেদ, লতিফুল ইসলাম শিবলী, শফিক তুহিন, তপু ও তরুণ মুন্সি। সুর করেছেন মানাম আহমেদ, শাফিন আহমেদ, হামিন আহমেদ ও জুয়েল। অ্যালবাম মুক্তির জন্য ডিজিটাল মাধ্যম বেছে নেওয়া প্রসঙ্গে শাফিন আহমেদ বলেন, ‘সিডি আকারে এই মুহূর্তে অ্যালবাম বের করা মানে নিজেদের সর্বনাশ ডেকে আনা। এখন শ্রোতারা ডাউনলোড করে আমাদের গানগুলো শুনবেন। এই প্রক্রিয়া অনেকটাই নিরাপদ। তবে এই অ্যালবামটিও সিডি আকারে বের হবে। কিন্তু এখন নয়।’
