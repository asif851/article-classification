
কারিশমা কাপুর বলিউড ছাড়লেও সংবাদমাধ্যম তাঁর পিছু নেওয়া আজও ছাড়েনি। মাঝে বেশ কিছুদিন বিবাহবিচ্ছেদের বিষয়টি নিয়ে সংবাদমাধ্যমের নজরদারিতে ছিলেন কারিশমা। আর এবার ভিন্ন এক বিষয়ে তাঁর পিছু নিয়েছে সংবাদমাধ্যমগুলো। প্রেম করছেন কারিশমা কাপুর! এ সপ্তাহের শুরুর দিকে সাইফ আলী খানের সঙ্গে ব্যাংকক গিয়েছেন কারিনা কাপুর খান। সেখানে সাইফের ছবির শুটিং রয়েছে। শুটিংয়ের কাজের ফাঁকে সাইফের সঙ্গে খানিকটা অবকাশযাপনের সুযোগ করে নিতে কারিনা যেতেই পারেন সঙ্গী হয়ে। কিন্তু কারিশমা? এ সফরে কারিশমা কাপুরও সঙ্গী হয়েছেন একই বিমানে। পাশাপাশি যে খবরটি জেনে সবার ভ্রু খানিকটা ওপরে উঠেছে, তা হলো একই বিমানে চেপে ব্যাংকক গিয়েছেন কারিশমার কথিত ‘বন্ধু’ (সংবাদমাধ্যমে লেখা হয়েছে, গোপন প্রেমিক) সন্দীপ তসনিওয়ালও। এই সন্দীপ আর কারিশমার সম্পর্কটি নিয়ে বেশ কিছুদিন ধরেই বলিউডে কানাঘুষা চলছে। গুরুত্বপূর্ণ এই তথ্য প্রকাশ করেছে টাইমস অব ইন্ডিয়া। সংবাদমাধ্যমটি আরও জানিয়েছে, সন্দীপের ৩৭তম জন্মদিন সামনেই। কাজেই অনেকে এটুকু শুনে বলে উঠতেই পারেন, ওহো, এবার বুঝেছি।এই খবরের সঙ্গে যখন বিমানবন্দরে কারিশমা, কারিনা, সাইফ আর সন্দীপের বিমানে ওঠার লুকোচুরির বিষয়টি ধরে ফেলেন সেখানে উপস্থিত পাপারাজ্জিরা, তখন দুইয়ে দুইয়ে চার মিলিয়ে নেওয়াটা বেশ সহজই হয়ে যায়।
বিমানবন্দরে প্রথমে কারিনা ও কারিশমা বিমানে ওঠার জন্য একসঙ্গে ঢোকেন। এরপর আলাদাভাবে যান সাইফ। তৃতীয় একটি গাড়িতে বাইরে অপেক্ষা করছিলেন সন্দীপ। সবাই যাওয়ার পর নজরদারি এড়িয়ে কোনো এক ফাঁকে সন্দীপও উঠে পড়েন বিমানে। সংবাদমাধ্যমটি জানিয়েছে, এই চারজনের একত্রে ব্যাংকক সফরের একটি উদ্দেশ্য অন্তত এই যে তাঁরা সবাই মিলে ব্যাংককে সন্দীপের জন্মদিনটি উদ্‌যাপন করবেন।যা হোক, গুঞ্জন কিংবা কানাঘুষা যেটাই হোক না কেন, সাইফ-কারিনা জুটির পাশাপাশি কারিশমা-সন্দীপের জন্যও যে এবারের এই ব্যাংকক সফর আনন্দময় হবে, তা বলাই বাহুল্য।
