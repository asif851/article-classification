
‘আমাদের সাংস্কৃতিক ঐতিহ্য হোক আমাদের দিনবদলের অনুপ্রেরণা’ স্লোগান নিয়ে রংপুরে তিন দিনব্যাপী রংপুর বিভাগীয় ভাওয়াইয়া উৎসব শেষ হয়েছে গতকাল বোরবার। ভাওয়াইয়া গানের প্রসার ও মানোন্নয়নে রংপুরের সাংস্কৃতিক সংগঠন সাউন্ড টাচের আয়োজনে রংপুর কেন্দ্রীয় শহীদ মিনারে এই উৎসবের আয়োজন করা হয়। এতে বিভাগের আট জেলার ভাওয়াইয়া শিল্পীরা অংশ নেন।গত শুক্রবার কেন্দ্রীয় শহীদ মিনারে উৎসবের উদ্বোধন করেন রংপুর সিটি করপোরেশনের প্যানেল মেয়র গোলাম কবীর। প্রথম দিন থেকেই সংগীতানুরাগী শ্রোতাদের উপচে পড়া ভিড় ছিল শহীদ মিনার চত্বরে। গতকাল সমাপনী দিনে গান হয়েছে দিনভর। এদিন কুড়িগ্রাম, নীলফামারী, রংপুর, ঠাকুরগাঁও, পঞ্চগড়, দিনাজপুর, লালমনিরহাট ও গাইবান্ধা জেলার শিল্পীরা ভাওয়াইয়া গান পরিবেশন করেন।
 
