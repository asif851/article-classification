
‘ভোগ ইন্ডিয়া’র প্রচ্ছদে ঐশ্বরিয়া রাই বচ্চন এবার আর একা নন, তাঁর সঙ্গে আছেন যুক্তরাষ্ট্রের প্রখ্যাত র‍্যাপার, সংগীতশিল্পী, গীতিকার ও প্রযোজক ফ্যারেল উইলিয়ামস। এপ্রিল মাসে প্রকাশিত ‘ভোগ ইন্ডিয়া’র প্রচ্ছদসহ অন্য ছবিগুলোয় ফ্যারেল উইলিয়ামসের সঙ্গে বলিউডের এই তারকা কুল, মজার এবং ফ্লার্টি লুকে পোজ দিয়েছেন।
‘ভোগ ইন্ডিয়া’র এবারের ফটোশুট নিয়ে একটু ঝামেলা পোহাতে হয়েছে ঐশ্বরিয়াকে। এক সাক্ষাৎকারে তিনি বলেন, এই ম্যাগাজিনের শুট করাটা তাঁর কাছে খুবই কঠিন ছিল। কারণ, বাসায় মেয়েকে দেখাশোনা, আবার নতুন ছবির শুটিং। যদিও মেয়ের দেখাশোনার জন্য বাসায় একজন ন্যানি রয়েছেন।
এই অভিনেত্রী দাবি করেন, তাঁকে নাকি মাঝেমধ্যেই শুনতে হয়, বাসায় তাঁর অনেক কাজের লোক আছেন, যাঁরা তাঁকে সাহায্য করেন। কিন্তু ঐশ্বরিয়ার মতে, সেটা মোটেই সঠিক নয়। এ প্রসঙ্গে বললেন, তিনি আসলে সব সময় ব্যস্ত থাকতে ভালোবাসেন। হোমমেকাররা যেভাবে কাজ করেন, সেটাকে তিনি সম্মান করেন।
ঐশ্বরিয়া এখন কী নিয়ে ব্যস্ত? জানালেন, ‘ফ্যানি খান’ ছবির শুটিং নিয়ে ব্যস্ত আছেন। এ ছাড়া ‘রাত ঔর দিন’ ছবির রিমেকের জন্য ঐশ্বরিয়াকে প্রস্তাব দিয়েছেন নির্মাতারা। ‘উহ কৌন থি’ ছবির রিমেকের জন্যও নাকি তিনি প্রস্তাব পেয়েছেন।
