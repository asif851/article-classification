
বিশাল সম্মানজনক একটি অর্জন। নিকোল কিডম্যান, জেনিফার লোপেজের মতো তারকাদের সঙ্গে এককাতারে দাঁড়িয়েছেন তিনি। কিন্তু সে সময়ও নিজের কঠিন দিনগুলোর কথা ভুলে যাননি দীপিকা। ‘টাইম’ ম্যাগাজিনের ১০০ ক্ষমতাধর ব্যক্তির তালিকায় নাম ওঠা দীপিকা পাড়ুকোন জনসমক্ষে আবার নিজের বিষণ্নতার দিনগুলো নিয়ে কথা বললেন। জানালেন, নিজের দুর্বলতাকেই নিজের সবচেয়ে বড় শক্তিতে রূপান্তর করেছেন এ অভিনেত্রী। আর এটাই তাঁর সাফল্যের মূলমন্ত্র।
মার্কিন সাময়িকী টাইম গত সপ্তাহে প্রকাশ করে বিশ্বের ১০০ ক্ষমতাধর ব্যক্তির তালিকা। বিভিন্ন অঙ্গনের সফল ব্যক্তিদের নাম উঠে আসে এ তালিকায়। বলিউড জগতের তারকাদের মধ্যে এবার এক দীপিকা পাড়ুকোনই এ তালিকায় জায়গা করে নেন। তাঁর নাম ওঠে বাংলাদেশের প্রধানমন্ত্রী শেখ হাসিনা, হলিউডের অভিনেত্রী নিকোল কিডম্যান, জেনিফার লোপেজ, কানাডার প্রধানমন্ত্রী জাস্টিন ট্রুডোর মতো ব্যক্তিত্বদের পাশে। এর আগের বছর এ তালিকায় ছিলেন বলিউড সুন্দরী প্রিয়াঙ্কা চোপড়া।
এ বছরের ক্ষমতাধর ১০০ ব্যক্তির মধ্যে কয়েকজনকে নিয়ে গত মঙ্গলবার এক অনুষ্ঠানের আয়োজন করে টাইম। তাতে অংশ নেওয়া ক্ষমতাধর ব্যক্তিরাই অতিথিদের উদ্দেশে একটি পরিচিতিমূলক ও অনুপ্রেরণাদায়ক বক্তব্য দেন। দীপিকা পাড়ুকোন তাঁর বক্তব্যের শুরুতেই ধন্যবাদ দেন সবাইকে। এরপর মনে করেন ২০১৪ সালের ১৫ ফেব্রুয়ারির কথা। সেদিনই প্রথমবারের মতো নিজের ভেতর এক অদ্ভুত জটিলতা আবিষ্কার করেন তিনি।
পরীক্ষা-নিরীক্ষার পর জানতে পারেন, তিনি বিষণ্নতায় ভুগছেন। এটা জানার পরই বদলে যেতে থাকে দীপিকার জীবন। তবে এই বদলে যাওয়াকে ভুল পথে যেতে দেননি ভারতের এই নায়িকা। বরং নিজের বক্তব্যে সেই দিনের সঙ্গে বর্তমানের সময়ের তুলনা করে তিনি বলেন, ‘আমরা এ সময়ে একটা জটিল পরিস্থিতির মধ্য দিয়ে যাচ্ছি। আমি তাঁদের সবাইকে সাধুবাদ জানাই, যাঁরা এই জটিল পরিস্থিতির মধ্যে থেকেও প্রতিদিন হেসে সব মোকাবিলা করে যাচ্ছেন। আমার মতো যাঁরা একটা সময় জীবনের কাছে হার মানতে চেয়েছিলেন বা এখনো চাইছেন, তাঁদের উদ্দেশে বলতে চাই, আপনি একা নন। আমার সবাই কখনো না কখনো হার মেনে নিই। কিন্তু দিন শেষে আমরা একা নই। আমি এটা বুঝতে পেরেছিলাম। তাই চার বছরের চেষ্টার পর আজ আমি এখানে এসে দাঁড়াতে পেরেছি।’ ইন্ডিয়ান এক্সপ্রেস
