
বাংলাদেশ-ভারত যৌথ প্রযোজনায় নির্মিত হয়েছে হঠাৎ দেখা চলচ্চিত্রটি। রবীন্দ্রনাথ ঠাকুরের ‘হঠাৎ দেখা’ কবিতার নির্যাস থেকে নির্মাণ করা হয়েছে পূর্ণদৈর্ঘ্য চলচ্চিত্র হঠাৎ দেখা। যৌথভাবে ছবিটি পরিচালনা করেছেন রেশমী মিত্র (ভারত) এবং সাহাদাত হোসেন (বাংলাদেশ)। এ চলচ্চিত্রে অভিনয় করেছেন বাংলাদেশের শিল্পী ইলিয়াস কাঞ্চন, হিমি, মুনিরা ইউসুফ মেমি, ওয়াসেক ইমাদ, মনি তালুকদার ও মোহাম্মদ রাজিউল ইসলাম খান এবং ভারতের শিল্পীদের মধ্যে অভিনয় করেছেন দেবশ্রী রয়, দ্বীপ ভট্টাচার্য, কার্ত্তিক দাস বাউল, শংকর চক্রবর্তী, তুলিকা বসু ও সাধন বাগচি। ছবির গল্পে দেখা যাবে, জীবনের শেষ প্রান্তে এসে দুই অভিন্নহৃদয় বন্ধু পুনরায় নিজেদের আবিষ্কার করে রেলগাড়ির কামরায়। বাল্য-কৈশোরের প্রথম দেখা, প্রথম স্পর্শ, প্রথম ভালোবাসা সবই ফিরে দেখে দুজন। অনেক লুকোচুরির পর দুজনেই ধরা দেয় দুজনের কাছে। বাংলাদেশ অংশের প্রযোজনা প্রতিষ্ঠান ইমপ্রেস টেলিফিল্ম জানিয়েছে, ছবিটি আগামীকাল ঢাকার বেশ কয়েকটি প্রেক্ষাগৃহে মুক্তি পাচ্ছে।
 
