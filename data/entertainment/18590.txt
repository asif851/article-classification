
বলিউডের সীমানা পেরিয়ে প্রিয়াঙ্কা চোপড়ার পরিচিতি আন্তর্জাতিক অঙ্গনে ছড়িয়ে গেছে অনেক আগেই। বিশেষ করে আন্তর্জাতিক অঙ্গনে সংগীতশিল্পী হিসেবে আত্মপ্রকাশের পর বিশ্বের বিভিন্ন দেশে তাঁর ভক্তের সংখ্যা দিনকে দিন বেড়েই চলেছে। তাঁর ভক্তের খাতায় নাম লিখিয়েছেন জার্মানির প্রেসিডেন্ট জোয়াখিম গকও। সম্প্রতি তিনি ভারত সফরে গেছেন। আর তাঁর অনুরোধে প্রিয়াঙ্কাকে রাষ্ট্রপতি ভবনে আমন্ত্রণ জানিয়েছেন ভারতের রাষ্ট্রপতি প্রণব মুখার্জি।জার্মান প্রেসিডেন্টের সম্মানে আয়োজিত বিশেষ ভোজে আমন্ত্রিত অতিথিদের মধ্যে আরও ছিলেন ভারতের প্রধানমন্ত্রী মনমোহন সিং, কংগ্রেস দলপ্রধান সোনিয়া গান্ধী, প্রখ্যাত অভিনেত্রী শর্মিলা ঠাকুর, ধনাঢ্য ব্যবসায়ী ও উদ্যোক্তা নন্দন নিলকানি প্রমুখ। সম্প্রতি এক খবরে এ তথ্য জানিয়েছে হিন্দুস্তান টাইমস।গুরুত্বপূর্ণ সব ব্যক্তিত্বর সঙ্গে ভোজের এমন বিরল সুযোগ লুফে নিয়েছেন প্রিয়াঙ্কা। অনুভূতি প্রকাশ করতে গিয়ে তিনি বলেছেন, ‘এমন গুরুত্বপূর্ণ সব ব্যক্তিত্বর সঙ্গে ভোজে অংশ নেওয়ার জন্য আমন্ত্রিত হতে পারার বিষয়টি আমার জন্য সত্যিই অনেক গর্বের। অনেক বেশি সম্মানিত বোধ করছি আমি। সব মিলিয়ে আমি চমত্কার এক অভিজ্ঞতা অর্জন করেছি।’  
