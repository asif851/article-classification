
এবার পয়লা বৈশাখেই মাইলসের নতুন গান শুনতে পাবেন শ্রোতারা। মাইলসের নতুন অ্যালবামের নাম প্রতিচ্ছবি। যুক্তরাষ্ট্রভিত্তিক প্রতিষ্ঠান কিনেটিক মিউজিক বিশ্বব্যাপী অনলাইনের মাধ্যমে অ্যালবামের গানগুলো বাজারজাত করবে।মাইলসের সদস্য হামিন আহমেদ জানান, প্রতিচ্ছবি তাঁদের বাংলা গানের সপ্তম অ্যালবাম। আর ইংরেজি ও বাংলা মিলে নবম অ্যালবাম।প্রতিচ্ছবি অ্যালবামের গানগুলো কেমন হবে? হামিন বলেন, ‘মাইলস যে ধরনের গান করে, তেমন ১২টি গান থাকবে এই অ্যালবামে। তবে গানগুলো হবে এ সময়ের। সময়ের যে পরিবর্তন এসেছে, তার একটা ছোঁয়া থাকবে প্রতিচ্ছবির গানগুলোতে।’এরই মধ্যে সাতটি গানের কাজ শেষ হয়েছে। বাকিগুলোর কাজও শিগগিরই শেষ হবে। মাইলসের আরেকজন সদস্য শাফিন আহমেদ দীর্ঘদিন যুক্তরাষ্ট্রে ছিলেন। তিনি দেশে ফেরার পরই অ্যালবামটির কাজ দ্রুত শেষ করার উদ্যোগ নেওয়া হয়।হামিন জানান, অনলাইনের পাশাপাশি অডিও সিডি আকারেও প্রতিচ্ছবি অ্যালবামটি প্রকাশ করার উদ্যোগ নিয়েছে মাইলস। তবে এ ব্যাপারে চূড়ান্ত সিদ্ধান্ত হয়নি।তাদের সর্বশেষ অ্যালবাম প্রতিধ্বনি বের হয় ২০০৬ সালে। অন্য অ্যালবামগুলো হলো মাইলস, এ স্টেপ ফারদার, প্রতিশ্রুতি, প্রত্যাশা, প্রত্যয়, প্রয়াস ও প্রবাহ।
