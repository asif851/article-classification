
৪৭ বছর বয়সেও কী সুন্দর হলিউড অভিনেত্রী জেনিফার অ্যানিস্টোন! পিপল ম্যাগাজিন এই উই আর দ্য মিলারস তারকাকে ২০১৬ সালের সেরা সুন্দরীর মর্যাদা দিয়েছে। এই ম্যাগাজিনের পরবর্তী সংখ্যার প্রচ্ছদে দেখা যাবে এই তারকাকে। সেরা সুন্দরীর তকমা পেয়ে যারপরনাই খুশি অ্যানিস্টোন। ‘এই সম্মান পেয়ে আমি অভিভূত।’ বললেন তিনি। যদিও এবারই প্রথম নয়। এর আগেও একবার এই ম্যাগাজিন তাঁকে বছরের সেরা সুন্দরী ঘোষণা করেছিল। অ্যানিস্টোনের সৌন্দর্যের রহস্য জানতে চাইলে অট্ট হেসে তিনি জবাব দেন, তাঁর ডায়েট নাকি ‘ভয়াবহ’। কারণ কর্ন ফ্লেকস আর আলুভাজা খেতে ভীষণ ভালোবাসেন এই সুন্দরী। আগের মতো আর কড়া ডায়েট অনুসরণ করছেন না আজকাল। তবে রোজ এক ঘণ্টা করে সপ্তাহে ছয় দিন শরীরচর্চা করেন। আর এ জন্যই তো এখনো একদম ফিট। ২৯ এপ্রিল মুক্তি পাচ্ছে জেনিফার অ্যানিস্টোন অভিনীত কমেডি ঘরানার ছবি মাদারস ডে। সূত্র: পিপল ম্যাগাজিন
