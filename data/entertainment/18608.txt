
যুক্তরাষ্ট্রের নিউইয়র্কে অনুষ্ঠিত হবে বিশিষ্ট রবীন্দ্রসংগীতশিল্পী রেজওয়ানা চৌধুরী বন্যার একক রবীন্দ্রসংগীতের অনুষ্ঠান। ‘সংস অব টেগোর’ নামের এই অনুষ্ঠানটি আগামী ৬ জুন নিউইয়র্কের ‘সিম্ফনি স্পেস মঞ্চে’ অনুষ্ঠিত হবে।অনুষ্ঠানটির আয়োজক নিউইয়র্কের খ্যাতনামা সংগীত প্রতিষ্ঠান ওয়ার্ল্ড মিউজিক ইনস্টিটিউট। উপমহাদেশের বিভিন্ন শিল্পী এই সংস্থার আয়োজিত অনুষ্ঠানে অংশ নিলেও এই প্রথম তাদের প্রযোজনায় রবীন্দ্রসংগীত পরিবেশন করবেন বাংলাদেশের কোনো শিল্পী। ‘সংস অব টেগোর’ নামের এই অনুষ্ঠানটির সহযোগিতায় রয়েছে ঢাকার চ্যানেল আই ও নিউইয়র্কের মুক্তধারা ফাউন্ডেশন।রেজওয়ানা চৌধুরী বন্যা জানিয়েছেন, এই অনুষ্ঠানের জন্য তিনি রবীন্দ্রনাথের নানা পর্যায়ের গান পরিবেশন করবেন। অবাঙালি শ্রোতাদের সুবিধার্থে বাংলা গানের ইংরেজি অনুবাদ প্রজেক্টরের মাধ্যমে দেখানোর ব্যবস্থাও করা হবে। তাঁর সঙ্গে একই মঞ্চে থাকবেন বিখ্যাত সারেঙ্গি বাদক পদ্মশ্রী রমেশ মিশ্র। একটি আন্তর্জাতিক জ্যাজ শিল্পী গোষ্ঠীও নির্বাচিত কয়েকটি গানে রেজওয়ানা চৌধুরীর সঙ্গে অংশগ্রহণ করবে।’চ্যানেল আই পুরো অনুষ্ঠানটি টেলিভিশনে প্রচারের জন্য ধারণ করবে বলে জানা গেছে।
