
পর্দায় তিনি দুর্দান্ত-দুর্ধর্ষ এক কমান্ডো। স্রেফ হাতের জোরে আস্ত জিপগাড়ি উল্টে ফেলতে পারেন এক ঝটকায়। সশস্ত্র বদমাশদের দলকে খালি হাতেই ঘায়েল করতে পারেন অনায়াসে। কখনো বা আবার তাঁকে দেখা যায় ভবিষ্যৎ থেকে আসা অবিশ্বাস্য শক্তিধর রোবটের চরিত্রে (টার্মিনেটর)। তিনি হলিউড আইকন আর্নল্ড শোয়ার্জেনেগার। হলিউডের এই শক্তিমান(!) অভিনেতার সঙ্গেই অস্ট্রেলিয়ার মেলবোর্নে দেখা হয়ে গেছে বাংলাদেশ ক্রিকেট দলের। মূলত গ্রাঁ প্রি রেসে হাজির হওয়ার জন্য তিনি এসেছিলেন মেলবোর্নে।প্রথম আলোর ক্রীড়া সম্পাদক উৎপল শুভ্র গতকালের প্রতিবেদনেই লিখেছেন বাংলাদেশ দলের হলিউড সুপারস্টার দর্শনের অভিজ্ঞতার খানিকটা। মুশফিকুর রহিম এককালের বিশ্বসেরা এই বডি বিল্ডারের দেখা পেয়েছেন হোটেলের ব্যায়ামাগারে।এরই মধ্যে আমাদের আলোকচিত্রী শামসুল হকও আর্নল্ডকে পেয়ে গেছেন তাঁর ক্যামেরায়।‘লেংহাম হোটেলের গেটেই তাঁকে দেখেছি এক ঝলকের জন্য। তিনি গাড়ি থেকে নামছিলেন। চারদিকে তাঁর মতোই বিশাল দেহের সব বডিগার্ড। আমি ক্যামেরা তাক করার আগেই তারা একরকম তেড়ে এসেছে। এর মধ্যেই অবশ্য আমি একবার ক্লিক করতে পেরেছি।’ মেলবোর্ন থেকে মোবাইল ফোনে আলোকচিত্রী শামসুল হক বলছিলেন।অস্ট্রেলিয়ায় বেশ কয়েকবার ফোন করে অবশেষে পাওয়া গেল ক্রিকেটার নাসির হোসেনকে। তিনি বলছিলেন, ‘তাঁর পাশে দুজন বডিগার্ড ছিল। হোটেল লবিতে নামার সময় আমার পাশেই ছিলেন। শুরুতে খেয়াল করিনি। কিছু লোক ছবি ওঠাচ্ছিল। তখনই হঠাৎ বুঝতে পেরেছি তিনি আর্নল্ড শোয়ার্জেনেগার!’অস্ট্রিয়ায় জন্ম নেওয়া এই হলিউড সুপারস্টার সারা বিশ্বের কাছেই শক্তিমত্তা আর অসম্ভবকে সম্ভব করার প্রতীক। আগামীকাল ভারতের বিপক্ষে কঠিন লড়াইয়ের আগে বাংলাদেশ দল যদি আর্নল্ড শোয়ার্জেনেগারের কাছ থেকে অনুপ্রেরণা নেয়, তবে ক্ষতি কী!
