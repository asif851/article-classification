
কোনো অনুষ্ঠানে মমতাজের উপস্থিতি মানেই তিনি গান গাইবেন। ইদানীং আবার তাঁকে বিভিন্ন অনুষ্ঠানে বক্তা হিসেবেও দেখা যায়। তবে ঈদের বিশেষ ম্যাগাজিন অনুষ্ঠান ‘ইত্যাদি’তে ভিন্ন এক রূপে হাজির হলেন বাংলাদেশি লোকগানের জনপ্রিয় এই শিল্পী। ‘ইত্যাদি’ অনুষ্ঠানের নির্মাণ প্রতিষ্ঠান ফাগুন অডিও ভিশন সে রকমই জানিয়েছে। আর বিষয়টি এখনই পুরোপুরি উন্মোচিত করতে চান না অনুষ্ঠান-সংশ্লিষ্টরা।
দীর্ঘ ২৫ বছরেরও বেশি সময় ধরে সমানভাবে জনপ্রিয় ‘ইত্যাদি’ অনুষ্ঠানের পরিকল্পক হানিফ সংকেত বরাবরই দর্শকদের নতুন কিছু উপহার দেওয়ার চেষ্টা করেন। তারই ধারাবাহিকতায় এবার মমতাজকে দিয়ে ভিন্নধর্মী কিছু করানো। প্রসঙ্গত, টেলিভিশন পর্দায় মমতাজের আত্মপ্রকাশ ঘটেছিল এই ‘ইত্যাদি’র মাধ্যমেই।মমতাজ কী করবেন, পুরোপুরি না জানাতে চাইলেও কিছুটা আভাস দিয়েছেন। ফাগুন অডিও ভিশন সূত্র জানিয়েছে, মিরপুর শহীদ সোহরাওয়ার্দী ইনডোর স্টেডিয়ামে ধারণকৃত এবারের ঈদ ‘ইত্যাদি’তে নির্বাচিত দর্শকদের সঙ্গে একটি পর্বে অংশ নিয়েছেন মমতাজ। কয়েক হাজার দর্শকের উপস্থিতিতে ধারণকৃত ওই পর্বে বাছাইয়ের মাধ্যমে চারজন মমতাজের সঙ্গে মঞ্চ ভাগাভাগির সুযোগ পেয়েছেন। মমতাজ তাঁদের সঙ্গে ভিন্নধর্মী একটি পরিবেশনায় অংশ নিয়েছেন, যা দর্শকদের বাড়তি আনন্দ দেবে বলে বিশ্বাস অনুষ্ঠান-সংশ্লিষ্টদের। আর তা সম্পর্কে পুরো জানতে হলে ঈদ পর্যন্ত অপেক্ষা করতে হবে।ঈদ ‘ইত্যাদি’তে আছে আরও নানা চমক, যার কিছুটা আভাস এরই মধ্যে প্রথম আলোর পাঠকেরা পেয়েছেন। ইত্যাদি রচনা, পরিচালনা ও উপস্থাপনা করেছেন হানিফ সংকেত।
