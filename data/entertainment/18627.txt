
মুম্বাইভিত্তিক গ্যালারি প্রজেক্ট ৮৮-তে আলোকচিত্রী মুনেম ওয়াসিফের একক আলোকচিত্র প্রদর্শনী হচ্ছে। ‘জমিন ও জীবন—অ্যা টেল অব দ্য ল্যান্ড’ শিরোনামে এ প্রদর্শনী শুরু হয়েছে ২৭ অক্টোবর। চলবে ৮ ডিসেম্বর পর্যন্ত।
প্রদর্শনী নিয়ে মুনেম ওয়াসিফ বলেন, ‘ঢাকা আর্ট সামিটে ওই গ্যালারির মালিকের সঙ্গে পরিচয় হয়। তাঁরা এই প্রদর্শনী করতে আগ্রহ প্রকাশ করে। সাধারণত বাইরের দেশের গ্যালারিগুলোতে তাঁদের তালিকাভুক্ত শিল্পীদের কাজ নিয়ে প্রদর্শনী করে। এখন আমি ওই গ্যালারির তালিকাভুক্ত শিল্পী। ভারতে এটি আমার প্রথম একক প্রদর্শনী।’
শিল্পকর্ম সম্পর্কে বলেন, ‘তিন বছর আগে বাংলাদেশের সিলেটে নো ম্যানস ল্যান্ড নিয়ে একটি প্রজেক্ট করি। বৃত্ত আর্ট ট্রাস্টের আয়োজনে বাংলাদেশ ও ভারতের কিছু শিল্পী নিয়ে দুই দেশের সীমানায় ওয়ার্কশপ আর্ট ক্যাম্পের মতো আয়োজিত হয়। সেখানে নো ম্যানস ল্যান্ড নিয়ে কিছু কাজ করি। তখন আমি সিলেটের কাজ “ল্যান্ড অব আন ডিফাইন্ড টেরিটরি” শুরু করি। ওখান থেকেই জমিনের বা ভূমির ভাবনাটা আসে।’
‘ল্যান্ড অব আন ডিফাইন্ড টেরিটরি’ প্রকল্প এবং তাঁর আরও দুটি প্রকল্প ‘সিডস শ্যাল সেট আস ফ্রি’ ও ‘মেশিন ম্যাটার’ মিলে তৈরি হয়েছে ‘জমিন ও জীবন—অ্যা টেল অব দ্য ল্যান্ড’ প্রদর্শনী।
