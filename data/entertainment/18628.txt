
ছেলে আব্রাম খানের জন্মের আগে-পরে বেশ কয়েকবার এফডিসিতে হাজির হয়েছিলেন নায়িকা অপু বিশ্বাস। সে সময় তিনি শিল্পী সমিতির নির্বাচনে ভোট দিয়েছেন, ছবির ডাবিং করেছেন। দেড় বছর পর এবার তিনি এলেন সিনেমার শুটিং করতে। গতকাল শনিবার সকাল থেকে এফডিসির ঝরনা স্পটে পুনরায় শুরু হয়েছে মান্নান গাজীপুরীর পাঙ্কুজামাই ছবির শুটিং। মাতৃত্বকালীন ছুটিতে যাওয়ার আগে গত বছরের ফেব্রুয়ারি মাসে এফডিসিতে এই ছবির শুটিং করেছিলেন অপু। একই ছবি দিয়ে সেই আঙিনায় আবারও ক্যামেরার সামনে দাঁড়ালেন তিনি।দীর্ঘদিন পর অপু আসার খবরে ভক্ত ও সহশিল্পীদের ভিড় জমে গিয়েছিল এফডিসিতে। তাঁকে ঘিরে যেন শুরু হয় মিলন উৎসব। চলচ্চিত্রপাড়ার অনেকেই তাঁর সঙ্গে দেখা করতে আসেন। হাসিমুখে সবার সঙ্গে কুশল বিনিময় করেন এই অভিনেত্রী। সহশিল্পী, কলাকুশলীদের মাঝে দাঁড়িয়ে রোমাঞ্চিত অপু বিশ্বাস বলেন, ‘মনে হচ্ছে, দীর্ঘদিন পর পরিবারের কাছে ফিরে এসেছি। সেই চেনা গ্রিনরুম, লাইট, ক্যামেরা, লোকেশনজুড়ে শুটিংয়ের মানুষের ছোটাছুটিতে প্রাণ ভরে যাচ্ছে।’শুধু যে অপুর উপস্থিতিতেই এফডিসি সরগরম ছিল, তা নয়। একই আঙিনায় ছিলেন শাকিব খান। অপু যখন ঝরনা স্পটে, পাশের ৯ নম্বর ফ্লোরে চলছিল শাকিবের শুটিং। নায়িকা বুবলীসহ চিটাগাইঙ্গা পোয়া, নোয়াখাইল্যা মাইয়া ছবির শুটিং করছিলেন তিনি।শুটিংয়ের ফাঁকে দুজনের দেখা হওয়ার সম্ভাবনা আছে কি না—জানতে চাইলে হেসে ফেলেন অপু বিশ্বাস। বলেন, ‘দেখা হবে কি না, জানি না। তবে (গতকাল) সন্ধ্যায় ছেলে আব্রাম আসবে আমার শুটিংয়ে। তখন শাকিবের সঙ্গে তার দেখা হতে পারে।’
