
রাজধানীর উত্তরার গ্যালারি কায়ায় আজ শুক্রবার থেকে শুরু হয়েঝছে তরুণ চিত্রশিল্পী শাহনূর মামুনের একক চিত্রকর্ম প্রদর্শনী । শিরোনাম ‘নস্টালজিয়া অ্যান্ড দ্য ফলোয়িং লাইফ’। আজ সন্ধ্যা ছয়টায় এই প্রদর্শনীর উদ্বোধন করেন খ্যাতিমান চিত্রশিল্পী অধ্যাপক জামাল আহমেদ ও সাংবাদিক-সাহিত্যিক আনিসুল হক।
প্রদর্শনী প্রসঙ্গে শিল্পী শাহনূর মামুন জানান, ‘আমাদের দেশের ঋতুবৈচিত্রের সঙ্গে নিবিড় সম্পর্ক রয়েছে জলরংয়ের। নিসর্গের বিভিন্ন মুহূর্তকে আলাদাভাবে মেলেধরা যায় এই রঙের মাধ্যমে। এ কারণে প্রদর্শনীর সবগুলো ছবিতে ব্যবহার করেছি জলরং। পুরোনো ঢাকার বৃষ্টি নিয়ে ছবি এঁকেছি। সেই ছবিতে আলোর সঙ্গে বৃষ্টির রিফ্লেকশনকে উপস্থাপন করেছি। এ ছাড়া বান্দরবান, সুন্দরবন, ময়মনসিংহসহ দেশের বিভিন্ন স্থানে ঘুরে সেখানকার নিসর্গের নান্দনিকতা এবং মানুষের কর্মপ্রবাহকে দেখানোর চেষ্টা করেছি ক্যানভাসে।’জলরংয়ে আঁকা শিল্পীর নির্বাচিত ৪৬টি চিত্রকর্ম ঠাঁই পেয়েছে প্রদর্শনীতে। ১২ দিনব্যাপী এ প্রদর্শনী শেষ হবে ২০ অক্টোবর। প্রতিদিন সকাল ১১টা থেকে রাত আটটা পর্যন্ত দর্শনার্থীদের জন্য উন্মুক্ত থাকবে।
