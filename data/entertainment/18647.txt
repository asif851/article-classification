
বলিউডের ‘দামিনী’, ‘রাজা হিন্দুস্তানি’, ‘রা-ওয়ান’ ও ‘চেন্নাই এক্সপ্রেস’সহ অসংখ্য আলোচিত সিনেমার প্রযোজক করিম মোরানি ধর্ষণের দায়ে অভিযুক্ত হয়েছেন। এ বছরের গোড়ার দিকে হায়দরাবাদের রাচকোন্ড খানায় দিল্লির ২৫ বছর বয়সী এক তরুণী করিমের বিরুদ্ধে এ অভিযোগ আনেন। আজ শনিবার তেলেঙ্গানায় পুলিশের কাছে আত্মসমর্পণ করেছেন করিম।
এ বছরের জানুয়ারি মাসে প্রযোজক করিমের বিরুদ্ধে মামলা করেন সেই তরুণী। পুলিশকে তিনি জানান, সিনেমায় নেওয়ার লোভ দেখিয়ে করিম তাঁর কাছ থেকে সুবিধা নিতেন। মাদক খাইয়ে তাঁকে নিয়মিত ধর্ষণ করতেন। তাঁর ভাষ্যমতে, ২০১৫ সালের জুলাই মাসে প্রথম তাঁকে ধর্ষণ করা হয়। সে সময় তিনি বুঝে উঠতে পারেননি তাঁর সঙ্গে কী ঘটছে আর এখন তাঁর কী করা উচিত। হতাশাগ্রস্ত হয়ে তরুণী বিষয়টা নিজের মধ্যেই চেপে রেখেছিলেন। লজ্জায় কাউকে জানাতেও পারছিলেন না। একসময় করিমের পরিবারকে ধর্ষণের কথা জানালে তাদের কাছ থেকেও সুবিচার পাননি।
এদিকে অস্ত্রের মুখে করিম এই তরুণীকে কয়েকবার ধর্ষণ করেছেন। বিয়ের প্রলোভন এবং নানা সময় হত্যার হুমকি দিয়ে তরুণীর আপত্তিকর ছবি তুলে রাখেন করিম। এরপর ধর্ষণের বিষয়ে মুখ খুললে সেসব ছবি প্রকাশ করে দেওয়ার হুমকি দিয়েছেন। করিমের এসব আচরণে হাঁপিয়ে ওঠেন এই তরুণী। অবশেষে সাহস করে পুলিশের শরণাপন্ন হন এবং মামলা করেন।  দিল্লিতে বিবিএ পড়ুয়া সেই তরুণী বলিউডে কাজ করতে চেয়েছিলেন। কাজের সূত্রেই করিমের সঙ্গে তাঁর যোগাযোগ হয়। ধর্ষণের দায়ে অভিযুক্ত প্রযোজক করিমকে আজ আদালতে নেওয়া হয়েছে। এ ছাড়া তাঁর মেডিকেল পরীক্ষা করা হবে বলেও জানা গেছে। ভারতের সুপ্রিম কোর্ট করিম মোরানিকে আগাম জামিন দিতে অস্বীকৃতি জানিয়েছেন। এই প্রযোজকের মেয়ে জোয়া মোরানিও একজন বলিউড তারকা। ইন্ডিয়া টুডে
