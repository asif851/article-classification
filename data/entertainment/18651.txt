
♦ ২৬ জানুয়ারি মুক্তির কথা ছিল ‘প্যাডম্যান’ ছবির।  ♦ সঞ্জয় লীলা বানসালির অনুরোধে মুক্তির তারিখ পিছিয়ে দিয়েছেন নায়ক অক্ষয় কুমার।  ♦ ছবিটি এখন মুক্তি পাবে আগামী ৯ ফেব্রুয়ারি।  ♦ সোনম কাপুর ছবির প্রচারে এবার বিভিন্ন স্কুলের ছাত্রীদের কাছে যাচ্ছেন। 
২৬ জানুয়ারি মুক্তির কথা ছিল প্যাডম্যান-এর। কিন্তু পদ্মাবত-এর পরিচালক সঞ্জয় লীলা বানসালির অনুরোধে মুক্তির তারিখ পিছিয়ে দিয়েছেন নায়ক অক্ষয় কুমার। তাই বলে প্রচার থেমে নেই। প্যাডম্যান ছবির প্রচারে ব্যস্ত প্যাডগার্ল সোনম কাপুর। ছবিটি বলিউডের অন্য সাধারণ বাণিজ্যিক ছবির মতো নয়। এর মধ্যে সামাজিক সচেতনতার বিষয়টিও আছে। তাই সোনম কাপুর ছবির প্রচারে এবার বিভিন্ন স্কুলের ছাত্রীদের কাছে যাচ্ছেন। তাদের হাতে তুলে দিচ্ছেন একটি করে স্যানিটারি প্যাড।অক্ষয় ও সোনমের সঙ্গে এই ছবিতে দেখা যাবে রাধিকা আপ্তেকেও। ছবিটি এখন মুক্তি পাবে আগামী ৯ ফেব্রুয়ারি। মুক্তির দিন সামনে রেখে ছবির পরিচালক আর বালকির সঙ্গে ভারতের স্কুলগুলোতে প্রচারে নেমেছেন সোনম কাপুর। সেখানে সোনম স্কুলছাত্রীদের সঙ্গে কথা বলেন। তাদের সঙ্গে পিরিয়ড স্বাস্থ্যসচেতনতা নিয়ে আলোচনা করেন। হাতে তুলে দেন একটি করে স্যানিটারি প্যাড। ছবির বিষয় ‘পিরিয়ড’ নিয়ে শৈশবে সোনম কাপুর অপ্রীতিকর পরিস্থিতির মুখোমুখি হয়েছিলেন। এক পার্টিতে সে কথা বলছিলেনও তিনি। তাঁর ভাষায়, ‘পিরিয়ডের ওই কদিন দাদি আমাকে মন্দিরে যেতে নিষেধ করতেন। আরও অনেক নিয়ম মেনে চলতে হতো।’|প্যাডম্যান ছাড়াও সোনমকে রুপালি পর্দায় দেখা যাবে ভিরে দ্য ওয়েডিং ও সঞ্জয় দত্তের জীবনীভিত্তিক ছবিতে। শোনা যাচ্ছে, দক্ষিণী অভিনেতা দুলকার সালমানের সঙ্গেও জুটিবদ্ধ হতে পারেন এই নায়িকা। সূত্র: টাইমস অব ইন্ডিয়া।
 
