
২০১৪ সালের শুরুর তিন মাসে মাধুরী দীক্ষিত অভিনীত দুটি ছবি মুক্তি পেয়েছে। ‘দেধ ইশকিয়া’ ও ‘গুলাব গ্যাং’ ছবি দুটি মুক্তির পর আপাতত নতুন কোনো ছবির কাজ হাতে নেবেন বলেই জানিয়েছেন ৪৬ বছর বয়সী এ তারকা অভিনেত্রী।মাধুরী সর্বশেষ মূল চরিত্রে অভিনয় করেছিলেন ২০০৭ সালে মুক্তি পাওয়া ‘আজা নাচলে’ ছবিতে। এরপর গত বছর ‘বোম্বে টকিজ’ ছবিতে অতিথি চরিত্রে অভিনয় করেন তিনি। এ ছাড়া ‘ইয়ে জাওয়ানি হ্যায় দিওয়ানি’ ছবির ‘ঘাগরা’ আইটেম গানে তাঁকে দেখা যায়। ‘দেধ ইশকিয়া’ ও ‘গুলাব গ্যাং’ ছবিতে মূল চরিত্রে অভিনয়ের মাধ্যমে সাত বছর বিরতির পর বলিউডে সফল প্রত্যাবর্তন ঘটে এক সময়ের পর্দা কাঁপানো এ তারকার। কিন্তু আপাতত অভিনয় থেকে সাময়িক বিরতি নেওয়ার সিদ্ধান্ত পাকাপাকি করেছেন মাধুরী।এ প্রসঙ্গে মাধুরী বলেন, ‘দুটি ছবির শুটিং নিয়ে গত বছর আমাকে প্রচণ্ড ব্যস্ত থাকতে হয়েছে। আর এ বছর ছবিগুলোর প্রচারণায় প্রচুর সময় ব্যয় করেছি। এসব ব্যস্ততার কারণে দু-দণ্ড বসে যে পরবর্তী ছবির কাজ নিয়ে ভাবব, সেই সময়টাই আমি পাইনি। তাই আপাতত নতুন কোনো ছবির কাজ হাতে নিচ্ছি না। আমার ধারণা, অভিনয় থেকে এই সাময়িক বিরতিটা আমার প্রাপ্য।’এদিকে মাধুরীর অনলাইন নাচের স্কুলে নাচ শিখছেন বিশ্বের ১৩৯টি দেশের এক লাখেরও বেশি মানুষ। বিষয়টি নিয়ে দারুণ উচ্ছ্বসিত মাধুরী। এ প্রসঙ্গে তিনি বলেন, ‘বরাবরই আমি ঘরে ঘরে নাচ পৌঁছে দেওয়ার স্বপ্ন দেখেছি। আমার ওয়েবসাইটে বিভিন্ন নাচের মুদ্রা ও অভিব্যক্তি শেখাচ্ছেন সরোজ খান, বিরজু মহারাজ, রোমো ডি’সুজা ও টেরেন্স লুইস। আমার জন্য বিষয়টি সত্যিই অনেক আনন্দের।’
সম্প্রতি যুক্তরাজ্যে অনুষ্ঠিত ব্র্যাডফোর্ড ইন্সপাইরেশনাল ওমেন অ্যাওয়ার্ডসের তৃতীয় আসর থেকে বিশেষ সম্মাননায় ভূষিত করা হয়েছে মাধুরীকে। এক খবরে এ তথ্য জানিয়েছে পিটিআই।সম্মাননা পেয়ে প্রতিক্রিয়া জানাতে এক ভিডিও বার্তায় মাধুরী বলেন, ‘সবাইকে শুভেচ্ছা। সর্বকালের সেরা ফিমেল বলিউড আইকন নির্বাচিত করায় আমি ইন্সপাইরেশনাল ওমেন’স ফাউন্ডেশনকে ধন্যবাদ জানাচ্ছি। সত্যিই অনেক বেশি সম্মানিত বোধ করছি আমি।’ মাধুরীর ভিডিও বার্তাটি প্রচার করা হয় ব্র্যাডফোর্ড ইন্সপাইরেশনাল ওমেন অ্যাওয়ার্ডস আসরে।
