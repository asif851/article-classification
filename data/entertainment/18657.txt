
আমাদের দেশে নানি-দাদিদের আমরা অবসরে কী করতে দেখি? হয় তাঁরা উলের সোয়েটার বোনেন, নয়তো নকশা তোলেন নকশি কাঁথায়। কেউবা শখ করে বাগান করেন, রান্নাবাড়া করে খাওয়ান নাতি-নাতনিদের। আর সার্বিয়ার এক নানি কিনা অবসরে পেশা হিসেবে বেছে নিয়েছেন মডেলিংকে! তাও আবার যেমন-তেমন মডেলিং নয়, ফ্যাশন মডেল। তিনি এখন ইন্টারনেটের জগতে বেশ জনপ্রিয়। নাম তাঁর জ্যাকলিন।  ৪৭ বছর বয়সী জ্যাকলিনের একটি মেয়ে আছে। মেয়ের বয়স ২৮ বছর। মেয়ের ঘরের ফুটফুটে দুই নাতনিও আছে জ্যাকলিনের। অথচ তাঁর ছবি দেখে বয়স ঠাওর করার উপায় নেই। ছিমছাম গড়নের এই নারী বিভিন্ন ফ্যাশন ব্র্যান্ডের হয়ে কাজ করেন। নিজের আয়োজিত ফটোশুটের ছবিও প্রকাশ করতে দেখা যায় ইনস্টাগ্রামে। ফ্যাশনের পাশাপাশি ভ্রমণের দিকেও তাঁর অনেক ঝোঁক। সুযোগ পেলেই বাক্সপ্যাটরা নিয়ে জ্যাকলিন উড়াল দেন কোনো নতুন দেশে। সুইজারল্যান্ড, ফ্রান্স আর পোল্যান্ডে তিনি থেকেছেন বেশ কিছুদিন। এখন আছেন ইতালিতে।
জ্যাকলিনের আকর্ষণীয় গড়ন দেখে তাঁকে ২০ বছরের তরুণী মনে হতে পারে। তবে তিনি কিন্তু মানুষকে বয়স নিয়ে কোনো ধোঁকা দিতে চান না। বরং নিজেকে দুই নাতনির নানি ভাবতেই নাকি বেশি গর্ববোধ করেন। ইনস্টাগ্রামে তাঁর নাম রিয়েল ফ্যাশনিস্ট। আর সেখানে সব ছবি তিনি হ্যাশট্যাগ ‘গ্র্যান্ড মাদার লাভস ফ্যাশন’ লিখে পোস্ট করেন। এই নানি যে ফ্যাশন ভালোবাসেন, তা কি আর আলাদা করে বলে দিতে হয়? মেট্রো

