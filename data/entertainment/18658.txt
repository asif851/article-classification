
ভবিষ্যৎ প্রজন্মকে নিয়ে দীর্ঘদিন ধরেই কাজ করে চলেছে শিশুতোষ সংগঠন ‘দুরন্ত’। দেখতে দেখতে পথচলার এক দশকে পা দিয়েছে সংগঠনটি। শুক্রবার তারা ঢাকা বিশ্ববিদ্যালয়ের স্বোপার্জিত স্বাধীনতা চত্বরে দিনব্যাপী পালন করল বিজয় উৎসবের। আলোচনা, শিশুদের চিত্রাঙ্কন প্রতিযোগিতা আর সাংস্কৃতিক অনুষ্ঠানের মধ্য দিয়ে বিজয়ের ৪৪ বছর উদ্‌যাপন করা হয়।কুয়াশাভেজা সকালে শিশুদের কলকাকলির মধ্যে উৎসবের উদ্বোধন করেন বরেণ্য কবি নির্মলেন্দু গুণ। বিশেষ অতিথি হিসেবে উপস্থিত ছিলেন সম্মিলিত সাংস্কৃতিক জোটের সাধারণ সম্পাদক আবৃত্তিশিল্পী হাসান আরিফ ও আয়োজনের পৃষ্ঠপোষক হক গ্রুপে বিপণন প্রধান দেবাশীষ সিকদার। স্বাগত বক্তব্য রাখেন দুরন্ত সম্পাদক কাজী মনজরুল আজিজ।উদ্বোধনী আলোচনা শেষে চিত্রাঙ্কন প্রতিযোগিতায় অংশ নেয় রাজধানীর বিভিন্ন স্কুল থেকে তিন শতাধিক শিশু। সাদা ক্যানভাসে শিশুরা তুলে আনে নিজেদের মনের গহিনে লুকিয়ে থাকা ভাবনা। তাদের ক্যানভাসে উঠে আসে মুক্তিযুদ্ধের স্মৃতি জাগানিয়া সব দৃশ্য আর বাংলার প্রকৃতির নানা রূপ।বিকেলে চিত্রাঙ্কন প্রতিযোগিতার বিজয়ীদের মধ্যে পুরস্কার বিতরণ করা হয়। যাতে প্রধান অতিথি ছিলেন ঢাকা বিশ্ববিদ্যালয়ের উপাচার্য অধ্যাপক আ আ ম স আরেফিন সিদ্দিক। আলোচক হিসেবে উপস্থিত ছিলেন ঢাকা বিশ্ববিদ্যালয়ের ইংরেজি বিভাগ অ্যালামনাই অ্যাসোসিয়েশনের সভাপতি ওয়াজির সাত্তার, ছড়াকার সিরাজুল ফরিদ ও দুরন্ত সোসাইটির চেয়ারম্যান মীর রওশন সালেহা। পুরস্কার প্রদান শেষে ‘দুরন্ত’র বিশেষ সংখ্যার মোড়ক উন্মোচন করেন সমাপনী অনুষ্ঠানের অতিথিরা।শেষে ছিল সাংস্কৃতিক অনুষ্ঠান।
