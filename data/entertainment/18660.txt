
নায়ক ও প্রযোজক এম এ জলিল অনন্ত পরিচালিত নতুন চলচ্চিত্র ‘মোস্ট ওয়েলকাম টু’তে একটি মাত্র গানের দৃশ্যের জন্য ২০ লাখ টাকা মূল্যের পোশাক ব্যবহার করেছেন চিত্র নায়িকা বর্ষা। বাংলাদেশের কোনো ছবিতে নায়িকা চরিত্রের জন্য এত বেশি মূল্যের কস্টিউম ব্যবহার এটাই প্রথম।বর্ষা জানিয়েছেন, ‘মোস্ট ওয়েলকাম-২’ ছবির শুটিং চলছে। ছবির গানে এবং বিভিন্ন দৃশ্যে বিশ্বের নামীদামি সব ব্রান্ডের পোশাক ব্যবহার করছেন তিনি। ছবির কস্টিউম ডিজাইনারের পরিকল্পনায়ই এসব পোশাক ব্যবহার করা হচ্ছে। সম্প্রতি ছবির ‘অবাক প্রেম’ শিরোনামের গানটির জন্য একটি শাড়ি, তিনটি ইভিনিং গাউনসহ সব মিলিয়ে ২০ লাখ টাকারও বেশি মূল্যের পোশাক ব্যবহার করেছেন তিনি।বর্ষা বলেন, ‘আমরা সর্বাধিক বাজেটে ছবি নির্মাণ করি। দর্শকদের পরিপূর্ণ বিনোদন দিতে যা যা করা দরকার তার সব চেষ্টাই থাকে আমাদের। এ ক্ষেত্রে কোনো রকম কার্পণ্য করা হয় না। বাংলাদেশে আন্তর্জাতিক মানের ছবি তৈরির এই কৃতিত্বটা অনন্তরই প্রাপ্য। ‘‘মোস্ট ওয়েলকাম-২’’ ছবির জন্য দেশের বিভিন্ন মনোরম লোকেশনের বাইরে বিদেশি লোকেশনও আমরা বেছে নিয়েছি। লোকেশনের পাশাপাশি এই ছবিতে অনন্তর পোশাকেও চমক রয়েছে।’
এদিকে প্রযোজক সূত্রে জানা গেছে, এরই মধ্যে অনন্ত জলিল পরিচালিত ‘মোস্ট ওয়েলকাম-২’ ছবিটির ৯০ ভাগ কাজ শেষ হয়েছে।
