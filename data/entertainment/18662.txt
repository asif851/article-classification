
বেজমেন্ট থেকে লিফটে উঠে গ্রাউন্ড ফ্লোরে এসেই চমক। সাদা টি-শার্ট আর মাথায় হ্যাট পরা পরমব্রত চট্টোপাধ্যায় অপেক্ষমাণ ব্যক্তিদের কাতারে দাঁড়ানো। তাঁর পাশেই চলচ্চিত্র নির্মাতা অনিমেষ আইচ। দুজনই উঠলেন লিফটে। যাঁদের জন্য হলভর্তি মানুষ সেই দুপুর ১২টা থেকে অপেক্ষা করছে, তাঁরা লিফটে উঠলেন ঠিক বেলা ৩টা ৩৫ মিনিটে। সাড়ে তিন ঘণ্টা পর ‘ভয়ংকর সুন্দর’ভাবে শুরু হলো ভয়ংকর সুন্দর ছবির আনুষ্ঠানিক ঘোষণার অনুষ্ঠান।লিফট থেকেই পরিচয়পর্বের শুরু। নির্মাতা অনিমেষ আইচ রসিক ভাষায় বললেন, ‘ইনি পরমব্রত নন, তাঁর যমজ ভাই!’ কিন্তু পরমব্রত কৌতুক থেকে বেরিয়ে এসে হাত বাড়ালেন বিনয়ী ভঙ্গিতে। কিন্তু একি, বাঁ হাত দিয়ে করমর্দন? ‘শুটিংয়ে ইনজুরি হয়েছে। ডান হাতের আঙুলে চোট পেয়েছি। তাই বাঁ হাতটাই বাড়িয়ে দিলাম, কিছু মনে করবেন না, প্লিজ।’ বললেন পরমব্রত। চকলেট নামে নতুন ছবির শুটিংয়ে ব্যথাটা পেয়েছেন তিনি।এবার মূল ভেন্যুতে ঢুকলেন পরিচালক অনিমেষ আইচ ও ভারত থেকে আসা অভিনেতা পরমব্রত। আগে থেকেই অভিনেত্রী ভাবনাসহ ভয়ংকর সুন্দর ছবির কলাকুশলীরা হাজির সংবাদ সম্মেলনে।অভিনেত্রী দিহানের সঞ্চালনায় ভয়ংকর সুন্দর ছবির আনুষ্ঠানিক ঘোষণার সংবাদ সম্মেলন শুরু হলো। এতটা বিলম্বের কারণে পরমব্রত সবার কাছে ক্ষমা চেয়ে জানালেন, তাঁর প্রথম ফ্লাইটটি মিস করেছিলেন তিনি। হাসতে হাসতে বললেন, ‘তখন বলছিলাম, ধরণি দ্বিধা হও, আমি ঢুকে যাই তার মধ্যে!’ এরপর ঢাকার জন্য আরেকিট ফ্লাইট ধরতে নাকি তাঁকে কাঠখড় পোড়াতে হয়েছে অনেক। কথাতেই বোঝা গেল বিলম্ব করায় খুব অনুতপ্ত এই আধা বাংলাদেশি অভিনেতা (পরমব্রতর মা বাংলাদেশের মেয়ে)।ভয়ংকর সুন্দর ছবিতে পরমব্রতর বিপরীতে অভিনয় করবেন ভাবনা। তাঁদের সঙ্গে আরও দেখা যাবে সৈয়দ হাসান ইমাম, ফারহানা মিঠু, দিহান, এ্যালেন শুভ্র, ফারুক আহমেদ, লুৎফর রহমান জর্জকে। ছবিতে থাকছে পাঁচটি গান। সংগীত পরিচালনা করছেন ইমন সাহা। এতে গাইবেন কনা, ভারতের মোনালী ঠাকুর, অরিজিৎ সিংসহ আরও বেশ কয়েকজন শিল্পী, জানালেন পরিচালক অনিমেষ আইচ। বললেন, ‘আপাতত এটুকু চূড়ান্ত। সামনের কথা তো বলতে পারি না। জানি না, আর কী কী ভয়ংকর সুন্দর বিড়ম্বনায় পড়তে হবে। যেভাবে শুরু করলাম, তাতে তো মনে হচ্ছে আরও অঘটন ঘটবেই।’আজ থেকে শুরু হবে ভয়ংকর সুন্দর-এর শুটিং। একটানা চলবে ৭ মে পর্যন্ত। এরপর পরমব্রত এক দিনের জন্য যাবেন ভারত। এরপর আবার ফিরবেন। সব মিলিয়ে মাস খানেক বাংলাদেশেই থাকবেন এ অভিনেতা।
