
সালমান খানের হাত ধরেই বলিউডে যাত্রা শুরু করেছিলেন সোনাক্ষী সিনহা। তাঁদের মধ্যে দারুণ সুসম্পর্কও গড়ে উঠেছিল। কিন্তু সম্প্রতি সালমানের ভাই আরবাজ খানের পরবর্তী ছবিতে অভিনয়ের প্রস্তাব ফিরিয়ে দেওয়ায় সোনাক্ষীর ওপর খুবই বিরক্ত হয়েছেন ‘দাবাং’ তারকা সালমান।  ২০১০ সালে ‘দাবাং’ ছবিতে সালমানের বিপরীতে অভিনয় করে রাতারাতি তারকাখ্যাতি পেয়ে যান বলিউডের প্রখ্যাত অভিনেতা শত্রুঘ্ন সিনহার মেয়ে সোনাক্ষী। গত বছর আবার সালমানের সঙ্গে ‘দাবাং ২’ ছবিতে জুটি বেঁধে অভিনয় করেন তিনি। পেশাগত সুসম্পর্কের পাশাপাশি ব্যক্তিজীবনেও সালমানের প্রিয় হয়ে ওঠেন সোনাক্ষী। বলিউডে প্রতিষ্ঠা পাওয়ার নানা মন্ত্র তিনি শেখার সুযোগ পান সালমানের কাছ থেকেই।সালমানের পরিবারের সদস্যদের সঙ্গেও সোনাক্ষীর দারুণ সুসম্পর্ক রয়েছে। বিভিন্ন উত্সবকে উপলক্ষ করে সালমানের বাড়িতে আয়োজিত অনেক অনুষ্ঠানেই তাঁকে দেখা গেছে। কিন্তু ইদানীং সোনাক্ষী ও সালমানের ভেতর দূরত্ব তৈরি হয়েছে। সোনাক্ষীর ওপর নাকি খান সাহেব খুবই বিরক্ত।এর পেছনের কারণ সম্পর্কে ঘনিষ্ঠ সূত্রের বরাতে মিড-ডে ডটকম জানিয়েছে, ‘দাবাং ২’-এর পর নতুন ছবির কাজ হাতে নিয়েছেন আরবাজ খান। সালমানের অনুরোধে তাঁকে ছাড়াই ছবিটি বানাচ্ছেন আরবাজ। এরই মধ্যে ছবিটির পরিচালক হিসেবে চুক্তিবদ্ধ হয়েছেন অভিষেক ডোংরা। এই ছবিটির মাধ্যমেই চলচ্চিত্র পরিচালক হিসেবে আত্মপ্রকাশ করতে যাচ্ছেন অভিষেক।শুরুতে ছবিটির কেন্দ্রীয় নারী চরিত্রের জন্য ক্যাটরিনা কাইফকে অন্তর্ভুক্ত করার সিদ্ধান্ত নেওয়া হয়েছিল। কিন্তু পরে ক্যাটরিনার পরিবর্তে সোনাক্ষীকে ছবিটিতে নিতে বলেন সালমান। ভাইয়ের কথামতো সোনাক্ষীর কাছে প্রস্তাব নিয়ে যান আরবাজ। কিন্তু কোনো এক অজানা কারণে ছবিটিতে অভিনয়ের জন্য রাজি হননি সোনাক্ষী। বিষয়টি জানার পর সোনাক্ষীর ওপর খুবই বিরক্ত হন সালমান। কারণ তিনি ভাবতেই পারেননি, সোনাক্ষী তাঁর অনুরোধ ফিরিয়ে দেবেন।            
