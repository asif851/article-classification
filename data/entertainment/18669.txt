
তিন সন্তান প্রিন্স, প্যারিস ও ব্ল্যাঙ্কেটকে ফেলে ২০০৯ সালে না-ফেরার দেশে চলে গেছেন ‘পপ কিং’ মাইকেল জ্যাকসন। ‘পপ কিং’-এর অবর্তমানে তাঁর অঢেল ধন-সম্পত্তির উত্তরাধিকারী এখন প্রিন্স (১৭), প্যারিস (১৬) ও ব্ল্যাঙ্কেট (১২)। সম্প্রতি জ্যাকসন এস্টেট থেকে তাদের পেছনে ব্যয়ের জন্য বছরে ৮০ লাখ ডলার নির্ধারণ করে দিয়েছেন আদালত।দাদি ক্যাথরিন জ্যাকসন ও চাচাতো ভাই টিজে জ্যাকসনের সঙ্গে লস অ্যাঞ্জেলেসে বসবাস করছে প্রিন্স, প্যারিস ও ব্ল্যাঙ্কেট। প্রতি মাসে ১৫ হাজার ডলার করে হাত খরচা পাচ্ছে জ্যাকসনের তিন সন্তান। আর অভিভাবক হিসেবে তাদের দেখভালের জন্য বছরে ১০ লাখ ডলারের কিছু বেশি দেওয়া হচ্ছে ক্যাথরিন জ্যাকসনকে। এ ছাড়া বাড়ি ভাড়া বাবদ জ্যাকসন স্টেট থেকে বছরে দুই লাখ ডলার খরচ করার অনুমতিও দিয়েছেন আদালত। সম্প্রতি এক খবরে এসব তথ্য জানিয়েছে যুক্তরাজ্যের ‘দ্য ডেইলি স্টার’ পত্রিকা।কিন্তু সম্প্রতি আদালত জ্যাকসন স্টেট থেকে প্রিন্স, প্যারিস ও ব্ল্যাঙ্কেটের পেছনে ব্যয়ের জন্য বছরে ৮০ লাখ ডলার বেঁধে দেওয়ায় মোটেও সন্তুষ্ট নন ক্যাথরিন ও টিজে জ্যাকসন। তাঁদের দাবি, স্কুল ফিস, অবকাশযাপন, ব্যক্তিগত নিরাপত্তাব্যবস্থাসহ আনুষঙ্গিক আরও অনেক কিছুর জন্য প্রিন্স, প্যারিস ও ব্ল্যাঙ্কেটের পেছনে ব্যয়ের জন্য বছরে আরও বেশি অর্থের প্রয়োজন।
