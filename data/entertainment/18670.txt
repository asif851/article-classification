
• ‘আয়নাবাজি’ প্রেক্ষাগৃহে আবার মুক্তি পাচ্ছে। • শুক্রবার থেকে ছবিটি দেখা যাবে স্টার সিনেপ্লেক্স ও শ্যামলী সিনেমা হলে।
২০১৬ সালের দারুণ ব্যবসাসফল ছবি ‘আয়নাবাজি’ প্রেক্ষাগৃহে আবার মুক্তি পাচ্ছে। জানা গেছে, আগামীকাল শুক্রবার থেকে ছবিটি দেখা যাবে রাজধানীর স্টার সিনেপ্লেক্স ও শ্যামলী সিনেমা হলে। শ্যামলী সিনেমা হলে প্রতিদিন চারটি আর স্টার সিনেপ্লেক্সে দুটি প্রদর্শনী হবে ছবিটির।
‘আয়নাবাজি’ ছবির প্রযোজক ও টপ অব মাইন্ডের প্রধান নির্বাহী কর্মকর্তা জিয়া উদ্দিন আদিল বলেন, ‘আয়নাবাজি দেশের জন্য একটা দৃষ্টান্ত এবং চলচ্চিত্র ইতিহাসে অন্যতম মাইলফলক। যদিও টেলিভিশনে দেখানো হয়েছে, তবু দর্শকদের হলমুখী করা প্রয়াসে আবারও সিনেমা হলে আসছে সিনেমাটি। দর্শকদের আবারও বড় পর্দায় সিনেমাটি দেখার সুযোগ করে দেওয়ার জন্য শ্যামলী হল এবং স্টার সিনেপ্লেক্স কর্তৃপক্ষের কাছে আমরা কৃতজ্ঞ। আমি মনে করি, হল কর্তৃপক্ষের এ উদ্যোগ আমাদের নতুন সিনেমা বানাতে অনুপ্রেরণা জোগাবে।’
‘আয়নাবাজি’ ছবির পরিচালক অমিতাভ রেজা চৌধুরীর বলেন, ‘সিনেমা বানাতে গিয়ে নতুন নতুন আবিষ্কারের ঘটনা ঘটে। ছবিটি বানাতে গিয়ে আমার আবিষ্কার কম কিছু নয়। সবচেয়ে বড় আবিষ্কার ছবিটি বানিয়ে ফেলার পর। “আয়নাবাজি” বানিয়ে আমি দেশের গণমানুষকে নতুনভাবে আবিষ্কার করেছি। একসময়ের হলবিমুখ দর্শক সিনেমা ভালোবেসে হলে এসেছে। “আয়নাবাজি” দেখেছে। আমি বাংলাদেশের যেখানে গিয়েছি, কেউ না কেউ এসে আমাকে ছবিটি দেখে নিজের উচ্ছ্বাসে কথা জানিয়েছে। এখনো এসে অনেকে জিজ্ঞেস করে, ছবিটি আবার দেখার উপায় আছে কিনা। স্টার সিনেপ্লেক্স আর শ্যামলী সিনেমা হল আবার সেই সুযোগ করে দিচ্ছে। ফের “আয়নাবাজি” দেখার আমন্ত্রণ। জয়তু বাংলা সিনেমা!’
‘আয়নাবাজি’ চলচ্চিত্রে অভিনয় করেছেন চঞ্চল চৌধুরী, নাবিলা, লুৎফর রহমান জর্জ, হিরা চৌধুরী, শওকত ওসমান, গাওসুল আলম শাওনসহ অনেকে। ছবিটির মূল ভাবনা গাওসুল আলম শাওনের; অনম বিশ্বাসের সঙ্গে যৌথভাবে চিত্রনাট্য রচনা করেছেন তিনি। নির্বাহী প্রযোজক ছিলেন এশা ইউসুফ।
