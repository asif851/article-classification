
তিন বছর আগে ৭২ কেজি ওজন নিয়ে ‘দুই পৃথিবী’ ছবির শুটিং শুরু করেছিলেন ঢাকাই ছবির জনপ্রিয় নায়িকা অপু বিশ্বাস। মাঝপথে ছবিটির কাজ বন্ধ হয়ে যায়। বর্তমানে ছবিটির কাজ আবার শুরু করছেন তিনি।নতুন করে যখন ছবিটির শুটিং শুরু করছেন, তখন অপুর ওজন কমে ৫৬ কেজিতে নেমে এসেছে। অর্থাত্, ১৬ কেজি ওজন কমেছে তাঁর। ওজন কমিয়ে যেখানে ফুরফুরে মেজাজে থাকার কথা, সেখানে তিনি আছেন অম্ল-মধুর যন্ত্রণায়!অপু বিশ্বাস বলেন, ‘সত্যিই অম্ল-মধুর যন্ত্রণার মধ্য দিয়ে সময় পার করছি। তিন বছর আগে যখন ছবির কাজ শুরু করেছিলাম, তখন আমার শারীরিক গঠন ছিল একরকম, এখন তা পুরোপুরি ভিন্ন। আমি নিজেকে পুরোপুরি বদলে নিয়েছি। তাই ছবিটির দৃশ্যের ধারাবাহিকতা মেলাতে রীতিমতো হিমশিম খেতে হচ্ছে। জানি না দর্শকেরা বিষয়টি কীভাবে গ্রহণ করেন? একটানা ছবির কাজ না করলে যা হওয়ার তা-ই হচ্ছে। তবে আমি পরিচালককে অনুরোধ করেছি, যদি সম্ভব হয় তাহলে প্রধান ধারাবাহিক দৃশ্যগুলো পুনরায় শুটিং করা যায় কি না? এতে হয়তো কিছুটা হলেও দর্শকদের কাছ থেকে মুক্তি পাওয়া যাবে।’‘দুই পৃথিবী’ ছবিটি পরিচালনা করছেন এফ আই মানিক। সম্প্রতি ঢাকার অদূরে পুবাইলে ছবিটির শুটিং শুরু হয়। তিন বছর আগে প্রযোজকের ঝামেলার কারণে ছবিটির কাজ বন্ধ হয়ে যায় বলে জানান অপু।অপু বিশ্বাস এখন আছেন কক্সবাজারে। সেখানে তিনি ওয়াকিল আহমেদ পরিচালিত ‘শোধ’ ছবির শুটিং করছেন। ছবিটিতে অপু অভিনয় করছেন শাকিব খানের বিপরীতে। এদিকে এবারের ঈদে শাকিব প্রযোজিত প্রথম ছবি ‘হিরো, দ্য সুপারস্টার’ ছবিতে দেখা যাবে অপু বিশ্বাসকে। ছবিটি নিয়ে খুব আশা অপুর।
