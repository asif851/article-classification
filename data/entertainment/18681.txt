
চিত্রনায়ক রিয়াজ সর্বশেষ অভিনয় করেন প্রোজেক্ট ট্রাফিক জ্যাম নামের একটি খণ্ড নাটকে। তা-ও বছর দেড়েক আগে। রিয়াজ আবার ক্যামেরার সামনে দাঁড়ালেন। এবার তিনি অভিনয় করছেন একটি নাটক আর একটি টেলিছবিতে। নাটকটির নাম সৈকতে ঘর আর টেলিছবিটি ভালোবাসার এক ফোঁটা জল। ১৮ মার্চ থেকে কক্সবাজারে নাটক আর টেলিছবির শুটিংয়ে অংশ নিয়েছেন তিনি। পরিচালনা করছেন মোহন খান।রিয়াজ বলেন, ‘পানি ছাড়া মাছ যেমন বাঁচতে পারে না, তেমনি একজন অভিনয়শিল্পীও অভিনয় ছেড়ে দীর্ঘদিন থাকতে পারে না—বিরতির মধ্যে তা বেশ ভালোভাবেই উপলব্ধি করতে পেরেছি। দেশে আর দেশের বাইরে যত মানুষ আমাকে চেনেন, তা অভিনয়ের কারণে। অভিনয় থেকে দূরে থাকার কারণে নানা প্রশ্নের মুখোমুখি হতে হয়েছে। তাই ভাবছি, ভালো একটি কাজের মধ্য দিয়ে আবার অভিনয় শুরু করব। নাটক আর টেলিছবির গল্প পছন্দ হলো। রাজি হয়ে গেলাম। আরও বলে রাখি, এখন থেকে নিয়মিত অভিনয় করব।’রিয়াজ অভিনীত নাটক ও টেলিছবি দুটিতে সহশিল্পী হিসেবে আছেন রোমানা। তিনি বলেন, ‘রিয়াজের সঙ্গে এর আগে একটি নাটক ও একটি চলচ্চিত্রে অভিনয় করেছি। ওই চরিত্রগুলো তেমন উল্লেখযোগ্য ছিল না। এবার কিন্তু আমি পুরো কাজ করছি।’রিয়াজ অভিনীত সর্বশেষ মুক্তিপ্রাপ্ত ছবির নাম লোভে পাপ পাপে মৃত্যু। সোহানুর রহমান পরিচালিত এই ছবিতে আরও অভিনয় করেন আমিন খান ও পূর্ণিমা।
