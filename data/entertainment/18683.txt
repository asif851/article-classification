
বিয়ে করে থিতু হওয়ার পথে এক পা এগোলেন ‘আয়রন ম্যান ২’ তারকা স্কারলেট জোহানসন। এর মধ্যেই প্রেমিক রোমেইন ডরিয়াকের সঙ্গে বাগদান সম্পন্ন করেছেন হলিউডের এ তারকা অভিনেত্রী।সম্প্রতি ভেনিস চলচ্চিত্র উত্সবে স্কারলেট অভিনীত সায়েন্স ফিকশন ঘরানার ‘আন্ডার দ্য স্কিন’ ছবির প্রচারণার সময় অনামিকায় হীরার আংটি পরা অবস্থায় দেখা গেছে ২৮ বছর বয়সী এ তারকাকে।এদিকে, স্কারলেটের বাগদানের খবর নিশ্চিত করেছেন তাঁর মুখপাত্র। অবশ্য কবে স্কারলেট ও রোমেইন আংটি বদল করেছেন, সে বিষয়ে মুখ খোলেননি ওই মুখপাত্র। এ প্রসঙ্গে তাঁর ভাষ্য, ‘বাগদান সারলেও এখন পর্যন্ত বিয়ের দিনক্ষণ চূড়ান্ত করেননি তাঁরা।’ এক খবরে এমনটিই জানিয়েছে সিএনএন।স্কারলেটের হবু বর রোমেইন ডরিয়াক পেশায় একজন সাংবাদিক। একটি বিজ্ঞাপনী সংস্থারও কর্ণধার তিনি। ২০০৮ সালে কানাডিয়ান অভিনেতা রায়ান রেনল্ডসকে বিয়ে করেছিলেন স্কারলেট। ২০১১ সালে তিন বছরের দাম্পত্য জীবনের ইতি টানেন তাঁরা। পরবর্তী সময়ে রোমেইনকে নতুন সঙ্গী নির্বাচন করেন স্কারলেট। আর হলিউডের অভিনেত্রী ব্লেক লাইভলিকে বিয়ে করে নতুন জীবন শুরু করেন রায়ান রেনল্ডস।
