
সব সময় হৃতিকের জন্মদিনের অনুষ্ঠানে তাঁকে সঙ্গ দিয়েছেন সুজান। কিন্তু এ বছর সুজানকে ছাড়াই ঘটা করে জন্মদিন উদযাপন করেছেন হৃতিক।বরাবরই জন্মদিনসহ নানা বিষয়ে উত্সব করতে খুবই পছন্দ করেন ‘কৃশ তারকা’ হৃতিক রোশন। কিন্তু সুজানের সঙ্গে দীর্ঘ ১৩ বছরের দাম্পত্য জীবনের ইতি টানার সিদ্ধান্ত চূড়ান্ত করার পর গত বছর বড়দিন উত্সব পালন করেননি হৃতিক। এমনকি নতুন বছরকে বরণ করে নিতেও উত্সবে মাতেননি তিনি। গতকাল ছিল হৃতিকের ৪০তম জন্মদিন। বড়দিন ও বর্ষবরণের উত্সব পালন না করলেও সুজানকে ছাড়াই পরিবারের সদস্যদের নিয়ে ঘটা করে নিজের জন্মদিন উদযাপন করেছেন হৃতিক। এক খবরে এ তথ্য জানিয়েছে ওয়ান ইন্ডিয়া।গতকাল সকালে দক্ষিণ মুম্বাইয়ে অবস্থিত গেটওয়ে অব ইন্ডিয়ার সামনে থেকে ব্যক্তিগত প্রমোদতরিতে ওঠেন হৃতিক, তাঁর দুই ছেলে রিহান, রিদান, বাবা রাকেশ রোশন, মা পিংকি রোশন, বোন সুনয়না রোশন ও চাচা রাজেশ রোশন। এভাবে পরিবারের সদস্যদের নিয়ে সাগরে ভেসে জন্মদিন উদযাপন করেন হৃতিক। পুরো অনুষ্ঠানের আয়োজন করেছিলেন হৃতিক নিজেই।গত বছর হৃতিককে না জানিয়ে একইভাবে প্রমোদতরিতে তাঁর ৩৯তম জন্মদিন উদযাপন অনুষ্ঠানের আয়োজন করে তাঁকে অবাক করে দিয়েছিলেন সুজান। সেই অনুষ্ঠানে হৃতিকের পরিবারের সদস্যরা ছাড়া আরও উপস্থিত ছিলেন বলিউডের একাধিক তারকা। এ বছর হৃতিকের জন্মদিনের অনুষ্ঠানের ধরন গত বছরের মতো হলেও কেবল অনুপস্থিত ছিলেন সুজান।
এর আগে বড়দিন ও বর্ষবরণ উত্সব উদযাপন করতে দুই ছেলে রিহান ও রিদানকে নিয়ে দুবাই গিয়েছিলেন সুজান। এমনকি হৃতিকের বাবা-মাও দেশের বাইরে গিয়ে নতুন বছরকে বরণ করেছেন। কিন্তু সে সময় উত্সবে না মেতে বাড়িতে একাকী সময় কাটিয়েছেন হৃতিক।     

    

