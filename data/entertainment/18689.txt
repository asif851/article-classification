
এর আগে মিউজিক ভিডিওর মডেল হননি। ভাবেনওনি কখনো কোনো গানের ভিডিওর মডেল হবেন। তবে যখন এই গান এবং এর ভিডিওর পুরো চিত্রটি তুলে ধরা হয়, তখন আর ‘না’ বলতে পারেননি আবুল হায়াত। এই জ্যেষ্ঠ অভিনেতা যে গানের মডেল হলেন, তার নাম ‘বায়ান্ন’। আন্তর্জাতিক মাতৃভাষা দিবস সামনে রেখে গানের ভিডিওটি তৈরি করা হয়েছে। প্রযোজনা প্রতিষ্ঠান সিএমভির ইউটিউব চ্যানেলে দেখা যাচ্ছে গানটির প্রমো। ‘বায়ান্ন’ গানটি লিখেছেন লালন লোহানি। কণ্ঠ ও সুর দিয়েছেন নাজির মাহমুদ। সংগীতায়োজন করেছেন মুশফিক লিটু। প্রযোজনা প্রতিষ্ঠান সিএমভি থেকে জানানো হয়েছে, এ সপ্তাহেই নতুন ভিডিওটি ইউটিউব চ্যানেল, জিপি মিউজিক অ্যাপসহ বিভিন্ন টিভি চ্যানেলে দেখা যাবে। আবুল হায়াতের পাশাপাশি গানের ভিডিওতে তাঁর নাতনি হিসেবে দেখা যাবে তরুণ মডেল রিফাকে।
