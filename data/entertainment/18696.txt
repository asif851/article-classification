
বড় পর্দায় ফিরছেন বলিউড অভিনেতা ও প্রযোজক আরবাজ খান। তবে এবার বলিউডের এই তারকাকে নতুন ভূমিকায় দেখা যাবে। ‘তেরা ইন্তেজার’ ছবিতে আলোচিত তারকা সানি লিওনের সঙ্গে রোমান্স করতে দেখা যাবে তাঁকে। শুরুতে এই জুটিকে নিয়ে অনেক প্রশ্ন উঠেছিল। অনেকেই মনে করেন, পর্দায় আরবাজ-সানি জুটি একেবারেই বেমানান। তবে ‘তেরা ইন্তেজার’ ছবির ট্রেলার দেখে আবার অনেকের মতে এই জুটি এনে দেবে এক মুঠো তাজা বাতাস। ‘তেরা ইন্তেজার’ ছবিতে আরবাজ আর সানিকে অনেক অন্তরঙ্গ দৃশ্যে দেখা গেছে। পর্দায় তাঁদের ঘনিষ্ঠভাবে চুম্বন দৃশ্যে দেখা গেছে। এ ছবিতে আরবাজ-সানির রসায়ন যে জমে ক্ষীর, তা বলার অপেক্ষা রাখে না। তাঁদের এই শিহরণ জাগানো রসায়ন নিয়ে বলিউড রীতিমতো সরগরম। তবে আরবাজের ভাই সালমান খানকে আজ পর্যন্ত কোনো ছবিতে তেমন কোনো অন্তরঙ্গ বা ঘনিষ্ঠ চুম্বনের দৃশ্যে দেখা যায়নি।
ছবি প্রচারণার সময় সাংবাদিকদের আরবাজ বলেন, ‘সালমানকে অন্তরঙ্গ দৃশ্য করতে হয়নি, আমাকে করতে হয়েছে। এর জন্য চিত্রনাট্য অনেকটা দায়ী। সালমান যে ধরনের চরিত্রে অভিনয় করেছে, ওর নায়িকাকে ঘনিষ্ঠভাবে চুম্বন করার প্রয়োজন ছিল না। ছবিতে হয়তো ওর নায়িকার সঙ্গে কোনো অন্তরঙ্গ দৃশ্য করার দরকার ছিল না বা ও করেনি। কিন্তু আমার বিষয়টা অন্য রকম। আমার এই ছবিতে এ ধরনের ঘনিষ্ঠ দৃশ্য করার প্রয়োজন ছিল। আমি তা করেছি। এ নিয়ে আমার কোনো আপত্তি নেই। আর আমি কখনোই পেছন ফিরে বলব না, এই যা, আমি কী করেছি!’
সানির সঙ্গে এ ধরনের দৃশ্যে অভিনয় করার জন্য কীভাবে প্রস্তুতি নিয়েছেন? আরবাজ বলেন, ‘শুটিংয়ের আগে সানি আর আমি নানা অনুষ্ঠানে দেখা করেছি। এর ফলে শুটিংয়ের আগে আমি ওকে ভালো করে চিনতে আর জানতে পেরেছি। এ ছাড়া শুটিংয়ের ফাঁকে ফাঁকে আমরা একে অপরের সঙ্গে অনেক আড্ডা দিয়েছি। আমাদের একে অপরের দৃষ্টিভঙ্গি এবং হাস্যরসবোধ সম্পর্কে দারুণ বোঝাপড়া হয়েছিল। সব সময় সহশিল্পীর সঙ্গে উষ্ণ সম্পর্ক গড়ে ওঠে না। কিন্তু আমার সঙ্গে সানির খুব সুন্দর বন্ধুত্বপূর্ণ সম্পর্ক হয়েছে।’
রাজীব ওয়ালিয়া পরিচালিত মিউজিক্যাল থ্রিলার ধাঁচের ছবি ‘তেরা ইন্তেজার’ মুক্তি পাচ্ছে আজ শুক্রবার।
