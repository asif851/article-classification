
ভারতীয় পরিচালক অরিন্দম শীলের নতুন ছবি ‘বালিঘর’–এর বাসিন্দা হতে যাচ্ছেন আরিফিন শুভ। তবে তাঁর বিপরীতে কে থাকছেন, তার জন্য অপেক্ষা করতে হবে আগামী শনিবার দুপুর পর্যন্ত। সেদিন ঢাকার একটি পাঁচতারা হোটেলে সংবাদ সম্মেলন করে ছবিটি সম্পর্কে বিস্তারিত তুলে ধরা হবে। আজ বৃহস্পতিবার দুপুরে কলকাতা থেকে মুঠোফোনে প্রথম আলোকে এমনটাই জানালেন নির্মাতা অরিন্দম শীল।
অরিন্দম শীলের হাত ধরেই ‘আবর্ত’ ছবির মাধ্যমে দেশের বাইরে যাত্রা শুরু হয় অভিনয়শিল্পী জয়া আহসানের। এই ছবি জয়াকে দেশের বাইরে আলাদা একটা অবস্থান তৈরি করে দেয়। এই পরিচালকের সঙ্গে গত বছর একটি ছবিতে কাজ করার কথা ছিল শুভরও। নানা কারণে শেষ পর্যন্ত হয়নি। তবে এরপর খুব অল্প সময়ের মধ্যে অরিন্দম শীলের নতুন ছবিতে যুক্ত হলেন আরিফিন শুভ।
র‍্যাম্প দিয়ে শোবিজে যাত্রা শুরু করলেও মাত্র পাঁচ বছর পেশাদারিভাবে ছবির কাজ করছেন শুভ। ‘জাগো’ তাঁর প্রথম ছবি হলেও আলোচনায় আসেন ‘পূর্ণদৈর্ঘ্য প্রেমকাহিনি’তে অভিনয় করে। এরপর ‘অগ্নি’, ‘মুসাফির’, ‘ছুঁয়ে দিলে মন’, ‘প্রেমী ও প্রেমী’, ‘ঢাকা অ্যাটাক’ দেশের চলচ্চিত্রে তাঁকে আলাদা একটা জায়গা করে দেয়।
চলচ্চিত্র সংশ্লিষ্টদের মতে, প্রতিটি ছবিতে শুভ বৈচিত্র্যময় চরিত্রে নিজেকে উপস্থাপন করে স্বতন্ত্র অবস্থান তৈরি করেছেন। রোমান্টিক সিনেমায় তাঁকে যেভাবে দর্শকেরা গ্রহণ করেছে, অ্যাকশনধর্মী সিনেমায়ও তিনি প্রশংসনীয়।তারই ধারাবাহিকতা হয়তো অরিন্দম শীলের মতো নির্মাতার ছবিতে যুক্ত হওয়া।
প্রথম আলোর সঙ্গে আলাপে শুভ বলেন, ‘আপাতত কিছুই বলতে চাইছি না। শুধু এটুকু বলব, আমি বরাবরই ভিন্নধর্মী গল্পের খোঁজে থাকি। ‘বালিঘর’ তেমনই একটি ভিন্নধর্মী ভালো লাগার গল্প। আরেকটা কথা, এই নির্মাতার ছবি দিয়েই কিন্তু জয়া আপার (জয়া আহসান) বাইরে পা রাখা। সবার কাছে নতুন ছবির জন্য শুভকামনা চাইছি।’
এদিকে আরিফিন শুভকে ছবির নায়ক করা প্রসঙ্গে অরিন্দম শীল বলেন, ‘আমার এই নতুন ছবির চরিত্রের জন্য শুভর সঙ্গে কথা বলেছি। কথা বলে মনে হয়েছে, ও খুব ভালো একজন অভিনেতা। বাকি সবকিছু সংবাদ সম্মেলনে বলব।’
ভারতীর পরিচালক অরিন্দম শীলের উল্লেখযোগ্য ছবির মধ্যে আছে ‘আবর্ত’, ‘এবার শবর’, ‘হর হর ব্যোমকেশ’, ‘স্বাদে আহ্লাদে’, ‘ঈগলের চোখ’, ‘ব্যোমকেশ পর্ব’।
