
বলিউডের বচ্চন পরিবার নিজেদের পারিবারিক বিষয় সব সময় ঘরের ভেতরেই রাখতে পছন্দ করে। নিজেদের কোনো অনুষ্ঠানের ছবি সচরাচর তাঁরা সামাজিক যোগাযোগমাধ্যমে প্রকাশ করেন না। তবে পরিবারের যিনি ইন্টারনেটে সবচেয়ে বেশি সক্রিয়, তিনি অমিতাভ বচ্চন। মাঝেমধ্যে এই মহাতারকা অন্দরমহলের অনেক মজার খবর সবার সঙ্গে শেয়ার করেন। ‘বিগ বি’র নাতনি আরাধ্যর ষষ্ঠ জন্মদিন ছিল ১৭ নভেম্বর। সেদিন পরিবারের সবাই মিলে বাইরে খাওয়াদাওয়া করে ছোট্ট সদস্যের জন্মদিন পালন করেন। এরপর গত শনিবার আরাধ্যর কয়েকজন বন্ধু ও বলিউড তারকাদের সন্তানদের নিয়ে মুম্বাইয়ে বড় করে পার্টির আয়োজন করেন আরাধ্যর মা-বাবা ঐশ্বরিয়া রাই বচ্চন ও অভিষেক বচ্চন। গতকাল রোববার টুইটারে পার্টির ভেতরের কিছু ছবি প্রকাশ করেন ‘বিগ বি’।  ঐশ্বরিয়া আগেই পরিকল্পনা করেন, মেয়ের জন্মদিনে এবার একটি থিম পার্টির আয়োজন করবেন। ছোট্ট আরাধ্যর জন্মদিনের থিম ছিল ‘রূপকথা’। রূপকথার সব রাজকন্যার ছবির কাটআউট দিয়ে সাজানো হয় জন্মদিনের ভেন্যু। ছিল চরকা, দোলনা আর নানা স্টল। এই আয়োজনে সন্তান নিয়ে হাজির হন শাহরুখ খান, আমির খান, শিল্পা শেঠি, সোনালি বেন্দ্রে, তারা শর্মা, ফারাহ খানসহ অনেকে। শাহরুখের ছেলে আব্রাম আরাধ্যর জন্মদিনে এসে হাওয়াই মিঠাই খাওয়ার বায়না ধরেন। আব্রামকে তাই অনুষ্ঠানের ভেতর হাওয়াই মিঠাইয়ের স্টলে নিয়ে যান অমিতাভ। পছন্দের জিনিস পেয়ে ছোট্ট আব্রামের উচ্ছ্বাসের কয়েকটি ছবি পরে টুইটারে পোস্ট করেন তিনি। অমিতাভ টুইটারে লিখেছেন, ‘এই পুঁচকে (আব্রাম) হাওয়াই মিঠাই খেতে চেয়েছিল। তাই আমরা তাকে সেই স্টলের কাছে নিয়ে যাই। হাওয়াই মিঠাই পাওয়ার পর আব্রামের চোখে-মুখে যে আনন্দ দেখেছি, তা অমূল্য। শাহরুখ জুনিয়র খুব মজার!’
অমিতাভের এই টুইটের জবাবে শাহরুখ লিখেছেন, ‘ধন্যবাদ স্যার। আপনার সঙ্গে কাটানো মুহূর্তগুলো আব্রাম মনে রাখবে। মজার বিষয় শোনেন, ও আপনাকে টেলিভিশনে দেখলে আমার বাবা মনে করে।’
অমিতাভ ও শাহরুখ করণ জোহরের ‘কাভি খুশি কাভি গম’ ছবিতে বাবা-ছেলের চরিত্রে অভিনয় করেন। হয়তো এই ছবিটি দেখার পর থেকেই অমিতাভকে নিজের দাদা ভাবতে শুরু করেছে আব্রাম। এনডি টিভি

