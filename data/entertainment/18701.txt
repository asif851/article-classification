
আন্তর্জাতিক গণমাধ্যমে নাম লেখানোর পর যেন দৌড়ে চলেছেন প্রিয়াঙ্কা চোপড়া। এই দৌড়ে কোনো থামাথামি নেই। জনপ্রিয় মার্কিন টিভি সিরিয়াল ‘কোয়ান্টিকো’তে অভিনয় তো করছেনই। হলিউড ছবি ‘বেওয়াচ’-এ অভিনয় করেও এই দৌড়ে অনেকটা এগিয়ে গেছেন এই অভিনেত্রী। ছবিটি এখন মুক্তির অপেক্ষায়। কিন্তু বছরজুড়ে বড় বড় সব পুরস্কার বিতরণ আসরে ছিল প্রিয়াঙ্কার সরব উপস্থিতি। জনপ্রিয় সব টক শোতেও অতিথি হিসেবে আমন্ত্রণ পেয়েছেন। শুধু কি তা–ই? হোয়াইট হাউসে মার্কিন প্রেসিডেন্টের বার্ষিক নৈশভোজেও নিমন্ত্রণ জানানো হয়েছিল তাঁকে। এবার তাঁর সাফল্যের মুকুটে যুক্ত হলো আরও একটি পালক।দ্য ইন্টারনেট মুভি ডেটাবেজ, সংক্ষেপে আইএমডিবিএ-এর জরিপ অনুযায়ী পৃথিবীর জনপ্রিয় তারকাদের তালিকায় ৫৫ নম্বরে আছেন প্রিয়াঙ্কা চোপড়া। আইএমডিবিএ একটি জনপ্রিয় অনলাইন ডেটাবেইস সাইট। এখানে চলচ্চিত্র, টিভি সিরিয়াল, ভিডিও গেম সম্পর্কিত সব তথ্য পাওয়া যায়। বিশ্বজুড়ে জনপ্রিয় তারকাদের তালিকায় এবার একমাত্র ভারতীয় হিসেবে উঠে এসেছে প্রিয়াঙ্কা চোপড়ার নাম।জনপ্রিয়তার দৌড়ে হলিউডের জেনিফার অ্যানিস্টন, এমা ওয়াটসন, লিওনার্দো ডি ক্যাপ্রিও, জনি ডেপ, স্কারলেট জোহানসনের মতো তারকাদেরও পেছনে ফেলেছেন সাবেক এই বিশ্বসুন্দরী। বলিউড বাবল।
