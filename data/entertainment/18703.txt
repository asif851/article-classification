
নৃত্যে অপূর্ব অভিনয়-ভজনে, তিল্লানায়, মঙ্গলমে! মঞ্চে নটরাজের স্থির মূর্তি আলোয় ভাসছে। নৃত‍্যগুরুর বোলে, খ‍্যাতিমান শিল্পীর সংগীতে নৃত‍্যরসিকদের সামনে নৃত‍্য পরিবেশন করলেন ভরতনাট্যমের শিল্পী ও শিক্ষার্থীরা। এভাবেই রং ছড়িয়ে শাস্ত্রীয় নৃত‍্যের এক চমৎকার উৎসব শেষ হলো রাজধানীতে। গতকাল শনিবার বসুন্ধরা আবাসিকের ইনডিপেনডেন্ট ইউনিভার্সিটি বাংলাদেশ (আইইউবি) মিলনায়তনে ছিল ভরতনাট্যম উৎসব ‘রঙ্গপ্রবেশ’-এর দ্বিতীয় ও শেষ দিন। নৃত‍্যরসিকদের সামনে ভরতনাট‍্যমের মার্গম উপস্থাপন করল কল্পতরুর কনিষ্ঠ সাত শিল্পী। পুষ্পাঞ্জলি দিয়ে শুরু করে আলারিপু, শব্দমসহ ভরতনাট্যম শিক্ষণের বিভিন্ন পর্যায় উপস্থাপন করে তারা। অনুষ্ঠানে প্রধান অতিথি ছিলেন ভারতের রাষ্ট্রদূত হর্ষবর্ধন শ্রিংলা। শুভেচ্ছা বক্তব্য দেন নৃত্যসংগঠন সাধনার সভাপতি আলিমুর রহমান খান, আইইউবির উপাচার্য ওমর রহমান। উৎসবের আয়োজক নৃত্য প্রশিক্ষণ কেন্দ্র কল্পতরুর অধ্যক্ষ লুবনা মারিয়াম বলেন, মঞ্চ পরিবেশনা প্রশিক্ষণের একটি গুরুত্বপূর্ণ অংশ। সে জন‍্যই রঙ্গপ্রবেশের আয়োজন। এ উৎসবে যোগ দিতে প‍্যারিস থেকে এসেছেন খ‍্যাতিমান শিল্পী নন্দ কুমার। অনুষ্ঠানের শুরুতেই ছিল তাঁর কণ্ঠসংগীত। পুরো নৃত‍্যায়োজনে নেপথ‍্য সংগীত তিনিই পরিবেশন করেন। বোল দেন নৃত‍্যগুরু কীর্তি রামগোপাল। এ পরিবেশনার জন‍্য তরুণ শিক্ষার্থীদের প্রস্তুত করেছেন ভারতীয় এই নৃত‍্যগুরু। অনুষ্ঠানে ভরতনাট্যমের সূত্র মার্গম পরিবেশন করেন শিল্পী তাসকিন আনহা ও শুদ্ধা শ্রীময়ী দাশ। পাশাপাশি বিশ্বভারতী থেকে ভরতনাট‍্যমে শিক্ষা গ্রহণ করা অর্থি আহমেদের প্রথম পরিবেশনা ছিল এ উৎসবে।
