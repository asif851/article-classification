

আজ রাত ৯টা ৫ মিনিটে বাংলাভিশনে প্রচার হবে চলিতেছে সার্কাস ধারাবাহিকের ১০০তম পর্ব। এতে বেগম রোকেয়া চরিত্রে অভিনয় করেছেন শামীমা নাজনীন। চলিতেছে সার্কাস-এরসামনে এগিয়ে যাওয়া ও নিজের চরিত্র নিয়ে কথা বলেছেন তিনি।

‘চলিতেছে সার্কাস’–এ আপনার চরিত্রটা এখন কোন দিকে মোড় নেবে?ধারাবাহিকটিতে আমার চরিত্রের নাম ‘বেগম রোকেয়া’। যেমন আমার ছোট বোনের নাম রুনা লায়লা, আমার বড় ভাইয়ের নাম কাজী নজরুল ইসলাম এবং ছোট ভাইয়ের নাম এস এম সুলতান। আমার বাবা সব ছেলেমেয়ের নাম বিখ্যাত ব্যক্তিদের নামে রেখেছেন। আমাদের পরিবারসহ বেশ কিছু গল্প নিয়ে ধারাবাহিকটি ১০০ পর্ব পার করছে। এখন সামনে যে পর্বগুলো হবে, সেখানে নতুন কিছু দেখবেন দর্শক। নতুন চরিত্রও ঢুকবে। দর্শক যাতে একঘেয়েমিতে না ভোগেন, এ জন্য চরিত্রগুলো ঢেলে সাজাচ্ছেন নির্মাতা মাসুদ সেজান। আমার মনে হয়, সব মিলিয়ে চলিতেছে সার্কাস একটা নতুন স্বাদ দিতে পারছে।আপনার চরিত্রে কেমন সাড়া পাচ্ছেন?খুবই ভালো। আমার আরও কয়েকটি ধারাবাহিক বিভিন্ন চ্যানেলে প্রচার হচ্ছে। কিন্তু সেগুলোর চেয়ে এটি অনেক এগিয়ে আছে। কোথাও বেড়াতে গেলে বা কেনাকাটা করতে গেলে অনেকে আমাকে জিজ্ঞেস করেন ‘আপনি রোকেয়া আপা না!’ এ ছাড়া নাটকটির একেকটি পর্ব এক ঘণ্টা ধরে প্রচার হয়। নাটকটি জনপ্রিয় হওয়ার পেছনে এটিও একটি কারণ হতে পারে।কিন্তু একটা অভিযোগ শোনা যায়, দর্শক নাটক দেখেন না।এটা অনেকটা সত্যি। হয়তো তাঁরা টিভি কম দেখেন। তবে ভালো নাটক কিন্তু ঠিকই দেখেন। সেটা হয়তো টিভিতে না দেখে ইউটিউবে দেখেন। ওখানে তো বিজ্ঞাপনের চাপ নেই। তাই আরাম করে দেখা যায়। বড় কথা হলো মানুষের দেখার মাধ্যম বদলে গেছে, কিন্তু দেখা কমেনি।সাক্ষাৎকার: হাবিবুল্লাহ সিদ্দিক
