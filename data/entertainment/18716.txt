
সিনেমাপ্রেমী দর্শকদের জন্য ঈদে ঢাকার স্টার সিনেপ্লেক্সে মুক্তি পাচ্ছে হলিউডের ব্লকবাস্টার ছবি দ্য এক্সপেন্ডেবলস থ্রি। ছবিটি মুক্তি পাচ্ছে ৬ অক্টোবর।এ বছরের আগস্টে দ্য এক্সপেন্ডেবলস থ্রি ছবিটি মুক্তি পায়। অ্যাকশনধর্মী ছবিটি দর্শকদের মাঝে দারুণ সাড়া পায়। মুক্তির প্রথম রাতেই ৮ লাখ ৭৫ হাজার ডলার আয় করে অ্যাকশন সিরিজ ‘এক্সপেন্ডবলস’-এর তৃতীয় কিস্তি দ্য এক্সপেন্ডেবলস থ্রি। সিরিজের তিনটি সিনেমার মধ্যে এ ছবির উদ্বোধনী দিনের আয়ই সবচেয়ে বেশি। টপ চার্টের শীর্ষস্থান দখল করার পাশাপাশি প্রথম সপ্তাহেই ছবিটি আয় করেছে প্রায় সাড়ে চার কোটি ডলার। ৯০ মিলিয়ন ডলার বাজেটের এ ছবির আয় দাঁড়িয়েছে ২০০ মিলিয়ন ডলার।হলিউডের একসময়ের সব অ্যাকশন হিরো যাঁরা এখনও সমানভাবে জনপ্রিয়, তাঁদের নিয়ে নির্মিত হয়েছে সিনেমাটি। তারকাবহুল এই সিনেমায় আগের দুই সিরিজের অভিনেতা আর্নল্ড শেয়ার্জনেগার, জেসন স্ট্যাথাম, সিলভেস্টার স্ট্যালন তো আছেনই। নতুন করে যুক্ত হয়েছেন হ্যারিসন ফোর্ড, মেল গিবসন, ওয়েসলি স্নাইপসের মতো তারকা। বিশেষ একটি চরিত্রে আছেন অ্যান্টোনিও ব্যান্ডারাসও।রোমাঞ্চকর কাহিনিনির্ভর এ ছবিতে দেখা যাবে, সাবেক ছয় সেনাসদস্যের একটি দল নিয়ে গঠিত এক্সপেন্ডেবলস দলটি। দলের নেতা রস (স্ট্যালোন)। দক্ষিণ আমেরিকার ছোট্ট একটি দেশের স্বৈরশাসক জেনারেলকে উৎখাত করার জন্য ভাড়া করা হয় এক্সপেন্ডেবলস দলটি। শুরুতে বলা হয়, দেশটিতে কাজ করতে সাহায্য করবে সান্দ্রা। কিন্তু দেশটিতে পা রেখেই রস জানতে পারে, সান্দ্রা আসলে সেই স্বৈরশাসকেরই মেয়ে আর পুরো বিষয়টির সঙ্গে সিআইএ জড়িত। মিশন বাতিল করে ফিরে আসতে চায় রস, কিন্তু সান্দ্রার জন্য আবারও বড় ধরনের দ্বন্দ্বে জড়িয়ে পড়ে ভাড়াটে সেনাসদস্যের দলটি। এভাবেই নানা ঘাত-প্রতিঘাতের মধ্য দিয়ে এগিয়ে যায় ছবিটি।
