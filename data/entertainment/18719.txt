
নাটক নির্মাণ করে আলোচনায় এসেছেন বরাবরই। গত বছর মুক্তি পেয়েছিল তাঁর প্রথম পূর্ণদৈর্ঘ্য চলচ্চিত্র জিরো ডিগ্রি। আরও একটি পূর্ণদৈর্ঘ্য আছে মুক্তির অপেক্ষায়। বলা হচ্ছে অনিমেষ আইচের কথা। গুণী এই নির্মাতা ক্যারিয়ারের ১৫ বছর পর উদ্যোগ নিলেন স্বল্পদৈর্ঘ্য চলচ্চিত্র নির্মাণের। গত সোমবার রাতে হুট করে মহরতও করে ফেললেন নতুন চলচ্চিত্রটির। নতুন এই চলচ্চিত্রের নাম বরষা। যার মূল দুটি চরিত্রে অভিনয় করবেন ভাবনা ও তাহসান।এত দিন পর স্বল্পদৈর্ঘ্য কেন? অনিমেষ বললেন, ‘এখন স্বল্পদৈর্ঘ্য চলচ্চিত্রের ধারা (ট্রেন্ড) শুরু হয়েছে। দেশে ও দেশের বাইরে অনেক নির্মাতাই এই ধারায় কাজ করছেন। এগুলো বেশ প্রশংসাও পাচ্ছে। এই ধারার সঙ্গে থাকতেই কাজটি করা।’১৩ জানুয়ারি থেকে বরষার শুটিং হবে ময়মনসিংহে। তিন দিনের শুটিংয়ের বেশির ভাগই হবে রাতে। পরিচালক জানালেন, গল্পটাই রাতের। দু-একটা ফ্ল্যাশব্যাকের দৃশ্য ছাড়া দিনের দৃশ্য দেখা যাবে না।চলচ্চিত্রটিতে তাহসানকে অন্য রকমভাবে আবিষ্কার করবেন তাঁর ভক্তরা—এমন ইঙ্গিত দিয়ে পরিচালক বললেন, ‘এত দিন সবাই তাহসানকে যেভাবে দেখে এসেছেন, তার চেয়ে একটু ব্যতিক্রমীভাবে উপস্থাপন করা হবে তাঁকে। গতানুগতিক অভিনয়ের বাইরে তিনি নিজেকে মেলে ধরবেন, এটা আমার বিশ্বাস।’ছবিটির সঙ্গে যুক্ত হওয়া প্রসঙ্গে ভাবনা বললেন, ‘আমি জানতাম না চলচ্চিত্রের মহরত হবে। পরিচালকসহ আমরা কয়েকজন বন্ধু মিলে রাতের খাবারের জন্য বেরিয়েছি। সেখানেই পরিচালক আয়োজন করে ছবিটির মহরত করেন। এটা আমার জন্য একটা সারপ্রাইজ ছিল।’গত বছর একটি স্বল্পদৈর্ঘ্য চলচ্চিত্রের কাজ শুরু করেছিলেন ভাবনা। এখন পর্যন্ত সেটি মুক্তি পায়নি। মুক্তির দিক থেকে এগিয়ে থাকবে বরষাই। এ ছাড়া অনিমেষ আইচ পরিচালিত দ্বিতীয় পূর্ণদৈর্ঘ্য চলচ্চিত্র ভয়ংকর সুন্দর–এ অভিনয় করেছেন ভাবনা। সেটিও আছে মুক্তির অপেক্ষায়।অনিমেষ জানালেন, কিনব কই ডটকম প্রযোজিত স্বল্পদৈর্ঘ্য ছবিটি মুক্তি পাবে আসছে ফেব্রুয়ারিতে।
