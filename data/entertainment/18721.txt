
গত শুক্রবার শ্রদ্ধা কাপুর ও টাইগার শ্রফের ‘বাগি’ মুক্তি পেয়েছে। সিনেমার প্রচার চালাতে কোনো কমতি রাখেননি ছবির নির্মাতা ও অভিনয়শিল্পীরা। ভারতের বিভিন্ন অঞ্চলে ছুটে বেড়িয়েছেন এই ছবির প্রচারের জন্য। তাঁদের সব কষ্ট বুঝি এবার সার্থক হতে চলেছে। মুক্তির প্রথম দিনেই ‘বাগি’ বাগিয়ে নিয়েছে প্রায় ১২ কোটি রুপি।সাজিদ নাদিয়াওয়াদা প্রযোজিত এই ছবিটি গতকাল শনিবার ভারতের ২ হাজার ৭৫০টি প্রেক্ষাগৃহে মুক্তি পেয়েছে। ভারতের বাইরেও ৩৪৪টি হল পেয়েছে এই ছবি। প্রথম দিনেই বক্স অফিস মাত করতে সক্ষম হয়েছে ‘বাগি’। চলতি বছরে মুক্তির শুরুর দিনে তৃতীয় সর্বোচ্চ আয় করেছে এই ছবি। এই তালিকায় শীর্ষে আছে শাহরুখ খানের ‘ফ্যন’। আর দ্বিতীয় সর্বোচ্চ আয় করেছে অক্ষয় কুমারের ‘এয়ারলিফট’। মধ্যপ্রাচ্যেও এটি ভালো ব্যবসা করছে।ভারতের চলচ্চিত্র সমালোচক ও বাণিজ্য বিশেষজ্ঞ তারান আদর্শ একটি টুইট বার্তায় এই তথ্য প্রকাশ করেছেন। তিনি আরেকটি টুইট বার্তায় সাব্বির খান পরিচালিত ‘বাগি’ ছবির প্রশংসা করেন।মজার বিষয় হলো, শুরুর দিনেই টাইগারের প্রথম ছবি ‘হিরোপান্তি’-র মোট আয়ের প্রায় তিন গুণ কামিয়ে নিয়েছে তাঁর নতুন এই ছবিটি। আরও তো দিন পড়েই আছে। আশা করা যাচ্ছে, প্রথম ছবির খরা কাটাতে ‘বাগি’ টাইগার শ্রফকে ভালোই সাহায্য করবে। দ্য ইন্ডিয়ান এক্সপ্রেস।
