
পেশাদারি গানের জগতে বিউটি ও সালমার আবির্ভাব রিয়েলিটি শো ‘ক্লোজআপ ওয়ান: তোমাকেই খুঁজছে বাংলাদেশ’ প্রতিযোগিতার মাধ্যমে। এই প্রতিযোগিতার এক আসরে বিউটি রানারআপ আর অন্য আসরে সালমা হয়েছিলেন চ্যাম্পিয়ন। দুজনেই খ্যাতি পেয়েছিলেন লালনের গান গেয়ে। লোকগান নিয়ে ব্যস্ত এই প্রজন্মের দুই শিল্পী এবার একসঙ্গে একটি গানে কণ্ঠ দিলেন।
সম্প্রতি লালন সাঁইয়ের শ্রোতাপ্রিয় ‘করি মানা কাম ছাড়ে না মদনে’ গানটিতে কণ্ঠ দেন বিউটি ও সালমা। বাংলাদেশ টেলিভিশনের ম্যাগাজিন অনুষ্ঠান ‘পরিবর্তন’-এ প্রচারের জন্য নির্মিত এই গানের নতুন সংগীতায়োজন করেছেন আরেফিন রুমী।গতকাল শনিবার দুপুরে সালমার সঙ্গে যখন কথা হয়, তখন তিনি কুষ্টিয়ার তারাগুনিয়াতে। কয়েক দিন ধরে তাঁর মেয়ে অসুস্থ, তাই ঢাকা থেকে গ্রামের বাড়িতে গেছেন। বললেন, ‘আমরা যে গানটিতে কণ্ঠ দিয়েছি, সেটি সাঁইজির অনেক জনপ্রিয় একটি গান। এই গানটি গাওয়া অনেক কঠিনও বলতে পারেন। গানটির নতুন সংগীতায়োজন খুব ভালো লেগেছে।’সালমা বলেন, ‘বিউটি আপা আর আমি একসঙ্গে অনেক স্টেজ শো করেছি। তিনি আমার বড় বোনের মতো। এটা তো আমাদের ঘরের গান। আমার গুরু শফি মণ্ডলের কাছ থেকে যেভাবে শিখেছি, গানটি সেভাবেই গাওয়ার চেষ্টা করেছি।’সন্ধ্যায় কথা হয় বিউটির সঙ্গে। তিনি বলেন, ‘সাঁইজির গান দিয়ে আমার পরিচিতি। সালমারও তাই। সে আমার খুব আদরের ছোট বোন। দুই বোন এক গানে কণ্ঠ দেওয়ার ব্যাপারটি ভালো লেগেছে।’ম্যাগাজিন অনুষ্ঠান ‘পরিবর্তন’–এর গ্রন্থনা, পরিকল্পনা, উপস্থাপনা ও নির্দেশনায় আছেন আনজাম মাসুদ। বাংলাদেশ টেলিভিশনে ১৬ এপ্রিল দেখানো হবে অনুষ্ঠানটি।
