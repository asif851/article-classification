
জাতীয় কবি কাজী নজরুল ইসলামের জন্মবার্ষিকী উপলক্ষে দিনভর নজরুল মেলা অনুষ্ঠিত হলো গতকাল সোমবার। ‘এবি ব্যাংক-চ্যানেল আই নজরুল মেলা-২০১৫’ শিরোনামের এ মেলা চ্যানেল আই প্রাঙ্গণে বসেছিল। মেলায় নানা ধরনের আয়োজনের মধ্যে ছিল আজীবন সম্মাননা প্রদান পর্ব। এ বছর আজীবন সম্মাননা প্রদান করা হয় নজরুল সংগীতশিল্পী খালিদ হোসেনকে। এ ছাড়া যুক্তরাষ্ট্রভিত্তিক নজরুল গবেষণা সংগঠন ‘তরঙ্গ অব ক্যালিফোর্নিয়া’কেও দেওয়া হয় সম্মাননা। প্রতিষ্ঠানের পক্ষে সম্মাননা গ্রহণ করেন তরঙ্গ অব ক্যালিফোর্নিয়ার সচিব ও আন্তর্জাতিক সমন্বয়ক মোয়াজ্জেম হোসাইন চৌধুরী।মেলায় ইমপ্রেস অডিও ভিশন লিমিটেড থেকে নজরুলসংগীতশিল্পী ফেরদৌস আরার অডিও সিডি নজরুল সমগ্র-৩ ও নজরুল সমগ্র-৪-এর মোড়ক উন্মোচন করা হয়। মেলায় সংগীত পরিবেশন করেন নাশিদ কামাল, সালাহউদ্দিন আহমেদ, আবদুল মান্নান, রওশন আরা সোমা প্রমুখ। এতে আবৃত্তি করেছেন সৈয়দ হাসান ইমাম ও শিমুল মুস্তফা। ছিল শিশুদের নৃত্য পরিবেশনা। চিত্রশিল্পী আব্দুল মান্নান ও তানিম শিশুশিল্পীদের সঙ্গে নিয়ে নজরুলের বিভিন্ন চিত্র আঁকেন। পুরো মেলা সরাসরি সম্প্রচার করেছে চ্যানেল আই।
