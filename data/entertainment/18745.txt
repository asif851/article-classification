
পদ্মশ্রী ও পদ্মভূষণ সম্মাননা পাওয়ার পর এ বছর ভারতের দ্বিতীয় সর্বোচ্চ বেসামরিক সম্মাননা পদ্মবিভূষণের জন্য বলিউডের প্রভাবশালী তারকা অভিনেতা অমিতাভ বচ্চনের নাম ঘোষণা করা হয়েছে। কিন্তু পশ্চিমবঙ্গের মুখ্যমন্ত্রী মমতা বন্দ্যোপাধ্যায়ের মতে, ভারতের সর্বোচ্চ রাষ্ট্রীয় সম্মাননা ভারতরত্ন পাওয়া উচিত ছিল অমিতাভের। তবে মমতার এই মন্তব্যের সঙ্গে একমত নন অমিতাভ। ৭২ বছর বয়সী এ ‘শাহেনশা’ তারকা মনে করেন, ভারতরত্ন খেতাব পাওয়ার উপযুক্ত তিনি নন।অমিতাভ পদ্মবিভূষণ সম্মাননা পাওয়ার জন্য নির্বাচিত হয়েছেন জানার পর এক টুইটার বার্তায় মমতা লেখেন, ‘অমিতাভ বচ্চন একজন জীবন্ত কিংবদন্তি। তাঁর জন্য পদ্মবিভূষণ সম্মাননা যথেষ্ট নয়। তাঁর মতো উঁচু মাপের গুণী শিল্পীর ভারতরত্নই পাওয়া উচিত।’ সম্প্রতি এক খবরে এমনটিই জানিয়েছে ওয়ান ইন্ডিয়া।টুইটার বার্তাটির জবাবে অমিতাভ বিনয়ের সঙ্গে মমতার মন্তব্যকে প্রত্যাখ্যান করেন। অমিতাভ লেখেন, ‘মমতাদি, ভারতরত্নের মতো এত বড় সম্মাননা পাওয়ার উপযুক্ত আমি নই। জাতি আমাকে যে সম্মান দিয়েছে, তা নিয়ে আমি খুবই সন্তুষ্ট ও সম্মানিত।’এ নিয়ে তৃতীয়বারের মতো পদ্ম পুরস্কার পেতে যাচ্ছেন অমিতাভ বচ্চন। এ বছর পদ্মবিভূষণ সম্মাননা পাচ্ছেন তিনি। এর আগে পদ্মভূষণ ও পদ্মশ্রী খেতাব অর্জন করেছিলেন তিনি। হিন্দি চলচ্চিত্রের আরেক প্রখ্যাত অভিনেতা দিলীপ কুমারও ২০১৫ সালের পদ্মবিভূষণ সম্মাননা পাচ্ছেন।এ ছাড়া পদ্মশ্রী খেতাবের জন্য নির্বাচিত হয়েছেন প্রখ্যাত চলচ্চিত্রনির্মাতা সঞ্জয় লীলা বানশালী, প্রখ্যাত গীতিকার, কবি, লেখক ও চিত্রনাট্যকার প্রসূন যোশী, গায়ক ও অভিনেতা শংকর সেন, কার্টুনিস্ট প্রয়াত প্রাণ কুমার শর্মা প্রমুখ। সমাজসেবামূলক কাজে বিশেষ অবদানের স্বীকৃতি হিসেবে পদ্মভূষণ খেতাবের জন্য বিল গেটস ও তাঁর স্ত্রী মেলিন্ডা গেটসের নামও ঘোষণা করা হয়েছে।
