
এবার ‘মিস ওয়ার্ল্ড’ খেতাব জিতেছেন ভারতের হরিয়ানার মানুসি ছিল্লার। তাঁর বয়স ২১ বছর। আজ শনিবার সন্ধ্যায় চীনের সানাইয়া শহরে ৬৭তম মিস ওয়ার্ল্ডের চূড়ান্ত অনুষ্ঠান অনুষ্ঠিত হয়। নতুন মিস ওয়ার্ল্ডকে মুকুট পরিয়ে দেন গত বছরের বিশ্বসুন্দরী স্টেফানি দেল ভালে। মেক্সিকোর আন্দ্রে মেজা প্রথম রানারআপ হন আর দ্বিতীয় রানারআপ হন ইংল্যান্ডের স্টিফেনি হিল। আড়াই ঘণ্টার এই অনুষ্ঠান ডিজাইন করেছে বেইজিং রাইজ। উপস্থাপনা করেছেন ২০১৩ সালের মিস ওয়ার্ল্ড মেগান ইয়ং। মানুসি ছিল্লার ‘মিস ওয়ার্ল্ড’ জেতা ষষ্ঠ ভারতীয়।
জমকালো এই অনুষ্ঠান শুরু হয় চীনের নৃত্যশিল্পীদের নাচ দিয়ে। এ ছাড়া ৬৭তম মিস ওয়ার্ল্ডের প্রতিযোগীদের বিভিন্ন পরিবেশনা মুগ্ধ করেছে দর্শকদের। চীনের সানাইয়া সিটি এরেনায় ৬৭তম মিস ওয়ার্ল্ড চূড়ান্ত অনুষ্ঠানের মঞ্চকে ঘিরে ছিল কঠোর নিরাপত্তা।
মানুসির মা-বাবা দুজনই চিকিৎসক। মানুসি পড়াশোনা করেছেন দিল্লির সেন্ট থমাস স্কুলে। মানুসি নিজেও একজন চিকিৎসক হিসেবে প্রতিষ্ঠিত হতে চান। তাই এখন তিনি সোনেপতের ভগত ফুল সিং গভর্নমেন্ট মেডিকেল কলেজ ফর ওমেনে এমবিবিএস দ্বিতীয় বর্ষের ছাত্রী। পাশাপাশি কাজ করছেন মেয়েদের স্বাস্থ্যসচেতনতা বিষয় নিয়ে।
মানুসি ছোটবেলা থেকেই নাচের সঙ্গে আছেন। কুচিপুড়ি নাচের শিল্পী মানুসি শাস্ত্রীয় নৃত্যে তালিম নিয়েছেন কৌশল্যা রেড্ডির কাছে। মানুসির বাবা ডা. মিত্র বসু চিল্লর ডিআরডিওতে গবেষণা করছেন আর মা নীলম চিল্লর বায়োকেমিস্ট্রি বিষয়ে অধ্যাপনা করছেন। মানুসির বোন পেশায় আইনজীবী আর ছোট ভাই স্কুলে পড়ছে। আজ মঞ্চের সামনে তাঁরা সবাই এসেছিলেন। টাইমস অব ইন্ডিয়া, হিন্দুস্তান টাইমস, এনডি টিভি
