
ইউটিউবে মুক্তি পেয়েছে জোভান ও সাফার নতুন স্বল্পদৈর্ঘ্য চলচ্চিত্র ‘অক্ষর’। গতকাল সন্ধ্যায় টাইগার মিডিয়ার ইউটিউব চ্যানেলে ছবিটি মুক্তি দেওয়া হয়। নতুন এ স্বল্পদৈর্ঘ্য চলচ্চিত্র নির্মাণ করেছেন ভিকি জাহেদ। 
‘অক্ষর’-এ অভিনয় করেছেন জোভান ও সাফা কবির। এ ছবি গ্রামের গল্প নিয়ে। শুটিংয়ের সময় তরুণ অভিনয়শিল্পী জোভান বলেছিলেন, ‘গ্রামীণ পটভূমিতে এটি আমার প্রথম কাজ। আমার জন্য এটা একটা দুর্দান্ত অভিজ্ঞতা।’ ২৬ মিনিটের স্বল্পদৈর্ঘ্য ছবিটিতে গান রয়েছে দুটি। গানগুলোয় কণ্ঠ দিয়েছেন মাহামুদ হায়েৎ, নাফিজা জাহান ও উপমা আহমেদ। সংগীত পরিচালনা করেছেন মাহামুদ হায়েৎ। উল্লেখ্য, নির্মাতার পঞ্চম স্বল্পদৈর্ঘ্য ছবি এটি। এর আগে তিনি ‘মোমেন্টস’, ‘মায়া’, ‘অবিশ্বাস’ ও ‘দেয়াল’ নামে চারটি চলচ্চিত্র নির্মাণ করেছিলেন।
