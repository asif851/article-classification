
দেশের চলচ্চিত্রের এক সময়ের জনপ্রিয় নায়ক মান্না স্মরণে গতকাল শুক্রবার সন্ধ্যায় আয়োজন করা হয়েছিল ‘মান্না উৎসব ২০১৬: ড্রিমস অব মান্না’-এর। বাংলাদেশ শিশু একাডেমির উন্মুক্ত মঞ্চে অনুষ্ঠানটি যৌথভাবে আয়োজন করেছিল মান্না ফাউন্ডেশন ও বাংলাদেশ চলচ্চিত্র শিল্পী সমিতি।
উৎসবের অন্যতম আকর্ষণ ছিল চলচ্চিত্র ও সংগীত তারকাদের অংশগ্রহণে ছিল নাচ-গান। ‘মান্না উৎসব ২০১৬: ড্রিমস অব মান্না’ উদ্বোধন করেন তথ্যমন্ত্রী হাসানুল হক ইনু। অনুষ্ঠানের বিশেষ অতিথি ছিলেন এনটিভির চেয়ারম্যান ও ব্যবস্থাপনা পরিচালক মোসাদ্দেক আলী। তাঁদের উত্তরীয় পরিয়ে দেন মান্না ফাউন্ডেশনের চেয়ারপারসন শেলী মান্না ও চিত্রনায়িকা শাবনূর। এ সময় মঞ্চে ছিলেন মান্নার পুত্র সিয়াম ইলতিমাস।অনুষ্ঠানে আগত অতিথিরা প্রয়াত চিত্রনায়ক মান্নাকে মানবতার নায়ক হিসেবে অভিহিত করেন। তাঁদের মতে, মান্না শুধু পর্দার নয়, বাস্তবেরও নায়ক ছিলেন। সিনেমার পর্দায় তিনি যেমন গরিব-দুঃখীর পাশে দাঁড়াতেন, ব্যক্তিজীবনেও তিনি মানুষের বিপদে পাশে ছিলেন।বাংলাদেশ শিশু একাডেমির উন্মুক্ত মঞ্চের এই আয়োজনটি ছিল আমন্ত্রিত অতিথিদের জন্য। মান্না ফাউন্ডেশন ও বাংলাদেশ চলচ্চিত্র শিল্পী সমিতির যৌথ উদ্যোগে আয়োজিত এ উৎসব শুরু হয় সন্ধ্যা সাড়ে সাতটায়। উদ্বোধনের পর লিখিত বক্তব্য পাঠ করেন মান্না ফাউন্ডেশনের চেয়ারপারসন শেলী মান্না।উৎসবে চলচ্চিত্র ও সংগীত তারকাদের অংশগ্রহণে নাচে-গানের পাশাপাশি ছিল মান্না অভিনীত ছবির পরিচালক, সহশিল্পীদের নানা বিষয়ে স্মৃতিচারণা। মান্না অভিনীত ‘লাল বাদশা’সহ কয়েকটি ছবির গানের মেডলিতে নেচেছেন অমিত হাসান ও পপি। জায়েদ খান ও আইরিন নেচেছেন ইংরেজি গান ‘টেক মাই ব্রেদ অ্যাওয়ে’র তালে। ‘ঈশ্বর আল্লাহ বিধাতা জানে’ গানের সঙ্গে নেচেছেন সায়মন ও শিরিন শিলা। ইমন ও আলিশা প্রধান নেচেছেন ‘এই হৃদয়ের সাদা কাগজে’ গানের সঙ্গে। আমিন খান নেচেছেন ‘আম্মাজান’ গানের তালে। ‘লুটতরাজ’ ছবির ‘অনন্ত প্রেম তুমি দাও আমাকে’ গানের তালে নেচেছেন তারকা দম্পতি ওমর সানি-মৌসুমী। বুলবুল টুম্পার কোরিওগ্রাফিতে ছিল ফ্যাশন শো। অনুষ্ঠানটি উপস্থাপনা করছেন জনপ্রিয় দুই অভিনেতা রিয়াজ ও ফেরদৌস।অভিনয় জীবনে দুই শতাধিক চলচ্চিত্রে অভিনয় করেছিলেন নায়ক মান্না। ২০০৬ সালে জাতীয় চলচ্চিত্র পুরস্কার পান তিনি। ২০০৮ সালের ১৭ ফেব্রুয়ারি হৃদ্‌রোগে আক্রান্ত হয়ে মাত্র ৪৪ বছর বয়সে মারা যান ঢাকাই ছবির জনপ্রিয় এই অভিনেতা।
