
বিশ্বজুড়ে মার্কিন গায়িকা টেলর সুইফটের ভক্তের অভাব নেই। কিন্তু বর্তমানে পৃথিবীর সবচেয়ে ক্ষমতাশালী ব্যক্তিটিও যে সুইফটে মুগ্ধ, এ কথা হয়তো অনেকেরই অজানা। এই ক্ষমতাশালী ব্যক্তি আর কেউ নন, যুক্তরাষ্ট্রের প্রেসিডেন্ট ডোনাল্ড ট্রাম্প। সম্প্রতি ট্রাম্পের স্ত্রী মেলানিয়া ট্রাম্পের ফেসবুকের একটি পুরোনো পোস্ট ইন্টারনেটে ভাইরাল হয়েছে। ২০১৪ সালের ডিসেম্বরে একটি ভিডিও প্রকাশ করেছিলেন মেলানিয়া। সেখানে দেখা যাচ্ছে স্ত্রী-পুত্র নিয়ে গাড়িতে করে কোথাও যাচ্ছেন ডোনাল্ড ট্রাম্প। গাড়িতে বাজছে সুইফটের জনপ্রিয় গান ‘ব্ল্যাংক স্পেস’। এটি সুইফটের মেগাহিট অ্যালবাম ‘১৯৮৯’-এর একটি গান। ২০ সেকেন্ডের সেই ভিডিও ক্লিপ এত দিন পর কীভাবে সামনে এল, সেটাও একটা অবাক করার বিষয়।
এর আগে ২০১২ সালেও সামাজিক যোগাযোগমাধ্যমে ট্রাম্পের দুটি পোস্ট দেখে অনুমান করা যায়, টেলর সুইফটের ভীষণ ভক্ত তিনি। ২০১২ সালের ২ আগস্ট টুইটারে ট্রাম্প গ্র্যামিজয়ী এই গায়িকাকে ট্যাগ করে লিখেছিলেন, ‘এই সুন্দর ছবিটির জন্য তোমাকে ধন্যবাদ সুইফট। তুমি অসাধারণ।’
সেখানে ট্রাম্প কোন ছবির কথা বলেছেন, সেটা তিনিই জানেন। একই বছর আরেকটি টুইটে মার্কিন প্রেসিডেন্ট লিখেছিলেন, ‘গ্র্যামি নমিনেশনে টেলর সুইফট সহ-উপস্থাপক হচ্ছেন জেনে খুব ভালো লাগল। টেলর দুর্দান্ত!’
তবে ট্রাম্পের এসব পোস্টে টেলর খুব একটা পাত্তা দিয়েছেন বলে মনে হয় না। কারণ, আজ পর্যন্ত প্রেসিডেন্টের কোনো প্রশংসাসূচক পোস্টেই জবাব বা ধন্যবাদ জানাননি ২৭ বছর বয়সী এই গায়িকা। ইয়াহু।
