
ইমতিয়াজ আলীর ‘যাব হ্যারি মেট সেজাল’ ছবিতে ‘কিং খান’ শাহরুখকে দেখা যাবে একজন গাইডের ভূমিকায়। যিনি পর্যটকদের নিয়ে বিভিন্ন দর্শনীয় জায়গায় ঘুরে বেড়ান। ছবিটি মুক্তি পাবে ৪ আগস্ট। শাহরুখ খান তাঁর প্রতিটি ছবির মতো নতুন এই ছবির প্রচারণাতেও কোনো কমতি রাখছেন না। এর আগে ভারতের আনাচ-কানাচের সেজাল নামের সব মেয়েদের নিয়ে একটি ক্যাম্পেইন করেছিলেন। এবার জয়পুরে গিয়ে সত্যিকারের গাইডের দায়িত্বই নিয়ে নিলেন তিনি। যোধপুরের ট্যুরিস্ট গাইড অ্যাসোসিয়েশন গতকাল শুক্রবার শাহরুখকে তাঁদের সংঘের সম্মানসূচক সদস্য বানিয়েছেন। শাহরুখ অবশ্য বেশ গুরুত্বের সঙ্গেই নিয়েছেন তাঁর এই নতুন সদস্যপদ। রাজস্থানের মেহরানগড় দুর্গে গিয়ে পর্যটকদের গাইডের ভূমিকা পালন করেছেন তিনি। সত্যি, ছবির এমন প্রচারণা শুধু ‘কিং খান’-এর পক্ষেই সম্ভব।
সামাজিক যোগাযোগমাধ্যম টুইটারে এই তারকা লেখেন, ‘ট্যুরিস্ট গাইডের দায়িত্বটি এবার গুরুত্বের সঙ্গে নিলাম। আমার ভ্রমণ শুরু হচ্ছে মেহরানগড় দুর্গ দিয়ে। এটি ভারতের অন্যতম বৃহৎ একটি দুর্গ।’গতকাল শাহরুখ একেবারে রাজস্থানি কায়দায় পাগড়ি পরে তাঁর দায়িত্বে নেমে পড়েন। মেহরানগড়ে আগত সব অতিথিকে তিনি মাড়োয়াড়ি ভাষায় অভিবাদনও জানান। আর হ্যারিকে (‘যাব হ্যারি মেট সেজাল’ ছবিতে শাহরুখের চরিত্রের নাম) তাঁদের পরিবারের একজন সদস্য করে নেওয়ায় কৃতজ্ঞতা জানান যোধপুরের ট্যুরিস্ট গাইড অ্যাসোসিয়েশনকে।শাহরুখের এই ছবির মাধ্যমে বলিউডের ছবিতে বহুদিন পর গাইডের চরিত্র ফিরে এল। প্রায় ৫২ বছর আগে কিংবদন্তি অভিনেতা দেব আনন্দের বিখ্যাত ‘গাইড’ ছবিতে এই পেশার এক চরিত্রের গল্প পর্দায় ফুটিয়ে তোলা হয়েছিল। ‘যাব হ্যারি মেট সেজাল’ সিনেমার নায়িকা পাঞ্জাবি পর্যটক সেজালের চরিত্রে দেখা যাবে আনুশকা শর্মাকে। সূত্র: ডেকান ক্রনিকাল।
