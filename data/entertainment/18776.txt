
নতুন বছরের শুরুর সময়টা পরিবারের সদস্যদের সঙ্গে কাটানোর জন্য পুনের ইয়েরাওয়াড়া কারাগার থেকে দুই সপ্তাহের ছুটি নিয়ে গত ২৪ ডিসেম্বর বাড়ি ফেরেন সঞ্জয় দত্ত। পরে অসুস্থতার কারণ দেখিয়ে ছুটির মেয়াদ বাড়ানোর আবেদন করেন অস্ত্র মামলায় দণ্ডপ্রাপ্ত বলিউডের প্রভাবশালী এ তারকা অভিনেতা। কিন্তু তাঁর ছুটির মেয়াদ বাড়ানো হবে কি না, সে বিষয়ে চূড়ান্ত সিদ্ধান্ত না হওয়ায় গতকাল ইয়েরাওয়াড়া কারাগারে যান সঞ্জয়। তবে শেষ পর্যন্ত কারাগারে ঢুকতে হয়নি তাঁকে। ছুটির মেয়াদ বাড়ানোর সিদ্ধান্ত ঝুলে থাকায় তাঁকে বাড়ি ফিরে যেতে দেওয়া হয়েছে।সঞ্জয়ের আইনজীবী হিতেশ জৈন বলেন, কারা কর্তৃপক্ষ ও পুলিশের মধ্যে সমন্বয়ের অভাবে সঞ্জয়ের ছুটির মেয়াদ বাড়ানোর বিষয়ে কোনো সিদ্ধান্ত হয়নি। এ অবস্থায় পরিবারের সদ্যসদ্যের কাছ থেকে বিদায় নিয়ে গতকাল বৃহস্পতিবার বিকেলে ইয়েরাওয়াড়া কারাগারে পৌঁছান সঞ্জয়। সেখানে যাওয়ার পর জানা যায়, ছুটির মেয়াদ বাড়ানোর সিদ্ধান্ত ঝুলে থাকায় সঞ্জয়ের আত্মসমর্পণের প্রয়োজন নেই। তাই বাড়ি ফিরে যান তিনি। এক খবরে এমনটিই জানিয়েছে পিটিআই।এ প্রসঙ্গে পুনের ডিআইজি (প্রিজন) রাজেন্দ্র ধামনে বলেন, ‘অসুস্থতার কারণ দেখিয়ে ছুটির মেয়াদ বাড়ানোর আবেদন করেন সঞ্জয় দত্ত। বিষয়টি সত্য কি না, তা যাচাইয়ের জন্য মুম্বাই পুলিশকে বলা হয়েছিল। আমরা তাদের সঙ্গে যোগাযোগও করেছিলাম। কিন্তু তাদের পক্ষ থেকে কিছু জানানো হয়নি।’
আরও পড়ুন:
দুই সপ্তাহের ছুটি পাচ্ছেন সঞ্জয়!
