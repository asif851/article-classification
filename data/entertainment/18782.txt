
দেখতে দেখতে ২ বছর পূর্ণ হলো রেডিও অনুষ্ঠান ‘প্র্যাকটিস প্যাড’-এর। রেডিও স্বাধীন তাদের এই অনুষ্ঠানটির ২ বছর পূর্তি উপলক্ষে এক বিশেষ অনুষ্ঠানের আয়োজন করেছে। ভিন্ন পরিকল্পনায় সাজানো ‘প্র্যাকটিস প্যাড’ অনুষ্ঠানের আজকের পর্বে থাকছেন ব্যান্ড সংগীতের জনপ্রিয় শিল্পী আইয়ুব বাচ্চু।আজ মঙ্গলবার ৮ ডিসেম্বর রাত ১১টা থেকে ২টা পর্যন্ত গল্প আর আড্ডার পাশাপাশি আইয়ুব বাচ্চু গাইবেন তাঁর প্রিয় গান। ১০৪ তম পর্বের প্র্যাকটিস প্যাডে আইয়ুব বাচ্চুর সঙ্গে থাকবে রেডিও স্বাধীনের হাউজ ব্যান্ড।অনুষ্ঠানটি সম্পর্কে আইয়ুব বাচ্চু বলেন, ‘প্র্যাকটিস প্যাড’ খুব ভালো একটি অনুষ্ঠান। যেখানে নতুন-পুরোনো সব মিউজিশিয়ানরা এসে নিজেদের পারফরমেন্স শেয়ার করতে পারেন। তিনি বলেন, রেডিও স্বাধীনে আমি এর আগেও এসেছি। তবে এবারই প্রথম একটি লাইভ শো করতে যাচ্ছি। আশা করছি, আজকের প্র্যাকটিস প্যাড অনুষ্ঠানটি অনেক স্পেশাল হবে।’২ বছর পূর্তি উপলক্ষে রেডিও স্বাধীনের সহযোগী নির্বাহী পরিচালক মীর রাব্বী জানিয়েছেন, ‘সাউন্ড এবং নতুনত্বের জন্য প্র্যাকটিস প্যাড অনুষ্ঠানটি গত ২ বছর ধরে লাইভ মিউজিক ফ্যানদের কাছে অনেক প্রিয় একটা জায়গা হয়ে উঠেছে।’ তিনি বলেন, ‘আইয়ুব বাচ্চু বাংলাদেশের অন্যতম একজন মিউজিশিয়ান, তাঁর সাথে বর্ষপূর্তির এই পর্বের অনুষ্ঠানটি শ্রোতারা অনেক উপভোগ করবেন বলেই আমার বিশ্বাস।’
