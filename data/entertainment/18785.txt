
সত্যজিৎ রায়ের ফেলুদা সিরিজের দ্বিতীয় গল্প নিয়ে ‘ঘুরঘুটিয়ার ঘটনা’র শুটিং শেষ। কলকাতায় এখন চলছে শুটিং-পরবর্তী কাজ। আর দর্শক তা দেখতে পাবেন ১৩ অক্টোবর চ্যানেল আইয়ে। এরপর বাংলাদেশে তা দেখা যাবে বায়োস্কোপে আর দেশের বাইরে আড্ডা টাইমসে। আজ শুক্রবার বিকেলে এমনটাই জানালেন শাহরিয়ার শাকিল, প্রযোজনা প্রতিষ্ঠান ক্যান্ডি প্রডাকশনসের ব্যবস্থাপনা পরিচালক আর এই ওয়েব সিরিজের অন্যতম প্রযোজক।
এবার ফেলুদা হয়ে দর্শকদের সামনে এসেছেন ভারতের বাংলা চলচ্চিত্রের এ সময়ের অন্যতম জনপ্রিয় নায়ক পরমব্রত চট্টোপাধ্যায়। ওয়েব সিরিজের প্রথম গল্প ‘শেয়াল দেবতা রহস্য’ দর্শকদের কাছে খুবই প্রশংসিত হয়েছে। দর্শক অন্য রকম ফেলুদাকে দেখেছেন। তবে যিনি ফেলুদাকে ধারণ করে দর্শকদের সামনে আসছেন, তিনি নিজে কী ভাবছেন? পরমব্রত তাঁর ফেসবুক পেজে গত ২৫ আগস্ট একটি স্ট্যাটাস দিয়েছেন। তিনি লিখেছেন, ‘যেভাবে ফেলুদা দেখে মানুষ অভ্যস্ত, সেখান থেকে একটা ধাক্কা লাগবে। এতে কিছু মানুষের খুব ভালো লাগবে, আবার কিছু মানুষ খুব সমালোচনা করবেন। আসলে গল্পগুলো যে সময় লেখা হয়েছিল, শুধু যে সময়টা বদলে গিয়েছে তা নয়; মানুষের অস্তিত্ব, সংকট, জীবনের গতি, দেখার চোখ বদলে গেছে। সেটার নিরিখে ফেলুদা-তোপসে বদলেছে।’
পরমব্রত এখন ঢাকায়। আজ দুপুরে এসেছেন, মাত্র এক দিনের জন্য। পরমব্রত অভিনীত ‘শেয়াল দেবতার রহস্য’ টিভিতে দেখানো হয়েছে। এরপর বায়োস্কোপ আর আড্ডা টাইমসেও দেখছেন দর্শক। কেমন প্রতিক্রিয়া পাচ্ছেন? প্রথম আলোকে পরমব্রত বললেন, ‘ভীষণ ভালো; যা আমি চিন্তাও করিনি। সত্যজিৎ রায় যেভাবে লিখেছেন, আমরা নাট্যরূপ দিতে গিয়ে কিছুটা পরিবর্তন করেছি। গল্পের মূল ভাবনা ঠিক রেখে মোড়কের অনেকটাই বদলেছি। গল্পের চলন এক রেখে প্রেক্ষাপট পাল্টেছে। চারমিনারে ফিল্টার এসেছে। মুঠোফোন থেকে শুরু করে আধুনিক কিছু গ্যাজেট ফেলুদার হাতে। যুক্ত হয়েছে নারী চরিত্র। আমরা চেয়েছিলাম বিতর্ক হোক। সনাতনপন্থী কিংবা রক্ষণশীল একটা গ্রুপ তো থাকবেই। ভয়টা ছিল আমাদের পশ্চিমবঙ্গের দর্শকদের নিয়ে। দেখার আগে ফেসবুকে এ নিয়ে অনেক লেখা হয়েছে। কিন্তু দেখার পর এই রক্ষণশীল দলের মানুষের সংখ্যা একাবারে কমে গেছে। দুই বাংলায় সবাই অদ্ভুতভাবে গ্রহণ করেছে।’
‘ঘুরঘুটিয়ার ঘটনা’য় ‘ফেলুদা’ পরমব্রত চট্টোপাধ্যায়ের সঙ্গে থাকছেন তোপসে চরিত্রে ঋদ্ধি সেন। আরও থাকছেন শতাব্দী ওয়াদুদ।
পরমব্রত জানালেন, ফেলুদা সিরিজের তৃতীয় গল্প ‘গোলকধাম রহস্য’র শুটিং হবে অক্টোবরে। তা নিয়ে চূড়ান্ত আলোচনা করতে ঢাকায় এসেছেন।
এদিকে শাহরিয়ার শাকিল জানালেন, ‘গোলকধাম রহস্য’ দর্শক দেখতে পাবেন নভেম্বর মাসে আর ডিসেম্বরে দেখবেন ‘গ্যাংটকে গন্ডগোল’।
এরই মধ্যে জানা হয়ে গেছে, সত্যজিৎ রায়ের ছেলে চলচ্চিত্র নির্মাতা সন্দীপ রায় গত বছর ফেলুদা সিরিজের ৩৫টি গল্পের টেলিভিশনস্বত্ব বাংলাদেশের প্রযোজনা প্রতিষ্ঠান ক্যান্ডি প্রডাকশন লিমিটেডের কাছে বিক্রি করেছেন। ‘শেয়াল দেবতা রহস্য’ দেখে তিনি কী বললেন? পরমব্রত বললেন, ‘বাবুদাকে (সন্দীপ রায়) জানিয়েছি। আশা করছি, তিনি এরই মধ্যে দেখেছেন। আগামীকাল শনিবার কলকাতায় ফিরে গিয়েই তাঁর সঙ্গে যোগাযোগ করব। তখন তাঁর অনুভূতি জানতে পারব।’
