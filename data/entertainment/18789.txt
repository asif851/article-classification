
ঢাকায় ম্যাজিস্ট্রেটের আদালতে গিয়ে গত মাসের ১২ তারিখে বিয়ে-সংক্রান্ত আইনি প্রক্রিয়া সম্পন্ন করেন আলোচিত মডেল ও অভিনেত্রী সারিকা। বিয়ের পরই তিনি জানিয়েছিলেন শিগগিরই মধুচন্দ্রিমায় যাবেন। তবে তখন পর্যন্ত কোথায় যাবেন, তা ঠিক করতে পারেননি। অবশেষে মধুচন্দ্রিমার জায়গা চূড়ান্ত করে ফেলেছেন সারিকা ও তাঁর বর মাহিম করিম। চলতি মাসের মাঝামাঝি সময়ে মালয়েশিয়া যাচ্ছে এই দম্পতি।সারিকা বলেন, ‘মধুচন্দ্রিমার জন্য প্রথমে মালদ্বীপ যাওয়ার কথা ভেবেছিলাম। কিন্তু গরমের কারণে শেষ পর্যন্ত সেখানে না যাওয়ার সিদ্ধান্ত নিই। পরে দুজন মিলে মালয়েশিয়া যাওয়ার সিদ্ধান্ত নিই। কারণ, মালয়েশিয়া আমাদের দুজনেরই খুব পছন্দের। এর আগে কয়েকবার সেখানে গিয়েছি। যতবারই গিয়েছি, ততবারই মুগ্ধতা নিয়ে ফিরেছি। সেপ্টেম্বর মাসের মাঝামাঝি সময়ে মধুচন্দ্রিমায় যাচ্ছি। সেখানে বেশ কয়েকটা দিন নিজেদের মতো করে কাটিয়ে আসতে চাই। মাহিমকে নিয়ে একান্তে চমত্কার কিছু সময় কাটাতে চাই, যা আমাদের পরবর্তী জীবনে মধুর স্মৃতি হয়ে থাকবে।’সারিকার বর মাহিম করিম পেশায় একজন ব্যবসায়ী। বরের সঙ্গে সারিকা এখন আছেন উত্তরা ৪ নম্বর সেক্টরে তাঁর শ্বশুরবাড়িতে।
