
কার ইচ্ছা করে বন্দিজীবনে বারবার ফিরে যেতে? একটুখানি মুক্তির স্বাদ পেতে চান প্রত্যেক বন্দীই। তাই তো ১৪ দিনের ছুটি কাটিয়ে সঞ্জয় দত্তেরও আর সেই বন্দিজীবনে ফিরতে মন চাইছিল না। এ জন্যই আরও কয়েকটি দিনের ছুটির আবেদন করেছিলেন এই অভিনেতা। কিন্তু কিছুতেই কিছু হলো না। ছুটি বাড়ানোর আবেদন নামঞ্জুর হয়েছে। তাই সঞ্জয়কে আবারও ফিরতে হলো জেলহাজতে।অভিনেতা সঞ্জয় দত্ত গত ২৪ ডিসেম্বর ভারতের পুনের ইয়েরওয়াড়া কেন্দ্রীয় কারাগার থেকে ১৪ দিনের প্যারোলে মুক্তি পান। ছুটি পেয়েই ফেরেন বাড়িতে, নিজ পরিবারের কাছে। ২৭ ডিসেম্বর তিনি ফের অসুস্থতার কারণ দেখিয়ে প্যারোলে মুক্তির মেয়াদ বাড়ানোর আবেদন করেছিলেন মহারাষ্ট্রের স্বরাষ্ট্র দপ্তরে। কিন্তু গত বৃহস্পতিবার পর্যন্ত ছুটি বাড়ানোর কোনো সবুজ সংকেত না পেয়ে সঞ্জয় ইয়েরওয়াড়া কারাগারে ফিরে যাওয়ার উদ্যোগ নেন। তবে জেলফটকে পৌঁছে জানতে পারেন, তাঁর ছুটির আবেদন বিবেচনাধীন রয়েছে। এ প্রক্রিয়া শেষ হতে সময় লাগবে ২৪ ঘণ্টা। তাই সঞ্জয় ২৪ ঘণ্টার জন্য আবারও বাড়ি ফিরে আসেন। কিন্তু শেষ নাগাদ আর ছুটি মিলল না তাঁর। গতকাল শনিবার ছুটির আবেদন খারিজ হয়। সেদিন বিকেলের মধ্যেই মহারাষ্ট্রের স্বরাষ্ট্র দপ্তর তাঁকে জেলে ফেরার নির্দেশ দেয়।
