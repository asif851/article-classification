
ব্লাসফেমি (ধর্ম অবমাননা) আইনে পাকিস্তানি মডেল ও অভিনেত্রী বীনা মালিককে ২৬ বছরের কারাদণ্ড দেওয়া হয়েছে। পাকিস্তানের জিয়ো টিভির একটি অনুষ্ঠানে ইসলাম ধর্মকে অসম্মান করায় তাঁকে এই সাজা দেওয়া হয়েছে।গত মে মাসে প্রচারিত জিয়ো টিভির ওই অনুষ্ঠানে স্বামী আসাদ বশীরের সঙ্গে নাচতে দেখা যায় বীনাকে। সে সময় ব্যাকগ্রাউন্ডে একটি ধর্মীয় গান বাজানো হয়। এভাবে ইসলাম ধর্মকে অবমাননা করার অভিযোগে পাকিস্তানের করাচি, ইসলামাবাদসহ বিভিন্ন জায়গায় বীনা মালিকের বিরুদ্ধে ব্লাসফেমি আইনে মামলা দায়ের করা হয়। সম্প্রতি সেই মামলায় ২৬ বছরের কারাদণ্ড দেওয়া হয়েছে বীনাকে। কারাদণ্ডের পাশাপাশি ১৩ লাখ পাকিস্তানি রুপি জরিমানাও করা হয়েছে তাঁকে। এক খবরে এ তথ্য জানিয়েছে ইন্ডিয়াটাইমস ডটকম।অনুষ্ঠানটি প্রচারিত হওয়ার পর সমালোচনার ঝড় উঠলে জিয়ো টিভির পক্ষ থেকে ইংরেজি ও উর্দু ভাষার বিভিন্ন পত্রিকা এবং টেলিভিশনের মাধ্যমে ক্ষমা চাওয়া হয়। কিন্তু তাতে কোনো লাভ হয়নি।জিয়ো টিভির মালিক মীর শাকিল-উর-রহমান, অনুষ্ঠানটির সঞ্চালক শায়েস্তা ওয়াহিদি এবং বীনা মালিকের স্বামী আসাদ বশিরকেও অভিযুক্ত করা হয়েছে। আদালতের রায়ে বলা হয়েছে, তাঁরা প্রত্যেকেই ধর্মকে অবমাননা করেছেন। তাঁদের প্রত্যেককে ২৬ বছরের কারাদণ্ড প্রদানের পাশাপাশি ১৩ লাখ পাকিস্তানি রুপি জরিমানা করেছেন আদালত।এদিকে, অনুষ্ঠানটি প্রচারের পর থেকেই বিভিন্ন জঙ্গি গোষ্ঠীর হুমকির মুখে পাকিস্তান ছেড়ে চলে যান বীনা মালিক, আসাদ বশীর ও শায়েস্তা ওয়াহিদি। আর মীর শাকিল-উর-রহমান থাকেন দুবাইয়ে। বীনা মালিক ও আসাদ বশীরও দুবাইয়ে থাকেন। 
