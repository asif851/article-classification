
জুলাই মাসের শুরুর দিকে ‘ফাঁদ’ ছবির শুটিংয়ের জন্য মালয়েশিয়া গিয়েছিলেন ঢাকাই ছবির নায়ক শাকিব খান। টানা এক মাস শুটিংয়ের কারণে ঈদের দিনও এ ফাঁদ থেকে বের হতে পারেননি শাকিব। ঈদের দিন যেখানে সবাই নিজেদের উত্সব যাপনে ব্যস্ত, সেদিনও শাকিবকে ব্যস্ত থাকতে হয়েছে শুটিংয়ে।প্রথম আলো ডটকমকে শাকিব খান বলেন, ‘মালয়েশিয়ায় অনেক মুসলমান ও বাঙালি রয়েছে। মানচিত্রে আলাদা হলেও মনে হয়নি দেশের বাইরে কোথাও আছি। অন্য সবার মতোই ঈদের দিন সকালে সবার সঙ্গে নামাজ পড়েছি। তবে নামাজের পর দেশে থাকলে যে ধরনের আনুষ্ঠানিকতায় নিজেকে ব্যস্ত রাখতাম, তা আর হয়নি। তার পরও মালয়েশিয়ায় যতটা সম্ভব প্রয়োজনীয় আনুষ্ঠানিকতা সেরে দুপুরের আগে থেকে শুটিং করতে হয়েছে। কারণ, আমরা যে সময়টা নিয়ে গেছি, তার মধ্যেই কাজটা শেষ করতে হবে। তবে শুটিং ইউনিটে আমরা সবাই অনেক মজা করেছি।’শাকিব বলেন, ‘আমি বরাবরই কাজের ব্যাপারে খুব সিরিয়াস। আর তাই যেকোনো পরিস্থিতিতে কাজ করার জন্য মানসিকভাবে প্রস্তুত থাকি। তবে মা-বাবা, পরিবারের অন্যান্য সদস্য, আত্মীয়স্বজন ও বন্ধুবান্ধবকে খুব মিস করেছি।’ শাকিব আরও বলেন, ‘এ নিয়ে পর পর দুবার মালয়েশিয়ায় ঈদ উদযাপন করতে হলো। গতবার ছিলাম “পূর্ণদৈর্ঘ্য প্রেমকাহিনি” ছবির শুটিং নিয়ে, আর এবার “ফাঁদ”। দুটি ছবিরই পরিচালক সাফিউদ্দিন সাফি।এদিকে এবারের ঈদে ঢাকাসহ সারা দেশের বিভিন্ন প্রেক্ষাগৃহে মুক্তি পেয়েছে শাকিব খান অভিনীত দুটি চলচ্চিত্র। এগুলো হলো বদিউল আলম খোকনের ‘মাই নেম ইজ খান’ এবং পি এ কাজলের ‘ভালোবাসা আজকাল’। ছবি দুটিতে শাকিব খানের বিপরীতে অভিনয় করেছেন অপু বিশ্বাস ও নবাগত মাহি।
 
