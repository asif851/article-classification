
সানফ্রান্সিসকোবাসীদের সৌভাগ্যই বলতে হবে! একই মঞ্চে বিশ্বসংগীতের দুই কিংবদন্তির পরিবেশনা চাক্ষুষ করলেন তাঁরা। ২৮ এপ্রিল সানফ্রান্সিসকোতে ম্যাক্সিকান সংগীত কিংবদন্তি গিটারের সুরের জাদুকর কার্লোস সান্তানা আর ভারতীয় কিংবদন্তি সুরকার এ আর রহমান একই মঞ্চে সংগীত পরিবেশন করেছেন।কার্লোস সান্তানার সঙ্গে তাঁর একটি ছবি গত শুক্রবার ফেসবুকে পোস্ট করেছেন এ আর রহমান।৬৮ বছর বয়সী গিটারের কিংবদন্তি সংগীতশিল্পী কার্লোস সান্তানা ১৯৬৬ সালে রক-ফিউশন ঘরানার ব্যান্ড ‘সান্তানা’ প্রতিষ্ঠা করেছিলেন। এই সংগীতশিল্পীর জনপ্রিয় গানগুলোর মধ্যে রয়েছে ‘ব্ল্যাক ম্যাজিক উইম্যান’, ‘ওয়ে কোমো ভা’, ‘মারিয়া মারিয়া’।আর এদিকে ৪৯ বছর বয়সী অস্কারজয়ী ভারতীয় সংগীতকার আর এ আর রহমান প্রথম আলোচনায় এসেছিলেন ভারতীয় নির্মাতা মণি রত্নমের ‘রোজা’ ছবির সংগীতকার হিসেবে। এরপর রহমান কাজ করেছিলেন ‘রঙ্গিলা’ ছবিতে। এ আর রহমানের সুর ও সংগীতে ‘রঙ্গিলা’ ছবিটি ১৯৯৫ সালে সুপারহিট হয়। ১৯৯৭ সালে ভারতের স্বাধীনতার ৫০ বছর উপলক্ষে ‘বন্দে মাতরম’-এর নতুন করে সুর দেন রহমান।একটা পর্যায়ে দেশের গণ্ডি পেরিয়ে হলিউডেও পৌঁছান প্রতিভাবান এই সংগীতকার। এ আর রহমান অস্কার জেতেন ‘স্লাম ডগ মিলিয়নিয়ার’ ছবির সুর ও সংগীতের জন্য। শুধু ‘স্লামডগ মিলিয়নিয়ার’ই নয়, হলিউডের আরও বেশ কয়েকটি জনপ্রিয় ছবিরও সুর করেছেন এ আর রহমান। এর মধ্যে রয়েছে ‘১২৭ আওয়ারস’ ও ‘লর্ড অব ওয়ার’। ইন্দো-এশিয়ান নিউজ, টাইমস অব ইন্ডিয়া।
