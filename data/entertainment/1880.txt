
একসঙ্গে বহু বছর ধরে সিনেমায় কাজ করে যাচ্ছেন অমিত হাসান ও শাকিব খান। কাজের কারণে তাঁরা দুজন ভালো বন্ধু। চলচ্চিত্র শিল্পী নির্বাচন শেষে ভোট গণনার রাতে এফডিসিতে শাকিব খানের লাঞ্ছিত হওয়ার ঘটনায় বিচার দাবি করেছেন অমিত হাসান। এ ঘটনায় জড়িত ব্যক্তিদের দৃষ্টান্তমূলক শাস্তিও দাবি করেছেন এই নায়ক।শাকিব খানের ওপর হামলার প্রতিবাদ জানিয়ে অমিত হাসান বলেন, ‘নির্বাচন কোনো বিষয় নয়। এতে হারজিত থাকবেই। শিল্পীরা আমাকে ভোট দেননি তাই আমি পাস করিনি। এ নিয়ে আমার কোনো আক্ষেপ নেই। কিন্তু শুক্রবার রাতে সুপারস্টার শাকিব খানের ওপর যে হামলা চালানো হয়েছিল, তা নিয়ে চুপ করে থাকা যায় না।’অমিত বলেন, ‘শাকিব খান এমন একজন সুপারস্টার, যে এদেশের চলচ্চিত্রশিল্পের জন্য প্রতিনিয়ত কাজ করে যাচ্ছেন। তাঁর সঙ্গে এমন আচরণ করা উচিত নয়। শুধু শাকিব নন, কোনো শিল্পীর সঙ্গে এমন ঘটনা মেনে নেওয়া যায় না। শিল্পীদের সবার উচিত, এফডিসিতে হামলাকারীদের বিরুদ্ধে শাস্তির দাবি করা।’শাকিব খানের ওপর হামলাকারীদের কোনো ছাড় দেওয়া হবে না। অমিত বলেন, ‘শুনেছি, সেদিন রাতের সব ভিডিও ফুটেজ সংগ্রহ করা হয়েছে। কারা হামলাকারী, তাদের অনেককেই শনাক্ত করা হয়েছে। এদের মধ্যে অনেকে নতুন ভোটার, আবার অনেকে বহিরাগত।’
গত শুক্রবার চলচ্চিত্র শিল্পী সমিতির ২০১৭-২০১৮ মেয়াদের নির্বাচন হয়।
