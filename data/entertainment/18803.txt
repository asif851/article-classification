
নিলামে উঠতে যাচ্ছে মেরিলিন মনরোর অপ্রকাশিত ৩৭০০ ছবির নেগেটিভ। চলতি মাসের শেষের দিকে অনুষ্ঠিত হবে এই নিলাম। আয়োজকেদের ধারণা নিলাম থেকে প্রায় ১০ হাজার পাউন্ড আয় হবে।পঞ্চাশ ও ষাটের দশকে মনরোর এ ছবিগুলো তুলেছিলেন আলোকচিত্রী মিল্টন এইচ গ্রিন। কিন্তু এখন পর্যন্ত ছবিগুলো প্রকাশিত হয়নি। ২৭ জুলাই আয়োজিত নিলাম থেকে স্বত্বসহ ছবিগুলোর নেগেটিভ কিনতে পারবেন আগ্রহীরা। স্বত্ব থাকার জন্য নেগেটিভ থেকে ছবি প্রিন্ট করাও সম্ভব হবে। সম্প্রতি এক খবরে এ তথ্য জানিয়েছে ‘কন্ট্যাক্টমিউজিক’। প্রখ্যাত ফ্যাশন ও সেলিব্রেটি ফটোগ্রাফার মিল্টন এইচ গ্রিনের বিশাল সংগ্রহশালায় তারকাদের ৭৫ হাজার ছবির নেগেটিভ রয়েছে। ‘বোনি অ্যান্ড ক্লাইড’, ‘দ্যাট টাচ অব মিঙ্ক’সহ বেশ কয়েকটি ছবির শুটিংয়ের সময় ধারণ করা ছবিও আছে তাঁর সংগ্রহশালায়। সেখান থেকে মনরোর ছবির নেগেটিভগুলো নিলামে তোলার উদ্যোগ নিয়েছে নিলাম আয়োজনকারী প্রতিষ্ঠান ‘প্রোফাইলস ইন হিস্ট্রি’।
 
এ প্রসঙ্গে ‘প্রোফাইলস ইন হিস্ট্রি’ প্রতিষ্ঠানের স্বত্বাধিকারী যোশেফ ম্যাডেলেনা জানিয়েছেন, ‘সত্যিই অনেক বড় পরিসরের একটি নিলাম অনুষ্ঠিত হতে যাচ্ছে।’ তিনি মজা করে আরও বলেন, ‘এই নিলামকে কোকাকোলার প্রস্তুত প্রণালি বিক্রির সঙ্গে তুলনা করলে মোটেও বাড়াবাড়ি হবে না।’
