
নাটক বানিয়ে হাত পাকিয়েছেন নির্মাতা মাহমুদ দিদার। পাঁচ বছরের ক্যারিয়ারে ২২টির মতো নাটক নির্মাণ করেছেন তিনি। ২০১১ সালে প্রচারিত হয় তাঁর প্রথম নাটক আগামসি লেনের সন্ধ্যায় জয়লতার কাছে কোনো এক আগন্তুক। নাটক বানালেও দিদারের লক্ষ্যই ছিল সিনেমা বানানো। সেই পথটা বুঝি খুলে গেল তাঁর। শুরু করতে যাচ্ছেন প্রথম সিনেমার কাজ। সবকিছু ঠিক থাকলে সামনের জুন থেকে প্রথম ছবির শুটিং শুরু করবেন তিনি।চলচ্চিত্র পরিচালনার ক্ষেত্রে দিদারের শুরুটা ভালোই বলতে হয়। কারণ, শুরুতেই পেয়ে গেছেন সমরেশ মজুমদারের গর্ভধারিণীর মতো জনপ্রিয় উপন্যাস থেকে ছবি বানানোর সুযোগ। এরই মধ্যে লেখকের কাছ থেকে প্রয়োজনীয় সব ধরনের অনুমতি নিয়ে এসেছেন নির্মাতা।গর্ভধারিণী নিয়ে কথা হয় লেখক সমরেশ মজুমদারের সঙ্গে। গতকাল মঙ্গলবার কলকাতা থেকে মোবাইল ফোনে তিনি প্রথম আলোকে বলেন, ‘কিছুদিন আগে দিদার আমার কাছে এসেছিল। বয়সে তরুণ হলেও তাঁর চিন্তাভাবনা আমার কাছে বেশ আধুনিক মনে হয়েছে। চরিত্রগুলো ঠিকঠাক তুলে আনতে পারলে ভালো কিছু হবে। আমার বিশ্বাস, গর্ভধারিণী নিয়ে দিদার ভালো একটি সিনেমা বানাতে পারবে।’গর্ভধারিণী উপন্যাস নিয়ে নির্মিতব্য চলচ্চিত্রটি প্রযোজনা করবে ভার্সেটাইল মিডিয়া। নির্মাতা মাহমুদ দিদার বলেন, ‘সব নির্মাতারই স্বপ্ন থাকে ভালো গল্প নিয়ে চলচ্চিত্র নির্মাণের। সমরেশ মজুমদারের গর্ভধারিণী তেমনই ভালো লাগার একটি উপন্যাস।’দিদার এ-ও বলেন, ‘পরিচিতজনদের যাঁরাই শুনছেন, তাঁরা খুব উৎসাহ দিচ্ছেন। একজন নতুন নির্মাতার জন্য শুরুতে গর্ভধারিণীর মতো উপন্যাস থেকে ছবি বানানোর সুযোগ পাওয়াটা অনেক বেশি অনুপ্রেরণাদায়ক।’নির্মাতাসূত্রে জানা গেছে, এখন গর্ভধারিণী চলচ্চিত্রের চিত্রনাট্য লেখা ও অভিনয়শিল্পী নির্বাচনের কাজ চলছে। আগামী জুনে বাংলাদেশ ও ভারতের বিভিন্ন লোকেশনে এর শুটিং শুরু হবে।
