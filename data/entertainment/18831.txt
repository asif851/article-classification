
তুচ্ছ ঘটনাও অনেক সময় খবর হয়ে যায়! সময়ই এক সময়ের তুচ্ছ ঘটনাকে খবর বানিয়ে দেয়। নইলে বলিউড অভিনেতা হৃতিক রোশন আর অভিনেত্রী কঙ্গনা রনৌত একসঙ্গে নাচের ‘প্র্যাকটিস’ করছেন। এ আর এমনকি! এমন তো হরহামেশাই হতে পারে! দেড় মিনিটের এই ভিডিও ক্লিপটি টুইটার বা ফেসবুকের কল্যাণে অনেকের কাছেই পৌঁছে গেছে হয়তো। সেই ২০১০ সালের দিকে আপলোড হওয়া ক্লিপটি আবার নতুন করে ছড়িয়ে দেওয়ার নিশ্চয় কোনো মানে নেই। কিন্তু ব্যাপারটির সঙ্গে যে আলোচিত কিছু ‘বর্তমান ইস্যু’ জড়িত। তাই এই জুটির ক্ষেত্রে বোধ হয় সে নিয়ম খাটছে না। বন্ধুত্ব, শত্রুতা কিংবা আইনি লড়াই সব মিলে এ জুটিকে নিয়ে বলিউডপাড়ায় জল তো আর কম ঘোলা হলো না!যত দূর জানা যায়, ক্লিপটি ২০১০ সালের ‘কাইট’ ছবির ‘ফায়ার’ গানটির রিহার্সেল করার সময় তোলা। আর ওই ছবির সেট থেকেই যে তাঁদের সম্পর্কটার শুরু। যদিও এরই মধ্যে নিজেদের সম্পর্ক নিয়ে উকিল নোটিশ আর পাল্টা উকিল নোটিশ পাঠানোর মতো ব্যাপারগুলোও ঘটিয়েছে এ জুটি। সে কারণেই নতুন করে আলোচনায় সেই পুরোনো নাচের ক্লিপ। এনডিটিভি অবলম্বনে
এনডিটিভি অবলম্বনে এ এস এম রিয়াদভিডিও দেখতে এই লিংকে ক্লিক করুন :
