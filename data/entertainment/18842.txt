
নায়িকারা নাকি একে অন্যের বন্ধু হতে পারেন না! নায়িকাদের নিয়ে দীর্ঘদিনের প্রচলিত এই ধারণাকে ভুল প্রমাণ করলেন বলিউডের দীপিকা, আনুশকা ও আলিয়া ভাটের মতো তারকারা। মেয়েদের ভেতর ঈর্ষা-টির্ষা বলে যে একটা ব্যাপার আছে, সে তো খোদ মেয়েরাও স্বীকার করেন। কিন্তু নতুন টিভি সিরিয়ালের জন্য বলিউড তারকা প্রিয়াঙ্কাকে শুভেচ্ছা জানাতে ব্যাপারটা কাজ করেনি।২৭ সেপ্টেম্বর থেকে যুক্তরাষ্ট্রের টেলিভিশনে প্রচারিত হচ্ছে প্রিয়াঙ্কা চোপড়া অভিনীত থ্রিলার টিভি সিরিজ কোয়ানটিকো। তাতে প্রধান চরিত্রে অভিনয় করেছেন তিনি। এটি বলিউডের জন্য তো বটেই, আন্তর্জাতিক শো বিজের জন্যও একটি উল্লেখযোগ্য ঘটনা।সিরিয়ালটি শুরুর আগে থেকেই প্রিয়াঙ্কাকে টুইটারে শুভেচ্ছা জানাতে শুরু করেন তারকা অভিনেত্রীরা। মাইক্রোব্লগিং সাইট টুইটারে ‘কোয়ানটিকো’ হ্যাশট্যাগ দিয়ে খুদে বার্তায় দীপিকা লিখেছেন, ‘প্রিয়াঙ্কা চোপড়ার জন্য রাশি রাশি ভালোবাসা।’ আনুশকা শর্মা লিখেছেন, ‘তোমাকে নিয়ে গর্বিত, শো দেখার জন্য উদ্গ্রীব হয়ে আছি।’এফবিআইতে নতুন যোগ দেওয়া কয়েকজন তরুণকে নিয়ে কোয়ানটিকোর গল্প। ভার্জিনিয়ার কোয়ানটিকোয় এফবিআই ট্রেনিং একাডেমিতে প্রশিক্ষণ নিতে দেখা যাবে তাঁদের। সেখানে মূল চরিত্র অ্যালেক্স প্যারিশের ভূমিকায় অভিনয় করছেন প্রিয়াঙ্কা চোপড়া।প্রিয়াঙ্কাকে শুভেচ্ছা জানিয়ে টুইট করেছেন প্রীতি জিনতা, সুস্মিতা সেন, আলিয়া ভাট। অভিনেত্রী বিপাশা বসু তো আরও একধাপ এগিয়ে। কোয়ানটিকোর একটি বিলবোর্ডের ছবি তুলে দিয়েছেন তিনি। লিখেছেন ‘হিরের মতো জ্বলজ্বলে ... # কোয়ানটিকো! তোমার জন্য অনেক গর্বিত ও আনন্দিত।’প্রিয়াঙ্কাও তাঁদের সবার টুইটের উত্তর দিয়েছেন। ভারতে কোয়ানটিকো টিভি সিরিজটির প্রিমিয়ার হবে আগামী ৩ অক্টোবর। মিডডে।
