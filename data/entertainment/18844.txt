
সালমান খানের জনপ্রিয় টিভি রিয়েলিটি শো ‘বিগ বস’-এর মধ্য দিয়ে সামনে আসেন সানি লিওনি। বলিউডে শুরু হয় সানির সফর। শুধু তা-ই নয়, অল্প সময়ে বলিউডে নিজের জায়গা করে নেন তিনি। এরপর সানির অনেক ইচ্ছা পূরণ হয়েছে। কিন্তু একটা আশা অধরা থেকেই যায় আলোচিত এই নায়িকার। আর তার কারণ নাকি বলিউডের ভাইজান!
গত শুক্রবার মুক্তি পেয়েছে আরবাজ খান এবং সানি লিওনি অভিনীত মিউজিক্যাল থ্রিলার ছবি ‘তেরা ইন্তেজার’। সালমানের ভাই আরবাজের সঙ্গে সানি এই ছবিতে জুটি বাঁধেন। সম্প্রতি ছবির প্রচারণার সময় সানি লিওনি তাঁর এক গোপন আশা পূরণ না হওয়ার কথা বললেন। তিনি আশা করেছিলেন, সালমান ‘তেরা ইন্তেজার’ ছবির সেটে তাঁর সঙ্গে দেখা করতে আসবেন। আর যেহেতু আরবাজ সালমানের ছোট ভাই, তাই সানির আশা ছিল, নিশ্চয়ই তিনি (সালমান) একদিন সেটে আসবেন। কিন্তু সানির এই আশা পূরণ হয়নি।
সানি লিওনি হতাশার সুরে বলেন, ‘ইশ্‌, সালমান যদি শুটিংয়ের সময় আমাদের ছবির সেটে আসতেন। ভেবেছিলাম তিনি সেটে আসবেন, কিন্তু আসেননি। আসলে তিনি খুব ব্যস্ত, তাই হয়তো আসতে পারেননি।’
মাতৃত্ব বদলে দিয়েছে সানির জীবন। সানি বলেন, ‘সন্তান আসার পর মায়ের জীবন পুরোটাই বদলে যায়। তবে এই বদল সুখের। আর অবশ্যই ভালোর জন্য। আর আমি খুবই সুখী।’
