
আজ মঙ্গলবারের ঘটনা। এফডিসির চার নম্বর ফ্লোর। বেলা ১১টায় কালাম কাউসারের ‘মা’ ছবির মহরত হওয়ার কথা। মহরতে আমন্ত্রিতদের অধিকাংশই নির্ধারিত সময়ের মধ্যে উপস্থিত হয়েছেন। ‘মা’ ছবির অভিনয়শিল্পী আনোয়ারা, আফরোজা বানুসহ আরও বেশ কয়েকজনও উপস্থিত হয়েছেন। কিন্তু ছবির প্রধান দুই চরিত্রের অভিনয়শিল্পী শাকিব খান ও অপু বিশ্বাসেরই দেখা নেই! আর এ দুজন না আসায় ছবির মহরত অনুষ্ঠানটিও শুরু করা সম্ভব হচ্ছে না।আয়োজকেরাও ফ্লোরের ভেতরে-বাইরে বিচ্ছিন্নভাবে ঘোরাঘুরি করছেন। আর এভাবে বসে থাকতে থাকতেই এক সময় বেলা ১১টার ঘড়ির কাঁটা পৌঁছেছে বেলা তিনটার ঘরে। কিন্তু তখনো এ ছবির নায়ক নায়িকার দেখা নেই।আগত অতিথি ও সংবাদমাধ্যমের কর্মীদের মধ্যেও ততক্ষণে বিরক্তির ভাব চলে এসেছে। ছবির পরিচালক নিজেও বিষয়টিকে সহজভাবে নিতে পারছেন না। কিন্তু উপায়ও নেই। ছবির নায়ক-নায়িকা ছাড়াও এ ছবির মহরত শুরু করতে পারছেন না তিনি।আজ মহরত কি হবে? একপর্যায়ে পরিচালকের কাছে এমন প্রশ্ন করলে উত্তরে তিনি বললেন, ‘ভাই, আমার আর কী করার আছে? শাকিব খান, অপু বিশ্বাস কেউ-ই তো আসেননি। আর শাকিব খান না আসা পর্যন্ত মহরত শুরু করা যাবে না।’এ ব্যাপারে শাকিব খানের সঙ্গে মোবাইলে যোগাযোগ করা হলেও তিনি ফোন ধরেননি। তবে অপু বিশ্বাসের সঙ্গে যোগাযোগ করা হলে মোবাইলে তিনি বলেন, ‘শাকিব তো এখনো আসেননি। রওনা হলে আমিও রওনা হয়ে যাব।’পরে খোঁজ নিয়ে জানা গেছে, এ ছবির মহরত অনুষ্ঠানে বিকেল পাঁচটা পর্যন্ত শাকিব খান উপস্থিত হননি। আর মহরতও শুরু হয়নি।
