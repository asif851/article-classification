
একদিকে বাংলাদেশের চলচ্চিত্র প্রযোজনা প্রতিষ্ঠান জাজ মাল্টিমিডিয়া আর ভারতের এসকে মুভিজের প্রথম উদ্যোগ, অন্যদিকে বাংলাদেশ, ভারত ও যুক্তরাজ্য—এই তিন দেশের লোকেশনে ছবিটির শুটিং। মাহির বিপরীতে কলকাতার চলচ্চিত্র তারকা অঙ্কুশের অভিনয় এবং ছবিটির পরিচালক অশোক পতি তো আছেনই। এসব নিয়ে রোমিও ভার্সেস জুলিয়েট ছবির আলোচনা কম হয়নি। এ আলোচনায় নতুন মাত্রা দিতে রোমিও ভার্সেস জুলিয়েট নিয়ে এবার কলকাতার মাঠে নামছেন মাহিয়া মাহি। ছবিটির মুক্তির আগে আগে প্রচারের উদ্দেশ্যে সেখানে ছুটলেন তিনি। এরই মধ্যে কলকাতাভিত্তিক বিভিন্ন স্যাটেলাইট চ্যানেলে ছবিটির গান দর্শকেরা দেখছেন। সেখানকার একাধিক টিভি চ্যানেল ও পত্রিকায় সাক্ষাত্কার দেওয়ার কথা মাহির। এ ছাড়া কয়েকটি প্রেক্ষাগৃহেও যাবেন তিনি।৫ জানুয়ারি রাতে কলকাতার উদ্দেশে উড়াল দিয়েছেন তিনি। যাওয়ার আগে মাহি বলছিলেন, ‘স্টার জলসা, জি-বাংলা, সংগীত বাংলাসহ বেশ কয়েকটি টেলিভশনে এ ছবিটির ওপর আলোচনায় অংশগ্রহণ করব। প্রথম সারির বেশ কয়েকটি পত্রিকার সঙ্গেও আলাপ হওয়ার কথা। এ ছাড়া কলকাতায় সম্ভাব্য যেসব প্রেক্ষাগৃহে ছবিটি প্রদর্শিত হবে, সেসব প্রেক্ষাগৃহেও যাব।’রোমিও ভার্সেস জুলিয়েট মুক্তি পাবে এ মাসের শেষ সপ্তাহে।
