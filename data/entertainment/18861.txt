
চলচ্চিত্র পরিচালকদের মধ্যে গত ৪৩ বছরে যাঁরা একুশে পদকে ভূষিত হয়েছেন, তাঁদের সম্মাননা জানাল বাংলাদেশ চলচ্চিত্র পরিচালক সমিতি। বাংলাদেশ চলচ্চিত্র উন্নয়ন করপোরেশনের (বিএফডিসি) জহির রায়হান কালার ল্যাব মিলনায়তনে আজ মঙ্গলবার সকালে এক অনুষ্ঠানে তাঁদের সম্মাননা জানানো হয়।
বিশেষ সম্মাননা অনুষ্ঠানে শুভেচ্ছা বক্তব্যে পরিচালক সমিতির সভাপতি মুশফিকুর রহমান বলেন, ‘দেশের চলচ্চিত্রে অবদান রাখার স্বীকৃতি হিসেবে অনেক গুণী পরিচালককে রাষ্ট্র একুশে পদকে ভূষিত করেছে। এই গুণী ব্যক্তিদের সম্মাননা জানাতে পেরে আমরা গৌরববোধ করছি। ২১ জন একুশে পদকপ্রাপ্ত পরিচালকদের মধ্যে অনেকেই আমাদের মাঝে নেই। তাঁদের পরিবারের সঙ্গে যোগাযোগ করেছি; তাঁদের স্বজনদের হাতে সম্মাননা পুরস্কার তুলে দিতে পেরেছি।’
১৯৭৫ সাল থেকে ২০১৮ সাল পর্যন্ত একুশে পদকপ্রাপ্ত পরিচালকদের মধ্যে যাঁদের সম্মানিত করা হয়েছে, তাঁরা হলেন জহির রায়হান, ওবায়েদ উল হক, সৈয়দ শামসুল হক, আমজাদ হোসেন, হুমায়ূন আহমেদ, আলী মনসুর, সুভাষ দত্ত, আবদুল্লাহ আল মামুন, আবদুল জব্বার খান, গাজী মাজহারুল আনোয়ার, খান আতাউর রহমান, চাষী নজরুল ইসলাম, তারেক মাসুদ, তানভীর মোকাম্মেল, অরূপ রতন চৌধুরী, কলিম শরাফী, এ টি এম শামসুজ্জামান, নাসির উদ্দীন ইউসুফ, সৈয়দ হাসান ইমাম, সাদেক খান, ইলিয়াস কাঞ্চন।
অনুষ্ঠানে প্রধান অতিথি ছিলেন তথ্যমন্ত্রী হাসানুল হক ইনু। তিনি একুশে পদকপ্রাপ্ত পরিচালকদের হাতে সম্মাননা ক্রেস্ট ও উত্তরীয় তুলে দেন। প্রয়াত পরিচালকদের পরিবারের সদস্যরা তথ্যমন্ত্রীর হাত থেকে ক্রেস্ট গ্রহণ করেন।
অনুষ্ঠানে বিশেষ অতিথি ছিলেন এফডিসির পরিচালক (প্রশাসন ও অর্থ) লক্ষ্মণ চন্দ্র দেবনাথ। অনুষ্ঠানে সভাপতিত্ব করেন মুশফিকুর রহমান, উপস্থাপনা করেন বদিউল আলম।
