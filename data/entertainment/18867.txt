
চলতি মাসের শুরুতে দুই নাতনি আরাধ্য ও নব্যনাভেলিকে চিঠি লিখেছিলেন অমিতাভ বচ্চন। প্রকাশিত হওয়ার পর উপদেশমূলক সেই চিঠিটি ভীষণ আলোচিত হয়। সেটার ভেতরে আবার ‘অন্য কিছুর’ গন্ধ খুঁজতে শুরু করেন সমালোচকেরা। সম্প্রতি নানার সেই চিঠির জবাব দিয়েছে নব্য। সেটাও সবাইকে জানিয়েছেন তারকা নানা অমিতাভ।
নতুন ছবি ‘পিংক’ মুক্তির কিছুদিন আগে নাতনির কাছে খোলা চিঠিটি লিখেছিলেন অমিতাভ। সমালোচকেরা ধরে নিয়েছিলেন, নারীদের নিয়ে ওই ছবির প্রচারণার অংশ ওই চিঠি। নিন্দুকদের পাত্তা দেওয়ার লোক নন বিগ বি। তিনি বরং চিঠি পড়ে নাতনি নব্যর প্রতিক্রিয়ার কথা সবাইকে জানিয়েছেন। ধারণা করা হচ্ছে, তাতে আপাতত সমালোচকদের মুখ বন্ধ হয়েছে।এ প্রসঙ্গে অমিতাভ বলেছেন, ‘আমার চিঠিটা ছিল আবেগে ভরা। এটা সত্য যে ‘পিংক’ ছবির প্রচারে সেটা ভালোই কাজ করেছে। কিন্তু আমি আসলে নাতনিদের উদ্দেশেই চিঠিটা লিখেছিলাম। ছবির প্রচারণা অনেক বড় একটা বিষয়।’ মেয়ে ও নাতনিদের উদ্দেশে লেখা ওই চিঠির প্রতিক্রিয়া জানিয়ে নব্য বলেছে, ‘নানু, আমি অবশ্যই এই উপদেশগুলো মনে রাখব।’ আর বাবার চিঠি পড়ে কন্যা শ্বেতা বচ্চন মুগ্ধ। বাবাকে তিনি বলেছেন, ‘আমি এত দিন ধরে নব্যকে এ বিষয়গুলোই শেখাতে চেয়েছি; যা আমি এত দিনেও বোঝাতে পারিনি, তা তুমি কেবল একটি চিঠিতেই লিখে দিয়েছ।’সুজিত সরকার প্রযোজিত ‘পিংক’ ছবিটি মুক্তি পেয়েছে ১৬ সেপ্টেম্বর। এনডিটিভি।
