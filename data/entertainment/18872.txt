
চিত্রনায়িকা পূর্ণিমা। অভিনয়জীবনের ২০ বছর পূর্ণ করেছেন গতকাল ১৫ মে। ১৯৯৮ সালের এই দিনে মুক্তি পায় তাঁর প্রথম সিনেমা ‘এ জীবন তোমার আমার’। জাকির হোসেন রাজু পরিচালিত এই সিনেমায় তিনি অভিনয় করেন রিয়াজের বিপরীতে। দীর্ঘ অভিনয়জীবনে দর্শকের ভালোবাসা আদায়ের পাশাপাশি অর্জন করেছেন জাতীয় পর্যায়ের সম্মাননা। অভিনয়জীবনের ২০ বছরে এসে নিজের উপলব্ধি ও সামনের দিনের প্রত্যাশা নিয়ে গতকাল সোমবার দুপুরে প্রথম আলোর সঙ্গে কথা বলেন তিনি। পাঠকদের জন্য তা তুলে ধরেছেন মনজুর কাদের
অভিনয়জীবনের ২০ বছর পূর্ণ করলেন। এ নিয়ে আপনার উপলব্ধি কী?নিয়মিত ও অনিয়মিত থেকে কখন যে ২০ বছর হয়ে গেল, টেরই পেলাম না! আমার কাছে এখনো মনে হয়, এই তো কিছুদিন আগে সিনেমায় অভিনয় করতে এসেছি। কিন্তু ২০ বছরের অভিজ্ঞতা আসলে হয়ে ওঠেনি। আরও অনেক জানার দরকার। অনেক বেশি অভিজ্ঞতার প্রয়োজন। শেখার এখনো অনেক কিছু বাকি।তাহলে সামনের দিন নিয়ে নতুন পরিকল্পনা করছেন নিশ্চয়?একদম তাই। দর্শকদের কাছে নতুন করে পূর্ণিমাকে উপস্থাপন করার পরিকল্পনা আছে। এমন পরিকল্পনা, যা দিয়ে আগামী ২০ বছর পার করে দিতে পারি। কিন্তু কবে যে শুরু হবে, এটা পুরোপুরি জানি না, বলতে পারছি না। তবে শুরু যে করতে হবে, এটা হবে, এটুকু বলতে পারছি।চলচ্চিত্র অভিনেতা আলমগীর পরিচালিত ও প্রযোজিত সিনেমায় আপনি তো এখন আর অভিনয় করছেন না?‘একটি সিনেমার গল্প’ থেকে আমি সরে আসিনি বা উনিও (আলমগীর) আমাকে বাদ দিয়েছেন—এমন কিছুও না। ব্যাপারটা একবারে আমাদের নিজেদের বোঝাপড়ার মধ্যেই হয়েছে। তাঁর সঙ্গে সিনেমাটি অভিনয়ের ব্যাপারে আমার প্রাথমিক কথাবার্তা হয়েছিল। তিনি বলেছিলেন, আমাকে তাঁর সিনেমায় নিতে পারেন। এরপর আমি কিন্তু কোথাও এ বিষয়ে কোনো কথা বলিনি। যাঁরা এ বিষয়ে সংবাদ ছেপেছেন, তাঁরা নিজ দায়িত্বে করেছেন। আমি নিজে থেকে কারও সঙ্গে এ বিষয়ে কথা বলিনি। আমি কিন্তু যতক্ষণ পর্যন্ত কোনো বিষয়ে নিশ্চিত না হই, ততক্ষণ কাউকে কিছুই বলি না।তাহলে ঠিক কী কারণে আপনাদের একসঙ্গে সিনেমাটিতে অভিনয় করা হচ্ছে না?তিনি (আলমগীর) বলেছেন, যাঁর সঙ্গে আমাকে নেওয়ার কথা, তিনি এখন আর তাঁকে পাচ্ছেন না। শুরুতে শোনা গিয়েছিল ‘একটি সিনেমার গল্প’ সিনেমায় প্রসেনজিৎ অভিনয় করবেন, তাঁরই বিপরীতে আমার অভিনয় করার কথা ছিল। এখন প্রসেনজিতের চরিত্রে আলমগীর স্যার নিজেই অভিনয় করছেন। তাঁর সঙ্গে আমাকে নায়িকা মানাবে না, সে কারণে তিনি আমাকে বললেন, ‘বাবা, আমার সঙ্গে তোকে নায়িকা মানাবে না, তা না হলে তোকে নিতাম।’ বিষয়টা তিনি খুব সুন্দরভাবেই বলেছেন। এ–ই হচ্ছে ব্যাপার।নতুন কাজ শুরু করবেন কবে?আমি আজ (সোমবার) রাতেই নিউইয়র্কের উদ্দেশে ঢাকা ছাড়ছি। শুধু বেড়ানোর জন্যই সেখানে যাচ্ছি। সঙ্গী হিসেবে আছে আমার একমাত্র মেয়ে। আমরা মা-মেয়ে ঘুরব। দেশে ফিরে তবেই নতুন কাজের ব্যাপারে ভাবব।
