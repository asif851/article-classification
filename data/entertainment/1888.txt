

মুম্বাইয়ের এক পাঁচতারা হোটেলে গতকাল মঙ্গলবার প্রকাশিত হল মায়েঙ্ক শর্মা পরিচালিত ওয়েব সিরিজ ‘ব্রিথ’-এর ট্রেলার। আমাজন প্রাইম অরিজিন্যাল সিরিজ ‘ব্রিথ’ ট্রেলারেই রীতিমতো শিহরণ জাগিয়েছে। ‘ব্রিথ’-এর ট্রেলার দেখে সত্যি তৈরি হয়েছিল এক শ্বাসরুদ্ধকর পরিস্থিতি। এই ওয়েব সিরিজটির হাত ধরে ডিজিটালের দুনিয়ায় পা রাখলেন বলিউড তথা দক্ষিণের জনপ্রিয় তারকা আর মাধবন।
পুত্রের জীবন রক্ষার জন্য একজন বাবা কত দূর যেতে পারেন, তা আট পর্বের এই ওয়েব সিরিজটিতে তুলে ধরা হয়েছে। সাইকোলজিক্যাল থ্রিলারধর্মী ওয়েব সিরিজ ‘ব্রিথ’-এ দেখা যাবে মাধবন, অমিত সাধ, স্বপ্না পাব্বি, শিশু অভিনেতা অথর্ব বিশ্বকর্মাসহ আরও অনেককে।
‘ব্রিথ’ ওয়েব সিরিজে মাধবনকে দেখা যাবে ৩৯ বছর বয়সী ড্যানি ম্যাসকারেনহাসের চরিত্রে। নিজের ছয় বছরের ছেলে জোশ মৃত্যুর সঙ্গে পাঞ্জা লড়ছে। তার জীবন বাঁচাতে প্রয়োজন রক্তের। ড্যানি নিজের ছেলের জীবন বাঁচাতে এক ভয়ংকর খেলায় মেতে ওঠেন।

‘ব্রিথ’-এ মাধবনকে দেখা যাবে একদম অন্য এক ভূমিকায়। ট্রেলারই সবাইকে তাক লাগিয়ে দিয়েছেন বলিউড এই তারকাটি। এই ধরনের চরিত্রে কীভাবে নিজেকে মেলে ধরেছেন, তার জবাবে মাধবন উপস্থিত সাংবাদিকদের স্বহাস্যে বলেন, ‘সেটে পরিচালকের সঙ্গে রোমান্সের ফল। পরিচালক যে রকম চেয়েছেন আমি সেভাবেই করেছি।’ ডিজিটাল দুনিয়ায় প্রবেশ প্রসঙ্গে এই তারকা বলেন, ‘ওয়েব সিরিজটা করে এই ভেবে ভালো লাগছে যে শুক্রবারে বক্স অফিসের চাপ নেই। ২০ বছর ধরে নায়কের চরিত্রে অভিনয় করছি এর থেকে সেরা পাওনা আর কিছু হতে পারে না।’
দক্ষিণের অভিনেতা কমল হাসানের পর সম্প্রতি রজনীকান্তের রাজনীতিতে প্রবেশের পর মাধবনের সে সম্ভাবনা আছে কি না? জবাবে মাধবন বলেন, ‘রাজনীতির আঙিনায় প্রবেশের কোনো ইচ্ছা আমার নেই। আমি কখনোই রাজনীতিবিদ হতে চাই না। আমি আমার অভিনয়জীবন নিয়ে খুশি আছি।’
বিক্রম মালহোত্রা প্রযোজিত ‘ব্রিথ’ ওয়েব সিরিজিটি হিন্দি, তামিল, তেলেগু—এই তিনটি ভাষায় ২৬ জানুয়ারি মুক্তি পাবে।
