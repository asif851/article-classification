
৩০ সেপ্টেম্বর মুক্তি পাচ্ছে অমিতাভ রেজা পরিচালিত প্রথম ছবি ‘আয়নাবাজি’। প্রথম সেই ছবি মুক্তির আগেই এই পরিচালক জানালেন তাঁর দ্বিতীয় চলচ্চিত্রের খবর। আজ সকালে কথা হলো তাঁর সঙ্গে। বললেন, ‘“আয়নাবাজি” মুক্তির পরপরই আমি নতুন সিনেমার কাজ শুরু করব। দুটি গল্প নিয়ে কাজ করছি। খুব তাড়াতাড়ি আমরা প্রি-প্রডাকশনের কাজ শুরু করব। সবকিছুই মোটামুটি চূড়ান্ত।’
তবে নতুন সিনেমা নিয়ে কথা বলার আগে জানালেন ‘আয়নাবাজি’ নিয়েও। বললেন, ‘ছবিটি নিয়ে আমি দারুণ আশাবাদী। আমি আমার সাধ্যমতো চেষ্টা করেছি। আমার কাজ তো শেষ, এখন দর্শকদের কাজ। তারা দলে-বলে সিনেমা হলে গেলেই আমাদের শ্রম সার্থক।’‘আয়নাবাজি’ চলচ্চিত্রে অভিনয় করেছেন চঞ্চল চৌধুরী, নাবিলা, পার্থ বড়ুয়াসহ অনেকে। তবে নতুন ছবিতে কারা অভিনয় করবেন, সে ব্যাপারে আপাতত চুপ অমিতাভ রেজা।
