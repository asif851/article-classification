
ঢাকা শহরের বিচ্ছিন্ন কিছু শ্রেণির মানুষকে ঘিরে নাটক ‘লাইফ ইন আ মেট্রো’। যারা কখনো মেধাবী, কর্মদক্ষ, সৃজনশীল, প্রেমিক আবার কখনোবা উচ্ছৃঙ্খল, বেকার, মাদকাসক্ত। বিশ্ববিদ্যালয়ে পড়ুয়া তরুণ জারিফ, শার্লিন, আরিশা, এ্যানা, শামা, নীল, সৌমিক, প্রীত, রাইসা, লাবণ্য, তূর্য ও সারাহ ভিন্ন সামাজিক ও অর্থনৈতিক পার্থক্যে বেড়ে উঠলেও সবার মাঝে মিলটা হলো বন্ধুত্বের। কিন্তু কোথাও একটা গিয়ে তারা একই সূত্রে গাঁথা। এই তরুণদের পরস্পরের প্রতি পরস্পরের সম্পর্ক, ভালোবাসা, বিরহ, দ্বন্দ্ব, বিশ্বাস-অবিশ্বাস ও সর্বোপরি বন্ধুত্বটা স্পটভাবে উঠে আসবে ‘লাইফ ইন আ মেট্রো’ ধারাবাহিকে। এটিএন বাংলায় আগামীকাল ২০ মার্চ রাত ৯টা ২০ মিনিটে প্রচারিত হবে ধারাবাহিক নাটক ‘লাইফ ইন আ মেট্রো’-এর ১৫০তম পর্ব। এটিএন বাংলার জনসংযোগ বিভাগের কর্মকর্তা কামরুজ্জামান মাসুম জানান, মেগা ধারাবাহিকটিতে বেশ কিছুদিন ধরেই পরিবর্তন আনা হচ্ছে। নতুন আঙ্গিকে সাজানো এ ধারাবাহিকটি লিখছেন শফিকুর রহমান শান্তনু। শহীদুজ্জামান সেলিম, অপূর্ব, মিলন ছাড়াও নাটকে যুক্ত হয়েছেন এজাজুল ইসলাম, মৌসুমি হামিদ, মারজুক রাসেল, রুনা খান প্রমুখ।
