
চলচ্চিত্র অভিনেত্রী পূর্ণিমাকে বছর দুয়েক আগে দেখা গিয়েছিল স্বপ্নতরী নামে একটি নাটকে। ২০১৩ সালে এটি প্রচারিত হয়। নুজহাত আলভী আহমেদের পরিচালনায় নাটকটিতে পূর্ণিমার বিপরীতে অভিনয় করেন সজল। এরপর দীর্ঘ বিরতি। সেই বিরতি শেষে ফেরার পরিকল্পনা করছেন পূর্ণিমা। শিগগিরই শুরু করছেন নতুন একটি টেলিছবির কাজ। এর নাম আমার বেলা যে যায়। পূর্ণিমা জানান, তাঁর চরিত্রের নাম হবে ‘নীরা’। পূর্ণিমার বিপরীতে অভিনয় করবেন মাহফুজ আহমেদ।লম্বা সময় পর পূর্ণিমা যে টেলিছবি দিয়ে ফিরছেন, এটি পরিচালনা করছেন আরিফ খান। পূর্ণিমা বলেন, ‘ভালো গল্প, ভালো পরিচালকের সঙ্গে কাজের প্রস্তাব এলে মাঝেমধ্যে ছোট পর্দায় কাজ করি। তবে এটা নিয়মিত করব না। আরিফ ভাইয়ের সঙ্গে এর আগেও দুটি নাটকে কাজ করেছি। তাঁর কাজ আমার পছন্দ।’এদিকে আরিফ খান জানান, চলচ্চিত্রে অভিনয়ের ভাষা আলাদা। চলচ্চিত্রশিল্পীদের অনেকেই বড় পর্দার অভিনয়ের সঙ্গে ছোট পর্দার অভিনয়কে সমন্বয় করতে পারেন না। ফলে ছোট পর্দায় কাজ করতে চান না। সেদিক থেকে পূর্ণিমা আলাদা।টেলিছবিটির পাণ্ডুলিপি লিখেছেন বদরুল আনাম সৌদ। আগামীকাল ও পরশু উত্তরায় এই টেলিছবির শুটিংয়ে পূর্ণিমা অংশ নেবেন বলে জানান পরিচালক।
