
বলিউড অভিনেতা সঞ্জয় দত্তকে এক মাসের সামান্য কিছু বেশি সময়ের মধ্যে দুবার কারাগার থেকে প্যারোলে মুক্তি দেওয়ায় সমালোচনা ও বিতর্কের ঝড় উঠেছে। এই মুক্তিকে অনৈতিক ও বেআইনি আখ্যায়িত করে রিপাবলিকান পার্টি অব ইন্ডিয়ার নেতা-কর্মীরা সঞ্জয় যে জেলে ছিলেন, পুনের সেই ইয়েরওয়াড়া কারাগারের সামনে বিক্ষোভ করেছেন।
১৯৯৩ সালে মুম্বাই হামলা-সংশ্লিষ্ট মামলায় বেআইনি অস্ত্র রাখার দায়ে সঞ্জয় দত্তের পাঁচ বছরের কারাদণ্ড হয়। গত অক্টোবরে শারীরিক অসুস্থতাকে কারণ হিসেবে উল্লেখ করে তাঁকে ইয়েরওয়াড়া কারাগার থেকে প্যারোলে এক মাসের জন্য মুক্তি দেওয়া হয়। ৩০ অক্টোবর তিনি আবার জেলে ফিরে আসেন।
স্ত্রী মান্যতার অসুস্থতাকে কারণ হিসেবে দেখিয়ে সঞ্জয় দত্ত আবার প্যারোলে মুক্তির জন্য আবেদন জানান। গতকাল শুক্রবার পুনের সাবডিভিশনাল কমিশনার প্রভাকর দেশমুখ এ আবেদন মঞ্জুর করে সঞ্জয়কে আবার এক মাসের জন্য মুক্তি দেন। কিন্তু আজ শনিবার একটি সংবাদপত্রের ছবিতে দেখা যায় বলিউডের একটি চলচ্চিত্রের মহরত অনুষ্ঠানে অংশ নিয়েছেন মান্যতা। এ কারণে মান্যতার অসুস্থতা নিয়ে প্রশ্ন তুলছেন অনেকে।
এ অবস্থায় মহারাষ্ট্রের স্বরাষ্ট্রমন্ত্রী আর আর পাতিল সঞ্জয়ের প্যারোলে মুক্তি বিষয়ে তদন্তের জন্য নির্দেশ দিয়েছেন। পাতিলের বরাত দিয়ে পিটিআই জানিয়েছে, তদন্তের প্রয়োজনে প্যারোলে মুক্তির সব নথি পরীক্ষা করে দেখার নির্দেশ দেওয়া হয়েছে।
এ ঘটনায় ক্ষুব্ধ হয়ে পুনের ইয়েরওয়াড়া কারাগারের সামনে আন্দোলনরত রিপাবলিকান পার্টি অব ইন্ডিয়ার কর্মীরা সরকারের বিরুদ্ধে ‘স্বজন প্রীতির’ অভিযোগ এনেছেন।
একই ধরনের মামলায় কারাগারে আটক রয়েছেন জেবুন্নেসা কাজি। জেবুন্নেসার মেয়ে ‘টাইমস অব ইন্ডিয়া’কে বলেন, তাঁর মা জেবুন্নেসার বয়স ৭০ বছর। গত জুলাই মাসে শারীরিক অসুস্থতার কারণে প্যারোলে মুক্তির আবেদন করা হয়েছিল। কর্তৃপক্ষ এ আবেদন আমলে নেয়নি। অথচ সঞ্জয়কে ঠিকই মুক্তি দেওয়া হয়েছে।
