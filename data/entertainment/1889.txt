
রাজধানীর শ্যামলী সিনেমা হলের গত বুধবার রাতের দৃশ্য। প্রেক্ষাগৃহে চলছে গত বছর মুক্তি পাওয়া চলচ্চিত্র ‘ডুব’। রাতে ভাঙল সবশেষ শো। হল থেকে বের হলেন হাতে গোনা কয়েকজন দর্শক। নাম প্রকাশে অনিচ্ছুক টিকিট কাউন্টারের দায়িত্বে থাকা ব্যক্তি জানালেন, দর্শকের পরিমাণ এমনই। তবে বিকেলের শোতে একটু বেশি হয়।
তবে সেই বেশি কোনোভাবেই প্রেক্ষাগৃহের অর্ধেক পূর্ণ করে না বলে জানালেন শ্যামলী প্রেক্ষাগৃহের ব্যবস্থাপক আহসানউল্লাহ। বললেন, ‘নতুন ছবি আসছে না। পুরোনো ছবি তো ইউটিউবেই দেখা যায়। তবুও দু-চারজন দর্শক আসছেন এটাই ভাগ্য।’ গত সপ্তাহে শ্যামলীতে চলেছে ‘ডুব’। আজ থেকে চলবে যৌথ প্রযোজনার পুরোনো ছবি ‘নবাব’। জানালেন, ছবি যেমন চলছে না, নিজেদের ব্যবসাও চলছে না।
একই অবস্থা রাজধানীর নয়াপল্টনের জোনাকি সিনেমা হলের। গত সপ্তাহে এই সিনেমা হলে চলেছে ‘আমি নেতা হব’ চলচ্চিত্রটি। আজ শুক্রবার থেকে চলবে ‘ঢাকা অ্যাটাক’। গতকাল বৃহস্পতিবার সরেজমিনে কথা হয় টিকিট কাউন্টারের দায়িত্বে থাকা তাজুল ইসলামের সঙ্গে। একটা কাগজ মেলে ধরে বললেন, ‘এই যে দেখুন দর্শকের হিসাব।’ মেলে ধরা কাগজে বুধবারের হিসাবে দেখা যাচ্ছে কোনো শোতে ৬ জন, কোনোটাতে ৮ জন। বললেন, ‘নতুন সিনেমা মুক্তি না পেলে দর্শক হলে আসবে কেন? নতুন ছবি আমি নেতা হব একটানা চার সপ্তাহ চালিয়েছি। আর কত?’
তিনি জানালেন, নতুন ছবি না চললেও দেনার চাকা ঠিকই চলছে। মাসিক হিসাবের খাতা খুলে দেখালেন, কোনো মাসে ২ লাখ, কোনো মাসে আড়াই লাখ টাকা করে দেনা বাড়ছে।
গত ৯ ফেব্রুয়ারি মুক্তি পেয়েছিল ‘ভালো থেকো’ ও পরের সপ্তাহে মুক্তি পেয়েছিল ‘নূরজাহান’ ও ‘আমি নেতা হব’ ছবিটি। এরপর আর কোনো চলচ্চিত্র মুক্তি পায়নি গত মাসে। এ মাসের শুরুতে ২ মার্চ মুক্তি পেয়েছিল ‘রাঙা মন’ নামে একটি ছবি। কিন্তু হাতে গোনা কয়েকটি প্রেক্ষাগৃহে দেখা গেছে ছবিটি।
বলাকা প্রেক্ষাগৃহের ম্যানেজার আকতার হোসেন জানালেন, নতুন ছবির অভাবে দর্শকখরা সবখানেই। গত সপ্তাহে অপেক্ষাকৃত নতুন ছবি ‘আমি নেতা হব’ চালালেও আজ থেকে চলবে ‘ইন্সপেক্টর নটি কে’। তবে দর্শক কেমন হবে, সেটা আগেই অনুমান করছেন তিনি। বললেন, দর্শক যাই হোক, হল তো আর বন্ধ রাখা যায় না।
 
