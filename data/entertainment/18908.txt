

আজ রাতে প্রকাশিত হতে যাচ্ছে প্রিন্স মাহমুদের সুরে নতুন অ্যালবাম ‘ভূমিপুত্র’-এর প্রথম গান। রাত ১০টায় জি সিরিজের ইউটিউব চ্যানেলে দেখা ও শোনা যাবে ‘একাকিত্ব’ গানটির লিরিক ভিডিও। গানটিতে কণ্ঠ দিয়েছেন তরুণ কণ্ঠশিল্পী মিনার।
দেশে ঈদের ঠিক আগের রাতে অডিওর দোকানগুলোতে নতুন গান বাজতে শোনা যেত। তরুণ শ্রোতাদের আগ্রহের কেন্দ্রে ছিল প্রিন্স মাহমুদের সুর করা গানের মিশ্র অ্যালবামগুলো। এ বছরের ঈদুল ফিতরের আগের রাতে নতুন গান নিয়ে প্রকাশিত হওয়ার কথা ছিল প্রিন্স মাহমুদের সুরে নতুন অ্যালবাম ‘ভূমিপুত্র’। নানা কারণে গত ঈদে অ্যালবামটি প্রকাশিত হয়নি। তবে ঈদুল আজহার একদিন আগে মুক্তি পাচ্ছে অ্যালবামটির প্রথম গান। সুরকার ও সংগীত পরিচালক প্রিন্স মাহমুদ বলেন, ‘নানা ব্যস্ততায় গত ঈদে অ্যালবামটি প্রকাশ করা যায়নি। এখন একটা শোকের সময়, বন্যা, নায়করাজ ও শিল্পী আবদুল জব্বারের মৃত্যুতে সবাই শোকাহত হয়ে আছি। সে জন্য পুরো অ্যালবাম মুক্ত করলাম না। বলা যায় শ্রোতাদের চাপেই মিনারের একটি গান অবমুক্ত করলাম।’‘একাকিত্বের কোনো মানে নেই/কোনো মানে নেই/নীরব চিত্তে গান নেই/কোনো গান নেই/হলদে বাতাসে ওড়ে খসে পড়া পাখির পালক/স্মৃতি জাল হাতড়ে মরে কোনো এক বিষণ্ণ বালক’। গানের কথাগুলো ভাগাভাগি করে প্রিন্স মাহমুদ বলেন, ‘আশা করি শ্রোতাদের ভালো লাগবে গানটি। এখনকার শিল্পীদের মধ্যে মিনারের গায়কিটা বেশ ভালো।' সুর ছাড়াও গানটি লিখেছন প্রিন্স মাহমুদ সংগীত আয়োজন করেছেন ইমন চৌধুরী।গত বছর তাহসান ও কনার কণ্ঠে প্রিন্স মাহমুদের সুরে ‘আমার ছিপ নৌকোয় এসো’ গানটি শ্রোতাদের কাছে দারুণ গ্রহণযোগ্যতা পায়। সুরকার জানালেন সেপ্টেম্বর মাসের মাঝামাঝি ‘ভূমিপুত্র’ অ্যালবামটি অবমুক্ত করার সম্ভাবনা রয়েছে।
