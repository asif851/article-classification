
‘সাইকেল চালানোর অভিজ্ঞতা তেমন একটা ছিল না। শুটিংয়ের আগে বাসার দারোয়ানের সাইকেল নিয়ে চালানোর চেষ্টা করেছিলাম। কিন্তু পারিনি। অনেক উঁচু ছিল ওটা। পরে লোকেশনে শুটিংয়ের আগে আগে ছোট সাইকেল নিয়ে কিছুক্ষণ চেষ্টা করি। এরপরই শুটিং শুরু। সাইকেল চালানোর সময় খুব ভয় পাচ্ছিলাম। পাহাড়ের ঢালু রাস্তায় বড় বড় খাদ ছিল।’ কথাগুলো প্রায় এক নিশ্বাসে বলে শেষ করলেন তিশা। কারণ, ব্যাপারটা তাঁর কাছে দারুণ রোমাঞ্চকর। থানচির সরু পাহাড়ি রাস্তা দিয়ে সাইকেল চালানোর অভিজ্ঞতা তো আর সচরাচর হয় না। তাই এই অভিজ্ঞতাটা নিজের মধ্যে না রেখে সবার সঙ্গে ভাগ করে নিতে চান তিনি। সম্প্রতি আকাশের ঠিকানায় নামের ঈদের একটি নাটকের শুটিং করতে গিয়ে এই অভিজ্ঞতা হয় নুসরাত ইমরোজ তিশার।এই নাটকটির নাট্যকার ও পরিচালক জাকারিয়া সৌখিন। তিনি জানান, বান্দরবান থেকে ৭০ কিলোমিটার দূরে থানচির পাহাড়ি পথে তাঁদের নাটকের এই দৃশ্যের শুটিং হয়। সেখানে তিশার এক সাইকেলের দৃশ্য ধারণ করতে সময় লাগে চার ঘণ্টা। পরিচালক জানান, আকাশের ঠিকানায় নাটকটি ঈদের দ্বিতীয় দিন এনটিভিতে প্রচারিত হবে।
