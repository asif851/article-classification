
অভিনেত্রী লিন্ডসে লোহানকে হলিউড দিয়েছে তারকাখ্যাতি, জনপ্রিয়তা, অর্থবিত্ত—অনেক কিছু। কিন্তু জীবনের সবচেয়ে মূল্যবান জিনিস শান্তিই তিনি হারিয়ে ফেলেছিলেন এই জগতে এসে। শিশুশিল্পী থেকে নায়িকা হওয়া এই অভিনেত্রী কিছুদিন হলো হলিউড থেকে একটু দূরে দূরেই থাকছেন। অভিনয়জীবনে আইনি অনেক জটিলতার মধ্য দিয়েও যেতে হয়েছে তাঁকে। এখন তিনি প্রকৃত শান্তির পথ খুঁজে পেয়েছেন। জানিয়েছেন, হলিউড থেকে দূরে গিয়েই মিলেছে এই শান্তির খোঁজ।
লোহান এখন সিরিয়ার উদ্বাস্তুদের নিয়ে কাজ করছেন। তাঁর ভাষ্য, ‘আমি হলিউড মিস করি। কিন্তু সেই জীবনে ছিল খুব বেশি ঝামেলা আর হট্টগোল। তাই শিশুদের সঙ্গে কাজ করে আর অন্যদের উপহার দিয়ে আমি আমার আনন্দের পথ খুঁজে বের করেছি। এই বিষয়গুলো আমাকে সত্যিকার অর্থেই আনন্দ দিচ্ছে।’
সময়ের সঙ্গে মানুষের জীবনের অগ্রাধিকারেরও পরিবর্তন হয়। ‘মিন গার্ল’ অভিনেত্রী লোহানের ক্ষেত্রেও তাই ঘটেছে। এই বছরের শুরুতে লিন্ডসে লোহান সিরিয়া থেকে তুরস্কে পালিয়ে আসা উদ্বাস্তুদের সঙ্গে দেখা করে এসেছেন। তিনি আশা করেন, তাঁর এই সফর মানুষের মধ্যে একটু হলেও সচেতনতা সৃষ্টি করবে। গত বছর সেপ্টেম্বরেও তুরস্কে শরণার্থীশিবিরেও বেশ কিছুদিন সময় কাটিয়ে এসেছিলেন এই তারকা।
‘দ্য প্যারেন্ট ট্র্যাপ’ খ্যাত এই অভিনেত্রীর উল্লেখযোগ্য কিছু ছবি ‘ফ্রিকি ফ্রাইডে’, ‘জাস্ট মাই লাক’, ‘ববি’, ‘ফ্রেন্ডলি ফায়ার’, ‘আই নো হু কিলড মি’ ও ‘জর্জিয়া রুল’। তথ্যসূত্র: আইএএনএস
