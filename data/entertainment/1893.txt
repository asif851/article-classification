
সার্ক চলচ্চিত্র উৎসব ২০১৬-তে দুটি শাখায় পুরস্কৃত হয়েছে বাংলাদেশের ছবি জালালের গল্প। উৎসবের ছবিগুলোর ভেতর জালালের গল্পর জন্য সেরা চিত্রগ্রাহকের পুরস্কার পেয়েছেন বরকত হোসেন পলাশ ও আবহসংগীতের জন্য পুরস্কৃত হয়েছে গানের দল চিরকুট।উন্মুক্ত শাখায় সেরা চলচ্চিত্র নির্বাচিত হয়েছে হুমায়ুন মোরাওয়াত পরিচালিত আফগান ছবি অ্যান অ্যাপল ফ্রম প্যারাডাইজ, সেরা স্বল্পদৈর্ঘ্য প্রিয়াঙ্কা পরিচালিত শ্রীলঙ্কার ছবি অ্যাপল। এ ছাড়া সেরা অভিনেত্রী শ্রীলঙ্কার কুশলিয়া ফেরনান্দো, অভিনেতা আফগানিস্তানের রজব গ্রুসাইনব, পরিচালক ভারতের নিরাজ ঘেওয়ান।গানের দল চিরকুট জানায়, ছবিটির আবহসংগীতের কাজ করতে তাঁরা সময় পেয়েছিলেন মাত্র চার দিন। এত অল্প সময়ের কাজে পুরস্কার পেয়ে দারুণ আনন্দিত তাঁরা। আন্তর্জাতিক এ পুরস্কারটি পরিবার ও ভক্ত-শুভাকাঙ্ক্ষীদের উৎসর্গ করেছে দলটি। পুরস্কারপ্রাপ্তিতে ছবির সব কলাকুশলী ও পরিবারের সদস্যদের প্রতি কৃতজ্ঞতা জানিয়েছেন চিত্রগ্রাহক বরকত হোসেন। তিনি বলেন, ‘এই ছবিতে কাজ করতে গিয়ে অনেক কিছু শিখেছি। আমাকে সুযোগটুকু দেওয়ার জন্য ছবির পরিচালক আবু শাহেদ ইমনসহ সবাইকে অনেক ধন্যবাদ।’উৎসবে ব্রোঞ্জ পদক পেয়েছে ভারতের ছবি গুঙ্গা পেহেলওয়ান, রুপা জিতেছে ভুটানের ছবি ট্রাভেলারস অ্যান্ড ম্যাজিশিয়ান। উৎসবে সেরা চলচ্চিত্রের পুরস্কার জিতেছে ভারতের ছবি মাসান।
