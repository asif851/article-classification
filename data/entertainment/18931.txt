
প্রতিযোগিতায় অংশ নিতে হলে মাটির নিচে থাকতে হবে! কেন? কারণ জনপ্রিয় রিয়েলিটি শো ‘বিগ বস ১১’ আয়োজনের জন্য এবার যে দুটি বাড়ি তৈরি করা হয়েছে, তার মধ্যে একটি বাড়ির দুটি কক্ষ রয়েছে মাটির নিচে। তাই যাঁরা এই রিয়েলিটি শোতে অংশ নিচ্ছেন, তাঁদের এই দুটি কক্ষে থাকতে হতে পারে।
এদিকে ‘বিগ বস ১১’ আয়োজনের জন্য যে বাড়িটি তৈরি করা হয়েছে, তার একটি ছবি সামাজিক যোগাযোগমাধ্যমে ভাইরাল হয়ে গেছে। যে ছবিটি ভাইরাল হয়েছে, সেখানে বাড়িটির একটি টপ শট নেওয়া হয়েছে। ছাইরঙা বাড়িটি আয়তনে যথেষ্ট বড়। ধারণা করা হচ্ছে, ‘বিগ বস ১০’ আয়োজনের বাড়ির চেয়ে আয়তনে নতুন বাড়িটি অনেক বড়। আর এবার দুটি বাড়ি তৈরি করা হয়েছে। প্রতিযোগিতার ছকও হয়তো সেভাবেই সাজানো হচ্ছে।
আগামী ১ অক্টোবর ভারতের কালারস চ্যানেলে শুরু হচ্ছে ‘বিগ বস’ সিরিজের একাদশ সিজন। এরই মধ্যে কয়েকজন প্রতিযোগীর নাম শোনা যাচ্ছে সংবাদমাধ্যমে। তাঁদের মধ্যে আছেন ঢিনচ্যাক পূজা, নিয়া শর্মা, রিয়া সেন, গীতা ফোগত, শিল্পা শিন্ডে, সানা সাইদ, হানি সিং।
‘বিগ বস’ সিরিজের নতুন সিজন সঞ্চালনা করবেন বলিউড তারকা সালমান খান। আগেই জানানো হয়েছে, এবার এই রিয়েলিটি শোর প্রতি পর্ব সঞ্চালনা করার জন্য সালমান খান পারিশ্রমিক বাবদ নিচ্ছেন ১১ কোটি রুপি! হিন্দুস্তান টাইমস
