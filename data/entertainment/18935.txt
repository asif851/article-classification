
তাহসানের ফেসবুক পেজে গত বৃহস্পতিবার দুপুরে পোস্ট করা বিবাহবিচ্ছেদের সেই পোস্ট এখন উধাও। গতকাল শুক্রবার থেকে তা আর দেখা যাচ্ছে না তাহসান ও মিথিলা কারও ফেসবুকে।
খোঁজ নিয়ে জানা গেছে, বিবাহবিচ্ছেদের ওই পোস্টের কারণে ব্যাপক সমালোচনার মুখে পড়তে হয়েছে তাহসানকে। কয়েক ঘণ্টার মধ্যে সেই পোস্টে ২১ হাজারেরও বেশি মন্তব্য আসে। ১২ হাজারেরও বেশি মানুষ পোস্টটি শেয়ার করে নিজেদের মন্তব্য জানান। এতে ভক্তদের কাছে অনেকটাই ইমেজসংকটে পড়েন তাহসান। তাই বিবাহবিচ্ছেদের সেই পোস্ট সরিয়ে নিতে বাধ্য হন তিনি।
তাহসান ও মিথিলা বৃহস্পতিবার দুপুরে যৌথভাবে এক ফেসবুক বার্তায় জানান, ‘কয়েক মাস ধরে নিজেদের মধ্যকার দ্বন্দ্ব বা মতবিরোধ নিরসনের চেষ্টার পর আমরা সিদ্ধান্ত নিয়েছি, সামাজিক চাপে একটা সম্পর্ক ধরে রাখার চেয়ে আমাদের আলাদা হয়ে যাওয়াই মঙ্গলজনক।’
এরপর ওই দিন সন্ধ্যায় প্রথম আলোকে মিথিলা জানান, তাঁদের বিবাহবিচ্ছেদ হয়েছে এ বছরের মে মাসে। এর মধ্য দিয়ে তাহসান-মিথিলার প্রায় ১১ বছরের সংসারের আনুষ্ঠানিক সমাপ্তি হয়েছে। এদিকে সম্পর্কের অবনতির কারণে প্রায় দুই বছর ধরে নাকি তাঁরা আলাদা থেকেছেন।

বিচ্ছেদের কারণ প্রসঙ্গে মিথিলা বলেন, ‘তাহসানের সঙ্গে মে মাসে বিবাহবিচ্ছেদের সব আইনি প্রক্রিয়া সম্পন্ন হয়েছে। ঘটনাটি সবাইকে জানানোর জন্য আরেকটু সময় নিতে চেয়েছিলাম। কারণ, এত বড় কষ্টের খবর সবাইকে জানানোর মতো মানসিক প্রস্তুতি আমাদের ছিল না। কিন্তু কিছু অনলাইন নিউজ পোর্টাল মনগড়া ও আজেবাজে খবর প্রকাশ করায় ফেসবুকে এই সময়টাতে বিচ্ছেদের কথা প্রকাশ করেছি।’
ফেসবুক পোস্ট সরিয়ে নেওয়ার কারণ প্রসঙ্গে তাহসান ও মিথিলার সঙ্গে যোগাযোগের চেষ্টা করা হলে তাঁদের দুজনের ফোন বন্ধ পাওয়া যায়। বৃহস্পতিবার দুপুরে দেওয়া সেই ফেসবুক বার্তায় ভক্তদের উদ্দেশে তাঁরা বলেন, ‘আমরা বুঝতে পারছি, এটা আপনাদের খুব খারাপ লাগবে। সে জন্য আমরা আন্তরিকভাবে দুঃখ প্রকাশ করছি। আমরা সব সময় নিজেদের সম্পর্ক সম্মান ও মর্যাদার সঙ্গে বজায় রেখেছিলাম, ভবিষ্যতেও তাই থাকবে। আমরা আশা করি, আপনারা আমাদের পাশে থাকবেন।’
২০০৬ সালে ৩ আগস্ট বিবাহবন্ধনে আবদ্ধ হন তাহসান ও মিথিলা। তাঁদের একমাত্র সন্তান আইরা তেহরীম খানের জন্ম ২০১৩ সালে ৩০ এপ্রিল।
আরও পড়ুন:বিচ্ছেদ হচ্ছে, জানালেন তাহসান-মিথিলাতাহসানদের বিচ্ছেদ নিয়ে প্রিন্স মাহমুদ
 
