
বলিউডের মহাতারকা সালমান খান আর কয়েক দিন পরেই ৫১ বছর পূর্ণ করবেন। প্রিয় তারকার জন্মদিন বলে ইতিমধ্যেই তাঁর ভক্তরা ভীষণ উচ্ছ্বসিত। ভক্তদের উত্তেজনা আরও দ্বিগুণ করে দিয়েছে সালমানের একটি টুইট। শনিবার নিজের টুইটার অ্যাকাউন্টে সাল্লু লিখেছেন, ‘প্রস্তুত হোন, আসছে আরও বড় চমক।’ 
সালমান এখন কবির খানের ‘টিউবলাইট’ সিনেমার শুটিং করছেন। প্রায়ই তিনি এই ছবির শুটিংয়ের সময়ের বিভিন্ন ছবি টুইটারে প্রকাশ করেন। তাই অনেকে ধারণা করছেন, হয়তো সালমান খান ২৭ ডিসেম্বর তাঁর জন্মদিনে ‘টিউবলাইট’-এর অফিশিয়াল ট্রেলার প্রকাশ করতে পারেন। এ নিয়ে তৃতীয়বারের মতো কবির খান ও সালমান খান একসঙ্গে কাজ করছেন। এর আগে তাঁরা ‘এক থা টাইগার’ ও ‘বজরঙ্গি ভাইজান’ ছবিতে একসঙ্গে কাজ করেছিলেন। দুটি ছবিই খুব ভালো ব্যবসা করেছে।  ‘টিউবলাইট’-এ আরও অভিনয় করেছেন সালমান খানের ছোট ভাই সোহেল খান ও চীনা অভিনেত্রী চু চু। হিন্দুস্থান টাইমস।
