
বলিউড তারকাদের সন্তানেরা একে একে প্রায় সবাই নাম লেখাচ্ছেন চলচ্চিত্রজগতে। বর্তমান প্রজন্মের অভিনেতা-অভিনেত্রীদের দিকে তাকালে দেখা যাবে, তাঁদের মধ্যে বেশির ভাগই ‘স্টার কিড’ কোটায় নাম লিখিয়েছেন বলিউডে। সোনম কাপুর, সোনাক্ষী সিনহা, বরুণ ধাওয়ান, আলিয়া ভাট থেকে শুরু করে হালের আথিয়া শেঠি, সুরুজ পাঞ্চোলি—তালিকাটি অনেক লম্বা। কিন্তু আমিরের মেয়ে ইরা হাঁটছেন ভিন্ন পথে। বলিউডমুখী না হয়ে এই মেয়ে ব্যস্ত ক্যানভাস আর রংতুলি নিয়ে।সম্প্রতি ‘পারফেকশনিস্ট’ আমিরের মেয়ে ইরার অভিষেক ঘটল চিত্রশিল্পী হিসেবে। ভারতের মুম্বাই শহরে চলছে ইরার প্রথম একক চিত্র প্রদর্শনী। আর এ নিয়ে এখন বাবা আমিরের গর্বের শেষ নেই। প্রথম চিত্রকর্মটি কিনে নিয়ে তিনি মেয়ের প্রদর্শনীর শুভসূচনা করিয়ে দিলেন। এরপর সেই চিত্রকর্মের ছবি আবার টুইটারে প্রকাশ করলেন আমির। সেখানে তিনি লিখেছেন, ‘আমার মেয়ে ইরার প্রথম চিত্র প্রদর্শনী। সেখান থেকে এই ছবিটি কিনেছি। এর নাম “বাঘের নীড়”, আমার খুব মনে ধরেছে ছবিটি।’৫০ বছর বয়সী এই অভিনেতা তিন সন্তানের জনক। প্রথম স্ত্রী রিনা দত্তের ঘরে তাঁর দুই সন্তান ইরা ও জুনায়েদ। দ্বিতীয় স্ত্রী কিরণ রায়ের সংসারে রয়েছে তাঁর আরেক ছেলে, নাম আজাদ রাও খান।
