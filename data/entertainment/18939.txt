
শিশুতোষ চলচ্চিত্র ‘গাড়িওয়ালা’য় অভিনয় করছেন রাইসুল ইসলাম আসাদ ও রোকেয়া প্রাচী। সরকারি অনুদানে নির্মিতব্য ছবিটির কাহিনিকার, চিত্রনাট্যকার ও পরিচালক আশরাফ শিশির। এরই মধ্যে এফডিসি এবং পাবনা ও গাজীপুরের প্রত্যন্ত গ্রামে ছবিটির ৩০ দিনের শুটিং সম্পন্ন হয়েছে। ছবিটির কাহিনি সম্পর্কে নির্মাতা আশরাফ শিশির জানান, দুই ভাই ও তাদের মায়ের গল্প নিয়ে ‘গাড়িওয়ালা’ ছবির কাহিনি গড়ে উঠেছে। প্রচণ্ড দারিদ্র্যের মধ্যে তারা কীভাবে গাড়িওয়ালা হয়ে উঠেছিল এবং যে গাড়িকে কেউ কোনো দিন হারাতে পারেনি, সেই গল্পগাথা নিয়েই এ চলচ্চিত্র। আশরাফ শিশির আরও বলেন, ‘ছবিটির জন্য ১২ লাখ টাকা সরকারি অনুদান পেয়েছি। ৩০ জুনের মধ্যে ছবিটি তথ্য মন্ত্রণালয়ের প্রিভিউ কমিটিতে জমা দেব। প্রিভিউ কমিটির অনুমোদন পাওয়ার পর তা সেন্সর বোর্ডে জমা দেওয়া হবে। সেন্সর ছাড়পত্র পেলেই দেশের বিভিন্ন প্রেক্ষাগৃহে ছবিটি মুক্তি দেওয়ার পরিকল্পনা রয়েছে। আশা করছি, মাস দুয়েকের মধ্যেই ছবিটি মুক্তি দিতে পারব।’ 
 
মিডিয়াএইড বাংলাদেশ প্রযোজিত ও বাংলাদেশ চলচ্চিত্র উন্নয়ন করপোরেশনের (এফডিসি) কারিগরি সহায়তায় ৯০ মিনিট ব্যাপ্তির ছবিটিতে রোকেয়া প্রাচী ও রাইসুল ইসলাম আসাদের পাশাপাশি অভিনয় করেছে একঝাঁক শিশুশিল্পী। তারা হলো মারুফ, কাব্য, অর্ণব, স্বপ্ন, কিন্নর ও ঋদ্ধ। আরও অভিনয় করেছেন মাসুম আজিজ, সুপার হিরো সুপার হিরোইনখ্যাত ইমরান, ফারুক, মোসলেম, আর জে মুকুল ও সাকি ফারজানা, মিরাক্কেলখ্যাত সিডর সুমন, সাজ্জাদ লিটন, মুক্তা, সম্রাট, জগন্ময় পালসহ চার শ নাট্যকর্মী। ছবিটির সংগীত পরিচালক সামিরা আব্বাসী ও রাফায়েত নেওয়াজ।
