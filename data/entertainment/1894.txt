
বছর শেষ হতে আরও দুই মাস বাকি। তার আগেই কিনা ‘হ্যাপি নিউ ইয়ার’!কীভাবে?কিন্তু বলিউডের ক্যালেন্ডার তা-ই তো বলছে। আজ বাদে কাল ‘হ্যাপি নিউ ইয়ার’!তবে এই ‘হ্যাপি নিউ ইয়ার’ যে ‘শুভ নববর্ষ’ নয়, বলিউড-প্রেমীদের তা আর বুঝতে বাকি নেই। হ্যাঁ, শাহরুখ খানের নতুন ছবির কথা বলছি।তবে নববর্ষ আসতে দেরি হলেও দেওয়ালি উৎসব আজই শুরু হচ্ছে। দেওয়ালিতে কাল শুক্রবার মুক্তি পাচ্ছে শাহরুখের হ্যাপি নিউ ইয়ার। ইতিহাস বলছে, দেওয়ালি শাহরুখকে কখনো নিরাশ করেনি। ১৯ বছর আগে যে ছবি শাহরুখকে রোমান্টিক হিরোর তকমাটা ধরিয়ে দিয়েছিল, বলিউডের সর্বকালের সেরা ছবির মধ্যে অন্যতম সেই দিলওয়ালে দুলহানিয়া লে যায়েঙ্গে (১৯৯৫) মুক্তি পেয়েছিল এই দেওয়ালিতেই। চোপড়া ক্যাম্পের এই ছবির মধ্য দিয়েই শাহরুখ বলিউডে শক্ত মাটি খুঁজে পেয়েছিলেন।এরপর থেকে দেওয়ালিতে শাহরুখের ছবি মুক্তি দেওয়া অনেকটাই নিয়মে পরিণত হয়। কুছ কুছ হোতা হ্যায়, দিল তো পাগল হ্যায়, বীর-জারা, ওম শান্তি ওম, যব তাক হ্যায় জান কিংবা চেন্নাই এক্সপ্রেস-এর মতো ব্লকবাস্টার হিট ছবিগুলো মুক্তি পেয়েছে দেওয়ালিতেই।শুধু দেওয়ালির কাঁধে ভর করে বক্স অফিসে উতরে গিয়েছিল রা ওয়ান-এর মতো অন্তঃসারশূন্য ছবিও। মোহাব্বতের মতো দারুণ রোমান্টিক ছবি দেখিয়েছিল দেওয়ালি।শোনা যায়, শাহরুখ আর চোপড়া ক্যাম্প একসঙ্গে থাকলে পাথরেও নাকি ফুল ফোটানো সম্ভব!শাহরুখকে এবারো কি উজাড় করে দেবে সেই দেওয়ালি? শাহরুখের প্রযোজনা প্রতিষ্ঠান রেড চিলিস এন্টারটেইনমেন্টের ব্যানারে তৈরি হ্যাপি নিউ ইয়ার ছবির প্রযোজক তাঁর স্ত্রী গৌরী খান। আর তাই শাহরুখ তাঁর নতুন ছবির প্রচারণার কোনো কমতি রাখেননি। বক্স অফিসে রেকর্ড গড়তে নিয়েছেন অভিনব প্রচারণা-কৌশল। আন্তর্জাতিক বাজার ধরতে শাহরুখের পরামর্শে হ্যাপি নিউ ইয়ার ছবির পুরো টিম ‘স্লাম! দ্য ট্যুর’ নামে যুক্তরাষ্ট্র ও যুক্তরাজ্য সফর করেছে। ছবির নামে খোলা হয়েছে টুইটার অ্যাকাউন্ট, তাতে ছবির সর্বশেষ খুঁটিনাটি তথ্য থাকছে। এ ছাড়া সনি টিভির কৌন বনেগা ক্রোড়পতি, কালারস টিভির কমেডি নাইটস উইথ কপিলসহ ভারতের বিভিন্ন টিভি চ্যানেলে জনপ্রিয় অনুষ্ঠানগুলোতে ছবির প্রচারণা করেছেন শাহরুখসহ হ্যাপি নিউ ইয়ার ছবির শিল্পী ও কলাকুশলীরা।তবে ছবির প্রচারণায় নিজের এইট প্যাক অ্যাবসের ছবি প্রকাশ করে প্রথম সবাইকে চমকে দেন শাহরুখ। পঞ্চাশের দোরগোড়ায় এসে একজন অভিনেতা কীভাবে এইট প্যাক অ্যাবস বানাতে পেরেছেন—এ নিয়ে যখন জোর বিতর্ক চলছে, তখন এর জবাব দিতে টুইটারে নিজের ওয়ার্ক আউট ভিডিও পোস্ট করেন শাহরুখ। বন্ধ হয় সমালোচকদের মুখ। নিজের এই নতুন লুকের জন্য ব্যক্তিগত প্রশিক্ষক প্রশান্ত সাওয়ান্ত আর ছেলে আরিয়ানকে ধন্যবাদ জানিয়েছেন শাহরুখ।নাচ, গান আর অ্যাকশনে ভরপুর ছবি হ্যাপি নিউ ইয়ার। যার ঝলক পুরোটাই পাওয়া গেছে ট্রেলারে। ম্যায় হু না, ওম শান্তি ওম ছবির পর প্রিয় পরিচালক ফারাহ খানের সঙ্গে শাহরুখের তৃতীয় ছবি হ্যাপি নিউ ইয়ার।ওম শান্তি ওম আর চেন্নাই এক্সপ্রেস ছবির ব্যাপক সাফল্যের পর এই ছবিতে আবারও দেখা যাবে শাহরুখ-দীপিকা পাড়ুকোন জুটিকে। আছেন অভিষেক বচ্চন, বোমান ইরানি, সোনু সুদ, ভিভান শাহ ও জ্যাকিশ্রফ। তারকা তালিকা এখানেই শেষ? সেরা চমকটা শাহরুখ এত দিন লুকিয়েই রেখেছিলেন। সম্প্রতি জানা গেছে, ছবিতে প্রথমবারের মতো স্ত্রী গৌরীর সঙ্গে শাহরুখের পরিবারের খুদে সদস্য আবরামকে পর্দায় একঝলক দেখতে পাবেন দর্শকেরা।সাজিদুল হকইন্ডিয়া টাইমস, জি নিউজ, টিওআই, ওয়ান ইন্ডিয়া, ইন্ডিয়ান এক্সপ্রেস অবলম্বনে
