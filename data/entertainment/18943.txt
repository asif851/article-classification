
বেশ কিছুদিন নিজেকে লোকচক্ষুর আড়ালে রেখেছিলেন সেলেনা গোমেজ। মানসিক সমস্যা কাটিয়ে উঠতে গানবাজনা থেকেও দূরে ছিলেন। ইদানীং তিনি স্বাভাবিক জীবনে ফিরে আসার চেষ্টা করছেন। এমনকি গত সপ্তাহ থেকে কথিত প্রেমিক দ্য উইকেন্ডের সঙ্গে ইতালিতে তাঁকে ঘুরে বেড়াতে দেখা গেছে। সম্প্রতি দ্য উইকেন্ডের সঙ্গে একটি ভিডিও ইনস্টাগ্রাম প্রকাশ করেন সেলেনা। পরে অবশ্য তাঁর অফিশিয়াল অ্যাকাউন্ট থেকে সেটি সরিয়েও ফেলেন এই গায়িকা।|তবে সেলেনার এই সাদাকালো ভিডিও মুছে ফেলার আগেই তাঁর অসংখ্য ভক্ত এটি পুনরায় পোস্ট করেন। কয়েক সপ্তাহ আগে কানাডিয়ান সংগীত তারকা দ্য উইকেন্ডের সঙ্গে নৈশভোজে গিয়েছিলেন সেলেনা গোমেজ। সেখানে তাঁরা বেশ অন্তরঙ্গ সময় কাটান। সেসব মুহূর্তের কিছু ছবি পাপারাজ্জিদের বদৌলতে ইন্টারনেটে ছড়িয়ে পড়ে। এরপর থেকেই মূলত শুরু হয় তাঁদের দুজনের প্রেমের গুঞ্জন।এদিকে সেই ভিডিও প্রকাশের প্রায় সঙ্গে সঙ্গে দ্য উইকেন্ডের সাবেক প্রেমিকা ও জনপ্রিয় মডেল বেলা হাদিদ তাঁর ইনস্টাগ্রাম অ্যাকাউন্ট থেকে সেলেনাকে ‘ফলো’ করা বাদ দিয়েছেন। একটি সূত্র জানায়, বেলা নাকি এখনো উইকেন্ডকে চান। তিনি মনে করেন, প্রেম-ট্রেম কিচ্ছু না, কেবল আলোচনায় আসার জন্যই সেলেনা গোমেজ উইকেন্ডকে ব্যবহার করছেন। এওএল
 
