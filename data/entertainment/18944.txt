
জানা হয়ে গিয়েছিল আগেই। বাকি ছিল আনুষ্ঠানিকতা। সেটিও হয়ে গেল আজ। ভিডিও দেখার ওয়েবসাইট ইউটিউবের দেওয়া পুরস্কার হাতে পেলেন অভিনেতা ও ইউটিউবার সালমান মুক্তাদির। আজ সিডনিতে সালমানের হাতে এই পুরস্কারটি দিয়েছে ইউটিউব কর্তৃপক্ষ। এরই মধ্যে পুরস্কার হাতে একটি ছবি ফেসবুকে পোস্ট করেছেন সালমান। ছবির ক্যাপশনে লিখেছেন, ‘এটা বাংলাদেশের জন্য।’ইউটিউবে যেকোনো চ্যানেলের এক লাখ সাবস্ক্রাইবার পার হওয়ার পরই ‘সিলভার বাটন’ পুরস্কার দিয়ে থাকে ইউটিউব। সালমান মুক্তাদিরের ‘সালমান দ্য ব্রাউন ফিশ’ চ্যানেলে বর্তমান প্রায় দুই লাখ সাবস্ক্রাইবার রয়েছে। পুরস্কার পাওয়ার পর সিডনি থেকে সালমান নিজের অনুভূতি জানিয়ে বলেছেন, ‘আমার দারুণ লাগছে। মনে হচ্ছে দেশের জন্য কিছু করতে পারলাম। আমার পরিশ্রম আজ সার্থক মনে হচ্ছে।’সালমান মুক্তাদির ইউটিউবে সমসাময়িক বিষয় নিয়ে ব্যঙ্গাত্মক ভিডিওগুলো তৈরি করেন। এ ছাড়া নিয়মিত অভিনয়ও করেন সালমান।
