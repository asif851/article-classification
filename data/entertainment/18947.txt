
পাঁচ বছর ধরে ব্যান্ড সোলসের নতুন কোনো অ্যালবাম প্রকাশিত হয়নি। ভক্তদের সেই অপেক্ষার অবসান হতে যাচ্ছে। খুব শিগগির তাঁরা শুনতে পাবেন প্রিয় ব্যান্ডের নতুন অ্যালবামের গান। সোলসের এবারের অ্যালবামের নাম ‘বন্ধু’। প্রথম আলোর সঙ্গে আলাপে সোলস ব্যান্ডের অন্যতম সদস্য পার্থ বড়ুয়া তাঁদের নতুন অ্যালবাম প্রকাশের বিষয়টি নিশ্চিত করেছেন।
সোলসের নতুন অ্যালবাম ‘বন্ধু’তে গান থাকবে ছয়টি। এরই মধ্যে পাঁচটি গানের রেকর্ডিং শেষ হয়েছে। এখন শুধু একটা গানে কণ্ঠ দেওয়া বাকি আছে। পার্থ বড়ুয়া তাঁর একক গানের অ্যালবাম ‘মুখোশ’ প্রকাশের পরপরই ব্যান্ড সোলসের ‘বন্ধু’ প্রকাশ করবেন।সোলসের নতুন অ্যালবাম প্রসঙ্গে পার্থ বড়ুয়া বলেন, ‘বর্তমান সময়, তারুণ্য ও বাণিজ্যিক বিষয়গুলো বিবেচনা করেই গানগুলো তৈরি করেছি। একটা অ্যালবাম তৈরির জন্য কিন্তু মোটেও এতটা সময়ের প্রয়োজন হয় না। নানা কারণে অ্যালবামের কাজ শেষ করা সম্ভব হয়নি। আমরা সবাই গানের বাইরেও বিভিন্ন কাজে ব্যস্ত ছিলাম। তাই দেরি হয়েছে।’সোলসের সর্বশেষ অ্যালবাম ‘জ্যাম’ প্রকাশিত হয় ২০১১ সালে।
