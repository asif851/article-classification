
শারীরিক অসুস্থতার কারণে চিকিৎসা নিতে দেশের বাইরে ছিলেন তারিক আনাম খান। এ কারণে বেশ কিছুদিন অভিনয় থেকে দূরে ছিলেন তিনি। গত ২৫ ফেব্রুয়ারি সুস্থ হয়ে দেশে ফিরেছেন এই অভিনেতা ও নির্দেশক। এসে কাজও শুরু করেছেন। আগামীকাল শুরু করবেন নতুন একটি চলচ্চিত্রের কাজ। ছবির নাম রং ঢং-স্বপ্ন ও শয়তানের গল্প।ছবির পরিচালক আহসান সারোয়ার জানান, কাল বুধবার থেকে মুন্সিগঞ্জে এর শুটিং শুরু হবে।এই ছবিতে তারিক আনামকে দেখা যাবে একজন চলচ্চিত্র প্রযোজকের ভূমিকায়। এ ব্যাপারে তারিক আনাম খান বলেন, ‘সিনেমার গল্পটাই সিনেমাকেন্দ্রিক। চরিত্রটি নিয়ে কাজের অনেক সুযোগ আছে।’ এই অভিনেতা জানান, কাল বুধবার থেকে শুক্রবার পর্যন্ত চলবে ছবির শুটিং।এই ছবিতে আরও অভিনয় করছেন সেরা জামান, আরমান পারভেজ মুরাদ, লুত্ফর রহমান জর্জ, স্বাধীন খসরু, এজাজুল ইসলাম, শবনম পারভীন, প্রাণ রায়, আমিন আজাদ, সোমা ফেরদৌস প্রমুখ।
 
