
টিভি দর্শকদের নাচে-গানে মাতাতে ‘বাংলাদেশি আইডল’ মঞ্চে আজ শুক্রবার রাতে গান গাইবেন শীর্ষ ছয় প্রতিযোগী। গালা রাউন্ডের এই পর্বের বিষয় ‘নাচের গান’। দেশের জনপ্রিয় কিছু বাংলা গান, যা নাচের গান হিসেবে পরিচিত সেই গানগুলোই পরিবেশন করবেন ছয় প্রতিযোগী। এই পর্বে অতিথি বিচারক হিসেবে উপস্থিত থাকছেন চিত্রনায়ক ফেরদৌস এবং ছোট ও বড়পর্দার জনপ্রিয় অভিনেত্রী সোহানা সাবা।এসএ টিভির পর্দায় আজ রাত আটটায় ‘বাংলাদেশি আইডল’-এর বিশেষ পর্বটি প্রচারিত হবে। চ্যানেলটির বরাতে জানা গেছে, আজ গান গাইবেন ‘বাংলাদেশি আইডল’-এর শীর্ষ ছয় প্রতিযোগী আঁচল, আরিফ, তালহা, তুরিন, মং ও মন্টি। তাঁদের পারফরম্যান্সের ভিত্তিতে দর্শক ভোটে একজন বাদ পড়বেন প্রতিযোগিতা থেকে।‘বাংলাদেশি আইডল’ অনুষ্ঠানের চার বিচারক ফেরদৌসী রহমান, এন্ড্রু কিশোর, আইয়ুব বাচ্চু ও মেহরীন মাহমুদের সঙ্গে অতিথি বিচারক হিসেবে নির্মাণাধীন ‘বৃহন্নলা’ চলচ্চিত্রের নায়ক-নায়িকা ফেরদৌস ও সোহানা সাবার পাশাপাশি উপস্থিত থাকছেন ছবিটির পরিচালক মুরাদ পারভেজ। অতিথি বিচারকেরা প্রতিযোগীদের সঙ্গে নাচেও অংশ নেবেন। এ ছাড়া আরও বিশেষ কিছু চমক থাকছে এ পর্বে।
