
এবারই প্রথম স্বামী অনীক মাহমুদকে সঙ্গে নিয়ে মঞ্চে উঠলেন ঢাকাই ছবির এক সময়ের তুমুল জনপ্রিয় অভিনেত্রী শাবনূর। গত শুক্রবার সন্ধ্যায় বাংলাদেশ শিশু একাডেমির উন্মুক্ত মঞ্চে আয়োজিত ‘মান্না উৎসব ২০১৬’ অনুষ্ঠানে এই অভিনেত্রী দর্শকদের সঙ্গে তাঁর স্বামী অনীক মাহমুদের পরিচয় করিয়ে দেন। এরপর মজা করে স্বামীকে নিয়ে দর্শকদের কাছে প্রশ্ন করেন শাবনূর। উপস্থিত দর্শকেরাও তার উত্তর দিয়েছেন।
অনেকটা গোপনেই বিয়ে করেছিলেন শাবনূর। শুরুতে পরিবারের ঘনিষ্ঠজনেরাও এ ব্যাপারে মুখ খোলেননি। বছরখানেক পর শাবনূরের বিয়ের ব্যাপারটি সামনে আসে। তখন বিভ্রান্তি তৈরি হয় বিয়ের তারিখ নিয়ে। সেসময় শাবনূর বলেছিলেন, তাঁর বিয়ে হয়েছে ৬ ডিসেম্বর। আবার তাঁর স্বামী অনীক বলেছিলেন, ২৮ ডিসেম্বর । শাবনূর সেসময় বলেছিলেন ২০১১ সাল; আর অনীক বলেন, ২০১২ সাল!পরে, শাবনূর আবারও বলেন, ২০১১ সালের ৬ ডিসেম্বর বিয়ে করেছেন তিনি। কিন্তু তাঁর স্বামী অনীক মাহমুদ বলেন, ‘২০১১ সালের ৬ ডিসেম্বর নয়, আমরা বিয়ে করেছি ২০১২ সালের ২৮ ডিসেম্বর। ২০১১ সালের ৬ ডিসেম্বর নূপুরকে (শাবনূরের ডাক নাম) আমার মা আংটি পরিয়েছিলেন। সেদিন শুধু আংটি বদলের কাজটি হয়েছে। ভুলে হয়তো নূপুর ওই তারিখকেই বিয়ের তারিখ বলেছে। আসলে বিষয়টা তা হবে না।’বিয়ের পর কোনো অনুষ্ঠানেই স্বামীকে সঙ্গে নিয়ে যাননি শাবনূর। তাঁদের একসঙ্গে কোনো ছবিও পাওয়া যায়নি। তখন শাবনূরের সাংসারিক জীবনের জটিলতা নিয়ে নানা কথা শোনা গিয়েছিল। বিষয়টি নিয়ে শাবনূরকে প্রশ্ন করা হলে তিনি হেসে বলেছিলেন, ‘একটু অপেক্ষা করুন। সব জানতে পারবেন।’অবশেষে মান্না উৎ​সবেই সেই অপেক্ষার পালা শেষ হলো। ‘মান্না উৎসব ২০১৬’ অনুষ্ঠানের মঞ্চে এসে স্বামী অনীক মাহমুদকে পরিচয় করিয়ে দিয়ে সবাইকে শুভেচ্ছা জানালেন শাবনূর।
