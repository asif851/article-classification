
মুক্তির আগে আরও তিনটি উৎসবে প্রদর্শনের জন্য নির্বাচিত হয়েছে মোস্তফা সরয়ার ফারুকী পরিচালিত নতুন সিনেমা ‘পিঁপড়াবিদ্যা’। এই তিনটি উৎসব হচ্ছে সাংহাই ইন্টারন্যাশনাল ফিল্ম ফেস্টিভাল, ডালাস এশিয়ান ফিল্ম ফেস্টিভালের প্রতিযোগিতা বিভাগ এবং মেলবোর্ন আইএফএফ।পরিচালক সূত্রে জানা গেছে, ১১ মে মেলবোর্নে ছবিটি প্রদর্শিত হয়েছে।  আর সাংহাই ফেস্টিভাল চলবে ১৪ থেকে ২২ জুন। ডালাস এশিয়ান ফিল্ম ফেস্টিভালের প্রতিযোগতার আসর বসবে এ বছরের সেপ্টেম্বরে।ছবির গল্প প্রসঙ্গে পরিচালক মোস্তফা সরয়ার ফারুকী জানান, দ্রুত ধনী হওয়ার স্বপ্নে বিভোর এক গ্র্যাজুয়েটের জীবনের বিপজ্জনক এক ভ্রমণ নিয়ে ‘পিঁপড়াবিদ্যা’ ছবির গল্প।
ছবিটি বাংলাদেশে মুক্তির ব্যাপারে পরিচালক জানান,  ছবিটি মে অথবা জুনের দিকে মুক্তি দেয়ার ইচ্ছা ছিল। কিন্তু জুনে ফুটবল বিশ্বকাপের কারণে মুক্তির তারিখ পিছিয়ে দেওয়া হয়েছে। আগস্ট বা সেপ্টেম্বরের দিকে সুবিধাজনক সময়ে ছবিটি মুক্তি দেওয়ার ব্যাপারে সিদ্ধান্ত নেওয়া হয়েছে বলে জানান ফারুকী।
ইমপ্রেস টেলিফিল্ম লিমিটেডের প্রযোজনায় ‘পিঁপড়াবিদ্যা’ ছবির অভিনয়শিল্পীরা হলেন নুর ইমরান মিঠু, মুকিত জাকারিয়া, মৌ দেবনাথ, সাব্বির হাসান, জি সামদানি ডন এবং নবাগত মিঠু ও কলকাতার শীনা চোহান।
ফারুকী বরাতে জানা গেছে, পিঁপড়াবিদ্যা ছবিতে মিঠুর অভিনয় সম্পর্কে চলচ্চিত্র সমালোচক ডেবোরাহ ইয়াং বলেছেন, ‘মিঠুর অভিনয় আশ্চর্যজনক সাবলীল’।
ফারুকী এ-ও জানান, ছবিটি দুবাই আন্তর্জাতিক চলচ্চিত্র উত্সবেরও প্রতিযোগিতা বিভাগে অংশ নিয়ে প্রশংসিত হয়। ছবিটির উদ্বোধনী প্রদর্শনী অনুষ্ঠিত হওয়ার পর দ্য হলিউড রিপোর্টার ছবিটি সম্পর্কে লিখেছিল, ‘A lough out loud film and somehow very poignant’।
