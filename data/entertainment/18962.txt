
হলিউডের বরেণ্য অভিনেতা মাইকেল ডগলাসের বিরুদ্ধে যৌন হেনস্তার অভিযোগ উঠেছে। গতকাল শুক্রবার এনবিসি নিউজের একটি অনুষ্ঠানে এই অভিযোগ করেছেন সুজান ব্রডি। গত শতকের আশির দশকে মাইকেল ডগলাসের ছবির স্ক্রিপ্ট রাইটার ছিলেন তিনি। স্লেট ডটকম জানিয়েছে, ১৯৮৯ সালের একটি ঘটনা। সুজান বলেন, ‘একবার মাইকেল ডগলাসের অ্যাপার্টমেন্টে স্ক্রিপ্ট নিয়ে আলোচনা করতে যাই। হঠাৎ দেখি, মেঝেতে শুয়ে নিজের প্যান্টের বেল্ট খুলছেন। তারপর তিনি যা করেছেন, আমি খুব ভয় পেয়েছিলাম।’
সুজান ব্রডির পোশাক নিয়েও মন্তব্য করতেন ডগলাস। তাঁর দাবি, ‘আমি লম্বা ও ঢোলা পোশাক পরতাম। তিনি একজন প্রযোজককে বলেছিলেন, সুজান প্রেগন্যান্ট মহিলাদের মতো পোশাক পরে কেন?’
এই লেখিকা আরও দাবি করেছেন, ‘মাইকেল ডগলাস ওই সময় নিজেকে রাজা মনে করতেন। ভাবতেন আমাকে যখন খুশি হেনস্তা করতে পারবেন।’
এদিকে এনবিসি নিউজে সুজানের এসব মন্তব্যকে ভিত্তিহীন বলে উড়িয়ে দিয়েছেন ৭৩ বছর বয়সী মাইকেল ডগলাস। হলিউড রিপোর্টারকে তিনি বলেন, ‘এসব একেবারেই মিথ্যা।’ তাঁর পাশে দাঁড়িয়েছেন স্ত্রী আরেক হলিউড তারকা ক্যাথরিন জেটা-জোন্স।
