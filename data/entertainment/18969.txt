
তাঁকে সবাই জাদুশিল্পী হিসেবেই চেনেন। কিন্তু এবার বসছেন বিচারকের আসনে। তিনি জুয়েল আইচ। সবার প্রিয় এ জাদুশিল্পী বিচারক হচ্ছেন এনটিভির কৌতুকবিষয়ক রিয়েলিটি শো ‘হাশো’-এর। তিন বছর ধরে এনটিভি আয়োজন করে আসছে অনুষ্ঠানটির। এরই মধ্যে তৃতীয় মৌসুম শেষ হয়ে প্রস্তুতি নেওয়া হচ্ছে চতুর্থ মৌসুমের। তাই নতুন মৌসুমে পরিবর্তন এসেছে বিচারক প্যানেলেও। চতুর্থ মৌসুমে বিচারকের তালিকায় যোগ হয়েছে জুয়েল আইচের নাম। তাঁর সঙ্গে যোগ দিচ্ছেন অভিনেত্রী নিপুণ এবং মাজহারুল ইসলাম। এর মধ্যে নিপুণ দ্বিতীয় ও মাজহারুল ইসলাম তৃতীয় মৌসুমের বিচারক হিসেবে দায়িত্ব পালন করেছেন।এই তিন বিচারককে নিয়ে আগামী জুলাই মাসে শুরু হবে ‘হাশো’। অনুষ্ঠানটির প্রযোজক হাসান ইউসুফ খান বললেন, ‘আমরা বরাবরই অনুষ্ঠানটি নতুনভাবে উপস্থাপনের চেষ্টা করি। এ কারণেই একটু পরিবর্তন করেছি। জুয়েল আইচ তৃতীয় মৌসুমে অতিথি বিচারক হিসেবে আমাদের অনুষ্ঠানে হাজির হয়েছিলেন।’‘হাশো’ নিয়ে জুয়েল আইচ বললেন, ‘হাসি মানুষের জীবনের খুবই গুরুত্বপূর্ণ ব্যাপার। শরীর এবং মনের জন্য হাসির কোনো বিকল্প নেই। এমন একটি হাসির অনুষ্ঠানে বিচারক হওয়া আনন্দের ব্যাপার। ভালো লাগছে।’নিবন্ধনের পর অডিশন দিয়ে প্রতিযোগিতায় অংশ নিতে হবে সবাইকে। আগামী ১ মে শুরু হবে নিবন্ধন। গতবারের মতো এবারের কিস্তির উপস্থাপনাও করবেন অভিনেতা সাজু খাদেম।
