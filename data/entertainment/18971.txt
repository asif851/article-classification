
‘ব্যাং ব্যাং’ ছবির ঝুঁকিপূর্ণ দৃশ্যে অভিনয় করতে গিয়ে মাথায় আঘাত পাওয়ায় কম ঝামেলা পোহাতে হয়নি হৃতিক রোশনকে। এমনকি মাথায় অস্ত্রোপচারও করাতে হয়েছিল তাঁর। এবার ছবিটির বিশাল বাজেটের একটি গানে হূতিকের সঙ্গে নাচতে গিয়ে আহত হলেন ক্যাটরিনা কাইফ। মহড়ার সময় হূতিকের সঙ্গে পা মেলাতে গিয়ে মাংসপেশিতে প্রচণ্ড চোট লেগেছে তাঁর।হৃতিক আহত হওয়ায় ‘ব্যাং ব্যাং’ ছবির কাজ অনির্দিষ্টকালের জন্য বন্ধ করতে হয়েছিল নির্মাতাকে। হৃতিকের মস্তিষ্কে রক্ত জমাট বাঁধায় গত বছরের জুলাই মাসে মুম্বাইয়ের হিন্দুজা হাসপাতালে তাঁর অস্ত্রোপচার করা হয়। তাঁর মগজ ও খুলির মাঝখানে জমা হওয়া রক্তের পিণ্ড সফলভাবে অপসারণ করেন চিকিত্সক ভি কে মিশরা। পুরোপুরি সুস্থ হয়ে ওঠার পর এ বছরের জানুয়ারি থেকে আবার ‘ব্যাং ব্যাং’ ছবির শুটিং শুরু হয়েছে।ছবির কাজ নির্ধারিত সময়ে শেষ করার জন্য এখন বাড়তি সময় দিতে হচ্ছে হূতিক ও ক্যাটরিনাকে। এ ছাড়া ছবির ঝুঁকিপূর্ণ বিভিন্ন দৃশ্যে কোনো বডি ডাবল ব্যবহার না করে নিজেই অভিনয় করছেন ক্যাটরিনা।এমনিতেই কাজের প্রচণ্ড চাপ, তার ওপর হৃতিকের মতো ঝানু নাচিয়ের সঙ্গে তাল মেলাতে গিয়ে ক্যাটরিনার অবস্থা যে বেসামাল তা তো আর বলার অপেক্ষা রাখে না। সম্প্রতি ছবিটির ব্যয়বহুল একটি গানের দৃশ্যে ক্যামেরার সামনে দাঁড়ানোর আগে মহড়া দিচ্ছিলেন হৃতিক-ক্যাটরিনা। একপর্যায়ে হঠাত্ করে মাংসপেশিতে প্রচণ্ড চোট পান ক্যাটরিনা। এক খবরে এমনটিই জানিয়েছে জিনিউজ।অ্যাকশন-থ্রিলার ঘরানার ‘ব্যাং ব্যাং’ ছবির পরিচালকের আসনে রয়েছেন ‘সালাম নমস্তে’ ছবির নির্মাতা সিদ্ধার্থ রাজ আনন্দ। চার বছর আগে মুক্তি পাওয়া হলিউডের ‘নাইট অ্যান্ড ডে’ ছবির হিন্দি রিমেক ‘ব্যাং ব্যাং’। ‘নাইট অ্যান্ড ডে’ ছবির প্রধান দুটি চরিত্রে অভিনয় করেছিলেন ‘মিশন ইম্পসিবল’ তারকা টম ক্রুজ ও ‘চার্লিস অ্যাঞ্জেলস’ তারকা ক্যামেরন ডিয়াজ।প্রসঙ্গত, বর্তমানে অ্যাকশন ঘরানার দুটি ছবিতে অভিনয় করছেন ক্যাটরিনা। ‘ব্যাং ব্যাং’ ছবিতে তিনি জুটি বেঁধেছেন ‘কৃশ’ তারকা হূতিক রোশনের সঙ্গে। আর ‘ফ্যান্টম’ ছবিতে ক্যাটের বিপরীতে রয়েছেন পতৌদির নবাব ও বলিউডের অভিনেতা সাইফ আলী খান।
দুটি ছবিতেই ধুন্ধুমার সব অ্যাকশন দৃশ্য রয়েছে। ঝুঁকিপূর্ণ এসব দৃশ্যে ক্যাটরিনাকে বডি ডাবল ব্যবহার করতে বলছেন নির্মাতারা। কিন্তু তাঁদের কথা না শুনে সেসব দৃশ্যে অভিনয়ের জন্য নিজেই ক্যামেরার সামনে দাঁড়িয়ে যাচ্ছেন ক্যাট। এর পেছনে তাঁর যুক্তি, দৃশ্যগুলো বাস্তবসম্মতভাবে দর্শকদের সামনে তুলে ধরতেই তিনি এমনটা করছেন।অবশ্য খবর চাউর হয়েছে, সাবেক প্রেমিক সালমানের প্রতি চ্যালেঞ্জ ছুড়ে দিতেই ক্যাটরিনার এমন সিদ্ধান্ত। কারণ বরাবরই ঝুঁকিপূর্ণ দৃশ্যে সালমান নিজে অভিনয় করলেও, ‘কিক’ ছবির ঝুঁকিপূর্ণ দৃশ্যে শুরুর দিকে বডি ডাবল ব্যবহার করেন খান সাহেব। কিন্তু ক্যাটরিনা নিজেই ঝুঁকিপূর্ণ দৃশ্যে অভিনয় করছেন এমন খবর প্রকাশিত হওয়ার পর হঠাত্ করেই বডি ডাবল ব্যবহার না করার সিদ্ধান্ত নেন সালমান।পোল্যান্ডের সবচেয়ে উঁচু ভবন থেকে ঝুলে পড়ার একটি দৃশ্যে বডি ডাবল ব্যবহার না করে দুঃসাহসিক ওই স্টান্ট নিজেই করেন সালমান। দৃশ্যটির জন্য ভবনের ৪০ তলা থেকে ঝুলে পড়েন ৪৮ বছর বয়সী এ তারকা অভিনেতা। প্রচণ্ড ঝুঁকিপূর্ণ দৃশ্যটিতে অভিনয় করতে গিয়ে সালমান যাতে কোনো রকম অঘটনের শিকার না হন, সে জন্য অবশ্য সব রকম নিরাপত্তা নিশ্চিত করা হয়েছিল।দৃশ্যটির শুটিং শেষ হতে সময় লাগে দীর্ঘ পাঁচ ঘণ্টা। শুটিং দেখতে ভবনের নিচে জড়ো হয়েছিলেন অসংখ্য উত্সুক মানুষ। শুটিং চলার পুরোটা সময় তাঁরা এবং ছবির দলের সব সদস্য সালমানকে নিয়ে দারুণ উত্কণ্ঠায় ছিলেন। তাঁরা ভাবছিলেন, পাছে কোনো দুর্ঘটনা না ঘটে যায়! কারণ দৃশ্যটি আসলেই অনেক বেশি বিপজ্জনক ছিল।তবে শেষ পর্যন্ত কোনো রকম অঘটন ছাড়াই দুর্দান্ত ওই অ্যাকশন দৃশ্যের শুটিং সম্পন্ন করেন ‘দাবাং’ তারকা সালমান খান। তখন সবাই করতালি দিয়ে তাঁকে অভিনন্দন জানান।
