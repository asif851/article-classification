
খবরটা একটু চমকে ওঠার মতোই। রাজনীতিতে যোগ দিচ্ছেন মডেল ও অভিনেত্রী পিয়া বিপাশা! কোন রাজনৈতিক দলে যোগ দিচ্ছেন তিনি? কৌতূহল থেকে পাঠকদের বের করে এনে বিষয়টি খোলাসা করা যাক। খবর হলো, রাজনীতি নামে একটি ছবিতে অভিনয় করতে যাচ্ছেন পিয়া। তাঁর বিপরীতে নায়ক হিসেবে থাকছেন ঢালিউডের দুই খান—শাকিব খান ও জায়েদ খান। ছবিটি পরিচালনা করছেন বুলবুল বিশ্বাস। গতকাল বুধবার সন্ধ্যায় এফডিসিতে এ ছবির জন্য চুক্তিবদ্ধ হলেন পিয়া। এদিকে দুই খানের বিপরীতে অভিনয়ের সুযোগ পেয়ে আনন্দিত পিয়া বিপাশা। তিনি বলেন, ‘জনপ্রিয় নায়ক শাকিব খান। ছোটবেলা থেকে শাকিব খানের সিনেমা দেখে আসছি। তাঁরই নায়িকা হয়ে অভিনয় করতে যাচ্ছি। সত্যিই আমি রোমাঞ্চিত।’ছবিতে দুই খানের বিপরীতে পিয়া বিপাশাকে নায়িকা হিসেবে নেওয়া প্রসঙ্গে বুলবুল বিশ্বাস বলেন, ‘শ খানেক তরুণীর সঙ্গে কথা বলেছি। শেষ পর্যন্ত পিয়া বিপাশাকে চূড়ান্ত করেছি। পিয়ার সহজ–সাবলীলতা ছবিতে তাঁর চরিত্রের সঙ্গে মানিয়ে যায়।’পরিচালক জানান, এরই মধ্যে নেপালে দুই দিন ছবির শুটিং হয়েছে। আগামী আগস্ট মাসের প্রথম দিকে পিয়া বিপাশার অংশের কাজ শুরু হবে বলে জানান তিনি।
