
২৮ নবীন শিল্পীর অংশগ্রহণে বিপুল উৎসাহ–উদ্দীপনার মধ্য দিয়ে মঙ্গলবার শেষ হলো গৌড়ীয় সংগীত ও নৃত্য কর্মশালা। শিল্পকলা একাডেমির সংগীত ও নৃত্যকলা ভবনের মহড়া কক্ষে সংগীতের প্রশিক্ষণ দেন ভারতের প্রখ্যাত গৌড়ীয় সংগীত গবেষক অমিতাভ মুখোপাধ্যায়। নৃত্যে প্রশিক্ষণ দেন মহুয়া মুখোপাধ্যায়।
কর্মশালার শিল্পী অমিতাভ মুখোপাধ্যায় বলেন, নাচের সঙ্গে এই সংগীতটির বিশেষ সমন্বয় সাধন হয়। কীর্তন ধারার সঙ্গে এই গানের ধারার মিল রয়েছে। এই সংগীতধারার ৬৫ শতাংশ অনুষঙ্গ হচ্ছে বাংলাদেশের আর বাকি ৩৫ শতাংশ হচ্ছে ভারতের। কর্মশালায় অংশগ্রহণকারী শিক্ষার্থীদের প্রসঙ্গে বলেন, প্রত্যেকেই খুব উৎসাহ নিয়ে শিখছে। তাই তাদের কাছে এই গানের ধারাটি নতুন হলেও আয়ত্ত করতে অসুবিধা হচ্ছে না। তবে শুধু এই দুই দিনের কর্মশালা করে গৌড়ীয় সংগীত ভালোভাবে রপ্ত করা যাবে না। এই শিক্ষার্থীরা নিয়মিত চর্চা করলে ভবিষ্যতে ভালো করবে।এই কর্মশালার অংশ হিসেবে ৬ আগস্ট একাডেমির জাতীয় নাট্যশালার সেমিনার হলে অনুষ্ঠিত হয় গৌড়ীয় নৃত্যবিষয়ক সেমিনার। শিল্পকলা একাডেমির মহাপরিচালক লিয়াকত আলীর সভাপতিত্বে অনুষ্ঠিত সেমিনারটি পরিচালনা করেন মহুয়া মুখোপাধ্যায়। সেমিনারের মহুয়া মুখোপাধ্যায় গৌড়ীয় নৃত্যের পটভূমি নিয়ে আলোকপাত করেন। একই সঙ্গে বাঙালি সংস্কৃতির অনবদ্য এই শিল্প নিয়ে তাঁর গবেষণার ৪০ বছরের অভিজ্ঞতা তুলে ধরেন। তিনি বলেন, গৌড়ীয় নৃত্য বিষয়ে অনেকেরই স্বচ্ছ ধারণা নেই। এটি বাংলা সংস্কৃতির নিজস্ব একটি শিল্প হয়েও বিভিন্ন কারণে প্রতিষ্ঠা পায়নি। এই শিল্পকে বাঁচিয়ে রাখতে হলে এর চর্চা ও পৃষ্ঠপোষকতায় সংশ্লিষ্ট সবাইকে এগিয়ে আসতে হবে।
