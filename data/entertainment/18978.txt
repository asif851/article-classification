
চিত্রনায়িকা পরীমনির মুঠোফোন নম্বরে কয়েকবার চেষ্টা করা হলো। কিন্তু তিনি কল রিসিভ করছেন না। শেষে বিকেলে তাঁর বন্ধু ‘লাভ গুরু’ (এফএম রেডিওর জনপ্রিয় চরিত্র) তামিম হাসান প্রথম আলোকে বলেন, ‘আজকের দিনে তাঁকে কোথাও খুঁজে পাবেন না। আমরাও চেষ্টা করি না। এই দিনটা শুধু তাঁর একার। নিজের জন্মদিন সুবিধাবঞ্চিত পথশিশুদের সঙ্গে কাটাবেন, পরীমনি এমনটা অনেক আগে থেকেই পরিকল্পনা করেছেন। তাই আজ কোনো শুটিং কিংবা অন্য কোনো কাজও রাখেননি।’
তামিম হাসান জানালেন, পরীমনি আজ মঙ্গলবার সারা দিন আছেন বাদামতলীতে। সেখানে সুবিধাবঞ্চিত পথশিশুদের নিয়ে কাজ করছে সাজেদা ফাউন্ডেশন। এই প্রতিষ্ঠানটির পথশিশু কেন্দ্রে বেলা ১১টা থেকেই আছেন পরীমনি। পথশিশুদের জন্য সঙ্গে করে নিয়ে গেছেন বিভিন্ন উপহার আর খাবার। পথশিশু কেন্দ্রের শিশুদের সঙ্গে দুপুরের খাবার খেয়েছেন। তাদের সঙ্গে খেলা করেছেন। বিকেলে যখন তাঁর সঙ্গে মুঠোফোনে যোগাযোগ করা হয়, জানা যায়, তখনো পরীমনি সেখানেই আছেন।
এদিকে বন্ধুরা আর কাছের মানুষজন মিলে গতকাল সোমবার দিবাগত রাত ১২টায় রাজধানীর বনানীতে পরীমনির বাসায় তাঁর জন্মদিন উদ্‌যাপন করেছেন। পরীমনি সবাইকে নিয়ে কেক কেটেছেন, ছবি তুলেছেন, আড্ডা দিয়েছেন।
বন্ধু, আত্মীয়স্বজন, শুভাকাঙ্ক্ষী আর প্রিয়জনদের সঙ্গেও জন্মদিন উদ্‌যাপন করবেন পরীমনি। আজ সন্ধ্যায় রাজধানীর এক রেস্তোরাঁয় জন্মদিনের অনুষ্ঠান আয়োজন করেছেন। আমন্ত্রিত অতিথিদের জন্য পোশাকের রং চূড়ান্ত করে দিয়েছেন। প্রথম আলোকে ফোন করে পরীমনি বললেন, ‘আমার জন্মদিনের অনুষ্ঠানে সবাই নীল আর সাদা রঙের পোশাক পরবেন।’
নীল আর সাদা কেন? পরীমনি হেসে বললেন, ‘আমার নাম পরী, তাই সবাইকে নীল বা সাদা রঙের পোশাকের কথা বলেছি।’
