
অভিনয়শিল্পী রিয়াজ ও তানিয়া সেনাবাহিনীর পোশাকে কী করছেন? তা-ও আবার সেনানিবাসে। তাঁরা কি সেনাবাহিনীতে যোগ দিলেন? এই বয়সে এসে তা কীভাবে সম্ভব? সব প্রশ্নের উত্তর খুঁজতে যোগাযোগ করা হলো রিয়াজের সঙ্গে।
প্রথম আলোকে আজ সোমবার সকালে রিয়াজ বললেন, ‘ছবিটি দেখে যে কারোরই মনে হতে পারে আমরা সেনাবাহিনীর কেউ। আসলে তা নয়। আমরা চ্যানেল আইয়ের রিয়্যালিটি শো ‘হিরো’র বিচারক হয়েছি। এই অনুষ্ঠানটির সঙ্গে যুক্ত আছে বাংলাদেশ সেনাবাহিনী। ১৪ মে থেকে টানা পাঁচ দিন আমরা চট্টগ্রাম সেনানিবাসে অনুষ্ঠানের কিছু অংশের শুটিং করেছি। বুধবার থেকে সাভার সেনানিবাসে শুটিং করব। সেনানিবাসে শুটিংয়ের কারণে অনুষ্ঠানের স্বার্থে এই পোশাক পরতে হয়েছে। এরপর অবশ্য স্টুডিওতে ঢুকে পড়ব, তখন এই পোশাকে আমাদের আর দেখা যাবে না।’নায়ক খোঁজার জন্য চ্যানেল আই শুরু করেছে রিয়্যালিটি শো হিরো। ‘ফেয়ার অ্যান্ড লাভলি’র পৃষ্ঠপোষকতায় এই শোর সঙ্গে যুক্ত আছে বাংলাদেশ সেনাবাহিনী।রিয়াজ বললেন, ‘নায়ক খোঁজার এই প্রতিযোগিতায় আমরা দারুণ সাড়া পেয়েছি। সেনানিবাসে বিভিন্ন কার্যক্রমের মাধ্যমে প্রতিযোগীদের আত্মবিশ্বাস, স্মার্টনেসসহ নানা বিষয়ে আমরা প্রশিক্ষিত করে তুলছি। একজন প্রতিযোগী তাঁর চলার পথে যেকোনো পরিস্থিতিতে যাতে মানসিকভাবে স্ট্রং থাকতে পারেন, তারই বেসিক প্রশিক্ষণ আমরা দিয়ে দিচ্ছি।’
