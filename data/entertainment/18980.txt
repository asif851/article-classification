
পণ্ডিত রবিশংকর তনয়া আনুশকা শংকর সম্প্রতি তাঁর ভারত সফর প্রসঙ্গে জানিয়েছেন, দু বছর পর ভারতে ফিরছি ... আমি অনেক উদ্বেলিত। আনুশকা তাঁর নতুন অ্যালবাম ‘হোম’ প্রসঙ্গে বলেছেন, ‘হোম’ নানা কারণেই আমার কাছে বিশেষ এক অ্যালবাম। এটি এমন এক অ্যালবাম যা আমার শেকড়ে ফেরার পথ করে দেয়।আন্তর্জাতিক খ্যাতি সম্পন্ন সংগীতকার ও সেতারশিল্পী আনুশকা শংকর এই শীতে ভারতের চারটি শহরে সংগীত সফর করবেন। এর মধ্যে রয়েছে মুম্বাই, দিল্লি, বেঙ্গালুরু এবং জয়পুর।আনুশকা শংকরের এবারের ভারত সফরে তাঁর সঙ্গে থাকবেন স্বামী চলচ্চিত্র নির্মাতা জো রাইট, দুই সন্তান জুবিন ও মোহন।নিজের নতুন অ্যালবাম ‘হোম’ প্রসঙ্গে চার বার গ্র্যামি মনোনয়ন পাওয়া এই সংগীতশিল্পী জানিয়েছেন, তাঁর পিতার মৃত্যুর পর এই প্রথম ধ্রুপদি রাগ সংগীত নিয়ে কাজ করেছেন তিনি। এ অ্যালবামে যার দেখা পাওয়া যাবে।আনুশকা আরও বলেন, অ্যালবামের কাজ করার পুরো সময়টাতে বাবা রবিশংকরের সঙ্গে যেন তিনি গভীরভাবে যুক্ত হয়ে পড়েছেন এমনটি অনুভব করেছেন তিনি। আনুশকা জানিয়েছেন, এমন মনে হয়েছে যেন সংগীতের মাধ্যমে তিনি তাঁর প্রয়াত বাবার সঙ্গে নতুন করে গভীর এক যোগাযোগ স্থাপনে সক্ষম হয়েছেন।সেতার বাদন, রাগাশ্রয়ী বা ধ্রুপদি সংগীতই শুধু নয়, চলচ্চিত্রের জন্যও সংগীত করেছেন আনুশকা। এর আগে আনুশকা শংকর তাঁর স্বামী নির্মাতা জো রাইট পরিচালিত ‘আনা কারেনিনা’ ছবির একটি গানের সংগীতায়োজন করেছিলেন। পিটিআই। মিড-ডে।
