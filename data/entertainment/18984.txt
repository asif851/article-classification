
আরও একটি পুরস্কার পেল তৌকীর আহমেদ পরিচালিত চলচ্চিত্র অজ্ঞাতনামা। কম্বোডিয়ায় অনুষ্ঠিত ‘৫৭তম এশিয়া প্যাসিফিক চলচ্চিত্র উৎসব’-এ সেরা চলচ্চিত্রের পুরস্কার জেতে ছবিটি। গত রোববার সন্ধ্যায় কম্বোডিয়ার রাজধানী নমপেনে উৎসবের পুরস্কার বিতরণ করা হয়। অনুষ্ঠানে সেরা চলচ্চিত্রের পুরস্কার গ্রহণ করেন ছবিটির প্রযোজনা প্রতিষ্ঠান ইমপ্রেস টেলিফিল্ম লিমিটেড ও চ্যানেল আইয়ের ব্যবস্থাপনা পরিচালক ফরিদুর রেজা সাগর। অনুষ্ঠানে উপস্থিত ছিলেন না পরিচালক তৌকীর আহমেদ।
গতকাল সোমবার তৌকীর আহমেদ প্রথম আলোকে বলেন, ‘একটা ভিন্ন দেশে ভিন্ন সংস্কৃতিতে যখন ছবিটা কানেক্ট করে এবং একটা পুরস্কার অর্জন করে, সেটা খুবই ভালো লাগে। একটা সিনেমার গুরুত্বপূর্ণ বিষয় হলো সময়ের সঙ্গে টিকে থাকা। সেটা অজ্ঞাতনামার মধ্যে আছে বলেই হয়তো গত বছরের মে মাস থেকেই বিভিন্ন উৎসবে যাচ্ছে এবং পুরস্কৃত হচ্ছে।’
জানা গেছে, গত ২৮ জুলাই শুরু হয় তিন দিনের ৫৭তম এশিয়া প্যাসিফিক চলচ্চিত্র উৎসব। ২০টি দেশের অংশগ্রহণে এই উৎসবে জমা পড়ে ৫৪টি চলচ্চিত্র। এর মধ্যে বাংলাদেশ থেকে জমা হয়েছিল ৫টি। প্রতিযোগিতা হয়েছে ১৭টি ক্যাটাগরিতে, এর মধ্যে সেরা ছবির পুরস্কার জেতে অজ্ঞাতনামা।
 
