
টিভি নাটকের জনপ্রিয় অভিনেতা জিয়াউল ফারুক অপূর্ব। দীর্ঘ অভিনয়জীবনে অনেক নাটকেই তাঁকে দেখা গেছে। এবারই প্রথম টিভি নাটকের এই অভিনেতা বড়পর্দায় আসছেন। ২৭ নভেম্বর ঢাকাসহ সারা দেশের বিভিন্ন প্রেক্ষাগৃহে মুক্তি পাবে অপূর্ব অভিনীত প্রথম চলচ্চিত্র ‘গ্যাংস্টার রিটানর্স’। এ ছবিতে তাঁকে গ্যাংস্টার হিসেবে দেখানো হবে। আর তাই অপূর্ব এখন শুধু ‘গ্যাংস্টার’ নিয়েই ব্যস্ত আছেন।নাটক দিয়ে ক্যারিয়ারের শুরু হলেও অপূর্বর স্বপ্নই ছিল চলচ্চিত্রে অভিনয়ের। ‘গ্যাংস্টার রিটার্নস’ ছবিটি মুক্তির মাধ্যমে সেই স্বপ্নপূরণের পথে হাঁটছেন তিনি। অপূর্ব বলেন, ‘টিভির দর্শকেরাও কিন্তু আমাকে নিরাশ করেননি। তাঁরা আমাকে রোমান্টিক ইমেজে বেশ ভালোভাবেই গ্রহণ করেছেন। তা আমি টের পেয়েছি এবং পাচ্ছি। এরই মধ্যে আমি “গ্যাংস্টার রিটার্নস” ছবির কেন্দ্রীয় চরিত্রে অভিনয় করেছি। ছবিটির ট্রেলার ইউটিউবেও ছাড়া হয়েছে। ট্রেলার দেখার পর সবার কাছ থেকেই অনেক প্রশংসা পাচ্ছি। আরেকটা কথা, “গ্যাংস্টার রিটার্নস” ছবিতে অভিনয় করার মাধ্যমে আমার লালিত স্বপ্নের বাস্তবায়নও হতে চলেছে।’‘গ্যাংস্টার রিটার্নস’ ছবির কাহিনির শুরুতে অপূর্ব খুব সাধারণ এক পরিবারের খুবই সাধারণ ছেলে। পরিবারের একমাত্র কর্মক্ষম সদস্য। সবার দেখাশোনা করেন। দুর্ঘটনায় বাবার মৃত্যুর পর গল্প ঘুরে চলে যায় অন্ধকার জগতে। তিনি তখন খুবই ভয়ংকর। অন্ধকার দুনিয়ায় বসবাস। বুকে দাউ দাউ প্রতিশোধের আগুন, আঙুল আটকানো পিস্তলের ট্রিগারে। অপূর্ব হয়ে ওঠেন গ্যাংস্টার। এমন অপূর্বকে এর আগে দেখা যায়নি কখনই। কারণ তিনি তো এই ধরনের ছবিতে যে এবারই প্রথম অভিনয় করেছেন।অপূর্ব বলেন, ‘মাঝে চলচ্চিত্রের যে পরিবেশ তৈরি হয়েছিল, তাতে আমার স্বপ্ন কিছুটা থমকেই গিয়েছিল। তবে “গ্যাংস্টার রিটার্নস” ছবিতে কাজ করার পর ছবির প্রতি আমার আগ্রহ বেড়ে গেছে। এ ছাড়া, ইদানীং কিছু কিছু ছবির ট্রেলারও আমাকে মুগ্ধ করেছে। আমি নিজেও মানসিকভাবে এখন ছবিতে অভিনয়ের জন্য প্রস্তুত।’
‘গ্যাংস্টার রিটার্নস’ ছবিতে অপূর্বর নায়িকা জান্নাতুল পিয়া ও শম্পা হাসনাইন। সহশিল্পী হিসেবে আছেন টাইগার রবি। ছবিটি পরিচালনা করেছেন আশিকুর রহমান। এর আগে তিনি ‘কিস্তিমাত’ নামে একটি ছবি পরিচালনা করেছেন।
