
মামা আমির খানের হাত ধরেই বলিউড যাত্রা শুরু করেছিলেন ইমরান খান। অভিনয়ে মামার মতো বলিউডে আসন করে নিতে পারেননি। এবার পরিচালনায় আসছেন ‘আই হেট লাভ স্টোরি’ অভিনেতা। সবশেষ তাঁকে দেখা গিয়েছিল নিখিল আদভানির রোমান্টিক ছবি ‘কাট্টি বাট্টি’তে। সালটা ২০১৫। এরপর রুপালি পর্দার ধারেকাছেও দেখা যায়নি তাঁকে। সম্প্রতি তিনি আয়েশা দিভিত্রের সঙ্গে একটি পাণ্ডুলিপি লেখা শুরু করেছেন। আয়েশা এর আগে ‘কাপুর অ্যান্ড সন্স’ ও ‘এক মে অর এক তু’ ছবির পাণ্ডুলিপি লিখেছিলেন। দুজনের বন্ধুত্ব ২০ বছর বয়স থেকে। সৃজনশীল চিন্তায় তাঁদের মিলও অনেক। পাণ্ডুলিপি নিয়ে ইমরান খুব রোমাঞ্চিত। ইতিমধ্যে অনেক নামকরা অভিনেত্রী চলচ্চিত্রটিতে অভিনয়ের জন্য আগ্রহ জানিয়েছেন। পরিচালনায় নিজের অভিষেক ছবিতে নিজেই অভিনয়ে নেমে পড়বেন না। সব চিন্তা তিনি ঢেলে দিতে চান পরিচালনায়। পাণ্ডুলিপি লেখা শেষ হলে তারকা নির্বাচনের দিকে মনোযোগ দেবেন ইমরান। ‘কেয়ামত সে কেয়ামত তক’ ছবিতে শিশুশিল্পী হিসেবে কাজ করার মধ্য দিয়ে বলিউডে যাত্রা শুরু ইমরান খানের। ‘জানে তু ইয়ে...জানে না’ ছবিতে প্রথম প্রধান চরিত্রে অভিনয় করেছিলেন তিনি। মুম্বাই মিরর
