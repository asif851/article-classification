
সম্প্রচারের অপেক্ষায় থাকা স্যাটেলাইট টিভি চ্যানেল নাগরিকের সঙ্গে যুক্ত হলেন গণমাধ্যম ব্যক্তিত্ব আব্দুন নূর তুষার। এ মাসের প্রথম দিন থেকে তিনি চ্যানেলটির প্রধান পরিচালন কর্মকর্তা হিসেবে কাজ করছেন।আব্দুন নূর তুষার পেশায় একজন চিকিত্সক। তবে কৈশোর থেকে জাতীয় স্কুল বিতর্ক প্রতিযোগিতা দিয়ে গণমাধ্যমের সঙ্গে সম্পৃক্ত হন। পরে তিনি বাংলাদেশ টেলিভিশনের ম্যাগাজিন অনুষ্ঠান ‘শুভেচ্ছা’ উপস্থাপনা করে তারকাখ্যাতি অর্জন করেন। এ ছাড়া বিভিন্ন বেসরকারি টিভি চ্যানেলে বেশ কিছু অনুষ্ঠানে সঞ্চালক ও পরামর্শকের ভূমিকায় ছিলেন তিনি।তুষার পরিচালিত ও উপস্থাপিত অনুষ্ঠান বিটিভিসহ বিভিন্ন চ্যানেলে প্রচারিত হয়েছে। এসব অনুষ্ঠানের মধ্যে ছিল রাজনৈতিক টক শো, বিতর্ক প্রতিযোগিতা, কুইজ শো, স্পোর্টস শো, ম্যাগাজিন অনুষ্ঠান ও গেম শো।তুষার একজন সামাজিক সংগঠকও। দেশব্যাপী বিতর্কচর্চার প্রসারে ১৯৯১ সালে ছাত্রাবস্থায় বন্ধুদের সঙ্গে বাংলাদেশ ডিবেট ফেডারেশন প্রতিষ্ঠা করেন।এ ছাড়া বিশ্বসাহিত্য কেন্দ্র ও বাংলাদেশ সোসাইটি ফর হাইপারটেনশনের সঙ্গে তিন দশক ধরে জড়িত রয়েছেন আব্দুন নূর তুষার।
