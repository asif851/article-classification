
সম্প্রতি সেরা অভিনেতা হয়েছেন গোল্ডেন গ্লোবের আসরে। সামনে অস্কারের হাতছানি। সময়টা অসাধারণ ভালো কাটার কথা হলিউডের তারকা অভিনেতা লিওনার্দো ডিক্যাপ্রিওর। কিন্তু সেই তিনিই সম্প্রতি জানিয়েছেন তাঁর একমাত্র দুঃখের কথা। কিন্তু কী সেই দুঃখ?ভালো পরিচালকদের সঙ্গে কাজ করার সময় নিজের কাজে এতটাই মগ্ন থাকতে হয় যে তাঁদের কাজগুলো আলাদা করে পর্যবেক্ষণের সুযোগ কখনো পাননি হলিউডের তারকা অভিনেতা লিওনার্দো ডিক্যাপ্রিও। আর এটাই তাঁর দীর্ঘ ক্যারিয়ারের ‘একমাত্র দুঃখ’ বলেই সম্প্রতি জানিয়েছেন তিনি। এক জীবনে তিনি এত অসাধারণ সব পরিচালকের সঙ্গে কাজ করার সুযোগ পেয়েছেন, যে কারণে নিজেকে খুব ভাগ্যবান মনে করেন তিনি। এমনকি নিজেকে তাঁদের তুলনায় নিতান্তই ক্ষুদ্র একজন বলেও মনে হয় তাঁর।পরিচালকের আসনে বসাটাই চূড়ান্ত লক্ষ্য বলে মনে করেন অনেক অভিনেতা। তাঁরা সফল এক পরিচালকের স্বপ্ন লালন করেন। এগোতে থাকেন সে পথেই। তবে ডিক্যাপ্রিও কোনো দিনই সে পথ মাড়াবেন না। ‘ভ্যারাইটি’ সাময়িকীকে দেওয়া এক সাক্ষাৎকারে এমনটাই জানিয়েছেন এই ‘দ্য রেভেন্যান্ট’ তারকা।কিন্তু কেন এই অনীহা? ‘অনীহা’ শব্দটা ডিক্যাপ্রিওর জন্য ঠিক উপযুক্ত নয়, কারণ; নিজে পরিচালকের আসনে বসার উপযুক্ত নন বলেই মনে করেন ডিক্যাপ্রিও!ডিক্যাপ্রিও বলেছেন, ‘কয়েকজন অসাধারণ চলচ্চিত্রনির্মাতার সঙ্গে কাজ করার সৌভাগ্য হয়েছে আমার। তাঁদের যে কাজ আমি দেখেছি, তাতে মনে করি না কোনো দিন তাঁদের সঙ্গে তুলনা করার মতো কিছু করতে পারব।’ তিনি বলেন, ‘আপনি যখন কোনো ছবি বানাবেন তখন বেশ কিছু বিষয়ে লক্ষ রাখতে হয়। আমি সত্যিই জানি না তাঁরা কীভাবে সেগুলো করেন।’
৭৩তম গোল্ডেন গ্লোবের আসরে ড্রামা ঘরানার ‘দ্য রেভেন্যান্ট’ ছবির মূল চরিত্রে অভিনয়ের জন্য সেরা অভিনেতার পুরস্কারটা ঘরে তুলেছেন লিও। ভ্যারাইটি ম্যাগাজিন।
