
হাম দিল দে চুকে সোনম ছবিতে ‘ঢোলি তারো’ গানের সঙ্গে ঐশ্বরিয়া রাই বচ্চনের নাচ দারুণ জনপ্রিয়তা পেয়েছিল। এবার জনপ্রিয় ওই গানের সঙ্গে নাচতে দেখা যাবে জিসম ২ তারকা সানি লিওনকে। এরই মধ্যে এক পেহলি লীলা ছবির জন্য ‘ঢোলি তারো’ গানের শুটিং শেষ করেছেন সানি। গানটির সঙ্গে নাচের অভিজ্ঞতার কথা জানাতে গিয়ে ঐশ্বরিয়ার প্রশংসায় পঞ্চমুখ হয়েছেন ৩৩ বছর বয়সী এ তারকা অভিনেত্রী।সানি বলেন, ‘আমার মনে হয় না ঐশ্বরিয়া রাইয়ের মতো চমৎকার কেউ এই পৃথিবীতে আছে। তিনি অসম্ভব মেধাবী ও বুদ্ধিমতী। নাচে তাঁর যে অসাধারণ পারদর্শিতা, তার অর্ধেকও আমার নেই।’ সম্প্রতি এক খবরে এমনটিই জানিয়েছে ওয়ান ইন্ডিয়া।সানি আরও বলেন, ‘আমি নাচের জন্য প্রস্তুতি নেওয়ার আগে ‘‘ঢোলি তারো’’ গানের ভিডিও দেখেছি। তখন মনে হয়েছিল, এত কঠিন একটি নাচ আমি পারব কি না। নাচটির জন্য আমাকে অনেক পরিশ্রম করতে হয়েছে।’ ভক্ত ও দর্শকদের উদ্দেশে সানি এ–ও বলেন, ‘আমার ধারণা, এক পেহলি লীলা ছবিতে আমার পরিশ্রম আপনাদের চোখে পড়বে। এ জন্য আপনাদের প্রশংসাও হয়তো অর্জন করব আমি।’মিউজিক্যাল থ্রিলারধর্মী এক পেহলি লীলা ছবির মাধ্যমে চলচ্চিত্র পরিচালক হিসেবে আত্মপ্রকাশ করতে যাচ্ছেন বলিউডের প্রখ্যাত কোরিওগ্রাফার আহমেদ খানের ভাই ববি খান। ছবিটি যৌথভাবে প্রযোজনা করেছেন ভূষণ কুমার ও আহমেদ খান। ছবিটিতে সানি লিওন ছাড়াও রয়েছেন জয় ভানুশালী, রাহুল দেব, মোহিত আহলাওয়াত প্রমুখ। ছবিটি মুক্তি পাবে আগামী ১০ এপ্রিল।
