
বলিউডের ব্যতিক্রমী অভিনেত্রী রাধিকা আপ্তে। নিজের যোগ্যতার প্রমাণ দিয়েছেন বলিউডের পূর্ণদৈর্ঘ্য ছবিতে। তবে রাধিকা দর্শকের নজরে পড়েছিলেন স্বল্পদৈর্ঘ্য চলচ্চিত্র দিয়ে, দ্য ডে আফটার এভরিডে, অহল্যা যার দারুণ উদাহরণ।২০১২ সালে অনুরাগ কাশ্যপের ইভ টিজিং নিয়ে স্বল্পদৈর্ঘ্য দ্য ডে আফটার এভরিডেতে প্রধান চরিত্রে অভিনয় করেছিলেন তিনি। পাঁচ বছর বাদে আবার কাশ্যপের সঙ্গে কাজ করতে যাচ্ছেন রাধিকা। তিনি অভিনয় করবেন একটি অ্যান্থলজি চলচ্চিত্রে। সেই ছবির একটি অংশের পাণ্ডুলিপিও লিখবেন তিনি।একই বিষয়ের ওপর ভিন্ন ভিন্ন গল্পের কয়েকটি স্বল্পদৈর্ঘ্য চলচ্চিত্র নিয়ে তৈরি হয় এই অ্যান্থলজি চলচ্চিত্র। ভারতীয় চলচ্চিত্রের ১০০ বছর পূর্তিতে চার পরিচালক মিলে তৈরি করেছিলেন অ্যান্থলজি চলচ্চিত্র বোম্বে টকিজ। করণ জোহর, অনুরাগ কাশ্যাপ, জোয়া আখতার ও দিবাকর ব্যানার্জি পরিচালনা করেছিলেন সেই ছবি। এবার এই চার নির্মাতা আরেকটি অ্যান্থলজি সিনেমা বানাতে আবার মিলিত হচ্ছেন। সিনেমার বিষয় থাকছে ‘লাভ অ্যান্ড লাস্ট’। সেই চলচ্চিত্রেই অভিনয় করছেন রাধিকা। শুধু অভিনয়ই নয়, তাঁর অভিনীত অংশের পাণ্ডুলিপি লেখার ভারও পড়েছে এ অভিনেত্রীর ওপর। এ মাসে ছবির শুটিং শুরু হবে। শুটিংয়ের প্রস্তুতিও শুরু করেছেন অনুরাগ কাশ্যাপ।রাধিকা অবশ্য কাশ্যপের সঙ্গে অ্যান্থলজি সিনেমা আই অ্যাম-এ অভিনয় করেছিলেন। ২০১৩ সালে এই চার পরিচালকের প্রথম কিস্তির অ্যান্থলজি ছবি বোম্বে টকিজ কান চলচ্চিত্র উৎসবে দেখানো হয়। আগামী বছর দ্বিতীয় কিস্তির ছবিটি বার্লিন ইন্টারন্যাশনাল ফিল্ম ফেস্টিভ্যালে দেখানো হবে। সূত্র: মুম্বাই মিরর
