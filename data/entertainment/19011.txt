
বলিউডের প্রভাবশালী তারকা অভিনেতা সালমান খানের ওপর থেকে নিষেধাজ্ঞা প্রত্যাহার করে নিয়েছে ফটোগ্রাফারস ইউনিয়ন। সালমানের ছোট বোন অর্পিতার বিয়ের অনুষ্ঠানে আমন্ত্রণ পেয়ে এ সিদ্ধান্ত নেয় সংগঠনটি।গত জুলাই মাসে একটি অনুষ্ঠানে সালমান খানের দেহরক্ষীরা আলোকচিত্রীদের সঙ্গে অশোভন আচরণ করেন। বিষয়টি নিয়ে হট্টগোল শুরু হলে আলোকচিত্রীদের উদ্দেশ করে সালমান বলেন, ‘কারও ইচ্ছা হলে থাকতে পারেন। অন্যরা চলে যেতে পারেন।’ওই ঘটনার পর ফটোগ্রাফারস ইউনিয়ন সালমানকে বয়কট করে। সংগঠনটির সদস্যরা সালমানের আর কোনো ছবি তুলবেন না বলে জানিয়ে দেন। তবে সুখবর হলো, অর্পিতা খানের বিয়ে সালমান ও আলোকচিত্রীদের বিভেদ ভুলিয়ে দিয়েছে। অর্পিতার বিবাহোত্তর সংবর্ধনা অনুষ্ঠানে আলোকচিত্রীদের আমন্ত্রণ জানান সালমান। এর পরিপ্রেক্ষিতে তাঁর ওপর থেকে নিষেধাজ্ঞা তুলে নেয় ফটোগ্রাফারস ইউনিয়ন।হায়দরাবাদের ফালাকনুমা প্যালেসে বন্ধু আয়ুশ শর্মার সঙ্গে অর্পিতার বিয়ের অনুষ্ঠান সম্পন্ন হয় ১৮ নভেম্বর। ২১ নভেম্বর মুম্বাইয়ে তাঁদের বিবাহোত্তর সংবর্ধনার আয়োজন করা হয়। সালমানের আমন্ত্রণ পেয়ে সেখানে হাজির হন আলোকচিত্রীরা।এ প্রসঙ্গে বোম্বে নিউজ ফটোগ্রাফারস অ্যাসোসিয়েশনের সেক্রেটারি বলেন, ‘আলোকচিত্রীরা সালমানের কাছ থেকে অর্পিতার বিবাহোত্তর সংবর্ধনা অনুষ্ঠানে যাওয়ার আমন্ত্রণ পান। আমন্ত্রণ পাওয়ার পর আমরা ভেবে দেখলাম, বিভেদ দূর করার জন্যই আমাদের আমন্ত্রণ জানিয়েছেন তিনি। আমরাও মীমাংসার জন্য তাঁর ওপর থেকে নিষেধাজ্ঞা প্রত্যাহারের সিদ্ধান্ত নিলাম। সালমানের দেহরক্ষীরা অশোভন আচরণ করায় আমরা তাঁকে বয়কট করতে বাধ্য হয়েছিলাম। কিন্তু বোনের বিয়ের অনুষ্ঠানে আমন্ত্রণ জানিয়ে সালমান বুঝিয়ে দিলেন, তাঁর সঙ্গে আমাদের বিভেদ চলতে থাকুক, তা তিনি চান না। তাঁর সঙ্গে আমাদের ব্যক্তিগত কোনো বিরোধ নেই। বিয়ের মতো পবিত্র একটি অনুষ্ঠানে বিভেদ মেটাতে পেরে আমরা খুশি। অর্পিতা ও আয়ুশের সুখী দাম্পত্যজীবন কামনা করছি আমরা।’এদিকে অর্পিতার বিয়েতে সালমানের অগ্নিমূর্তি ধারণ করার খবর ফাঁস করেছে মিড-ডে ডটকম। প্রকাশিত খবরে বলা হয়েছে, বিয়ের পোশাক নিয়ে মোটেও সন্তুষ্ট ছিলেন না অর্পিতা। মনের মতো বিয়ের পোশাক না পেয়ে ডিজাইনার আবু জানি ও সন্দ্বীপ খোসলার কাছে অভিযোগ করেন তিনি। কিন্তু তাঁরা বলেন, অর্পিতার শারীরিক অবয়বের সঙ্গে মিল রেখেই বিয়ের পোশাক ডিজাইন করা হয়েছে।বিয়ের পোশাক নিয়ে ছোট বোনের মন খারাপের খবর জানার পর প্রচণ্ড চটে যান সালমান। এমনিতেই বদমেজাজি আচরণের জন্য কুখ্যাতি আছে খান সাহেবের। তিনি অগ্নিমূর্তি ধারণ করলে তাঁকে ঠান্ডা করার জন্য জয়া বচ্চনের সাহায্য চান আবু জানি ও সন্দ্বীপ। তাঁরা ফোনে জয়ার সঙ্গে যোগাযোগ করেন। পরে সালমানকে ফোন দিয়ে বুঝিয়ে শান্ত করেন জয়া বচ্চন।
আরও পড়ুন:
অর্পিতার বিয়ের যত চমকবাড়ির পর গাড়িপাপারাজ্জিদের জন্য শাহরুখের চমক!
