
‘নো এন্ট্রি’ ছবির সিকুয়েল নিয়ে সালমানের সঙ্গে কথা বলবেন প্রযোজক বনি কাপুর। বেশ কিছুদিন আগেই সালমান খানের সঙ্গে ২০০৫ সালে নির্মিত ওই নামের ব্লকবাস্টার কমেডি ছবিটির সিকুয়েল তৈরির ব্যাপারে প্রাথমিক কথা হয়েছিল বনি কাপুরের। কিন্তু দুজনের কেউই দিন-ক্ষণ পাকা করার মতো সময় পাচ্ছিলেন না। স্ত্রী শ্রীদেবী অভিনীত ‘মাম’ ছবির কাজেই মূলত বনি কাপুরের ব্যস্ততা ছিল। বনি কাপুর জানিয়েছেন, দু-এক সপ্তাহের মধ্যেই তিনি সালমানের সঙ্গে দেখা করবেন এবং এ ব্যাপারে কথা বলবেন।।এ ছবির পরিচালক আনিস বাজমি দেড় বছর আগেই সালমানকে নতুন ছবির কাহিনি শুনিয়েছেন। সালমানের ভালোও লেগেছে তা। এই ছবিতে সালমানের সঙ্গে আরও অভিনয় করবেন অনীল কাপুর এবং ফারদিন খান। যাঁরা ‘নো এন্ট্রি’ দেখেছিলেন, তাঁদের নিশ্চয়ই জানা আছে, সে ছবিতেও এই তিন তারকা পর্দা কাঁপিয়ে​ছিলেন।এ ব্যাপারে জানা গেছে আরেকটি চমকপ্রদ খবর। নয়জন নায়িকা অভিনয় করবেন এই ছবিতে। সালমানের সম্মতি পেলেই নায়িকাদের সঙ্গে আলাপ শুরু করবেন ছবির পরিচালক।২০০৫ সালের ‘নো এন্ট্রি​’তে এই তিন তারকার সঙ্গে অভিনয় করেছিলেন লারা দত্ত, এশা দেওল, সেলিনা জেটলি ও বিপাশা বসু।
এ মুহূর্তে প্রযোজক, পরিচালক এবং মূল অভিনেতা—তিনজনই ভীষণ ব্যস্ত। বনি কাপুর ব্যস্ত আছেন তাঁর ‘মাম’ ছবিটি নিয়ে। আনিস কাজ করছেন অমিতাভের ‘আঁখি’ ছবির সিকুয়েল তৈরিতে, আর সালমান করছেন ‘সুলতান’–এ। টাইমস অব ইন্ডিয়া
