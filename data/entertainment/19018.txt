
 
সাধারণত কোনো শিল্পীর একটি গানের ভিডিও তৈরি করতে শুটিং, সম্পাদনা, যাবতীয় কাজসহ সব মিলিয়ে সর্বোচ্চ সাত দিন পর্যন্ত সময় লাগে বলে জানা গেছে। তবে বেশির ভাগ গানের ভিডিও বানাতে সময় নেওয়া হয় দুই থেকে তিন দিন। আর সেখানে কিনা ঈদের একটি গানের ভিডিওর শুটিং করতে ৫০ দিনেরও বেশি সময় লেগেছে! গানটি গেয়েছেন কনা। বানিয়েছেন নির্মাতা পনি আবেদিন।
প্রযোজনা প্রতিষ্ঠান সিএমভির অর্থায়ন ও মোশনরক এন্টারটেইনমেন্টের কারিগরি সহায়তায় ঢাকার তেজগাঁওয়ের কোক ফ্যাক্টরিতে বেশ কিছুদিন আগে এই ভিডিওর শুটিং করা হয়েছে। ‘খামোখাই ভালোবাসি’ শিরোনামের গানটির কথা লিখেছেন সোমেশ্বর অলি আর সংগীত পরিচালনা করেছেন সাজিদ সরকার। প্রযোজনা প্রতিষ্ঠানের দাবি, তাদের এই গানের ভিডিও মুক্তির আগেই দুটি মাইলফলক ছুঁতে যাচ্ছে। একটি অর্থব্যয়ের বিচারে ও অন্যটি প্রযুক্তির বিচারে।
‘খামোখাই ভালোবাসি’ গানের ভিডিও সম্পর্কে কনা জানান, তাঁর গানটি রোমান্টিক ধাঁচের। তাই পরিকল্পনা ছিল ভিডিও নির্মাণের ক্ষেত্রে ভিন্নধর্মী কিছু করার। একঘেয়ে মিউজিক ভিডিও থেকে বের হয়ে একটু হলিউড স্টাইলে, একটু অন্য রকম একটা ভিডিও বানানোর। যেখানে গানের সঙ্গে মিল রেখে থাকবে ভিএফএক্সের চমৎকার খেলা। অবশেষে তা-ই হয়েছে।
নির্মাণের পাশাপাশি ‘খামোখাই ভালোবাসি’ শিরোনামের গানের ভিডিওর ভাবনা, ক্রিয়েটিভ ডিরেকশন, পোশাক পরিকল্পনা ও কোরিওগ্রাফিতে ছিলেন পনি আবেদিন। তিনি জানান, এই গানের জন্য কনাকে অনেক পরিশ্রম করতে হয়েছে। টানা ২২ ঘণ্টা শুটিংয়ে অংশ নিয়েছেন তিনি।
নির্মাতা পনি আবেদিন বলেন, ‘গানের গল্পের থিম অনুযায়ী লোকেশন হিসেবে আমাদের বনজঙ্গল দরকার ছিল। বাংলাদেশে যদিও আমাদের কাঙ্ক্ষিত সেই বনজঙ্গল আছে, তারপরও সেখানে গিয়ে শুটিং করা আমাদের অসম্ভব মনে হয়েছে। তাই আমরা গল্পের কনসেপ্ট মাথায় রেখে কোক ফ্যাক্টরিতে আস্ত বনজঙ্গল বানিয়েছিলাম। ছোট-বড় সব মিলিয়ে সহস্রাধিক গাছের ব্যবস্থা করতে হয়। ব্যাকগ্রাউন্ডে ক্রোমার সেটের দৈর্ঘ্য ছিল ১৫০ ফিট!’ ।
নির্মাতা আরও জানান, আন্তর্জাতিক ভিএফএক্স স্টুডিওর মতো এখানে নিউক-মায়ার ওয়ার্কফ্লো দিয়ে কাজ হয়েছে। তাই এটা অন্যান্য কাজ থেকে একটু ভিন্ন ধরনের ভিএফএক্স হবে বলে আশা করছেন তিনি। ৫০ দিনেরও বেশি সময় লেগেছে ভিডিওটি তৈরি করতে। যেখানে একসঙ্গে থ্রিডি মডেলার, ভিএফএক্স সুপার ভাইজর, ভিএফএক্স আর্টিস্ট ও কালারিস্ট দিয়ে কাজ হয়েছে।
প্রযোজক এস কে সাহেদ আলী জানান, শিগগিরই ভিডিওটি মুক্তি পাচ্ছে সিএমভির অফিশিয়াল ইউটিউব চ্যানেলে।
২০১২ সালে কনার গাওয়া নজরুলগীতি ‘প্রিয় যাই যাই’ গানটির ভিডিও তৈরি করতে ১০ লাখ টাকার বেশি খরচের কথা শোনা গিয়েছিল। প্রযোজনা প্রতিষ্ঠান সূত্রে জানা গেছে, কনার গাওয়া নতুন গানের ভিডিওর খরচ আগেরটিকে ছাড়িয়ে গেছে। ‘খামোখাই ভালোবাসি’ গানটির ভিডিও তৈরিতে নাকি প্রায় ২০ লাখ টাকা খরচ করা হয়েছে।
