
‘সাম্প্রতিক বছরগুলোতে যত ছবি আমি দেখেছি তার মধ্যে হ্যাপি নিউ ইয়ার সবচেয়ে বাজে ছবি।’ এভাবেই বক্স অফিসে ঝড় তোলা হ্যাপি নিউ ইয়ার ছবি নিয়ে চাঁচাছোলা মন্তব্য করলেন বলিউডের প্রখ্যাত অভিনেত্রী ও রাজনীতিবিদ জয়া বচ্চন। বর্তমানে বলিউডের ছবি যথেষ্ট মানসম্পন্ন না হওয়ায় ছবিতে অভিনয় থেকে নিজেকে দূরে রেখেছেন বলেও জানিয়েছেন তিনি।ফারাহ খান পরিচালিত অ্যাকশন-কমেডি ঘরানার হ্যাপি নিউ ইয়ার ছবি মুক্তি পেয়েছে গত ২৪ অক্টোবর। মুক্তির পর থেকেই বক্স অফিসে ধুন্ধুমার কাণ্ড ঘটিয়ে চলেছে শাহরুখ খান ও দীপিকা পাড়ুকোন জুটির নতুন এ ছবি। এরই মধ্যে এর ঝুলিতে জমা পড়েছে ১৮৬ কোটি রুপি। ছবির গুরুত্বপূর্ণ একটি চরিত্রে জয়া বচ্চনের ছেলে অভিষেক বচ্চনও অভিনয় করেছেন। এত কিছুর পরও হ্যাপি নিউ ইয়ার ছবি সম্পর্কে নিজের ভালো না লাগার কথা অকপটে খুলে বলেছেন জয়া। সম্প্রতি মুম্বাইয়ে একটি সাহিত্য উৎসবে যোগ দেন জয়া। শুধু ছেলে অভিষেক বচ্চন হ্যাপি নিউ ইয়ার ছবিতে অভিনয় করেছেন, তাই ছবিটি দেখেছেন বলে জানান জয়া। তিনি বলেন, ‘সাম্প্রতিক বছরগুলোতে যত ছবি আমি দেখেছি তার মধ্যে হ্যাপি নিউ ইয়ার সবচেয়ে বাজে ছবি। এই কথা আমি ছবিটির মূল অভিনেতাকেও বলেছি। শুধু অভিষেক অভিনয় করেছে বলে ছবিটি আমি দেখেছি। আমি তাকে বলেছি, সে দারুণ একজন অভিনেতা। কারণ ক্যামেরার সামনে এমন বোকার মতো অভিনয় যে করতে পারে, তাকে ভালো না বলে উপায় নেই।’ 
জয়া আরও বলেন, ‘আজকাল চলচ্চিত্রের নামে যা করা হচ্ছে তার সঙ্গে নিজেকে জড়াতে পারি না আমি। এ জন্য এখন আর আমি চলচ্চিত্রে অভিনয় করছি না।’ সম্প্রতি এক খবরে এমনটিই জানিয়েছে ওয়ান ইন্ডিয়া। সাহিত্য উৎসবে ‘বর্তমান সময়ের চলচ্চিত্রে সাহিত্যের ব্যর্থতা’ শীর্ষক আলোচনায় অংশ নেন জয়া বচ্চন। তিনি বলেন, ‘দুর্ভাগ্যজনক বিষয় হলো, চলচ্চিত্র আজ শুধুই ব্যবসা, শিল্প নয়। মানসম্পন্ন চলচ্চিত্রকে আমরা “আর্ট হাউস সিনেমা” বলছি। এর কোনো মানে হয়? সব চলচ্চিত্রই তো শিল্প হওয়া উচিত।’
আরও পড়ুন মুক্তির প্রথম দিনেই রেকর্ড গড়ল হ্যাপি নিউ ইয়াররেকর্ড গড়ল ‘হ্যাপি নিউ ইয়ার’
