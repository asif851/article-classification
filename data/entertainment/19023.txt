
আগামী সপ্তাহে মুক্তি পেতে যাচ্ছে বিশাল ভরদ্বাজের ছবি ‘রেঙ্গুন’। এই ছবির বড় চমক হলো, এবারই প্রথম একসঙ্গে কাজ করেছেন শহিদ কাপুর ও সাইফ আলী খান। সাইফের স্ত্রী কারিনা কাপুর খানের একসময়কার প্রেমিক শহিদ। স্বাভাবিকভাবেই সবাই ধরে নিয়েছেন, সাপে-নেউলে সম্পর্ক হওয়ার কথা তাঁদের মধ্যে। পর্দায় একসঙ্গে তাঁরা কীভাবে অভিনয় করলেন? কিন্তু সম্প্রতি শহিদ দিলেন সম্পূর্ণ ভিন্ন এক ধারণা।সম্প্রতি এক সাক্ষাৎকারে শহিদ বলেন, ‘এমন একটি বিষয় নিয়ে বিনোদন দুনিয়ায় কথা হবে এটাই স্বাভাবিক। এসব নিয়ে আমার মাথাব্যথা নেই। আমি খুব খুশি। কারণ সাইফ আসলেই একজন ভালো মানুষ। তাঁর সঙ্গে কাজ করতে আমার কোনো সমস্যা হওয়ার কথা না। আমরা একসঙ্গে খুব ভালো সময় কাটিয়েছি। তা না হলে ছবিটা ভালো মতো করতে পারতাম না।’এদিকে, ‘রেঙ্গুন’-এ কাজ করতে গিয়ে অভিনেত্রী কঙ্গনা রনৌতের সঙ্গে সম্পর্ক খারাপ হয়েছে শহিদের। গুঞ্জন শোনা যায়, শুটিংয়ের সময় অভিনয়ের বাইরে এই দুই তারকা একে অন্যের সঙ্গে কথাও বলতেন না। এই প্রসঙ্গে জানতে চাইলে শহিদ বলেন, ‘ছবিতে কাজ করার সময় আমি কঙ্গনা বা সাইফ কারও দিকেই ফোকাস করিনি। আমার সম্পূর্ণ মনোযোগ ছিল পরিচালক বিশাল ভরদ্বাজের দিকে।’
‘রেঙ্গুন’ মুক্তি পাবে ফেব্রুয়ারির ২৪ তারিখ। দ্য হিন্দুস্থান টাইমস
