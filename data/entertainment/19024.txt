
জাতীয় চলচ্চিত্র পুরস্কার পাওয়া পরিচালক সুজয় ঘোষ অমিতাভ বচ্চনের বড় ভক্ত। ছবি নির্মাণে আসার পর থেকেই তক্কে তক্কে ছিলেন, কবে নিজের ছবিতে অমিতাভকে নিতে পারবেন। অবশেষে ২০০৯ সালে ‘আলাদিন’ ছবির জন্য পেয়ে যান অমিতাভ বচ্চনকে। এরপর থেকে প্রিয় শিল্পীর সঙ্গে সুজয়ের হৃদ্যতা বাড়তে থাকে। এখন তো এমন অবস্থা, ‘বিগ বি’কে ছাড়া কোনো চলচ্চিত্রের কথা আর ভাবতেই পারেন না এই বাঙালি পরিচালক।
২০১২ সালে সুজয় ঘোষের ‘কাহানি’ ছবির ‘একলা চরো রে’ গানে কণ্ঠ দেন অমিতাভ বচ্চন। তাঁকে দিয়ে রবীন্দ্রসংগীত গাওয়ানোর এই অভিনব ভাবনা ওই সময় সুজয়কে অনেক প্রশংসা পাইয়ে দেয়। সুজয়ের সেই চলচ্চিত্র তিনটি জাতীয় চলচ্চিত্র পুরস্কার জিতেছে। ২০১৬ সালে এই ছবির সিকুয়েল ‘কাহানি টু: দুর্গা রানি সিং’-এ অমিতাভ বচ্চনকে রাখতে পারেননি বলে এই পরিচালকের আফসোসের শেষ নেই। একই বছর অবশ্য নিজের ‘তিন’ ছবির প্রধান ভূমিকায় রেখেছিলেন অমিতাভকে। শুধু তা-ই নয়, এই ছবির একটি গানও গেয়েছেন তিনি। সুজয় মজা করে বলেন, ‘আমার মনে হয়, অমিতাভ বচ্চন একটি বদভ্যাসের মতো। একবার তাঁর সঙ্গে কাজ করলে বারবার কাজ করতে ইচ্ছা করবে। তাঁর সঙ্গে আমার অনেক মধুর স্মৃতি আছে। শিগগিরই তাঁর সঙ্গে আবারও কাজ করতে চাই।’
সুজয় আরও জানান, অমিতাভকে ভেবে এখন একটি ছবির চিত্রনাট্য লিখছেন তিনি। এই বর্ষীয়ান অভিনেতার সঙ্গে আবারও কাজ করার আশা করছেন। অবশ্য সেটি পূর্ণদৈর্ঘ্য চলচ্চিত্র হলে ২০২০ সালের আগে সম্ভব হবে বলে মনে হয় না। কারণ, অমিতাভ বচ্চনের শিডিউলের খাতায় এর আগের কোনো সময় ফাঁকা নেই। আগামী মাসে মুক্তি পাবে তাঁর ছবি ‘১০২ নট আউট’। এখানে তিনি ১০২ বছরের এক বৃদ্ধ আর অভিনেতা ঋষি কাপুরের বাবার চরিত্রে অভিনয় করেছেন। এখন কাজ করছেন বিশাল বাজেটের ছবি ‘থাগস অব হিন্দোস্তান’-এ, এটি ঐতিহাসিক পটভূমিতে তৈরি। এরপর শুরু করবেন সুপারহিরো চলচ্চিত্র ‘ব্রহ্মাস্ত্র’র শুটিং। এই ছবিতে নায়ক-নায়িকার চরিত্রে থাকবেন রণবীর কাপুর ও আলিয়া ভাট। বলিউড বাবল
