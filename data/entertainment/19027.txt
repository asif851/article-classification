
দীর্ঘ ২০ বছর পর আসছে জনপ্রিয় ইংলিশ রক ব্যান্ডদল পিংক ফ্লয়েডের নতুন অ্যালবাম ‘দ্য এন্ডলেস রিভার’। অ্যালবামটি মুক্তি পাবে চলতি বছরের ১০ নভেম্বর। সম্প্রতি এক সংবাদ বিবৃতির মাধ্যমে নতুন অ্যালবাম সম্পর্কে বিস্তারিত জানানো হয়েছে পিংক ফ্লয়েডের পক্ষ থেকে। পিংক ফ্লয়েডের সর্বশেষ অ্যালবাম ‘দ্য ডিভিশন বেল’ মুক্তি পেয়েছিল ১৯৯৪ সালে। জীবনের শেষদিকে চমৎকার কিছু মিউজিক করেছিলেন ব্যান্ডের প্রয়াত সদস্য রিচার্ড রাইট। তার ওপর ভিত্তি করেই ‘দ্য এন্ডলেস রিভার’ অ্যালবামটি তৈরি করছে পিংক ফ্লয়েড। দীর্ঘদিন ক্যানসার রোগের সঙ্গে যুদ্ধ করে হার মানেন পিংক ফ্লয়েড ব্যান্ডের অন্যতম সদস্য রিচার্ড রাইট। ২০০৮ সালের ১৫ সেপ্টেম্বর ৬৫ বছর বয়সে মৃত্যুবরণ করেন তিনি। ‘দ্য এন্ডলেস রিভার’ অ্যালবামটি উৎসর্গ করা হয়েছে রিচার্ড রাইটের নামে। এ প্রসঙ্গে পিংক ফ্লয়েড ব্যান্ডের ড্রামার নিক মেসন বলেন, ‘রিক রাইটের স্মৃতির প্রতি শ্রদ্ধা জানাতে ‘‘দ্য এন্ডলেস রিভার’’ অ্যালবাম নিয়ে আসছি আমরা। তাঁর মিউজিকই পিংক ফ্লয়েডের হৃদয়।’ সম্প্রতি এক খবরে এমনটিই জানিয়েছে রোলিংস্টোন ডটকম। 
‘দ্য এন্ডলেস রিভার’ মূলত একটি ইন্সট্রুমেন্টাল অ্যালবাম। তবে অ্যালবামটির ‘লাউডার দ্যান ওয়ার্ডস’ গানের কথা লিখেছেন ব্যান্ডের গিটারিস্ট ডেভিড গিলমারের স্ত্রী পলি স্যামসন। অ্যালবামের গানগুলোর মধ্যে রয়েছে ‘থিংকস লেফট আনসেইড’, ‘ইটস হোয়াট উই ডু’, ‘এব অ্যান্ড ফ্লো’, ‘সাম’, ‘স্কিনস’, ‘আনসাং’, ‘অ্যানিসিনা’, ‘দ্য লস্ট আর্ট অব কনভারসেশন’, ‘অন নুডল স্ট্রিট’, ‘নাইট লাইট’, ‘অ্যালনস-ওয়াই (১)’, ‘অটাম ৬৮’, ‘অ্যালনস-ওয়াই (২)’, ‘টকিন হকিন’, ‘কলিং’, ‘আইজ টু পার্লস’, ‘সারফেসিং’ এবং ‘লাউডার দ্যান ওয়ার্ডস’।পিংক ফ্লয়েডের যাত্রা শুরু হয়েছিল ১৯৬৫ সালে। মূলত প্রোগ্রেসিভ রক, সাইকাডেলিক রক ও ব্লুজ রক ঘরানার গান করে ব্যান্ডটি। পিংক ফ্লয়েডের প্রথম অ্যালবাম ‘দ্য পাইপার অ্যাট দ্য গেটস অব ডন’ মুক্তি পায় ১৯৬৭ সালে। পরবর্তী সময়ে ‘এ সসারফুল অব সিক্রেটস’ (১৯৬৮), ‘মোর’ (১৯৬৯), ‘অবসকিওরড বাই ক্লাউডস’ (১৯৭২), ‘দ্য ডার্কসাইড অব দ্য মুন’ (১৯৭৩), ‘দ্য ওয়াল’সহ (১৯৭৯) বেশ কয়েকটি ব্যবসাসফল অ্যালবাম উপহার দেয় ব্যান্ডটি। পিংক ফ্লয়েডের সর্বশেষ অ্যালবাম ‘দ্য ডিভিশন বেল’ মুক্তি পেয়েছিল ১৯৯৪ সালে।
