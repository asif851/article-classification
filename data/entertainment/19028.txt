
ভারতের উত্তরাখন্ডের হরিদ্বার থেকে মহারাষ্ট্রের মুম্বাই আসতে পেরোতে হয় ১ হাজার ৬১৪ কিলোমিটার পথ। প্রিয় নায়ককে দেখতে নিজের সাইকেলে এই পথ পাড়ি দিলেন একজন ভক্ত। নায়কও ফিরিয়ে দেননি তাঁকে। করলেন আপ্যায়ন, তুললেন ছবি। তবে নিষেধও করলেন, এমনটি যেন অন্য কেউ আর না করেন।
নায়ক হলেন ‘এয়ারলিফট’ খ্যাত বলিউড তারকা অক্ষয় কুমার। অক্ষয় হরিদ্বারের সেই ভক্তের সঙ্গে ছবি তোলেন। ছবিটি ইনস্টাগ্রামে পোস্ট করে ক্যাপশন লেখেন, ‘এই ব্যক্তি হরিদ্বার থেকে আমার সঙ্গে দেখার করার জন্য সাইকেলে করে এসেছে। কিন্তু এটা করার উৎসাহ দেওয়া যায় না। সব ভক্তকে ভালোবাসা জানাই। কিন্তু দয়া করে এমন কাজ করবেন না।’
গেল বছর অক্ষয় কুমার তিনটি দারুণ ছবি উপহার দিয়েছেন। এ বছরও দুটি ছবি মুক্তির অপেক্ষায় আছে। ছবি দুটি হলো ‘জলি এল এল বি টু’ ও ‘টু পয়েন্ট জিরো’। শেষের ছবিতে অক্ষয় নেতিবাচক চরিত্রে অভিনয় করেছেন। সেখানে আরও অভিনয় করেছেন দক্ষিণী তারকা রজনীকান্ত। ইন্ডিয়ান এক্সপ্রেস
