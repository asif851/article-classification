
জীবনের সব কটা দিন ভালো যায় না। কখনো আনন্দ তো কখনো বিষণ্নতায় ভরে ওঠে। বলিউড অভিনেত্রী পরিণীতির অবস্থাও তা-ই। প্রায় এক বছর বিষণ্নতায় ভুগেছেন এই অভিনেত্রী। চলে গিয়েছিলেন জীবনের খাদের কিনারায়। হলিউডের রোমান্টিক ছবি মি বিফোর ইউ-এর টিভি প্রিমিয়ারের আগে এমন কথা জানালেন পরিণীতি। কেমন করে বিষণ্নতার সেই দিনগুলো থেকে বেরিয়ে এসেছিলেন? সে সময় কে পাশে দাঁড়িয়েছিলেন? এমন প্রশ্নের জবাবে পরিণীতি বলেন, ভাই সহজ চোপড়া ছিলেন কঠিন সময়ে তাঁর সঙ্গী। পরিণীতি বলেন, ‘দুই বছর আগে আমি খুবই ভেঙে পড়ি। তখন আমাকে বিষণ্নতা পেয়ে বসে। তখন একজন আমার পাশে দাঁড়িয়েছে, সে আমার ভাই সহজ।’সেই দিনগুলোতে পরিণীতি ভাইয়ের কাছ থেকে পেয়েছেন সব ধরনের সহযোগিতা। ভাইয়ের প্রশংসায় তাই হয়ে উঠলেন পঞ্চমুখ। তিনি বলেন, ‘সহজ এমন ছেলে, যে আমাকে জানে। সে আমার হৃৎস্পন্দন বোঝে। আমি কী দিয়ে তৈরি, তা-ও সে জানে। সুতরাং প্রতিদিন ওর সঙ্গে কথা বলে আত্মবিশ্বাস ফিরে পেয়েছি। সে আমাকে বিষণ্নতা থেকে ফিরিয়ে এনেছে।’ বিষণ্নতার সেই দিনগুলোতে ভাই পাশে দাঁড়ানোয় আপ্লুত পরিণীতি। ভাইয়ের প্রতি তাই বেড়ে গেছে ভালোবাসা। জীবনের সেরা বন্ধু মনে করেন ভাইকে। পরিণীতির ভাষায়, ‘সহজ, ধন্যবাদ ভাই তোমায়। আমি তোমায় ভালোবাসি। তুমি আমার ভাই, আমার জীবন, আমার আত্মার বন্ধু। তোমার জায়গায় আমি কাউকেই ভাবতে পারি না। আমি গর্বিত, আমি তোমায় বলতে পারি, “আমি তোমাকে ভালোবাসি”।’ সূত্র: ইন্ডিয়ান এক্সপ্রেস।
