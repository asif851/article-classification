
তাঁরা অসূর্যম্পশ্যা। সূর্যের আলোও যেন না লাগে গায়ে। শুটিং স্পটে নায়িকাদের ছায়া দেওয়ার জন্য ছাতা ধরে রাখা হয় মাথার ওপর। যেন রাজকুমারী! কিন্তু এমনই এক মুহূর্তের ভিডিও পোস্ট করার পরিণতি ভালো হয়নি। সামাজিক মাধ্যমে নিন্দা শুনেছেন পরিণীতি চোপড়া। পরে মুছে ফেলেছেন ভিডিওটি।ভিডিওটিতে দেখা যায়, এক সৈকতে নাম না–জানা এক ব্যক্তি এক হাতে পরিণীতির ব্যাগপত্তর, অন্য হাতে ছাতা ধরে আছেন। আর পরিণীতি বেশ আয়েশি ভঙ্গিতে ক্যামেরাবন্দী করছেন মুহূর্তটি। কিন্তু এই দৃশ্য ভালোভাবে নেননি তাঁর অনুসারীরা। অনেকে সমালোচনা করছেন, তারকারা কী এমন রক্তে–মাংসে গড়া যে তাঁদের এমন খাতিরযত্ন করতে হবে। নিজের কাজ নিজে করার মধ্যে তো আছে গৌরব।একজন মন্তব্য করেছেন, ‘ছাতাটা যদি নিজে ধরে রাখতেন, তাতেও আপনার তারকাখ্যাতি এতটুকু কমত না।’ আরেকজনের মন্তব্য, ‘ছাতাটার ওজন নিশ্চয়ই ১০০ কেজি!’ বিতর্কের মুখে ভিডিওটি মুছে ফেলেছেন পরিণীতি। কিন্তু স্ক্রিনশট যে প্রযুক্তির এক ‘অভিশাপ’!গত বছর এক বান্ধবীকে জন্মদিনের শুভেচ্ছাবার্তা জানিয়ে বিতর্কের মুখে পড়েছিলেন এই বলিউড তারকা। সেখানে তিনি লিখেছিলেন, ‘কম করে খা, শরীরটা একটু শুকিয়ে নে।’ অথচ পরিণীতিকে মানুষ গ্রহণ করেছিল বলিউডের সাধারণ কেতা না মানার কারণেই, তাঁর সুপার মডেল ধরনের সৌন্দর্য না থাকার পরও। এনডিটিভি।’
