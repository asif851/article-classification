
বিয়ের অনুষ্ঠানকে আরও আকর্ষণীয়, আরও স্মরণীয় করে রাখলেন হলিউডের মহাতারকা জুটি ব্র্যাড পিট ও অ্যাঞ্জেলিনা জোলি। নিজেদের বাচ্চাদের আঁকা ছবি দিয়েই নকশা করা হয়েছিল জোলির বিয়ের গাউন ও ঘোমটার।বিনোদন পত্রিকাগুলো গত মঙ্গলবার এই তথ্য জানিয়েছে বলে এএফপির এক খবরে বলা হয়েছে।ফ্রান্সের দক্ষিণাঞ্চলীয় শহর নুপতাইলে গত ২৩ আগস্ট হলিউডের জনপ্রিয় এই জুটির বিয়ে হয়। পিপল ও হ্যালো দুটি ম্যাগজিনই নজরকাড়া বিয়ের গাউন পরিহিত জোলির ছবি দিয়ে তাদের প্রচ্ছদ করেছে।নয় বছর একসঙ্গে থাকার পর অবশেষে অনেকটা গোপনীয়ভাবেই বিয়ের পিঁড়িতে বসে প্রভাবশালী এই জুটি। ঘরোয়াভাবে আয়োজিত অনুষ্ঠানে তাঁদের ছয় বাচ্চা উপস্থিত ছিল। প্রখ্যাত পোশাক তৈরির প্রতিষ্ঠান আটিলিয়র ভারসেসের শীর্ষস্থানীয় দর্জি লুইগি মাসি বিয়ের জন্য বানানো রাজকীয় সাদা গাউনের পেছনের অংশে ও ওড়নায় বাচ্চাদের আঁকা ডজন খানেক ছবি সেলাই করে জুড়ে দেন। গাউনের সামনের অংশটি কারুকাজহীন ছিল।পিপল ম্যাগাজিনকে জোলি বলেন, ‘লুইগিকে আমরা পরিবারেরই একজন মনে করি। সে ছাড়া অন্য কেউ এটি তৈরি করতে পারত না। তা ছাড়া লুইগি আমাদের বাচ্চাদের ভালোভাবেই বুঝতে পারে। ফলে তাদের এ যুগলবন্দিটা দারুণ হয়েছে।’ফ্রান্সের ছোট্ট একটি চ্যাপেলে বিয়ের আনুষ্ঠানিকতা সারেন ব্র্যাঞ্জেলিনা। পিপল ম্যাগাজিনকে জোলি আরও জানান, বিয়ের অনুষ্ঠানের পরিকল্পনাটিও বাচ্চাদেরই করা।
