

গত বছর ঢাকা অ্যাটাক ছবিতে অভিনয় করে দর্শকের কাছে প্রিয় হয়েছেন আরিফিন শুভ। এই ছবিতে অভিনয়ের জন্য মেরিল-প্রথম আলো পুরস্কার ২০১৭-এর জনপ্রিয় বিভাগে সেরা অভিনয়শিল্পীর পুরস্কার জিতেছেন। কিন্তু শুভর পরের মুক্তিপ্রাপ্ত ছবিগুলো সেভাবে আলোচনায় আসেনি। কারণ কী? সাক্ষাৎকার নিয়েছেন শফিক আল মামুন

প্রশ্ন: প্রথমে জানতে চাই, মেরিল-প্রথম আলো পুরস্কার-২০১৭ জনপ্রিয় বিভাগে শ্রেষ্ঠ অভিনয়শিল্পীর পুরস্কার জিতেছেন। অনুভূতি কী?আরিফিন শুভ: আমি মনে করি, এ পুরস্কার একা আমার জন্য নয়। এই সম্মানটা ঢাকা অ্যাটাক ছবির পুরো টিমের। কারণ, পুরো টিমের সহযোগিতা না পেলে হয়তো ছবিটিতে এভাবে কাজ করতে পারতাম না। পুরস্কারও আমার ঘরে আসত না। এই পুরস্কার আমার জন্য অনেক বড় অনুপ্রেরণা, যা সামনে আরও ভালো কাজ করার অনুপ্রেরণা দেবে।প্রশ্ন: ঢাকা অ্যাটাক কি চলচ্চিত্রে আপনাকে কিছুটা এগিয়ে দিয়েছে?আরিফিন শুভ: অবশ্যই। এই ছবি আমার চলচ্চিত্রের জায়গাটা অনেকখানিই শক্ত করেছে। আমার গ্রহণযোগ্যতা বা আমাকে দিয়ে যে ভিন্ন ধরনের চরিত্র করা সম্ভব, তা ঢাকা অ্যাটাক টিম আমাকে দিয়ে প্রমাণ করিয়েছে। নিশ্চয়ই এতে আমার চলচ্চিত্রে কাজের ক্ষেত্রে আরও বৈচিত্র্য আসবে। ভিন্ন ধরনের চরিত্রে কাজের সুযোগও হবে বলে আমি মনে করি।প্রশ্ন: কিন্তু ঢাকা অ্যাটাক-এর পরপরই ভালো থেকো ছবিটির প্রতি দর্শকের যে আলাদা আগ্রহ ছিল, সেই প্রত্যাশা সম্ভবত পূরণ হয়নি!আরিফিন শুভ: পৃথিবীতে কোনো ক্ষেত্রের শিল্পীরই রেকর্ড নেই, নজির নেই তার প্রতিটি কাজই সমাদৃত হয়েছে। আমি চেষ্টা করেছি ছবিটিতে একই ধাঁচের কাজ না করতে। আমি সার্থক যে আমার জায়গা থেকে ভিন্ন কিছু করার চেষ্টা করেছি। তবে ভালো থেকো কারও কারও কাছে ভালো লেগেছে, কারও কারও লাগেনি। এটি হতেই পারে। দর্শক কখন কোন ছবিটি নেবেন, কোনটি নেবেন না, তা বলা মুশকিল। কারণ ছুঁয়ে দিলে মন-এর পরের ছবি কিন্তু ওইভাবে আলোচনা হয়নি। আবার পরবর্তী সময়ে ঢাকা অ্যাটাক আলোচিত হয়েছে। তাই কাজের ফলাফল না ভেবে, দর্শককে বিনোদন দেওয়ার চেষ্টা করে যাচ্ছি। কাজের মধ্যে দর্শক কোন ধরনের কাজ দেখতে পছন্দ করেন, নিজেকে ভেঙে-গড়ে সে ধরনের কাজের চেষ্টা সব সময়ই আমার আছে।প্রশ্ন: কেউ কেউ বলছেন একটি সিনেমার গল্প ছবিটি মুক্তির প্রথম কয়েক দিন ভালো গেলেও এখন যাচ্ছে না। দুর্বলতা কোথায়?আরিফিন শুভ: এই ছবিটির পরিচালক অভিনেতা-অভিনেত্রী—সবাই কিন্তু নামকরা। আমি কিন্তু একটা হিসাব কষে, বিশ্বাস নিয়েই কাজটি করেছি। ছবিটি কারোর কাছে ভালো লেগেছে, কারও কাছে নয়। কিন্তু তাই বলে যে ছবিটি একেবারেই খারাপ যাচ্ছে, তা নয়। তা ছাড়া বর্তমান সময়ে আমাদের চলচ্চিত্রে যে অনেক বেশি ভালো ছবি তৈরি হচ্ছে, তা-ও নয়। এর মধ্যেও একটি সিনেমার গল্প যথেষ্ট ভালো যাচ্ছে বলে আমি মনে করি।প্রশ্ন: প্রেক্ষাগৃহে গিয়ে ছবিটি দেখেছেন কি?আরিফিন শুভ: হ্যাঁ। আমি, আলমগীর সাহেব, ভারতের অভিনেত্রী ঋতুপর্ণাসহ কয়েকজন মিলে মুক্তির দিনই বসুন্ধরা সিনেপ্লেক্সে ছবিটি দেখতে গিয়েছিলাম। দর্শকের সঙ্গে বসেই ছবিটি দেখেছি। দর্শকের সরাসরি ভালো প্রতিক্রিয়া পেয়েছি।
প্রশ্ন: সব মিলিয়ে এ পর্যায়ে ছবিটিতে দর্শকের সাড়া কেমন?আরিফিন শুভ: বিরতির পরের অংশটুকু বেশি পছন্দ করছেন দর্শকেরা। এটি পরিচালকেরই কৌশল। শেষ অংশের গল্পের টান টান উত্তেজনা থাকলে তা দর্শকের মনে গেঁথে যায়। দর্শকদের অনেকই, বিশেষ করে নারী দর্শকদের কেউ কেউ আমাকে বলেছেন, ছবির শেষে গিয়ে চোখ ভিজে যায়। ছবিটির গল্প দর্শকের সেই জায়গাটা ধরতে পেরেছে। আমি মনে করি এটিই ছবির সার্থকতা।
প্রশ্ন: নতুন কাজের খবর কী?আরিফিন শুভ: দুটি ছবির কথাবার্তা চলছে। আশা করছি ২৫ এপ্রিল কাজ দুটি চূড়ান্ত হবে। যদি হয়, তাহলে জুন মাসে একটির শুটিং শুরু হবে। পাশাপাশি কলকাতার রঞ্জন ঘোষের ছবি আহারের প্রথম ধাপের কাজ শেষ। শেষ ধাপের কাজ শুরু হবে মে মাসে।
প্রশ্ন: অরিন্দম শিলের যৌথ প্রযোজনা ছবি বালি ঘর-এর শুটিং পিছিয়েছে আগেই। ছবির নতুন খবর কী?আরিফিন শুভ: নতুন খবর হলো আগস্ট মাসের ১৯ অথবা ২০ তারিখে বালি ঘর ছবির শুটিং শুরু হওয়ার কথা আছে। প্রথম ধাপের কাজ হবে বাংলাদেশের কক্সবাজারে। এরপর ভারতের কলকাতায়।
