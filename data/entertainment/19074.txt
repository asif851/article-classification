
বলিউডে সোনাক্ষী সিনহার আগমন সালমান খানের সঙ্গে জুটি হয়ে। ‘দাবাং’-এ সালমানের স্ত্রীর চরিত্রে অভিনয় করেছিলেন নবাগত অভিনেত্রী সোনাক্ষী। প্রথম ছবিতেই ডাগর চোখের চাহনি দিয়ে ভক্তদের মধ্যে আলোড়ন তুলেছিলেন অভিনেতা শত্রুঘ্ন সিনহার মেয়ে সোনাক্ষী। ‘দাবাং’-এর সিক্যুয়েল ‘দাবাং ২’-তেও ছিলেন তিনি।
বলিউডপ্রেমীরা সালমান-সোনাক্ষী জুটিকে আবারও একসঙ্গে দেখার অপেক্ষায় বসে আছেন। কিন্তু বেশ কিছুদিন ধরেই গুঞ্জন শোনা যাচ্ছে, ‘দাবাং ৩’-এ সোনাক্ষীকে দেখা যাবে না। যদিও এই বিষয়ে কোনো পক্ষই এখন পর্যন্ত চূড়ান্ত কোনো সিদ্ধান্ত জানায়নি। তবে ‘দাবাং’-এর তৃতীয় কিস্তিতে যদি সোনাক্ষী নাও থাকেন, তবু সালমানের সঙ্গে অন্য একটি ছবিতে এবার তাঁকে দেখতে পাবেন দর্শক। নতুন এই ছবির নাম ‘ক্রেজি হ্যায় হাম’।
সম্প্রতি ইন্টারন্যাশনাল ইন্ডিয়ান ফিল্ম অ্যাকাডেমি (আইফা) অ্যাওয়ার্ডের আগে আয়োজিত এক অনুষ্ঠানে সালমান নিজেই এই খবর নিশ্চিত করেছেন। সাল্লু জানান, তিনি এই ছবিতে অতিথি চরিত্রে অভিনয় করবেন। ইতিমধ্যে তাঁর অংশের শুটিং সম্পন্ন হয়েছে বলেও জানান ‘বজরঙ্গি ভাইজান’। সোনাক্ষীর এই নতুন ছবিটির প্রযোজক আইফা ও এর সংগঠক উইজক্র্যাফট এন্টারটেইনমেন্ট।
‘ক্রেজি হ্যায় হাম’ ছবি পরিচালনা করবেন ছাকরি তোলেতি। চলচ্চিত্র পরিচালনায় তিনি একেবারে নতুন। নতুন পরিচালকের এই ছবিতে বিশেষ একটি চরিত্রে নির্মাতা করণ জোহর থাকবেন বলেও জানা গেছে। সিনেমার নায়ক ‘উড়তা পাঞ্জাব’ ও ‘ফিল্লৌরি’ খ্যাত অভিনেতা দিলজিত দোসাঞ্জ। আছেন বোমান ইরানিও।
বছরের শুরুর দিকে গুঞ্জন শোনা যাচ্ছিল, সোনাক্ষী আর সালমানের মধ্যে সম্পর্ক খুব একটা ভালো যাচ্ছে না। কোনো একটা পারিবারিক অনুষ্ঠানে সোনাক্ষীকে পারফর্ম করতে বলেছিলেন সালমান, কিন্তু ‘ভাইজানের’ এই প্রস্তাব নাকি ‘দাবাং-কন্যা’ ফিরিয়ে দিয়েছিলেন। এরপর থেকেই তাঁদের সম্পর্কটা নাকি একটু টান টান। এ কথা কিছুটা হলেও সত্য, না পুরোটাই গুজব, সে কথা জানা নেই। তবে ‘দাবাং’ ছবিতে সালমান-সোনাক্ষীকে একসঙ্গে দেখা না গেলে ‘ক্রেজি হ্যায় হাম’ ছবিটিকে ভক্তরা সান্ত্বনা হিসেবে নিতে পারেন। বলিউড বাবল
 
