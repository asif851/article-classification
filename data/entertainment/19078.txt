
কলকাতা চলচ্চিত্র উত্সবে বিশেষ অতিথি হিসেবে আমন্ত্রণ জানানো হয়েছে বাংলাদেশ চলচ্চিত্র উন্নয়ন করপোরেশনের (বিএফডিসি) ব্যবস্থাপনা পরিচালক পীযূষ বন্দ্যোপাধ্যায়কে।এটি কলকাতা চলচ্চিত্র উত্সবের ১৯তম আসর। আট দিনের এই উত্সব শুরু হবে আগামীকাল ১০ নভেম্বর। ওই দিন নেতাজী ইনডোর স্টেডিয়ামে উত্সব উদ্বোধন করবেন অমিতাভ বচ্চন। উদ্বোধনী অনুষ্ঠানে আরও থাকছেন শাহরুখ খান, মিঠুন চক্রবর্তী, কমল হাসান, প্রসেনজিত্সহ দেশ-বিদেশের প্রখ্যাত শিল্পী ও কলাকুশলীরা। উত্সব উদ্বোধনের পর ঋতুপর্ণ ঘোষের ‘সানগ্লাস’ ছবির হিন্দি রূপান্তরের প্রদর্শনী হবে।এদিকে কলকাতা উত্সবে আমন্ত্রণ প্রসঙ্গে প্রথম আলো ডটকমকে পীযূষ বন্দ্যোপাধ্যায় বলেন, ‘যত দূর জানি এফডিসির ব্যবস্থাপনা পরিচালক পর্যায়ে এবারই প্রথম কেউ কলকাতা চলচ্চিত্র উত্সবে আমন্ত্রিত হয়েছেন। তবে এটা ঠিক যে, ব্যক্তি উদ্যোগে অনেকে এই উত্সবে অংশ নেন। কিন্তু রাষ্ট্রীয়ভাবে যাওয়ার ব্যাপারটি একেবারে ভিন্ন একটি মর্যাদার ব্যাপার।’পীযূষ বন্দ্যোপাধ্যায় আরও বলেন, ‘শুনেছি কলকাতা চলচ্চিত্র উত্সবে বলিউডেরও অনেক বড় অভিনেতা এবং পরিচালক উপস্থিত থাকবেন। চলচ্চিত্র উন্নয়ন করপোরেশনের ব্যবস্থাপনা পরিচালক হিসেবে এ সফরটি বাংলাদেশি চলচ্চিত্রের জন্য ইতিবাচক হবে বলে মনে করি।’কলকাতা আন্তর্জাতিক চলচ্চিত্র উত্সবে এবার বাংলাদেশ থেকে অংশ নিচ্ছে বাংলাদেশের মোস্তফা সরয়ার ফারুকী পরিচালিত ‘টেলিভিশন’, তানভীর মোকাম্মেলের ‘১৯৭১’ এবং অমিত আশরাফের ‘উধাও’। এবার উত্সবে ৬৩টি দেশের ১৮৯টি চলচ্চিত্র অংশ নিচ্ছে। এদিকে ১৯তম কলকাতা চলচ্চিত্র উত্সবের আয়োজনকে কেন্দ্র করে গত সোমবার বিকেলে কলকাতার সংস্কৃতির প্রাণকেন্দ্র নন্দন ২-এ এক সংবাদ সম্মেলন অনুষ্ঠিত হয়। এতে কলকাতা চলচ্চিত্র উত্সবের বিস্তারিত তুলে ধরা হয়। সংবাদ সম্মেলনে জানানো হয়, উত্সবের সমাপনী অনুষ্ঠানে বলিউডে জনপ্রিয় হওয়া পাঁচজন বাঙালি নায়িকাকে সংবর্ধনা দেওয়া হবে। তাঁরা হলেন মৌসুমী চ্যাটার্জি, সুস্মিতা সেন, রানী মুখার্জি, বিপাশা বাসু ও কঙ্কণা সেন শর্মা।
 
