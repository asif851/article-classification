
খণ্ড নাটকের পর ‘টেস্ট’ নামের একটি টেলিছবিতেও জুটি হয়ে অভিনয় করেছেন জনপ্রিয় অভিনয়শিল্পী মোশাররফ করিম ও তাঁর স্ত্রী রোবেনা রেজা জুঁই। আগামীকাল ২৩ মে বৃহস্পতিবার রাত আটটায় মাছরাঙা টেলিভিশনে প্রচারিত হবে টেলিছবিটি। অভিনয়ের পাশাপাশি এর গল্পও লিখেছেন মোশাররফ করিম। টেলিছবিটি পরিচালনা করেছেন রাজিব রসুল।মোশাররফ করিম জানান, ‘জুঁই এখন নিয়মিত অভিনয় করছে। নানা ব্যস্ততার কারণে আমাদের একসঙ্গে অভিনয় করা হয় না। “টেস্ট” টেলিছবিতে একসঙ্গে অভিনয় করে ভালোই লেগেছে।’জুঁই বলেন, ‘আমি ও মোশাররফ জুটি হয়ে অল্প কয়েকটা নাটকে অভিনয় করেছি। “টেস্ট” হচ্ছে আমাদের প্রথম টেলিছবি। সবকিছু মিলিয়ে মনে হয়েছে, গল্পটা খুবই সাধারণ কিন্তু একেবারেই ভিন্নধর্মী। মোশাররফ ও আমাকে কেন্দ্র করে টেলিছবির গল্পটা এগিয়েছে। তবে দেখার পর মনে হবে, এটা সবারই গল্প।’ 
জানা গেছে, এক দম্পতির সংসারজীবনের নানা সমস্যা নিয়ে নির্মিত হয়েছে টেলিছবি ‘টেস্ট’।
মোশাররফ করিম ও তাঁর স্ত্রী জুঁই প্রথম জুটি হয়ে অভিনয় করেছিলেন ‘সিমিলার টু’ নাটকে। এরপর অভিনয় করেন ‘গেইট’ নামের আরেকটি নাটকে। মোশাররফ ও জুঁই অভিনীত আরও দুটি নাটক হচ্ছে ইশতিয়াক আহমেদ রোমেলের ‘মুখ ও মুখোশ’ এবং মোর্শেদ হাসানের ‘অপহরণের পর’। 
উল্লেখ্য, মোশাররফ করিম ও জুঁই একটি চলচ্চিত্রেও অভিনয় করেছেন। মোস্তফা সরয়ার ফারুকীর ‘টেলিভিশন’ চলচ্চিত্রে জুঁই অভিনয় করেছেন একজন সাংবাদিকের চরিত্রে।
