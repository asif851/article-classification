
অপেক্ষা বিষয়টি বড়ই কঠিন। ঘণ্টা তিনেক পরেই হয়তো সংবাদ সম্মেলনে দেখা যাবে তাঁকে। টোয়াইলাইট সিরিজের ছবি দিয়ে ঝড় তুলেছিলেন। এবার কান উৎসবেও তাঁকে ঘিরে আলোচনার ঝড়। তাঁর অভিনীত দু দুটো ছবি এবারের উৎসবে। বড় ব্যাপার তো বটেই। এতক্ষণ বলা হচ্ছিল ক্রিস্টেন স্টুয়ার্টকে নিয়ে। 
হলিউড অভিনেত্রী ক্রিস্টেন স্টুয়ার্ট তাই এখন পাদপ্রদীপের আলোয়। এবারের উৎসবের উদ্বোধনী ছবি তাঁর ক্যাফে সোসাইটি। কান সময় আজ রাত আটটায় এই ছবির আনুষ্ঠানিক প্রদর্শনী দিয়েই পর্দা উঠবে ৬৯ তম কান চলচ্চিত্র উৎসবের। তবে উডি অ্যালেনে পরিচালিত এই ছবি দিয়েই শেষ হচ্ছে না ক্রিস্টেন স্টুয়ার্টের কান অভিযান। তিনি আছেন উৎসবের প্রতিযোগিতা বিভাগেও। অলিভিয়ার আসায়াসের পারসোনাল শপার দিয়ে তিনি থাকবেন আলোচনায়। পারসোনাল শপার ছবিতে ক্রিস্টেন অভিনয় করেছেন অতি প্রাকৃত বা সুপার ন্যাচারাল ক্ষমতার অধিকারী এক মেয়ের চরিত্রে। 
