
টাইম সেলেবেক্স র‍্যাঙ্কিংয়ে ২০১৬ সালের জানুয়ারি মাসে শীর্ষস্থান দখল করেছেন বলিউডের তারকা অক্ষয় কুমার ও ক্যাটরিনা কাইফ। অক্ষয় কুমার সেরা হয়েছেন সম্প্রতি মুক্তি পাওয়া ‘এয়ারলিফট’ ছবিতে অভিনয়ের জন্য। আর ‘ফিতুর’ ছবির জন্য সেরা অভিনেত্রীর তালিকায় ২১ স্কোর নিয়ে শীর্ষে উঠে এসেছেন ক্যাটরিনা কাইফ।অক্ষয় কুমারের শীর্ষ স্থান পাওয়ার নেপথ্যে রয়েছে আরও বেশ কয়েকটি বিষয়। ‘এয়ারলিফট’ ছবির পাশাপাশি চারটি পণ্যের বিজ্ঞাপনচিত্রেও তিনি সাফল্যের মুখ দেখেছেন। বিভিন্ন সামাজিক যোগাযোগমাধ্যমেও ভক্তদের খুব কাছাকাছি আছেন এই অভিনেতা। আর এসব দিক বিবেচনায়, তিনিই এবারের র‍্যাঙ্কিংয়ে ২৭ পয়েন্ট নিয়ে সেরা অভিনেতার স্থান দখল করেছেন। তালিকায় তাঁর পরেই আছেন যথাক্রমে অমিতাভ বচ্চন (২৫), শাহরুখ খান (১৮ দশমিক ৯), সালমান খান (১৮) ও আমির খান (১৭)।এদিকে সেরা অভিনেত্রীর তালিকা শীর্ষে থাকা ক্যাটরিনা কাইফ তাঁর ‘ফিতুর’ ছবিতে অভিনয়ের কারণে এই সাফল্য পেয়েছেন। এর সঙ্গে যুক্ত হয়েছে তিনটি পণ্যের বিজ্ঞাপনচিত্রের সাফল্য। পাশাপাশি রণবীর কাপুরের সঙ্গে সম্পর্কচ্ছেদের খবরটিও বেশ আলোচনাতেই রেখেছে ক্যাটরিনাকে। এ তালিকায় ক্যাটরিনার পরেই আছেন যথাক্রমে প্রিয়াঙ্কা চোপড়া (১৯), কঙ্গনা রনৌত (১৮), আনুশকা শর্মা (১৭ দশমিক ৯) ও ইয়ামি গৌতম (১৭)।২০১২ সালের সেপ্টেম্বর মাসে শুরু হওয়া টাইমস-এর এই মাসভিত্তিক তারকা জরিপ এরই মধ্যে বলিউডের সবচেয়ে গ্রহণযোগ্য জরিপ হিসেবে বিবেচিত হয়েছে। টাইমস সেলেবেক্স-এর তারকা জরিপে বেশ কয়েকভাবেই তথ্য সংগ্রহ করা হয়। এই জরিপে পরিমাপক বিভিন্ন বিষয়ের (প্যারামিটার) মধ্যে যেমন রয়েছে ছবির বক্স অফিস সাফল্য, তেমনি টিভি, অনলাইনে ছবি ও তারকার প্রচার, ব্র্যান্ড পণ্যের দূতিয়ালি, তারকাদের জনপ্রিয়তা, সামাজিক যোগাযোগ মাধ্যমগুলোতে তাঁদের অংশগ্রহণ ও ভক্ত বা অনুসারীর সংখ্যা ইত্যাদি। এমন অনেকগুলো বিষয়ে প্রাপ্ত নম্বরের যোগফলের ওপর ভিত্তি করেই এ জরিপের চূড়ান্ত তালিকা তৈরি হয়। টাইমস অব ইন্ডিয়া ও টাইমস সেলেবেক্স ডটকম অবলম্বনে দেব দুলাল গুহ।
