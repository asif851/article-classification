
সংগীতশিল্পী ফেরদৌস ওয়াহিদের যোগ্য উত্তরসূরি বলা যায় তাঁর ছেলে হাবিব ওয়াহিদকে। বাংলাদেশের সংগীতাঙ্গনে দারুণ জনপ্রিয়তা পেয়েছেন এ দুজন। ব্যক্তিজীবনেও তাঁদের মধ্যে রয়েছে দারুণ বন্ধুত্বপূর্ণ সম্পর্ক। আজ রোববার বিশ্ব বাবা দিবস উপলক্ষে আরটিভির বিশেষ আড্ডা অনুষ্ঠান ‘বাবা তোমাকে’র অতিথি হয়ে আসছেন তাঁরা।
 
অনুষ্ঠানটি সরাসরি সম্প্রচারিত হবে। এতে আড্ডা দেবেন ফেরদৌস ওয়াহিদ ও হাবিব। তাঁরা কথা বলবেন ব্যক্তিগত নানা বিষয় নিয়ে। জানাবেন নিজেদের মধ্যে গভীর সম্পর্কের একান্ত কথাগুলো। পাশাপাশি তাঁরা দর্শকদের সঙ্গেও কথা বলবেন। জবাব দেবেন দর্শকদের বিভিন্ন প্রশ্নের।
 
এ প্রসঙ্গে ফেরদৌস ওয়াহিদ বলেন, ‘হাবিবের ইচ্ছের দাম দিয়েছি সব সময়। যেখানে কঠোর হওয়া দরকার, সেখানে কঠোর হয়েছি। পাশাপাশি তার সঙ্গে মিশেছি বন্ধুর মতো। আমাদের মধ্যে এখনো সম্পর্কটা বন্ধুর মতো। এসব বিষয় নিয়েই কথা হবে ‘‘বাবা তোমাকে’’ অনুষ্ঠানে।’
 
জনপ্রিয় উপস্থাপিকা ও অভিনেত্রী রুমানা মালিক মুনমুনের উপস্থাপনায় অনুষ্ঠানটি প্রচারিত হবে আজ বিকেল পাঁচটায়।
