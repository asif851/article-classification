
‘হিসাব করলে আমার আসলে অনেক বিয়ে হয়েছে। কিছু বিয়ের খবর আমি পাই, কিছু পাই না। মজার ব্যাপার হলো, আমার বিয়ে, অথচ আমিই জানি না।’ মন্তব্য পপির। বাতাসে খবর উড়ছে, বিয়ে করেছেন পপি। গুজবের সত্য-মিথ্যা জানতে প্রশ্ন করতেই চিত্রনায়িকা সাদিকা পারভীন পপির এই জবাব।পপি বলছিলেন, ‘বিয়ে তো লুকিয়ে রাখার মতো কোনো বিষয় নয়। জীবনের অনেক বড় একটা সিদ্ধান্ত এবং নতুন জীবনে পা রাখার ব্যাপার। তাই বিয়ে করার আগে ঢাকঢোল পিটিয়ে আপনাদের সবাইকে জানিয়েই করব।’ অকপটে স্বীকার করলেন, এখন তিনি প্রেম করছেন। বিয়ের সিদ্ধান্ত নিতে আরও সময় লাগবে। তবে আবার শুধরে দেন নিজেই, ‘আমার প্রেমটা আসলে কাজের সঙ্গে। তাই নিজেকে গুছিয়ে নিয়ে তবেই বিয়ের সিদ্ধান্ত নেব।’ সুখবর হলো, জীবনসঙ্গী হিসেবে বেছে নেওয়ার জন্য ভালো ছেলে খুঁজছেন পপি। তাঁর ভাষায়, ‘যে ছেলে আমার ক্যারিয়ার এবং আমার পরিবারকে সম্মান করবে, ভালোবাসবে ও যত্নশীল হবে, তাকেই জীবনের সঙ্গী হিসেবে বেছে নেব। আমি যেন তাকে সবকিছু শেয়ার করতে পারি, তার ওপর নির্ভর করতে পারি, এটা আগে নিশ্চিত হতে চাই। আর ছেলেকে অবশ্যই শৌখিন ও আধুনিক হতে হবে।’তিনবারের জাতীয় চলচিত্র পুরস্কারজয়ী এ অভিনেত্রীর হাতে কাজ এই মুহূর্তে খানিকটা কম। সেটাও স্বীকার করতে দ্বিধা করলেন না তিনি, ‘আসলে আমার প্রতি ভক্ত ও শুভাকাঙ্ক্ষীদের একটা দাবি আছে। নিজেরও কিছু চাওয়া আছে। তাই যেকোনো ধরনের কাজ চাইলেও করতে পারি না; করিও না।’ তবে খুব তাড়াতাড়ি নতুন কাজের খবর নিয়ে হাজির হচ্ছেন এ চিত্রনায়িকা। সে পর্যন্ত অপেক্ষায় থাকতে হবে পপিভক্তদের।
