
শুরুতে ছবির নাম ছিল ‘আমি শুধু তোর হব’। ধুমধাম করে হলো মহরত। সেদিন উপস্থিত ছিলেন নায়ক-নায়িকা, প্রযোজক-পরিচালক ও শিল্পী কলাকুশলীরা। সম্প্রতি সেই ছবির নাম বদলে গেছে, সঙ্গে পরিচালকও। 
গত ১ আগস্ট শুটিং শুরুর কথা ছিল ‘আমি শুধু তোর হব’ ছবির। কিন্তু শুটিংয়ের বাতি জ্বলার আগেই ছবির নাম বদলে হয়ে গেল ‘ভালোবেসে তোর হব’। নাম বদলের পর বাদ দেওয়া হয়েছে পরিচালক রফিক শিকদারকে। কিন্তু এখনো ছবির নতুন পরিচালকের নাম প্রকাশ করেনি প্রযোজনা প্রতিষ্ঠান এমটি মিডিয়া অ্যান্ড ফিল্মস। শুটিং শুরুর অন্তত দুই মাস আগে চিত্রনাট্য জমা দেওয়ার কথা ছিল পরিচালকের। কিন্তু শুটিংয়ের দুই দিন আগে তিনি চিত্রনাট্য নিয়ে হাজির হন। সেটা খুলে দেখা গেল, প্রত্যাশিত গল্পটি তৈরি করতে তিনি ব্যর্থ হয়েছেন। প্রযোজক আবদুল মজিদ বলেন, ‘সময়মতো চিত্রনাট্য জমা না দেওয়ায় পরিচালক বদলাতে হয়েছে। তিনি কথা রাখতে পারেননি। পরিচালক বদলের জন্যই ছবির নামও বদলাতে হয়েছে।’ তিনি জানান, পরিচালক ছাড়া নায়ক-নায়িকাসহ অন্য সব কলাকুশলী ঠিক রাখা হয়েছে। আগামীকাল বুধবার সকালে বান্দরবানের উদ্দেশে যাত্রা করছে ‘ভালোবেসে তোর হব’ সিনেমার দলটি। শনিবার থেকে শুরু হবে গানের দৃশ্যধারণ চলবে বুধবার পর্যন্ত। গান দুটিতে অংশ নেবেন নিরব ও মম। গানের শুটিংয়ের মধ্য দিয়ে সিনেমার দৃশ্যধারণ শুরু হলেও ছবির মূল শুটিং শুরু হবে সেপ্টেম্বরের প্রথম সপ্তাহে। ছবিটিতে আরও অভিনয় করেছেন সুচরিতা, ডন, সুব্রত, ফারিয়া, কলকাতার জাস সরকার প্রমুখ।
