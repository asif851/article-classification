
এবার ঈদকে সামনে রেখে সিডি চয়েসের ব্যানারে বাজারে আসছে বেলাল খান ও শোয়েবের প্রথম দ্বৈত অ্যালবাম ‘ভালো থাকার ইচ্ছে’। অ্যালবামটিতে গান রয়েছে ছয়টি। সব কটি গানের কথা লিখেছেন রবিউল ইসলাম। সুর করেছেন বেলাল খান। সংগীতায়োজনে জে কে। এর মধ্যে বেলাল ও শোয়েব দুজনেই কণ্ঠ দিয়েছেন তিনটি করে গানে। বেলালের গাওয়া গানগুলোর শিরোনাম ‘আনচান’, ‘আদরের হাত’ ও ‘হঠাৎ তুমি’। আর শোয়েব গেয়েছেন ‘ভালো থাকার ইচ্ছে’, ‘মনের বাড়ি’ ও ‘মন খারাপের দিন’। ‘মনের বাড়ি’ গানটিতে শোয়েবের সঙ্গে দ্বৈত কণ্ঠ দিয়েছেন পূজা।
অ্যালবামটি প্রসঙ্গে বেলাল খান বলেন, ‘দু–তিন মাস ধরে বেশ যত্ন নিয়ে অ্যালবামটি করেছি। এই অ্যালবামের বেশির ভাগ গানই ক্ল্যাসিকাল এবং সেমি-ক্ল্যাসিকাল। গানের কথা, সুর-সংগীতায়োজন সবকিছুতেই রয়েছে বৈচিত্র্য।’শোয়েব বলেন, ‘অনেক দিন পর একদম মন মতো কিছু গান গাইলাম। অপূর্ব কথা, সুর ও সংগীতায়োজন। শ্রোতারা শুনলেই বুঝতে পারবেন।’অ্যালবামটির প্রযোজনা প্রতিষ্ঠান সিডি চয়েসের কর্ণধার জহিরুল ইসলাম বলেন, ‘এবারের ঈদে আমাদের অন্যতম আকর্ষণীয় অ্যালবাম এটি। দীর্ঘ সময় টিকে থাকবে—এমন গান দিয়েই আমরা অ্যালবামটি সাজিয়েছি। আশা করি, ভক্ত-শ্রোতাদের ভালো লাগবে।’
