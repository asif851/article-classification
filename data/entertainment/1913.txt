
মার্কিন যুক্তরাষ্ট্রের লস অ্যাঞ্জেলেসে রোববার সন্ধ্যায় হলিউডের ডলবি থিয়েটারে বসেছিল অস্কারের ৮৮তম আসর। মনোনয়নপ্রাপ্তদের মধ্যে এবার কার কার হাতে উঠছে অস্কারের সোনালি মূর্তি—তা নিয়ে চলছিল নানা জল্পনা-কল্পনা। অনেকেই অনুমান করছিলেন কাদের এবার অস্কার পাওয়ার সম্ভাবনা বেশি। বলিউডের চলচ্চিত্র নির্মাতা করণ জোহরও তাঁর ‘অস্কার অনুমান’ জানিয়ে একটি টুইট করেছিলেন রোববার সকালে। অস্কার পুরস্কার বিতরণী অনুষ্ঠানের পর দেখা গেল, করণের ধারণার সঙ্গে বাস্তবের ঘটনা পুরোপুরি মিলে গেছে।এবার ‘সেরা ছবি’ বিভাগে অস্কার পেয়েছে ‘স্পট লাইট’, ‘সেরা পরিচালক’ হয়েছেন আলেহান্দ্রো গঞ্জালেস ইনারিতু তাঁর ‘রেভেন্যান্ট’ ছবির জন্য, ‘সেরা অভিনেতা’ লিওনার্দো ডিক্যাপ্রিও আর ‘সেরা অভিনেত্রী’ ব্রি ল্যারসন। রোববার সকালে ঠিক এই নামগুলো লিখেই টুইট করেছিলেন করণ।এক টুইট বার্তায় হ্যাশট্যাগ দিয়ে করণ তাঁর অনুমিত এই নামগুলো লেখেন। এরপর নিচে লেখেন, ‘অস্কার অনুমান’।করণের এই অনুমান হুবহু মিলে যাওয়াতে অনেকেই খুব আশ্চর্য হয়েছেন।এ প্রসঙ্গে বলিউডের তারকা রিতেশ দেশমুখ করণের উদ্দেশে মজা করে লিখেছেন, ‘তুমি এটি আগেই ফাঁস করে দিলে।’ এনডিটিভি। টাইমস অব ইন্ডিয়া।
