
গানের মানুষ গাইবেন, এটাই তো স্বাভাবিক। তবে সেই গানের উপলক্ষটি যদি হয় বিশেষ কিছু, তাহলে তো কথাই নেই। ৮ মার্চ নারী দিবস সামনে রেখে সংগীতশিল্পী মেহরীন গাইলেন নতুন একটি গান। খবর এখানেই শেষ নয়। এই গানের পেছনেও আছে আরেক বিশেষ দিক। মেহরীনের গাওয়া এই গানের কথা, সুর ও সংগীতায়োজন করেছেন আইয়ুব বাচ্চু। এই গানের মিউজিক ভিডিওতে দুই শিল্পীকে দেখা যাবে একসঙ্গে।কোনো অ্যালবামের জন্য নয়। ‘আমি নারী, আমিই পারি’ শিরোনামের গানটি শোনা যাবে রেডিও, টিভি চ্যানেল ও ইউটিউবে। সেই সঙ্গে সংগীতশিল্পী মেহরীনের ফেসবুক পেজ ও ওয়েবসাইটেও মিলবে গানটি। এই গানের পেছনের মানুষ আইয়ুব বাচ্চু বলেন, ‘নিজের জন্য গান লিখে আসছি বরাবরই। কিন্তু অন্য শিল্পীদের জন্য খুব কমই গান লেখা হয়েছে। মেহরীনের জন্য এর আগে কখনোই লিখিনি। বিষয়ভিত্তিক গান না হলে লেখা হয় না। তাই মেহরীনের সঙ্গে আলোচনা করে আমরা নারী দিবসকেই বেছে নিই। তখনই তৈরি হয় এই গান। মেহরীন খুব ভালোভাবে আমার সুরকে তুলে ধরেছেন।’আইয়ুব বাচ্চু জানান, নারীদের সম্মান ও শ্রদ্ধা নিবেদনের জন্যই তাঁদের এই গান। একই সুর বাজল মেহরীনের কণ্ঠেও। তিনি বললেন, ‘গানের কথা ও সুর খুব শক্তিশালী। নারীদের যে শক্তি ও ক্ষমতা তা পরিপূর্ণভাবেই প্রকাশ পাবে গানের কথা ও সুরে। আমাদের নিজস্ব দায়িত্ববোধ থেকে গানটি করেছি।’ গানটির অংশবিশেষ আজ থেকে ফেসবুক পেজ ও ইউটিউবে শোনা যাবে। আর পুরো গান শুনতে ৪ মার্চ পর্যন্ত অপেক্ষা করতে হবে বলে জানালেন মেহরীন।
