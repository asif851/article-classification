
চিত্রনায়ক সালমান শাহর ২১তম মৃত্যুবার্ষিকী আজ। কিন্তু ঈদের হুল্লোড়ে এই নায়কের মৃত্যুদিনে তাঁকে ঘিরে টিভি চ্যানেলগুলোর তেমন কোনো বিশেষ আয়োজন নেই।
গতকাল মঙ্গলবার পর্যন্ত পাওয়া বিভিন্ন চ্যানেলের অনুষ্ঠানসূচি অনুযায়ী, শুধু মাছরাঙা টিভিতে সালমান স্মরণে একটি আয়োজনের খবর জানা গেছে। অভিনেতা আরিফিন শুভর অংশগ্রহণে ‘ও আমার বন্ধু গো’ প্রচারিত হবে আজ রাত ৮টায়। একই চ্যানেলে সকাল সাড়ে ৯টায় দেখানো হবে সালমান ও শাবনূর অভিনীত আনন্দ অশ্রু ছবিটি।
আজ বিএফডিসির মসজিদে সকাল থেকে কোরআন খতম ও বিকেলে দোয়া মাহফিলের আয়োজন করেছে শিল্পী সমিতি। সমিতির সাধারণ সম্পাদক জায়েদ খান বিকেলে সমিতির কার্যালয়ে দোয়া মাহফিলে শিল্পীদের অংশগ্রহণের আহ্বান জানান।
