
বলিউডের অন্যতম প্রভাবশালী তারকা অভিনেতা শাহরুখ খানের শরীরটা ভালো যাচ্ছে না। কয়েক দিন ধরে জ্বরে ভুগছেন কিং খান। অসুস্থ শাহরুখ বাসায় বিশ্রাম নিচ্ছেন। তবে জ্বর নিয়েও অলস সময় কাটাচ্ছেন না কাজপাগল এই মানুষটি। টিভিতে একের পর এক নিজের অভিনীত ছবিগুলো দেখে সময় কাটছে তাঁর।এ প্রসঙ্গে এক টুইটার বার্তায় শাহরুখ লিখেছেন, ‘কয়েক দিন ধরে একের পর এক নিজের অভিনীত ছবিগুলো দেখছি। গতকাল “ডন” ছবিটি দেখেছি। আজ দেখলাম “দিলওয়ালে দুলহানিয়া লে যায়েঙ্গে”। রাতে “চেন্নাই এক্সপ্রেস” ছবিটি দেখে সময় কাটবে। আমি নিশ্চিত, ছবিটি দেখার সময় স্বাদহীন চিকেন স্যুপ খেতে কিছুটা হলেও ভালো লাগবে।’শাহরুখ আরও লিখেছেন, ‘মনে হচ্ছে আমার জীবনটা সময় নয়, চলচ্চিত্রের মধ্যে আটকে আছে। সত্যিই বিস্ময়কর।’শাহরুখ ও দীপিকা পাড়ুকোন অভিনীত ‘চেন্নাই এক্সপ্রেস’ ছবির ব্যাপক সাফল্যের পর এবার ফারাহ খান পরিচালিত ‘হ্যাপি নিউ ইয়ার’ ছবিতে দেখা যাবে ‘বলিউড বাদশাহ’ শাহরুখকে। ছবিটিতে তিনি আবারও দীপিকার সঙ্গে জুটি বেঁধেছেন। শাহরুখ-পত্নী গৌরী খান প্রযোজিত ছবিটিতে আরও অভিনয় করছেন অভিষেক বচ্চন, সারাহ জেন ডায়াজ, বোমান ইরানি, সনু সুদ, জ্যাকি শ্রফ প্রমুখ।শাহরুখের চলচ্চিত্র প্রযোজনা ও পরিবেশনা সংস্থা রেড চিলিস এন্টারটেইনমেন্টের ব্যানারে ‘হ্যাপি নিউ ইয়ার’ ছবিটি মুক্তি পাবে ২০১৪ সালের ২৩ অক্টোবর।     
