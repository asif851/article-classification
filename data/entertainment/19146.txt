
ফেরদৌস-মৌসুমী অভিনীত সর্বশেষ চলচ্চিত্র ‘কিছু আশা কিছু ভালোবাসা’ মুক্তি পেয়েছিল গত সেপ্টেম্বরে। সম্প্রতি আবারও এ জুটি চলচ্চিত্রে অভিনয়ের জন্য চুক্তিবদ্ধ হলো। ‘লিডার’ নামের ছবিটি পরিচালনা করবেন প্রয়াত চলচ্চিত্র নির্মাতা তারেক মাসুদের সহকারী শিমুল।সাধারণ একটি ছেলের ঘটনাচক্রে রাজনীতিবিদ হয়ে ওঠা এবং তার উত্থান-পতনের গল্পেই নির্মিত হবে ‘লিডার’ চলচ্চিত্রটি। গত মঙ্গলবার থেকে ফরিদপুরে ছবিটির শুটিং শুরু হওয়ার কথা ছিল। কিন্তু অবরোধের কারণে কাজ শুরু করা সম্ভব হয়নি। ফরিদপুর, গোপালগঞ্জসহ দেশের বেশ কয়েকটি বিশেষ লোকেশন ও এফডিসিতে এর শুটিং হবে।প্রসঙ্গত, ফেরদৌস ও মৌসুমী জুটির দুই ডজনেরও বেশি চলচ্চিত্র মুক্তি পেয়েছে। এ জুটি অভিনীত বড় মাপের সফল চলচ্চিত্রের মধ্যে উল্লেখযোগ্য হচ্ছে ২০০৮ সালে মুক্তি পাওয়া ‘খায়রুন সুন্দরী’ ছবিটি। ফেরদৌস এখন তাঁর প্রযোজনায় নঈম ইমতিয়াজ নেয়ামুল পরিচালিত ‘এক কাপ চা’ ছবিটি মুক্তি দেওয়ার দিনক্ষণ নিয়ে ভাবছেন। অন্যদিকে মৌসুমী নতুন বছরে তাঁর পরিচালনায় তৃতীয় চলচ্চিত্রটির কাজ নিয়ে ভাবছেন বলে জানা গেছে।
