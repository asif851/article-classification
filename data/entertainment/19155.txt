
‘সুইটহার্ট’ নামের নতুন একটি ছবিতে অভিনয় করতে যাচ্ছেন মিম ও বাপ্পি। ছবিটির শুটিং শুরুর আগে সম্প্রতি এই দুই অভিনয়শিল্পী ফটোশুটো অংশ নিয়েছেন।বর্তমানে ছোট ও বড় পর্দায় ব্যস্ত সময় পার করছেন বিদ্যা সিনহা মিম। ঈদুল আজহার একাধিক নাটকে দর্শকেরা তাঁকে দেখতে পাবেন। তিনি বর্তমানে ঈদের নাটকের কাজ নিয়ে ব্যস্ত সময় পার করছেন। ঈদের নাটকের জন্য টানা শুটিং করছেন মিম।ছোট পর্দায় কাজ কমিয়ে দেওয়ার কথা বললেও কথা রাখতে পারেননি মিম। সমানতালে ছোট ও বড় পর্দায় কাজ চালিয়ে যাচ্ছেন। নাটকে অভিনয়ের পাশাপাশি ‘পদ্ম পাতার জল’ ছবির কাজও অনেকখানি শেষ করেছেন। এর বাইরে আরও একটি নতুন ছবিতে অভিনয়ের জন্য চুক্তিবদ্ধ হয়েছেন মিম। ছবির নাম ‘সুইটহার্ট’। ছবিটি পরিচালনা করছেন ওয়াজেদ আলী সুমন। ছবিতে মিমকে দেখা যাবে ইমন ও বাপ্পীর বিপরীতে।‘সুইটহার্ট’ ছবিতে অভিনয় প্রসঙ্গে মিম বলেন, ‘চমত্কার একটি প্রেমের গল্পের ছবি এটি। সম্প্রতি ছবিটিতে অভিনয়ের ব্যাপারে সবকিছু চূড়ান্ত হয়েছে। তাই আমি আর বাপ্পি ফটোশুটে অংশ নিয়েছি।’অক্টোবর মাসে ‘সুইটহার্ট’ ছবির শুটিংয়ে অংশ নেবেন মিম ও বাপ্পি। ‘সুইটহার্ট’ ছবির একটি বিশেষ চরিত্রে অভিনয় করবেন শম্পা রেজা।
