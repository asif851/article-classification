



সাইমন এখন আছেন কিশোরগঞ্জের কলাপাড়ায় নিজেদের বাড়িতে।
 ‘এখানে আমি আর সিনেমার নায়ক নয়, সবার আদরের সাইমন।’
 নানা পদের ছোট মাছ। সব মিলিয়ে প্রায় ১৫ কেজি।


: আপনি এখন কোথায়?: কিশোরগঞ্জের কলাপাড়ায়। আমাদের বাড়িতে।: ওখানে কী করছেন?: অনেক দিন পর বাড়িতে এসেছি। সময়টা এবার দারুণ কাটছে।: আজ (সোমবার) সারা দিন কী করেছেন?: মাছ ধরেছি। পুকুরে। অনেক মাছ। এখন রান্না হচ্ছে। একটু পর খাব।
কথা হচ্ছিল চিত্রনায়ক সাইমনের সঙ্গে। তিনি এখন আছেন কিশোরগঞ্জের কলাপাড়ায় নিজেদের বাড়িতে। ২১ ফেব্রুয়ারি গেছেন। ফিরবেন ২৮ ফেব্রুয়ারি। বললেন, ‘অনেক দিন টানা শুটিং করেছি। বাবা-মাকে খুব দেখতে ইচ্ছা করছিল। আর এখানে আমার অনেক বন্ধু। তাদেরও মিস করছিলাম। এবার হাতে একটু বেশি সময় নিয়ে এসেছি। সবাই মিলে দারুণ আনন্দ করছি। এখানে আমি আর সিনেমার নায়ক নয়, সবার আদরের সাইমন।’
সামাজিক যোগাযোগমাধ্যম ফেসবুকে তিনি আজ সোমবার সন্ধ্যায় কয়েকটি ছবি পোস্ট করেছেন। এখানে দেখা যায়, তিনি মাছ ধরছেন। জানালেন, পুকুরের পানি প্রায় শুকিয়ে গেছে। এ অবস্থায় সারা দিনে অনেক মাছ ধরেছেন। এর মধ্যে আছে শিং, কই, মাগুর, টাকি, পুঁটি। আরও আছে নানা পদের ছোট মাছ। সব মিলিয়ে প্রায় ১৫ কেজি।
এত এত মাছ, কী করেছেন? সাইমন বলেন, ‘আত্মীয়স্বজন আর বন্ধুদের বাড়িতে পাঠিয়েছি। কিছু মাছ আমাদের বাড়িতে রান্না হচ্ছে। একটু পর এগুলো থাকবে রাতের খাবারে।’ আরও বললেন, ‘এই কলাপাড়ার সঙ্গে আমার অনেক স্মৃতি। ১৮ বছর আমি এখানে কাটিয়েছি।’
২৮ ফেব্রুয়ারি ঢাকায় ফিরেই শুটিং নিয়ে ব্যস্ত হয়ে পড়বেন সাইমন।
