
বহু দিন আগেই পড়াশোনার পাঠ চুকিয়ে ফেলেছেন হৃতিক। তার ওপর আবার অঙ্ক। আর অঙ্ক কষতে নারাজ বলিউড সুপারস্টার। তাই পরিচালক বিকাশ বাহলের আগামী ছবি ‘সুপার ৩০’-কে টাটা বাই বাই জানালেন তিনি। এই ছবিতে হৃতিক রোশনকে দেখা যেত এক গণিতজ্ঞের চরিত্রে। না, কারণটা অবশ্য ঠিক তা নয়। আসলে হৃতিক এখন তাঁর আগামী ছবি ‘কৃশ ৪’ ছবিতে সম্পূর্ণ মনোনিবেশ করতে চান। তাঁদের পরিবারের নিজস্ব প্রযোজনায় আসতে চলেছে ‘কৃশ ফ্র্যাঞ্চাইজি’র সিকুয়েল ছবি ‘কৃশ ৪’। তাই এই ছবিটিকে ঘিরে বলিউড সুপারস্টার এখন চূড়ান্ত ব্যস্ত।
‘কুইন’ খ্যাত পরিচালক বিকাশ বাহল তাঁর আগামী ছবি ‘সুপার ৩০’-এর জন্য চেয়েছিলেন হৃতিকের মতো নামজাদা তারকাকে। ভারতের পাটনার বিখ্যাত গণিতজ্ঞ আনন্দ কুমারের জীবনের ওপর জীবনীমূলক ছবি নির্মাণ করতে চলেছেন বিকাশ। তিনি আনন্দ কুমারের চরিত্রের জন্য হৃতিককে নির্বাচন করেন। বলিউড সুপারস্টারের কাছে তিনি ছবির প্রস্তাবও রাখেন। হৃতিকও সম্মতি দেন বিকাশকে। এই ছবির মাধ্যমে হৃতিক প্রথম কোনো আত্মজীবনীমূলক ছবিতে কাজ করতে চলেছিলেন। কিন্তু হঠাৎই ‘ব্যাং ব্যাং’খ্যাত অভিনেতা বিকাশের আগামী ছবিতে কাজ করবেন না বলে জানান। বিকাশের পক্ষ থেকে জানানো হয়, হৃতিক এখন ‘কৃশ ৪’-এর চিত্রনাট্যের ওপর কাজ করছেন। তাই আপাতত অন্য কোনো ছবি নিয়ে মাথা ঘামাতে চাইছেন না। হৃতিক বিকাশকে স্পষ্টই জানিয়ে দিয়েছেন, ‘কৃশ ৪’-এরপরই তিনি ‘সুপার ৩০’-র কথা ভাবতে পারেন। অবশ্য তার জন্য কয়েক বছর অপেক্ষা করতে হবে বিকাশকে। এখন দেখা যাক, বলিউডের ‘সুপারম্যান’ হৃতিকের জন্য বিকাশ অপেক্ষা করবেন কি না। না অন্য কোনো বলিউড সুপারস্টারের কথা ভাবছেন পরিচালক?
