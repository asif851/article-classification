
বহুল আলোচিত চলচ্চিত্র ‘ডুব’ থেকে কয়েকটি দৃশ্য বাদ দিতে হয়েছে। আর এই শর্তেই নাকি কয়েক মাস আটকে থাকার পর চলচ্চিত্র সেন্সর বোর্ডের ছাড়পত্র পেয়েছে মোস্তফা সরয়ার ফারুকী পরিচালিত এ ছবিটি। কিন্তু কোন দৃশ্যগুলো বাদ পড়েছে, তা এত দিন ছিল অজানা। আজ বৃহস্পতিবার কে বা কারা চলচ্চিত্র সেন্সর বোর্ড থেকে প্রযোজক ও পরিচালকের বরাবর পাঠানো ‘ডুব’ চলচ্চিত্রের দৃশ্য কর্তনের চিঠি ফেসবুকে প্রকাশ করে। এরপর প্রথম আলো থেকে যোগাযোগ করা হয় চলচ্চিত্র সেন্সর বোর্ডের সঙ্গে সম্পৃক্ত একজন ব্যক্তির সঙ্গে, যিনি ‘ডুব’ ছবিটি দেখেছেন। নাম প্রকাশ না করার শর্তে তিনি বলেন, ‘ছবিটি দেখার পর আমরা আমাদের পর্যবেক্ষণ জানিয়েছি। এরপর সেসব দৃশ্য কেটে পুনরায় সিনেমাটি জমা দেওয়া হয়।’
ফেসবুকে ভাইরাল হওয়া চলচ্চিত্র সেন্সর বোর্ডের চিঠির কথা ও তাতে যা লেখা আছে, তার বর্ণনা দেওয়ার পর তিনি বলেন, ‘যা লেখা আছে, সব ঠিক আছে। “ডুব” ছবি থেকে আমাদের কয়েকটি দৃশ্য বাদ দিতে হয়েছে। তবে তার দৈর্ঘ্য কত মিনিট, তা এই মুহূর্তে বলা সম্ভব হচ্ছে না।’
বাংলাদেশ চলচ্চিত্র সেন্সর বোর্ড থেকে পাঠানো চিঠিতে দৃশ্য কেটে ফেলার বিবরণে লেখা হয়েছে, সাবেরী কর্তৃক নিতুর সঙ্গে জুতা পাল্টানোর দৃশ্য ও সংশ্লিষ্ট সংলাপ কর্তন করা হয়েছে। ৪ সেকেন্ড দৈর্ঘ্যের ফেলে দেওয়া দ্বিতীয় দৃশ্যের বিবরণে লেখা হয়েছে, জাবেদ হাসানের সংলাপ ‘এই গাড়ি, গাজীপুর চলো...।’ ২৪ সেকেন্ড দৈর্ঘ্যের আরেকটি দৃশ্যের কর্তনের বিবরণে লেখা আছে, জাবেদ হাসানের মরদেহের পাশে নিতুর সঙ্গে তার শিশুসন্তানের দৃশ্য কর্তন করা হয়েছে। ৩০ সেকেন্ড দৈর্ঘ্যের দৃশ্যের কর্তনের বিবরণে লেখা হয়েছে, জাবেদ হাসানের কন্যা সাবেরীর সঙ্গে তার চাচার কথোপকথন অংশে, ‘এখন নিতু তো বলছে নয়নতারায় কবর দিতে...’ শীর্ষক চাচার সংলাপসহ কবরের স্থান নির্ধারণ বিষয়ে সংশ্লিষ্ট দৃশ্য ও সংলাপ কর্তন করা হয়েছে। আর ৫ নম্বর কারণে উল্লেখ করা হয়েছে, জাবেদ হাসানের মৃত্যুর পর অ্যাম্বুলেন্সে তার মরদেহ নিয়ে যাওয়ার একটি দৃশ্যের পর অবশিষ্ট দৃশ্য ও সংলাপ কর্তন করা হয়েছে। সব মিলিয়ে ‘ডুব’ সিনেমা থেকে বাদ দেওয়া দৃশ্যের দৈর্ঘ্য ২ মিনিট ২৫ সেকেন্ড।
এদিকে সম্প্রতি হলিউড রিপোর্টারের রিভিউতে বলা হয়েছে, ‘ডুব’ ছবির কাহিনি একজন মধ্যবয়স্ক স্বনামধন্য চলচ্চিত্র নির্মাতাকে নিয়ে। ছবিতে নির্মাতা তার স্ত্রীকে ছেড়ে মেয়ের সহপাঠীকে বিয়ে করে। ঢাকার মধ্যবিত্ত একটি পরিবারের সম্পর্কের টানাপোড়েন নিখুঁতভাবে ফুটিয়ে তোলা হয়েছে ছবিতে। ফারুকীর ‘টেলিভিশন’ এবং ‘পিঁপড়াবিদ্যা’ ছবি দুটির তুলনায় একদম আলাদা এই ছবিটি। ছবির ভিজ্যুয়াল স্টাইল এবং কাহিনির গভীরতা মস্তিষ্কে নাড়া দেবে।
হলিউড রিপোর্টারে আরও বলা হয়েছে, ইরফান খানের অভিনয়ের দক্ষতার জন্য ‘ডুব’ সিনেমাটি দর্শককে আকৃষ্ট করবে। বাংলাদেশি নির্মাতা মোস্তফা সরয়ার ফারুকী এ সিনেমায় অত্যন্ত যত্নের সঙ্গে সূক্ষ্ম কিছু বিষয় তুলে ধরেছেন দর্শকের সামনে, যা এই ছবিকে করে তুলেছে প্রাণবন্ত ও বাস্তবধর্মী। তিশার অভিনয়েরও বেশ প্রশংসা করা হয়েছে।
আগামী ২৭ অক্টোবর বাংলাদেশ ও ভারতে ‘ডুব’ সিনেমা মুক্তি পাবে। তার আগে ২৫ অক্টোবর ঢাকায় আসবেন ছবির অন্যতম অভিনয়শিল্পী বলিউডের জনপ্রিয় তারকা ইরফান খান। অংশ নেবেন ছবির প্রচারণায়। থাকবেন ‘ডুব’ ছবির উদ্বোধনী প্রদর্শনীতে।
