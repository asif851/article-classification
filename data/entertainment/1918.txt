
মোগলের হাতে পড়লে খানা তো খেতেই হবে। আর যদি পড়েন এমন বসের হাতে, চোখ কপালে তুলে যিনি বলে ওঠেন, ‘আপনি ৩৭ সেকেন্ড লেট’, তাহলেই কম্ম কাবার! শাহরুখ খান তাই পড়েছেন ভীষণ ঝামেলায়। খান সাহেব একটু লেট লতিফ বলে ‘সুখ্যাতি’ আছে। সেই শাহরুখ কাজ করছেন এমন এক পরিচালকের অধীনে, যিনি সবার আগে পৌঁছে যান সেটে।চেন্নাই এক্সপ্রেস সাফল্যের পর আবারও কাজ করছেন রোহিত-শাহরুখ জুটি। দিলওয়ালেতে কাজ করার অভিজ্ঞতা সম্পর্কে শাহরুখ বলেছেন, ‘রোহিতের সঙ্গে কাজ করা খুবই করুণ ব্যাপার। কারণ ও সব সময় ৫-১০ মিনিট আগেই পৌঁছে যায়। সব সময়ই মনে হয়, আচ্ছা ঠিক আছে, পরেরবার ওর আগে চলে আসব। কিন্তু সেটা কখনোই আর হয়ে ওঠে না।’নিজের ‘লেট লতিফ’ খেতাবের ব্যাপারে শাহরুখের অবশ্য বেশ শক্ত তত্ত্ব আছে, ‘আমি কখনো দেরিতে পৌঁছাই না। বাকিরা আসলে আমার আগে পৌঁছে যায়।’ আইএএনএস।
