
অভিনয়জীবনের ১১ বছরে মুক্তিযুদ্ধের নাটকে দেখা যায়নি অভিনেত্রী আজমেরি হক বাঁধনকে। এবার অপ্রকাশ নামের ছয় পর্বের একটি ধারাবাহিকে মুক্তিযোদ্ধাদের সহযোগী হিসেবে অভিনয় করেছেন তিনি।
নাটকের গল্পে দেখা যায়, একটি গ্রামে মুক্তিযোদ্ধারা স্বাধীনতার জন্য যুদ্ধ করছেন। উম্মে কুলসুম কলি নামের একটি মেয়েও মুক্তিযোদ্ধাদের সঙ্গী হয়। সরাসরি অস্ত্র চালিয়ে যুদ্ধ করে না সে। কিন্তু মুক্তিযোদ্ধাদের নানা রকম তথ্য দিয়ে সহযোগিতা করে। নাটকের কলি নামের মেয়েটিই হলেন বাঁধন।গত মঙ্গলবার গাজীপুরের পুবাইলে নাটকটির শুটিং শুরু হয়। এমন একটি চরিত্রে অভিনয় বাঁধনের কাছে নতুন অভিজ্ঞতা। শুটিংয়ের বিরতিতে মুঠোফোনে প্রথম আলোকে তিনি বলেন, ‘আগে একটা সময়ে অভিনয়টা গুরুত্বসহকারে করিনি। নিজের ও মেয়ের ভবিষ্যৎ নিয়ে ভেবেছি। মাঝখানে মুক্তিযুদ্ধের নাটকে কাজের প্রস্তাব পেলেও ব্যাটে-বলে মেলেনি। এখন অভিনয়কে গুরুত্ব দিচ্ছি আগের চেয়ে বেশি।’উচ্ছ্বসিত বাঁধন আরও বলেন, ‘এই কাজটি করতে আমার এত ভালো লাগছে, তা বোঝাতে পারব না। এই প্রথম মনে হচ্ছে, একটি ভালো কাজ করছি। এখানে লাক্স তারকা বাঁধনকে পাওয়া যাবে না, একজন চরিত্রাভিনেতাকে পাওয়া যাবে।’নাটকটিতে বাঁধনের বিপরীতে অভিনয় করেছেন ইন্তেখাব দিনার। এর চিত্রনাট্যকার ও পরিচালক গোলাম সোহরাব দোদুল বলেন, ‘১৬ ডিসেম্বর বিজয় দিবসের দিন থেকে ২১ ডিসেম্বর পর্যন্ত ছয় দিন দীপ্ত টিভিতে প্রচারিত হবে অপ্রকাশ।’
