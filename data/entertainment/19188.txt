
সাভারের রানা প্লাজা ধসের ঘটনা নিয়ে নির্মিত বাংলা চলচ্চিত্র ‘রানা প্লাজা’র প্রদর্শনী ও সম্প্রচারে ছয় মাসের নিষেধাজ্ঞা দিয়েছেন হাইকোর্ট। এ সময়ের মধ্যে দেশে-বিদেশের প্রেক্ষাগৃহে বা অন্য যেকোনো মাধ্যমে ছবিটি দেখানো যাবে না।
এক রিট আবেদনের প্রাথমিক শুনানি শেষে বিচারপতি নাঈমা হায়দার ও বিচারপতি মোস্তফা জামান ইসলামের সমন্বয়ে গঠিত হাইকোর্ট বেঞ্চ আজ সোমবার এ আদেশ দেন। আদালতে আবেদনটির পক্ষে শুনানি করেন আইনজীবী ফজলে নূর তাপস ও মেহেদী হাসান চৌধুরী। রাষ্ট্রপক্ষে ছিলেন ডেপুটি অ্যাটর্নি জেনারেল মোখলেসুর রহমান।
জানতে চাইলে মোখলেসুর রহমান প্রথম আলোকে বলেন, নিষেধাজ্ঞার পাশাপাশি ওই চলচ্চিত্রকে দেওয়া সেন্সর বোর্ডের সনদের কার্যকারিতাও স্থগিত করেছেন আদালত। এ সনদ কেন বাতিল করা হবে না, তা জানতে চেয়ে রুল দিয়েছেন আদালত।তথ্য সচিব, চলচ্চিত্র সেন্সর বোর্ডের চেয়ারম্যান, চলচ্চিত্র উন্নয়ন করপোরেশনের (এফডিসি) ব্যবস্থাপনা পরিচালক ও চলচ্চিত্রটির প্রযোজক শামীমা আক্তারকে ছয় সপ্তাহের মধ্যে রুলের জবাব দিতে বলা হয়েছে।
রানা প্লাজা চলচ্চিত্রে নানা ভীতিকর দৃশ্য দেখানোর অভিযোগ করে বাংলাদেশ ন্যাশনাল গার্মেন্টস ওয়ার্কার্স এমপ্লয়িজ লীগের সভাপতি সিরাজুল ইসলাম গত বৃহস্পতিবার এ রিট আবেদনটি করেন।
প্রায় আট মাস সেন্সর বোর্ডে আটকে থাকার পর হাইকোর্টের রায় নিয়ে গত ১১ জুলাই ছবিটি ছাড়পত্র পায়। এরপর ছবির মুক্তির দিনক্ষণ ঠিক হয় আগামী ৪ সেপ্টেম্বর।
ছবির প্রধান চরিত্র দুটিতে অভিনয় করেছেন সাইমন ও পরীমনি। আরও অভিনয় করেছেন আবুল হায়াত, প্রবীর মিত্র, মিজু আহমেদ, শিরিন আলম, কাবিলা, রেহেনা জলি প্রমুখ।
চলতি মাসের ৮ তারিখ ছবির পরিচালক নজরুল ইসলাম খান বলেছিলেন, ছবিটিতে নেতিবাচক কিছু নেই। বরং ছবিটির মধ্যে গার্মেন্টস মালিক-শ্রমিক আরও সচেতন হওয়ার সুযোগ খুঁজে পাবেন বলে তিনি মনে করেন।
