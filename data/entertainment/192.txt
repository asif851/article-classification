
লালন সাঁইজির ১২৫তম তিরোধান দিবস উপলক্ষে আগামী ২২ অক্টোবর শুরু হবে দুদিনব্যাপী লালন উৎ​সব। শিল্পকলা একাডেমীর সংগীত ও নৃত্যকলা মিলনায়তনে দুই দিনব্যাপী লালন উৎসবের আয়োজন করেছে লালন রিসার্চ ফাউন্ডেশন। এ আয়োজনের লালনের গানের পরিবেশনার সঙ্গে তাঁর মানবতাবাদী দর্শন নিয়ে আলোচনা হবে। এ ছাড়া একই সংগঠনের আয়োজনে আগামী ২০-২১ নভেম্বর শিল্পকলার উন্মুক্ত মঞ্চে অনুষ্ঠিত হবে দু’দিনের জাতীয় বাউল উৎসব।লালন রিসার্চ ফাউন্ডেশন আয়োজিত সংবাদ সম্মেলনে ঢাকা রিপোর্টার্স ইউনিটি মিলনায়তনে আজ শনিবার দুপুরে এসব তথ্য দেয়া হয়।সংবাদ সম্মেলনে উপস্থিত ছিলেন ফাউন্ডেশনের উপদেষ্টা বিশিষ্ট লালনসংগীত শিল্পী ফরিদা পারভিন, আবদুল ওয়াহাব, লালন গবেষক আনোয়ারুল করিম, আয়োজক সংগঠনের সভাপতি আবু ইসহাক, সাধারণ সম্পাদক বি এম দুলাল, সহসভাপতি যাযাবর স্বপন প্রমুখ।সংবাদ সম্মেলনে জানানো হয়, উৎ​সবে দু’দিনই বেলা ৪টা থেকে শুরু হবে অনুষ্ঠান। প্রথম পর্বে লালনের মানবতাবাদী দর্শন নিয়ে আলোচনা করবেন বিশিষ্টজনেরা। দ্বিতীয় পর্বে থাকবে লালনের গানের পরিবেশনা। উৎসবের প্রথম দিন ২২ অক্টোবর সন্ধ্যায় একক কণ্ঠে লালনসংগীত পরিবেশন করবেন ফরিদা পারভীন। একইভাবে ২৩ অক্টোবর বৈকালিক আলোচনা শেষে সন্ধ্যায় শুরু হবে গানের পরিবেশনা। এদিন একক কণ্ঠে লালনের গান গাইবেন বিমান চন্দ্র বিশ্বাস এবং সমবেত পরিবেশনায় অংশ নেবে ‘অচিন পাখি’ নামের সংগঠন।সংবাদ সম্মেলনে লিখিত বক্তব্যে উৎসবের কর্মসূচির পাশাপাশি জাতীয় জীবনে লালনের গুরুত্ব তুলে ধরে তিনটি দাবি উপস্থাপন করা হয়। এর মধ্যে রয়েছে, প্রতিবছর জাতীয়ভাবে ফকির লালন শাহের তিরোধান দিবস পালন, লালনের দর্শনকে কলেজ ও বিশ্ববিদ্যালয়ের পাঠ্য তালিকায় অন্তর্ভূক্ত করা এবং তাঁর নামে একটি পূর্ণাঙ্গ বিশ্ববিদ্যালয় প্রতিষ্ঠা করা।আগামী ১ কার্তিক লালন সাঁইয়ের ১২৫তম তিরোধান দিবস।
