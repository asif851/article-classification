
আনন্দিত হলেও বাঁধভাঙা উল্লাসে মাতেননি। উচ্ছ্বসিত লম্ফঝম্ফ তো বহু দূরের ব্যাপার। হাঙ্গেরির নির্মাতা ইলদিকো অ্যানেদি যেন তাঁর ছবির চরিত্রের মতোই চুপচাপ, মৃদুভাষী।বড়সড় আওয়াজ না তুলেই সন্তর্পণে এগিয়েছেন পাকা শিকারির মতো। বশে এনেছেন বার্লিন চলচ্চিত্র উৎসবের সবচেয়ে বড় পুরস্কার সোনার ভালুক বা গোল্ডেন বিয়ার। দিন শেষে, জার্মান মুলুকে বিশ্বের অন্যতম সম্ভ্রান্ত এক চলচ্চিত্র উৎসবে রচিত হয়েছে হাঙ্গেরির বিজয়গাথা।বিজয়ের সাক্ষী বার্লিন চলচ্চিত্র উৎসবের প্রাণকেন্দ্র বেরলিনাল পালাস্টে।বার্লিন সময় ১৮ ফেব্রুয়ারি সন্ধ্যা প্রায় সাতটা। বিলম্বে বার্লিনে আসার খেসারত তো দিতেই হবে। সমাপনী অনুষ্ঠানে অতিথিদের আসনে বসার সুযোগ মেলেনি। তাই বেরলিনাল পালাস্টের লালগালিচার পাশে প্রথম সারিতে অবস্থান নিয়ে ফেলেছি আগেভাগে। শত্রু বলতে কনকনে ঠান্ডা আর বৃষ্টির উৎপাত। কিন্তু সাংবাদিকতার দিক থেকে দেখলে জায়গাটা একেবারে মোক্ষম। মাত্র হাত চারেক দূরে ঝকমকে অডি গাড়ি থেকে তারকারা সব লালগালিচায় এসে নামছেন। পাশেই সুবিশাল পর্দায় পুরো অনুষ্ঠানের প্রজেকশন চলছে। যত খুশি ছবি তোলো আর ভিডিও করো। কেউ কিচ্ছুটি বলবে না।পুরস্কার অনুষ্ঠানে শুরুতেই উপস্থাপিকা জানিয়ে দিলেন, সারা বিশ্বের চোখ এখন বার্লিনের দিকে। আদতেই তাই।অন বডি অ্যান্ড সোল ছবির সোনার ভালুক বিজয় ঘোষণা হতে না হতেই খবর ছড়িয়ে গেছে রয়টার্স থেকে গার্ডিয়ান কিংবা ডয়চে ভেলে অথবা ভ্যারাইটিসহ বিশ্বের প্রথম সারির সব সংবাদমাধ্যমে। বাংলাদেশে তখন গভীর রাত।অন বডি অ্যান্ড সোল ছবির পটভূমি বুদাপেস্ট। ছবির গল্প মারিয়া নামের এক নবীন কর্মীকে নিয়ে। চুপচাপ ধরনের মেয়ে মারিয়া। তার বস এন্দ্রেও কিছুটা তা-ই। তাদের এই সূক্ষ্ম রোমাঞ্চ নতুন মোড় নেয় যখন একদিন একই স্বপ্ন দেখে মারিয়া আর তার বস।উৎসবের আরেক বড় পুরস্কার ‘গ্র্যান্ড জুরি প্রাইজ’ জিতেছে সেনেগালের নির্মাতা অ্যালেন গমিসের ফেলিসিটি। সেরা অভিনেতা হিসেবে রুপালি ভালুক জিতেছেন অস্ট্রিয়ার জর্জ ফ্রেডরিখ (ব্রাইট নাইটস)। সেরা অভিনেত্রীর পুরস্কার এসেছে এশিয়ায়। বিজয়ীর নাম দক্ষিণ কোরিয়ার কিম মিন হি। অন দ্য বিচ অ্যাট নাইট অ্যালোন ছবিতে অনবদ্য অভিনয় তাঁকে এনে দিয়েছে এই পুরস্কার।আদার সাইড অব হোপ ছবির সুবাদে সেরা পরিচালকের পুরস্কার জিতেছেন ফিনল্যান্ডের আকিরা কাউরিসমাকি। রুপালি ভালুক হাতে নেওয়ার খানিক আগেই এই নির্মাতা ঘোষণা দিয়েছেন, সিনেমা দুনিয়াকে বিদায় জানাতে চান তিনি।ফিলিস্তিনের ‘ভূত শিকার’ইসরায়েলি ইন্টারোগেশন সেন্টারের অভিজ্ঞতা নিয়ে তৈরি ফিলিস্তিনের নির্মাতা রায়িদ আনদনির তথ্যচিত্র আলোচনায় ছিল উৎসবে। পুরস্কার অনুষ্ঠানের শুরুর বড় চমকটা বলতে গেলে আনদনিরই। প্রথমবারের মতো মৌলিক তথ্যচিত্র হিসেবে রুপালি ভালুক জিতেছে তাঁর ছবি ঘোস্ট হান্টিং। বলা বাহুল্য, এটি বার্লিনের সাধারণ পুরস্কার তালিকায় ছিল না। সেরা চিত্রনাট্যের পুরস্কার জিতেছে চিলির সেবাস্টিয়ান লেলিওর এ ফ্যান্টাস্টিক ওম্যান।৬৭তম বার্লিন চলচ্চিত্র উৎসবের শেষ দিন ছিল গতকাল ১৯ ফেব্রুয়ারি।
