
ইউটিউবে এই প্রথম হিন্দি কোনো গান ১০ কোটি বারেরও বেশি দেখা হয়েছে। বলিউডের তারকা হৃতিক রোশন ও সোনম কাপুরের অংশগ্রহণে সংগীতশিল্পী হানি সিংয়ের ‘ধীরে ধীরে সে মেরি জিন্দেগি মে’ গানটির ভিডিও ইউটিউবে এ পর্যন্ত দেখা হয়েছে ১০ কোটি বারেরও বেশি।ইউটিউবে গত বছরের ১ সেপ্টেম্বর টি-সিরিজের ব্যানারে মুক্তি পায় এ গানের ভিডিওটি। টি-সিরিজের পক্ষ থেকে জানানো হয়েছে, ‘আশিকী’ (১৯৯০) ছবির জনপ্রিয় ‘ধীরে ধীরে সে... ’ গানটিকে নতুন আঙ্গিকে সাজিয়ে মুক্তি দেওয়া হয়েছিল। নতুন করে গানটিকে সাজানোর কাজটি করেছেন র‍্যাপসংগীত তারকা হানি সিং।একে তো নতুন আঙ্গিকে পুরোনো জনপ্রিয় গান, তার ওপর বাড়তি চমক হিসেবে এ গানে ছিল হৃতিক রোশনের সঙ্গে সোনম কাপুরের জুটি—দুয়ে মিলে দারুণ এক ভিডিও, যা দ্রুত তুমুল জনপ্রিয়তা পায়।গত শুক্রবার পর্যন্ত টি-সিরিজের ইউটিউব চ্যানেলে ভিডিওটি দেখা হয়েছে ১০ কোটি বারেরও বেশি।এমন সাফল্যের খবরে স্বাভাবিকভাবেই খুশি এ গানের ভিডিওচিত্রটির নির্মাতারা। টি-সিরিজের প্রধান ভূষণ কুমার উচ্ছ্বাস প্রকাশ করে বলেন, ‘“ধীরে ধীরে...” গানটির ভিডিওটির ১০ কোটি দর্শক প্রাপ্তির বিষয়টি আমাদের জন্য তুমুল উচ্ছ্বাস ও আনন্দের বিষয়। এবারই প্রথম কোনো হিন্দি গান এত বিপুলসংখ্যক দর্শক পেল, যা এর আগে বলিউডের কোনো গান পায়নি।’
ভূষণ কুমার আরও বলেন, ‘গানটি নিয়ে আমরা অনেক পরীক্ষা-নিরীক্ষা করেছি, অনেক নতুন ধারা সৃষ্টি করেছি। আমি আনন্দিত এই কারণে যে আরও একবার আমরা ভারতে গানের নতুন এক বাজার সৃষ্টি করতে সমর্থ হয়েছি।’শুধুই কি নতুন আঙ্গিক? গানটির এত বিপুল দর্শক জনপ্রিয়তার পেছনে কাজ করেছে হৃতিক-সোনম জুটির চমৎকার প্রেমের রসায়নও। যা দর্শকদের মনে ধরেছে। ১০ কোটির দেয়াল টপকে ‘ধীরে ধীরে... ’ গানটি এগিয়ে চলেছে। টাইমস অব ইন্ডিয়া। এনডিটিভি।
