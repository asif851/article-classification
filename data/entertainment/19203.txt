
‘মেরিল-প্রথম আলো তারকা জরিপে’ এবারও সেরা গায়িকা নির্বাচিত হয়েছেন নাজমুন মুনিরা ন্যান্‌সি। এ নিয়ে ছয় বার এ পুরস্কার অর্জন করেছেন বাংলা গানের জনপ্রিয় এই গায়িকা। প্রতিবারই পাঠক ও দর্শক-শ্রোতাদের সরাসরি ভোটে সেরা গায়িকা নির্বাচিত হন এই সংগীত তারকা। মেরিল-প্রথম আলো পুরস্কারপ্রাপ্তি, গান ও জীবন নিয়ে আজ সোমবার সকালে প্রথম আলোর সঙ্গে কথা বলেছেন তিনি।
কেমন আছেন?ভালো আছি। তবে অনেক ব্যস্ত আছি।কী নিয়ে আপনার ব্যস্ততা?আমি তো এখন ময়মনসিংহে। নতুন বাড়ির কাজ শুরু করেছি। জায়েদ (স্বামী নাজিমুজ্জামান জায়েদ) অফিসের কাজ নিয়ে ব্যস্ত থাকায় ওর সঙ্গে আমাকেও দেখভালের কাজ করতে হচ্ছে। আমার রেকর্ডিং কিংবা শো না থাকলে ময়মনসিংহ চলে আসি। আগামী চার মাস এভাবেই কাটবে।তাহলে রেকর্ডিং ও শো সামলাচ্ছেন কীভাবে?আমি একসঙ্গে কয়েকটা রেকর্ডিং রাখি। শোর ক্ষেত্রেও বেছে বেছে অংশ নেওয়ার চেষ্টা করি। আপাতত আয়োজকদের চাওয়ার সঙ্গে আমার সময় মিলিয়ে নিয়ে কাজ করছি। সামনের চার মাস আমাকে এভাবেই কষ্ট করে চলতে হবে। নেত্রকোনায় বাড়ি করার সময়টাতেও গান আর সংসার এভাবেই সামলে নিয়েছিলাম। আশা করি, ময়মনসিংহের এই বাড়ির কাজ শেষ করার পর পুরোদস্তুর গানে সময় দিতে পারব। আমার গান ও আমার প্রাণ একই সূত্রে গাঁথা। গান ছাড়া আমি ন্যান্‌সি অর্থহীন।আপনি তো এবারও মেরিল-প্রথম আলো পুরস্কারে সেরা গায়িকা নির্বাচিত হলেন। অনুভূতি কেমন?সত্যি কথা বলতে, এবার চূড়ান্ত মনোনয়ন পাওয়ার পর কেন জানি আমি পুরস্কার পাওয়ার ব্যাপারে আশাবাদী ছিলাম। ‘ভালো না বাসলে বোঝা কি যায়’ গানের জন্য এবার পুরস্কার পেয়েছি। এ নিয়ে ছয়-ছয়বার ‘মেরিল-প্রথম আলো পুরস্কার’ অর্জন করতে পেরেছি। আমার মতে, রাষ্ট্রীয় পর্যায়ের পুরস্কারের পর বাংলাদেশের শিল্পীদের কাছে অনেক আকাঙ্ক্ষিত পুরস্কার হচ্ছে ‘মেরিল-প্রথম আলো পুরস্কার’। শিল্পী হিসেবে ছয়বার এই ধরনের পুরস্কার অর্জন করায় অনেক সম্মানিতবোধ করছি। এই পুরস্কার গানের প্রতি আমার দায়িত্ববোধ অনেকখানি বাড়িয়ে দিয়েছে। এবার যে গানটির জন্য পুরস্কার পেয়েছি সেই গানটির গীতিকার কবির বকুল আর সুরকার শওকত আলী ইমনকে ধন্যবাদ জানাচ্ছি। আমাকে যাঁরা ভোট দিয়েছেন, সবাইকে ধন্যবাদ।‘প্রজাপতি’ ছবির জন্য আপনি সেরা সংগীতশিল্পী হিসেবে ২০১১ সালের জাতীয় চলচ্চিত্র পুরস্কার অর্জন করেছেন। কিন্তু পুরস্কার প্রদান অনুষ্ঠানে আপনার অনুপস্থিতি নিয়ে প্রশ্ন উঠেছিল। এ নিয়ে কিছু বলবেন কী?আমি তখন ময়মনসিংহ ছিলাম। জীবনের প্রথম জাতীয় চলচ্চিত্র পুরস্কার। তাও আবার মাত্র ২৩ বছর বয়সে! আমি ভীষণ এক্সাইটেড ছিলাম। অনুষ্ঠানে অংশ নেওয়ার জন্য আমি পুরোপুরিভাবে প্রস্তুত ছিলাম। আগের দিন রাতে আমার বড় মেয়ে রোদেলা হঠাৎ করেই অসুস্থ হয়ে পড়ে। সঙ্গে সঙ্গেই তথ্য মন্ত্রণালয়ের একজন দায়িত্বশীল কর্মকর্তাকে আমার সন্তানের অসুস্থতার খবরটি জানিয়ে দিই। তিনিও আমাকে সন্তানের যত্ন নেওয়ার কথা বলেন। মা হয়ে অসুস্থ বাচ্চাকে ময়মনসিংহ রেখে ঢাকায় গিয়ে আমি তো আমার পুরস্কার গ্রহণ করতে যেতে পারি না। আমি একজন মা, আমার কাছে আমার সন্তানই সবকিছুর ওপরে। পৃথিবীর কোনো পুরস্কার আমার সন্তানের চেয়ে বড় নয়। সে সময় আমার সন্তানের সুস্থতাই আমার কাছে মুখ্য ছিল। অথচ বিভিন্ন সংবাদমাধ্যম ও মিডিয়ার লোকজনেরা আমার উপস্থিত না থাকার আসল ব্যাপারটি না জেনেই নিজেদের মতো করে প্রতিনিয়ত মনগড়া মন্তব্য করে গেছেন। বিষয়টি আমাকে খুব কষ্ট দিয়েছে। আমি মর্মাহত হয়েছি।সম্প্রতি আপনি মা নিয়ে একটি নতুন গানে কণ্ঠ দিয়েছেন...এর আগে মাকে নিয়ে দুটি গানে কণ্ঠ দিয়েছি। প্রথমটি নিজ উদ্যোগে করেছিলাম, সেটি ফেসবুকে প্রকাশ করেছি। এরপর আরও একটি গানের কাজ করলেও তা প্রকাশিত হয়নি। এবারই প্রথম মাকে নিয়ে কোনো গান অ্যালবামে প্রকাশিত হলো। আমি অনেক ধরনের গানই করে থাকি। কিন্তু মা নিয়ে গান করার ক্ষেত্রে আমি খুব সংবেদনশীল থাকি। আমি সিদ্ধান্ত নিয়েছি, মা নিয়ে কোনো গানের ক্ষেত্রে কখনোই কোনো পারিশ্রমিক নেব না। এখন পর্যন্ত এর অন্যথা হয়নি।নতুন কাজের খবর কী?ঈদের জন্য কয়েকটি মিশ্র অ্যালবামের গানে কণ্ঠ দেওয়ার কথাবার্তা চলছে। যদি ব্যাটে-বলে মিলে তাহলে কাজটি করব। এ ছাড়া আমার নজরুল সংগীতের অ্যালবামের কাজও ফাঁকে ফাঁকে এগোচ্ছে। কিছুদিন আগে হাবিব ওয়াহিদের সুর ও সংগীতে চলচ্চিত্র ও বিজ্ঞাপনের জিঙ্গেলেও কণ্ঠ দেওয়া হয়েছে।
