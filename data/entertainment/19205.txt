
‘অতীতের সানি লিওনই বর্তমান সানি লিওনকে তৈরি করেছে। আমি আমার অতীত নিয়ে লজ্জিত নই।’ আলোচিত বলিউড অভিনেত্রী সানি লিওন হিন্দুস্তান টাইমসকে দেওয়া এক সাক্ষাৎকারে আজ বুধবার এ কথা বলেছেন।
সানি লিওন বলেন, ‘আমি ভারতে নতুন জীবন শুরু করতে এসেছি। আমি ভালো কাজ করতে চাই এবং সেই পৃথিবীর অংশ হতে চাই, যার কথা আমি কখনো ভাবিনি।’
অতীতের ছায়া মুছে ফেলতে পারবেন কি না, হিন্দুস্তান টাইমসের এমন এক প্রশ্নের উত্তরে সাড়া জাগানো এ অভিনেত্রী বলেন, ‘আমি জানি না। এটি আসলে আমার হাতে নেই। আমি বরং কঠোর পরিশ্রম করতে পারি। ভালো সিনেমায় অভিনয় করতে পারি। নিজেকে আরও ভালো অভিনেত্রী হিসেবে গড়ে তোলার চেষ্টা করতে পারি।’ তিনি বলেন, মানুষ যখন তাঁকে বিভিন্ন ধরনের চরিত্রে অভিনয় করতে দেখবে, তখন এমনিতেই তাঁকে নিয়ে মানুষের ধারণার পরিবর্তন হবে।
বলিউড জীবন নিয়ে ‘এক পেহলি তারকা লীলা’ তারকা আরও বলেন, ‘এখন এটিই আমার স্বপ্ন। আমার জীবন এবং আমার গল্পও।’ তিনি আরও বলেন, জীবনে তাঁকে বেশ জটিলতার মুখোমুখি হতে হয়েছে। কিন্তু এর মানে এই নয় যে, তিনি দুর্বল। চারপাশের আঘাত মোকাবিলা করার শক্তি তাঁর রয়েছে। তিনি আরও বলেন, ‘আমি একজন যোদ্ধা, আমার চারপাশের সব নেতিবাচক বিষয় থেকে নিজেকে রক্ষা করার ক্ষমতা আমার রয়েছে।’
২০১২ সালে ‘জিসম ২’ সিনেমার মধ্য দিয়ে সানি লিওনের বলিউড যাত্রা শুরু হয়। ইতিমধ্যে ৮টি হিন্দি চলচ্চিত্র মুক্তি পেয়েছে তাঁর। এর আগের পর্নোগ্রাফি জীবনের জন্য বেশ আলোচিত তিনি।
