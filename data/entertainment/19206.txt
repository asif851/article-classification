
প্রেম ভেঙে যাক, তাতে কী? একটা অন্য রকম যোগাযোগ তো এমনিতেও থাকে। তা না হলে এমনটা ঘটবে কী করে? কিছুদিন আগেই কানাডায় কনসার্টে গান করতে করতে মঞ্চে হোঁচট খান জাস্টিন বিবার। এবার তাঁর সাবেক প্রেমিকা সেলেনা গোমেজও গাইতে গাইতে মঞ্চে হোঁচট খেলেন। তবে সঙ্গে সঙ্গেই নিজেকে সামলে নিয়ে উঠে দাঁড়ান সেলেনা। এরপর ফিরে যান নিজের পরিবেশনায়।সেলেনা তাঁর ‘রিভাইভাল’ ট্যুরের অংশ হিসেবে গত রোববার রাতে যুক্তরাষ্ট্রের ওকলাহোমায় গান করেন। কনসার্টে ‘কিল’এম উইথ কাইন্ডনেস’ গানটির সময় গাইতে গাইতে হঠাৎ মঞ্চের এক অংশে গিয়ে হোঁচট খান। তবে তাতে পাকা এ শিল্পীর গান কিন্তু থেমে যায়নি। মুহূর্তেই সুর-তাল আবার জায়গা বুঝে ধরে নিয়ে গাইতে শুরু করেন তিনি। গানের ফাঁকে মজা করে শ্রোতাদের উদ্দেশে তিনি বলেন, ‘পুরো সফরে এই প্রথম হোঁচট খেলাম। ভাবা যায়, কি বড় বিষয় এটা!’ সেলেনার হোঁচট খাওয়ার ভিডিওটি সামাজিক মাধ্যমে বেশ আলোচিত হয়েছে।
