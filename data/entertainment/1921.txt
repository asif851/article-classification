
নব্বইয়ের দশকের সুপারহিট ছবি ‘সাদাক’–এর সিক্যুয়েল তৈরির কথা ভাবছেন পরিচালক মহেশ ভাট। ১৯৯১ সালের দারুণ ব্যবসাসফল এই ছবিতে অভিনয় করেছিলেন মহেশ ভাটের বড় মেয়ে পূজা ভাট ও সঞ্জয় দত্ত। নতুন ছবিতেও তাঁদের দুজনের অভিনয় করার কথা। তবে ছবিটিতে এই প্রজন্মের একজন তারকার সংযোজনেরও গুজব শোনা যাচ্ছে। গুঞ্জন উঠেছে, এই ছবিতে বিশেষ একটি চরিত্রে মহেশের ছোট মেয়ে আলিয়া ভাটও থাকবেন। একটি সূত্র ভারতীয় বেশ কিছু গণমাধ্যমকে জানিয়েছে, এই ছবির সিক্যুয়েলে পূজা ও সঞ্জয়ের সন্তানের চরিত্রে অভিনয় করবেন আলিয়া ভাট। যদিও ছবি –সংশ্লিষ্ট কেউ এখনো এই বিষয়ে মুখ খোলেননি।  গুঞ্জনটি সত্যি হলে বলিউডে নতুন ইতিহাস তৈরি হবে। কারণ, এর আগে বলিউডের কোনো ছবিতে দুই বোন মা-মেয়ের চরিত্রে অভিনয় করেছেন বলে মনে হয় না। যদিও পূজা ভাট আর আলিয়া ভাট দুজনের মা ভিন্ন। কিন্তু তাঁরা দুজনেই মহেশ ভাটের সন্তান। আর দুই বোনের মধ্যে বয়সের অনেক ফারাক থাকা সত্ত্বেও তাঁদের মধ্যে বন্ধুত্বও বেশ ভালো। উল্লেখ্য, ১৯৫৭ সালে মুক্তি পাওয়া ‘মাদার ইন্ডিয়া’ ছবিতে অভিনেত্রী নার্গিসের ছেলের ভূমিকায় অভিনয় করেছিলেন তাঁর স্বামী সুনীল দত্ত। হিন্দুস্থান টাইমস।
