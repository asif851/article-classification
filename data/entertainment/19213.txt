
অবশেষে প্রয়াত জিয়া খানের সঙ্গে তাঁর প্রেম নিয়ে মুখ খুললেন সুরজ পাঞ্চোলি। জিয়ার মৃত্যুর জন্য সুরজকে দায়ী করা হলেও জিয়াকে এখনো ভালোবাসেন বলেই জানিয়েছেন বলিউডে অভিষেকের আগ মুহূর্তে তুমুল বিতর্কের জন্ম দেওয়া সুরজ।সুভাষ ঘাইয়ের পরিচালনায় ১৯৮৩ সালে মুক্তিপ্রাপ্ত ‘হিরো’ ছবির রিমেকে অভিনয়ের মাধ্যমে শিগগির বলিউডে পা রাখতে যাচ্ছেন সুরজ। বিতর্কিত অভিনেতা আদিত্য পাঞ্চোলির ছেলে সুরজকে বলিউডে প্রতিষ্ঠিত করার দায়িত্ব কাঁধে তুলে নিয়েছেন আরেক বিতর্কিত অভিনেতা সালমান খান। ‘হিরো’ ছবির রিমেক যৌথভাবে প্রযোজনা করছেন তিনি। জিয়ার আত্মহত্যায় প্ররোচনা দেওয়ার অভিযোগে ২৩ দিন জেল খাটার পর চলতি মাসের শুরুর দিকে জামিনে মুক্তি পান সুরজ। শুরু থেকেই তিনি গণমাধ্যমের কাছ থেকে নিরাপদ দূরত্ব বজায় রেখেছেন। জিয়াকে নিয়ে গণমাধ্যমের সামনে কোনো মন্তব্য করা থেকে বিরত থেকেছেন তিনি। অবশেষে নীরবতা ভেঙে ভারতের প্রথম সারির একটি পত্রিকায় আলাপচারিতার মাধ্যমে জিয়া প্রসঙ্গে খোলামেলা কথা বলেছেন উঠতি এ অভিনেতা। সম্প্রতি এক খবরে এ তথ্য জানিয়েছে ‘জিনিউজ’।জিয়া সম্পর্কে সুরজ বলেন, ‘এখনো জিয়াকে ভালোবাসি আমি। আমাদের দুজনার হূদয়ের বন্ধন আজও অটুট আছে। সারা জীবন যদি আমার নামের সঙ্গে জিয়ার নামটি জুড়ে থাকে, তবুও কোনো অনুশোচনা হবে না আমার। ১০ মাস আগে ফেসবুকের মাধ্যমে আমাদের পরিচয় হয়েছিল। এরপর আমাদের মধ্যে প্রণয়ের সম্পর্ক গড়ে ওঠে।’
সুরজ আরও বলেন, ‘আমি জানি, জিয়া আত্মহত্যা করায় আমাকে যে কঠিন অবস্থার মধ্য দিয়ে যেতে হচ্ছে, সেটা সে নিজেও চায়নি। আমি তাঁর জীবন কেড়ে নিইনি। বরং তাঁর জীবনে অতিরিক্ত ১০ মাস যোগ করেছি আমি। তাঁর জীবনে যদি আমার উপস্থিতি না থাকত তাহলে আরও অনেক আগেই সে আত্মহত্যার চেষ্টা করত এবং সফলও হতো।’
প্রসঙ্গত, পশ্চিম মুম্বাইয়ের জুহু বিচসংলগ্ন নিজ বাসায় গত ৩ জুন রাতে গলায় ওড়না পেঁচিয়ে আত্মহত্যা করেন বলিউডের উঠতি অভিনেত্রী জিয়া খান। বলিউডে ডুবন্ত ক্যারিয়ার নিয়ে হতাশার পাশাপাশি প্রেমিক সুরজের কাছ থেকে প্রতারিত হওয়ার পর জিয়া কঠিন এ পথ বেছে নেন। সুইসাইড নোটেও নিজের মৃত্যুর জন্য প্রেমিক সুরজকে দায়ী করে গেছেন জিয়া।
মৃত্যুর কিছুক্ষণ আগেও ফোনে সুরজের সঙ্গে উত্তপ্ত বাক্যবিনিময় হয়েছিল জিয়ার। এমনকি জীবনের শেষ চিঠিতে প্রেমিক সুরজের বিষয়ে নানা গুরুতর অভিযোগ করে গেছেন তিনি। সেগুলোর মধ্যে ধর্ষণ ও গর্ভপাতের মতো বিষয়ও আছে। জিয়ার সঙ্গে প্রেমের সম্পর্ক থাকলেও বয়সে ২০ বছরের বড় এক নারীর সঙ্গে প্রণয়ে জড়িয়ে পড়েন সুরজ। পাঞ্চোলি পরিবারে গয়না সরবরাহ করতেন ওই নারী। সুরজের অনেক অত্যাচার মুখ বুজে সইলেও প্রেমিকের কাছ থেকে প্রতারণার বিষয়টি কোনোভাবেই মেনে নিতে পারেননি জিয়া। মাত্র ২৫ বছর বয়সে পৃথিবীর মায়া কাটিয়ে চলে গেছেন তিনি।
ক্যাপশন: সুরজ পাঞ্চোলি ও জিয়া খান
