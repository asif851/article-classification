
ঢাকার মঞ্চে আসছে আরেকটি নতুন নাটক। আজ মঙ্গলবার সন্ধ্যা সাড়ে ছয়টায় রয়েছে সেন্টার ফর এশিয়ান থিয়েটার (সিএটি)-এর ২১তম প্রযোজনা ম্যাকাব্রে নাটকের উদ্বোধনী প্রদর্শনী। শিল্পকলা একাডেমীর জাতীয় নাট্যশালার মূল মিলনায়তনে আনিকা মাহিনের লেখা ও কামালউদ্দিন নীলু নির্দেশিত নতুন নাটকটির উদ্বোধন করবেন সংস্কৃতিমন্ত্রী আসাদুজ্জামান নূর। অনুষ্ঠানের বিশেষ অতিথি বেঙ্গল ফাউন্ডেশনের চেয়ারম্যান আবুল খায়ের।সেন্টার ফর এশিয়ান থিয়েটারের সেক্রেটারি জেনারেল রোকেয়া রফিক গতকাল সোমবার প্রথমআলোকে জানান, ম্যাকাব্রে একটি প্রথাবিরুদ্ধ পরিবেশনা, যেখানে ব্যবহৃত হয়েছে বিভিন্ন ধরনের প্রযুক্তি। বিশেষ করে ভিডিওগ্রাফি, মাল্টিস্ক্রিন প্রজেকশন টেকনোলজি, অ্যানিমেশন, ত্রিমাত্রিক প্রজেকশন ম্যাপিং ইত্যাদি। নাট্যকার আনিকা মাহিন বলেন, ‘এই নাটকটি ধারণ করে মুক্তিকে। এটি প্রকাশ করে জাতিগোষ্ঠী ও সামাজিক অবস্থান-নির্বিশেষে সব মানুষই এক। প্রত্যেকেরই সম্মানের সঙ্গে জীবনধারণের অধিকার রয়েছে।’
