
বলিউড হিট ‘বজরঙ্গি ভাইজান’ ছবিতে কারিনা কাপুর খানের মায়ের চরিত্রে অভিনয় করেছিলেন অলকা কৌশল। এমনকি ভারতের জাতীয় পুরস্কারপ্রাপ্ত ছবি ‘কুইন’-এ অভিনয় করেছেন। ছোট পর্দাতেও তাঁর নিয়মিত উপস্থিতির খ্যাতি এনে দিয়েছে। কিন্তু এক ঝটকায় যেন সব খ্যাতি ঝরে গেল। কারণ, অর্থ পাচারের অভিযোগের প্রমাণ পাওয়ায় অলকা ও তাঁর মা মঞ্চাভিনেত্রী বিশ্ব মোহন বাদলাকে দুই বছরের কারাদণ্ড দিয়েছে পাঞ্জাবের এক আদালত।
এক পরিচিত ব্যক্তিকে ৫০ লাখ রুপি ফেরত দিতে না পারায় অলকা ও তাঁর মায়ের বিরুদ্ধে অভিযোগ আনা হয়েছিল। অভিযোগে বলা হয়েছে, তাঁরা ২৫ লাখ রুপির যে দুটি চেক দিয়েছিলেন, তা ব্যাংকে বাউন্স করেছে। ভারতীয় গণমাধ্যমের বরাতে জানা যায়, অবতার সিং নামের এক পরিচিত ব্যক্তির কাছ থেকে নাটক নির্মাণ করার জন্য ৫০ লাখ রুপি ধার নিয়েছিলেন অলকা ও তাঁর মা। অবতার যখন সময়মতো টাকা ফেরত চান, তখন তাঁরা ২৫ লাখ রুপির দুটি চেক তাঁকে দেন। কিন্তু চেক দুটি বাউন্স করায় অর্থাৎ তাঁদের অ্যাকাউন্টে সে পরিমাণ টাকা না থাকায় অবতার মা-মেয়ের বিরুদ্ধে মামলা করেন। দ্য ইন্ডিয়ান এক্সপ্রেস
