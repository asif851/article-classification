

বাংলাদেশের মেয়ে প্রিয়তী এখন মিজ আয়ারল্যান্ড। এর মধ্যে জিতে নিয়েছেন মিস আর্থ খেতাবও। কিন্তু দীর্ঘদিন পরবাসে থেকেও প্রিয়তীর কাছে সবকিছুর আগে বাংলাদেশ। তাই আয়ারল্যান্ডের বিপক্ষে খেলাতেও চোখ বন্ধ করে মাশরাফি-সাকিবদেরই সমর্থন জানাবেন মিজ আয়ারল্যান্ড। বাংলাদেশ দলকে শুভ কামনা জানিয়ে এরই মধ্যে একটি বিশেষ ভিডিও বার্তাও শেয়ার করেছেন প্রিয়তী। ওই বার্তায় সাকিবদের জন্য প্রিয়তী দিয়েছেন উড়ন্ত চুমু।
বাংলাদেশ ক্রিকেট দল এখন আয়ারল্যান্ডে। আগামীকাল শুক্রবার ত্রিদেশীয় সিরিজের প্রথম ম্যাচে আয়ারল্যান্ডের মুখোমুখি হবে তারা। সিরিজের অপর দল নিউজিল্যান্ড। প্রতিটি দলই প্রতিপক্ষের সঙ্গে দুটি করে ম্যাচ খেলবে। সব ম্যাচই শুরু হবে বাংলাদেশ সময় বিকেল পৌনে চারটার দিকে।
নানান ব্যস্ততার মাঝেও বাংলাদেশের একটি খেলা দেখতে গ্যালারিতে থাকতে চান প্রিয়তী। এর আগে ব্যস্ততার কারণে খেলা দেখতে না পারার কারণে দুঃখ প্রকাশ করে অবশ্য ফেসবুকে পোস্ট দিয়েছিলেন। প্রিয়তী বলেন, ‘শেষ পর্যন্ত মনে হয়েছে টাইগাররা আমার ঘরের কাছে খেলবে আর আমি থাকব না, সেটা হতেই পারে না।’ প্রিয়তীর আশা, তিন দেশীয় এই সিরিজে দুর্দান্ত পারফরম্যান্স দেখিয়ে সরাসরি বিশ্বকাপে খেলা নিশ্চিত করবে বাংলাদেশ।
২০১৪ সালে প্রথম বাংলাদেশি হিসেবে মিজ আয়ারল্যান্ড মুকুট জিতে নিয়ে সাড়া ফেলে দেন প্রিয়তী। এরপর জিতেছেন মিজ আর্থ খেতাবও। এখন আইরিশ ভাষার একাধিক ছবির শুটিংয়ে ব্যস্ত সময় পার করছেন এই মডেল ও অভিনেত্রী।
সিরিজে আয়ারল্যান্ডের বিপক্ষে দুটি আর নিউজিল্যান্ডের বিপক্ষে একটি ম্যাচ জিতলে র‍্যাঙ্কিংয়ের ছয়ে উঠে যাবে বাংলাদেশ। পরবর্তী বিশ্বকাপে সরাসরি অংশ নেওয়াও নিশ্চিত হয়ে যাবে। তাই ১ জুন শুরু চ্যাম্পিয়নস ট্রফির প্রস্তুতি নয়, এই সিরিজ বাংলাদেশের জন্য আরও বড় কিছু। আর প্রিয়তীর আশা তা-ই।
