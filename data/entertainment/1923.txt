
বাংলাদেশি চলচ্চিত্রের নন্দিত অভিনেত্রী শাবানা দেশে আসছেন। সবকিছু ঠিকঠাক থাকলে আগামী ৫ ফেব্রুয়ারি তিনি ঢাকায় থাকবেন। আজ শুক্রবার দুপুরে প্রথম আলোকে তেমনটাই জানিয়েছেন শিল্পী সমিতির সাধারণ সম্পাদক অমিত হাসান।অমিত হাসান বলেন, ‘বৃহস্পতিবার বিকেলে হঠাৎ করেই গুজব ছড়ায়, শাবানা ম্যাডাম মারা গেছেন। পরিচিতজনদের অনেকে এ ব্যাপারে নিশ্চিত হতে ফোন করেন। এরপর রাতেই শাবানা ম্যাডামের খুব কাছের কয়েকজন আত্মীয়ের সঙ্গে আমার কথা হয়েছে। তাঁরা আমাকে নিশ্চিত করেছেন, শাবানা ম্যাডাম ভালো আছেন। তাঁদের সঙ্গে ম্যাডামের নিয়মিত যোগাযোগ আছে। এমনকি তাঁরা আমাকে এ-ও জানালেন, ফেব্রুয়ারিতে ঢাকায় আসছেন শাবানা ম্যাডাম।’প্রসঙ্গত, বাংলা চলচ্চিত্রের চিরসবুজ নায়িকা শাবানাকে ঘিরে গতকাল বিকেল থেকে সামাজিক যোগাযোগমাধ্যমে ছড়িয়েছে গুজব। একটি অনলাইন পোর্টালের খবরের বিভ্রান্তিকর শিরোনাম থেকে শাবানার মৃত্যুর গুজব ছড়িয়ে পড়ে। এ ব্যাপারে নিশ্চিত হতে প্রথম আলো কার্যালয়ে ফোন করেন তাঁর অনেক ভক্ত ও শুভাকাঙ্ক্ষীরা।গুজবের পরিপ্রেক্ষিতে শিল্পী সমিতির সাধারণ সম্পাদক অমিত হাসান যোগাযোগ করেন শাবানার পরিবারের সদস্যদের সঙ্গে। সেখান থেকে নিশ্চিত হয়েই তিনি প্রথম আলোকে শাবানার সর্বশেষ অবস্থার কথা জানান।
বাংলা চলচ্চিত্রে একসময় প্রচণ্ড প্রতাপ নিয়ে কাজ করেছেন শাবানা। ১৯৯৭ সালে শাবানা হঠাৎ চলচ্চিত্র-অঙ্গন থেকে বিদায় নেওয়ার ঘোষণা দেন। এরপর তিনি আর নতুন কোনো চলচ্চিত্রে অভিনয় করেননি। ২০০০ সালে শাবানা সপরিবারে চলে যান যুক্তরাষ্ট্রে। সেই থেকে তিনি যুক্তরাষ্ট্রে স্থায়ীভাবে বসবাস শুরু করেন। মাঝে-মধ্যে দেশে এসে কিছুদিন থাকার পর আবার চলে যান।
