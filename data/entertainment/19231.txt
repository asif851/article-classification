
ক্যামেরার সামনে কাজ করা অনেক কঠিন। তবে সরাসরি (লাইভ) অনুষ্ঠান আরও বেশি কঠিন মনে হয় বলিউড তারকা পরিণীতি চোপড়ার কাছে। তারপরেও লাইভ তাঁর কাছে বেশি মজার।
সম্প্রতি মার্কিন মুলুক ঘুরে এসে বেশ খোশমেজাজে আছেন এই অভিনেত্রী। সেখানে বলিউডের সব শীর্ষ তারকাদের সঙ্গে এক মঞ্চে উঠেছিলেন তিনি। সাংবাদিকদের বলেছেন, সেটা ছিল এক দারুণ রোমাঞ্চকর অভিজ্ঞতা। পর্দা নাকি লাইভ, কোনটি বেশি মজার জানতে চাইলে তিনি বলেন, ‘দুটির মজা দুই রকম। ক্যামেরার সামনে যে কাজটা করি, সেটা তো আজীবন থেকে যাবে। এর অনেক চ্যালেঞ্জ আছে। কিন্তু লাইভের ব্যাপারটা একেবারেই আলাদা। যা করার এক শটে করতে হবে, কোনো ভুল করা চলবে না। আমার দুটিই ভালো লাগে।’তারকা নির্মাতা করণ জোহর, র‍্যাপার বাদশা, অভিনেতা বরুণ ধাওয়ান, সিদ্ধার্থ মালহোত্রা, আদিত্য রায় কাপুর, আলিয়া ভাট ও ক্যাটরিনা কাইফের মতো তারকাদের সঙ্গে যুক্তরাষ্ট্রের অনুষ্ঠানে যোগ দেওয়ার আনন্দের কথাও জানান এই অভিনেত্রী। বলেন, ‘আমরা সবাই খুব মজা করেছি। এটা আমার জীবনের সবচেয়ে আনন্দময় একটা ভ্রমণ।’সম্প্রতি ‘মেরি পেয়ারি বিন্দু’ ছবির শুটিং নিয়ে ব্যস্ত দিন কাটাচ্ছেন এই অভিনেত্রী। মিড ডে।
