
ফেরদৌস ও নিপুণ দুজনেই ভালো বন্ধু। অভিনয়ের জন্য ইতিমধ্যে জাতীয় চলচ্চিত্র পুরস্কার পেয়েছেন দুজনেই। অনেক দিন ধরে বড় পর্দায় তাঁদের দেখা নেই। ভক্তরা অপেক্ষায় আছেন, কবে এই জুটিকে পর্দায় দেখবেন। সামনের শুক্রবারে শেষ হচ্ছে ভক্তদের অপেক্ষার পালা। বাংলাদেশের সিনেমা হলে মুক্তি পাবে তাঁদের নতুন চলচ্চিত্র ‘শোভনের স্বাধীনতা’।বছর তিনেক আগে ‘শোভনের স্বাধীনতা’ ছবির শুটিং শুরু করেন পরিচালক মানিক মানবিক। ঢাকাসহ দেশের বিভিন্ন স্থানে ছবিটির দৃশ্য ধারণ করা হয়েছে। গত বছর সব কাজ শেষ হয়। এ বছরের ৮ ফেব্রুয়ারি বিনা কর্তনে ছাড়পত্র লাভ করেছে ছবিটি। পরিচালক জানান, ছবিতে ঢাকার নটর ডেম কলেজের ১৩ জন শিক্ষার্থী অভিনয় করেছেন, যাঁরা এরই মধ্যে কলেজের পাট চুকিয়েছেন। তাঁদের মধ্যে অন্যতম রুদ্র রাইয়ান যিনি অভিনয় করেছেন শোভন চরিত্রে। শোভনের বড় বোনের চরিত্রে অভিনয় করেছেন অভিনেত্রী নিপুণ। এবারই প্রথম কোনো শিশুতোষ ছবিতে অভিনয়ের অভিজ্ঞতা হয়েছে এই অভিনেত্রীর। তিনি বলেন, ‘ছবিটির কাজ শেষ করেছি অনেক আগে। আরও আগে ছবিটি মুক্তি পেলে বেশি ভালো লাগত।’রুদ্র রাইয়ান, ফেরদৌস, নিপুণ ছাড়া শোভনের স্বাধীনতা ছবির অন্য অভিনয়শিল্পীরা হলেন ওয়াহিদা মল্লিক জলি, চিত্রলেখা গুহ, খায়রুল আলম সবুজ ও স্বাধীন খসরু।সরকারি অনুদানে নির্মিত পূর্ণদৈর্ঘ্য এ শিশুতোষ চলচ্চিত্রটি রশীদ হায়দারের উপন্যাস শোভনের স্বাধীনতারই চিত্রায়ণ।
