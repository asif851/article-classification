
পিপলস ম্যাগাজিনের বিচারে ২০১৬ সালের সেরা সুন্দরী হয়েছেন হলিউড অভিনেত্রী জেনিফার অ্যানিস্টোন। স্বর্ণকেশী এই তারকার রূপে মুগ্ধ অনেকেই। তাঁর স্টাইলও ভক্তরা খুব পছন্দ করেন; কিন্তু নিজের চুল নিয়ে নাকি সব সময় খুব ঝামেলায় থাকেন এই ‘মাদারস ডে’ অভিনেত্রী। মজা করে বলেন, ‘এই চুল যেন আমার জীবনে এক “অভিশাপ”!’এই ৪৭ বছর বয়সী অভিনেত্রীর চুল সামলাতে নাকি অনেক ঝামেলা পোহাতে হয়। সুন্দর দেখাতে তাই এর পেছনেই অনেক কিছু করতে হয় অ্যানিস্টোনকে। তবে আমরা পর্দায় যে তাঁর ঝলমলে সোনালি চুল দেখতে পাই! সেটা কি তাহলে পরচুলা? এই প্রশ্নের উত্তর মিলবে অ্যানিস্টোনের মন্তব্যেই।তিনি বলেন, ‘বিষয়টা হাস্যকর, কারণ আমার চুল আমার জীবনে একটি অভিশাপের মতো। আমি সব সময় ভাবতে থাকি, কীভাবে এটা সামলে রাখা যায়। সব সময় মনে হয় আমার চুলগুলো খুব রুক্ষ, কোঁকড়ানো ও জট লাগা। যদিও সবাই আমার চুল পছন্দ করেন। এর পুরো কৃতিত্ব অবশ্যই আমার হেয়ারস্টাইলিশদের।’
আর নিজের সৌন্দর্যের কৃতিত্ব তিনি দিতে চান তাঁর আত্মবিশ্বাসকে। এই অভিনেত্রী মনে করেন, তাঁর এই গুণটি অনেক দিন ধরে গড়ে উঠেছে। আর তাঁর আত্মবিশ্বাসেই প্রতিফলিত হয় সৌন্দর্য।সূত্র: ইয়াহু নিউজ।
