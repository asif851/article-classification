
কাজের ব্যস্ততায় দাদা কিংবা নানা—কারও বাড়িতে এখন আর খুব একটা যাওয়া হয় না মডেল ও চিত্রনায়িকা বিদ্যা সিনহা মিমের। মামাবাড়িতে সর্বশেষ গিয়েছিলেন দুই বছর আগে পূজায়। এবার রাজশাহীর বাঘার নারায়ণপুর এলাকায় মামাবাড়ি গিয়ে ভিন্ন রকম অভিজ্ঞতা হলো মিমের। বাসা থেকে নাকি বের হওয়া মুশকিল হয়ে পড়েছে তাঁর। মিমের মা ছবি সাহা তাঁর ফেসবুক পেজে এই ভিড়ের কয়েকটি ছবি পোস্ট করেছেন।
শুটিং থেকে কয়েক দিন ছুটি নিয়েছেন মিম। বাবা-মাকে সঙ্গে নিয়ে গত বুধবার ঢাকা ছাড়েন মিম। গতকাল বৃহস্পতিবার বিকেলে মামাবাড়ির আশপাশের কয়েকটি পূজামণ্ডপে ঘুরতে বের হন। সবাই তাঁদের আদরের মিম ও পছন্দের নায়িকাকে কাছে পেয়ে খুব খুশি। আজ শুক্রবার সকালে মিম প্রথম আলোকে বলেন, ‘আমি এখনো বাসায় সবার মাঝখানে বসে আড্ডা দিচ্ছি। আমার আসার খবরে আশপাশে থেকে অনেকেই আসছেন। আমার সঙ্গে ছবি তুলছেন, কথা বলছেন। নিজের খুব চেনা জায়গা এবার মনে হচ্ছে নতুন করে দেখছি।’
মিম আরও বলেন, ‘বাসা থেকে বের হওয়া মুশকিল হয়ে পড়েছে। এটাও ঠিক যে সবাই ভালোবাসা থেকেই আমার সঙ্গে দেখা করতে আসছেন। এমন অবস্থা এর আগে কখনোই হয়নি। বাড়িতে লোকজনের আসার ব্যাপারটি নিয়মের মধ্যে আনার জন্য মা একটা সময়ও ঠিক করে দিয়েছেন। তবে সবকিছু দারুণ উপভোগ করছি।’
মিমের দাদাবাড়ি ও নানাবাড়ি রাজশাহীর বাঘা এলাকায়। পূজার ঘোরাঘুরি আর দাদাবাড়ি ও নানাবাড়ি বেড়ানো শেষে ৩ অক্টোবর ঢাকায় ফিরবেন এই নায়িকা। ঢাকা ছাড়ার আগের দিন পর্যন্ত মিম এফডিসিতে সিনেমার শুটিং নিয়ে ব্যস্ত ছিলেন। ‘আমি নেতা হব’ সিনেমায় চিত্রনায়ক শাকিব খানের বিপরীতে অভিনয় করছেন মিম।
