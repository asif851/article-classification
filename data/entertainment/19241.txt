
‘বাহুবলী’ তারকাখ্যাত অভিনেতা প্রভাসকে একের পর এক নায়িকা কেবল প্রত্যাখ্যান করে চলেছেন। তবে সরাসরি নয়, প্রভাসের আগামী ছবি ‘সাহো’কে না করেছেন একাধিক বলিউড অভিনেত্রী। এই তালিকায় প্রথমেই আছেন বলিউড তারকা ক্যাটরিনা কাইফ। তাঁর কাছে প্রথম ‘সাহো’ ছবির নায়িকা হওয়ার প্রস্তাব আসে। ক্যাট যখন প্রভাসের আগামী ছবি থেকে মুখ ফিরিয়ে নেন, তখনো ‘বাহুবলী ২’ মুক্তি পায়নি। সেই ছবিতে প্রভাসের সাফল্য দেখে নিশ্চয়ই পরে খুব আফসোস করেছেন ক্যাট। এমনকি গুঞ্জন শোনা যায়, তিনি এখন প্রভাসের নায়িকা হওয়ার অপেক্ষায় দিন গুনছেন। ‘জাগগা জাসুস’ জীবনে দ্বিতীয়বার এই ভুল নাকি আর করতে চান না।
সূত্রের খবর অনুযায়ী, ‘সাহো’ ছবির নির্মাতারা ক্যাট ছাড়া একাধিক নায়িকার কথা ভেবেছিলেন এই ছবির জন্য। সোনম কাপুরের নামও নাকি এই তালিকায় আছে। কান চলচ্চিত্র উৎসবের লালগালিচায় সোনমের সোনালি জাদুতে রীতিমতো মুগ্ধ হয়েছিলেন ‘সাহো’ ছবির নির্মাতারা। কিন্তু সোনমও তাঁদের শূন্য হাতে ফিরিয়ে দেন। এরপর নির্মাতা শ্রদ্ধা কাপুরের কাছে ধরনা দেন।বলিউডে জোর গুঞ্জন, শ্রদ্ধা এই ছবির জন্য এমন দর হাঁকান যে প্রযোজকেরা তাঁর বাড়ি থেকে রীতিমতো পালিয়ে বাঁচেন। ‘আশিকী ২’খ্যাত এই অভিনেত্রী ‘সাহো’তে অভিনয়ের জন্য আট কোটি রুপি দাবি করেছিলেন। তেলেগু ছবির অভিনেতাদের এত বড় অঙ্ক সাধারণত দেওয়া হয় না। তাই শ্রদ্ধার এই দর দেখে ‘সাহো’ ছবির নির্মাতারা রীতিমতো হতবাক হন। তবে জানা যায়, এই ছবির চিত্রনাট্য বলিউড সুন্দরীর বেশ পছন্দ হয়েছিল। এমনকি প্রভাসের নায়িকা হতেও তিনি রাজি ছিলেন। কিন্তু শ্রদ্ধা তাঁর পারিশ্রমিকের সঙ্গে এতটুকুও সমঝোতা করতে চাননি। সম্প্রতি টুইটারে তিনি এক অনুরাগীকে প্রভাস সম্পর্কে বলেন, ‘নতুন ব্লকবাস্টার কিং’।প্রত্যাখ্যানের এই তালিকায় আছেন ‘এম এস ধোনি: দ্য আনটোল্ড স্টোরি’খ্যাত অভিনেত্রী দিশা পাটানিও। শ্রদ্ধার মতো দিশাও ‘সাহো’ ছবির প্রযোজকদের কাছে অনেক বড় অঙ্কের পারিশ্রমিক দাবি করেন। বলিউড নায়ক টাইগার শ্রফের কথিত প্রেমিকা দিশা এই ছবির জন্য পাঁচ কোটি রুপি চান। তাই ছবির নির্মাতারা দিশাকে নেওয়ার পরিকল্পনাও ত্যাগ করেন।অগত্যা, নির্মাতারা ‘বাহুবলী’ ছবির নায়িকা আনুশকা শেঠিকেই প্রভাসের নায়িকা হিসেবে নির্বাচন করার কথা ভাবছেন। প্রভাস-আনুশকার জুটি যে দারুণ সফল তা তো আর বলার অপেক্ষা রাখে না। ‘সাহো’ ছবির নির্মাতারা আনুশকাকে চাইছিলেন না কারণ তাঁর ওজন বেশি বলে। তবে এই নায়িকা এখন তাঁর বাড়তি ওজন ঝরিয়ে ‘সাহো’ ছবির জন্য নিজেকে প্রস্তুত করছেন বলে খবর পাওয়া গেছে।‘সাহো’ মুক্তি পাওয়ার কথা আগামী বছর। ইতিমধ্যে নায়িকা ছাড়াই হায়দরাবাদে ছবিটির শুটিং শুরু হয়ে গেছে।
