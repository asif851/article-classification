
দুই অভিনেত্রী মিলে সামাজিক যোগাযোগমাধ্যম ফেসবুকে খুললেন একটি বুক ক্লাব। নাম দিয়েছেন ‘বুক-টক’। পেছনের উদ্যোক্তা হিসেবে আছেন অভিনেত্রী বন্যা মির্জা ও মৌটুসি বিশ্বাস। মূলত বই নিয়ে নিজেদের ভাবনা ও সাম্প্রতিক পড়াশোনা নিয়ে কথা বলবেন এই ক্লাবের সদস্যরা।
 বুক ক্লাবের উদ্যোগ প্রসঙ্গে অভিনেত্রী মৌটুসি বিশ্বাস বলেন, ‘একদিন বন্যা আপুর সঙ্গে বই নিয়ে একটা কিছু করার বিষয়ে আলোচনা করেছিলাম। তারপর ফেসবুকে একটা গ্রুপ খুলতে অনুরোধ করি। আপু পেজটা ওপেন করে অ্যাডমিন হিসেবে কাজ করছেন।’
পেজ সম্পর্কে বন্যা মির্জা বলেন, ‘আমরা তো কমবেশি সবাই পড়ি। পড়া বিষয়গুলো নিয়ে গ্রুপের সদস্যরা লিখবেন। আলোচনা করবেন। কোন বইটা পড়ে কেমন লেগেছে, সেটা নিজেদের মধ্যে শেয়ার করব।’
বন্যা মির্জা জানান, বুক-টকের বয়স ১৫ দিন পেরিয়েছে। এরই মধ্যে এই গ্রুপের সদস্যরা সরব হয়েছেন। তিনি নিজেও দুটি বই নিয়ে ভিডিও দিয়েছেন। অনেকেই সাম্প্রতিক পড়া বিষয়গুলো নিয়ে কথা বলছেন।
