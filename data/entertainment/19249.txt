
 
সিনেমার প্রচারণা থেকে শুরু করে অন্য সময়েও বহুবার শ্লীলতাহানির শিকার হয়েছেন বলিউড অভিনেত্রী স্বরা ভাস্কর। তিনি বলেন, ‘“প্রেম রতন ধন পায়ো” ছবির প্রচারে গিয়েও শ্লীলতাহানির শিকার হয়েছিলাম।’
ভারতের ইংরেজি দৈনিক হিন্দুস্তান টাইমসের প্রতিবেদনে বলা হয়, সম্প্রতি টাইমস অব ইন্ডিয়াকে দেওয়া এক সাক্ষাৎকারে বাস্তব জীবনের এই তিক্ত অভিজ্ঞতার কথা নিজেই জানিয়েছেন নতুন ছবি ‘আনারকলি অব আরাহ’র এ অভিনেত্রী। রানঝানা, সালমান খান অভিনীত ‘প্রেম রতন ধন পায়ো’র পর এবার অবিনাশ দাশের ছবি ‘আনারকলি অব আরাহ’তে স্বরা ভাস্কর অভিনয় করেছেন।
সাক্ষাৎকারে স্বরা বলেছেন, ‘“প্রেম রতন ধন পায়ো”র প্রচারণার সময় রাজকোটে শ্লীলতাহানির শিকার হই। আমি সালমান স্যারের সঙ্গে ছিলাম। তাঁকে দেখতে প্রায় দুই হাজার মানুষ বিমানবন্দরে এসেছিল। তারা ঘিরে ধরেছিল। কিন্তু নিরাপত্তাব্যবস্থা খুব দুর্বল ছিল। সেখানেই শ্লীলতাহানির ঘটনা ঘটে। ভিড়ের কারণে কেউ বুঝতে পারেননি। পরে অনুপম খের বিষয়টি বুঝতে পারেন। তিনিই ভিড় ঠেলে আমাকে গাড়িতে ওঠার ব্যবস্থা করে দেন। অমন ভিড়ের মাঝে একজন নারীর কী অবস্থা হতে পারে, ভাবুন।’
স্বরা ভাস্কর বলেন, ‘শুধু এটাই নয়। আরও বহুবার শ্লীলতাহানি ও যৌন হয়রানির শিকার হয়েছি। সে সময় মুম্বাইয়ে প্রথম এসেছি। লোকাল ট্রেনে করে একটা চেক আনতে যাচ্ছিলাম। আমি ছিলাম প্রথম শ্রেণির কামরায়। বিকেল হওয়ায় কামরা প্রায় ফাঁকাই ছিল। এ সময় হঠাৎ একজন মাদকাসক্ত ব্যক্তি কামরায় উঠে আমাকে দেখে স্বমেহন করা শুরু করেন। ওই মুহূর্তে আমি ভয় পেয়ে যাই। এরপর নিজেকে সামলে নিয়ে হাতে থাকা ছাতা দিয়ে ওই ব্যক্তিকে পিটুনি দিই। পরে তার কলার ধরে আটক করার চেষ্টা করেছিলাম। কিন্তু ওই সময় ট্রেন থেমে যাওয়ায় তিনি লাফ দিয়ে পালিয়ে গিয়েছিলেন।’ এর আগে এক ব্যক্তি তাঁর গায়ে হাত দেওয়ায় ঘুরে ওই ব্যক্তিকে চড় মেরেছিলেন স্বরা।
প্রতিবেদনে বলা হয়, এর আগে বলিউড অভিনেত্রী বিপাশা বসু একটি নৈশক্লাবে শ্লীলতাহানির শিকার হয়েছিলেন। ২০০৩ সালের ওই ঘটনায় কোনো অভিযোগ দায়ের করেননি বিপাশা। ২০০৫ সালে একটি ছবির প্রচারণায় গিয়ে শ্লীলতাহানির শিকার হন অভিনেত্রী এশা দেওল। এ সময় তিনি ওই ব্যক্তিকে কষে চড় মেরেছিলেন। ২০০৫ সালের অক্টোবরে কলকাতায় শ্লীলতাহানির শিকার হন বলিউড তারকা ক্যাটরিনা কাইফ। ২০০৯ সালের অক্টোবরে পুনেতে একটি গয়নার দোকানের উদ্বোধনী অনুষ্ঠানে ভিড়ের মাঝে একই অভিজ্ঞতার শিকার হন সুস্মিতা সেন। গান্ধী গার্ডেন এলাকায় দাবাং অভিনেত্রী সোনাক্ষী সিনহাও হয়রানির শিকার হয়েছিলেন।
 
