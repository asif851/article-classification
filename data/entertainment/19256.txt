
আলিয়া ভাটের তারকাখ্যাতি একদমই পাত্তা দেয় না ‘এডওয়ার্ড’ (এডি)। কিসের বলিউড সুপারস্টার! বন্ধুবান্ধব, সহকর্মীদের সামনে আলিয়াকে প্রায়ই বোকা বানিয়ে ছাড়ে প্রিয় বিড়ালটা। তবে ওটার সঙ্গে যতক্ষণ থাকেন, আলিয়া ততক্ষণ সাক্ষাৎ এক বিড়ালমাতা।
এডিকে নিয়ে তাঁর গল্পের শেষ নেই। পারলে লোক ধরে ধরে সবাইকে এডির গল্প শোনান এই অভিনেত্রী। উঠতে-বসতে আলিয়ার সব কাজের সঙ্গী এই বিড়াল। ঘরে অতিথি এলেই হলো। লাফ মেরে সে চড়ে বসবে। খেলতে শুরু করবে তাঁদের আঙুলগুলো নিয়ে। এসব করেই আলিয়ার অতিথিদের অভিবাদন জানায় এডি। আলিয়া বলেন, ‘বাড়িতে আমার বন্ধুবান্ধব এলে রীতিমতো এডির সঙ্গে বসে গল্প করে। একে একে আমাকে নালিশও করে, এডি এটা করছে, এডি সেটা করছে। এডি খাবারের টেবিলে চড়েছে। তখন শাসন করতে হয়। বলতে হয়, এডি, এটা কোরো না, ওটা কোরো না।’
আলিয়া এও যুক্ত করেন, ‘ধরেন, কারও সঙ্গে কথা বলছি। এডি লাফিয়ে উঠবে খাবার টেবিলে। হয়তো হাপুসহুপুস শব্দ শোনা যাবে। বুঝতে হবে এডওয়ার্ড কারও গ্লাসে পানি খাচ্ছে। আমি এত বিব্রত হই যে ওর জন্য লোকের কাছে আমাকে ক্ষমা চাইতে হয়।’
সূত্র: হিন্দুস্তান টাইমস।
 
