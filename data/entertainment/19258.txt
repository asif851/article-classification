
অভিনয়ের জগৎ এখন যেন রেসের জগৎ। যিনি যত বেশি দৌড়াতে পারবেন, সাফল্য তাঁরই। বিশেষ করে বলিউডে এ কথা খুব মানানসই। তবে অভিনয়শিল্পীরা তো আর রোবট নন, তাঁরাও রক্তে-মাংসের মানুষ। যতই ‘ক্লান্তি আমার ক্ষমা করো প্রভু’ গান না কেন, ক্লান্তি তো তাঁদের ক্ষমা করে না। এই যেমন প্রচণ্ড জ্বরে কাবু হলেন ক্যাটরিনা কাইফ। ২৬ জুন অর্জুন কাপুরের জন্মদিন ছিল। জন্মদিনের পার্টিতে যোগ দেওয়ার পরদিন থেকে ঘর থেকে বেরোচ্ছেন না এই তারকা। কাছের বন্ধুরা জানিয়েছেন, অতিরিক্ত কাজের চাপে ক্লান্ত ক্যাটরিনা। আর জ্বরে পড়ার এটাও অন্যতম কারণ। চিকিৎসক জানিয়ে দিয়েছেন, বেশ কিছুদিন ‘বিছানা-বিশ্রামের’ দরকার। বাধ্য মেয়ের মতো সেটাই করছেন ক্যাটরিনা। মুম্বাই মিরর।
