
গল্পটি একজন গর্ভ ভাড়াদানকারী মায়ের। গুজরাটের এই মা একসময় গর্ভ ভাড়া দেন। কিন্তু সন্তান জন্মানোর পর সন্তানকে তিনি ভুলতে পারেননি। নিজের সন্তান হিসেবেই তাকে মনে করা শুরু করেন। তাকে ফেরত চান। এমন মায়ের ভূমিকায় দেখা যেতে পারে বচ্চনবধূ ঐশ্বরিয়া রাইকে।জেসমিন নামের এই ছবিটির প্রযোজক টয়লেট: এক প্রেম কথা ছবির পরিচালক নারায়ণ সিং। সম্প্রতি এই ছবিতে ঐশ্বরিয়া থাকছেন বলে জানালেন তিনি। তিনি বলেন, ‘আমাদের পছন্দের তালিকায় তিনি প্রথম দিকে আছেন। তবে তাঁর শুটিং তারিখের ওপর সবকিছু নির্ভর করছে।’ এই অভিনেত্রী এই মুহূর্তে ফ্যানি খান ছবি নিয়ে ব্যস্ত। জেসমিন পরিচালনা করবেন তরুণ দুই পরিচালক সিদ্ধার্থ ও গরিমা। সিদ্ধার্থ ও গরিমা টয়লেট: এক প্রেম কথা ছবির পাণ্ডুলিপি লিখেছিলেন। জেসমিন ছবিটি নিয়ে নারায়ণ সিং বলেন, ‘এটি গুজরাটের সত্য কাহিনি নিয়ে রচিত। এক নারী সন্তান চান না। তবে গর্ভ ভাড়া দেওয়ার সিদ্ধান্ত নেন। কিন্তু সন্তান হওয়ার পর দেখা যায়, তিনি সন্তানের মায়ায় পড়ে যান এবং সন্তানকে ফেরত চান।’ছবির প্রযোজক নারায়ণ সিং ও প্রেরণা অরোরা। নারায়ণ সিং কেন ছবিটি পরিচালনা করছেন না? এমন প্রশ্নের উত্তরে জানা যায়, নতুন দুজন পরিচালককে দিয়ে এটি করাতে চাচ্ছেন। তিনি তো সহপ্রযোজক হিসেবে আছেনই। এ বছরের শেষের দিকে ছবিটির শুটিং শুরু হওয়ার কথা। সূত্র: মুম্বাই মিরর।
