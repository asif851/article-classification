
বলিউডের বাতাস যেন এত দিন ‘উড়তা পাঞ্জাব’ বিতর্কে ভারী হয়ে ছিল। ভারতের সেন্সর বোর্ডের পক্ষ থেকে ছবিটির ৮৯টি দৃশ্য ও সিনেমার নাম থেকে পাঞ্জাব শব্দটি ছেটে ফেলার নির্দেশে ক্ষুব্ধ হয়েছিল গোটা বলিউড। অতঃপর ১৩টি দৃশ্য কেটে এই ছবির ছাড়পত্র দিয়েছে ভারতীয় সেন্সর বোর্ড।রবিবার সেন্সর বোর্ডের চেয়ারম্যান পেহলাজ নিহালানি এ খবর নিশ্চিত করেন। সিনেমার ৮৯টি দৃশ্য ছেটে ফেলার নির্দেশ দেওয়ার পর বলিউড শিল্পীদের তোপের মুখে পড়েছিলেন নিহালানি। পরে সেন্সর বোর্ডের নয়জন সদস্য নিয়ে আবারও ছবিটি দেখার সিদ্ধান্ত নেওয়া হয় এবং তাঁরা ১৩টি দৃশ্য বাদ দিয়ে ছবিটি মুক্তি দেওয়ার অনুমতি দেন। সেন্সর বোর্ড এ ছবিটিকে প্রাপ্তবয়স্ক ব্যক্তিদের ছবি হিসেবে মুক্তি দেওয়ার কথা বলেছে।
এদিকে ছবির ছাড়পত্র পাওয়াসংক্রান্ত জটিলতা নিয়ে আদালতে যাওয়ার কথাও ভেবেছিল ‘উড়তা পাঞ্জাব’ দল। এই প্রসঙ্গে নেহালানি বলেন, ‘সেন্সর বোর্ডের পক্ষ থেকে এখন আর কোনো জটিলতা নেই। তবুও যদি সিনেমা কর্তৃপক্ষ আদালতে যেতে চায়, সেটা তাদের ব্যাপার।’‘উড়তা পাঞ্জাব’ পরিচালনা করেছেন অভিষেক চাউবে। এতে অভিনয় করেছেন শহীদ কাপুর, কারিনা কাপুর খান ও আলিয়া ভাট। ১৭ জুন এটি মুক্তি দেওয়ার কথা।দ্য ইন্ডিয়ান এক্সপ্রেস। 
