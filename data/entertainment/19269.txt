
খবরটা আর গোপন থাকল না। জানা গেছে, ‘টোয়াইলাইট’ খ্যাত তারকা ক্রিস্টেন স্টুয়ার্ট মধ্যপ্রাচ্যের এক প্রিন্সকে সাক্ষাতের জন্য ১৫ মিনিট সময় দিয়েছিলেন। কিন্তু প্রিন্স বা যুবরাজের সঙ্গে তাঁর সাক্ষাতের সেই ১৫ মিনিট সময়ের জন্য ক্রিস্টেন আয় করেছিলেন ৫ লাখ ডলার। তারকা বলে কথা!একদিকে টিক টিক করে চলছে ঘড়ির কাটা। আর এদিকে প্রতি সেকেন্ডে যুবরাজের খরচ হচ্ছে ৫৫৫ মার্কিন ডলার। প্রতি সেকেন্ড সময় ব্যয় করার জন্য ক্রিস্টেনের পেছনে ৫৫৫ মার্কিন ডলার করে খরচ করেছিলেন মধ্যপ্রাচ্যের সেই যুবরাজ। এক খবরে জানিয়েছে হাফিংটন পোস্ট। অবশ্য মধ্যপ্রাচ্যের সেই যুবরাজ যিনি ক্রিস্টেন স্টুয়ার্টের সঙ্গে ১৫ মিনিট সময় কাটানোর জন্য পাঁচ লাখ ডলার ব্যয় করেছেন তার পরিচয় প্রকাশ করা হয়নি।এদিকে, মিররের এক খবরে বলা হয়েছে, নিউইয়র্কের ম্যাডিসন স্কয়ার গার্ডেনে ২০১২ সালের ডিসেম্বরে এই যুবরাজের সঙ্গে গোপনে সাক্ষাত্ করেন ক্রিস্টেন। যুবরাজের সঙ্গে ক্রিস্টেনের এ গোপন সাক্ষাতের তথ্য ফাঁস করেছেন হলিউডের চলচ্চিত্রে নির্বাহী হিসেবে কাজ করা হার্ভে উইনস্টেইন। তিনিই এ দুজনের সাক্ষাতের ব্যবস্থা করেছিলেন।
উইনস্টেইন জানিয়েছেন, ঘূর্ণিঝড় স্যান্ডিতে আক্রান্ত মানুষের সাহায্যার্থে অর্থ উত্তোলনের উদ্যোগ হিসেবেই ক্রিস্টেন ওই যুবরাজের সঙ্গে সময় কাটাতে রাজি হন। তিনি জানান, এ প্রস্তাব পাওয়ার পর ক্রিস্টেন প্রথমে দরদাম ঠিক করেন। শেষ পর্যন্ত প্রতি মিনিট সময় কাটানোর জন্য ৩৩ হাজার ৩৩৩ মার্কিন ডলারের প্রস্তাবে দু পক্ষই সম্মত হন আর সব অর্থই নগদ পরিশোধ করেছিলেন ওই যুবরাজ।
