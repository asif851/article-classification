
কাজের চাপে দম ফেলারও যেন ফুরসত পাচ্ছেন না ঢাকাই ছবির জনপ্রিয় তারকা অভিনেত্রী অপু বিশ্বাস। একের পর এক ছবিতে অভিনয় করে চলেছেন তিনি। কোনো বিরতি না দিয়ে সামনে দেশে ও বিদেশে আরও কয়েকটি ছবির শুটিংয়ে অংশ নিতে হবে তাঁকে।অপু বর্তমানে শোধ ছবির শুটিং করছেন। ওয়াকিল আহমেদের পরিচালনায় এ ছবিতে তাঁর বিপরীতে অভিনয় করছেন শাকিব খান। শাকিব-অপু জুটির আরেকটি ছবির নির্মাণকাজ চলছে। জাকির হোসেন রাজুর পরিচালনায় ছবিটির নাম মনের মতো মানুষ পাইলাম না।চলতি মাসেই নতুন আরেকটি ছবির শুটিং শুরু করতে যাচ্ছেন অপু বিশ্বাস। ছবির নাম রাজা হ্যান্ডসাম। পরিচালক বদিউল আলম খোকন। এই ছবিতেও শাকিবের সঙ্গে জুটি বেঁধেছেন অপু। এরই মধ্যে ছবিটিতে অভিনয়ের জন্য প্রায় সব প্রস্তুতি শেষ করেছেন শাকিব খান, অপু বিশ্বাসসহ এর সঙ্গে সংশ্লিষ্ট শিল্পীরা।নতুন ছবিতে অভিনয় প্রসঙ্গে অপু বিশ্বাস বলেন, ‘রোমান্টিক কমেডি ঘরানার গল্প নিয়ে রাজা হ্যান্ডসাম ছবির কাহিনি গড়ে উঠেছে। সেই সঙ্গে ছবিতে অ্যাকশনও রয়েছে। নাম শুনেই বোঝা যায়, এ ছবিতে নাম ভূমিকায় থাকছেন শাকিব খান। আমি ছবিটির শুটিং শুরু করব এ মাস থেকেই। আশা করছি, দর্শকদের জন্য নতুন কিছু নিয়ে আসতে পারব।’এ ছাড়া শাকিব-অপু জুটি এ বছরের ডিসেম্বরের শেষ সপ্তাহে মালয়েশিয়ায় সালাম মালয়েশিয়া ছবির শুটিং করতে যাবেন। ছবির পরিচালক মনতাজুর রহমান আকবর।অপু বিশ্বাস জানিয়েছেন, ‘শিডিউল আগামী জুন মাস পর্যন্ত সাজানো হয়ে আছে। জানুয়ারিতে মালয়েশিয়া থেকে ফিরে রাজা হ্যান্ডসাম, মনের মতো মানুষ পাইলাম না ও শোধ ছবির বাকি কাজ শেষ করব। এরপরই শাকিব খান প্রযোজিত ছবিতে অভিনয় করব। এ ছবির বেশির ভাগ অংশের শুটিং দেশের বাইরে করার পরিকল্পনা রয়েছে। ছবিটি পরিচালনা করবেন বদিউল আলম খোকন।’
