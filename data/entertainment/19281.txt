
ঢাকায় আসছেন বলিউডের চিত্রনায়িকা শিল্পা শেঠি। ১৩ মে বসুন্ধরা কনভেনশন সেন্টারের গোল নকশা হলে ‘ফ্যাশন ফর প্যাশন’ আয়োজনে অংশ নেবেন তিনি। ফ্যাশন শোটি আয়োজন করেছে ইভেন্ট আয়োজক প্রতিষ্ঠান দ্য প্ল্যাটফর্ম। শিল্পা শেঠি ছাড়া এই ফ্যাশন শোতে আরও অংশ নেবেন এ দেশের মডেল ইমি, হিরা, মারিয়া মিলি, রাইয়া, ঈশা, মাসিয়াতসহ অনেকে।ফ্যাশন শোর কোরিওগ্রাফির দায়িত্বে আছেন দ্য প্ল্যাটফর্মের ব্যবস্থাপনা পরিচালক সানজিদা হক আরেফিন লুনা। তিনি বলেন, ‘আমরা বরাবরই ভালো কিছু আয়োজনের চেষ্টা করি। এই ধারাবাহিকতায় এবার আয়োজন করা হচ্ছে সামার ফ্যাশন শোটি। দেশি পোশাককে আন্তর্জাতিকভাবে আরও এগিয়ে নিয়ে যাওয়ার জন্য আমাদের এ প্রয়াস।’ফ্যাশন শোর আগে ১৩ মে বিকেলে সংবাদ সম্মেলন আয়োজন করেছে আয়োজক প্রতিষ্ঠান। এখানে শিল্পা শেঠির উপস্থিত থাকার সম্ভাবনা রয়েছে।
