
নৃত্যশিল্পীর সময় কাটার কথা নাচের মধ্য দিয়ে। মণিপুরি নৃত্যশিল্পী ওয়ার্দা রিহাবের বছর কেটেছে দৌড়ের ওপর। বছরের শেষে সামাজিক যোগাযোগমাধ্যমে আজ তেমনটিই জানিয়েছেন তিনি। ফেসবুকের স্ট্যাটাসে লিখেছেন, ‘অনিচ্ছা সত্ত্বেও দিল্লি ও মণিপুর ট্যুর বাতিল করে আপাতত দেশেই বসে আছি। দৌড়ের ওপর কাটল বছরটা। ২০১৭ সবার জন্য মঙ্গল বয়ে আনুক।’২০১৬ সালের প্রায় পুরোটাই তাঁর কেটেছে নাচের অনুষ্ঠান করে। ঢাকার বাইরের জেলা শহরগুলো ছাড়াও আমন্ত্রণ পেয়ে নাচ করতে গিয়েছিলেন দেশের বাইরে। জানুয়ারিতে চট্টগ্রাম তো ফেব্রুয়ারিতে কলকাতা, মার্চে পটুয়াখালীর তো মে মাসে যুক্তরাষ্ট্র। তিনি জানিয়েছেন, গত বছর ভারতের কলকাতায় দুটি, থাইল্যান্ডের ব্যাংকক, ইন্দোনেশিয়া ও যুক্তরাষ্ট্রে দুইবার নাচ করতে গেছেন তিনি। নাচ করতে গেছেন পাবনা ও রংপুরেও। তিনি বলেন, ‘পাবনা এডওয়ার্ড কলেজের মাঠ ছিল দর্শকপূর্ণ। দেখে খুবই ভালো লেগেছে। আর রংপুরের কথা কী বলব, সেখানে বেশ শাস্ত্রীয় নাচের চর্চা হয়। প্রতিবছর জাতীয় উৎসবগুলোতে রংপুরের ছেলেমেয়েরা গোল্ড মেডেল নিয়ে যায়।’এ বছরের অক্টোবর থেকে ডিসেম্বর মাস পর্যন্ত দিল্লি ও মণিপুরের ইম্ফলে নাচের অনুষ্ঠান বাতিল করতে হয়েছে তিনি। এ প্রসঙ্গে তিনি জানান, মণিপুরি নাচের জন্য বাংলাদেশ থেকে তাঁকে আমন্ত্রণ জানানো হয়েছিল। সেখানে ছিল তাঁর একক পরিবেশনা। আসছে বছর নতুন একটি নৃত্যনাট্য নিয়ে আসছে তাঁর দল ধৃতি নর্তনালয়। চর্যাপদ থেকে শুরু করে বর্তমান সময় পর্যন্ত বাংলার ইতিহাসের নানা অংশ উঠে আসবে নতুন এ নৃত্যনাট্যে। সে জন্য শিল্পকলায় শুরু হয়েছে কর্মশালা। ধৃতি নর্তনালয়ের শিল্পীদের পাশাপাশি এ কর্মশালায় অংশগ্রহণকারী শিক্ষার্থীরাও নৃত্যনাট্যে অংশ নেবেন। নৃত্যনাট্যটির মঞ্চায়ন প্রসঙ্গে ওয়ার্দা বলেন, আগামী বছরের মাঝামাঝি সময়ে এ নৃত্যনাট্যটির প্রদর্শনী করা হবে।
