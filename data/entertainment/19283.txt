
জেরিকে পাকড়াও করে নিয়ে যাচ্ছে দুশমনের দল। টম মার খেয়ে পড়ে আছে পেছনে। হাত বাড়িয়ে জেরির চিৎকার, ‘টঅঅম!’ ওদিকে টমের কানে মন্ত্র পড়ে দিচ্ছেন তাঁর চাচা, ‘ওঠ টম! ওঠ!’ ব্যস, জাদুমন্ত্রের মতো লাফিয়ে উঠল টম। ঝাঁপিয়ে পড়ল শত্রুদের ঘাড়ে।কার্টুন ছবির টম আর জেরি যদি এমন দৃশ্যে ‘অভিনয়’ করত, দেখে ফিক করে হেসে ফেলতাম নিশ্চিত। কিন্তু স্বপ্ন যে তুই সিনেমার নায়ক টম (ইমন) আর নায়িকা জেরির (আঁচল) এমন ‘টানটান উত্তেজনাপূর্ণ দৃশ্য’ দেখে হেসে ফেলাটা ভালো দেখায় না। অতএব স্টার সিনেপ্লেক্সে আমরা গুটিকয়েক দর্শক মুখে দুশ্চিন্তা ফুটিয়ে বড় বড় চোখ করে তাকিয়ে থাকি। ছবি দেখতে বসে মজার দৃশ্যে হাসবেন না, মন খারাপ করা দৃশ্যে পকেট থেকে টিস্যু পেপার বের করবেন না, তা কি হয়?একটা হাসির দৃশ্যের উদাহরণ দিই। কলেজে ক্লাস হচ্ছে। হঠাৎ কার যেন মুঠোফোন বেজে উঠল। ‘কার ফোন বাজছে? বের হও, এক্ষণ ক্লাস থেকে বের হও।’—এই বলে শিক্ষক ক্লাস থেকে একে একে সব শিক্ষার্থীকে বের করে দিলেন। পরে দেখা গেল, এতক্ষণ তাঁর নিজের মুঠোফোনেই রিং হচ্ছিল।কী মজার ঘটনা! হাসি পেল কি না বলেন? না পেলে ভাই আপনার রসবোধ অত্যন্ত দুর্বল! এমন অনেক ‘মজার মজার ঘটনা’ পাবেন স্বপ্ন যে তুই সিনেমায়। ছবির গল্পটাও ছোট করে বলি। টম ভালোবাসে প্রেমাকে (আফ্রি)। প্রেমাকে পেতে টমকে সাহায্য করে জেরি আর তার বন্ধুরা। প্রেমার সঙ্গে প্রেম যখন জমে উঠেছে, তখনই টম আবিষ্কার করে, সে আসলে জেরিকে ভালোবাসে। প্রেমাকে ছেড়ে টম ফেরে জেরির কাছে, কিন্তু তত দিনে জেরি আরেকজনের হবু বউ। এবার টম শুরু করে জেরির মন জয়ের চেষ্টা।মনিরুল ইসলাম পরিচালিত ছবিটির বড় শক্তি হিসেবে ছিলেন তিন মীরাক্কেল তারকা—আবু হেনা রনি, আনোয়ারুল আলম সজল ও জামিল হোসেন। তিন মেধাবীর সেভাবে সঠিক ব্যবহার হলো কই? আবহসংগীতের ব্যবহারে পরিচালক অবশ্য বেশ ‘উদার’। বলিউডের কিষ্ণা ছবির একটি সুরসহ ‘কমন’ পড়ে গেল আরও বেশ কিছু আবহ।রঙিন ছবিটায় রঙের ছড়াছড়ি। পাত্রপাত্রীদের পোশাক আর আশপাশের উজ্জ্বল রং বেশ নজরকাড়া। গানের দৃশ্যায়ন ভালো। গল্প, নির্মাণ, কলাকুশলীদের অভিনয়—সবকিছু মিলিয়ে স্বপ্ন যে তুই কেমন, সে বিচার নাহয় হলে গিয়েই করুন।
