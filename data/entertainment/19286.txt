
এবারের কলকাতা আন্তর্জাতিক চলচ্চিত্র উৎসবে যোগ দিচ্ছে বাংলাদেশ। আয়োজক কর্তৃপক্ষ জানিয়েছে, এবারের উৎসবে যোগ দিচ্ছেন বলিউড তারকা অমিতাভ বচ্চন, কমল হাসান, শাহরুখ খান, কাজলসহ ‘বাহুবলী’র প্রভাসও। ১০ নভেম্বর থেকে শুরু হচ্ছে কলকাতার ঐতিহ্যবাহী এই চলচ্চিত্র উৎসব।
কলকাতার নেতাজি ইনডোর স্টেডিয়ামে আনুষ্ঠানিক উদ্বোধন হয়ে ১৭ নভেম্বর পর্যন্ত উৎসব চলবে। এটি উৎসবের ২৩তম আসর। কলকাতার নেতাজি ইনডোর স্টেডিয়ামে উৎসবের উদ্বোধন হলেও ছবিগুলো দেখানো হবে কলকাতার ১৩টি প্রেক্ষাগৃহ ও বিভিন্ন মিলনায়তনে।আয়োজক কর্তৃপক্ষ জানিয়েছে, এবারের উৎসব থেকে বাদ পড়েছে নারী চলচ্চিত্রকারদের নির্মিত ছবির বিভাগ। এখানে অন্তর্ভুক্ত করা হয়েছে নতুন বিভাগ ‘ইনোভেটিভ ইমেজেস ইন সিনেমা’ নামের নতুন একটি বিভাগ। এই বিভাগে দেখানো হবে ১৫টি সিনেমা। এর মধ্যে থাকছে ব্রাজিল, লেবানন, ইতালি, ইরান, তুরস্ক, হাঙ্গেরি, পোল্যান্ড, ভারত ও বাংলাদেশের সিনেমা। বাংলাদেশ থেকে আবু সায়ীদ তাঁর পরীক্ষামূলক সিনেমা ‘এক কবির মৃত্যু’ নিয়ে যোগ দিচ্ছেন।এবারের এই উৎসবে মাত্র একটি বাংলা সিনেমা জায়গা করে নিয়েছে ইন্ডিয়া সিলেক্ট বিভাগে। ইন্দ্রাশিস আচার্যের ‘পিউপা’ নামের এই সিনেমায় অভিনয় করেছেন রাহুল, কমলেশ্বর ও সুদীপ্তা প্রমুখ। এ বিভাগে ‘পিউপা’ ছাড়া আরও থাকছে ভারতের আঞ্চলিক ভাষার আরও দশটি সিনেমা।কলকাতা আন্তর্জাতিক চলচ্চিত্র উৎসবের উদ্বোধনী সিনেমা হিসেবে থাকছে ইরানি ভাষায় নির্মিত ‘ইয়েলো’। ছয়জন তরুণ বিজ্ঞানীর দেশত্যাগের কাহিনি নিয়ে তৈরি হয়েছে ছবিটি। এ ছাড়া ফোকাস বিভাগে থাকছে ব্রিটিশ ছবি। মরক্কোর সাম্প্রতিককালের সাতটি সিনেমা নিয়ে থাকছে মরক্কো প্যাকেজ। এসব সিনেমার পরিচালকেরাও আসছেন এ উৎসবে।জানা গেছে, এবারের উৎসবে স্বল্পদৈর্ঘ্যের সিনেমার সংখ্যা দুই শতাধিক। আর প্রতি বছরের মতো এবারও কলকাতার ঐতিহ্যবাহী এই সিনেমা উৎসব ঘিরে কলকাতায় বসছে তারার মেলা।
