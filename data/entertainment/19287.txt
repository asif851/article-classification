
শুরু হচ্ছে ‘সাদা-কালো প্রেম’। নামটি শুনলেই বাংলা চলচ্চিত্রের সেই ষাটের দশকে ফিরে যাই আমরা। পাঠক ভাবছেন— তাহলে কি বাংলা চলচ্চিত্র সেই যুগে আবার ফিরে যাচ্ছে? ব্যাপারটা তা নয়, ‘সাদা-কালো প্রেম’ একটি চলচ্চিত্রের নাম। পরিচালনা করছেন শাহ্‌ আলম মণ্ডল। গত শনিবার সন্ধ্যায় মগবাজারের শ্রুতি স্টুডিওতে শুভ মহরত হয়ে গেল ছবিটির। এবি চলচ্চিত্রের প্রথম প্রযোজনা এটি। পরিচালক জানালেন, ত্রিভূজ প্রেমের গল্প নিয়ে ছবিটি। ২০ ফেব্রুয়ারি থেকে ঢাকার লোকেশনে শুটিং শুরুর কথা।এদিন মহরত অনুষ্ঠানে ছবিটির শুভ কামনা জানিয়ে বক্তব্য দেন পরিচালক মুশফিকুর রহমান গুলজার। তিনি বলেন, ‘বর্তমান বাংলা চলচ্চিত্রের অবস্থা ভালো না। তারপরও নতুন একটি প্রযোজনা প্রতিষ্ঠান ছবি নির্মাণে এগিয়ে এসেছে। আমরা চাই ছবিটি ভালো হোক।’পরিচালক শাহ্‌ আলম মণ্ডল বলেন,‘ এটি আমার তৃতীয় ছবি। একটা ভালো ছবি নির্মাণের জন্য যা যা সহযোগিতা লাগে, আশা করছি সেই সহযোগিতা সবার কাছ থেকে পাব।’
ছবিটির দুই নায়ক বাপ্পী ও আনিসুর রহমান মিলন। বাপ্পী বলেন,‘ ছবির গল্প শুনেই আমি কাজটি করতে আগ্রহী হয়েছে। গল্পটি মৌলিক। গল্প পড়ে মনে হয়েছে ঠিকমতো কাজটি করতে পারলে এ বছরের একটা ভালো ছবি হবে এটি।’অনুষ্ঠানে আরও বক্তব্য দেন চিত্র পরিচালক সোহানুর রহমান সোহান, অভিনেতা মিজু আহমেদ, গীতিকার কবির বকুল, সংগীতকার ইমন সাহা, কন্ঠশিল্পী পড়শী, ছবিটির নায়িকা এমিয়া এমি প্রমূখ।ছবিটিতে আরও অভিনয় করবেন হাসান ইমাম, শর্মিলী আহমেদ, সাদেক বাচ্চু, মিজু আহমেদ, মিশা সওদাগর, শিবা সানু, ডি জে সোহেল প্রমূখ। অনুষ্ঠান শেষে ইমরান ও পড়শীর দ্বৈত কন্ঠে ছবির একটি গান ধারণ করার কথা থাকলেও ইমরান উপস্থিত ছিলেন না। পরে কবির বকুলের লেখা ও ইমন সাহার সংগীতে ‘নীলচে আকাশ, মেলছে ও চোখ’ শিরোনামের গানটিতে পড়শীর অংশটুকু ধারণ করা হয়। পরিচালক জানিয়েছেন, গতকাল সন্ধ্যায় ইমরানের কন্ঠে গানের বাকি অংশটুকু ধারণ করা হয়েছে।
