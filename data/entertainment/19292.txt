
বলিউডের নির্মাতারা ছবির প্রচারের জন্য কত-কী যে করতে পারেন! ছবির নায়ক-নায়িকা সাবেক প্রেমিক-প্রেমিকা হলে নানা প্রচার অনুষ্ঠানে তাঁদের দিয়ে করাতে পারেন কাছে আসার অভিনয়। ছবি মুক্তির আগে এমন ঘটনা দেখলে দর্শক হলে দিয়ে তাঁদের পর্দার প্রেমও দেখতে যাবেন সেই আশায়। কিন্তু এখন বলিউডে শুরু হয়েছে মুক্তির আগে ছবির নাম পরিবর্তনের চল। এটিও হতে পারে ছবিকে আলোচনায় রাখার জন্য নির্মাতাদের আরও একটি কৌশল। এর আগেও যে কোনো সিনেমার পূর্বনির্ধারিত নাম পরিবর্তিত হয়নি তা নয়। কিন্তু বলিউডে এই কয়েক মাসে পাল্টে গেছে বেশ কয়েকটি ছবির নাম। এমনটা আগে কখনোই দেখা যায়নি।
ইমতিয়াজ আলীর নতুন ছবি, যেখানে অভিনয় করেছেন শাহরুখ খান ও আনুশকা শর্মা। শুটিং শুরুর আগে থেকেই ছবির নাম ছিল ‘দ্য রিং’। কিন্তু আগামী ৪ আগস্ট মুক্তি পেতে যাওয়া এই ছবি কিছুদিন আগে নাম পাল্টে হয়ে গেল ‘যাব হ্যরি মেট সেজাল’। নতুন এই নাম বলিউড অভিনেতা রণবীর কাপুর ও নির্মাতা করণ জোহর মিলে ঠিক করেছেন। তবে এই নাম পরিবর্তন প্রযোজক শাহরুখ ও তাঁর স্ত্রী গৌরী খানের ইচ্ছায়, নাকি ইমতিয়াজের চাওয়ায়, তা জানা যায়নি।
এদিকে অপূর্ব লাখিয়া মুম্বাইয়ের কুখ্যাত সন্ত্রাসী দাউদ ইব্রাহিমের বোন হাসিনা পার্কারকে নিয়ে যে বায়োপিক তৈরি করেছেন, তার নাম দেওয়া হয়েছিল ‘হাসিনা: দ্য কুইন অব মুম্বাই’। এমনকি এই নামে ছবির প্রথম পোস্টারও প্রকাশ পেয়েছিল। কিন্তু সম্প্রতি মুক্তি পাওয়া ছবির পোস্টারেই দেখা গেল ছবির নাম পাল্টে গেছে। এখন এর নাম হয়েছে ‘হাসিনা পার্কার’। নাম পরিবর্তনের পেছনে পরিচালক অপূর্বর যুক্তি, ‘মুম্বাইয়ের লোকেরা হাসিনাকে যতটা চেনেন, বাইরের বিশ্বের লোক তো তাঁর সম্পর্কে বেশি কিছু জানেন না। আর এটি যেহেতু তাঁর জীবনীভিত্তিক ছবি, তাই তা তাঁর নামে হওয়াই শ্রেয়। বেশি মানুষের কাছে তাঁর নামটা পরিচিত করতেই আমরা সিনেমার নাম পাল্টানোর সিদ্ধান্ত নিয়েছি।’
আর বলিউড অভিনেত্রী হুমা কুরায়শির আন্তর্জাতিক অভিষেক হলো যে ছবির মাধ্যমে, সেই ‘ভাইস রয় হাউস’ যুক্তরাজ্যে মার্চে মাসেই মুক্তি পেয়েছে। ভারতে এই সিনেমা মুক্তি পাবে আগামী ১৮ আগস্ট। সেখানে ছবি মুক্তির আগে নাম পাল্টে ফেলে দেওয়া হয়েছে ‘পার্টিশন: ১৯৪৭’। কিন্তু কেন? নির্মাতা গুরিন্দরের মতে, এই নাম ভারতীয় দর্শকদের কাছে ছবিটিকে বেশি গ্রহণযোগ্য করে তুলবে।সূত্র: হিন্দুস্তান টাইমস 
