
বলিউডে ২০০৪ সালে ঋতুপর্ণ ঘোষ রেইনকোট নামে একটি ছবি তৈরি করেন। ছবিটি তৈরি হয়েছিল ও’হেনরির ‘দ্য গিফট অব দ্য ম্যাজাই’ গল্প অবলম্বনে। এবার বাংলাদেশে তৈরি হচ্ছে রেইনকোট নামে আরেকটি ছবি। পরিচালক জাহিদুর রহিম অঞ্জন। সরকারি অনুদানে তিনি তৈরি করছেন ছবিটি। আর ছবিটি তৈরি হচ্ছে আখতারুজ্জামান ইলিয়াসের গল্প অবলম্বনে। মুক্তিযুদ্ধের সময় ১৯৭১ সালে বর্ষাকালের তিন দিনের এক বিয়োগান্ত কাহিনি নিয়ে এর আখ্যান গড়ে উঠেছে।পরিচালক জানান, ২৪ জুলাই ছবির শুটিং শুরু হয়েছে। মহরত অনুষ্ঠানে উপস্থিত ছিলেন বাংলাদেশ কৃষি বিশ্ববিদ্যালয় ময়মনসিংহের উপাচার্য মো. রফিকুল হক এবং সাংস্কৃতিক ব্যক্তিত্ব নাসির উদ্দীন ইউসুফ। ছবিতে অভিনয় করছেন শহীদুজ্জামান সেলিম, অপর্ণা ঘোষ, শিশুশিল্পী জারা, জয়ন্ত চট্টোপাধ্যায় প্রমুখ। ছবির চিত্রগ্রহণ করছেন মাটির ময়না ছবির চিত্রগ্রাহক সুধীর পালসানে। সহ-প্রযোজনা ও পরিবেশনা করছে বেঙ্গল এন্টারটেইনমেন্ট।
