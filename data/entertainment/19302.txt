
এ বছর চার-চারটি গ্র্যামি পুরস্কার ঝুলিতে ভরে জয়জয়কার দেখিয়েছেন ব্রিটিশ সংগীতশিল্পী স্যাম স্মিথ। লস অ্যাঞ্জেলেসের স্ট্যাপলস সেন্টারে ৫৭তম গ্র্যামি পুরস্কার প্রদান আসরের পর্দা নেমেছে গতকাল ৮ ফেব্রুয়ারি। ২০১৪ সালে যুক্তরাজ্যের পাশাপাশি যুক্তরাষ্ট্রেও স্যাম স্মিথের ১০ লাখেরও বেশি অ্যালবাম বিক্রি হয়েছে। তিনিই একমাত্র শিল্পী যিনি যুক্তরাজ্য ও যুক্তরাষ্ট্রে সমানভাবে জনপ্রিয়তা অর্জন করেছেন। মূলত এর স্বীকৃতি হিসেবেই চারটি গ্র্যামি পুরস্কার দেওয়া হয়েছে তাঁকে।অভিষেক অ্যালবাম ‘ইন দ্য লোনলি আওয়ার’ প্রকাশের মাত্র নয় মাসের মাথায় চারটি গ্র্যামি পুরস্কার বাগিয়ে নিয়ে তাক লাগিয়ে দিয়েছেন ২২ বছর বয়সী স্যাম স্মিথ। রেকর্ড অব দ্য ইয়ার, সং অব দ্য ইয়ার, বেস্ট নিউ আর্টিস্ট ও বেস্ট পপ ভোকাল অ্যালবাম বিভাগে গ্র্যামি পুরস্কার পেয়েছেন তিনি। ফ্যারেল উইলিয়ামস, বিয়ন্স নোলস ও রোজেন ক্যাশ তিনটি করে গ্র্যামি পুরস্কার পেয়েছেন। আর মার্কিন সংগীতশিল্পী বেক হ্যানসেন পেয়েছেন দুটি গ্র্যামি। এক খবরে এ তথ্য জানিয়েছে বিবিসি অনলাইন।‘গার্ল’ অ্যালবামের জন্য বেস্ট আরবান কনটেম্পোরারি অ্যালবাম এবং ‘হ্যাপি’ গানের জন্য বেস্ট মিউজিক ভিডিও ও বেস্ট পপ সলো পারফরম্যান্স বিভাগে পুরস্কৃত হয়েছেন ফ্যারেল উইলিয়ামস। ‘ড্রাংক ইন লাভ’ গানের জন্য বেস্ট রিদম অ্যান্ড ব্লুজ পারফরম্যান্স ও বেস্ট রিদম অ্যান্ড ব্লুজ সং বিভাগে গ্র্যামি জিতে নিয়েছেন বিয়ন্স নোলস। বেস্ট সারাউন্ড সাউন্ড অ্যালবাম বিভাগেও পুরস্কার দেওয়া হয়েছে তাঁকে। ‘মর্নিং ফেস’ অ্যালবামের জন্য অ্যালবাম অব দ্য ইয়ার এবং রক অ্যালবাম বিভাগে গ্র্যামি জিতেছেন বেক হ্যানসেন।এ ছাড়া ‘চিক টু চিক’ অ্যালবামের জন্য ট্র্যাডিশনাল পপ ভোকাল অ্যালবাম বিভাগে গ্র্যামি পেয়েছেন লেডি গাগা ও টনি বেনেট। ড্যান্স রেকর্ডিং ও ড্যান্স/ ইলেকট্রনিক অ্যালবাম বিভাগে পুরস্কার পেয়েছে যথাক্রমে ব্রিটিশ ব্যান্ডদল ক্লিন ব্যান্ডিত এবং ব্রিটিশ গায়ক রিচার্ড ডেভিড জেমস, যিনি অ্যাফেক্স টুইন নামেই বেশি পরিচিত। মেটাল পারফরম্যান্স বিভাগে পুরস্কার পেয়েছে মার্কিন ব্যান্ডদল টিনেশাস ডি-এর ‘দ্য লাস্ট ইন লাইন’।রক সং বিভাগে পুরস্কৃত হয়েছে মার্কিন রক ব্যান্ডদল প্যারামোরের ‘এইনট ইট ফান’ গানটি। রিদম অ্যান্ড ব্লুজ অ্যালবাম বিভাগে গ্র্যামি জিতে নিয়েছে টনি ব্র্যাক্সটন ও বেবিফেসের ‘লাভ, ম্যারেজ অ্যান্ড ডিভোর্স’। র‌্যাপ অ্যালবাম বিভাগে পুরস্কৃত হয়েছে এমিনেমের ‘দ্য মার্শাল ম্যাথারস এলপি টু’। কান্ট্রি সং বিভাগে গ্র্যামি পেয়েছে গ্লেন ক্যাম্পবেল ও জুলিয়ান রেমন্ডের ‘আই অ্যাম নট গন্না মিস ইউ’।এবারের গ্র্যামি আসরে মঞ্চ মাতিয়েছেন ম্যাডোনা, কেটি পেরি, কেনি ওয়েস্ট, স্যার পল ম্যাকার্টনি, লেডি গাগা, টনি বেনেট, স্যাম স্মিথ, রিয়ান্না, জেসি জে, স্যার টম জোনস, ফ্যারেল উইলিয়ামস প্রমুখ। গ্র্যামি আসরের অন্যতম চমক ছিল মার্কিন প্রেসিডেন্ট বারাক ওবামার ভিডিও বার্তা। ধারণকৃত ভিডিও বার্তাটির মাধ্যমে গৃহ সন্ত্রাস বন্ধের জন্য শিল্পীদের সহযোগিতার হাত বাড়িয়ে দেওয়ার আহ্বান জানান বারাক ওবামা। তিনি বলেন, ‘এটি (গৃহ সন্ত্রাস) একদমই ঠিক না। এটি বন্ধ করতেই হবে।’
