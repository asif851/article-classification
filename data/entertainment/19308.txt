
সাংস্কৃতিক অঙ্গনের প্রয়াত মনীষীদের স্মরণে ১৩ অক্টোবর থেকে শিল্পকলা একাডেমিতে শুরু হয়েছে ‘স্মৃতি সত্তা ভবিষ্যৎ’। এতে প্রতি সন্ধ্যায় নির্ধারিত মনীষীদের নিয়ে থাকে আলোচনা ও গান। আজ বৃহস্পতিবার এই আয়োজনের শেষ পর্ব। এতে গান শোনাবেন বিভিন্ন প্রজন্মের একঝাঁক শিল্পী। গতকাল ওস্তাদ আলাউদ্দিন খাঁ, ওস্তাদ আয়াত আলী খাঁ, পণ্ডিত রবিশঙ্কর ও ওস্তাদ আলী আকবর খাঁকে নিয়ে আলোচনা করেন মোবারক হোসেন খান, ইউনিভার্সিটি অব ডেভেলপমেন্ট অলটারনেটিভের সংগীত বিভাগের শিক্ষক অসিত কুমার দে ও ঢাকা বিশ্ববিদ্যালয়ের সংগীত বিভাগের শিক্ষক প্রিয়াংকা গোপ। আলোচনা শেষে গান করেন প্রিয়াংকা গোপ।আজ সন্ধ্যা ছয়টায় একাডেমির সংগীত ও নৃত্যকলা কেন্দ্র মিলনায়তনে থাকবে কমল দাশগুপ্ত ও ফিরোজা বেগমকে নিয়ে আলোচনা। শিল্পী মুস্তাফা মনোয়ারের সভাপতিত্বে আলোচক থাকবেন নজরুল বিশেষজ্ঞ রফিকুল ইসলাম ও কবি আসাদ চৌধুরী। আলোচনা শেষে গান করবেন শিল্পী ইফফাত আরা দেওয়ান, সন্দীপন, দিনাত জাহান, শারমিন সাথী ইসলাম, প্রিয়াংকা বিশ্বাস, সজীব, মেহেদী হাসান।
