
ফিতা কেটে ‘শিকারি’ ছবির শুভ মহরতের ঘোষণা শেষ হয়েছে। মঞ্চে তখন ঢাকার শাকিব খান আর কলকাতার টালিগঞ্জের শ্রাবন্তী বিভিন্ন সংবাদমাধ্যমের কর্মীদের প্রশ্নের উত্তর দিতে ব্যস্ত। হঠাৎ করেই দর্শক সারি থেকে ‘জাজ’-এর কর্ণধার আবদুল আজিজ এই প্রশ্ন-উত্তরের মধ্যে ঢুকে গেলেন। রসিকতার সুরে সবার উদ্দেশে বললেন, ‘শ্রাবন্তীর একটি গোপন তথ্য আপনাদের জানাতে চাই। তিনি দেখতে যেমন সুন্দর, তেমন সুন্দর রান্নাও করতে পারেন।’
সঙ্গে সঙ্গে উপস্থিত দর্শকের করতালি সারা হলরুমে ছড়িয়ে পড়ল। ওদিকে মঞ্চে দাঁড়ানো শ্রাবন্তীও এ কথা শুনে হেসে কুটিকুটি। হাসতে হাসতেই শ্রাবন্তী জানালেন, ‘রান্না করতে তাঁর ভালো লাগে। বাইরের খাবার একদম পছন্দ না তাঁর।শ্রাবন্তী বলেন, ‘আমি শুটিংয়ে সময়েও বাসার রান্না করা খাবারই খাওয়ার চেষ্টা করি। অন্যদেরও খাওয়াতে পছন্দ করি।’শ্রাব​ন্তীর পাশেই দাঁড়িয়েছিলেন শাকিব খান। তাঁকে শ্রাবন্তীর কেমন লাগে? এমন প্রশ্নের জবাবে শাকিব খানের দিকে তাকিয়ে শ্রাবন্তী হেসে ওঠেন। আবারও সেই রসিকতা। শ্রাবন্তী বলেন, ‘উনি তো কিং খান। দেখতে অনেক সুন্দর। ভদ্রও মনে হচ্ছে। আমি যত দেখছি ততই তাঁর ভক্ত হয়ে যাচ্ছি!’এ কথাগুলো শুনে পাশে দাঁড়ানো শাকিব খান একটু লজ্জা পেলেন বোধ হয়। এবার একই প্রশ্ন শাকিব খানকে করা হলে শাকিব বললেন, ‘কলকাতার জনপ্রিয় নায়িকা শ্রাবন্তী। দেখতে খুব সুন্দর। গুণী শিল্পী। তাঁর পাশে দাঁড়িয়ে ভালোই লাগছে।’মজা করে শাকিব বলেন, ‘শ্রাবন্তী ভালো রান্না করতে পারেন, জানতাম না। ১১ মার্চ কলকাতা যাচ্ছি। আর শুটিংয়ের খাবার খেতে চাই না। পুরো শুটিংয়ের সময়টাতে শ্রাবন্তীর হাতের রান্না করা খাবারই খেতে চাই।’এ কথা শুনে শ্রাবন্তীর হাত সটান ওপরে উঠে গেল। সবার উদ্দেশে শ্রাব​ন্তী বলে উঠলেন, ‘আমি রাজি। শুটিংয়ে আমার হাতে রান্না করা খাবার আপনাদের ‘কিং খান’কে খাওয়াব।’ভারতের এসকে মুভিজ ও বাংলাদেশের জাজ মাল্টিমিডিয়ার যৌথ প্রযোজনায় ‘শিকারি’ ছবিটি নির্মাণ হচ্ছে। পরিচালনা করছেন বাংলাদেশের সীমান্ত ও কলকাতার জয়দেব।মহরত অনুষ্ঠানে ছবির শিল্পী-কলাকুশলী ছাড়াও উপস্থিত ছিলেন সংগীত শিল্পী কণা, শফিক তুহিন, ইমরান, কিশোর, লেমিসসহ অনেকই।
