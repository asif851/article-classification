

সামাজিক যোগাযোগমাধ্যমগুলো সব সময়ই নির্দিষ্ট কোনো ইস্যু নিয়ে থাকে সরগরম। গত রোববার যেমন বলিউড অভিনেতা অক্ষয় কুমার হয়েছিলেন টুইটার ব্যবহারকারীদের ‘চক্ষুশূল’।
‘খিলাড়ি’ অভিনেতা সম্প্রতি যুক্তরাজ্যে উইমেনস ক্রিকেট বিশ্বকাপের ফাইনাল খেলা দেখতে গিয়েছিলেন। ভারত থেকে তিনি লন্ডনে খেলা দেখতে গিয়েছিলেন শুধু ভারতের নারী ক্রিকেট দলকে উৎসাহ দেওয়ার জন্য। ফাইনালে ভারতের প্রতিপক্ষ ছিল ইংল্যান্ড। ম্যাচের শুরু থেকে শেষ পর্যন্ত অক্ষয় জাতীয় পতাকা উড়িয়ে, বাহবা দিয়ে নিজের দলের প্রতি সমর্থন প্রকাশ করে গেছেন। যদিও শেষ হাসি হেসেছে ইংল্যান্ড।
খেলায় ভারত হেরে যাওয়ায় কষ্ট পেয়েছেন দেশটির সমর্থকেরা। তবে তাঁরা আরও বেশি রেগে গেছেন অক্ষয়ের ওপর। কারণ, তিনি ভারতের জাতীয় পতাকা উল্টো করে উড়িয়েছেন। সেই ছবি আবার টুইটারে প্রকাশও করেছিলেন এই তারকা। ক্ষুব্ধ দেশপ্রেমিকদের রোষানলের স্বীকার হয়ে পরে অবশ্য ছবিটি সরিয়ে ফেলেন অক্ষয়। গতকাল সোমবার তিনি একটি টুইটে সবার কাছে দুঃখপ্রকাশ করেছেন।
টুইটারে অক্ষয় কুমার লিখেছেন, ‘জাতীয় পতাকা ব্যবহারের আচরণবিধি লঙ্ঘন করার জন্য আমি আন্তরিকভাবে ক্ষমাপ্রার্থী। কাউকে আঘাত করার জন্য এ কাজ করিনি। আমার সেই ছবিটি টুইটার থেকে মুছে ফেলা হয়েছে।’
পতাকা উল্টো করে ধরে ওড়ানোর জন্য মানুষের অনেক গালমন্দ খেতে হয়েছে অক্ষয়কে। খেলা দেখা ছাড়াও জাতীয় চলচ্চিত্র পুরস্কারপ্রাপ্ত এই অভিনেতা যুক্তরাজ্যে তাঁর নতুন ছবি ‘টয়লেট: এক প্রেমকথা’-এর প্রচারও চালিয়েছেন। এটি মুক্তি পাবে আগামী ১১ আগস্ট। যুক্তরাজ্যেই এ অভিনেতার পরবর্তী ছবির শুটিং শুরু হবে বলে জানা গেছে। নির্মাতা রিমা কাগতির এই ছবির নাম ‘গোল্ড’। স্বাধীন ভারতের প্রথম অলিম্পিক স্বর্ণ বিজয় নিয়ে এই ছবির গল্প। এ ছাড়া অক্ষয় কুমারের ‘প্যাডম্যান’ ছবিটিরও কাজ প্রায় শেষ। এই ছবির প্রযোজক অক্ষয়ের স্ত্রী ও অভিনেত্রী টুইংকেল খান্না। ইন্ডিয়া টুডে
