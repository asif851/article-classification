
‘বজরঙ্গি ভাইজান’ ছবি দেখেই কি না কে জানে, সম্প্রতি সালমান খানের পাকিস্তানি এক নারীভক্ত অবৈধভাবে সীমান্ত পাড়ি দিয়ে ভারতে ঢুকে পুলিশের কাছে ধরা পড়েছেন। তাঁর নাম চান্দা। মজার বিষয় হলো, চান্দার স্বামীর নামও নাকি সালমান খান।গত জুলাই মাসে মুক্তি পাওয়া ‘বজরঙ্গি ভাইজান’ ছবির কাহিনিতে দেখা যায়, ভারত থেকে ট্রেনে করে পাকিস্তান যাওয়ার পথে পাকিস্তানি ছোট্ট একটি বোবা মেয়ে ভারতে হারিয়ে যায়। মেয়েটিকে তার নিজদেশে ফিরিয়ে দেওয়ার মিশনে নামেন ছবির কেন্দ্রীয় চরিত্র রূপদানকারী সালমান। তিনি মেয়েটিকে নিয়ে অবৈধভাবে সীমান্ত পাড়ি দিয়ে পাকিস্তান যান।
এবার বাস্তবেও ‘বজরঙ্গি ভাইজান’ ছবির কাহিনির মতো ঘটনা ঘটল। ভারত ও পাকিস্তানের মধ্যে চলাচল করে সমঝোতা এক্সপ্রেস ট্রেন। সম্প্রতি ভারতের একটি রেলস্টেশনে সমঝোতা এক্সপ্রেস ট্রেন থেকে চান্দা নামের পাকিস্তানি এক নারীকে আটক করে পুলিশ। তাঁর কাছে ট্রেনের টিকিট, পাসপোর্ট বা প্রয়োজনীয় কোনো কাগজপত্র ছিল না। এমনকি টাকাও ছিল না।ধরা পড়ার পর ২৭ বছর বয়সী চান্দা দাবি করেন, চাচার সঙ্গে একটি দরগায় যাচ্ছিলেন তিনি। আরেকটি স্টেশনে নেমে পড়েছেন তাঁর চাচা। পাসপোর্টসহ অন্যান্য কাগজপত্র তাঁর চাচার কাছে রয়েছে বলেও দাবি করেন চান্দা। সম্প্রতি এক খবরে এমনটিই জানিয়েছে টাইমস অব ইন্ডিয়া।পুলিশের জিজ্ঞাসাবাদে চান্দা আরও জানান, তিনি সালমান খানের বিশাল ভক্ত। তাঁর স্বামীর নামও সালমান খান। নিজেকে শাহরুখের ভক্ত বলেও জানান চান্দা। সালমান ও শাহরুখের সঙ্গে দেখা করতে তিনি মুম্বাই যাচ্ছিলেন। পুলিশকে চান্দা বলেন, ‘আপনারা যদি তাঁদের (শাহরুখ ও সালমান) সঙ্গে আমার দেখা করার ব্যবস্থা করেন তাহলে অনেক মেহেরবানি হবে। নইলে আল্লাহর ওপর আমার আস্থা আছে।’চান্দা আরও বলেন, ‘আপনারা আমাকে তাঁদের সঙ্গে দেখা করার ব্যবস্থা করে দিন, পাকিস্তানে ফিরিয়ে দিন কিংবা গুলি করে মেরে ফেলুন। কেবল এই তিনটি পথই খোলা আছে।’
