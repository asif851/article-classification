
জনপ্রিয় ব্যান্ড ফিডব্যাকের ভোকাল লুমিনের ‘হারানো দিন’ শিরোনামে নতুন একটি মিউজিক ভিডিও সম্প্রতি ইউটিউবে প্রকাশ করা হয়েছে। মিলন মাহমুদের লেখা ও সুরে গানটি কম্পোজিশন করেছেন শচি শামস। ভিডিও তৈরি করেছেন নাদিম।জাহাঙ্গীরনগর বিশ্ববিদ্যালয় থেকে ইংরেজি সাহিত্যে স্নাতকোত্তর লুমিন ফিডব্যাকে যোগ দেন ২০০৩ সালে। পেশাগত জীবনে ব্যাংকার লুমিন সেই থেকে ফিডব্যাকের সব কনসার্টে অংশ নিচ্ছেন। এই প্রথমবার ব্যান্ডের বাইরে নিজের মতো করে কোনো গানের ভিডিও প্রকাশ করলেন। এর আগে ‘দেখেছ কি কখনো’ শিরোনামে আরও একটি গানের ভিডিও প্রকাশ করেছেন। ওই গানটির কম্পোজিশন করেছেন রাজীব।ফিডব্যাকের বাইরে নিজের একক এই ভিডিও প্রকাশের কারণ সম্পর্কে লুমিন বলেন, ‘ফিডব্যাকই আমার ভালোবাসা এবং প্রধান আশ্রয়। এর বাইরে যাওয়ার কোনো কারণ নেই। এই ব্যান্ডের প্রতিটি সদস্যই আমার শ্রদ্ধার মানুষ। তাঁরাই আমার দীক্ষাগুরু।’ তিনি বলেন, ‘নতুন এই গানটি একটু ভিন্ন ধারার। এ সপ্তাহেই গানবাংলা চ্যানেলে গানটির ভিডিও প্রচার শুরু হবে। আগের গানটিও এই চ্যানেলে নিয়মিত প্রচারিত হচ্ছে।’লুমিন বলেন, ‘অ্যালবামের চারটি গান ইতিমধ্যে কম্পোজিশন করা হয়েছে। শিগগিরই অ্যালবামটি প্রকাশ করতে পারব।’ ফিডব্যাকেরও নতুন অ্যালবামের কাজ চলছে জানিয়ে লুমিন বলেন, নতুন অ্যালবামে তাঁর গাওয়া গান থাকছে চারটি।নতুন বছরের পরিকল্পনা জানতে চাইলে লুমিন বলেন, ‘আমার প্রথম একক অ্যালবাম প্রকাশ করাসহ বেশ কয়েকটি গানের ভিডিও তৈরির ইচ্ছে আছে। এখন চলছে কনসার্টের মৌসুম। দেশ-বিদেশের বিভিন্ন মঞ্চে নিয়মিত কনসার্টে অংশ নিচ্ছি। ফিডব্যাকের গানগুলো দর্শকদের সামনে প্রতিনিয়ত গাওয়ার চেষ্টা করছি। শুধু নতুন বছরে নয়, ফিডব্যাকের গানগুলো আজীবন গেয়ে যেতে চাই।’
