
ভয় নেই, ঢাকায় কোনো হামলা চালাবেন না শতাব্দী ওয়াদুদ কিংবা নওশাবা। তাঁরা সম্প্রতি যোগ দিলেন দীপংকর দীপন পরিচালিত ছবি ঢাকা অ্যাটাক-এর দলে। এতে অভিনয়ের জন্য চুক্তিবদ্ধ হয়েছেন তাঁরা। এর আগে ঢাকা অ্যাটাক-এর দলে আরিফিন শুভ ও মাহিয়া মাহি যোগ দিয়েছেন বলে জানা গেছে।নওশাবাকে দেখা যাবে এক মধ্যবিত্ত পরিবারের বউ হিসেবে। তাঁর চরিত্রের নাম সিনথিয়া। এ নিয়ে নওশাবা বলেন, ‘গল্পটি পড়ে আমার দারুণ ভালো লেগেছে। পরিচালক দীপংকর দীপনের ওপর আমার আস্থা আছে, অন্য রকম কিছুই হবে এই ছবিটি।’শতাব্দী ওয়াদুদকে এই ছবিতে দেখা যাবে গোয়েন্দা বিভাগের এক চৌকস কর্মকর্তার চরিত্রে। যে রহস্যের কারণে এই ছবির গল্প আরও জট পাকাবে, সেই রহস্য ভেদেই কাজ করবে শতাব্দীর চরিত্রটি। শতাব্দী বলেন, ‘ছবি শুরুর আগে এত আয়োজন দেখে মনে হচ্ছে ঢাকা অ্যাটাক হবে আমার জন্য একটি রোমাঞ্চকর অভিজ্ঞতা।’পরিচালক দীপন বলেন, ২৯ ডিসেম্বর শুরু হবে ঢাকা অ্যাটাক-এর শুটিং। আগামী ফেব্রুয়ারির মধ্যে ছবিটির শুটিং শেষ করার পরিকল্পনা রয়েছে।
