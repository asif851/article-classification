
বিজয় দিবস উপলক্ষে চ্যানেল আই প্রতিবারের মতো নিজস্ব প্রাঙ্গণে আয়োজন করেছিলে ‘বিজয় মেলা’। যেখানে মিলিত হয়েছিল সকল শ্রেণিপেশার বীর মুক্তিযোদ্ধারা। মেলায় এসে তারা খুঁজে পান হারানো স্মৃতি, মিলিত হন বিজয়ের প্রাণের উচ্ছ্বাসে। আজ সকাল ১০টা ১০ মিনিটে চ্যানেল আই প্রাঙ্গণে ‘বিজয় মেলা’র মঞ্চে উপস্থিত থেকে মেলা’র উদ্বোধন করেন কামাল লোহানী, আতাউর রহমান, সৈয়দ হাসান ইমাম, নাসির উদ্দিন ইউসুফ, মেজর কামরুল হাসান ভূঁইয়ার নেতৃত্বে যুদ্ধাহত ও খেতাবধারী বীরউত্তম, বীর প্রতীক ও বীরবিক্রমেরা, স্বাধীন বাংলা বেতার কেন্দ্রের শিল্পী রুপা ফরহাদ, মালা খুররম ও শাহীন সামাদ এবং শেখ আশ্রাফ আলীর নেতৃত্বে স্বাধীন বাংলা ফুটবল দলের সদস্যরা, ডাক ও টেলিযোগাযোগ প্রতিমন্ত্রী এডভোকেট তারানা হালিম, চ্যানেল আই’র ব্যবস্থাপনা পরিচালক ফরিদুর রেজা সাগর, পরিচালক ও বার্তা প্রধান শাইখ সিরাজ প্রমুখ।লাল সবুজে বর্ণিল মঞ্চ, তোরণ ও ফেস্টুনে সুসজ্জিত ছিল মেলা প্রাঙ্গণ। মেলায় ছিল ৭ বীরশ্রেষ্ঠ-এর নামে ৭টি স্মারক স্তম্ভ এবং ১১ সেক্টরের স্মরণে ১১টি নির্দিষ্ট স্থান। মেলার স্টলগুলোতে সজ্জিত ছিলো মুক্তিযুদ্ধের নানা দলিল, মুক্তিযুদ্ধের গ্রন্থমালা, মুক্তিযুদ্ধের আলোকচিত্র, মুক্তিযুদ্ধের চলচ্চিত্র, মুক্তিযোদ্ধাদের ডায়েরি প্রদর্শনী, গ্রাম বাংলার ঐতিহ্যবাহী ক্ষুদ্র ও কুটিরশিল্পের সামগ্রী ইত্যাদি। মেলায় মুক্তিযুদ্ধ বিষয়ক চিত্রাঙ্কন করেছেন বীরেণ সোম, আবদুল মান্নান, রনজিৎ দাস, ফরিদা জামান প্রমুখ। শিশুশিল্পীরাও বিভিন্ন বিষয়ের ওপর চিত্রাঙ্কন করেছে। অনুষ্ঠানে উপস্থিত এবং বিভিন্ন সময়ে আগত অতিথিরা তাদের স্মৃতির ডায়েরি থেকে মুক্তিযুদ্ধকালীন সময়ের স্মৃতিচারণ করেন। অনুষ্ঠানে সংগীত পরিবেশন করেন ফেরদৌস আরা, সাদী মহম্মদ, মাহমুদুজ্জামান বাবু, কিরণ চন্দ্র রায়, খুরশীদ আলম, স্বাধীন বাংলা বেতার কেন্দ্রের শিল্পী রুপা ফরহাদ, মালা খুররম ও শাহীন সামাদ, সেরাকণ্ঠ ও খুদে গানরাজের শিল্পীরা। নৃত্য পরিবেশন করেছে ভোরের পাখি নৃত্যকলা, নটরাজসহ বিভিন্ন দলের সদস্যরা। আবৃত্তি করেছেন সৈয়দ হাসান ইমাম। । মেলা উপস্থাপনা করেছেন মৌসুমি বড়ুয়া ও দিলরুবা সাথী।
