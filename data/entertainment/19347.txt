
বিয়ে করছেন ‘সেরা কণ্ঠ খ্যাত’ সংগীতশিল্পী বাঁধন সরকার পূজা। ছেলে মডেল ও অভিনেতা অর্ণব দাশ। মিডিয়াতে অন্তু নামেই পরিচিত। আগামী ১ ফেব্রুয়ারি মিরপুরের একটি কনভেনশন সেন্টারে বিয়ের পিঁড়িতে বসবেন তাঁরা। এই সংগীতশিল্পী জানান, বন্ধুত্ব ছিল তাঁদের, তবে পারিবারিকভাবেই বিয়ের আনুষ্ঠানিকতা হচ্ছে। কীভাবে পরিচয়? জানতে চাইলে পূজা বলেন, ‘আমার “অবুঝ পাখি” গানটির ভিডিওতে মডেল ছিল অন্তু। সুন্দরবনে শুটিং করতে গিয়েই পরিচয়। শুটিং শেষ করে ঢাকাতে এসে দুজনের মধ্যে ভালো বন্ধুত্ব তৈরি হয়।’ কে আগে বিয়ের প্রস্তাব দিয়েছে—ছেলে নাকি মেয়ে? এ প্রসঙ্গে পূজা বলেন, ‘একদিন দুজনের আড্ডার সময় অন্তু তাঁর বাবা–মায়ের সঙ্গে মুঠোফোনে পরিচয় করিয়ে দেয় আমাকে। ফোনের ওপাশ থেকে অন্তুর বাবা বলেন, “অন্তু তোমাকে পছন্দ করে। বিয়ে করতে চায়। তোমার বাবা–মায়ের সঙ্গে এ ব্যাপারে কথা বলব।” এভাবে ঘটনাটি ঘটে।’ পূজা ও অন্তু দুজনই ইলেকট্রিক্যাল ইঞ্জিনিয়ার। অন্তু মিডিয়াতে কাজ করলেও পেশাগতভাবে একটি ইলেকট্রনিক পণ্য উৎপাদন প্রতিষ্ঠানে কর্মরত রয়েছেন।
