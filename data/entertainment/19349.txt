
প্রদীপ জ্বালিয়ে কলকাতা আন্তর্জাতিক চলচ্চিত্র উত্সবের উদ্বোধন করলেন বলিউড তারকা অমিতাভ বচ্চন। গতকাল শুক্রবার উদ্বোধনী অনুষ্ঠানে আরও উপস্থিত ছিলেন বলিউড তারকা শাহরুখ খান, কাজল, কমল হাসান, পরিচালক মহেশ ভাট, সংগীতশিল্পী কুমার শানু। স্থানীয় সময় বিকেল চারটায় ভারতের পশ্চিমবঙ্গের কলকাতার নেতাজি ইনডোর স্টেডিয়ামে এই উত্সবের সূচনা হয়। অনুষ্ঠানে সভাপতিত্ব করেন মুখ্যমন্ত্রী মমতা বন্দ্যোপাধ্যায়। উত্সব চলবে ১৭ নভেম্বর পর্যন্ত। এই উত্সব এবার ২৩ বছরে পা দিল। এবারের উত্সবের ছবি দেখানো হবে কলকাতার ১২টি প্রেক্ষাগৃহ ও মিলনায়তনে।
উত্সব উদ্বোধন করে অমিতাভ বচ্চন বলেন, ‘আমি এ নিয়ে চতুর্থবার কলকাতা চলচ্চিত্র উত্সবে এলাম। কলকাতা আমার প্রিয় শহর। আমি কলকাতার জামাই। নমস্কার। কলকাতা আমার স্মৃতিধন্য শহর।’ উদ্বোধনী অনুষ্ঠানে বক্তব্য দেন শাহরুখ খানও। সে সময় তিনি বাংলায় বলেন, ‘আমি এই অনুষ্ঠানে উপস্থিত থাকতে পেরে আনন্দ বোধ করছি। আপনাদের সবাইকে আমার ভালোবাসা ও অভিনন্দন রইল। পরেরবার আরও ভালো বাংলা বলার চেষ্টা করব।’
বলিউডের বর্ষীয়ান চিত্রনির্মাতা মহেশ ভাট বলেন, ‘কলকাতা বিশ্বসেরা পরিচালকদের আঁতুড়ঘর।’
এবারের চলচ্চিত্র উত্সবের থিম কান্ট্রি ব্রিটেন। উত্সবে যোগ দিয়েছে বিশ্বের ৫৩টি দেশের ১৪৩টি ছবি। এর সঙ্গে আরও রয়েছে ৮৭টি স্বল্পদৈর্ঘ্যের ছবি। বাংলাদেশ থেকে যোগ দিচ্ছে আবু সাইয়ীদের পরীক্ষামূলক ছবি এক কবির মৃত্যু। এবারের এই উত্সবে মাত্র একটি বাংলা ছবি ঠাঁই পেয়েছে ইন্ডিয়া সিলেক্ট বিভাগে। ছবিটি হলো ইন্দ্রাশিস আচার্যের পিউপা।
উদ্বোধন শেষে দেখানো হয় ইরানের ছবি ইয়েলো। ছবিটি পরিচালনা করেছেন মোস্তফা তাঘিজাহেদ।
