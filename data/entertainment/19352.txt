
বলিউডের অনেক তারকাই অভিনয়ের পাশাপাশি বিভিন্ন ব্যবসার সঙ্গে নিজেদের জড়িয়েছেন। এ তালিকায় আছে শিল্পা শেঠির নামও। তিনি এসেনশিয়াল স্পোর্টস অ্যান্ড মিডিয়া প্রাইভেট লিমিটেডের কর্ণধার। প্রতিষ্ঠানটির মাধ্যমে নয় কোটি রুপি প্রতারণার অভিযোগে সম্প্রতি মামলা হয়েছে শিল্পার বিরুদ্ধে। অবশ্য প্রতারণার অভিযোগ অস্বীকার করেছেন ৩৯ বছর বয়সী এ তারকা অভিনেত্রী।সম্প্রতি কলকাতার এম কে প্রাইভেট লিমিটেডের পক্ষ থেকে শিল্পার বিরুদ্ধে প্রতারণার অভিযোগে মামলা দায়ের করেন প্রতিষ্ঠানটির অতিরিক্ত পরিচালক দেবাশীষ গুহ। তাঁর দাবি, শিল্পা তাঁর এসেনশিয়াল স্পোর্টস অ্যান্ড মিডিয়া প্রাইভেট লিমিটেড প্রতিষ্ঠানে নয় কোটি রুপি বিনিয়োগের জন্য এম কে প্রাইভেট লিমিটেডকে প্রলুব্ধ করেন। দুই বছরের মধ্যে বিনিয়োগের অর্থের দশগুণ ফেরত দেওয়ারও অঙ্গীকার করা হয়। দেবাশীষ গুহ আরও দাবি করেন, বিনিয়োগের অর্থের দশগুণ ফেরত দেওয়ার বিষয়টি স্রেফ ভাওতাবাজি।এ প্রসঙ্গে পুলিশের ডেপুটি কমিশনার মুরলি ধর বলেন, ‘শিল্পা ও তাঁর প্রতিষ্ঠানের বিরুদ্ধে বিশ্বাসভঙ্গ, প্রতারণা, চাঁদাবাজিসহ আরও কয়েকটি অভিযোগে মামলা নথিভুক্ত করেছি আমরা।’ সম্প্রতি এক খবরে এমনটিই জানিয়েছে ইন্দো-এশিয়ান নিউজ।এর আগেও কলকাতা উচ্চ আদালতে মামলা করেছিল এম কে প্রাইভেট লিমিটেড। তখন প্রতিষ্ঠানটির কাছ থেকে প্রতারণার মাধ্যমে হাতিয়ে নেওয়া নয় কোটি রুপি ফেরত চাওয়া হয়েছিল এসেনশিয়াল স্পোর্টস অ্যান্ড মিডিয়া প্রাইভেট লিমিটেডের কাছে।এদিকে প্রতারণার অভিযোগে মামলা হওয়ায় এম কে প্রাইভেট লিমিটেডের চেয়ারম্যান মনোজ জৈনর ওপর ভীষণ চটেছেন শিল্পা। এক টুইটার বার্তায় ক্ষুব্ধ শিল্পা লিখেছেন, ‘আমি মনোজ জৈনকে তাঁর অভিযোগের পক্ষে প্রমাণ হাজির করার জন্য চ্যালেঞ্জ ছুড়ে দিচ্ছি। অনেক কষ্ট আর পরিশ্রমে অর্জন করা আমার সুনামের বিনিময়ে কোনোভাবেই তাঁকে দুই মিনিটের খ্যাতি পেতে দেব না। আমি আইনের আশ্রয় নেব। প্রতারক আমি নই, তিনি।’সামনে মনোজ জৈন ও শিল্পা শেঠির আইনি লড়াই বেশ জমে উঠবে বলেই মনে হচ্ছে। লড়াইয়ে কে জেতেন, সেটাই এখন দেখার বিষয়।
