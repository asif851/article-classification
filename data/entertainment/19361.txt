
বলিউডের তারকাদের মধ্যে সবচেয়ে দামি গাড়ির মালিক এখন আমির খান। কেবল ভিআইপিদের জন্য বিশেষভাবে নির্মিত বোমাপ্রুফ এই গাড়ির দাম ১০ কোটি রুপি।প্রধানমন্ত্রী মনমোহন সিং, ধনাঢ্য শিল্পপতি মুকেশ আম্বানির পর ভারতের তৃতীয় ব্যক্তি হিসেবে মার্সিডিজ বেঞ্জ এস৬০০ মডেলের এ গাড়ি এখন থেকে ব্যবহার করবেন ‘মিস্টার পারফেকশনিস্ট’ তারকা আমির খান।সম্প্রতি ১০ কোটি রুপি ব্যয় করে বিলাসবহুল এ গাড়িটি কিনেছেন আমির খান। ক্রেতার চাহিদা অনুযায়ী এ মডেলের গাড়িতে বিশেষ নিরাপত্তাব্যবস্থা যুক্ত করা হয়। নিরাপত্তা-ঝুঁকির কারণে আমির তাঁর গাড়িটি এমনভাবে তৈরি করিয়েছেন যে এতে বোমার আক্রমণ হলেও ভেতরে সুরক্ষিত থাকতে পারবেন তিনি। এক খবরে এ তথ্য জানিয়েছে ওয়ান ইন্ডিয়া।আমিরের এত দামি গাড়ি কেনার পেছনের কারণ সম্পর্কে ঘনিষ্ঠ একটি সূত্র জানিয়েছে, আমিরের সঞ্চালনায় ‘সত্যমেভ জয়তে’ অনুষ্ঠানের প্রথম মৌসুমে ভারতে বিদ্যমান সমাজের নানা অসংগতি তুলে ধরায় বিশেষ কিছু মহলের আঁতে ঘা লেগেছিল। অনুষ্ঠানটির মাধ্যমে কন্যাশিশুর ভ্রূণ হত্যা, শিশু যৌন হয়রানি, যৌতুক, গৃহসন্ত্রাস, অ্যালকোহল আসক্তিসহ সংবেদনশীল নানা বিষয় তুলে ধরেছিলেন আমির। এ জন্য তাঁকে একাধিকবার হুমকিও দেওয়া হয়েছে।
সূত্রটি আরও জানিয়েছে, ২ মার্চ থেকে স্টারপ্লাস টিভি চ্যানেলে ‘সত্যমেভ জয়তে’র দ্বিতীয় মৌসুমের প্রচার শুরু হয়েছে। অনুষ্ঠানের প্রথম পর্বে ২০১২ সালের আলোচিত দিল্লি গণধর্ষণের বিষয়টির ওপর আলোকপাত করা হয়। এবার প্রচার শুরুর আগে প্রথম মৌসুমের অনুষ্ঠানের জন্য হুমকি পাওয়ার বিষয়টি পুলিশকে অবহিত করা হয় আমিরের পক্ষ থেকে। এর পরিপ্রেক্ষিতে তাঁকে পুলিশি নিরাপত্তাও দেওয়া হয়। কিন্তু তার পরও আমিরের নিরাপত্তা নিয়ে শঙ্কিত ছিলেন তাঁর পরিবারের সদস্যরা। মূলত এ কারণেই ১০ কোটি রুপি দিয়ে গাড়িটি কিনেছেন ৪৮ বছর বয়সী প্রভাবশালী এ তারকা অভিনেতা।

