
গত বুধবার গভীর রাতে ঘুমোতে যাওয়ার আগে ফেসবুকে একটি স্ট্যাটাস দেন অভিনয়শিল্পী সাদিয়া জাহান প্রভা। ওই স্ট্যাটাসের একেবারে শেষে তিনি লিখেছেন, ‘লাইফ ইজ বিউটিফুল’।কী কারণে এমন একটি পোস্ট দিয়েছেন জানতে কথা হলো প্রভার সঙ্গে। ‘মডেল সাবিরার হঠাৎ এভাবে চলে যাওয়াটা আমার মোটেও ভালো লাগেনি। বুধবার সারাটা দিন আমি কোনোভাবেই তাঁর ছবিটা মন থেকে সরাতে পারিনি। কেন মেয়েটা এমন করল। পরিবারের কথা কি একটিবারের জন্যও মনে পড়ল না তাঁর? কারও সঙ্গে বিষয়টি শেয়ারও করতে পারিনি। তাই ফেসবুকে মনের কথাগুলো বললাম।’ বলছিলেন প্রভা।গত মঙ্গলবার সকালে রাজধানীর রূপনগর এলাকার একটি বাসা থেকে মডেল সাবিরা হোসাইনের লাশ উদ্ধার করে পুলিশ। মারা যাওয়ার আগে ফেসবুকে সুইসাইড নোট এবং আত্মহত্যার ব্যর্থচেষ্টার ভিডিও ছাড়েন সাবিরা (২১)। সাবিরার এমন মৃত্যুতে খুবই কষ্ট পেয়েছেন প্রভা। এরই পরিপ্রেক্ষিতে এমন স্ট্যাটাস দিয়েছেন তিনি। 
প্রথম আলোর সঙ্গে আলাপে প্রভা বললেন, ‘সৃষ্টিকর্তা আমাদের এমন সুন্দর একটা জীবন দিয়েছেন, এত সহজে নষ্ট করার জন্য নয়। আমাদের পরিবার আছে। এই পরিবারে মা-বাবা, ভাইবোনেরা আছেন। চলার পথে এক-দুজন মানুষকে চিনতে পারিনি বলে আমাদেরকে আত্মহত্যার মতো পথ কেন বেছে নিতে হবে? এত সুন্দর জীবন তো এভাবে নষ্ট করার জন্য নয়। আমি জীবনটাকে উপভোগ করতে চাই।’প্রভা ফেসবুকে লিখেছেন, ‘এই যে এত কষ্ট, এত অপমান, এত না পাওয়া নিয়ে বেঁচে থাকার লড়াই করছি। সুইসাইড যদি কষ্ট থেকে বাঁচার উপায় হয়, তাহলে সবার আগে তো করতাম আমি। এমন না যে ২০১০-এর পর আমার জীবনে বড় বড় দুঃখ কম আসেনি। তবে বেঁচে থাকার আনন্দ খুব করে উপভোগ করি যখন খুব ভালো থাকি, যা আগে এভাবে উপলব্ধি করতে পারিনি। অনেক কষ্ট পাচ্ছি। কিন্তু সুখের পরিমাণটাও তো কম নয়। আরও অনেক কষ্ট পাব, আরও অনেক সুখও পাওনা রয়ে গেছে, সেগুলো পূরণ করতে হবে না?’প্রভা এখন নিয়মিত ঈদের নাটকের কাজ নিয়ে ব্যস্ত সময় পার করছেন। জানালেন, এবারের ঈদে তাঁর বেশ কয়েকটি টিভি নাটক প্রচার হবে। ভিন্ন ধরনের গল্পের এই নাটকগুলো দর্শকেরও ভালো লাগবে বলেও মনে করেন তিনি।
আরও পড়ুন: 
ফেসবুকে ভিডিও, মডেলের লাশ উদ্ধার
