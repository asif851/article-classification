
আজ শুক্রবার প্রতিষ্ঠার তিন বছর পেরিয়ে চতুর্থ বর্ষে পদার্পণ করছে গাজী স্যাটেলাইট টেলিভিশন লিমিটেডের ‘জিটিভি’। গত রাত ১২টায় কেক কেটে শুরু হয় বর্ষপূর্তি উদ্যাপন। আজ দিনব্যাপী এই চ্যানেলে থাকছে বিশেষ অনুষ্ঠানমালা। সেই সঙ্গে প্রতিষ্ঠাবার্ষিকীর দিন থেকে তারা সম্প্রচার করবে একাধিক নতুন অনুষ্ঠান।জিটিভির পক্ষ থেকে জানানো হয়, ‘সবার আগে দর্শক’—এই লক্ষ্যে জিটিভি বেশ কিছু নতুন পরিকল্পনা হাতে নেয় ছয় মাস ধরে। একাধিক পরামর্শক, গবেষক ও সৃজনশীল প্রতিষ্ঠানকে সঙ্গে নিয়ে দর্শকদের চাহিদা ও সময়ের গুরুত্বকে মাথায় রেখে জিটিভি নিজেকে সাজিয়েছে সম্পূর্ণ ভিন্নভাবে। ‘প্রতিটি দর্শককে প্রাধান্য, সবার জন্য সাজানো’—এই মর্মে নতুন লোগো, চ্যানেলের সম্পূর্ণ পরিবর্তিত রূপ আর দর্শকদের সুবিধা অনুযায়ী বিভিন্ন বিষয়ভিত্তিক অনুষ্ঠানের পসরা নিয়ে আসছে জিটিভি। লোগো পরিবর্তনের সঙ্গে সঙ্গে টিভি পর্দায়ও একাধিক পরিবর্তন আনছে চ্যানেলটি।
