
কলকাতার ঐতিহ্যবাহী আন্তর্জাতিক চলচ্চিত্র উৎসবের পর্দা নেমেছে গতকাল শুক্রবার রাতে। ১১ নভেম্বর কলকাতার নেতাজি ইনডোর স্টেডিয়ামে এই চলচ্চিত্র উৎসবের উদ্বোধন করেছিলেন বলিউড তারকা অমিতাভ বচ্চন। উৎসবে প্রদর্শিত হয় বাংলাদেশের ছবি তৌকীর আহমেদ পরিচালিত অজ্ঞাতনামা। ছবিটি প্রথমে ১২ নভেম্বর কলকাতার পূর্বাঞ্চলীয় সাংস্কৃতিক কেন্দ্র মিলনায়তনে ও ১৭ নভেম্বর কলকাতার রবীন্দ্রসদন প্রেক্ষাগৃহে প্রদর্শিত হয়। এদিনের প্রদর্শনীতে মঞ্চে উপস্থিত ছিলেন তৌকীর আহমেদ ও কলকাতার চিত্রপরিচালক গৌতম ঘোষ।সপ্তাহব্যাপী আয়োজিত এই উৎসবে ৬৫টি দেশের ১৫৬টি চলচ্চিত্র প্রদর্শিত হয়। উৎসবের উদ্বোধনী দিনে এতে অংশ নেন বলিউড তারকা জয়া বচ্চন, শাহরুখ খান, সঞ্জয় দত্ত, কাজল, পরিণীতি চোপড়া প্রমুখ।উৎসবে প্রদর্শিত বাংলাদেশের ছবি অজ্ঞাতনামা দর্শকদের মধ্যে বেশ আলোড়ন তুলেছে। ছবিটি দেখে উৎসবে আসা কলকাতার চলচ্চিত্রপ্রেমীদের অনেকেই বলেন, বেশ ভালো সিনেমা এটি। তাঁরা মুগ্ধ হয়েছেন এই ছবি দেখে। প্রদর্শনীর শুরুতে প্রেক্ষাগৃহের বাইরে দেখা যায় দর্শকদের লম্বা লাইন। ছবি দেখা শেষে কয়েকজন দর্শক আশা প্রকাশ করে বলেন, ভবিষ্যতে বাংলাদেশ আরও ভালো ছবি তৈরি করবে।এদিকে পরিচালক তৌকীর আহমেদ প্রথম আলোকে বলেন, ‘সত্যিই আমি মুগ্ধ কলকাতার দর্শকদের বাংলাদেশি ছবি দেখার আগ্রহ দেখে। মানুষ ছবি দেখে উচ্ছ্বসিত হয়েছেন, প্রশংসা করেছেন। দর্শকদের ছবিটি ভালো লাগছে ভেবে আমিও আনন্দিত।’
