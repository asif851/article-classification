
সাবা এবার কলকাতার চলচ্চিত্রে অভিনয় করছেন। অয়ন চক্রবর্তী পরিচালিত ছবিটির নাম ষড়রিপু।রোমান্টিক থ্রিলারধর্মী ওই ছবিতে সাবার সহশিল্পী ইন্দ্রনীল সেনগুপ্ত ও রজতাভ দত্ত।ছবির কাজের জন্য সোহানা সাবা এখন কলকাতায় আছেন। ২৬ ফেব্রুয়ারি হয়ে গেল ষড়রিপু ছবির সংবাদ সম্মেলন।গতকাল শুক্রবার সকালে মুঠোফোনে প্রথম আলোকে সাবা বলেন, ‘মাস দেড়েক আগে ছবিটিতে অভিনয়ের ব্যাপারে আমি চুক্তিবদ্ধ হই। দেশের বাইরে কোনো ছবিতে অভিনয় করতে যাচ্ছি ভেবে আমি অনেক খুশি। ভালো লাগাটা এত বেশি কাজ করছে যে তা প্রকাশ করার ধরনটাই ভুলে গেছি।’সহশিল্পী প্রসঙ্গে সাবা বললেন, ‘সহশিল্পীরা সবাই কলকাতার ছবির পরীক্ষিত অভিনয়শিল্পী। তাঁদের সঙ্গে কাজ করছি ভেবে ভালো লাগাটা অনেক বেশি। নতুন কিছু শিখতে পারব। আমি কিন্তু আত্মবিশ্বাসীও। আমার এ আত্মবিশ্বাস বাড়িয়ে দিয়েছে সপ্তম জয়পুর আন্তর্জাতিক চলচ্চিত্র উৎসবে বৃহন্নলা ছবির জন্য পাওয়া সেরা অভিনয়শিল্পীর পুরস্কারটি।’সাবা জানান, ষড়রিপু ছবিটির গল্প নারীপ্রধান। এখানে তিনি রাকা চরিত্রে অভিনয় করবেন। আগামী ২ মার্চ ছবির শুটিং শুরু হবে বলে জানিয়েছেন তিনি। পাঁচ দিন শুটিংয়ের পর ঢাকায় ফিরবেন সাবা।
