
বছরখানেক আগের কথা। ‘পেপার’ সাময়িকীর প্রচ্ছদ ছবির ফটোশুটে প্রায় নগ্ন হয়েই ক্যামেরার সামনে দাঁড়িয়েছিলেন মার্কিন মডেল ও টিভি তারকা কিম কার্দাশিয়ান। সেসময় তিনি লিখেছিলেন, ‘ব্রেক দ্য ইন্টারনেট’— অর্থাৎ​ ইন্টারনেট ভেঙে দাও। কিন্তু তাঁর ‘শতচেষ্টার’ পরও সে যাত্রা বহালতবিয়তেই টিকে গিয়েছিল ইন্টারনেট। তবে, সম্প্রতি কিম কার্দাশিয়ানের ‘ভার’ ঠিকমতো সইতে পারেনি মার্কিন প্রযুক্তিপণ্য নির্মাতা অ্যাপল ইনকর্পোরেটেডের ‘অ্যাপ স্টোর’। আক্ষরিক অর্থেই ভেঙে পড়েছিল এই অ্যাপ বিকিকিনির অনলাইন বাজার। বিষয়টা খুলেই বলা যাক।মার্কিন মডেল ও টিভি তারকা কিম কার্দাশিয়ান গতরাতে তাঁর নতুন অ্যাপ ‘কিমোজি’ উন্মুক্ত করেছেন অ্যাপ স্টোরে। আর এর পরপরই ‘ইমোজি’ভিত্তিক অ্যাপটির ডাউনলোডের ক্ষেত্রে দেখা গেছে গগনচুম্বী চাহিদা। একটা সময়ে এই অ্যাপটি প্রতি মিনিটে ৫৪ কোটি বার ডাউনলোড করা হয়েছে।একজন সুস্থ সবল মানুষের হৃৎপিণ্ড প্রতি মিনিটে ৬০ থেকে ১০০ বার স্পন্দিত হয়। গড়পড়তা যদি ধরা হয় ৮০, সে ক্ষেত্রে প্রতিবারের হৃৎস্পন্দনে কার্দাশিয়ানের অ্যাপটি ডাউনলোড করা হয়েছে সাড়ে ৬৭ লাখ বার! এ তথ্য রীতিমতো হৃৎস্পন্দন বন্ধ হয়ে যাওয়ার মতোই!এদিকে, একসঙ্গে এত বিপুল সংখ্যক ব্যবহারকারী অ্যাপ স্টোরে হিট করার কারণে এক পর্যায়ে ক্র্যাশই করেছিল ওয়েবসাইটটি। যদিও সেটা ছিল সাময়িক সমস্যা। আর অ্যাপল কর্তৃপক্ষও এ সমস্যা দ্রুতই কাটিয়ে ওঠে। তবে জানা গেছে, রাতের ঘুম হারাম করে অ্যাপলের কর্মীবাহিনী নাকি বর্তমানে কড়া পাহারাতেই আছে, আবারও যাতে এটি ক্র্যাশ না করে!এদিকে, অ্যাপলের কাছে এর জন্য নাকি ‘ক্ষমা’ও চেয়েছেন কার্দাশিয়ান। তবে, তাঁর এই ‘ক্ষমা’ চাওয়ার সুর যতটা না ছিল দুঃখের, ব্যঙ্গাত্মক ছিল তার চেয়েও বেশি। কিম কার্দাশিয়ান লিখেছেন, ‘অ্যাপল, আমি দুঃখিত। তোমাদের অ্যাপ স্টোর আজ আমি ‘ভেঙে’ ফেলেছি!’
যা হোক, কিমের এই ব্যঙ্গের সুর কানেই তুলছে না অ্যাপল। কারণ লাভের গুড়টা শেষতক যে অ্যাপলের পকেটে গিয়েই ঢুকছে। প্রতিবার কিমের এই অ্যাপটি নামাতে ব্যবহারকারীকে খরচ করতে হচ্ছে ১ দশমিক ৯৯ ডলার। টিএমজি। ফোর্বস ম্যাগাজিন।
