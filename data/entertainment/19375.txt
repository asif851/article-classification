
এবার বিকল্প পথে সারা দেশে জালালের গল্প ছবির প্রদর্শনীর উদ্যোগ নিয়েছেন পরিচালক আবু শাহেদ ইমন। ছবিটি নিয়ে তিনি দেশব্যাপী সফর শুরু করেছেন। গত বুধবার জালালের গল্প ছবির প্রদর্শনী হয়েছে জাহাঙ্গীরনগর বিশ্ববিদ্যালয়ে। বেলা ১১টা থেকে রাত পর্যন্ত পাঁচটি প্রদর্শনীতে অংশ নিয়েছেন অসংখ্য ছাত্রছাত্রী।আবু শাহেদ ইমন বলেন, ‘নির্মাতা হিসেবে নিজের ছবি কাঁধে নিয়ে ঘুরে বেড়াব, এই তত্ত্বে আমি বিশ্বাস করি না। দর্শকের কাছে ছবি নিয়ে যাওয়ার কাজটি একটি ছবি তৈরির মতোই কঠিন। চলচ্চিত্র আন্দোলনের সঙ্গে সংশ্লিষ্ট ব্যক্তিরা যদি একটু এগিয়ে এসে এক-দুই দিনের জন্য নিজ নিজ এলাকায় ছবিটির প্রদর্শনীর ব্যবস্থা করেন, তা হলে সারা দেশে আমরা বিকল্প উপায়ে বড় পর্দায় দর্শকদের ছবিটি দেখাতে পারব।’১৪ ও ১৫ ফেব্রুয়ারি সিলেটে ছবিটির প্রদর্শনীর আয়োজন করেছে চোখ চলচ্চিত্র সংসদ। আগামী ৫ মার্চ ছবিটির প্রদর্শনী হবে চট্টগ্রামের মুসলিম হলে। এরপর উত্তরবঙ্গের বিভিন্ন জেলায় দেখানো হবে ছবিটি। পাশাপাশি ঢাকার বিভিন্ন বিশ্ববিদ্যালয়েও প্রদর্শনীর উদ্যোগ নেওয়া হয়েছে।জালালের গল্প ছবিটি প্রেক্ষাগৃহে মুক্তি পায় গত ৪ সেপ্টেম্বর। এরপর টানা ১১ সপ্তাহ দেখানো হয়েছে ছবিটি। ইমপ্রেস টেলিফিল্ম প্রযোজিত এই ছবিতে অভিনয় করেছেন মোশাররফ করিম, মৌসুমী হামিদ, তৌকীর আহমেদ, শর্মীমালা, নূরে আলম, মিতালী দাশ, ফজলুল হক, আহমেদ গিয়াস প্রমুখ। নাম-ভূমিকায় অভিনয় করেছেন আরাফাত রহমান ও মোহাম্মদ ইমন।
