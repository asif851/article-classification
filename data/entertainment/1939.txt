
আমির খানের ছবির একটা মজার বিষয় আছে। তাঁর ছবি মুক্তি পায় বড়দিনের সময়। আর সেই ছবির ট্রেলার মুক্তি দেওয়া হয় দেওয়ালি উৎসবে। তবে, এবার ‘দঙ্গল’ মুক্তির ক্ষেত্রে এই ধারা ভাঙতে যাচ্ছেন আমির। এ দেওয়ালির এক সপ্তাহ আগেই সামাজিক যোগাযোগমাধ্যমে মুক্তি পাবে বহুপ্রতীক্ষিত ‘দঙ্গল’ ছবির ট্রেলার। শুধু তা–ই নয়, ট্রেলার উদ্বোধনের জন্য বিশাল এক অনুষ্ঠানও আয়োজন করবেন ছবি কর্তৃপক্ষ। কথা ছিল, করণ জোহরের ‘অ্যায় দিল হ্যায় মুশকিল’ ও অজয় দেবগনের ‘শিবায়’ ছবির সঙ্গে বড় পর্দায় মুক্তি দেওয়া হবে ‘দঙ্গল’ ছবির প্রথম ট্রেলার। কিন্তু কিছুদিন আগে আমির তাঁর খুব কাছের কয়েকজন বন্ধু নিয়ে এই ছবির একটি বিশেষ প্রদর্শনীর ব্যবস্থা করেছিলেন। বন্ধুদের বিপুল প্রশংসা পেয়েই মূলত সিদ্ধান্ত পালটেছেন ‘মিস্টার পারফেকশনিস্ট’। আমিরের ধারণা, বড় পর্দায় ‘অ্যায় দিল হ্যায় মুশকিল’ অথবা ‘শিবায়’-এর সঙ্গে ট্রেলার মুক্তি দিলে তাঁর ছবির আকর্ষণ অনেকটাই কমে যাবে। তাই বড় পর্দায় দেখানোর আগেই জাঁকজমকপূর্ণ এক অনুষ্ঠানে ট্রেলার মুক্তি পাবে দঙ্গলের। বলিউড বাবল।
