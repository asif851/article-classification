
‘এনজি শট’ মানে ‘নট গুড শট’। অভিনয়শিল্পীরা শুটিংয়ের সময় প্রায়ই এ ঘটনার মুখোমুখি হন। সেই অভিজ্ঞতা কখনো বিরক্তির, কখনো মজার আবার কখনো বা মধুর। এই বিভাগে আজ জেনে নিন অভিনেতা অপূর্বর একটি এনজি শটের মজার স্মৃতি।অভিনয় করতে গিয়ে এনজি শট তো কম-বেশি সবারই হয়। আমার ক্যারিয়ারেও এনজি শটের সংখ্যা কম নয়। তবে, সত্যি কথা বলতে কি, সেসব ঘটনা খুব একটা মনেও থাকে না। কিন্তু কিছুদিন আগেই একটি শট দিতে গিয়ে ঘটেছে এক মজার ঘটনা। এই স্মৃতিটা এখনো আমার মনে টাটকা আছে, তাই এটিই সবার সঙ্গে ভাগাভাগি করছি।এবার ভালোবাসা দিবসের একটি নাটকের শুটিং করতে গিয়ে মজার একটি এনজি শট হয়েছে। ভাবছেন এনজি শট আবার মজার হয় কী করে? পুরো ঘটনা শুনলেই বুঝতে পারবেন। সেই নাটকে আবার সহশিল্পী ছিলেন সুজানা জাফর। তো, যেই দৃশ্যের কথা বলছি, সেটি ছিল এমন—ভালোবাসা দিবসের কথা আমার ঠিকই মনে আছে, কিন্তু প্রেমিকার সামনে তা বেমালুম ভুলে যাওয়ার ভান করছি। এদিকে, প্রেমিকার চরিত্রে সুজানা তো রেগেমেগে ‘ফায়ার’। ভান শেষে তার মান ভাঙানোর জন্য তখন তাকে আমার জড়িয়ে ধরতে হবে। আর চমকে দেওয়ার জন্য পকেট থেকে বের করতে হবে একটি আংটির বাক্স। এবং তা পরিয়ে দিতে হবে সুজানার অনামিকায়।তো, আমি যথারীতি অভিনয় করে যাচ্ছি। সময় এল আংটি পরানোর। ভীষণ আবেগে নায়িকাকে জড়িয়ে ধরে পকেটের ভেতর হাত রাখলাম; কিন্তু আংটির বদলে পকেট থেকে বেরিয়ে এল আমার গাড়ির চাবির রিং। ফিঙ্গার রিংয়ের বদলে চাবির রিং বের হওয়াতে সেটের সবাই হো হো করে হেসে উঠল। আমিও না হেসে পারলাম না। আমার বিশ্বাস, নাটক প্রচারিত হওয়ার পর দৃশ্যটি দেখতে গেলেই ইউনিটের সবার এই মজার ঘটনাটির কথা মনে পড়বে।অনুলিখন: নাদিয়া মাহমুদ
