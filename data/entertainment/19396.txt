
রাত নামার পরে খোলা হয়েছিল ‘মনঘুড়ি’র মোড়ক। গত শনিবার রাজধানীর বাংলামোটরের একটি রেস্তোরাঁয় উপস্থিত ছিলেন ‘মনঘুড়ি’র সঙ্গে সম্পৃক্ত সবাই। ‘মনঘুড়ি’ তরুণ গায়ক ইসলাম মানিকের ভিডিও অ্যালবাম।
শ্রোতারা গান শোনার পাশাপাশি দেখতেও ভালোবাসেন এখন। সেই বিবেচনায় সংগীতা থেকে প্রকাশ করা হয়েছে মানিকের গাওয়া নতুন গানের এই ভিডিও অ্যালবাম। এর সব কটি গান মানিকের লেখা ও সুর করা। গানগুলোর সংগীতায়োজন করেছেন সংগীত পরিচালক ফোয়াদ নাসের বাবু।অ্যালবামের মোড়ক উন্মোচনে উপস্থিত ছিলেন এফবিসিসিআই প্রেসিডেন্ট আবদুল মাতলুব আহমেদ, ফোয়াদ নাসের বাবু, সংগীতার প্রধান নির্বাহী ইমরান রবিনসহ আরও অনেকে।আবদুল মাতলুব বলেন, ‘নানান কাজে ব্যস্ত থাকলেও আমি গান শুনি। মানিকের গান আমার ভালো লেগেছে।’ফুয়াদ নাসের বাবু বলেন, ‘এই অ্যালবামের গানগুলো খুব যত্ন করে তৈরি করা। আশা করি শ্রোতারা এ থেকে নতুন কিছু পাবেন।’মানিক বলেন, ‘গান আমার পেশা না। ভালো লাগে বলেই গান করি। আমার গান যদি দুই মিনিটের জন্য কাউকে আনন্দ দেয়, আমার তাতে ভালো লাগবে।’ মানিকের নতুন অ্যালবামের গান দিনে তিনবার রেডিও নেক্সট-এ প্রচার করার ঘোষণা দেন আবদুল মাতলুব। অনুষ্ঠানে গানগুলোর বেশ কয়েকটি ভিডিও বড় পর্দায় দেখানোর পাশাপাশি গিটার বাজিয়ে কয়েকটি গানও শোনান ইসলাম মানিক।‘মনঘুড়ি’ অ্যালবামে রয়েছে মোট সাতটি গান। এর আগে ২০০৮ সালে ‘মেঘলা মেয়ে’ নামে মানিকের একটি অডিও অ্যালবাম প্রকাশিত হয়। সেই অ্যালবামের ‘মেয়ে তোমার আমি বন্ধু হব’ গানটি বেশ সাড়া ফেলে।
