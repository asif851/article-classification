
ছবির শুটিংয়ে মারপিটের দৃশ্যে অভিনয়ের সময় পায়ের লিগামেন্ট ছিঁড়ে গিয়েছিল বলিউডের তারকা অভিনেতা হৃতিক রোশনের। চিকিৎসকের পরামর্শে এখন বিশ্রামে আছেন তিনি। টানা এক মাস বিশ্রামের কথা থাকলেও হৃতিক কি আর চুপচাপ বসে থাকার মানুষ! ক্রাচকে সঙ্গী করেই চলাফেরা করছেন এই ‘কৃশ’ অভিনেতা।
‘কৃশ’-এর গতি যার, তাঁকে কি আর থামিয়ে রাখা যায়! ফলে কোনো কিছুই থেমে নেই এই তারকার। বগলের নিচে ক্রাচ নিয়েই দিব্যি চষে বেড়াচ্ছেন পুরো মুম্বাই।গতকাল নিজের টুইটার অ্যাকাউন্ট থেকে ক্রাচে ভর করা ​নিজের দুটি ছবি পোস্ট করেছেন হৃতিক। চলচ্চিত্র নির্মাতা গোল্ডি বেহেলের জন্মদিনে মিলিত হয়েছিলেন হৃতিকসহ বলিউডের আরও বেশ কয়েকজন অভিনয়শিল্পী। টুইটারে এই নির্মাতাকে শুভেচ্ছা জানিয়ে সেই আড্ডার ছবি পোস্ট করেছেন হৃতিক। টুইটারে হৃতিকের পোস্ট করা সেই ছবিতে দেখা গেছে অভিষেক বচ্চনকেও।গতিশীল এই নায়ককে ক্রাচে ভর করে চলতে দেখতে ভালো লাগার কথা নয় তাঁর ভক্তদের। বলিউডের সবারই প্রত্যাশা দ্রুত সুস্থ হয়ে ফিরে শুটিংয়ে ফিরে আসবেন হৃতিক রোশন। টাইমস অব ইন্ডিয়া।
