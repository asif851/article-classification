
অবশেষে হৃদয়ের প্রেমে সাড়া দিলেন মডেল ও অভিনেত্রী সুজানা। ১০ জুলাই হৃদয় ফেসবুকে নিজের পেজে সুজানার এই সাড়া দেওয়ার বিষয়টি উল্লেখ করেন। এর দুই দিন পর ১২ জুলাই দুপুরে তিনি অনুভূতি জানাতে গিয়ে বলেছেন, ‘এত বছর পর সুজানাকে পেলাম। ভালোবাসার মানুষটি অবশেষে আমাকে ডাকে সাড়া দিল। ওকে ভালোবাসি আর ভালোবাসব সারা জীবন তোমায়। আমি অনেক খুশি।’এ প্রসঙ্গে সুজানা বলেন, ‘এত দিন পর আমি “হ্যাঁ” বলেছি। ভালোবাসা একান্তই মনের ব্যাপার। মন থেকে অনুভব করেছি হৃদয় অনেক ভালো একটা মানুষ আর আমার জন্য জুতসই ছেলে।’হৃদয় ও সুজানার এই সম্পর্ক মেনে নিয়েছে দুই পরিবারও। সুজানা বলেন, ‘আমার ও হৃদয়ের খালারা ও চাচ্চুরা সবাই খুশি। আমিও এই দিনটার জন্য অপেক্ষা করছিলাম। কারণ, সব সময়ই বলেছি, পরিবার খুশি হলেই ভালো লাগবে আমার।’হৃদয় ও সুজানা এখনো বিয়ের কোনো পরিকল্পনা করেননি। অবশ্য তাঁরা জানিয়েছেন, ‘আমরা সবাইকে জানিয়ে বিয়ে করব। আমাদের জন্য সবাই দোয়া করবেন।’হৃদয় খানের গাওয়া গানের কয়েকটি মিউজিক ভিডিওতে তাঁর সঙ্গে মডেল হয়েছেন সুজানা। হৃদয়ের সর্বশেষ একক অ্যালবাম ‘ভালো লাগে না’ সুজানাকে উত্সর্গ করেছেন হৃদয়।
