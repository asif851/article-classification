
শিল্পকলা একাডেমীর স্টুডিও থিয়েটারের সামনে চিলেকোঠায় ছিল প্রদর্শনীটি। সেখানে পাওয়া গেল বহুমুখী এবং প্রতিভাধর ব্যক্তিত্ব সাঈদ আহমদকে। দেয়ালে আর বোর্ডে ঝুলছে স্মারক আর তাঁর নানা বয়সের আলোকচিত্র। কখনো তিনি লেখক, কখনো শিল্পসমালোচক, কখনো সংগীতজ্ঞ, আবার কখনো সরকারি কর্মকর্তা। ১৯৩১ সালের ১ জানুয়ারি জন্ম, চলে গেছেন ২০১০ সালের ২১ জানুয়ারি। তাঁকে নিয়েই স্টুডিও থিয়েটারে শুরু হয়েছে দুদিনের বিশেষ আয়োজন।‘সাঈদ আহমদ ফাউন্ডেশন ফর কালচার অ্যান্ড আর্টস’-এর আয়োজনটির উদ্বোধন ছিল গত শনিবার। ওই দিন সন্ধ্যায় ছিল ‘বাঁশি’ শিরোনামের সংগীত নৃত্য ও আবৃত্তির আয়োজন। গতকালের শেষ দিনের আয়োজনের শিরোনাম ছিল ‘পাঠ ও প্রদর্শনী’।সান্ধ্যকালীন অনুষ্ঠানে ছিল আলোচনা, ভিডিওচিত্র প্রদর্শনী, স্মারক বক্তৃতা ও নাট্যাংশের পরিবেশনা। সাঈদ আহমদ পাঠপর্বে ‘স্মৃতি, সত্তা ও ভবিষ্যৎ’ শীর্ষক আলোচনায় অংশ নেন পারভিন আহমদ, আতাউর রহমান প্রমুখ। ‘মানবিক অস্তিত্ব সংকট ও সাঈদ আহমদের নাট্যকল্প’ বিষয়ে কথা বলেন নাট্য গবেষক রেহানা রাহা। ‘মঞ্চে সাঈদ আহমদ’ শিরোনামের আলোচনায় বক্তব্য দেন গাজী রাকায়েত ও আমিনুর রহমান।
