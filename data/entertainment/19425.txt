
ক্যারাম নাটকটি দেখেননি, এমন দর্শক হয়তো কমই আছেন। দেখুন বা না দেখুন, কিন্তু জানেন কি, এই একটি নাটকই বদলে দিয়েছে অভিনেতা মোশাররফ করিমের জীবন? বদলে গেছে তাঁর পুরো ক্যারিয়ার। এই তথ্য দিয়েছেন মোশাররফ করিম নিজেই। তবে ক্যারাম নাটকে অভিনয়ের জন্য তাঁকে ছাড়তে হয়েছিল থাইল্যান্ডে গিয়ে ধারাবাহিক নাটকে অভিনয়ের সুযোগ। সেই ঘটনা মনে করে মোশাররফ বললেন, ‘আমার তখন থাইল্যান্ডে একটি দীর্ঘ ধারাবাহিকে অভিনয় করতে যাওয়ার কথা। সেভাবেই প্রস্তুতি নিচ্ছি। ওই সময় ফোন আসে ক্যারাম নাটকে অভিনয়ের জন্য। কচি খন্দকারের গল্প থেকে মোস্তফা সরয়ার ফারুকী নির্মাণ করবেন। শুটিং হবে কুমিল্লায়। আমি দোটানায় পড়ে যাই। থাইল্যান্ড যাব নাকি কুমিল্লা! এ নিয়ে কথা বলি স্ত্রীর সঙ্গে। ও আমাকে কুমিল্লায় গিয়ে ক্যারাম নাটকে অভিনয়ের ব্যাপারে উৎসাহ দেয়। তারপর তো সবই ইতিহাস।’ক্যারাম নাটকে অভিনয়ের আগে মোশাররফ করিম মাত্র একটি নাটকে কেন্দ্রীয় চরিত্রে অভিনয় করেন। সৈয়দ আওলাদের পরিচালনায় হেফাজ ভাই নাটকে। এরপরই ক্যারাম নাটকে কেন্দ্রীয় চরিত্রে অভিনয় করেন। ক্যারাম ২ নাটকেও অভিনয় করেন তিনি।অভিনয়ের পর কেমন সাড়া পড়েছিল? বললেন, ‘ক্যারাম নাটকটি প্রচার হয় ঈদুল আজহার দিন দুপুরবেলা। ওই সময় তো সবাই ব্যস্ত থাকে। ওই দিন বিকেলবেলা রিকশায় আমি শান্তিনগর দিয়ে যাচ্ছি। হঠাৎ একজন রিকশার সামনে দাঁড়ালেন। তারপর বললেন, “আপনি এত দিন কোথায় ছিলেন ভাই।” ওই দর্শকের কথা খুব মনে পড়ে। আর নাটকটি প্রচারের পর নির্মাতাদের নজরে পড়ে যাই আমি।’এরপর মোশাররফ করিম কয়েকটি চলচ্চিত্র আর অসংখ্য নাটক ও টেলিছবিতে অভিনয় করেছেন। পেয়েছেন অসংখ্য পুরস্কার।
