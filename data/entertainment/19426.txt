
এবার নরওয়ে যাচ্ছে চিরকুট। জানা গেছে, চিরকুট ব্যান্ডের সদস্যরা ২৫ সেপ্টেম্বর নরওয়ের উদ্দেশে ঢাকা ছাড়ছেন। ৬ অক্টোবর পর্যন্ত এ সফরে চিরকুট গান করবে নরওয়ের বারগেন, মোল্ডে, ট্রনহেইম, লোফোটেন ও বোডো শহরে। কনসার্টগুলোতে চিরকুটের সঙ্গে আরও থাকবে নরওয়ের ব্যান্ড কাসা মুরিলো। আর চিরকুটের এ সফর আয়োজন করেছে রিকসকনসার্টেন নরওয়ে।নরওয়ে সফর নিয়ে চিরকুটের সদস্য সুমী বলেন, ‘২৫ সেপ্টেম্বর আমরা ঢাকা ছাড়ব। এরপর টানা চার দিন মহড়া হবে। নরওয়েতে আমাদের কনসার্ট শুরু হবে ৩০ সেপ্টেম্বর। ওই দিন আমরা গান করব অসলোতে। কনসার্টে গান গাওয়ার পাশাপাশি আমরা কর্মশালায় অংশ নেব। বাংলাদেশের ব্যান্ড-সংগীতের চর্চা নিয়ে কর্মশালায় কথা বলব। পুরো ব্যাপারটি আমাদের জন্য খুবই আনন্দের।’সুমী জানান, সম্প্রতি ঢাকা সফরে এসেছিল কাসা মুরিলো। তখন কাসা মুরিলোর ‘ইউ অ্যান্ড ইয়োর ব্রাদার’ গানের সঙ্গে চিরকুট ‘কানামাছি’ গানটির ফিউশন করে। গানটি ইউটিউবে দেওয়ার পর স্পটিফাই থেকে চিরকুটের সঙ্গে যোগাযোগ করা হয়। ইউরোপে চিরকুটের গান বিভিন্ন মাধ্যমে ছড়িয়ে দেওয়ার ব্যাপারে আগ্রহী স্পটিফাই।গত বছরের নভেম্বর মাসে ভারতের কয়েকটি শহরে কনসার্টে গান গেয়েছিল চিরকুট। এরপর এ বছরের ফেব্রুয়ারি মাসে চিরকুট গান গেয়েছে শ্রীলঙ্কায়। এবার রোজার ঈদে বাজারে এসেছে চিরকুটের দ্বিতীয় অ্যালবাম জাদুর শহর।
