
নিজের ফেসবুকে প্রায়ই অনুষ্ঠানের পাশাপাশি বিভিন্ন মুহূর্তের সেলফি দিয়ে থাকেন গায়িকা সালমা। বিষয়টা এমন পর্যায়ে যায়নি যে তাঁকে কেউ সেলফি কুইন বলবে। তাতে কী?কেউ না বললেও, সালমা নিজেকে নিজে সেলফি কুইন দাবি করছেন। ত-ও আবার গানে গানে। নতুন একটি চলচ্চিত্রে নিজের গাওয়া গানে নিজেকে সেলফি কুইন বলে বেড়াচ্ছেন ক্লোজআপ ওয়ান খ্যাত কণ্ঠশিল্পী মৌসুমী আক্তার সালমা। লোকগান গেয়ে তিনি পরিচিতি পেলেও এবার গেয়েছেন একটি আইটেম গান।কুষ্টিয়া জেলার তারাগুনিয়ার মেয়ে সালমাকে অনেকে লালনকন্যা বলেও ডাকেন। তবে নিজেকে সব ধরনের গানের শিল্পী হিসেবেই ভাবতে পছন্দ করেন তিনি। তাই চেষ্টা করেন নানা আমেজের গান করার। সেই ধারাবাহিকতায় সম্প্রতি সালমা কণ্ঠ দিলেন একটি চলচ্চিত্রের আইটেম গানে।সালমার গাওয়া গানটি ব্যবহৃত হবে ‘ঠোকর’ সিনেমায়। এটির পরিচালক মাজহার বাবু। গত বুধবার সন্ধ্যায় রাজধানীর মগবাজারের একটি স্টুডিওতে ‘সেলফি কুইন কমলা’ শিরোনামের গানটির রেকডিং হয়। ‘ডিজিটাল মেয়ে আমি ধার ধারি না কারো/ ফেসবুক, ভাইবার ইমো আছে আরও/ রঙ-বেরঙের সেলফি তুলি সকালসন্ধ্যা বেলা/ আমি সেলফি কুইন কমলা- এমন কথার গানটি লিখেছেন লিমন আহমেদ। সংগীত পরিচালনা করছেন ওয়াহিদ শাহিন।সালমা বলেন, ‘বেশ কিছুদিন আগে সোনাবন্ধু নামের একটা সিনেমায় গান গেয়েছিলাম। এরপর আর গাওয়া হয়নি। এবার ফিরলাম আইটেম গানে কণ্ঠ দিয়ে। বেশ চমৎকার একটা অভিজ্ঞতা হয়েছে। এটি সিনেমায় আমার গাওয়া প্রথম কোনো আইটেম গান। চেষ্টা করেছি গানটি মন দিয়ে গাইবার। আমার বিশ্বাস, গানটি শুনে সবাই বেশ মজা পাবে।’
