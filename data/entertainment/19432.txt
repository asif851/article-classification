


• ব্রিটিশ অভিনেত্রীর এমা চেম্বারস আর নেই। • মৃত্যুকালে এমার বয়স হয়েছিল ৫৩ বছর।• হৃদ্‌রোগে আক্রান্ত হয়ে মৃত্যু হয়েছে তাঁর।

বলিউড অভিনেত্রী শ্রীদেবীর মৃত্যুর খবরের রেশ কাটতে না কাটতে এসেছে আরেক অভিনেত্রীর মৃত্যু সংবাদ। ব্রিটিশ অভিনেত্রীর এমা চেম্বারসের বয়সও শ্রীদেবীর কাছাকাছি। মৃত্যুকালে এমার বয়স হয়েছিল ৫৩ বছর। আর মৃত্যুর কারণেও রয়েছে মিল। বিবিসি থেকে জানা গেছে, ব্রিটিশ অভিনেত্রী এমা চেম্বারস গত বুধবার মারা গেছেন। এই তারকার পারিবারিক সূত্র জানায়, হৃদ্‌রোগে আক্রান্ত হয়ে মৃত্যু হয়েছে তাঁর। এমা ‘নটিং হিল’ (১৯৯৯) ছবিতে হানি চরিত্রে অভিনয় করে আলোচনায় আসেন।
এ ছাড়া তিনি বিবিসির কমেডি সিরিজ ‘ভিকার অব ডিবলি’তে এক দশকের বেশি সময় ধরে কাজ করেছেন। এই টিভি সিরিজ তাঁকে দর্শকদের কাছে ব্যাপক জনপ্রিয়তা এনে দেয়। এমার ‘নটিং হিল’ ছবির সহশিল্পী হিউ গ্র্যা টুইটারে এই অভিনেত্রীকে স্মরণ করে লিখেছেন, ‘এমা চেম্বারস ছিলেন ভীষণ মজার মানুষ। তিনি খুব আন্তরিক আর অবশ্যই একজন অসাধারণ অভিনেত্রী ছিলেন। তাঁর চলে যাওয়ার খবরে খুব মন খারাপ লাগছে।’
এমার একজন মুখপাত্র বিবৃতিতে এই মৃত্যুসাংবাদ জানিয়ে বলেন, ‘এমা অনেক শক্তিশালী চরিত্রে অভিনয় করেছেন। কমেডি চরিত্রে অভিনয় করে তিনি অসংখ্য দর্শককে হাসিয়েছেন, আনন্দ দিয়েছেন।’ এমা চেম্বারস ব্রিটিশ কমেডি অ্যাওয়ার্ডে ‘সেরা টিভি কমেডি অভিনেত্রী’র পুরস্কার পেয়েছেন।
১৯৯১ সালে এমা তাঁর সহকর্মী ইয়েন ডানকে বিয়ে করেন। তাঁদের কোনো সন্তান নেই। দীর্ঘদিন ধরে এমা হাঁপানি রোগে ভুগছিলেন। বিবিসি
