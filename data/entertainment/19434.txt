
জনপ্রিয় ব্যান্ডশিল্পী আইয়ুব বাচ্চু বেশিরভাগ সময়ই নিজের সুর ও সংগীতে গান করেন। তবে অন্যের সুর-সংগীতে যে গান করেননি, তা কিন্তু নয়। তবে তা অনেক আগের কথা। নয় বছর পর আবারও অন্যের সুর-সংগীতে গান গাইলেন আইয়ুব বাচ্চু। সম্প্রতি ঢাকার মগবাজারের এবি কিচেন স্টুডিওতে ‘ছায়া শরীরী’ শিরোনামের গানটির রেকর্ডিং হয়।‘ছায়া শরীরী’ গানটির কথা লিখেছেন এম এস রানা। জিয়া খানের সুরে ও গানটির সংগীতায়োজন করেছেন পাভেল আরীন। এরই মধ্যে গানটির মিক্সড-মাস্টারিংয়ের কাজও শেষ হয়েছে। আসছে ঈদ উপলক্ষে প্রকাশিত হতে যাওয়া ‘কেউ কারও নয়’ নামের মিশ্র অ্যালবামে গানটি থাকবে।আইয়ুব বাচ্চু বলেন, ‘গানটির কথা ও সুর আমার খুবই ভালো লেগেছে। অ্যালবামটির সুরকার ও সমন্বয়কারী জিয়া খানের অনেক দিনের ইচ্ছে ছিল তাঁর সুরে আমাকে দিয়ে একটি গান করাবেন। ব্যস্ততার কারণে আমি সময় বের করতে পারছিলাম না। অবশেষে জিয়ার ইচ্ছেশক্তি এবং চমৎকার সুরের কারণে সময় বের করে গানটি গাইলাম।’অ্যালবামটির সবগুলো গানের সুরকার জিয়া খান বলেন, ‘সংগীতাঙ্গনে আমি অনেক বছর ধরেই কাজ করছি। এই সময়ে অনেকের সঙ্গে কাজ করার সুযোগ হয়েছে। আমার দীর্ঘদিনের স্বপ্ন ছিল বাচ্চু (আইয়ুব বাচ্চু) ভাই আমার সুরে একটি গান গাইবেন। নয় বছর ধরে চেষ্টা করেছি। বাচ্চু ভাই অবশ্য আমাকে সব সময় আশ্বাস দিয়ে আসছিলেন। অবশেষে তা বাস্তবে করতে পেরেছি। আমি কৃতজ্ঞ বাচ্চু ভাইয়ের কাছে।’‘কেউ কারও নয়’ অ্যালবামে আইয়ুব বাচ্চু ছাড়া যেসব শিল্পীর গান থাকছে তাঁরা হলেন বালাম, কৌশিক হোসেন তাপস, কোনাল, জিয়া খান এবং ভারতের রূপম ইসলাম ও রাঘব চ্যাটার্জি।
