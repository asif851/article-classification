
নব্বইয়ের দশকের শুরুতে কেয়ামত থেকে কেয়ামত দিয়ে বাংলাদেশি চলচ্চিত্রে অভিষেক ঘটে মৌসুমীর। প্রথম ছবিতেই বাজিমাত করেন তিনি। দেশ-বিদেশে তাঁর অনেক ভক্ত। এত ভক্ত যে নায়িকার, তিনি কার ভক্ত?গতকাল শুক্রবার ঢাকাই ছবির জনপ্রিয় এই নায়িকা জানালেন, নব্বইয়ের দশকে যাঁরা নাটকের জগৎ শাসন করেছিলেন, এমন চারজন অভিনয়শিল্পীর ভক্ত তিনি। তৌকীর আহমেদ, বিপাশা হায়াত, শমী কায়সার ও জাহিদ হাসানের অভিনয় তাঁকে সব সময় মুগ্ধ করেছে।প্রিয় অভিনয়শিল্পীদের একজন তৌকীর আহমেদের সঙ্গে সম্প্রতি মেঘ-বসন্ত টেলিছবির শুটিংয়ে অংশ নিয়েছেন মৌসুমী। কক্সবাজারে দুই দিন শুটিং হয়েছে। মৌসুমী জানালেন, টেলিছবির বাকি অংশের শুটিং হবে ঢাকায়।এর আগেও তৌকীর-মৌসুমী একসঙ্গে কাজ করেছেন। ১৯৯৬ সালে আড়াল নামে একটি টেলিছবিতে প্রথম কাজ করেন তৌকীর ও মৌসুমী। জুটি হিসেবে মেঘ-বসন্ত তাঁদের দ্বিতীয় কাজ। এর পরিচালক সাজিন আহমেদ।শুটিং শেষে ঢাকায় ফিরে মৌসুমী বললেন, ‘তৌকীর ভাই আমার কাছে সব সময় সম্মানের। তাঁর অভিনয় মুগ্ধ হয়ে দেখি। তাঁর সঙ্গে বহুদিন পর জুটি হয়ে কাজ করতে পেরে খুবই ভালো লাগছে। সহশিল্পী হিসেবে তিনি দারুণ। এবারও মুগ্ধ হলাম।’
