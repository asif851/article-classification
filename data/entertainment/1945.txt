
এস এস রাজামৌলির ‘বাহুবলী’ সিরিজ নিয়ে আলোচনার শেষ নেই। এখন পর্যন্ত ভারতের সবচেয়ে ব্যয়বহুল ছবি ‘বাহুবলী ২’। এর আগে এই সিরিজের প্রথম সিনেমা ‘বাহুবলী: দ্য বিগিনিং’ ছিল সবচেয়ে ব্যয়বহুল ছবি। এই ছবিটিকে টেলিভিশন সিরিজের রূপ দেওয়ারও পরিকল্পনা করা হচ্ছে। এখন শোনা যাচ্ছে, এই সিনেমার গল্পে দেখানো মহেশমতি সাম্রাজ্যের আদলে থিম পার্ক বানাবেন ছবির নির্মাতারা।
বাহুবলী সিরিজের নির্মাতারা ভারত এবং ভারতের বাইরে ছবিটির থিম পার্ক বানানোর কথা ভাবছেন বলে জানিয়েছেন। তবে, অন্য সব থিম পার্ক থেকে এর ধারনাটি কিছুটা আলাদা। তাঁরা জানান, এই থিম পার্কে বাহুবলীর গল্প ধাপে ধাপে দেখানো হবে। শুরুতে হায়দারাবাদ, চেন্নাই, মুম্বাই, দিল্লি, কলকাতা, বেঙ্গালুরু, আহমেদাবাদ ও কোচি শহরে এই পার্ক নির্মাণ করার পরিকল্পনা রয়েছে। একটি সূত্র জানায়, পার্কটিকে জনপ্রিয়তার দিক থেকে তাঁরা ডিজনিল্যান্ডের পর্যায়ে নিয়ে যেতে চান।‘বাহুবলী ২: দ্য কনক্লুশন’ মুক্তি পাবে ২৮ এপ্রিল। তার আগেই গতকাল ‘বাহুবলী: দ্য বিগিনিং’ ছবিটি আবারও মুক্তি দেওয়া হয়েছে। এটি প্রথমবার মুক্তি পেয়েছিল ২০১৫ সালের ১০ জুলাই। জুম টিভি।
