
মেহেরজান নির্মাণ করেই বেশ আলোচনায় আসেন রুবাইয়াত হোসেন। আন্ডার কনস্ট্রাকশন তাঁর পরবর্তী ছবি। এরই মধ্যে ছবিটি সেন্সর ছাড়পত্র পেয়েছে। আগামী ৩১ জুলাই ছবিটি মুক্তি দেওয়ার পরিকল্পনা রয়েছে বলে জানিয়েছেন পরিচালক রুবাইয়াত। তার আগে ২৪ জুলাই এই ছবির প্রিমিয়ার শোর আয়োজন করা হয়েছে।রুবাইয়াত বলেন, ‘৩১ জুলাই ছবিটি মুক্তি দেওয়ার মানসিক প্রস্তুতি নিয়ে রেখেছি। শুধু গল্প নয়, ছবিটির বিভিন্ন আনুষঙ্গিক বিষয়ের দিকে আমরা অনেক বেশি গুরুত্ব দিয়েছি। ছবি দেখার পরই তা সবাই টের পাবেন। তাই আমি সবাইকে অনুরোধ করব, হলে গিয়ে ছবিটি দেখবেন।’আন্ডার কনস্ট্রাকশন ছবিতে রুনা চরিত্রে অভিনয় করেছেন বলিউড অভিনেত্রী শাহানা গোস্বামী, আর অভিনেতা রাহুল বোসকে দেখা যাবে নাট্যদলের তত্ত্বাবধায়ক চরিত্রে। ছবিতে শাহানার স্বামীর চরিত্রে অভিনয় করছেন বাংলাদেশের অভিনেতা শাহাদাত। এতে আরও অভিনয় করেছেন মিতা চৌধুরী, তৌফিকুল ইসলাম ইমন, টোকাই নাট্যদলের রিকিতা নন্দিনী প্রমুখ।আন্ডার কনস্ট্রাকশন ছবিতে গান থাকছে তিনটি। এর মধ্যে অর্ণবের সংগীতায়োজনে ‘তোমায় গান শোনাব’ ও ‘পৌষ তোদের’ রবীন্দ্রসংগীত দুটি গেয়েছেন শাহানা বাজপেয়ি। পুরো ছবির আবহসংগীত করেছেন অর্ণব।
