
সব আয়োজন শেষ। শুটিং শুরুর অপেক্ষা। কিন্তু শেষ মুহূর্তে এসে সরে গেলেন মৌসুমী হামিদ। জানিয়ে দিলেন লুকোচুরি প্রেম ছবিতে অভিনয় করবেন না তিনি। পরিচালক হাসান ফুয়াদকেও জানিয়ে দিয়েছেন তাঁর এই সিদ্ধান্ত।কেন? কী হয়েছে? মৌসুমী বললেন, ‘চুক্তিবদ্ধ হওয়ার সময় পারিশ্রমিকের একটি অংশের যে চেক আমাকে দেওয়া হয়েছিল, তা তিনবার ব্যাংক থেকে ফেরত এসেছে। এ ছাড়া ছবির কাজের ব্যবস্থাপনা আমার ভালো মনে হয়নি। তাই এই ছবিতে আর অভিনয় করছি না।’মৌসুমীর এই অভিযোগের পরিপ্রেক্ষিতে পরিচালক হাসান ফুয়াদ বলেন, ছবির প্রযোজনা প্রতিষ্ঠানের সঙ্গে একটু সমস্যা হওয়ায় এমনটি হয়েছে। এ কারণে ছবির কাজও পিছিয়ে গেছে। মৌসুমীর না থাকা প্রসঙ্গে ফুয়াদ বলেন, ‘মৌসুমী হামিদ যদি অভিনয় না করেন, তাহলে অন্য কোনো নায়িকা নিয়ে কাজ করব। আর সমস্যার সমাধান হয়ে গেলে মৌসুমী হামিদই এই ছবিতে অভিনয় করবেন বলে আশা করছি।’এপ্রিল মাসের শেষ দিক থেকে নতুন করে ছবিটির কাজ শুরু করবেন বলে জানান পরিচালক।
