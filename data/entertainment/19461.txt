
‘তোমায় ভেবে লেখা’ নাটকের মাধ্যমে তিন বছর আগে প্রথমবারের মতো পার্থ বড়ুয়া ও শশী জুটিকে উপহার দিয়েছিলেন নির্মাতা আফজাল হোসেন মুন্না। নাটকটি সে সময় বেশ সাড়া ফেলেছিল। সম্প্রতি আবারও এ জুটিকে নিয়ে কাজ করছেন আফজাল হোসেন মুন্না। তাঁর পরিচালিত ‘সেদিন দুজনে’ টেলিছবিতে জনপ্রিয় অভিনেত্রী শশীর সঙ্গে জুটি বেঁধে অভিনয় করছেন সংগীতশিল্পী ও অভিনেতা পার্থ বড়ুয়া।ইকবাল ফেরদৌসের রচনায় ‘সেদিন দুজনে’ টেলিছবির অন্যান্য চরিত্রে রয়েছেন শহীদুল আলম সাচ্চু, স্পর্শিয়াসহ আরও অনেকে। ১ এপ্রিল থেকে ছয় দিনব্যাপী এর শুটিং চলেছে ঢাকা বিশ্ববিদ্যালয়, ছবির হাট, আজিজ মার্কেট, মিরপুর, উত্তরা, হাতিরঝিলসহ ঢাকার অন্যান্য এলাকায়।‘সেদিন দুজনে’ টেলিছবির কাহিনিতে দেখা যাবে, বেশ রোমান্টিক চেহারার সাবেক ছাত্রনেতা পার্থর প্রেমে পড়েন শশী। ঢাকা বিশ্ববিদ্যালয় চত্বরে তাঁদের প্রেমটা রীতিমতো ঝড় তুললেও, বিয়ের কথা উঠতেই বিপত্তি ঘটে।সমাজবদলের স্বপ্নে বিভোর পার্থর কাছে বিয়েটা শুধু একটা সামাজিক অনুষ্ঠান ছাড়া আর কিছুই না। তাঁর বিশ্বাস, ভালোবাসা ধরে রাখার জন্য কোনো রায় বা দলিলের প্রয়োজন নেই। তিনি বিয়ে করতে রাজি হন। তবে নিজের জন্য নয়, শশীর চাওয়া পূরণ করতে। বিষয়টি শশীর আত্মসম্মানবোধে প্রচণ্ড আঘাত করে। তাঁদের প্রেমের ইতি ঘটে। প্রায় এক যুগ পর আবার দেখা হয় তাঁদের। হারানো প্রেম ফিরে পেতে চেষ্টা করে যান পার্থ। তাঁর কাছে সময়টা আটকে আছে সেই এক যুগ আগেই। অন্যদিকে, বর্তমান সময়ের নামকরা ঔপন্যাসিক শশীর কাছে বর্তমান বাস্তবতা ও পরিচয়টাই মুখ্য।
