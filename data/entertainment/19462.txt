
২৬ মার্চ মহান স্বাধীনতা ও জাতীয় দিবসে প্রায় প্রত্যেক বাংলাদেশির ফেসবুক পাতাতেই ছিল লাল-সবুজের ছড়াছড়ি। দেশের প্রতি ভালোবাসা আর আবেগ থেকে এমনটা হতেই পারে। তবে লাল-সবুজের ছোঁয়া যদি লাগে প্রিয় ভিনদেশি গানের দলটির পাতায়, তাহলে?বিশ্বখ্যাত হেভিমেটাল গানের দল স্করপিয়নসের স্বীকৃত (ভেরিফায়েড) ফেসবুক পাতায় বাংলাদেশের স্বাধীনতা দিবসে দেখা গেল প্রিয় লাল-সবুজের ছটা। দলটি তাদের ফেসবুক পাতায় দেওয়া বার্তার মাধ্যমে শুভেচ্ছা জানাল বাংলাদেশি সব ভক্ত-শ্রোতাকে। গত শনিবার সন্ধ্যায় ব্যান্ডের ফেসবুক পাতায় বাংলাদেশের লঞ্চ টার্মিনালের ছবি দিয়ে তাতে শুভেচ্ছা বার্তা যোগ করে দেওয়া হয়। লেখা হয়, ‘বাংলাদেশি ভক্তদের জন্য উচ্ছ্বসিত অভিবাদন! স্করপিয়নস তোমাদের ভালোবাসে।’ লেখার শেষে বাংলাদেশের লাল-সবুজ পতাকার ইমোটিকনসও ব্যবহার করা হয় পোস্টে।অনেকের কাছেই এ বিষয়টি খুব সাধারণ আর স্বাভাবিক মনে হতে পারে। তাই বলে রাখি, এই হেভিমেটাল ব্যান্ডকে রোলিং স্টোন সাময়িকী ‘দ্য হিরোস অব হেভিমেটাল’ বলে অভিহিত করেছে। এমটিভির ভাষায় এ দলটি ‘অ্যাম্বাসেডরস অব রক’। নব্বইয়ের দশকের শুরুতে তাদের ক্রেজি ওয়ার্ল্ড অ্যালবামের ‘উইন্ড অব চেঞ্জ’ গানটি গানের জগতে রীতিমতো বিপ্লবের সূচনা করে। তারা এ গানটি তৈরি করেছিল বার্লিনের প্রাচীরের পতনকে কেন্দ্র করে, যা ইউরোপের রাজনৈতিক বিপ্লবকে ফুটিয়ে তোলে। এটি বিশ্বের সবচেয়ে বিক্রীত একক গানের একটি। হার্ড রক ও হেভিমেটাল গানের জগতের পথিকৃৎ এই দলের অর্জনের কথা বলে শেষ করা যাবে না। ১৯৬৫ সালে যাত্রা শুরু করা এই দল কয়েক প্রজন্ম ধরে তারুণ্যের প্রতিনিধিত্ব করে যাচ্ছে। এখনো বিশ্বজুড়ে তাদের কোটি ভক্ত রয়েছেন। বাংলাদেশেও স্করপিয়নসের গানের শ্রোতার সংখ্যা কম নয়। বাংলাদেশ নিয়ে শনিবার দেওয়া পোস্টের কমেন্ট দেখলেই তা স্পষ্ট বোঝা যায়। সেখানে কয়েক শ বাংলাদেশি কমেন্টে ধন্যবাদ জানান জার্মান এ দলটিকে।এই ছোট বার্তা বিশ্বের অন্য স্করপিয়নস শ্রোতাদের কীভাবে প্রভাবিত করবে, তা জানা নেই, তবে বাংলাদেশি হেভিমেটাল গানের ভক্তদের নতুন করে স্বপ্ন দেখাতে শুরু করেছে। হয়তো এবারের এই খুদে বার্তা বিশ্বখ্যাত স্করপিয়নসকে টেনে আনতে পারে দেশ কিংবা উপমহাদেশের মাটিতে।
