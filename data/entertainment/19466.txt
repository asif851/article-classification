
নতুন একটি ছবিতে চুক্তিবদ্ধ হয়েছেন চিত্রনায়ক ইমন। ছবির নাম বালিকা। গত বৃহস্পতিবার দুপুরে চুক্তিবদ্ধ হন তিনি। যৌথ প্রযোজনায় তৈরি করা হচ্ছে ছবিটি।গ্রাম থেকে শহরে আসা একটি মেয়ের বখে যাওয়া জীবনের গল্প নিয়ে ছবিটি।ছবিতে ইমনের চরিত্রের নাম সোম। চরিত্রটি কেমন? ইমন বলেন, একটি মেয়ের জীবনকে কেন্দ্র করে গল্প হলেও পুরো ছবিতে গুরুত্বপূর্ণ ভূমিকা আছে সোমের।এই নায়ক জানান, প্রায় ছয় মাস আগে থেকে ছবির গল্প নিয়ে কাজ হচ্ছে। তখন থেকেই কাজটি করার জন্য প্রস্তুতি নিচ্ছেন।এই ছবিতে ইমনের বিপরীতে অভিনয় করবেন কলকাতার এক নায়িকা। তবে নাম চূড়ান্ত হয়নি এখনো। এ ব্যাপারে ছবির পরিচালক সায়মন তারেক জানিয়েছেন, কলকাতা থেকে কৌশানী, এনা কিংবা শ্রীপর্ণা নায়িকা হতে পারেন।এই পরিচালক বলেন, ‘২৬ এপ্রিল কলকাতা যাচ্ছি। ওখানকার প্রযোজকের সঙ্গে কথা বলে নায়িকা চূড়ান্ত করা হবে। আগামী ২ মে ঢাকায় এই ছবির মহরত।’ তিনি জানান, আগামী জুলাই থেকে ছবির শুটিং শুরুর কথা আছে।বাংলাদেশের ভয়েজ অব ওশানের সঙ্গে ভারতের প্রযোজনা প্রতিষ্ঠান টালিউড টালকিজ যৌথভাবে ছবিটি নির্মাণ করবে।
