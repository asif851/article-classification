
চলে গেলেন ‘সাদা মনের মানুষ’ কিংবদন্তি সংগীত পরিচালক রবিন ঘোষ। আজ শনিবার সকাল আটটায় গুলশানের নিজ বাসভবনে বার্ধক্যজনিত রোগে মারা যান তিনি। তাঁর বয়স হয়েছিল ৭৮ বছর। স্ত্রী অভিনেত্রী শবনম ও এক ছেলে রনি ঘোষকে রেখে গেছেন দেশের এই কিংবদন্তি সংগীতকার।১৯৩৯ সালে ইরাকের বাগদাদে জন্মগ্রহণ করেন রবিন ঘোষ। তাঁর বাবা এস এম ঘোষ বাগদাদের আন্তর্জাতিক রেডক্রস সোসাইটিতে চাকরি করতেন। ছয় বছর বয়সে রবিন ঘোষ তৎকালীন পূর্ব পাকিস্তানে ফিরে আসেন।১৯৫০ সালে সে সময়ের পূর্ব পাকিস্তান রেডিওতে যোগ দেন রবিন ঘোষ। চলচ্চিত্রে সংগীত পরিচালক হিসেবে তাঁর অভিষেক ঘটেছিল বিখ্যাত চলচ্চিত্রনির্মাতা এহতেশামের হাত ধরে।রবিন ঘোষের প্রথম ছবির নাম ‘রাজধানীর বুকে’। তাঁর সুরারোপিত বিখ্যাত গানগুলোর মধ্যে উল্লেখযোগ্য কয়েকটি হচ্ছে, ‘তোমারে লেগেছে এত যে ভালো (তালাত মাহমুদ)’, আয়নাতে ওই মুখ দেখবে যখন’, ‘পিচঢালা এই পথটারে ভালোবেসেছি’, ‘ফুলের কানে ভ্রমর এসে, পেয়ার ভারে দোসর মিলনে ম্যায়’ (মেহেদী হাসান)।উর্দু ছবিতে সেরা সংগীত পরিচালক হিসেবে তিনি পাঁচ পাঁচবার পাকিস্তানের ‘নিগার’ পুরস্কার পান। সংগীত পরিচালক হিসেবে রবিন ঘোষের উল্লেখযোগ্য ছবিগুলোর মধ্যে রয়েছে ‘তালাশ’, ‘পয়সা’, ‘চকোরী’, ‘ভাইয়া’, ‘আম্বার’, ‘দরিয়া’, ‘পিচঢালা পথ’, ‘নাচের পুতুল’।
