
♦ নাটকের নাম ‘আতঙ্ক’।♦ আজ সোমবার নাটকটির শুটিং শেষ হবে।♦ ২৮ জানুয়ারি ফারিয়া শাহরিন মালয়েশিয়া যাচ্ছেন পড়াশোনা করতে। ♦ ফারিয়া বলেছেন, ‘আমি তো মিডিয়ার সবাইকে খারাপ বলিনি।’
আঁতকে ওঠার কিছু নেই। নাটকের নাম আতঙ্ক। ২৮ জানুয়ারি অভিনেত্রী ফারিয়া শাহরিন মালয়েশিয়া চলে যাচ্ছেন পড়াশোনা করতে। দেশ ছেড়ে যাওয়ার আগে আতঙ্ক নাটকের শুটিং করে গেলেন এই অভিনেত্রী। এই নাটকে তাঁর সহ-অভিনেতা এফ এস নাঈম। নাটকে আরও অভিনয় করেছেন ঐন্দ্রিলা। আতঙ্ক নামের এক ঘণ্টার এই নাটক পরিচালনা করেছেন কাজী সাইফ। নাটকটি লিখেছেন        অনুরূপ আইচ।
প্রতিবারই মালয়েশিয়া থেকে দেশে এলে দু-একটি নাটকে কাজ করেন ফারিয়া শাহরিন। কিন্তু এবার কোনো কাজ করার ইচ্ছা ছিল না তাঁর। নভেম্বরের শুরুর দিকে ইন্টার্নি করতে বাংলাদেশে আসেন তিনি। একটি বেসরকারি চ্যানেলের বিপণন বিভাগে আড়াই মাসের ইন্টার্নি শেষ করে বিশ্ববিদ্যালয়ে ফেরার কথা। এ নিয়ে ফারিয়া বলেন, ‘ভেবেছিলাম এবার কাজ করব না। এই পরিচালকের সঙ্গে আগেও কাজ করেছি। তাঁর অনুরোধ ফেলতে পারলাম না।’
গতকাল শুটিংয়ের ফাঁকে পরিচালক সাইফ বলেন, ‘সোমবার (আজ) নাটকটির শুটিং শেষ হবে।’
এদিকে কয়েক দিন আগে প্রথম আলো অনলাইনে ফারিয়ার একটি সাক্ষাৎকারকে কেন্দ্র করে মিডিয়ার বেশ কয়েকজন সহশিল্পীর সমালোচনার মুখে পড়েছেন এই সাবেক লাক্স তারকা। তবে তাঁর কথা, যাঁরা সমালোচনা করছেন তাঁরা ভুল ব্যাখ্যা দিয়ে সমালোচনা করছেন। ফারিয়া বলেন, ‘আমি তো মিডিয়ার সবাইকে খারাপ বলিনি। যে গুটি কয়েক মানুষ আমার সঙ্গে কাজে ঝামেলার সৃষ্টি করেছেন, তাঁদের কথাই বলেছি। সুন্দর পরিবেশে এখানে আমিও কাজ করতে চাই। সবাই যেভাবে সমালোচনা করছেন, তাতে আমি কষ্ট পাচ্ছি।’
ফারিয়া মালয়েশিয়ার এশিয়া প্যাসিফিক বিশ্ববিদ্যালয়ে মিডিয়া মার্কেটিং বিভাগে দুই বছরের স্নাতকোত্তর করছেন। 
