
​বেশ কয়েক বছর ধরেই একের পর এক বক্স অফিসে ঝড় তোলা ছবি উপহার দিয়ে চলেছেন ‘দাবাং’ তারকা সালমান খান। পণ্যের দূতিয়ালিতেও দারুণ সফল তিনি। সোশ্যাল মিডিয়াতেও তাঁর রয়েছে অসংখ্য অনুসারী। পেশাগত কাজের পাশাপাশি সালমানের ব্যক্তিগত জীবন নিয়ে হরহামেশাই প্রকাশিত হচ্ছে নানা খবর। সব মিলিয়ে বলিউডে তাঁর জনপ্রিয়তা আকাশছোঁয়া। সম্প্রতি এসব কিছুর স্বীকৃতি পেলেন তিনি। তাঁকে ২০১৪ সালের সেরা অভিনেতার তকমা দিয়েছে টাইমস অব ইন্ডিয়া।তারকাদের জনপ্রিয়তা, বক্স অফিস সাফল্য, খবরের শিরোনাম হওয়ার সামর্থ্য, পণ্যের দূতিয়ালিতে সাফল্য, সোশ্যাল মিডিয়ায় আধিপত্যসহ নানা বিষয়ের ওপর ভিত্তি করে ২০১২ সালের সেপ্টেম্বর থেকে প্রতি মাসে টাইমস সেলেবেক্স প্রকাশ করে আসছে টাইমস অব ইন্ডিয়া। ৬০ টিরও বেশি পত্রিকা এবং আড়াইশ’রও বেশি টেলিভিশন চ্যানেল থেকে তথ্য সংগ্রহ করে বলিউডের সেরা তারকাদের তালিকা প্রস্তুত করা হয়। ২০১৪ সালে প্রকাশিত টাইমস সেলেবেক্সের তথ্য একত্রিত করে সম্প্রতি বলিউডের সেরা ৫০ জন অভিনেতার তালিকা প্রকাশ করা হয়েছে। সবচেয়ে বেশি পয়েন্ট পেয়ে তালিকায় শীর্ষস্থান দখল করেছেন সালমান।৫৫২.৮ পয়েন্ট পেয়ে বলিউডের সেরা অভিনেতা নির্বাচিত হয়েছেন সালমান খান। তাঁর পরেই আছে বলিউডের আরেক প্রভাবশালী তারকা অভিনেতা শাহরুখ খানের নাম। কিং খান পেয়েছেন ৪৪০.৩ পয়েন্ট। সালমান ও শাহরুখের পর আছেন ‘শাহেনশা’ তারকা অমিতাভ বচ্চন। তিনি পেয়েছেন ৩৬৩.৬ পয়েন্ট। তালিকায় সেরা পাঁচের বাকি দুটি স্থান দখল করেছেন অক্ষয় কুমার (৩৪৪.৫ পয়েন্ট) ও হৃতিক রোশন (২৯৯.৭ পয়েন্ট)। আর সেরা দশে ঠাঁই পেয়েছেন যথাক্রমে রণবীর কাপুর, আমির খান, সাইফ আলী খান, অর্জুন কাপুর ও অভিষেক বচ্চন।
বলিউডের সেরা ৫০ অভিনেতার মধ্যে আরও আছেন বরুণ ধাওয়ান, অজয় দেবগন, রণবীর সিং, শহিদ কাপুর, জন আব্রাহাম, এমরান হাশমি, অর্জুন রামপাল, সঞ্জয় দত্ত, টাইগার শ্রফ, রজনীকান্ত, অনিল কাপুর, ইরফান খান, আদিত্য রয় কাপুর প্রমুখ।আরও পড়ুনবছরের সেরা অভিনেত্রী দীপিকা
