
এ বছরের মার্চ মাসে চলচ্চিত্রে অভিষেক হয় তানহা তাসনিয়ার। এরপর থেকেই ভালো ছবির অপেক্ষায় ছিলেন তিনি। অবশেষে সেই অপেক্ষা শেষ হলো। অভিষেকের পর তিনি নতুন দুটি ছবিতে চুক্তিবদ্ধ হলেন। এর মধ্যে একটি বাপ্পীর বিপরীতে জাকির হোসেন রাজু পরিচালিত ছবি ভালো থেকো। অন্যটি ওয়াজেদ আলী সুমন পরিচালিত জানবাজ, এতে তানহা অভিনয় করবেন আরিফিন শুভ ও আনিসুর রহমান মিলনের সঙ্গে।ভালো থেকো ছবির শুটিং শুরু হবে আগামী ১ আগস্ট থেকে। আর ঈদুল আজহার পর থেকে শুরু হবে জানবাজ-এর কাজ।তানহা জানান, নতুন ছবি দুটিতে অভিষেকের পরপরই চুক্তিবদ্ধ হয়েছেন তিনি। তবে শুটিংয়ে সময় নির্ধারণ না হওয়ায় এত দিন এ বিষয়ে মুখ খোলেননি তানহা। তবে এখন দিনক্ষণ ঠিক হওয়ায় বেশ উচ্ছ্বসিত এই অভিনেত্রী। তিনি বলেন, ‘আমি খুশি যে বড় মাপের দুজন পরিচালকের সঙ্গে কাজ করতে যাচ্ছি। শিল্পী হিসেবে তাঁরা আমাকে বেছে নিয়েছেন, এটা আমার জন্য বড় প্রাপ্তি।’গত মার্চে তানহা তাসনিয়ার প্রথম ছবি ভোলা তো যায় না তারে মুক্তি পায়। ওই ছবিতে তাঁকে দেখা গিয়েছিল নীরবের বিপরীতে।
