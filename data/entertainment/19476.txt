
ইন্দিরা গান্ধীকে দেখা যেতে পারে রুপালি পর্দায়। বলিউডে এখন চলছে জীবনীভিত্তিক ছবির জোয়ার। সেই জোয়ারে আগেই সিল্ক স্মিতার চরিত্রে ডার্টি পিকচার ছবি দিয়ে বাজিমাত করেছিলেন বিদ্যা বালান। তিনি এবার ইন্দিরা গান্ধী হয়ে পর্দায় আসতে পারেন।ম্যারিকম, নিরজা, হাসিনা পার্কারদের পর্দায় দর্শকেরা দেখে ফেলেছেন। পদ্মাবতীকে নিয়েও জীবনীভিত্তিক ছবি বানানো শেষ। শিগগিরই পর্দায় আসছে। শুটিং চলছে ঝাঁসির রানিকে নিয়ে কঙ্গনা রনৌতের মণিকর্ণিকা। এর সঙ্গে যুক্ত হলো ইন্দিরা গান্ধীর নামও। আর এটি জানা গেল ইন্দিরা গান্ধীকে নিয়ে লেখা বইয়ের লেখক সাংবাদিক সাগরিকা ঘোষের টুইট থেকে। তিনি সামাজিক যোগাযোগমাধ্যম টুইটারে লেখেন, ‘আমার বই ইন্দিরা: ইন্ডিয়া’স মোস্ট পাওয়ারফুল প্রাইম মিনিস্টার-এর চলচ্চিত্রস্বত্বের চুক্তিতে বিদ্যা বালানের সঙ্গে মাত্র স্বাক্ষর করলাম। ইন্দিরা গান্ধীকে পর্দায় দেখতে চোখ রাখুন।’বিদ্যা বালানও খবরটি নিশ্চিত করেছেন। ৯ জানুয়ারি একটি বিবৃতিতে বলেন, ‘সাগরিকা ঘোষের বইয়ের স্বত্ব নিতে পেরে আমি খুবই খুশি। কারণ, আমি সব সময়ই ইন্দিরা গান্ধীর চরিত্রে অভিনয় করতে চেয়েছি। আমি এখনো সিদ্ধান্ত নিইনি এটা চলচ্চিত্র হবে, নাকি ওয়েব সিরিজ।’এর আগে বিদ্যা বালান দক্ষিণী নায়িকা সিল্ক স্মিতার চরিত্রে ডার্টি পিকচার ছবিতে অভিনয় করেছিলেন। তাঁর অভিনয়ের প্রশংসায় নায়কের প্রাধান্য ছাড়াই নায়িকা প্রধান ছবির চলন যেন জ্বলজ্বল করে উঠেছিল বলিউডে। এরপর কাহানি ফ্র্যাঞ্চাইজি দিয়েও তাঁর অভিনয়ের জাত চেনান। সর্বশেষ করেন তুমহারি সুলু ছবিটি। ইন্দিরা গান্ধীরূপে বিদ্যা বালান কি আরেকটি ভালো ছবি উপহার দেবেন? সূত্র: বলিউড হাঙ্গামা।
