
মেঘ-রোদ্দুরের লুকোচুরি খেলা। এই ঝিরঝিরে বৃষ্টি, পরক্ষণেই আবার চড়া রোদ। সবকিছু উপেক্ষা করে এবারও বলিউড সুপারস্টার শাহরুখ খানকে ‘ঈদ মোবারক’ বলতে তাঁর হাজারো অনুরাগী ভিড় করেন ‘মন্নাত’-এর সামনে।
প্রতিবারের মতো এবারও বলিউড বাদশা ঈদ পালন করলেন তাঁর অসংখ্য অনুরাগী, সংবাদমাধ্যম এবং পরিবারের সঙ্গে। গতবারের মতো এবারও ছোট্ট ছেলে আব্রামকে সঙ্গে নিয়ে শাহরুখ তাঁর অনুরাগীদের হাত নেড়ে জানান ঈদের শুভেচ্ছা। তাঁর বাড়ি ‘মন্নাত’-এর সামনে ভিড় করা ভক্তদের কাছে এই পবিত্র দিনে সবচেয়ে বড় প্রাপ্তি খান খানদানের বড়ে ও ছোটে নবাবের থেকে পাওয়া কিছু মুহূর্ত এবং তাঁদের কাছ থেকে উড়ে আসা উড়ন্ত চুম্বন।
ঈদ উপলক্ষে আয়োজিত সংবাদ সম্মেলনে শাহরুখ বলেন, ‘ঈদ আমার কাছে খুবই সাধারণ ছিল। আমি আমার মা-বাবার সঙ্গে এদিন প্রতিবেশীদের বাড়িতে যেতাম। আজও আমি আমার পরিবারের সঙ্গে ঈদ কাটাই। আজ আমি চেষ্টা করব বাচ্চাদের জন্য কিছু খাবার নিজের হাতে বানাতে।’ তিন বছরের খুদে আব্রাম প্রসঙ্গে বলিউডের কিং খান সহাস্যে সাংবাদিকদের জানান, ‘আব্রামের কাছে তো রোজই ঈদ। তাই ওকে রোজই ঈদি দিতে হয়। প্রতিদিনই আব্রামকে নতুন নতুন খেলনা কিনে দিই।’ বলিউড সুপারস্টার জানান, ‘আমি আমার বাচ্চাদের নানান ধরনের গল্প পড়ে শোনাই। এখন আমি ওদের মহাভারত পড়ে শোনাচ্ছি।’
সালমান খানের সদ্য মুক্তি পাওয়া ছবি ‘টিউবলাইট’ সম্পর্কে শাহরুখ বলেন, ‘টিউবলাইট ছবিতে সালমান খুবই ভালো কাজ করেছে। আর এই ছবিতে কেমিও হিসেবে আমার উপস্থিতিটাও ঠিকঠাক ছিল বলে মনে হয়।’
শাহরুখ তাঁর কন্যা সুহানার বলিউডে আত্মপ্রকাশ প্রসঙ্গে জানান, ‘সুহানা আগে পড়াশোনা শেষ করুক। তারপরে ছবিতে অভিনয়ের কথা ভাববে। কমপক্ষে ওকে স্নাতক তো হতেই হবে।’
আগামী ৪ আগস্ট মুক্তি পেতে চলেছে শাহরুখ খান ও আনুশকা শর্মা অভিনীত ছবি ‘যব হ্যারি মেট সেজল’। ইমতিয়াজ আলী পরিচালিত এক অন্য প্রেমকথার সাক্ষী হতে চলেছে হিন্দি চলচ্চিত্রপ্রেমীরা।
