
অনিমেষ আইচ পরিচালিত নতুন ছবি ‘জিরো ডিগ্রি’তে অভিনয় করছেন রুহি। খবরটি পুরোনো। কিন্তু এ ছবিতে রুহির অন্তর্ভুক্তির গল্পটি একটু ভিন্নরকম বলেই জানিয়েছেন রুহি।প্রথম আলো ডটকমকে রুহি বলেন, ‘“জিরো ডিগ্রি” ছবিটির জন্য প্রযোজকের পক্ষ থেকে আমার সঙ্গে প্রথমে মে মাসে যোগাযোগ করা হয়। এরপর কয়েক মাস আর কোনো খবর ছিল না। তারপর মাস দুয়েক আগে আবারও যোগাযোগ করেন ছবির প্রযোজক। এর পর তাঁরা আর কোনো যোগাযোগ করেননি। আমি নিজে থেকে ছবির ব্যাপারে আর কোনো যোগাযোগ করিনি। আমার মতো করে ব্যস্ত ছিলাম। এর মধ্যেই জানতে পারি ছবিটিতে মৌসুমী আপু অভিনয় করবেন। হঠাত্ করেই এ মাসের শুরুর দিকে “জিরো ডিগ্রি” ছবির সংশ্লিষ্টরা যোগাযোগ করেন। তারপর তাঁদের সঙ্গে ছবি নিয়ে আবার আলোচনা শুরু হয়। অবশ্য এতেই কিন্তু নির্বাচন চূড়ান্ত হয়নি। ছবিটির জন্য আমাকে অডিশন দিতে হয়েছে। শুনেছি, অডিশনে আমার অভিনয় পরিচালকের পছন্দ হওয়াতেই তাঁরা নির্বাচিত করেছেন। বলতে পারেন, পরীক্ষায় পাস করেই আমি ছবিটিতে অভিনয় করতে যাচ্ছি।’রুহি আরও বলেন, ‘এমনিতে নির্মাতা অনিমেষ আইচ আমার অনেক পছন্দের নির্মাতা। তিনি বেশ নিরীক্ষাধর্মী কাজ করে থাকেন। তাঁর পরিচালনায় তার পরও আঙ্গুরলতা নন্দকে ভালোবেসেছে কাজটি আমার খুবই পছন্দের। ইচ্ছে ছিল, তাঁর পরিচালনায় কোনো কাজ করার আর তা হতে যাচ্ছে, বড়পর্দায়। খুবই চ্যালেঞ্জিং একটি চরিত্র। অভিনয়ের অনেক বেশি সুযোগ আছে। আমি অনেক বেশি হ্যাপি কাজটি করতে যাচ্ছি ভেবে।’
‘জিরো ডিগ্রি’ ছবিতে রুহি অভিনয় করবেন মাহফুজ আহমেদের বিপরীতে। তিনি এ ছবিটির অন্যতম একজন প্রযোজকও।নিজের অভিনীত চরিত্র প্রসঙ্গে রুহি বলেন, ‘ছবির স্বার্থে অনেক কিছুই বলতে চাচ্ছি না। শুধু এটুকুই বলব, আমার চরিত্রের নাম নীরা। ছবিতে আমাকে মাহফুজ আহমেদের স্ত্রীর চরিত্রে অভিনয় করতে দেখা যাবে। এটি তাঁর সঙ্গে আমার প্রথম অভিনয়।’
‘জিরো ডিগ্রি’ ছবিটি ছাড়া রুহি এরই মধ্যে কাজ শেষ করেছেন ব্রিটিশ বংশোদ্ভূত বাঙালি পরিচালক মনসুর আলীর ‘সংগ্রাম দ্য মুভির কাজ। কাজ করছেন ইসমত আরা শান্তির ‘মায়া-নগর’ ছবিটিরও।
এদিকে ‘জিরো ডিগ্রি’ ছবিটি প্রসঙ্গে বিস্তারিত জানাতে আজ মঙ্গলবার দুপুরে রাজধানীর একটি রেস্টুরেন্টে শুভ মহরত অনুষ্ঠানের আয়োজন করা হয়েছে।
