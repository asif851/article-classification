
সন্তানকে নিজের ছায়ায় রেখে বলিউডে প্রতিষ্ঠার জন্য অনেক তারকাই চেষ্টা করেছেন। ডেভিড ধাওয়ান, জ্যাকি শ্রফ থেকে শুরু করে অমিতাভ বচ্চন, রাকেশ রোশন, ঋষি কাপুর—কে নেই এ তালিকায়? সবাই তাঁদের ছেলেকে অনেকটা হাতে ধরে বলিউডে নামিয়েছেন। এবার সেই তালিকায় যোগ দিতে চাইছেন সানি দেওল। তিনি সেটা করতে চেয়েছিলেন একটু অন্যভাবে।বলিউডে সবচেয়ে বড় ব্রেক যে ছবিটা দিয়েছিল সানি দেওলকে, সেই ‘বেতাব’-এর সিক্যুয়েল দিয়ে ছেলে করন দেওলের বলিউড অভিষেক করতে চেয়েছিলেন সানি। ১৯৮৩ সালে ‘বেতাব’-এর সাফল্য সানি দেওলকে আলাদা জায়গায় নিয়ে গিয়েছিল। ৩৩ বছর পরেও বলিউডের সেরা ছবির তালিকায় ‘বেতাব’-কে রাখা হয়।‘বেতাব’-এ সানির বিপরীতে অভিনয় করেছিলেন অমৃতা সিং। সানি চেয়েছিলেন, ‘বেতাব রিটার্নস’-এ করনের বিপরীতে নায়িকার ভূমিকায় অভিনয় করুক অমৃতা সিং ও সাইফ আলী খানের মেয়ে সারা আলী খান। শোনা যাচ্ছে, এ জন্য অমৃতা সিংকে ফোনও করেছিলেন সানি দেওল। কিন্তু অমৃতা জানালেন, এমনটি হওয়ার নয়। সারা আলী খানের বলিউড অভিষেক হচ্ছে ধর্ম প্রোডাকশনের অধীনে একটি ছবিতে। করন জোহরের ধর্ম প্রোডাকশনের সঙ্গে চুক্তি করে ফেলেছেন সারা। ফলে সারার অভিষেক ছবি হচ্ছে না ‘বেতাব রিটার্নস’।কিন্তু পরে করন দেওল আর সারা আলী খানের ‘বেতাব রিটার্নস’ হতে বাধা কী? ইন্ডিয়ান এক্সপ্রেস অবলম্বনে
