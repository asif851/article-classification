
বেশ কিছুদিন ধরেই গুঞ্জন চলছিল করণ জোহরের ‘শুদ্ধি’ ছবি থেকে হূতিক রোশন পিঠটান দেওয়ায় তাঁর স্থলাভিষিক্ত হতে যাচ্ছেন ‘দাবাং’ তারকা সালমান খান। অবশেষে সেই গুঞ্জন সত্যে পরিণত হলো। সম্প্রতি ছবিটিতে সালমানের অন্তর্ভুক্তির খবর নিশ্চিত করেছেন করণ জোহর। এরই মধ্যে ছবিটিতে অভিনয়ের জন্য চুক্তিবদ্ধ হয়েছেন খান সাহেব। এ প্রসঙ্গে এক টুইটার বার্তায় ‘শুদ্ধি’ ছবির প্রযোজক করণ জোহর লিখেছেন, ‘#শুদ্ধি ছবিতে অভিনয় করবেন সালমান খান। আর ছবিটি মুক্তি পাবে ২০১৬ সালের দিওয়ালি মৌসুমে।’ সম্প্রতি এক খবরে এমনটিই জানিয়েছে জিনিউজ।এবারের ঈদ মৌসুমে মুক্তি পাচ্ছে সালমান অভিনীত ছবি ‘কিক’। এই মুহূর্তে ছবিটির প্রচারণার পেছনে ব্যস্ত সময় পার করছেন তিনি। ‘কিক’ ছবির পর সুরজ বরজাতিয়ার পরিচালনায় ‘প্রেম রতন ধন পাও’ ছবির শুটিংয়ের কাজ শুরু করবেন সালমান। সবকিছু ঠিক থাকলে সুরজের ছবির কাজ শেষ করার পর ‘শুদ্ধি’র কাজ শুরু করবেন সালমান খান।সালমানের হাতে আরও বেশ কয়েকটি ছবির কাজ রয়েছে। সেগুলো হলো আদিত্য চোপড়ার ‘সুলতান’ এবং বনি কাপুরের ‘নো এন্ট্রি মে এন্ট্রি’। এ ছাড়া কবির খান ও মহেশ মাঞ্জারেকারের ছবিতেও অভিনয় করবেন সালমান।   
