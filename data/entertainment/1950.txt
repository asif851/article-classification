
সুপারহিরো সিনেমার দর্শকদের লম্বা সময়ের অপেক্ষা শেষ হচ্ছে। ৬ মে বিশ্বব্যাপী মুক্তি পাচ্ছে মার্ভেলের ছবি ‘ক্যাপ্টেন আমেরিকা : সিভিল ওয়ার’। সেদিনই ছবিটি ঢাকার স্টার সিনেপ্লেক্সেও মুক্তি পাচ্ছে।
শুক্রবার থেকে চলবে এ ছবির নিয়মিত প্রদর্শনী।
‘ক্যাপ্টেন আমেরিকা : সিভিল ওয়ার’ নিয়ে আগ্রহের মূল কারণ হলো এর অতিমানবেরা। এই ছবিতে প্রথমবারের মতো মার্ভেল কমিকসের দুই জনপ্রিয় অতিমানবকে দেখা যাবে একে অপরের বিপক্ষে লড়তে। ছবিটি মূল ‘ক্যাপ্টেন আমেরিকা’ সিরিজের হলেও, এতে এবার গুরুত্বপূর্ণ অংশে দেখা যাবে ‘আয়রন ম্যান’কেও।
বরাবরের মতোই ‘ক্যাপ্টেন আমেরিকা’ চরিত্রে অভিনয় করেছেন ক্রিস ইভানস ও ‘আয়রন ম্যান’ হিসেবে দেখা যাবে রবার্ট ডাউনি জুনিয়রকে। তা ছাড়া মার্ভেলের অন্য জনপ্রিয় সুপারহিরো যেমন ‘ব্ল্যাক উইডো’, ‘হকআই’, ‘উইন্টার সোলজার’, ‘ফ্যালকন’, ‘স্কারলেট উইচ’, ‘ভিশন’, ‘অ্যান্ট ম্যান’ ও ‘স্পাইডার ম্যান’কে দেখা যাবে এবারের কিস্তিতে। সেসব চরিত্রে আগের মতোই থাকছেন স্কারলেট জোহানসন, জেরেমি রেনার, সেবাস্টিয়ান স্টান, অ্যান্থনি ম্যাকি, এলিজাবেথ অলসেন, পল ব্যাটেনি, পল রুড ও টম হল্যান্ড।
