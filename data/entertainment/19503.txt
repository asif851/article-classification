
আগামী ৭ জানুয়ারি নতুন বছরের প্রথম সম্মানজনক পুরস্কারের আসরটি বসতে যাচ্ছে। সেদিন এই বছরের বিজয়ীদের হাতে তুলে দেওয়া হবে গোল্ডেন গ্লোব পুরস্কার। তাই সেই বিশেষ রাতটির জন্য অপেক্ষার প্রহর গোনা শুরু হলো গত সোমবার থেকে। সেদিন ঘোষণা করা হলো গোল্ডেন গ্লোব ২০১৮-এর মনোনয়ন।
বাঘা বাঘা সব নাম এবারের গোল্ডেন গ্লোব মনোনয়নের তালিকায়। মনোনয়ন পাওয়ার দিক থেকে এগিয়ে আছে দ্য শেপ অব ওয়াটার (৭টি), দ্য পোস্ট (৬টি) ও থ্রি বিলবোর্ডস আউটসাইড এবিং, মিশৌরি (৬টি) ছবিগুলো। তারা পেয়েছে একাধিক শাখায় মনোনয়ন। অন্যদিকে টিভি বিভাগে এগিয়ে আছে চলতি বছর এমি অ্যাওয়ার্ড মাত করা বিগ লিটল লাইস (৬টি) ও হ্যান্ডমেইড’স টেইল সিরিজ (২টি)।ক্রিস্টোফার নোলানের ডানকার্ক, স্টিভেন স্পিলবার্গের দ্য পোস্ট, রিডলি স্কটের অল দ্য মানি ইন দ্য ওয়ার্ল্ড, গুয়ের্মো ডেল টোরোর দ্য শেপ অব ওয়াটার, অ্যাঞ্জেলিনা জোলির ফার্স্ট দে কিলড মাই ফাদার আর কান চলচ্চিত্র উৎসবে পাম দ’র জয়ী ছবি রুবেন অস্টল্যান্ডের দ্য স্কয়ার বিভিন্ন বিভাগে হাড্ডাহাড্ডি লড়াইয়ের জন্য নেমে গেছে মাঠে।সেরা অভিনেত্রী বিভাগে এ বছরও মনোনয়ন পেয়ে নিজের রেকর্ড ধরে রেখেছেন মেরিল স্ট্রিপ। এ নিয়ে ৩৪তম বারের মতো তিনি মনোনীত হলেন। এর আগে ৯ বার জিতেছেন গোল্ডেন গ্লোব। শুধু মেরিল নন, অভিনয়শিল্পীদের বিভাগেও তারকার কমতি নেই। টম হ্যাঙ্কস, নিকোল কিডম্যান, রিজ উইদারস্পুন, অক্টোভিয়া স্পেনসারের মতো পাকা অভিনয়শিল্পীরা আছেন এই তালিকায়।৭ জানুয়ারি যুক্তরাষ্ট্রের লস অ্যাঞ্জেলেসে বসবে ৭৫তম গোল্ডেন গ্লোব অ্যাওয়ার্ডের আসর। শেথ মেয়ার্স উপস্থাপনা করবেন এবারের অনুষ্ঠান। এই আয়োজনের দিন ১৫ পরই, অর্থাৎ ২৩ জানুয়ারি ঘোষণা করা হবে অস্কার মনোনয়ন। এখানকার ফলাফল বরাবরই প্রভাবিত করে অ্যাকাডেমি অব মোশন পিকচার আর্টস অ্যান্ড সায়েন্সেসের সদস্যদের। তাই এবারও এর ব্যতিক্রম হবে না। অস্কার মনোনয়নেই সেই প্রভাবের আঁচ পাওয়া যাবে। তাই বছরের শুরুতেই গোল্ডেন গ্লোবের উত্তেজনা আর এর আগে মনোনয়ন নিয়ে হইচই অস্কার-উন্মাদনাকে জাগিয়ে তুলছে আবার। সিনেমাপ্রেমীদের মনে করিয়ে দিচ্ছে যে মৌসুম এসে গেছে নড়েচড়ে বসার। সূত্র: নিউইয়র্ক টাইমস।
