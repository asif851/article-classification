
আন্তর্জাতিক অঙ্গনে সুপরিচিত মার্কিন গায়িকা, অভিনেত্রী ও ফ্যাশন ডিজাইনার জেনিফার লোপেজ। অসংখ্য অনুষ্ঠানে তাঁর মনোমুগ্ধকর মঞ্চ পরিবেশনা দেখে মুগ্ধ হয়েছেন অগণিত দর্শক। এবার ভারতে একটি বিয়ের অনুষ্ঠানে নাচ-গানে মঞ্চ মাতালেন ৪৫ বছর বয়সী এ তারকা। এ ছাড়া মঞ্চে গুন্ডে ছবির ‘তুনে মারি এন্ট্রি’ গানের সঙ্গে নেচেছেন রণবীর সিং, অর্জুন কাপুর ও দ্য পুশি ক্যাট ডলসখ্যাত মার্কিন গায়িকা-অভিনেত্রী নিকোল শেরজিঙ্গার।উদয়পুরের সিটি লেক প্যালেসে গতকাল ১২ ফেব্রুয়ারি লন্ডন-ভিত্তিক ধনাঢ্য ব্যবসায়ী সঞ্জয় হিন্দুজা ও ফ্যাশন ডিজাইনার অণু মাহতানির জাঁকজমকপূর্ণ বিয়ের অনুষ্ঠানের আয়োজন করা হয়। সেখানে ২০ লাখ মার্কিন ডলার পারিশ্রমিকের বিনিময়ে মঞ্চ মাতিয়েছেন লোপেজ। এক খবরে এ তথ্য জানিয়েছে মিড-ডে ডটকম।হিন্দুজা গ্রুপ অব কোম্পানিজের কো-চেয়ারম্যান গোপিচান্দ হিন্দুজার ছেলে সঞ্জয়। আর ফ্যাশন ডিজাইনার নন্দিতা মাহতানির বোন অণু। সঞ্জয়-অণুর জমকালো বিয়ের অনুষ্ঠানে পারফর্ম করার জন্য গতকাল সকালে ভারত পৌঁছান লোপেজ। সে সময় তাঁর সঙ্গে ছিলেন নৃত্যশিল্পী ক্যাসপার স্মার্ট। গত বছরের জুনে লোপেজ-স্মার্টের প্রেম ভেঙে গেলেও সম্প্রতি লস অ্যাঞ্জেলেসে একটি ক্যাফের সামনে এ জুটি ক্যামেরাবন্দী হওয়ার পর তাঁদের পুনর্মিলনের খবর চাউর হয়।প্রথমবারের মতো ভারত সফরের কথা জানিয়ে টুইটারে একটি সেলফি পোস্ট করার পাশাপাশি লোপেজ তাঁর টুইটার বার্তায় লিখেছেন, ‘সেলফি x3...#ফার্স্টটাইমইনইন্ডিয়া।’সঞ্জয়-অণুর তারা ঝলমলে বিয়ের অনুষ্ঠানে বলিউডের অনেক রথী-মহারথীই হাজির হয়েছিলেন। তাঁদের মধ্যে ছিলেন প্রীতি জিনতা, রাভিনা ট্যান্ডন, শিল্পা শেঠি, মনিষ মালহোত্রা, সঞ্জয় কাপুর, সোহেল খান, সোফি চৌধুরী প্রমুখ।আরও পড়ুনভাঙা প্রেম জোড়া লাগছে!
