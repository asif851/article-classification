
নাটকের শুটিং শেষে ভীষণ ক্লান্ত হয়ে পড়েন মোশাররফ করিম। আর তাই তো হোটেলে ফিরে তাড়াতাড়ি ঘুমিয়ে পড়েন তিনি। কিন্তু জন্মদিনের প্রথম প্রহর ঘুমিয়ে কাটিয়ে দেবেন, তা কি আর হয়! তাই তো জীবনসঙ্গী জুঁই স্বামীকে ঘুম থেকে তুলে কেক কাটলেন। শুটিং ইউনিটের সবাই মিলে মজা করলেন। এভাবেই এবারের জন্মদিনের প্রথম প্রহরটা কেটেছে মোশাররফ করিমের।
আজ টেলিভিশন নাটকের জনপ্রিয় অভিনয়শিল্পী মোশাররফ করিমের জন্মদিন। ঈদের জন্য নির্মিতব্য ‘অ্যাভারেজ আসলাম’ নামের একটি নাটকের শুটিংয়ের জন্য রোববার তাঁকে কক্সবাজার থাকতে হয়েছে। তাই জন্মদিনটা সেখানে পালন করা হয়। আজ সোমবার যখন মোশাররফ করিমের সঙ্গে কথা হচ্ছিল, তখন তিনি ঢাকার পথে। বললেন, ‘সময় যেন কীভাবে চলে যাচ্ছে। উদ্‌যাপনের মধ্য দিয়ে সময়কে ধরে রাখার একটা চেষ্টা আর কি। আমার এমনিতে ঘটা করে জন্মদিন পালন করা হয় না। তবে ছোটখাটো আয়োজন ভালো লাগে কিন্তু।’২২ আগস্ট ঢাকায় জন্ম নেওয়া টেলিভিশন নাটকের জনপ্রিয় অভিনয়শিল্পী মোশাররফ করিমের গ্রামের বাড়ি বরিশাল।
