
এ যেন তীরে এসে তরি ডোবার মতো। অক্ষয় কুমারের ‘কেসরি’ ছবির শুটিং শেষ হওয়ার বাকি ছিল আর মাত্র দশ দিন। তার আগেই পুড়ে ছাই হয়ে গেল পুরো সেট। মহারাষ্ট্রের সাতারা জেলার একটি গ্রামে ফেলা হয়েছিল ‘কেসরি’ ছবির বিশাল সেট। কিন্তু গতকাল মঙ্গলবার একটি অ্যাকশন দৃশ্য ধারণের সময় আগুন লেগে সেটের বেশির ভাগ অংশ পুড়ে যায়।
সাতারা জেলার একজন পুলিশ কর্মকর্তা সংবাদমাধ্যমকে জানান, জেলা থেকে প্রায় ৩০ কিলোমিটার দূরে সেই গ্রাম অবস্থিত। ছবির এমন একটা দৃশ্য ছিল, সেখানে বোমা ভয়াবহভাবে বিস্ফোরিত হবে। এই শট দেওয়ার সময় ভুলবশত কিছু দাহ্য পদার্থ সেটের মেঝের ওপর পড়ায় দ্রুত আগুন জ্বলে ওঠে। জানা যায়, সেটি একটি যুদ্ধের দৃশ্যের শুটিং ছিল। এ ঘটনায় এখন পর্যন্ত কারও হতাহতের খবর পাওয়া যায়নি। আর মূল শিল্পীরাও তখন সেটে উপস্থিত ছিলেন না।
নায়ক অক্ষয় কুমার এই অগ্নিকাণ্ড ঘটার আগেই শুটিং শেষ করে বাড়ি ফিরে যান। আর নায়িকা পরিণীতি চোপড়া এখন আছেন ইংল্যান্ডে, তাঁর অন্য এক ছবির শুটিংয়ে।
উল্লেখ্য, এই ছবির শুটিং করতে গিয়েই অক্ষয় কুমার বুকের পাঁজরে গুরুতর ব্যথা পেয়েছিলেন। ‘কেসরি’ ছবিটি ঐতিহাসিক ঘটনার প্রেক্ষাপটে তৈরি। ১৮৯৭ সালে মাত্র ২১ জন শিখ সৈনিক নিয়ে হাবিলদার ঈশ্বর সিংয়ের দশ হাজার আফগান সৈনিকের সঙ্গে যুদ্ধের ইতিহাসের ওপর নির্মিত হচ্ছে এই চলচ্চিত্র। ছবিটি পরিচালনা করেছেন অনুরাগ সিং। হিন্দুস্তান টাইমস
