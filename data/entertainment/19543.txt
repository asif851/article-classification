
একাত্তরে বাংলাদেশের মুক্তিযুদ্ধকালে ‘মোরা একটি ফুলকে বাঁচাবো বলে যুদ্ধ করি’ গানটি শুনে অনুপ্রাণিত হয়েছিলেন অনেক মুক্তিযোদ্ধা। কালজয়ী গানের এই স্রষ্টা, গীতিকার গোবিন্দ হালদার গুরুতর অসুস্থ। ভারতের পশ্চিমবঙ্গের কলকাতার মানিকতলার জিতেন্দ্রনাথ রায় হাসপাতালে তিনি চিকিৎসাধীন।কিডনির অসুস্থতা নিয়ে ১৩ ডিসেম্বর তিনি ওই হাসপাতালে ভর্তি হয়েছেন। তাঁকে নিবিড় পরিচর্যাকেন্দ্রে (আইসিইউ) রাখা রয়েছে। রাইস টিউব দিয়ে খাওয়ানো হচ্ছে।গোবিন্দ হালদারের বয়স এখন ৮৫ বছর। চোখে কম দেখেন। ১৯৭১ সালে বাংলাদেশের মুক্তিযুদ্ধকালে লেখা তাঁর সাড়াজাগানো মুক্তিযুদ্ধের গানের মধ্যে রয়েছে ‘এক সাগর রক্তের বিনিময়ে বাংলার স্বাধীনতা আনলে যাঁরা’, ‘পূর্ব দিগ‌ন্তে সূর্য উঠেছে, রক্ত লাল, রক্ত লাল’, ‘পদ্মা মেঘনা যমুনা, তোমার আমার ঠিকানা’ ইত্যাদি।গোবিন্দ হালদার একজন কবি। তাঁর লেখা গান আকাশবাণী ও দূরদর্শনে প্রচারিত হয়েছে।
