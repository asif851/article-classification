
অনেক দিন ধরেই শোনা যাচ্ছিল, শ্রীদেবীর বড় মেয়ে জানভি কাপুর বলিউডে পা রাখতে চলেছেন। কিন্তু সেটা ঠিক কবে ও কার হাত ধরে, সেটাই নিশ্চিত ছিল না। পরে জানভির মা-বাবা অভিনেত্রী শ্রীদেবী ও নির্মাতা বনি কাপুরের সিদ্ধান্তে করণ জোহরের ওপরেই জানভিকে বলিউডে আনার ভার পড়ল। তবে, দিন কয়েক আগে আবার খবর এল, মেয়ের অভিষেকে দেরি হচ্ছে বলে শ্রীদেবী নাকি করণের ওপর রাগ করেছেন। শ্রীদেবীর রাগ ভাঙাতেই বুঝি করণ জোহর গতকাল বুধবার টুইটারে একেবারে জানভির প্রথম সিনেমার পোস্টারসহ হাজির হলেন। ছবির নাম ‘ধাড়াক’। আর নায়ক হচ্ছেন নবাগত ঈশান খাট্টার। তিনি অভিনেতা শহিদ কাপুরের ছোট ভাই।
পাঁচ বছর আগে করণের হাত ধরেই বলিউডে নাম লিখিয়েছিলেন আলিয়া ভাট, সিদ্ধার্থ কাপুর ও বরুণ ধাওয়ান। ‘স্টুডেন্ট অব দ্য ইয়ার’ ছবি দিয়ে যাত্রা শুরুর পর থেকে বলিউডে পুরোদমে কাজ করে চলেছেন এই তিন তারকা। কম সময়ে তাঁরা সফলতাও পেয়েছেন প্রচুর। জানভি আর ঈশানও কি তাঁদের মতো সফল হতে পারবেন? সেটা সময়ই বলে দেবে। কিন্তু প্রযোজক হিসেবে করণ যে চেষ্টার কোনো ত্রুটি রাখছেন না তা স্পষ্ট। মারাঠি ব্লকবাস্টার ছবি ‘সাইরাত’-এর অফিশিয়াল রিমেক ‘ধাড়াক’। পরিচালনা করবেন শশাঙ্ক খৈতান। ডিসেম্বরে এই সিনেমার শুটিং শুরু হওয়ার কথা। মুক্তি পাবে আগামী বছর ৬ জুলাই।
বুধবার টুইটারে নিজের অ্যাকাউন্টে করণ এই ছবির প্রথম তিনটি পোস্টার প্রকাশ করে লিখেছেন, ‘জানভি আর ঈশানকে উপস্থাপন করছি।’ জানভির মা শ্রীদেবীও ছবির একটি পোস্টার শেয়ার করে টুইটারে এই ছবির পুরো টিমকে শুভকামনা জানিয়েছেন। মনে হচ্ছে, করণের হাত ধরে দুই তারকা সন্তানের শুরুটা বেশ ভালোই হতে যাচ্ছে। তথ্যসূত্র: ইন্ডিয়ান এক্সপ্রেস।
