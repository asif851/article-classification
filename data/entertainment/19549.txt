
মুম্বাই আন্ডারওয়ার্ল্ডের রানি হাসিনা পারকারের ভূমিকায় অভিনয় করতে যাচ্ছেন বলিউড তারকা শ্রদ্ধা কাপুর। অপূর্ব লাখিয়ার নতুন ছবি ‘হাসিনা’য় হাসিনার ভাই দাউদ ইব্রাহিমের চরিত্রে অভিনয় করবেন শ্রদ্ধার আপন ভাই সিদ্ধান্ত কাপুর। এই প্রথম কোনো ছবিতে একসঙ্গে কাজ করতে যাচ্ছেন এই দুই ভাইবোন।ছবির জন্য ইতিমধ্যে প্রস্তুতি নিতে শুরু করেছেন সিদ্ধান্ত কাপুর। শ্রদ্ধা ভাইয়ের সঙ্গে যোগ দিচ্ছেন অক্টোবরে। তিনি এখন কাজ করছেন মোহিত সুরির ‘হাফ গার্লফ্রেন্ড’ ছবিতে। নতুন ছবিটিতে ভাইবোন দাউদ ও হাসিনার সম্পর্কের দৃঢ়বন্ধন ফুটিয়ে তুলতেই আপন ভাইবোনকে পর্দায় আনা হচ্ছে বলে ছবি সংশ্লিষ্ট ব্যক্তিরা জানিয়েছেন। বাস্তবে সিদ্ধান্ত-শ্রদ্ধার মধ্যে দারুণ ভাব। সিদ্ধান্তের মতে, দুজনের সম্পর্ক একেবারে বন্ধুর মতোই। ‘হাসিনা’ ছবির জন্য দুই ভাইবোনকেই ওজন বাড়াতে হবে। ঘনিষ্ঠ একটি সূত্র মারফত জানা গেছে, অ্যাকশন দৃশ্যের জন্য একসঙ্গে মারপিট শিখবেন তাঁরা। আর ছবিতে দুজনকে কথা বলতে হবে একেবারে খাঁটি মুম্বাইয়ের বাসিন্দার মতো।এর আগে সিদ্ধান্ত কাপুর কাজ করেছিলেন ‘শুটআউট অ্যাট ওয়াদালা’, ‘জাজবা’সহ আরও কয়েকটি ছবিতে। এ ছাড়া জনপ্রিয় নির্মাতা প্রিয়দর্শনের সহকারী হিসেবে বেশ কয়েকটি ছবিতে কাজ করেছেন তিনি। টাইমস অব ইন্ডিয়া।
