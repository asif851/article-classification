
বাংলাদেশি ব্যান্ড দল আর্ক এবং ভারতের টিভি চ্যানেল জি বাংলার রিয়েলিটি শো সারেগামাপার শিল্পীরা গাইবেন এক মঞ্চে। আজ শুক্রবার সাভারের নন্দন পার্কে ‘সিমসিম বিস্কুট সারেগামাপা ধামাক্কা লাইভ’ নামে অনুষ্ঠিত হবে এই কনসার্ট।এ উপলক্ষে ৪ মার্চ রাজধানীর একটি রেস্তোরাঁয় সংবাদ সম্মেলনের আয়োজন করা হয়। এতে উপস্থিত ছিলেন আর্ক ব্যান্ডের সদস্য হাসান, সারেগামাপা ২০১৪–এর চ্যাম্পিয়ন অন্বেষা দত্ত, রানারআপ রিক বসু, তৃতীয় আরফিন রানা এবং ২০০৬–এর চ্যাম্পিয়ন অলিভা চক্রবর্তী। এ ছাড়া আয়োজকদের পক্ষ থেকে উপস্থিত ছিলেন নন্দন পার্ক, ডেকো ফুডস লিমিটেড, আরটিভি ও আয়োজক প্রতিষ্ঠান সাস-এর কর্মকর্তারা।অনুষ্ঠানে সারেগামাপার ২০১৪–এর চ্যাম্পিয়ন অন্বেষা দত্ত বলেন, ‘অনেক দিন ধরেই বাংলাদেশে আসার ইচ্ছা ছিল। এত দিনে সুযোগ হলো। অনুষ্ঠানে আমাদের সেরা গানগুলো গাইবার চেষ্টা করব।’ ২০০৬-এর সারেগামাপার চ্যাম্পিয়ন অলিভা চক্রবর্তী বলেন, ‘এখানে আসতে পেরে খুব ভালো লাগছে। আমি বাংলাদেশের আনুশেহ আনাদিলের গানের খুব ভক্ত। কনসার্টে তাঁর গাওয়া কিছু গান গাইব।’ বিকেল চারটায় শুরু হওয়া কনসার্টটি সরাসরি সম্প্রচার করবে আরটিভি।
