
চ্যাম্পিয়নস ট্রফির ফাইনালে চিরপ্রতিদ্বন্দ্বী পাকিস্তানের কাছে নিজ দেশের পরাজয়ে রীতিমতো ভেঙে পড়েছে বলিউড। এই হার বলিউডের অনেক তারকাই মানতে পারেননি। টুইটার বার্তায় সেই হতাশা প্রকাশ পেয়েছে। তবে পাকিস্তানকে অভিনন্দন জানাতে ভোলেননি তাঁরা।
ভারতীয় দল গতকাল মাঠে নামার আগে অনেক বলিউড অভিনেতা তাঁদের শুভেচ্ছা জানান। কিন্তু ফাইনালে ভারতের পরাজয়ের পর বলিউড সেলিব্রেটিরা তাঁদের হতাশাও টুইট করে জানান। তবে অনেকেই ভারতের এই হারকে খেলার অংশ হিসেবে মেনে নিয়েছেন। শুধু তা-ই নয়, তাঁরা পাকিস্তানকে জয়ের জন্য বাহবাও দিয়েছেন। ঋষি কাপুর, ফারহান আখতার, রণবীর সিং, তাপসী পান্নু, বরুণ ধাওয়ান, অর্জুন রামপাল, অভিষেক বচ্চন, সুস্মিতা সেন, বিশাল দলানি, আফতাব শিবদিসানিসহ অনেক বলিউড তারকা টুইট করে তাঁদের অভিব্যক্তি প্রকাশ করেন। এখানে তুলে ধরা হলো তাঁদের কিছু টুইট:
ফারহান আখতার লিখেছেন, ‘হার্দিক পান্ডিয়ার রান আউটটা সত্যি দুর্ভাগ্যজনক...ভালো খেলেছে ছেলেটা।’ তাপসী পান্নু লিখেছেন, ‘এবার সবকিছু শেষ হয়ে গেল মনে হচ্ছে...।’
ঋষি কাপুর টুইট করেছেন, ‘পাকিস্তান, তুমি আমাদের হারালে। ভালো খেলেছ। সব ক্ষেত্রেই আমাদের হারিয়েছ। অসংখ্য অভিনন্দন। শুভেচ্ছা!’
রণবীর সিং লিখেছেন, ‘কিছু জেতা, কিছু হারা...তাও বিশ্বের সেরা দল!...তোমাদের জন্য গর্বিত!’‘খেলাতে একজন জেতে এবং একজন হারে। আজকে পাকিস্তান অনেক ভালো দল ছিল, ভালো খেলেছে। আমি নিশ্চিত, ভারত আবার স্বমহিমায় ফিরে আসবে।’ লিখেছেন বরুণ ধাওয়ান।
অর্জুন রামপাল টুইট করেছেন, ‘অভিনন্দন, পাকিস্তান দুর্দান্ত খেলেছে, জেতাটাই কাম্য। উপভোগ করলাম সেলিব্রেশনটা।’
আফতাব শিবদিসানি বলেন, ‘অভিনন্দন, দুর্দান্ত খেলেছ পাকিস্তান। ভারত গোটা টুর্নামেন্টে ভালো খেলেছে। জয় হিন্দ।’
সুস্মিতা সেন লিখেছেন, ‘অসাধারণ জয়। সামনের দিকে দেখ।’
বিশাল দলানি টুইট করেছেন, ‘ভালো খেলেছ, পাকিস্তান। ভারত—সব দলেরই একদিন খারাপ দিন থাকে। তোমরাই চ্যাম্পিয়ন, লাভ ইউ।’
