
বাংলাদেশি চলচ্চিত্রের জনপ্রিয় নায়ক রিয়াজ। আর টেলিভিশন নাটকের জনপ্রিয় অভিনয়শিল্পী তিশা। চলচ্চিত্রের পাশাপাশি রিয়াজ টিভি নাটকেও অভিনয় করেছেন। অন্যদিকে তিশাও নাটকের পাশাপাশি চলচ্চিত্রে কাজ করেছেন। এবারই প্রথম দুই মাধ্যমের এই দুই অভিনয়শিল্পী নাটকে জুটি বেঁধে কাজ করছেন। নাটকের নাম ‘গল্পে গল্পে ভালোবাসা’। ঢাকার অদূরে রাজেন্দ্রপুরে সুমন ধর পরিচালিত নাটকটির শুটিং চলছে।রিয়াজ বলেন, ‘নাটকটি গল্প সুন্দর। আমাকেও উপস্থাপন করা হয়েছে ভালোভাবে। আশা করছি, নাটকটি দর্শকদের ভালো লাগবে।’সহ-অভিনেত্রী তিশা প্রসঙ্গে রিয়াজ বলেন, ‘তিশা অনেক ভালো অভিনয় করেন। তাঁর বেশ কিছু কাজ আমার দেখা হয়েছে। তবে আমাদের কখনো একসঙ্গে জুটি বেঁধে অভিনয় করা হয়নি। আমরা একসঙ্গে নাটকে কাজ করছি। সবকিছু বেশ ভালোই লাগছে।’
তিশা বলেন, ‘বিভিন্ন অনুষ্ঠানে রিয়াজের সঙ্গে দেখা হয়েছে। কথা-বার্তাও হয়েছে। তবে কোনোদিন অভিনয়-সম্পর্কিত কোনো কাজ করা হয়নি। নাটকের কাজ করতে গিয়ে রিয়াজ যে অনেক বড় মাপের একজন নায়ক, তা মনেই হয়নি। তিনি খুবই পেশাদার একজন মানুষ। এমনকি বেশ সহযোগিতাপ্রবণ।’পয়লা বৈশাখ উপলক্ষে ‘গল্পে গল্পে ভালোবাসা’ নাটকটি এসএ টিভিতে প্রচারিত হবে। এ ছাড়া পয়লা বৈশাখে রিয়াজ ও তিশা অভিনীত আরেকটি নাটক প্রচারিত হবে আরটিভিতে। সকাল আহমেদ পরিচালিত নাটকটির একদিনের শুটিং শেষ হয়েছে।
