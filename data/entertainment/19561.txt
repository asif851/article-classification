
বলিউডে নব্বইয়ের দশকের তুমুল জনপ্রিয় জুটি মাধুরী দীক্ষিত আর সঞ্জয় দত্ত একসঙ্গে কাজ করেননি দুই দশক। এই সময় তাঁদের মধ্যে কোনো যোগাযোগ ছিল না। দুজনের খুব ভালো বন্ধুত্ব ছিল। সেই থেকে প্রগাঢ় প্রেম ও সর্বশেষ বিচ্ছেদ। বিচ্ছেদের কারণে তাঁদের দূরত্ব সৃষ্টি হয়। পরে দুজন দুই পথে হেঁটেছেন। মাধুরী এখন ব্যস্ত স্বামী চিকিৎসক শ্রীরাম নেনে আর তাঁদের দুই সন্তানকে নিয়ে। সঞ্জয় তৃতীয় স্ত্রী মান্যতা আর সন্তানদের নিয়ে সুখে সংসার করছেন। ইচ্ছা করেই দূরে দূরে থাকেন মাধুরী ও সঞ্জয়।
জানা গেছে, এত দিন পর একই ছবিতে জুটি হচ্ছেন তাঁরা। ছবির নাম ‘কলঙ্ক’। খবরটি শুনে অনেকেই চোখ কপালে তুলেছিলেন। মাধুরী ও সঞ্জয় একসঙ্গে, একই ছবিতে একে অন্যের বিপরীতে অভিনয় করবেন, তা অবাক হওয়ার মতো বিষয়ই বটে। ‘কলঙ্ক’ ছবিতে কাজ করতে মাধুরী কেন রাজি হলেন? এমন প্রশ্ন মনে আসা অস্বাভাবিক নয়। এবার জানা গেছে কারণটি।মাধুরী ও সঞ্জয় একসঙ্গে ‘সাজন’, ‘খলনায়ক’, ‘থানেদার’-এর মতো অসংখ্য ব্যবসাসফল ও আলোচিত ছবিতে অভিনয় করেছেন। প্রেম ভেঙে যাওয়ার পরও যে কোনো নির্মাতা তাঁদের একসঙ্গে ফ্রেমবন্দী করতে চাননি, তা কিন্তু নয়। তবে দুজনের কেউই রাজি হননি। এ বিষয়ে মাধুরীর পক্ষ থেকে আপত্তি ছিল বেশি। আগেই জানানো হয়েছে, করণ জোহরের এই ছবিতে সঞ্জয়ের বিপরীতে কাজ করার কথা ছিল প্রয়াত অভিনেত্রী শ্রীদেবীর। কিন্তু তাঁর মৃত্যুর পর পরিচালক অভিষেক বর্মণ দিশেহারা হয়ে পড়েন। তিনি চেয়েছিলেন এই চরিত্রে বলিউডের আশি থেকে নব্বই দশকের জনপ্রিয় কোনো তারকাকে নিতে। সেই আশায় মাধুরীর দরজায় কড়া নাড়েন। বিপরীতে সঞ্জয়, তাই মাধুরীর রাজি না হওয়ার আশঙ্কা ছিল বেশি। কিন্তু প্রযোজক করণ আর পরিচালক অভিষেক মিলে মাধুরীকে নেওয়ার একটি ভালো বুদ্ধি বের করেন। 
তাঁরা মাধুরী দীক্ষিতকে নিশ্চিত করেন, সিনেমায় সঞ্জয় দত্তের সঙ্গে তাঁর খুব বেশি দৃশ্যে অভিনয় করতে হবে না। ছবির গল্প এমনভাবে লেখা হয়েছে যেন তাঁদের কোনো অন্তরঙ্গ দৃশ্যে, এমনকি কাছাকাছি হয়ে শট দিতে না হয়। বিষয়টি নিশ্চিত হওয়ার পর মাধুরী রাজি হন। মাধুরীর সম্মানে করণ এটুকু তো করতেই পারেন।আবেগের দিক থেকে ছবিটি করণের কাছে খুব গুরুত্বপূর্ণ। কারণ, ১৫ বছর আগে তাঁর বাবা প্রখ্যাত নির্মাতা যশ জোহর এই ছবিটি নির্মাণ করতে চেয়েছিলেন। ছবির নির্মাণ শুরুর আগের অনেক কাজ এগিয়ে রেখেছিলেন। কিন্তু পরে কাজটি করতে পারেননি। যশ জোহরের মৃত্যুর পর করণ বাবার স্বপ্ন পূরণের উদ্যোগ নিয়েছেন। শিগগিরই শুরু হবে ছবির শুটিং। 
তারকাবহুল ছবি ‘কলঙ্ক’তে আরও অভিনয় করছেন আলিয়া ভাট, বরুণ ধাওয়ান, আদিত্য রায় কাপুর ও সোনাক্ষী সিনহা। ইতিহাসনির্ভর গল্পের এই ছবিটি মুক্তি পাবে আগামী বছর ১৯ এপ্রিল। 
