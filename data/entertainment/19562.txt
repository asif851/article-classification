
আজ ২০ ডিসেম্বর পতৌদির ‘ছোট নবাব’ তৈমুর আলী খানের প্রথম জন্মদিন। গত বছর এই দিনে সাইফ আলী খান ও কারিনা কাপুর খানের ঘর আলো করে জন্ম নেয় তৈমুর। তারকা সন্তান বলে এই শিশু গণমাধ্যমের আকর্ষণ একটু বেশি পাচ্ছে বটে, কিন্তু তার সুদর্শন চেহারা আর আদুরে ভাব তাকে মা-বাবার চেয়েও বড় তারকায় পরিণত করেছে। পরিবারের সঙ্গে তৈমুর এখন তাঁর বাপ-দাদার ভিটা পতৌদি প্রাসাদে। তৈমুরের জন্মদিন পালন করতেই সেখানে হাজির হয়েছে পতৌদি ও কাপুর পরিবার। সেখানে গিয়ে খুব মজায় আছে তৈমুর। দাদার বাড়ি গিয়ে প্রথম ঘোড়ায় চড়েছে সে। আর সেই মুহূর্ত ক্যামেরায় ধরে রেখেছেন তৈমুরের খালা ও বলিউড তারকা কারিশমা কাপুর।
কারিশমা তাঁর ইনস্টাগ্রামে ‘সাইফিনা’ পরিবারের সুন্দর মুহূর্তের একটি ছবি প্রকাশ করেছেন। ছবিতে নবাব সাইফ ও ছোট নবাব তৈমুর ঘোড়ায় বসে আছেন। আর নিচে দাঁড়িয়ে হাসছেন কারিনা কাপুর খান। কারিশমা ছবির ক্যাপশন দিয়েছেন, ‘প্রি বার্থডে সেলিব্রেশন, ফ্যামিলি টাইম’। পতৌদি প্রাসাদের লনে বোন ও ভগ্নীপতির সঙ্গে খোশমেজাজে তোলা একটি ছবি ইন্টারনেটে প্রকাশ করেছেন লােলো (কারিশমার ডাকনাম)।
ছেলের প্রথম জন্মদিন উদ্‌যাপনের জন্য সাইফ আলী খান ও কারিনা কাপুর খান গত শনিবার মুম্বাই থেকে হরিয়ানার পতৌদি প্রাসাদে যান। সেখানে আয়োজন করা হচ্ছে তৈমুরের প্রথম জন্মদিনের অনুষ্ঠান। গত রোববার তৈমুরের খালা কারিশমা কাপুর, নানি ববিতা আর দুই খালাতো ভাইবোন সেখানে হাজির হয়। জন্মদিন উপলক্ষে নানা রঙের বাতি দিয়ে সাজানো হয়েছে তৈমুরের পূর্বপুরুষদের তৈরি এই প্রাসাদ। তৈমুরের দাদি শর্মিলা ঠাকুর আগে থেকেই সেখানে ছিলেন। তাঁদের সঙ্গে আরও যোগ দেওয়ার কথা নানা রণধীর কাপুর, ফুপু সোহা আলী খান, ফুপা কুনাল খেমু আর কয়েক মাস বয়সী ফুপাতো বোন ইনায়ার। সম্পূর্ণ পারিবারিক আবহে অনুষ্ঠিত এই আয়োজনে কারিনার ঘনিষ্ঠ বন্ধু অমৃতা অরোরা, মালাইকা অরোরা ও করণ জোহরও সন্তানসহ যোগ দিতে পারেন। হিন্দুস্তান টাইমস
