
না থেকেও তিনি আছেন। তাঁর সৃষ্টি মানেই আমাদের উৎসবের বাড়তি পাওনা। তিনি হুমায়ূন আহমেদ। আসছে ঈদুল ফিতর উপলক্ষে তৈরি হচ্ছে তাঁর গল্প অবলম্বনে একটি টেলিছবি ও দুটি নাটক। প্রিয় পদরেখা নামে টেলিছবিটি পুনর্নির্মাণ করছেন তাঁরই সহকারী পরিচালক মোহাম্মদ ইব্রাহিম। এতে অভিনয় করছেন ইরেশ যাকের, ঝুনা চৌধুরী, মুনিরা মিঠু, জয়ন্ত চট্টোপাধ্যায়, শবনম ফারিয়া। এদিকে তিথির নীল তোয়ালে উপন্যাস থেকে একই নামে নাটক নির্মাণ করেছেন মেহের আফরোজ শাওন। এতে অভিনয় করেছেন রিয়াজ, হাসান ইমাম, লায়লা হাসান, যোহরা ইতিশা। এই দুটি প্রযোজনাই প্রচার করা হবে চ্যানেল আইতে।এ ছাড়া আগামী মাসের শুরুতে মেহের আফরোজ শাওন নির্মাণ করবেন ভালোবাসার গল্প নামে আরও একটি খণ্ড নাটক, যাতে অভিনয়ের জন্য চূড়ান্ত হয়েছেন শবনম ফারিয়া, সাব্বির আহমেদ ও স্বাধীন খসরু। এটি প্রচার করা হবে বাংলাভিশনে।হুমায়ূন আহমেদের তিন সৃষ্টি নিয়ে কাজ করা প্রসঙ্গে তাঁর স্ত্রী মেহের আফরোজ শাওন বলেন, ‘আমরা প্রতিটি নির্মাণেই তাঁর স্ক্রিপ্ট এবং সংলাপ খুব মিস করি। যেটা তাঁর মতো করে বলানো কারও পক্ষেই সম্ভব নয়। আমরা চেষ্টা করেছি মাত্র।’
