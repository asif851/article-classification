
অণিমা রায়। রবীন্দ্রসংগীতশিল্পী। সম্প্রতি জগন্নাথ বিশ্ববিদ্যালয়ের ‘ড্রামা অ্যান্ড মিউজিক’ বিভাগে প্রভাষক হিসেবে যোগ দিয়েছেন। আজ বাজারে আসছে তাঁর গাওয়া রবীন্দ্রসংগীত নিয়ে অ্যালবাম রবির আলো।‘রবির আলো’...এটি আমার পঞ্চম অ্যালবাম। এখানে রবীন্দ্রসংগীতের পূজা, প্রেম আর প্রকৃতি পর্যায়ের গান গেয়েছি। পুরো কাজ করেছি কলকাতায়। সংগীতায়োজন করেছেন প্রত্যুষ বন্দ্যোপাধ্যায়। তিনি সরোদ বাজান। আমার অ্যালবামের সব কটি গানের সঙ্গেই তিনি সরোদ বাজিয়েছেন।সংগীতায়োজক প্রত্যুষ বন্দ্যোপাধ্যায়...প্রত্যুষদা কিন্তু এখন খুব ব্যস্ত সংগীতায়োজক। একটু সময় নিয়ে কাজ করেন। আমার পুরো অ্যালবামের কাজ করতে সময় লেগেছে ১২ দিন। তিনি এখানে আধুনিক কিছু বাদ্যযন্ত্র ব্যবহার করেছেন। এই যেমন গিটার, পিয়ানো, কি-বোর্ড। কয়েকটি অপ্রচলিত বাদ্যযন্ত্রও রয়েছে। ফলে, গানগুলো অন্য রকম আবেদন তৈরি করেছে। প্রত্যুষদা খুব যত্ন নিয়ে কাজ করেছেন।আমার অন্য অ্যালবাম...আগেই বলেছি, রবির আলো আমার পঞ্চম অ্যালবাম। বের করেছে ইমপ্রেস অডিও ভিশন। আমার প্রথম অ্যালবাম কিন্তু বেরিয়েছিল কলকাতা থেকে, অচেনা পরদেশী (২০০৮)। পরের সব কটি বেরিয়েছে ঢাকা থেকে। কোথা যাও (২০০৯), আমি চিত্রাঙ্গদা (২০১০) ও ইচ্ছামতী (২০১২) প্রকাশ করেছিল লেজার ভিশন।সুর বিহার...আমার এই সংগীত শিক্ষাপ্রতিষ্ঠানের এখন দুটি শাখা, ধানমন্ডি আর বনানীতে। শিক্ষক আছেন ২৫ জন। আমরা শুদ্ধ সংগীত চর্চার ব্যাপারে সবার আগ্রহ তৈরির চেষ্টা করছি। আমাদের এই চেষ্টা অব্যাহত থাকবে।পঁচিশে বৈশাখ...পঁচিশে বৈশাখ, রবীন্দ্রজয়ন্তী। এই দিনে টিভির তিনটি লাইভ অনুষ্ঠানে গান করব। বেলা আড়াইটায় এনটিভিতে, সন্ধ্যা সাড়ে সাতটায় এসএ টিভিতে আর রাত ১২টায় আরটিভিতে। এ ছাড়া বিটিভি, চ্যানেল আই, একুশে টিভি আর বাংলাভিশনেও আমার গান থাকবে।বিনোদন প্রতিবেদক
