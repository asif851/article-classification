
বলিউডের অভিনেত্রী সোনম কাপুরকে রীতিমতো বইয়ের পোকা বলা যায়। সম্প্রতি এক খবরে ‘টাইমস অব ইন্ডিয়া’ জানিয়েছে, বই পড়তে দারুণ পছন্দ করেন ২৮ বছর বয়সী এ তারকা অভিনেত্রী। তাঁর সংগ্রহে থাকা বইয়ের তালিকাও বেশ দীর্ঘ। আর সব সময় চেষ্টা করেন লেখকের অটোগ্রাফসহ বই সংগ্রহ করতে।এ প্রসঙ্গে সোনমের কাছের বন্ধুরা জানান, তাঁর মন জয়ের সবচেয়ে সহজ উপায় হলো তাঁকে বই উপহার দেওয়া। সোনমের সাহিত্যজ্ঞানের তারিফ করেছেন তাঁর বাবা প্রখ্যাত অভিনেতা অনিল কাপুরও। তিনি জানান, মেয়ের সাহিত্যজ্ঞানের ওপর তিনি পুরোপুরি আস্থা রাখতে পারেন।এ প্রসঙ্গে অনিল বলেন, ‘চলচ্চিত্র কিংবা টিভি সিরিয়াল তৈরির জন্য সোনম যদি কোনো বইয়ের নাম সুপারিশ করে, তবে কোনো কিছু না ভেবেই আমি সেই বইয়ের স্বত্ব কিনে ফেলতে পারি।’সোনম কাপুর ২০০৭ সালে ‘সাওয়ারিয়া’ ছবির মাধ্যমে বলিউডে যাত্রা শুরু করেছিলেন। সঞ্জয় লীলা বনসালি পরিচালিত ওই ছবিতে তাঁর সহ-অভিনেতা ছিলেন রণবীর কাপুর। পরবর্তী সময়ে ‘দিল্লি ৬’, ‘আই হেট লাভ স্টোরিজ’, ‘আয়শা’, ‘প্লেয়ারস’সহ বেশ কয়েকটি ছবিতে অভিনয় করে বিভিন্ন মহলের প্রশংসা কুড়ান সোনম। এ বছর মুক্তি পেয়েছে সোনম অভিনীত দুটি ছবি ‘রনঝাঁ’ ও ‘ভাগ মিকা ভাগ’। বক্স অফিসে সাফল্য পাওয়া দুটি ছবিই ১০০ কোটি রুপি আয়ের মাইলফলক অতিক্রম করেছে।
