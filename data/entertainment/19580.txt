
আই অ্যাম দাই ফাদার নামের একটি মঞ্চ নাটকে বঙ্গবন্ধু শেখ মুজিবুর রহমানের চরিত্রে অভিনয় করবেন আরিফিন শুভ। তবে শুভর এই অভিনয় সরাসরি দেখতে পাবেন শুধু অস্ট্রেলিয়ার সিডনির দর্শকেরা। সেখানে আজ ‘বঙ্গবন্ধু কাউন্সিল’-এর ২৫ বছর পূর্তি উপলক্ষে পথ প্রোডাকশন এ নাটক মঞ্চায়ন করবে।নাটকটির ব্যাপারে জানতে অস্ট্রেলিয়ায় থাকা শুভর সঙ্গে যোগাযোগ করা হলে তিনি বলেন, সিডনির এএনজেড স্টেডিয়ামে আজ প্রায় সহস্রাধিক দর্শকের উপস্থিতিতে নাটকটির মঞ্চায়ন হবে। বঙ্গবন্ধুর চরিত্রে অভিনয়ের সুযোগ পাওয়া প্রসঙ্গে শুভ বলেন, ‘চলচ্চিত্রের এক ক্ষুদ্র অভিনেতা হিসেবে এটা আমার জীবনের অনেক বড় অর্জন। বঙ্গবন্ধু শেখ মুজিবুর রহমানকে আমি অভিনয়ের মাধ্যমে উপস্থাপন করতে যাচ্ছি। তাঁকে কিছু সময়ের জন্য ধারণ করার সুযোগ পাওয়া যে কত বড় সম্মানের, তা বলে বোঝাতে পারব না।’ এই নাটকে আরও থাকছে কিউবার ফিদেল কাস্ত্রো, ভারতের মহাত্মা গান্ধী ও যুক্তরাষ্ট্রের আব্রাহাম লিংকনের চরিত্র। চার নেতার কথোপকথনের মধ্য দিয়ে বঙ্গবন্ধু ও বাংলাদেশের মুক্তিযুদ্ধকে এ নাটকে তুলে ধরা হবে। নিজেকে বঙ্গবন্ধুর চরিত্রে অভিনয়ের জন্য কীভাবে তৈরি করেছেন, জানতে চাইলে শুভ বলেন, ‘তিন মাস আগে আমি এ প্রস্তাব পেয়েছি। এই সময়টাতে বঙ্গবন্ধুকে নিয়ে যত ধরনের ভিডিও ও তথ্যচিত্র আছে, দেখেছি। তাঁর দেওয়া ভাষণ যে কতবার শুনেছি ও দেখেছি, তার কোনো হিসাব নেই।’আই অ্যাম দাই ফাদার (I am thy father) নির্দেশনা দিয়েছেন নাহিদ রূপসা ও হাফিজ সাদউল্লাহ। এতে আরও অভিনয় করেছেন হাফিজ সাদউল্লাহ, শাওন অরিজিৎ ও সানি। পথ প্রোডাকশন তাদের ফেসবুক পেজে শুভ অভিনীত এই নাটকটি সেদিন সরাসরি প্রচারও করবে বলে বলেন শুভ।
