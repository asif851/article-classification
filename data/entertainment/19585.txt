
দেশের জনপ্রিয় ব্যান্ড অবসকিউরের নতুন একটি অ্যালবাম প্রকাশিত হয়েছে ঈদ উপলক্ষে। অ্যালবামের নাম ‘মাঝরাতে চাঁদ’। সম্প্রতি এ অ্যালবামের মোড়ক উন্মোচন উপলক্ষে এক অনুষ্ঠানের আয়োজন করা হয়। সেখানে অ্যালবাম সংশ্লিষ্টরা সহ অনেকেই উপস্থিত ছিলেন।
ব্যান্ডটির প্রথম অ্যালবাম ‘ভলিউম ১’ প্রকাশিত হয়েছিল ১৯৮৬ সালে। এ অ্যালবামের ‘মাঝরাতে চাঁদ’ শিরোনামের গানটি দারুণ জনপ্রিয়তা পায়। অবসকিউর ব্যান্ডের অন্যতম সদস্য সাঈদ হাসান টিপু বললেন, ‘অনেকের ধারণা প্রথম অ্যালবামের ‘‘মাঝরাতে চাঁদ’’ গানটা দিয়ে আমরা নতুন করে জনপ্রিয়তা পাওয়ার চেষ্টা করছি। বিষয়টা আসলে তা নয়।’নতুন অ্যালবামের নাম ‘মাঝরাতে চাঁদ’ রাখার কারণটা টিপু ব্যাখ্যা করলেন এভাবেই। বললেন, ‘বেশ কয়েক বছর বিরতির পর “ফেরা” অ্যালবাম দিয়ে আমাদের নতুন করে ফেরা হয়। অ্যালবামটি উৎসর্গ করেছিলাম আমাদের গিটারিস্ট সুমনকে। আমাদের ব্যান্ডের প্রথম অ্যালবামের ‘‘মাঝরাতে চাঁদ’’ গানটির গীতিকার এহসানুজ্জামান। ব্যান্ডের সিদ্ধান্ত হলো, আমরা আমাদের নতুন অ্যালবাম এহসানকে উৎসর্গ করব। কিন্তু তাঁর কোনো ছবি খুঁজে পাওয়া যাচ্ছিল না। বহু কষ্টে একটা ছবি জোগাড় করলাম। তারপর সবাই মিলে ভাবলাম অ্যালবামের নাম কী হবে। যদি অবসকিউরের নাম আসে তাহলে সবার আগে ‘‘মাঝরাতে চাঁদ’’ আসবে।’টিপু এও বলেন, ‘আমাদের প্রত্যেকটা অ্যালবামের টাইটেল হয় একটা গান নিয়ে। কিন্তু পুরোনো গানটা দিয়ে তো নতুন অ্যালবামের নাম রাখতে পারব না। তাই নতুন করে লিখে ফেললাম ‘‘মাঝরাতে চাঁদ’’ গানটা। এটাকে পার্ট টু না, সিক্যুয়েল বলতে চাই।’‘মাঝরাতে চাঁদ’ গানটি প্রসঙ্গে টিপু বলেন, ‘আমাদের ব্যান্ডের প্রথম অ্যালবামের ‘‘মাঝরাতে চাঁদ’’ গানটি ছিল প্রচণ্ড রোমান্টিক ধাঁচের। এবারের গানটা ঠিক তার উল্টো। এই গানটা প্রচণ্ড বিরহী ধাঁচের। এই গানটা কিন্তু আমাদের অ্যালবামের শেষ ট্র্যাক। বাকি নয়টা গান অনেক আগেই শেষ করেছিলাম।’অ্যালবাম প্রসঙ্গে টিপু বলেন, ‘এবারের অ্যালবামের গানগুলো আমরা ভিন্নভাবে সাজিয়েছি। এই যেমন, দেশের গানগুলোকে আমরা আলাদা চ্যাপটার বলছি। বইতে যেমন চ্যাপটার আর প্যারাগ্রাফ থাকে, অ্যালবামেও ঠিক তেমন। এই অ্যালবামের শেষের তিনটা গান দেশের গান। এখন থেকে অবসকিউরের পরের যেসব অ্যালবাম প্রকাশিত হবে, সেগুলোও এভাবেই সাজানো হবে।’‘মাঝরাতে চাঁদ’ অ্যালবামে মোট গান রয়েছে দশটা। গানগুলো লিখেছেন সাঈদ হাসান টিপু, অমিত গোস্বামী, মোস্তফা মাহমুদ, শাওন মাহমুদ ও অমি রহমান পিয়াল। অ্যালবামের গানগুলোর শিরোনাম ‘কদম ফুল’, ‘অভিমানী’, ‘মাঝরাতে চাঁদ’, ‘হলুদ খাম’, ‘ভুল’, ‘রাতের তারা’, ‘ভালোবাসা তুমি’, ‘তিস্তা’, ‘দেশ ছাড় রাজাকার’ ও ‘পিতা’।অবসকিউর ব্যান্ডের বর্তমান লাইনআপ: টিপু (ভোকাল), রাজু (বেজ গিটার), শান্ত (গিটার), রিংকু (ড্রামস), রুবাইয়াত (গিটার) ও শাওন (কিবোর্ড)।
