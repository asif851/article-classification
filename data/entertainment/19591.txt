
তিনজন শক্তিমান অভিনেতার সঙ্গে অভিনয় করলেন অপর্ণা ঘোষ। তাঁরা হলেন মামুনুর রশীদ, গাজী রাকায়েত ও আশীষ খন্দকার। তিনটি নাটকের ভিন্ন ভিন্ন গল্পে দেখা যাবে তাঁদের। এর মধ্যে মামুনুর রশীদের সঙ্গে অভিনয় করেছেন উৎসর্গ নাটকে। গজেন্দ্র কুমার মিত্রর গল্প অবলম্বনে নাটকটি রচনা করেছেন শফিকুর রহমান। পরিচালনা করেছেন বিশ্বজিৎ দত্ত ও প্রীতি দত্ত। নাটকটিতে আরও অভিনয় করেছেন ওয়াহিদ ইকবাল ও সুজাত শিমুল। নাটকে তিন ধাপে চরিত্র বদল হয়েছে অপর্ণার। শুরুতে গৃহবধূ, পরে মডেল এবং সর্বশেষ কলগার্ল হিসেবে দেখা যাবে তাঁকে। চরিত্রের বাঁক বদলের পেছনে বড় অবদান রাখেন মামুনুর রশীদ।অটোবায়োগ্রাফি নাটকে অপর্ণা অভিনয় করেছেন আশীষ খন্দকারের সঙ্গে। হাবিব জাকারিয়ার রচনায় এটি পরিচালনা করেছেন অনন্য ইমন। নাটকে বড় মাপের চিত্রশিল্পীর চরিত্রে অভিনয় করেছেন আশীষ খন্দকার। তাঁর কাছে ছবি আঁকা শিখতে যান অপর্ণা। বাকিটা দেখা যাবে নাটকে।গাজী রাকায়েতের সঙ্গে অভিনয় করেছেন সমুদ্রের নীল রাত্রি নাটকে। এটি রচনা ও পরিচালনা করেছেন সাদাত রাসেল। থ্রিলারধর্মী এই গল্পে আরও অভিনয় করেছেন নাঈম।অপর্ণা বললেন, ‘তিনটি গল্পই অসাধারণ। তিনজন শক্তিমান অভিনেতার সঙ্গে অভিনয় করেছি, এটা আমার জন্য অনেক বড় পাওয়া। আমরা হয়তো নাটকের মূল চরিত্রে অভিনয় করেছি, কিন্তু ঠিক প্রেমিক-প্রেমিকার চরিত্রে নয়। দর্শকেরা নাটকগুলো খুব উপভোগ করবেন, এটা নিশ্চিত।’তিনজন শক্তিমান অভিনেতার সঙ্গে কাজ করার অভিজ্ঞতা বিষয়ে অপর্ণা বললেন, ‘তাঁদের সঙ্গে আমার আগে অভিনয় করার অভিজ্ঞতা ছিল। সেই সঙ্গে সব সময় অভিনয় করার লোভও ছিল। কারণ, তাঁদের সঙ্গে অভিনয় করা মানে নতুন কিছু শেখা।’পরিচালকেরা জানিয়েছেন, তিনটি নাটকই এবারের ঈদে প্রচারিত হবে।
