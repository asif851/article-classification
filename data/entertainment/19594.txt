
গবেষণামূলক ও পরিবেশবাদী যাত্রা সংগঠন দেশ অপেরার আয়োজনে বিভিন্ন জেলায় অনুষ্ঠিত হচ্ছে কয়েকটি শিক্ষা সচেতনতামূলক যাত্রাপালা। পালাগুলো হচ্ছে মা-মাটি-মানুষ, জীবন নদীর তীরে ও ময়নামতির সংসার। এরই ধারাবাহিকতায় ২৫ জানুয়ারি রাজধানীর বসাবোতে অভয় বিনোদিনী উচ্চবিদ্যালয় মাঠে অনুষ্ঠিত হয় যাত্রাপালা মা-মাটি-মানুষ। অনুষ্ঠান উদ্বোধন করেন বিদ্যালয় পরিচালনা পর্ষদের সভাপতি চিত্তরঞ্জন দাস। ভৈরবনাথ গঙ্গোপাধ্যায় রচিত এম আলীম নির্দেশিত পালাটি পরিবেশন করে আকাঙ্ক্ষা লোকনাট্য গোষ্ঠী। একই সময় নাটোর সদর থানার সাতনী বালিকা বিদ্যালয় প্রাঙ্গণে উত্তরণ শিল্পী গোষ্ঠী মঞ্চায়ন করে জীবন নদীর তীরে। রঞ্জন দেবনাথ রচিত এই পালার নির্দেশনা দিয়েছেন নেওয়াজ খান। ২৭ জানুয়ারি মাদারীপুরের কদমবাড়িতে চৈতালী অপেরার মা-মাটি-মানুষ, ২৮ জানুয়ারি একই পালা মঞ্চস্থ হয় কিশোরগঞ্জে এবং ৩১ জানুয়ারি নারায়ণগঞ্জের সোনারগাঁ লোকশিল্প মেলায় দেশ অপেরা মঞ্চস্থ করে দুটি পালা ময়নামতির সংসার ও গঙ্গা থেকে বুড়িগঙ্গা। বেসরকারি উন্নয়ন সংস্থা গণসাক্ষরতা অভিযানের সহযোগিতায় ২০১১ সাল থেকে দেশ অপেরার তত্ত্বাবধানে এবং মিলন কান্তি দের সার্বিক পরিচালনায় সারা দেশে শিক্ষা সচেতনতামূলক যাত্রা প্রদর্শনী অনুষ্ঠিত হচ্ছে। গণসাক্ষরতা অভিযানের গৃহীত সিদ্ধান্ত অনুযায়ী এবারের নির্ধারিত নয়টি প্রদর্শনীর মধ্যে চারটি অনুষ্ঠিত হয় গত ডিসেম্বরে—ঠাকুরগাঁও, সিরাজগঞ্জ, বগুড়া ও চট্টগ্রামে। এ ধরনের পালা মঞ্চায়নের উদ্দেশ্য হচ্ছে শিশুদের স্কুলে ভর্তি, ঝরে পড়া রোধ এবং প্রাথমিক শিক্ষা সমাপ্তিকরণ বিষয়ে সচেতনতা তৈরি।
