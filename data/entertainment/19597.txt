
বলিউড তারকা বিদ্যা বালানকে যৌন হয়রানি করেছিলেন ভারতের সেনাবাহিনীর একজন সদস্য। ঘটনাটি ঘটেছিল যখন তিনি কলেজে পড়ছিলেন। বিদ্যা বলেন, ‘আমি তখন কলেজে যাচ্ছি। মুম্বাইয়ে ভিটি স্টেশনে দাঁড়ানো সেনাবাহিনীর একজন জওয়ান আমার দিকে আপত্তিকরভাবে তাকিয়ে ছিলেন। চোখাচোখি হতেই লোকটি আমাকে চোখ মারেন। আমি তাঁর দিকে ছুটে যাই। তাঁকে প্রশ্ন করি, “আমার দিকে এভাবে তাকিয়ে কী দেখছেন? চোখ মারলেন কেন? আপনি দেশের সৈনিক। আপনার দায়িত্ব দেশের নিরাপত্তা রক্ষা করা আর আপনি আমাকে চোখ মারছেন?” এ সময় আমার সঙ্গে এক বন্ধু ছিল। সে আমাকে থামাতে চেষ্টা করছিল, ওখান থেকে সরিয়ে নেওয়ার চেষ্টা করছিল। কিন্তু আমি থেমে যাইনি। শেষে ওই জওয়ান খুবই লজ্জিত হয়েছিল।’
বিদ্যা আরও বলেন, ‘কলেজে পড়ার সময় আমি লোকাল ট্রেনে যাতায়াত করতাম। তখন মুম্বাইয়ে চেম্বুর স্টেশন থেকে ভিটি স্টেশনে প্রায় প্রতিদিন আসা-যাওয়া করতাম। ওই সময় ট্রেনে কেউ কেউ আমার শরীরে চিমটি কেটে দিত, গায়ে হাত দিত। আমার খুব রাগ হতো, আমি চিৎকার করে উঠতাম।’
১৭ নভেম্বর মুক্তি পাচ্ছে বিদ্যা বালান অভিনীত নতুন ছবি ‘তুমহারি সুলু’। ছবিতে তিনি একজন রেডিও জকি। ছবির মুক্তি উপলক্ষে সাংবাদিকদের সঙ্গে নানা বিষয়ে কথা বলছিলেন তিনি।
হলিউডের প্রভাবশালী প্রযোজক হার্ভি ওয়াইনস্টিনসহ কয়েকজন পরিচালক, প্রযোজক আর অভিনেতার বিরুদ্ধে যৌন নিপীড়ন ও ধর্ষণের অভিযোগ উঠেছে। এরপর বলিউডের অনেক সেলিব্রিটি নারী তাঁদের জীবনের তেমনই নানা কষ্টের অভিজ্ঞতা সংবাদমাধ্যমে তুলে ধরছেন। ছোট পর্দা আর বড় পর্দার সঙ্গে সংশ্লিষ্ট অনেক প্রভাবশালী ব্যক্তির মুখোশ খুলে দিচ্ছেন তাঁরা।
বিদ্যা বালান বলেন, ‘যৌন হয়রানির সংজ্ঞা ব্যাপক। এর অর্থ নানাভাবে হতে পারে। শুধু শরীরে হাত দেওয়া, অশ্লীল কথা বলা বা শ্লীলতাহানিই যৌন হয়রানি নয়, কখনো কখনো অনেক লোক তাদের চোখ দিয়ে আপনাকে এ ধরনের হয়রানি করতে পারে।’
বলিউডে যৌন হয়রানির ব্যাপারে বিদ্যা বলেন, ‘এখানে কোনো নারী নিরাপদ নয়। প্রতিমুহূর্তেই এখানে মুখোশ পরা কিছু মানুষের মুখোমুখি হতে হয় মেয়েদের। তবে সবাই যে শিকারে পরিণত হন, তা নয়; অনেকেই নানা উপায়ে এই পশুদের হাত থেকে নিজেকে রক্ষা করেন।’
নিজের ব্যাপারে তাঁর অভিমত, ‘এই ইন্ডাস্ট্রিতে আমি এক যুগ পার করেছি। এখানে আমার সঙ্গে এমন আচরণ করার সাহস কারও হয়নি। আমি মনে করি, নিজের ব্যক্তিত্ব আপনাকে নিরাপদ দূরত্বে রাখতে পারে। আর ঘটনা যদি ঘটেই যায়, আপনি চুপ করে থাকবেন না। প্রতিবাদ করুন।’ টাইমস অব ইন্ডিয়া, দ্য ইন্ডিয়ান এক্সপ্রেস
