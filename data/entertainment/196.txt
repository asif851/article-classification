
দীপ্ত টিভিতে নিয়মিত প্রচারিত হয় ধারাবাহিক নাটক অপরাজিতা। ঔপন্যাসিক আশাপূর্ণা দেবীর বালুচরী উপন্যাস থেকে নির্মিত হয়েছে নাটকটি। নাটকটির কেন্দ্রীয় চরিত্রে অভিনয় করছেন নাইরুজ সিফাত। আজ নাটকটির ৩৭৫তম পর্ব প্রচার নিয়ে কথা হলো তাঁর সঙ্গে।এত দিন ধরে এক নাটকে। ক্লান্তি লাগে না? (হাসি) না। কারণ, আমি অনেক কিছু নিয়ে ব্যস্ত থাকি। সহজে ক্লান্ত হই না। আর চরিত্রটাও অন্য রকম। তবে মাঝেমধ্যে একটু ক্লান্তি লাগে। তখন নিজে নিজেই সেটা কাটিয়ে উঠি।বাইরে গেলে লোকজন কি অপরাজিতা বলে চিনে ফেলেন?খুব একটা না। আমার চরিত্রের সাজসজ্জার সঙ্গে বাইরের সাজসজ্জা মেলে না। এ কারণে অনেকেই সহজে ধরতে পারেন না। তবে শাড়ি পরে বের হলে অনেকেই চিনে ফেলেন। তখন অপরাজিতাকে নিয়ে কথা বলেন। নাটকটি নিয়ে অনেক কিছু জিজ্ঞেস করেন। আমার ভালোই লাগে।অভিনয় শিখেছেন কোথাও? ঘটা করে শেখার সুযোগ হয়নি। তবে দীপ্ত টিভি থেকে ধারাবাহিকটির শুটিংয়ের আগে আমাদের নিয়ে গ্রুমিং করানো হয়েছে। এ ছাড়া আমার বাবা অভিনয় করতেন। সম্ভবত তাঁর কাছ থেকে কিছুটা পেয়েছি।‘বালুচরী’র অপরাজিতা হতে পেরেছেন কতটা? এটা তো দর্শক ভালো বলতে পারবেন। তবে আমি নাটকটির শুটিংয়ের আগে বালুচরী উপন্যাস পড়ে ফেলেছিলাম। তখনই চরিত্রটির প্রেমে পড়ে যাই। আর অভিনয় করতে এসে পুরোপুরি ডুবে গেছি চরিত্রের মধ্যে।ধারাবাহিকটি আর কত পর্ব প্রচারিত হবে? আরও চার থেকে পাঁচ মাস প্রচারিত হওয়ার কথা রয়েছে। চ্যানেল থেকেই ভালো বলতে পারবে। সাক্ষাৎকার: হাবিবুল্লাহ সিদ্দিক
