
রণবীর কাপুর আর পাশে নেই। কিন্তু এরপরও একা নন ক্যাটরিনা কাইফ। সম্পর্ক ভাঙার পর যে একটু একাকিত্বে ভুগবেন তিনি, সেটাও হলো না। একদিকে নতুন ছবি ফিতুর নিয়ে ক্যাটের ব্যস্ততা, অন্যদিকে সালমান খানের সঙ্গে নতুন করে বন্ধুত্ব গাঢ় হওয়া—দুইয়ে মিলে ক্যাটরিনা এখন ভালোই আছেন।সম্প্রতি ক্যাটরিনাকে চমকে দিতে একটি টিভি অনুষ্ঠানের সেটে হুট করেই হাজির হন সালমান। তা ছাড়া রণবীরের সঙ্গে বিচ্ছেদের পর থেকে এরই মধ্যে বেশ কয়েকবার একসঙ্গে সাল্লু-ক্যাটকে সময় কাটাতে দেখা গেছে। তাই বলিউডপাড়ায় এখন পুরোনো বন্ধুত্ব নতুন করে গাঢ় হওয়ার গুঞ্জন। শুরুটা হয় সালমানের টিভি অনুষ্ঠান ‘বিগ বস ৯’ থেকে। রণবীর-ক্যাটরিনার প্রেমে ‘দাঁড়ি’ পড়ার পরই ক্যাটকে দেখা যায় সাল্লুর টিভি শোতে। এরপর পরিচালক আলী আব্বাস জাফরের জন্মদিনের পার্টিতেও সালমান ও ক্যাটরিনা গিয়েছিলেন একসঙ্গে। আর এবার ‘কমেডি নাইটস লাইভ’-এ আমন্ত্রণ ছাড়াই ক্যাটরিনার সঙ্গে দেখা করতে ছুটে গেলেন সালমান। তা হলে এই ঘন ঘন সাক্ষাৎ কি নতুন করে পুরোনো গুঞ্জনকে আবার উসকে দিচ্ছে? টাইমস অব ইন্ডিয়া।
