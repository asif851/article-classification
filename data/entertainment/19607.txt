
পরিকল্পনা ছিল একিট স্বল্পদৈর্ঘ্য সিনেমা বানানোর। বানিয়েছেনও। কিন্তু সিনেমার একটি ট্রেলার বদলে দিল সবকিছু। বলছি মুখোশ মানুষ: দ্য ফেইক সিনেমার কথা। এটি শুরুতে ছিল ৮০ মিনিটের একটি স্বল্পদৈর্ঘ্য চলচ্চিত্র। কিন্তু ভিডিও দেখার সাইট ইউটিউবে ট্রেলার তুলে দেওয়ার পরই আলোচনায় উঠে আসে এই ছবি। গত ১০ মাসে প্রায় আড়াই লাখবার দেখা হয়েছে ট্রেলারটি। তার পরই পরিচালক ও সিনেমা-সংশ্লিষ্ট সবাই মিলে সিদ্ধান্ত নেন মুখোশ মানুষ: দ্য ফেইক হবে পূর্ণদৈর্ঘ্য চলচ্চিত্র, যার ব্যাপ্তি হবে ২ ঘণ্টা ২০ মিনিট। এখন সেই কাজটিই চলছে।আহাদুর রহমানের চিত্রনাট্যে সিনেমাটি পরিচালনা করছেন ইয়াসির আরাফাত।পরিচালক বললেন, ‘মূল গল্প ঠিক রেখে নতুন করে সিনেমাটির দৃশ্য ধারণ শুরু হয়েছে। এরই মধ্যে প্রায় ৮০ ভাগ কাজ শেষ হয়েছে। আশা করছি এ বছরের মাঝামাঝি সিনেমাটি মুক্তি দিতে পারব।’ তিনি জানান, একটি মেয়ের সাইবার ক্রাইমের শিকার হওয়া ও তার পরিণতি নিয়ে সিনেমার গল্প। এতে অভিনয় করেছেন নওশীন, হিল্লোল ও কল্যাণ।
