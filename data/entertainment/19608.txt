
আজ ২৭ আগস্ট জাতীয় কবি কাজী নজরুল ইসলামের ৪১তম প্রয়াণ দিবস। এ উপলক্ষে ঈগল মিউজিক প্রকাশ করেছে সংগীত পরিচালক মার্সেলের সংগীতায়োজনে ‘মার্সেল ফিচারিং ট্রিবিউট নজরুল’ শিরোনামে একটি গান। সংগীত পরিচালনার পাশাপাশি গানটিতে কণ্ঠ দিয়েছেন মার্সেল। এ ছাড়া গেয়েছেন আশা, অপু, মাহমুদ, নাহিয়ান, দোলন ও পার্থ।এ গান প্রসঙ্গে ঢাকা বিশ্ববিদ্যালয়ের সংগীত বিভাগের শিক্ষার্থী মার্সেল বলেন, ‘কাজ়ী নজরুল ইসলাম বাংলা সাহিত্যের প্রায় সব শাখায় বিচরণ করেছেন। তিনি কখনো প্রেমের কবি, কখনো বিদ্রোহের কবি, কখনোবা স্রষ্টার বন্দনা করেছেন তাঁর কাব্যিক মাধুর্যে। ট্রিবিউট নজরুল মূলত কাজী নজরুলের দুটি গানের একটি মেডলি। একটি সুফি ধাঁচের, অন্যটি নজরুলের প্রেমের গান। আর গান দুটির মধ্যে সংযোগ ঘটিয়েছি একটি ক্ল্যাসিক্যাল বন্দিশ দিয়ে। আশা করছি শ্রোতারা উপভোগ করবে।’কাজী নজরুল ইসলামের প্রয়াণ দিবসে ঈগল মিউজিকের অফিশিয়াল ওয়েবসাইট ও ইউটিউব চ্যানেলে প্রকাশ পাচ্ছে গানটি।
