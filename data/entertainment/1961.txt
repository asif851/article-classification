
তরুণ শিল্পীদের পৃষ্ঠপোষকতার প্রত্যয় নিয়ে রাজধানীতে যাত্রা করল আরেকটি নতুন গ্যালারি। গতকাল বিকেলে গুলশান ২ নম্বরে ডিসিসি মার্কেটের দোতলায় নতুন এই গ্যালারির উদ্বোধন করেন সংস্কৃতিমন্ত্রী আসাদুজ্জামান নূর। ‘এসপিবিএ’ নামের নতুন এ গ্যালারির উদ্যোক্তা ‘সোসাইটি ফর প্রমোশন অব বাংলাদেশ আর্ট’। গতকাল গ্যালারির উদ্বোধনী অনুষ্ঠানে আরও উপস্থিত ছিলেন সোসাইটি ফর প্রমোশন অব বাংলাদেশ আর্টের চেয়ারম্যান অঞ্জন চৌধুরী, বোর্ড অব গভর্নেন্স সদস্য এলদেম বি কবির, সৈয়দ ফাহিম মুনয়েম, রাশিয়ান ফেডারেশনের রাষ্ট্রদূত আলেক্সান্দর নিকোলায়েভ প্রমুখ।উদ্বোধনী অনুষ্ঠানে অঞ্জন চৌধুরী জানান, নতুন এ গ্যালারি মূলত তরুণ শিল্পীদের বিশেষভাবে পৃষ্ঠপোষকতা করবে। সংস্কৃতিমন্ত্রী তাঁর বক্তৃতায় তরুণ শিল্পীদের পৃষ্ঠপোষকতার আগ্রহ নিয়ে নতুন গ্যালারি প্রতিষ্ঠার উদ্যোগকে প্রশংসা করেন।ফিতা কেটে আনুষ্ঠানিক উদ্বোধনের পর অতিথিরা ঘুরে দেখেন নতুন গ্যালারিটি। যেখানে দেয়ালে সাজানো ছিল বরেণ্য মোহাম্মদ কিবরিয়া, কাইউম চৌধুরী, মুর্তজা বশীর, রফিকুন নবী, মনিরুল ইসলামের মতো বরেণ্য শিল্পীদের বিভিন্ন মাধ্যমের অপূর্ব কিছু কাজ।
