
চার বছরের মেয়েটার নাম ‘আরাধ্য’। বচ্চন পরিবারের চোখের মণি, সাবেক বিশ্বসুন্দরী ঐশ্বরিয়া রাই বচ্চন ও অভিষেক বচ্চনের মেয়ে। আর ছেলেটি বলিউডের বাদশা শাহরুখ খানের ছোট ছেলে আবরাম, বয়স মাত্র ২ বছর। এরই মাঝে সে বাবার সাথে ‘হ্যাপি নিউ ইয়ার’ ছবিতে নিজের অভিনয়ের অভিষেক ঘটিয়ে ফেলেছে!বড় হলে উত্তরসূরিদের মতো একদিন বলিউডে রাজত্ব করবে এরা। এ কথা কিন্তু স্বয়ং অমিতাভ বচ্চনের। ৭৩ বছর বয়সী বলিউডের কিংবদন্তি এই তারকা অভিনেতা নিজের নাতনি আরাধ্য এবং শাহরুখের ছোট ছেলে আবরাম-এর ভবিষ্যৎ জুটি সম্পর্কে এমন মন্তব্য করেছেন।সম্প্রতি তাঁর অভিনীত বিধু বিনোদ চোপড়ার নতুন ছবি ‘ওয়াজির’ এর সংবাদ সম্মেলনে সহধর্মিনী জয়া বচ্চনকে পাশে নিয়ে তিনি বলেছেন, ‘ওরা বড় হয়ে একসঙ্গে অভিনয় করবে।’অন্যদিকে, সাম্প্রতিক আরেক সংবাদ সম্মেলনে কিং খানকে বেছে নিতে বলা হয়েছিল রণবীর কাপুর-দীপিকা, রণবীর সিং-দীপিকা, আলিয়া-সিদ্ধার্থ এবং ফাওয়াদ-সোনম জুটি থেকে যেকোনো এক জুটিকে। কিন্তু শাহরুখ এর কোনোটাই বেছে না নিয়ে আরাধ্য-আবরাম জুটিকেই সেরা বলে মত দেন। সেখানে উপস্থিত ছিলেন অভিনেত্রী কাজল।কাজল অবশ্য ভিন্নমত পোষণ করে বলেন, ‘আবরাম আরাধ্যের তুলনায় বয়সে ছোট।’প্রসঙ্গত, এ দুজনের বয়সের ব্যবধান দুই বছর। কিন্তু ‘কিং অব রোমান্স’ শাহরুখ খান স্রেফ জানিয়ে দিয়েছেন, ‘ভালোবাসা বয়স মেনে হয় না।’
অমিতাভ বচ্চনের উক্তির প্রসঙ্গ টানলে শাহরুখ তাঁর সঙ্গে একমত পোষণ করে বলেন, ‘তাঁর মুখে ফুল-চন্দন পড়ুক!’ছোট ছেলে আবরামকে যে অত্যন্ত পছন্দ করেন শাহরুখ, তা বলাই বাহুল্য। আর এদিকে কাজের প্রয়োজনে যেখানেই থাকুন না কেন, নাতনি আরাধ্যের সঙ্গে ভিডিও-চ্যাট করতে ভোলেন না অমিতাভ বচ্চন। এনডিটিভি।
