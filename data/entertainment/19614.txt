



ছোট পর্দার তারকা তৌসিফ মাহবুব বিয়ে করছেন।
পাত্রী জান্নাতুল ফেরদৌস সুষমা।
আজ মঙ্গলবার গায়েহলুদ ও মেহেদি অনুষ্ঠান আয়োজন করা হয়েছে।


আজ আমার গায়েহলুদ হবে, আর বিয়ে হবে শুক্রবার। আমাদের জন্য দোয়া করবেন।’ প্রথম আলোকে বললেন ছোট পর্দার তারকা তৌসিফ মাহবুব। পাত্রী জান্নাতুল ফেরদৌস সুষমা। আজ মঙ্গলবার সন্ধ্যায় ধানমন্ডির একটি পার্টি সেন্টারে তাঁদের গায়েহলুদ ও মেহেদি অনুষ্ঠান আয়োজন করা হয়েছে। বিয়ের অনুষ্ঠান হবে আগামী শুক্রবার সন্ধ্যায় এবং বউভাত সোমবার।
সুষমার সঙ্গে তৌসিফের পরিচয় অনেক দিনের। তৌসিফের ভাষায়, ‘তা প্রায় সাড় তিন বছর তো হবেই। তবে আমাদের বিয়ে হচ্ছে পারিবারিকভাবেই।’ মিরপুরের মেয়ে সুষমা বাংলাদেশ ইউনিভার্সিটি অব বিজনেস অ্যান্ড টেকনোলজিতে (বিইউবিটি) বিবিএ পড়ছেন।
তৌসিফ বললেন, ‘নাটকের কাজ নিয়ে খুব ব্যস্ত। তার মাঝে বিয়ের জন্য এতটুকু সময় বের করেছি। এখনো অনেক দাওয়াত বাকি। ফোনে ফোনে সবাইকে আমন্ত্রণ জানাচ্ছি। বিয়ে-বউভাত শেষ করেই আবার শুরু হবে কাজ।’
