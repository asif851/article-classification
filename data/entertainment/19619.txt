
রানী মুখার্জির বাড়িতে গত সপ্তাহে ছিল উৎসবের আমেজ। দীপাবলি উপলক্ষে বলিউডের সব তারকাকে নিজের বাড়িতে দাওয়াত করেছিলেন এই তারকা। সেদিন নতুন পোশাকে সেজে সবার সঙ্গে রানী আনন্দ করেছিলেন জমিয়ে। কে জানত এর মাত্র কয়েক দিন পরই তাঁকে কাঁদতে হবে! আজ রোববার ভোরে রানীর বাবা রাম মুখার্জি মারা গেছেন। রাম মুখার্জি টালিউড ও বলিউডের খ্যাতনামা চলচ্চিত্র পরিচালক ও প্রযোজক। তাঁর পারিবারিক সূত্র জানিয়েছে, নিম্ন রক্তচাপজনিত সমস্যার কারণে রাত তিনটার দিকে প্রবীণ এই চলচ্চিত্র নির্মাতাকে মুম্বাইয়ের একটি হাসপাতালে ভর্তি করা হয়। এরপর ভোর পাঁচটার দিকে চিকিৎসক তাঁকে মৃত ঘোষণা করেন।  রাম মুখার্জি মুম্বাইয়ের বিখ্যাত ফিল্মালয়া স্টুডিওর প্রতিষ্ঠাতা শশধর মুখার্জির ভাতিজা। উত্তরাধিকার সূত্রে শশধরের ছেলে রণ মুখার্জি ও ভাতিজা রাম মুখার্জি এই স্টুডিওর মালিক হন। দিলীপ কুমার ও বৈজয়ন্তী মালা অভিনীত ‘হাম হিন্দুস্তানি’ ও ‘লিডার’ ছবির পরিচালক রাম মুখার্জি মেয়ে রানীকেও চলচ্চিত্রে আনেন। ১৯৯৬ সালে তাঁর পরিচালিত বাংলা ছবি ‘বিয়ের ফুল’ দিয়েই রানী মুখার্জির অভিনয় অভিষেক হয়। বলিউডে রানীর ‘রাজা কি আয়েগি বারাত’ সিনেমার প্রযোজকও তাঁর বাবা রাম মুখার্জি।
রাম মুখার্জি ও তাঁর স্ত্রী কৃষ্ণা মুখার্জির দুই সন্তান রাজা ও রানি। তিনি সম্পর্কে অভিনেত্রী কাজল ও পরিচালক অয়ন মুখার্জির চাচা। ডেকান ক্রনিকল
