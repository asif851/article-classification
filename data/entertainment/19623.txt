
বলিউডের তারকাদের প্রতি ভক্তদের ভালোবাসাটা একটু বাড়াবাড়ি পর্যায়েরই বলা যায়। পছন্দের তারকার দোষ-ত্রুটি একদমই আমলে নিতে চান না তাঁরা। গাড়িচাপা দিয়ে মানুষ হত্যার দায়ে পাঁচ বছর কারাদণ্ড পেয়েছেন ‘দাবাং’ তারকা সালমান খান। অবশ্য জামিন পেয়ে বাড়ি ফিরে গেছেন তিনি। সালমান যাতে জামিন পান সে জন্য তাঁর পক্ষ নিয়েছিলেন তাঁর ভক্ত ও বলিউডের সহকর্মীরা। সম্প্রতি এমনই এক খ্যাপা ভক্তের কথা জানিয়েছে ওয়ান ইন্ডিয়া। সালমানের তরুণ ওই ভক্তের নাম গৌরাঙ্গ কুণ্ড। সালমানের জামিন চেয়ে লিফলেট বিলির পর বিষ খেয়ে আত্মহত্যার চেষ্টা করেন গৌরাঙ্গ। অবশ্য অঘটন ঘটেনি। বেঁচে আছেন তিনি।গত বুধবার সালমানকে দোষী সাব্যস্ত করে পাঁচ বছরের কারাদণ্ডাদেশ দেন মুম্বাইয়ের জেলা ও দায়রা জজ ডি ডব্লিউ দেশপান্ডে। নিম্ন আদালতে কারাদণ্ডের রায় পাওয়ার পর সালমান উচ্চ আদালতে আপিল করেন। পরে আদালতে জামিনের আবেদন করা হলে ৪৮ ঘণ্টার জামিন মঞ্জুর করা হয় সালমানের। দুই রাতের জামিন শেষে গত শুক্রবার সালমানের ভাগ্যে কী ঘটতে যাচ্ছে তা নিয়ে জল্পনা-কল্পনা চলছিল। মুম্বাই হাইকোর্ট কি তাঁর আপিল গ্রহণ করে জামিন মঞ্জুর করবেন, নাকি কারাগারে পাঠাবেন-তা নিয়ে প্রশ্ন ঘুরপাক খাচ্ছিল সালমান ভক্তদের মাঝে।নিম্ন আদালতে কারাদণ্ডের রায় পাওয়ার পর সালমান উচ্চ আদালতে যে আপিল করেন তার শুনানি চলছিল মুম্বাই হাইকোর্টের ভেতর। সেসময় হাইকোর্টের বাইরে সালমানের জামিন চেয়ে লিফলেট বিলি করতে দেখা যায় তাঁর ভক্ত গৌরাঙ্গকে। লিফলেটে লেখা ছিল, সালমানের প্রতি তাঁর অগাধ শ্রদ্ধা রয়েছে। তিনি চান, সালমান যেন জামিন পান। ঘটনার এখানেই শেষ নয়। লিফলেট বিলির পর গৌরাঙ্গ বিষ খেয়ে আত্মহত্যার চেষ্টা করেন। তাঁর বয়স বিশের কোঠায়। বিষ খেয়ে আত্মহত্যার চেষ্টা চালানোর পর অচেতন হয়ে পড়লে দ্রুত তাঁকে হাসপাতালে নিয়ে যাওয়া হয়।
সালমান ভক্তের এমন নাটকীয় কাণ্ডের জন্যই কি না কে জানে, মুম্বাই হাইকোর্ট সালমানের পাঁচ বছরের কারাদণ্ড স্থগিত করেন। একইসঙ্গে সালমানের আপিল মামলার পরবর্তী শুনানি শুরু না হওয়া পর্যন্ত তিনি জামিনে থাকবেন বলেও আদেশ দেন আদালত। আদালত সালমানকে নিম্ন আদালতে আত্মসমর্পণ করতে বললে শুক্রবার বিকেলে সালমান আত্মসমর্পণ করেন এবং ৩০ হাজার রুপি মুচলেকা দিয়ে জামিন পান।সালমান জামিন পেয়ে বাড়ি ফিরে গেলে উল্লাসে ফেটে পড়েন তাঁর ভক্তেরা। বান্দ্রায় সালমানের বাড়ির সামনে নেচে গেয়ে ও চিৎকার করে উল্লাস করেন তাঁর হাজার হাজার ভক্ত। আনন্দে মিষ্টি বিতরণ করতেও দেখা যায় তাঁদের। সেসময় ভক্তদের উদ্দেশে হাত নেড়ে অভিবাদন জানান সালমান। পাশে থাকার জন্য ভক্তদের ধন্যবাদও জানান তিনি।
আরও পড়ুন:সালমানের ৫ বছরের কারাদণ্ডজেলে যেতে হচ্ছে না সালমানকেসালমানের বাড়ি ফেরা
