
নাচে-গানে ক্রিকেটে মেতে উঠতে যাচ্ছে ঢাকা। লাভ অব ক্রিকেট (এলওসি) শিরোনামের এ ক্রিকেট টুর্নামেন্টে অংশ নেবেন বাংলাদেশ, ভারত ও পাকিস্তানের শোবিজ এবং ক্রিকেট অঙ্গনের তারকারা। আগামী ফেব্রুয়ারিতে মিরপুর শেরেবাংলা স্টেডিয়ামে অনুষ্ঠিত হবে জমকালো এই ক্রিকেট টুর্নামেন্ট।লাভ অব ক্রিকেটে মাঠে খেলবেন শাকিব খান, ফেরদৌস, নোবেল, তাহসান, সালমান খান, সোহেল খান, অক্ষয় কুমার, অজয় দেবগান, সুনীল শেঠি, ববি দেওল, রিতেশ দেশমুখ, আতিফ আসলাম, আলী জাফরের মতো তারকারা। আর মাঠে তাঁদের উৎসাহ জোগাতে উপস্থিত থাকবেন নিপুণ, রুহি, পিয়া, মেহজাবিন, সানি লিওন, সোনাক্ষী সিনহাসহ আরও অনেকে।চারদিনের টি-টোয়োন্টি ক্রিকেট টুর্নামেন্টের প্রতিটি ম্যাচ শেষে থাকবে তিন দেশের জনপ্রিয় তারকাদের অংশগ্রহণে সাংস্কৃতিক অনুষ্ঠান। এতে গান গাইবেন সুনিধি চৌহান, হিমেশ রেশমিয়া, শান, মিকা সিং, রিজিয়া পারভীন, শুভ্র দেব, আঁখি আলমগীর, কনা, কোনালসহ আরও অনেকে।এই আয়োজনের অন্যতম উদ্যোক্তা ভাসাবি সেলিব্রেটি ক্রিকেট ক্লাবের চেয়ারম্যান কামাল জামান বলেন, ‘এটাকে আমরা সেলিব্রেটি কার্নিভ্যাল বলতে চাচ্ছি। তিন দেশের তারকাদের নিয়ে এই আয়োজনের মাধ্যমে ঢাকায় একটা উৎসবমুখর পরিবেশ সৃষ্টি হবে বলে আমাদের বিশ্বাস। তিন দেশের তারকাদের মধ্যে বন্ধুত্বপূর্ণ সম্পর্ক স্থাপনের ক্ষেত্রেও এই আয়োজন বড় একটা ভূমিকা রাখবে বলে মনে করছি।’লাভ অব ক্রিকেট প্রসঙ্গে বাংলাদেশ ক্রিকেট বোর্ডের প্রধান নির্বাহী নিজামউদ্দিন চৌধুরী বলেন, ‘আমাদের কাছে সেলিব্রেটি ক্রিকেট লীগ আয়োজনের একটি প্রস্তাব এসেছে। উদ্যোক্তারা আমাদের কাছে অবকাঠামোগত সহায়তা চেয়েছে। সামনের বোর্ডসভায় এ বিষয়ে সিদ্ধান্ত নেওয়া হতে পারে।’তিন দেশের তারকাদের নিয়ে আয়োজিত লাভ অব ক্রিকেটে ভারতীয় দলের ইনচার্জ হিসেবে আছেন বলিউড অভিনেতা সোহেল খান। কিছুদিন আগে তিনি ঢাকায় আসেন। কথা বলেন আয়োজকদের সঙ্গে।ক্রিকেট বোর্ডের গ্রাউন্ডস ম্যানেজার সৈয়দ আবদুল বাতেন বলেন, ‘বলিউডের অভিনেতা সোহেল খান ও আয়োজক কতৃ‌র্পক্ষের কয়েকজন সদস্য ক্রিকেট বোর্ডে দেখা করেন। তাঁরা মিরপুর শেরেবাংলা স্টেডিয়ামও পরিদর্শন করেন।’লাভ অব ক্রিকেট আয়োজনের মিডিয়া পার্টনার হিসেবে থাকবে এটিএন বাংলা। এ উপলক্ষে শুক্রবার বিকেলে এটিএন বাংলা কার্যালয়ে ভাসাবি ক্রিকেট ক্লাব এবং এটিএন বাংলার মধ্যে এক সমঝোতা স্মারক স্বাক্ষর করা হয়।
