
আগামীকাল মুক্তি পাবে ভারতের কিংবদন্তি ক্রিকেটার শচীন টেন্ডুলকারের বায়োপিক ‘শচীন: এ বিলিয়ন ড্রিমস’। তার আগে নয়াদিল্লিতে গতকাল বুধবার এ ছবির একটি বিশেষ প্রদর্শনীর আয়োজন করা হয়। সেখানে বলিউডের তারকারা যেমন এসেছিলেন, তেমনি উপস্থিত ছিলেন ভারতীয় দলের ক্রিকেটাররাও। ক্রিকেটার বিরাট কোহলি ও আনুশকা শর্মা ছবির উদ্বোধনী শো দেখতে সেখানে হাজির হয়েছিলেন হাতে হাত ধরে।
ক্রিকেটাররা সবাই সেদিন দলের জার্সি পরে এসেছিলেন। আনুশকাও তাঁর প্রেমিকের পোশাকের রঙের সঙ্গে মিলিয়ে একটি জাম্পস্যুট গায়ে চাপান। এই প্রেমিক জুটি অনুষ্ঠানে প্রবেশ করার সঙ্গে সঙ্গে আলোকচিত্রীরা তৎপর হয়ে ওঠেন। চারদিকে শুরু হয় আলোর ঝলকানি। শচীন টেন্ডুলকার ও তাঁর স্ত্রী অঞ্জলির সঙ্গেও তাঁরা ছবি তোলেন। বেশ কিছু ছবি তোলার পর আনুশকা মূল দরজার দিকে এগিয়ে যেতে থাকলে আলোকচিত্রীরা তাঁকে আরও কিছুক্ষণ দাঁড়ানোর অনুরোধ করেন। কারণ তাঁদের যে তখনো মন ভরেনি। পরে বিরাটের অনুরোধে আনুশকা আবারও ছবি তুলতে ফিরে আসেন। হাসিমুখে আরও কিছু ছবি তোলেন তাঁরা।
এর আগে যুবরাজ সিং ও হ্যাজেলের বিয়েতেও বিরাট-আনুশকা একসঙ্গে সব অনুষ্ঠানে হাজির হয়েছিলেন। সম্প্রতি ক্রিকেটার জহির খান ও অভিনেত্রী সাগরিকার বাগদানেও ছিল তাঁদের উজ্জ্বল উপস্থিতি।
শচীনের ছবির উদ্বোধনীতে আরও উপস্থিত ছিলেন অমিতাভ বচ্চন, ঐশ্বরিয়া রাই বচ্চন, আমির খান, শাহরুখ খান, অভিষেক বচ্চন, রণবীর সিংসহ অনেকে। ছবিতে শচীন নিজেই অভিনয় করেছেন। ‘শচীন: এ বিলিয়ন ড্রিমস’-এ আরও দেখা যাবে মহেন্দ্র সিং ধোনি ও বীরেন্দ্র শেবাগকে। এনডিটিভি
