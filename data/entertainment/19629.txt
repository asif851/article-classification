
শাহরুখ খান কি এবার সত্যি সত্যি ধূমপান ছাড়ছেন? এর উত্তর হ্যাঁ হলে তাঁর হাজার হাজার অনুরাগী ভীষণ খুশি হবেন। কিন্তু এই প্রশ্নের উত্তর একমাত্র ‘কিং খান’ই দিতে পারেন। তবে সামাজিক যোগাযোগমাধ্যমে শাহরুখের আজকের পোস্ট করা ছবি সে রকমই ইঙ্গিত দিচ্ছে।
গতকাল পর্যন্ত ‘বলিউড বাদশা’ ভারতে ব্যস্ত ছিলেন তাঁর আগামী ছবি ‘যাব হ্যারি মেট সেজাল’-এর প্রচারে। ছোট্ট একটা বিরতি নিয়ে তিনি আজ যুক্তরাষ্ট্রের লস অ্যাঞ্জেলেসে গেছেন। শাহরুখ খান লস অ্যাঞ্জেলেস থেকে তাঁর টুইটারে আজ একটি সেলফি পোস্ট করেছেন। সেই ছবিতে দেখা যাচ্ছে, কিং খান লস অ্যাঞ্জেলেসের ‘স্মোকিং জোন’-এ দাঁড়িয়েও সিগারেট খাচ্ছেন না। এই ছবির ক্যাপশনে তিনি লিখেছেন, ‘আমি ধূমপান করছি না, যদিও এই এলাকায় ধূমপান করার অনুমতি আছে। লস অ্যাঞ্জেলেসে বিরতিতে আছি।’কিছুদিন ধরে শোনা যাচ্ছিল কিং খান তাঁর দীর্ঘদিনের ধূমপানের বদভ্যাস এবার ছাড়তে চলেছেন। আর এর কারণ হলো তাঁর সন্তানেরা। শাহরুখ চান তাঁর সন্তানদের কাছে এক আদর্শ বাবা হয়ে উঠতে। বলিউডের এই মহাতারকা অনেক দিন ধরেই এ অভ্যাস থেকে বেরিয়ে আসার চেষ্টা চালাচ্ছেন। সম্প্রতি এক সাক্ষাৎকারে শাহরুখ খান বলেন, ‘আমি সব ধরনের বাজে অভ্যাস থেকে বেরিয়ে এসে একটা সুস্থ জীবনযাত্রা শুরু করতে চাই।’শাহরুখের কাছের বন্ধুরা তাঁকে খাবারের চেয়ে সিগারেট বেশি খেতে দেখেছেন। ‘কিং খান’-এর সব সময়ের সঙ্গী ছিল সিগারেট আর কফি। এমনকি ঠান্ডা পানীয় খুব বেশি পান করেন তিনি। তবে এখন নাকি এই অভিনেতা সুস্থ জীবনের পথে।
