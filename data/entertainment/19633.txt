
ভূমিকম্প-বিধ্বস্ত নেপালের অসহায় মানুষদের পুনর্বাসনের সহযোগিতায় বিত্তবানদের পাশে এসে দাঁড়ানোর আহ্বান জানাতে এক সংগীতসন্ধ্যায় দীর্ঘদিন পরে একসঙ্গে গাইবেন শিল্পী-দম্পতি জয় সরকার ও লোপামুদ্রা মিত্র।আগামীকাল মঙ্গলবার কলকাতায় এই দম্পতি দীর্ঘ পাঁচ বছর পর আবারও একই মঞ্চে গান করতে যাচ্ছেন। অনুষ্ঠানে গানে গানে ভূমিকম্প-বিধ্বস্ত নেপালের অসহায় মানুষদের পাশে দাঁড়ানোর জন্য সবাইকে আহ্বান জানিয়ে বলবেন— ‘আয় আয় কে যাবি...?’।জয় সরকার-লোপামুদ্রার এ অনুষ্ঠানের আয়োজন করা হয়েছে কলকাতার আইসিসিআর-এ। অনুষ্ঠানের নাম ‘আয় আয় কে যাবি...?’।লোপামুদ্রা মিত্র ও জয় সরকার দুজনেই কলকাতার জনপ্রিয় শিল্পী। লোপামুদ্রা গান করেন আর জয় সরকার গান গাওয়ার পাশাপাশি কলকাতার এ সময়ের অন্যতম ব্যস্ত সুরকার ও সংগীত পরিচালক।যেহেতু দীর্ঘদিন পর তাঁরা একসঙ্গে গান গাইবেন, তাই এ অনুষ্ঠান নিয়ে অনেকের মাঝেই রয়েছে দারুণ আগ্রহ। কলকাতার বিভিন্ন সংবাদপত্রে প্রকাশিত প্রতিবেদন থেকে জানা গেছে, ‘আয় আয় কে যাবি...?’ আয়োজনের টিকিট এবং বিজ্ঞাপন বাবদ পাওয়া অর্থ নেপালে ভূমিকম্পে ক্ষতিগ্রস্তদের পুনর্বাসনে ব্যয় করা হবে।নেপালে গত ২৫ এপ্রিল ৭.৮ মাত্রার ভূমিকম্প সহ কয়েক দফা ভূমিকম্পের ফলে নয় হাজারেরও বেশি মানুষ নিহত হন। ভূমিকম্পে আহত হয়েছেন ২৩ হাজারেও বে​শি মানুষ। এ ছাড়াও, এই ভয়াবহ ভূমিকম্পে দেশটিতে গৃহহীন হয়েছেন অসংখ্য মানুষ।
