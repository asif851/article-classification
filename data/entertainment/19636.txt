
দুই বছরেরও বেশি সময় ধরে কাজ চলছে স্থপতি ও চলচ্চিত্র নির্মাতা এনামুল করিম নির্ঝরের ‘এক নির্ঝরের গান’ প্রকল্পের। একইসঙ্গে গীতিকার ও সুরকার নির্ঝরের এই প্রকল্পের ১০১টি গান শিগগিরই শুনতে পাবেন শ্রোতারা। প্রযোজনা প্রতিষ্ঠান গানশালার নিজস্ব ওয়েবসাইটে (www.gaanshala.com) আগামী ১২ জুন থেকে শোনা যাবে গানগুলো।
এক নির্ঝরের গান প্রকল্পের সবকটি গানেরই গীতিকার ও সুরকার এনামুল করিম নির্ঝর। সংগীতায়োজন করেছেন ফোয়াদ নাসের বাবু, সজীব, রোকন ইমন, লাবিক কামাল, নির্ঝর চৌধুরী, লিমন, মুন, অর্ক ও শান। এই প্রকল্পের গানগুলো প্রকাশ উপলক্ষে গতকাল বুধবার সন্ধ্যায় রাজধানীর গুলশানে নির্ঝরের বাসায় অ্যালবামের সঙ্গে সংশ্লিষ্ট শিল্পী ও কলাকুশলীদের এক প্রীতি সম্মিলনীর আয়োজন করা হয়।অনুষ্ঠানে সবাইকে স্বাগত জানান গানশালার প্রধান সমন্বয়কারী এম এ মারুফ। এক নির্ঝরের গান প্রসঙ্গে নির্ঝর বলেন, ‘এক নির্ঝরের গান অ্যালবামে ১০১টি গান রয়েছে। এখানেই শেষ নয়, সামনে একই প্রজেক্টের আরও গান হবে। এই আয়োজনের মধ্য দিয়ে শিল্পী তাঁর সম্মান এবং সম্মানী দুই-ই যেন পান, এই ব্যাপারটি নিশ্চিত করা হবে।’নির্ঝর আরও জানান, এক নির্ঝরের গান অ্যালবামের প্রকাশনা অনুষ্ঠান হবে ১২ জুন সন্ধ্যায় বঙ্গবন্ধু আন্তর্জাতিক সম্মেলন কেন্দ্রে। শুধু গান নয়, ঘণ্টা দেড়েকের অনুষ্ঠানটি সাজানো হচ্ছে থিয়েট্রিক্যাল মিউজিক আঙ্গিকে।অনুষ্ঠানে শুভেচ্ছা বক্তব্য রাখেন শাফিন আহমেদ, নকিব খান, শম্পা রেজা, চন্দনা মজুমদার, গাউসুল আলম, ফাহমিদা নবী, হাসান আবিদুর রেজা জুয়েল, কৌশিক হোসেন, কোনাল, সভ্যতা প্রমুখ।নকিব খান বলেন, ‘আমি যখন এই প্রকল্পের কথা শুনলাম, সত্যিই আনন্দিত হয়েছি। ভাবনাটা অন্যরকম মনে হয়েছে। এত সুন্দর একটা উদ্যোগ বাংলাদেশে এর আগে কখনো কেউ নিয়েছে বলে আমার মনে হয় না। আমাদের সহযোদ্ধা হওয়ার জন্য নির্ঝরকে আমি সাধুবাদ জানাই, ধন্যবাদ জানাই। সংগীতাঙ্গনে আমরা যারা আছি, তারা দীর্ঘদিন ধরে যুদ্ধ করছি। জানি না, সেই যুদ্ধ কবে শেষ হবে। সেই যুদ্ধের সঙ্গে এবার নির্ঝর এবং তাঁর স্বপ্নও জড়িত হয়েছে। আমরা খুব আশান্বিত এবং আমি বিশ্বাস করি এক নির্ঝরের গান প্রকল্পটি একটা নতুন ধারার সৃষ্টি করবে।ব্যক্তি নির্ঝর প্রসঙ্গে নকিব খান বলেন, ‘আমি অনেক আগে থেকে নির্ঝরের ভক্ত। তাঁর নকশা আমাকে বরাবরই মুগ্ধ করেছে। তাঁর গান লেখার ব্যাপারটি আমার অতটা জানা ছিল না। তাঁর গান লেখার যে ধারা তাতে আমি সত্যি সত্যি অভিভূত হয়েছি। নির্ঝরের একটা ভিন্ন ধরনের স্টাইল আছে, যা সচরাচর দেখা যায় না। তাঁর গানগুলো দেখে এবং শুনে আমি নিজে সবচেয়ে বেশি উৎসাহী হয়েছি এই প্রকল্পের অংশ হতে। আমার বিশ্বাস অনেক ভালো কিছু একটা হবে।’হাসান আবিদুর রেজা জুয়েল বলেন, ‘অনেকেই বলছে সংগীত এখন মরে গেছে। আমি এটা বিশ্বাস করি না। যে বলছে সে নিজেও জানে না, সে নিজেই মারা গেছে। আমি বিশ্বাস করি, সংগীত কখনো মরে না, মরতে পারে না। চ্যালেঞ্জ না থাকলে এবং সংগ্রামের ব্যাপার না থাকলে ভালো কিছু করার তাগিদ অনুভব হয় না। তাই হতাশ হওয়ার কিছু নাই। ভালো কিছু হবে ইনশা আল্লাহ।’শম্পা রেজা বলেন, ‘নির্ঝরের গানশালার ব্যাপারটি নিয়ে আমি খুবই আশান্বিত। আমি দুঃখপ্রকাশ করে এও বলতে চাই, নির্ঝরের মতো শিক্ষিত মানুষজনের গানের জগতে আসাটা খুব প্রয়োজন। সব মিলিয়ে নির্ঝরের যে প্রকল্প এটা আমাদের সবার জন্য অন্যরকম একটা সারপ্রাইজ। আমাদের গানের জগতের এখনকার যে অবস্থা এই প্রকল্পের মাধ্যমে সেখান থেকে আমরা যেন আরও ভালো পর্যায়ে যেতে পারে সেই স্বপ্ন দেখে যাব।’কোনাল বলেন, ‘আমাদের যেহেতু ফেসবুক জেনারেশন বলা হয়, অনলাইন জেনারেশন-তো আমার কাছে অনলাইনে গান প্রকাশের ব্যাপারটাই খুবই মজা লেগেছে। একটা পুরো ভারচুয়াল ব্যাপার হচ্ছে এবং আমি নিশ্চিত যে সবাই এই ধরনের উদ্যোগে আরও বেশি সাড়া দেবে। এমন একটি বড় প্রকল্পের অংশ হতে পারার জন্য আমি খুবই সম্মানিতবোধ করছি এবং ভীষণ রকম আনন্দিত।’সভ্যতা বলেন, ‘আমি সবাইকে বলব, গান শুনবেন। গান শুনলেই বুঝতে পারবেন আমরা কেমন করেছি। ভালো করলে উৎসাহ দেবেন আর যদি পছন্দ না হলে সেটাও ধরিয়ে দেবেন, যাতে শুধরে নিতে পারি।’এক নির্ঝরের গান অ্যালবামের গানগুলোতে কণ্ঠ দিয়েছেন ৪২ জন সংগীতশিল্পী। তাঁদের মধ্যে আছেন এন্ড্রু কিশোর, সুবীর নন্দী, নকিব খান, শাফিন আহমেদ, শম্পা রেজা, চন্দনা মজুমদার, ফাহমিদা নবী, সামিনা চৌধুরী, হাসান আবিদুর রেজা জুয়েল, বাপ্পা মজুমদার, অর্ণব, কনা, মিলন মাহমুদ, গাউসুল আলম, নবনীতা চৌধুরী, কৌশিক হোসেন, দিনাত জাহান, সোহিনী আলম, কোনাল, মাহাদি, শুভ, সভ্যতা প্রমুখ। অ্যালবামটি প্রকাশ করছে মিউজিক লেবেল গানশালা।

