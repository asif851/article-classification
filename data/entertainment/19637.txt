
এবার ছবির গানের শুটিং করতে ইন্দোনেশিয়ার বালিতে যাচ্ছেন বিদ্যা সিনহা মিম। অনন্য মামুনের ‘তোমার হতে চাই’ ছবির তিনটি গানের শুটিং করতেই ২৩ জুলাই সেখানে যাচ্ছেন মিম। এ ছবিতে তাঁর নায়ক বাপ্পি। মিম জানান, এ ছবির কাজ প্রায় শেষ। বাকি রয়েছে গানের শুটিং আর শেষ দু–একটি সিকোয়েন্স। বালিতে ছবির তিনটি গানের শুটিং হবে।কাজের ব্যস্ততা কেমন, তা জানতে চাইলে মিম বলেন, হাতে আছে দুটি ছবি, অনন্য মামুনের ‘তোমার হতে চাই’ আর তারেক শিকদারের ‘দাগ’। দ্বিতীয় ছবিটির প্রথম পর্যায়ের কাজ শেষ। দ্বিতীয় পর্যায়ের কাজের এখনো শিডিউল ঠিক হয়নি।নতুন কোনো ছবিতে চুক্তিবদ্ধ হয়েছেন কি না, তা জানতে চাইলে মিম বলেন, ‘এর মধ্যে অনেক ছবিরই প্রস্তাব পেয়েছি। কিন্তু গল্প পছন্দ হয়নি বলে করিনি।’ছোট পর্দায় এবার শুধু একটি টেলিফিল্মেই দেখা গেছে মিমকে। নাটক বা টেলিফিল্মে একদম অনিয়মিত হওয়ার বিষয়টি জানতে চাইলে মিম বলেন, ‘আসলে আমি তো চলচ্চিত্রে অভিনয় করার স্বপ্ন নিয়েই এসেছি। তাই নাটক, টেলিফিল্মটা আমার কাছে মুখ্য নয়। আমাকে দর্শক বড় পর্দায়ই দেখবেন, এটাই প্রত্যাশা। তাই নাটক, টেলিফিল্মে কাজটা করছি না।’
