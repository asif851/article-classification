
অভিনয়শিল্পী জাহিদ হাসানের বউ কে হবেন—এ নিয়ে রীতিমতো প্রতিযোগিতার আয়োজন করা হয়েছে। সাত রাশির মেয়েকে নিয়ে সেই প্রতিযোগিতা শুরুও হয়ে গেছে। কিন্তু অভিনয়শিল্পী জাহিদ হাসান তো অনেক আগেই বিয়ে করেছেন। তাঁর দুটি সন্তানও আছে। তাহলে এত বছর পর আবার কেন তাঁর বিয়ে নিয়ে এত আয়োজন! ‘বিষয়টি আসলে সে রকম সিরিয়াস কিছু নয়’—আশ্বস্ত করলেন জাহিদ হাসান নিজেই।জাহিদ বলেন, ‘এই ঈদে একুশে টেলিভিশনে সাত দিনব্যাপী আমার এক ঘণ্টার নাটক প্রচারিত হতে যাচ্ছে। নীলের বউ রাশি নামের সাতটি নাটকের সাত পর্বে আমাকে সাতজনের সঙ্গে বিয়ে দেওয়ার পাঁয়তারা করা হয়। কিন্তু শেষ পর্যন্ত কী হয়, তা এখনই বলতে চাইছি না। তবে ভক্তদের এ নিয়ে ভয় কিংবা আতঙ্কিত হওয়ার কিছু নেই। নাটকের জন্য নাটকীয় এই আয়োজন।’নীলের বউ রাশি নাটকে নীল চরিত্রে অভিনয় করছেন জাহিদ হাসান। নাটকটির পরিচালকও তিনি।জাহিদ হাসান বলেন, ‘একজন অভিনয়শিল্পীকে নিয়ে সাত দিনে এই সাত নাটকের আয়োজনের ভাবনা আমার ভালো লেগেছে। বেশ কিছুদিন আগে আমার কাছে এই প্রস্তাব দেওয়া হয়। কষ্ট করে সময় বের করতে হয়েছে। ঈদের কাজের এই সময়টাতে অনেক দিক সমন্বয় করে কাজটি করতে হয়েছে।’নীলের বউ রাশি নাটকে জাহিদ হাসানের সহশিল্পীরা হলেন মেহ্রিন নিশা, ভাবনা, সারিকা, নাদিয়া, বন্যা মির্জা, তারিন ও সাদিয়া ইসলাম মৌ। এই সাতজনের মধ্য থেকে শেষ পর্যন্ত কার সঙ্গে বিয়ে হবে—জানতে চাইলে জাহিদ বলেন, ‘(হাসি) এটা তো এখনই বলা যাবে না। দর্শককে এ জন্য অবশ্যই টেলিভিশনের পর্দায় চোখ রাখতে হবে। তবে এটুকু জানিয়ে রাখি, নাটকগুলো দেখার পর ব্যক্তি জাহিদ হাসান সম্পর্কে কিছু ধারণা ভক্তরা পাবেন।’
