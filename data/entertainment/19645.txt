
জোডি ফস্টারকে অভিনেত্রী হিসেবেই তাঁর ভক্তরা চেনেন বেশি। তবে নির্মাতা হিসেবেও কম যান না এই অভিনেত্রী। প্রমাণ হতে পারে, সদ্যঘোষিত এবারের কান চলচ্চিত্র উৎসবের অফিশিয়াল সিলেকশন। ৬৯তম কান চলচ্চিত্র উৎসবে ‘আউট অব কম্পিটিশন’ বিভাগে প্রদর্শিত হবে জোডি পরিচালিত ছবি মানি মনস্টার। থ্রিলার ঘরানার এই ছবিতে অভিনয় করেছেন জর্জ ক্লুনি ও জুলিয়া রবার্টস।কানের মতো সম্মানজনক চলচ্চিত্র উৎসবে নির্মাতা হিসেবে হাজির হওয়া জোডি ফস্টারের জন্য বড় এক অর্জন তো বটেই। ট্যাক্সি ড্রাইভার, দ্য সাইলেন্স অব দ্য ল্যাম্বস, প্যানিক রুম-এর মতো ছবিতে অভিনয় করে এরই মধ্যে অভিনেত্রী হিসেবে নিজেকে নিয়ে গেছেন অন্য উচ্চতায়। জিতেছেন অস্কারও। নির্মাতা হিসেবে বিশ্ব চলচ্চিত্রের বড় এক আসরে তিনি কেমন করেন, সেটাই এখন দেখার। ১৯৯১ সালে লিটল ম্যান টেট ছবির মাধ্যমে পরিচালক হিসেবে অভিষেক ঘটে জোডি ফস্টারের। কান চলচ্চিত্র উৎসব শুরু হচ্ছে ১১ মে।সূত্র: কান চলচ্চিত্র উৎসবের অফিশিয়াল নিউজলেটার ও আইএমডিবি
