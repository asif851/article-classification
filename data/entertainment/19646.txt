
‘পদ্মাবতী’ ছবিটির ওপর কোনো নিষেধাজ্ঞা আরোপ করা হচ্ছে না। সিনেমাটি পর্যালোচনার বিশেষ অধিকার আছে জাতীয় চলচ্চিত্র সেন্সর বোর্ডের, তারাই সিদ্ধান্ত দেবে বলে এবার জানালেন সুপ্রিম কোর্ট। আজ মঙ্গলবার ভারতের সুপ্রিম কোর্ট এ সিদ্ধান্ত জানিয়েছেন বলে এনডিটিভি অনলাইনের প্রতিবেদনে বলা হয়েছে।
‘পদ্মাবতী’ থেকে আপত্তিকর দৃশ্য বাদ দেওয়ার অনুরোধে এক আপিলে এ সিদ্ধান্ত জানালেন সর্বোচ্চ আদালত।
রাজস্থান, মধ্যপ্রদেশ, উত্তর প্রদেশ, পাঞ্জাব ও গুজরাটের মুখ্যমন্ত্রীরা জানান, ‘পদ্মাবতী’ ছবিটি তাঁরা নিজ নিজ রাজ্যে মুক্তি পেতে দেবেন না। এ বিষয়ে আজ সর্বোচ্চ আদালত তাঁদের তিরস্কার করে বলেছেন, যাঁরা সরকারি কাজে অধিষ্ঠিত, তাঁদের এই বিষয়ে কোনো মন্তব্য করা উচিত নয়।  সর্বোচ্চ আদালত বলেন, সিনেমাটি পর্যালোচনা করার জন্য জাতীয় সেন্সর বোর্ডের বিশেষ অধিকার আছে এবং এটি মুক্তি দেওয়ার উপযুক্ত কি না, তারাই সে সিদ্ধান্ত নেবে। মুখ্যমন্ত্রীরা এ বিষয়ে সিদ্ধান্ত নিতে পারেন না। যখন বিষয়টি সেন্সর বোর্ডের সিদ্ধান্তের ওপর নির্ভর করছে, তখন কীভাবে এটা বলা হয় যে ছবিটি মুক্তি দেওয়া হবে না।
এর আগে ‘পদ্মাবতী’ থেকে আপত্তিকর দৃশ্য বাদ দেওয়ার অনুরোধে উচ্চ আদালতে আপিল করা হয়। এ নিয়ে কোনো মন্তব্য করতে অস্বীকৃতি জানান আদালত।
আগামী ১ ডিসেম্বর ভারতের প্রেক্ষাগৃহগুলোতে আসার কথা ছিল সঞ্জয় লীলা বানসালি পরিচালিত ‘পদ্মাবতী’। কিন্তু সেন্সর বোর্ড ফিরিয়ে দেওয়া নির্ধারিত সময়ে সিনেমাটি মুক্তি না দেওয়ার সিদ্ধান্ত নেন নির্মাতারা। এমনকি ভারতীয় সেন্সরের প্রশংসাপত্র না পাওয়া পর্যন্ত বিশ্বের কোথাও সিনেমাটি মুক্তি দেওয়া হবে না বলেও সাফ জানিয়ে দেন তাঁরা।
‘পদ্মাবতী’ ছবি নিয়ে বিতর্ক শুরু হয় রানি পদ্মাবতীর একটি নাচ ও আলাউদ্দিন খিলজির স্বপ্নে রানির সঙ্গে ঘনিষ্ঠ একটি দৃশ্য নিয়ে। যদিও ছবির পরিচালক সঞ্জয় লীলা বানসালি বারবার বলেছেন, দ্বিতীয় দৃশ্যটি ছবিতে নেই। এতেও ক্ষোভ কমেনি। বরং বিক্ষোভকারীরা দাবি তুলেছে, ছবির সব বিতর্কিত অংশ বাদ দিতে হবে। তা না হলে এই ছবি মুক্তি দেওয়া হবে না।
 
