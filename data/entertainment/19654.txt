
শাকিব খান-পরীমনি অভিনীত ‘ধূমকেতু’ ছবিটির তারিখ নির্ধারণ করা হয়েছিল আগামী ৯ ডিসেম্বর। এর আগে ছবির পোস্টার নিয়ে সামাজিক যোগাযোগমাধ্যম ফেসবুক ও অনলাইন পোর্টালে বইছে সমালোচনার ঝড়।
ছবিটির নায়িকা পরীমনি অভিযোগ করেছেন, পোস্টারে তামিল নায়িকা কাজল আগারওয়ালের মুখের জায়গায় পরীমনির মুখ বসিয়ে দেওয়া হয়েছে।পরীমনি প্রথম আলোর কাছে বিষয়টি ষড়যন্ত্র বলে উল্লেখ করেন। তিনি বলেন, ‘ওটা আসল পোস্টার নয়। কেউ হয়তো চক্রান্ত করে এ কাজটি করেছে। যাতে আমার ব্যাপারে দর্শকের একটা খারাপ ধারণা তৈরি হয়।’বিষয়টি ছবির প্রযোজক-পরিচালক জানেন কি না, এ প্রসঙ্গে এই নায়িকা বলেন, ‘না, তাঁরা কেউ-ই জানেন না। তাঁদের অগোচরে কেউ কাজটি করে অনলাইনে ছড়িয়ে দিতে পারে।’কিন্তু পরীমনির কথার সঙ্গে মিল পাওয়া গেল না ছবির পরিচালক শফিক হাসানের। তিনি পোস্টারটি সম্পর্কে আগেই জানতেন বলে স্বীকার করেছেন। উল্টো বিষয়টিকে ছবির প্রচারের জন্য ইতিবাচক হিসেবেই দেখছেন এই পরিচালক। তিনি বলেন ‘পোস্টারে নায়িকার ছবি এভাবে আসার কারণে ছবি সম্পর্কে আলোচনা হচ্ছে। এটা ছবির প্রচারের জন্য ভালো।’তিনি বলেন, ‘ছবির সেন্সর হয়েছে। মুক্তির দিনও ঠিক হয়েছে। অথচ এত দিন কোনো আলোচনাই ছিল না। এই পোস্টার ঘিরে সব জায়গায় ছবিটি নিয়ে এখন আলোচনা হচ্ছে। ছবির প্রচারও বাড়ছে।’‘ধূমকেতু’ ছবিতে আরও অভিনয় করেছেন আলীরাজ, দিতি, অমিত হাসান, সিবা শানু, তানহা তাসনিয়া প্রমুখ।
