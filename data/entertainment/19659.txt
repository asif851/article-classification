
কখনো শাহরুখ-সালমান আলিঙ্গন করবেন পরস্পরকে আবার কখনো বা সামনা-সামনি দুজন দুজনকে দেখেও দেখবেন না। অম্লমধুর এ সম্পর্ক কখনো বন্ধুত্বের আবার কখনো চিরশত্রুর। কখনো কথা দিয়ে পরস্পরকে তাচ্ছিল্য করা, কখনো বন্ধুত্বের আহ্বান—এত দিন তা-ই দেখে আসছেন সবাই। তবে এবারই একটু ব্যতিক্রম আচরণ করলেন সালমান খান। শাহরুখের ‘চেন্নাই এক্সপ্রেস’-এর প্রশংসা করেছেন তিনি।আমির খানের ‘থ্রি ইডিয়টস’ কিংবা সালমান খানের ‘এক থা টাইগার’ সব ছবিকে আয়ের দিক থেকে পেছনে ফেলেছে শাহরুখ খানের ‘চেন্নাই এক্সপ্রেস’। আর শাহরুখের এ সাফল্যে প্রশংসা ঝরেছে তাঁর প্রতিদ্বন্দ্বী সালমান খানের মুখ থেকেও। ‘টাইমস অব ইন্ডিয়া’র এক খবরে এ তথ্য জানানো হয়েছে।শাহরুখ খানের ‘চেন্নাই এক্সপ্রেস’-এর সাফল্য পুরো বলিউডের তারকাদের হকচকিত করেছে। শাহরুখ খানের প্রশংসায় পঞ্চমুখ বলিউডের বিখ্যাত তারকারা। তবে সালমান খানের মুখ থেকে প্রশংসা অবশ্যই বিশেষ কিছু।সালমান খান বলেন, ‘শাহরুখ যেমন তাঁর চলচ্চিত্র দিয়ে সবাইকে পেছনে ফেলে আগের সব রেকর্ড ভেঙেছেন, আমি আমার ছবি দিয়ে এবার তাঁকে পেছনে ফেলার চেষ্টা করব।’টিভি শো ‘বিগ বস ৭’-এ শাহরুখ খানকে উষ্ণ অভ্যর্থনা জানানো হবে বলেও মন্তব্য করেছেন সালমান খান। এই টিভি শোর উপস্থাপক ‘দাবাং’খ্যাত এ তারকা।সালমান খান বলেন, ‘শাহরুখ যদি আমার অনুষ্ঠানে এসে তাঁর ছবির প্রচারণা চালাতে চান, তবে অবশ্যই তিনি আসতে পারেন। তিনি আসতে চাইলে সব সময় তাঁকে সাদরে গ্রহণ করা হবে।’
