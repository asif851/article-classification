
 


ক্যামেরার সামনে বাবা কুমার বিশ্বজিৎকে দাঁড় করিয়ে দিয়ে নিবিড় বনে গেল পরিচালক।
নির্মাণ করল বাবার নতুন একটি গানের মিউজিক ভিডিও। 
গানটি প্রকাশিত হলো এবার ভালোবাসা দিবসে।


বাবা জনপ্রিয় সংগীতশিল্পী কুমার বিশ্বজিৎ। ছেলে কুমার নিবিড় পড়াশোনা নিয়েই ব্যস্ত। কিন্তু অমন বাবা থাকলে যা হয়, ক্যামেরার সামনে বাবাকে দাঁড় করিয়ে দিয়ে নিজেই বনে গেল পরিচালক। নির্মাণ করল বাবার নতুন একটি গানের মিউজিক ভিডিও।  ‘প্রশ্নই ওঠে না’ শিরোনামের এই গানটির মিউজিক ভিডিওটি নির্মিত হয়েছিল গত বছরের মাঝামাঝি। যুক্তরাষ্ট্রের ফ্লোরিডা, নিউইয়র্ক, নিউ জার্সি, পেনসিলভানিয়া ও বাংলাদেশের কয়েকটি জায়গায় হয়েছে শুটিং। আর গানটি প্রকাশিত হলো এবারের ভালোবাসা দিবসে। লিখেছেন শহীদুল্লাহ ফরায়জি। সুর ও সংগীতায়োজন করেছেন কুমার বিশ্বজিৎ। রেকর্ডিং হয়েছে ভারতের কলকাতায়।
ছেলের পরিচালনায় ক্যামেরার সামনে দাঁড়ানোর ব্যাপারে কুমার বিশ্বজিৎ বলেন, ‘ওর বয়স সবে ১৬-তে পড়ল। এই বয়সে ওর আগ্রহ ও বিচক্ষণতা আমাকে মুগ্ধ করেছে। এটা যে ওর প্রথম কাজ, দেখলে মনে হবে না। আর আমি ওকে কোনো কিছুতে বাধা দিই না। বাবা হিসেবে ওকে বরাবরই উৎসাহ দিই।’
কুমার বিশ্বজিৎ জানান, নিবিড় এর আগে চলচ্চিত্রে অভিনয় করেছে। বাবার সঙ্গে গলা মেলানোর চেষ্টাও করে মাঝেমধ্যে। এবার মিউজিক ভিডিও পরিচালনার মাধ্যমে পরিচালক হিসেবেও হাতেখড়ি হলো তার। অ্যামোজ রেকর্ডের প্রযোজনায় গানটি শোনা যাবে জিপি মিউজিক, বাংলালিংক ভাইভ, রবি ইয়োন্ডারসহ আরও কয়েকটি মোবাইল প্ল্যাটফর্মে।
