
দেশের জনপ্রিয় অভিনেতা মোশাররফ করিম বেশ কিছুদিন ধরে অবস্থান করছেন মালয়েশিয়ায়। বিশ্রাম ও নিয়মিত চিকিৎসার জন্য গেলেও সেখানে সম্প্রতি অভিনয় করলেন দুটি নাটকে। এর মধ্যে একটিতে মালয়েশিয়ান অভিনেত্রী ছিলেন তাঁর বিপরীতে। এখানে জীবনানন্দ নেই নামের নাটকটি পরিচালনা করেছেন হিমেল আশরাফ। এক ঘণ্টার এই নাটকে মোশাররফের বিপরীতে ছিলেন মালয়েশিয়ান অভিনেত্রী নুরহাসমিরা বিনতে আজমি। শুধু তা-ই নয়, পরিচালক জানালেন, এতে কয়েকটি দৃশ্যে ইরান, জার্মানি ও ফিলিস্তিনের অভিনেতারাও অভিনয় করেছেন।
গতকাল বৃহস্পতিবার মালয়েশিয়া থেকে মোশাররফ করিম মুঠোফোনে বললেন, ‘নাটকের গল্পটি অন্য রকম। আর নাটকের গল্পের কারণে বিদেশি অভিনেত্রী যুক্ত হয়েছেন। তাঁদের সঙ্গে কাজ করে ভালোই লেগেছে।’পরিচালক হিমেল আশরাফ জানালেন, বিদেশি চারজনই পেশাদার অভিনয়শিল্পী। স্থানীয় এজেন্টের সঙ্গে যোগাযোগ করে তবেই তাঁদের নেওয়া হয়েছে। আর পেশাদার হওয়ার কারণে কাজটিও বেশ ভালো হয়েছে। এখানে জীবনানন্দ নেই নাটকটি রচনা করেছেন মাসুম শাহরিয়ার। আর বিশেষ একটি চরিত্রে অভিনয় করেছেন রোবেনা রেজা জুঁই। তবে শুধু একটি একক নাটক নয়, শামীম জামান পরিচালিত একটি ধারাবাহিক নাটকেও অভিনয় করেছেন মোশাররফ করিম। শুটিং শেষ করে এ সপ্তাহেই দেশে ফেরার কথা রয়েছে তাঁর।
