
ভারতের স্বাধীনতা সংগ্রামী নরসিমহা রেড্ডির জীবনী নিয়ে দক্ষিণে তৈরি হচ্ছে। সেই ছবিতে বলিউডের ‘বিগ বি’ অমিতাভ বচ্চন ও দক্ষিণের মেগা স্টার চিরঞ্জীবীর সঙ্গে অভিনয় করবেন ‘বাহুবলী’ অভিনেত্রী তামান্না ভাটিয়া।
এনডিটিভি ও হিন্দুস্তান টাইমসের খবরে বলা হয়েছে, ‘সাই রা নরসিমহা রেড্ডি’ নামের এ ছবিটির শুটিংয়ের কিছু ছবি প্রকাশ করেছিলেন বলিউড কিংবদন্তি অমিতাভ বচ্চন।
তামান্না বলেন, আমার খুব পছন্দের দু’জন অভিনেতা অমিতাভ বচ্চন ও চিরঞ্জীবী। তাদের সঙ্গে অভিনয়ের সুযোগ পেয়ে আমি খুব সম্মানবোধ করছি। স্বাধীনতা সংগ্রামীদের নিয়ে নির্মিত ছবিতে আমি সব সময় অগ্রাধিকার দিই। এমন কাজ করতে পারা জাতীয় গর্বের বিষয়। ছবিটিতে আমার চরিত্র বেশ চ্যালেঞ্জিং। তাই এখন চরিত্রটি নিয়ে পড়াশোনা করছি।
চলচ্চিত্রটিতে নরসিমহা রেড্ডির চরিত্রে অভিনয় করছেন চিরঞ্জীবী। তার গুরু চরিত্রে অভিনয় করেছেন অমিতাভ বচ্চন। জীবনীভিত্তিক ছবিটি নির্মাণ করছেন প্রযোজক ও অভিনেতা রাম চরণ। পরিচালনা করছেন সুরেন্দ রেড্ডি। এ বছরের মার্চে হায়দারাবাদে ছবির শুটিং হয়েছে।
রাম চরণ তেলেগু মেগা স্টার চিরঞ্জীবীর ছেলে। রাম চরণের সঙ্গে ‘রাচা’ নামের একটি ছবিতে অভিনয় করেছেন তামান্না।
