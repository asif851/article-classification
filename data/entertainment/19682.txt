
আগে দাবি ছিল পাঁচটি। এরই মধ্যে ডাউনলিংকে বিজ্ঞাপন প্রচার বন্ধের দাবি পূরণ হয়েছে। বাকি চারটি দাবির সঙ্গে নতুন করে আরও সাতটি দাবি যুক্ত করল টিভি নাটকের শিল্পী ও কলাকুশলীদের সংগঠন ফেডারেশন অব টেলিভিশন প্রফেশনালস অর্গানাইজেশন (এফটিপিও)। গতকাল রোববার ঢাকা রিপোর্টার্স ইউনিটিতে আয়োজিত সংবাদ সম্মেলনে এসব দাবি তোলেন সংগঠনের নেতারা। তাঁদের নতুন দাবিগুলো হলো বিজ্ঞাপন প্রচারের গ্রহণযোগ্য সময়সীমা নির্ধারণ, নাটকের বাজেট যৌক্তিক হারে বৃদ্ধি করা, কপিরাইট প্রথা বহাল, যোগ্য ব্যক্তিদের নিয়ে বাছাই কমিটি গঠন, বৈজ্ঞানিক পদ্ধতিতে নির্ভুল ও যথাযথ টিআরপি ব্যবস্থা চালু, ভারতে বাংলাদেশের চ্যানেল চালু করার ব্যবস্থা ও চ্যানেল ডাউনলিংক ফি সমান করা, এফটিপিওকে সরকারিভাবে স্বীকৃতি দেওয়ার পাশাপাশি কোনো নাটক বা অনুষ্ঠান নির্মাণে অবশ্যই শিল্পী-কলাকুশলীদের এফটিপিও–সংশ্লিষ্ট সংগঠনের তালিকাভুক্ত হওয়া।ডিরেক্টরস গিল্ডের সাধারণ সম্পাদক এস এ হক অলিক বলেন, গত ৩০ নভেম্বর শহীদ মিনারে শিল্পী-কলাকুশলীদের সমাবেশ থেকে এই দাবিগুলো উঠেছে। এ কারণে আগের দাবিগুলোর সঙ্গে এগুলো যুক্ত করা হয়েছে।গতকালের সংবাদ সম্মেলনে আরও উপস্থিত ছিলেন এফটিপিওর আহ্বায়ক মামুনুর রশীদ, সদস্যসচিব গাজী রাকায়েত, নাট্যকার মাসুম রেজা, নির্মাতা শিহাব শাহীন, চয়নিকা চৌধুরী, অভিনেতা হিল্লোল প্রমুখ।
