
শ্রাবণের এ রকমই এক বৃষ্টির দিনে চলে গেছেন বাংলাদেশের কথার জাদুকর হ‌ুমায়ূন আহমেদ। তাঁকে স্মরণ করে বিভিন্ন টেলিভিশন চ্যানেলে আজ রয়েছে নানা আয়োজন। তাঁর বর্ণিল কর্মযজ্ঞ নিয়ে অনুষ্ঠানগুলো স্মৃতিকাতর করবে তাঁর ভক্তদের।বেলা সাড়ে তিনটায় বাংলাদেশ টেলিভিশনে দেখানো হবে ‘শিল্পকথা’ অনুষ্ঠানের একটি বিশেষ পর্ব। তাতে হ‌ুমায়ূন আহমেদকে নিয়ে স্মৃতিচারণা করবেন অন্যপ্রকাশের প্রধান নির্বাহী মাজহারুল ইসলাম ও লেখক শাকুর মজিদ। হ‌ুমায়ূন আহমেদকে নিয়ে কথা বলবেন তাঁর চলচ্চিত্রগুলোর প্রযোজক ফরিদুর রেজা সাগর, সহকর্মী সৈয়দ মনজুরুল ইসলাম, বাংলা একাডেমির মহাপরিচালক শামসুজ্জামান খান, জাতীয় জাদুঘরের মহাপরিচালক ফয়জুল লতিফ চৌধুরীসহ হ‌ুমায়ূনের সহকর্মী ও নাট্যনির্মাতারা। গান শোনাবেন মেহের আফরোজ শাওন ও সেলিম চৌধুরী।রোকেয়া প্রাচীর উপস্থাপনায় হ‌ুমায়ূনের বর্ণাঢ্য কর্মজীবন নিয়ে রাত সাড়ে নয়টায় চ্যানেল আইতে থাকবে ‘আনন্দ বেদনার কাব্য’। বিটিভি ও চ্যানেল আইয়ের এই অনুষ্ঠান দুটির গ্রন্থনা, পরিকল্পনা করেছেন রাজু আলীম।এ ছাড়া সকাল ১০টায় মাছরাঙা টেলিভিশনে ‘বহুমাত্রিক হ‌ুমায়ূন’ অনুষ্ঠানে দেখা যাবে লেখক সৈয়দ শামসুল হক ও মেহের আফরোজ শাওনকে। বেলা আড়াইটায় ‘ফেয়ার অ্যান্ড লাভলী সিনে টিউন’-এ থাকবে হ‌ুমায়ূন আহমেদের সিনেমাগুলোর গান, রাত ৮টা ১০ মিনিটে তাঁর গল্প নিয়ে বিশেষ নাটক ‘জইতরী’।
