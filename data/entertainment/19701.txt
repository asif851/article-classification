
জনপ্রিয়তার বাজার ধরে রাখতে বেছে বেছে ছবি করার বিদ্যাটা ভালোই রপ্ত করেছেন আনুশকা শর্মা। নয় বছরের ক্যারিয়ারে রোমান্টিক, কমেডি, থ্রিলার, সাই-ফাই রম্য, এমনকি স্পোর্টস ড্রামা ধাঁচের ছবিতেও অভিনয় করেছেন। বাদ ছিল শুধু নিখাদ হরর সিনেমা। এবার সে অপেক্ষাও ঘুচছে। আনুশকা নিজেই জানিয়েছেন, প্রসিত রায়ের পরিচালনায় ‘পরি’ নামের হরর সিনেমায় দেখা যাবে তাঁকে।
বলিউডের অনেক প্রতিষ্ঠিত নায়িকাই হরর ফিল্মে অভিনয়ের ঝুঁকি নিতে নারাজ। আনুশকাও এত দিন হেঁটেছেন সে পথে। কিন্তু বরাবরই প্রথাবিরোধী কাজ লুফে নেওয়া ২৯ বছর বয়সী এ নায়িকা জানালেন, ‘অভিনেত্রী এবং প্রযোজক হিসেবে নিজ পছন্দের ব্যাপারে সব সময়ই প্রথাবিরোধী পথে হেঁটেছি। হ্যাঁ, হরর ধারার সিনেমা করা হয়নি। আমি এখনই “পরি” নিয়ে কোনো গোপন তথ্য ফাঁস করতে চাই না। কিন্তু এটা অবশ্যই এমন কিছু, যা পর্দায় এর আগে আমরা কখনো দেখিনি।’‘পরি’র নির্মাতারা এখনো সিনেমাটি নিয়ে কিছু বলেননি। তবে জানা গেছে, এটা অতিপ্রাকৃত হরর সিনেমা, যা হিন্দি সিনেমায় এর আগে কখনো বানানোর পরীক্ষা-নিরীক্ষা হয়নি। গতানুগতিক সিনেমা থেকে বেরিয়ে আসার ব্যাপারে বাকি সহকর্মীদের প্রতিও আহ্বান জানান আনুশকা, ‘শীর্ষ অভিনেত্রীদের একজন হিসেবে সব সময় কাহিনির ওপর জোর দিই। এমন কিছু করার চেষ্টা করি, যা এর আগে কেউ চেষ্টা করেনি। নতুন কোনো কিছু চেষ্টা করতে আমার কখনো খারাপ লাগে না। আশা করছি, আরও অনেকেই এ অঙ্গনে এগিয়ে আসবে।’ সূত্র: ডেকান ক্রনিকল।
 
