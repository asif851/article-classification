
পাবনায় সুচিত্রা সেনের পৈতৃক বাড়ি দখলমুক্ত হওয়ার খবর শুনে দারুণ খুশি মুনমুন সেন (সুচিত্রা সেনের মেয়ে)। ধন্যবাদ জানিয়েছেন বাংলাদেশের সরকারকে। মুনমুন সেন এখন লোকসভার সাংসদ। বৃহস্পতিবার দিল্লিতে তিনি জানান, খুব কাছাকাছি সময়ে পাবনায় এই বাড়ি দেখতে যাবেন তিনি। সঙ্গে যাবেন তাঁর দুই মেয়ে রিয়া ও রাইমা।মুনমুন সেন বলেন, ‘শুনেছি পাবনায় এই বাড়িতে মায়ের নামে একটি সংগ্রহশালা করা হবে। এই সংগ্রহশালায় মায়ের স্মৃতিবাহী কিছু দুর্লভ আলোকচিত্র এবং তাঁর ব্যবহার করা জিনিসপত্র দেব।’বাংলা ছবির প্রখ্যাত নায়িকা সুচিত্রা সেনের মৃত্যুর পর কলকাতায় তাঁর পরিবারের সঙ্গে দেখা করেন সংস্কৃতিবিষয়কমন্ত্রী আসাদুজ্জামান নূর। তখন তিনি মুনমুন সেনকে জানান, সুচিত্রা সেনের বাবার বাড়ি উদ্ধার করার ব্যাপারে সরকার উদ্যোগ নিয়েছে। এই বাড়ি উদ্ধার হওয়ার পর সেখানে সুচিত্রা সেনের নামে একটি সংগ্রহশালা গড়া হবে।
