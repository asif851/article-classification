
চলচ্চিত্র সমালোচক পুরস্কার শাখায় সব আলো কেড়ে নিয়েছে ‘খাঁচা’। মেরিল-প্রথম আলো পুরস্কার ২০১৭-এর এবারের আসরে সমালোচক শাখায় তিনটি পুরস্কার পেয়েছে ‘খাঁচা’। সেরা চলচ্চিত্র, পরিচালক ও সেরা অভিনেতার পুরস্কার বগলদাবা করেছে এই চলচ্চিত্র। অন্যদিকে সেরা অভিনেত্রীর সম্মাননা পেয়েছেন রুনা খান। ‘ছিটকিনি’ চলচ্চিত্রে অভিনয় করে পুরস্কার পেয়েছেন তিনি।
শুক্রবার সন্ধ্যায় মেরিল-প্রথম আলো পুরস্কার ২০১৭-এর ২০তম আসর বসেছে। অনুষ্ঠানের শুরুতেই ২০১৮ সালের ‘আজীবন সম্মাননা’ দেওয়া হয়েছে চিত্রনায়িকা ববিতাকে। এরপর টিভি নাটকের জন্য সমালোচক পুরস্কার দেওয়া হয় চারজনকে।
চলচ্চিত্র সমালোচক পুরস্কার শাখায় সেরা চলচ্চিত্র নির্বাচিত হয়েছে ‘খাঁচা’। এই চলচ্চিত্রের প্রযোজক ফরিদুর রেজা সাগর ও আকরাম খান। ‘খাঁচা’ পরিচালনা করে সেরা পরিচালক নির্বাচিত হয়েছেন আকরাম খান। একই ছবিতে অনবদ্য অভিনয় করে সেরা অভিনেতার সম্মাননা পেয়েছেন আজাদ আবুল কালাম। আর ‘ছিটকিনি’ চলচ্চিত্রে অভিনয়ের জন্য সেরা অভিনেত্রীর পুরস্কার পেয়েছেন রুনা খান।  রাজধানীর শেরেবাংলা নগরের বঙ্গবন্ধু আন্তর্জাতিক সম্মেলন কেন্দ্রের হল অব ফেমে আয়োজিত অনুষ্ঠানে সেরাদের হাতে ক্রেস্ট তুলে দেওয়া হয়।
চলচ্চিত্র সমালোচক পুরস্কার শাখায় সেরাদের নির্বাচনের জন্য ছিল পাঁচ সদস্যের জুরিবোর্ড। বোর্ডের প্রধান ছিলেন নাট্যব্যক্তিত্ব রামেন্দু মজুমদার। জুরিবোর্ডের অন্য সদস্যরা হলেন লাকী ইনাম, আবু রইস, শহীদুজ্জামান সেলিম ও অপি করিম।
