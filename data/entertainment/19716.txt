
আগামী ঈদে সম্ভাব্য মুক্তির তালিকায় ছিল শামীম আহমেদের বসগিরি ও ওয়াজেদ আলীর রক্ত ছবি দুটি। তবে নতুন খবর হলো, রক্ত ছবিটি ঈদে আর মুক্তি পাচ্ছে না। এর পরিবর্তে মুক্তি দেওয়া হচ্ছে জাজ মাল্টিমিডিয়া এবং এস কে মুভিজের যৌথ প্রযোজনার আরেকটি ছবি প্রেম কি বুঝিনি। এ তথ্য জানিয়েছেন ছবিটির বাংলাদেশি পরিচালক আবদুল আজিজ। তিনি বলেন, ‘রক্ত ছবির বেশ কিছু কাজ বাকি আছে। এত অল্প সময়ে কাজ শেষ করে সম্পাদনা করা সম্ভব হবে না। তাই ঝুঁকি নিতে চাইছি না আমরা। এ কারণেই প্রেম কি বুঝিনি ছবিটি মুক্তি দেওয়ার পরিকল্পনা করছি। এটির কাজ শেষ দিকে।’ ২০ আগস্টের মধ্যে ছবিটি সেন্সর বোর্ডে জমা দেওয়ার কথা জানান পরিচালক। এতে অভিনয় করেছেন কলকাতার ওম, শুভশ্রী; বাংলাদেশ থেকে জান্নাতুল ফেরদৌস পিয়া, হাসান ইমাম, নাদের চৌধুরী প্রমুখ।এদিকে ঈদের মুক্তির মিছিলে হিমেল আশরাফের প্রথম সিনেমা সুলতানা বিবিয়ানা যুক্ত হয়েছে গতকাল। পরিচালক বলেছেন, শুটিং শেষ। এখন সম্পাদনার কাজ চলছে। দু–তিন দিনের মধ্যে সেন্সরে জমা দেওয়া হবে ছবিটি।সুলতানা বিবিয়ানা প্রসঙ্গে হিমেল আশরাফ বলেন, ‘আমাদের গল্পে আমাদের সিনেমা হতে যাচ্ছে সুলতানা বিবিয়ানা। একটি বাংলা সিনেমায় দর্শক যে রকম গল্প দেখতে চান, সে রকম গল্পই বলার চেষ্টা করেছি আমরা।’ এই ছবিতে অভিনয় করেছেন বাপ্পী, আঁচল, শহীদুজ্জামান সেলিম, অমিত হাসান প্রমুখ।
