
এবার ঈদে কুইজভিত্তিক টিভি অনুষ্ঠান উপস্থাপনা করতে দেখা যাবে জনপ্রিয় অভিনেত্রী সুবর্ণা মুস্তাফাকে। অনুষ্ঠানের নাম ‘মিশন টেলিভিশন’। অনুষ্ঠানটি গ্রন্থনা, পরিকল্পনা ও পরিচালনা করেছেন কবির বকুল। সুবর্ণা মুস্তাফা বলেন, ‘অনেক আগে একুশে টিভিতে এ ধরনের অনুষ্ঠান উপস্থাপনা করেছিলাম। এ ছাড়া এনটিভিতে ‘‘মেধাবী’’ নামের একটি কুইজ শোর দুটি মৌসুমের উপস্থাপনা করেছিলাম। এবারের ঈদ উপলক্ষে ‘‘মিশন টেলিভিশন’’ অনুষ্ঠানটি উপস্থাপনা করে অনেক মজা পেয়েছি।’ ঈদুল আজহা উপলক্ষে মাছরাঙা টেলিভিশনের আয়োজনে বিশেষ এই অনুষ্ঠানে অতিথি হিসেবে থাকবেন অভিনয়শিল্পী ফজলুর রহমান বাবু, আজিজুল হাকিম, ত্রপা মজুমদার, বিজরী বরকতউল্লাহ, তারিন ও সাজু খাদেম। টেলিভিশনবিষয়ক কুইজ প্রতিযোগিতায় অংশ নেবেন তাঁরা। এ ছাড়া অতিথি শিল্পী হিসেবে গান পরিবেশন করবেন জনপ্রিয় সংগীতশিল্পী কুমার বিশ্বজিৎ।ঈদের তৃতীয় দিন সন্ধ্যা ৭টা ৪০ মিনিটে প্রচারিত হবে ‘মিশন টেলিভিশন’। 
