
তাহলে কি উল্টো পথেই চলছে সালমান খান ও আমির খানের জীবনপ্রবাহ? গাড়িচাপা দিয়ে মানুষ হত্যা মামলায় সম্প্রতি পাঁচ বছরের কারাদণ্ড পেয়ে পেরেশানির মধ্যে আছেন সালমান। অন্যদিকে, বিরল প্রজাতির বন্যপ্রাণী চিঙ্কারার বাণিজ্যিক শুটিংয়ের অভিযোগে আমিরের বিরুদ্ধে মামলা হলেও, সম্প্রতি সেই হ্যাপা থেকে মুক্তি পেয়েছেন তিনি। মামলাটি খারিজ করে দিয়েছেন গুজরাট উচ্চ আদালত।বলিউডের সমসাময়িক দুই তারকা অভিনেতা সালমান ও আমির। ২০০২ সালে গাড়িচাপা দিয়ে মানুষ হত্যা মামলায় দোষী সাব্যস্ত হওয়ায় সম্প্রতি পাঁচ বছরের কারাদণ্ড পেয়েছেন সালমান। অবশ্য জামিনে মুক্ত আছেন তিনি। বিরল প্রজাতির বন্যপ্রাণী চিঙ্কারা হত্যার মামলাও ঝুলছে তাঁর ওপর। ১৯৯৮ সালে রাজস্থানের ভাওয়াড় গ্রামে দুটি চিঙ্কারা হত্যার দায়ে ২০০৬ সালে এক বছরের কারাদণ্ড পেয়েছিলেন সালমান। পরে অবশ্য জামিনে মুক্তি পান তিনি।অন্যদিকে, ২০০১ সালে মুক্তি পাওয়া ‘লগন’ ছবির একটি দৃশ্যের জন্য অনুমতি না নিয়েই সংরক্ষিত প্রাণী চিঙ্কারার বাণিজ্যিক শুটিংয়ের অভিযোগে আমিরসহ আরও চারজনের বিরুদ্ধে মামলা করেছিল গুজরাট বন বিভাগ। অভিযুক্তদের মধ্যে আমির ছাড়াও ছিলেন ‘লগন’ ছবির পরিচালক আশুতোষ গোয়ারিকর, নির্বাহী পরিচালক শ্রীবিনাশ রাও, চিত্রগ্রাহক অশোক মেহতা এবং আমিরের সাবেক স্ত্রী রিনা দত্ত। মামলার অভিযোগে বলা হয়, গুজরাটের কুচে ‘লগন’ ছবির শুটিংয়ের সময় যথাযথ কর্তৃপক্ষের অনুমতি না নিয়েই অবৈধভাবে চিঙ্কারার বাণিজ্যিক শুটিং করা হয়েছে।কিন্তু সম্প্রতি সেই মামলা খারিজ করে দিয়েছেন গুজরাট উচ্চ আদালত। রায় প্রদানের সময় প্রধান বিচারক ভিএম সাহাই জানান, জীবন্ত কোনো চিঙ্কারার শুটিং করা হয়নি। ‘লগন’ ছবির দৃশ্যে যে চিঙ্কারা দেখা গেছে, তা আসলে দেখান হয়েছে কম্পিউটারের মাধ্যমে।
আরও পড়ুন:সঞ্জয়ের পর ফাঁসছেন সালমান!
