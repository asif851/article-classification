
সালমান খানের ‘দাবাং’ এবং ‘দাবাং ২’—দুটি ছবিই বেশ ব্যবসা সফল হয়েছে। ছবির প্রযোজক আরবাজ খান তাই এই ছবির আরও কয়েকটি সিকুয়েল নির্মাণ করার কথা ভাবছেন। তবে, ছবির পরবর্তী কিস্তিগুলোতে দেখা যাবে না সোনাক্ষী সিনহাকে। ব্যক্তিগত ঝামেলার কারণে এই অভিনেত্রীকে ‘দাবাং’ সিরিজ থেকে বাদ দেওয়া হয়েছে বলে শোনা গেছে। এখন গুঞ্জন শোনা যাচ্ছে, এই ছবিতে অভিনয়ের জন্য প্রস্তাব দেওয়া হয়েছে কাজলকে।এই খবর অবশ্য নিশ্চিত নয়। কারণ, আরবাজ বা কাজল কেউই এখন পর্যন্ত এ বিষয়ে কোনো মন্তব্য করেননি। তবে, ছবির সঙ্গে সংশ্লিষ্ট একটি ঘনিষ্ঠ সূত্র জানায়, কাজলকে এই ছবিতে নেওয়ার কথা ভেবেছেন এই ছবির নির্মাতা আরবাজ খান ও অভিনেতা সালমান।সালমানের সঙ্গে এর আগেও জুটি বেঁধেছিলেন কাজল। ১৯৯৮ সালে ‘পেয়ার কিয়া তো ডরনা কেয়া’ ছবিতে অভিনয় করেছিলেন তাঁরা দুজন। একই বছর কাজল অভিনীত ‘কুছ কুছ হোতা হ্যায়’ ছবির একটি বিশেষ চরিত্রে অভিনয় করেছিলেন সালমান খান। ফিল্মফেয়ার।
