
টেলিভিশন সিরিজ ‘কোয়ানটিকো’ নিয়ে ব্যস্ততা বেড়েছে বলিউডের তারকা প্রিয়াঙ্কা চোপড়ার। ‘কোয়ানটিকো’ তাঁকে আন্তর্জাতিক স্বীকৃতিও দিয়েছে। এবারে এই তারকার সাফল্যের মুকুটে আরেকটি পালক যুক্ত হতে যাচ্ছে। সম্প্রতি মার্কিন টেলিভিশন নেটওয়ার্ক এবিসি তাদের নতুন একটি সেলিব্রিটি টক শোর উপস্থাপনার জন্য প্রস্তাব দিয়েছে প্রিয়াঙ্কা চোপড়াকে। এ প্রসঙ্গে প্রিয়াঙ্কার ঘনিষ্ঠ একটি সূত্র জানিয়েছে, ‘কোয়ানটিকো’ সিরিজে এফবিআই এজেন্ট চরিত্রে অভিনয় করে দর্শকের তুমুল সাড়া পেয়েছেন প্রিয়াঙ্কা চোপড়া। এবারে একই নির্মাতা প্রতিষ্ঠান এবিসি তাদের নতুন একটি টক শো উপস্থাপনার জন্য তাঁকে এই প্রস্তাব দিয়েছে। এদিকে, ‘কোয়ানটিকো’ সিরিজের সিজন ১ এর পর্ব সংখ্যা আরও বাড়াতে যাচ্ছে নির্মাতা প্রতিষ্ঠানটি। এর পেছনে বোধ হয় প্রিয়াঙ্কা চোপড়ারও বড় একটি ভূমিকা রয়েছে। ‘কোয়ানটিকো’ সিরিজের তুমুল জনপ্রিয়তার কারণেই এর পর্ব সংখ্যা ১৩ থেকে বাড়িয়ে ১৯ পর্ব করা হবে বলে জানিয়েছে ওই সূত্রটি। যা হোক, প্রিয়াঙ্কাকে অবশ্য এবিসি’র এই নতুন টক শোর উপস্থাপনার বিষয়টি সম্পর্কে মন্তব্য করার জন্য পাওয়া যায়নি। কিন্তু এই অভিনেত্রীর ঘনিষ্ঠ একটি সূত্র তাঁর পক্ষে জানিয়েছে, প্রিয়াঙ্কা চোপড়া তাঁর প্রায় মাস ছয়েকের মতো সময় বরাদ্দ করেছিলেন কেবল ‘এবিসি’র ‘কোয়ানটিকো’ সিরিজের জন্যই। এই ডিসেম্বরে ভারতে ফিরবেন প্রিয়াঙ্কা। তাঁর ‘বাজিরাও মাস্তানি’ ছবির প্রচার, নতুন ‘জয় গঙ্গাজল’ ছবির শুটিংয়ের জন্যও সময় দিতে হবে তাঁকে। কিন্তু ‘এবিসি’র টক শোটির প্রস্তাব প্রসঙ্গে সূত্রটি জানিয়েছে, টক শোর প্রস্তাবটি পছন্দ হয়েছে প্রিয়াঙ্কার। তিনি এ অনুষ্ঠানটির জন্য সময় বের করার আপ্রাণ চেষ্টা করবেন। এর অর্থ দাঁড়াচ্ছে, শিগগিরই এবিসির এই সেলিব্রিটি টক শোর উপস্থাপিকা হিসেবে দর্শকেরা ‘কোয়ানটিকো’ তারকা প্রিয়াঙ্কা চোপড়াকে দেখার সুযোগ পেতে যাচ্ছেন। এনডিটিভি। মিড-ডে।
