
আবারও বাবা হলেন অভিনেতা ফাওয়াদ খান। পাকিস্তানি এই অভিনেতার স্ত্রী সাদাফ সোমবার সন্ধ্যায় একটি কন্যাসন্তানের জন্ম দিয়েছেন। পাকিস্তানের লাহোরের একটি হাসপাতালে শিশুটির জন্ম হয়েছে। একটি সূত্র জানায়, মা ও সন্তান দুজনই সুস্থ আছেন। সন্তান জন্মদানের পুরোটা সময় ‘খুবসুরত’ তারকা ফাওয়াদ ছিলেন স্ত্রীর পাশেই।
ফাওয়াদ ও সাদাফ আট বছর প্রেম করার পর ২০০৫ সালে বিয়ে করেন। তাঁদের প্রথম সন্তান আয়ানের বয়স ছয় বছর।এ মাসেই ফাওয়াদ খান অভিনীত বলিউড ছবি ‘অ্যায় দিল হ্যায় মুশকিল’ ছবিটি মুক্তি পেতে যাচ্ছে। কিন্তু ছবির প্রচারে অংশ নিতে পারেননি তিনি। অন্তঃসত্ত্বা স্ত্রীকে সময় দেওয়ার জন্য তখন ভারত ছাড়তে হয়েছিল তাঁকে। উরি আক্রমণের পর ভবিষ্যতে ভারতে পাকিস্তানি শিল্পীদের কাজ করার বিষয়টিও অনিশ্চয়তার মধ্যে পড়েছে। ইন্ডিয়ান এক্সপ্রেস।
