
ভারতীয় টেলিভিশনের জনপ্রিয় ধারাবাহিক ‘বালিকা বধূর’ পরিচিত মুখ প্রত্যুষা বন্দ্যোপাধ্যায়ের প্রেমিক অভিনেতা-প্রযোজক রাহুল রাজ সিং হাসপাতালে আত্মহত্যার হুমকি দিয়েছেন। এ ঘটনার পর তাঁকে হাসপাতাল থেকে ছাড়পত্র দেওয়া হয়েছে। খবর হিন্দুস্তান টাইমসের।আজ রোববার ওই প্রতিবেদনে বলা হয়েছে, শ্রী সাই হাসপাতালে চিকিৎসাধীন থাকাকালীন শুক্রবার প্রসাধন কক্ষ থেকে লাফ দিয়ে আত্মহত্যা করার হুমকি দেন প্রত্যুষার আত্মহত্যা-কাণ্ডে অভিযুক্ত রাহুল। ওই দিন তিনি বাঙ্গুর নগর থানায় জিজ্ঞাসাবাদের জন্য হাজিরা দিতে গিয়েছিলেন। ফিরে এসে তিনি আত্মহত্যার এই হুমকি দেন।প্রতিবেদনে বলা হয়, ওই দিন হাসপাতালের দ্বিতীয় তলার প্রসাধন কক্ষে গিয়ে দরজা ভেতর থেকে বন্ধ করে দেন রাহুল। বেশ কিছুক্ষণ পরেও ফিরে না আসায় রাহুলের স্বজনদের সন্দেহ হয়। তাঁরা বিষয়টি চিকিৎসককে জানান।হাসপাতাল সূত্রে জানা গেছে, বিষয়টি জানার পর চিকিৎসকেরা প্রসাধন কক্ষ থেকে রাহুলকে বেরিয়ে আসতে অনুরোধ করেন। এ সময় রাহুল প্রসাধন কক্ষের জানালা দিয়ে লাফিয়ে আত্মহত্যা করার হুমকি দেন। পরে চিকিৎসকেরা অনেক কৌশলে কথা বলে রাহুলকে প্রসাধন কক্ষ থেকে বের করে আনেন। পরে গতকাল শনিবার সন্ধ্যায় তাঁকে হাসপাতাল থেকে ছাড়পত্র দেওয়া হয়। এরপর রাহুলকে মনোরোগের চিকিৎসকের কাছে নিয়ে যাওয়া হয়। চিকিৎসক তাঁকে নিয়মিত ওষুধ ও কাউন্সেলিংয়ের পরামর্শ দিয়েছেন।এর আগে প্রত্যুষা বন্দ্যোপাধ্যায়ের বাবা শংকর বন্দ্যোপাধ্যায় ইন্ডিয়ান মেডিকেল অ্যাসোসিয়েশনে আবেদন করেছেন। রাহুল যে হাসপাতালে চিকিৎসাধীন, তদন্ত করে সেই হাতপাতালের পরিচালকের বিরুদ্ধে ব্যবস্থা নেওয়ার আবেদন করেন তিনি।আবেদনে শংকর বন্দ্যোপাধ্যায় বলেন, ‘সামান্য অসুস্থতার অজুহাতে রাহুল হাসপাতালে এত দিন ধরে চিকিৎসাধীন। আমরা নিশ্চিত যে এতে হাসপাতাল কর্তৃপক্ষ ও রাহুলের একটি ষড়যন্ত্র রয়েছে। বিশ্বস্ত সূত্রে জানতে পেরেছি, বিশাল অঙ্কের অর্থের বিনিময়ে হাসপাতাল কর্তৃপক্ষ তাঁকে বেশ কিছুদিন ধরে হাসপাতালে আশ্রয় দিয়ে রেখেছেন।’এ ব্যাপারে শ্রী সাই হাসপাতালের চিকিৎসক সন্তোষ গোয়েল বলেন, ‘এখানে ষড়যন্ত্রের প্রশ্ন উঠছে কেন? আমার কাজ তাঁকে সুস্থ করা। যদি তিনি অপরাধী হন, তাহলে অবশ্যই তাঁর সর্বোচ্চ শাস্তি হওয়া উচিত। আমার কাজ হলো, তিনি সুস্থ কি না, তা নিশ্চিত হওয়া।
১ এপ্রিল মুম্বাইয়ের ফ্ল্যাট থেকে প্রত্যুষার গলায় ফাঁস দেওয়া ঝুলন্ত দেহ উদ্ধার করা হয়। প্রাথমিকভাবে পুলিশ অনুমান করেছিল, প্রত্যুষা আত্মহত্যা করেছেন। পরে ময়নাতদন্তের প্রাথমিক রিপোর্টে জানানো হয়, শ্বাসরোধে প্রত্যুষার মৃত্যু হয়েছে। এ ঘটনার পর প্রত্যুষা বন্দ্যোপাধ্যায়ের মা সোমা বন্দ্যোপাধ্যায় প্রত্যুষার আত্মহত্যায় প্ররোচনার দায়ে রাহুলকে অভিযুক্ত করেন। এই অভিযোগের ভিত্তিতেই বাঙ্গুর নগর থানার পুলিশ রাহুলকে আটক করে। পরে তাঁকে গ্রেপ্তার দেখানো হয়। তবে রাহুল হাসপাতালে চিকিৎসাধীন ছিলেন। পরে রাহুল আদালত থেকে শর্ত সাপেক্ষে আগাম জামিন নেন।কলকাতার জামশেদপুরের মেয়ে প্রত্যুষা বেশ কয়েকটি জনপ্রিয় ধারাবাহিকে অভিনয় করেছেন। তাঁর অভিনীত শেষ সম্প্রচারিত ধারাবাহিক ‘শ্বশুরাল সিমার কি’। রিয়্যালিটি শো ‘বিগ বস ৭’-এ দেখা গেছে তাঁকে।
