
নতুন করে আরও বড় পরিসরে যাত্রা শুরু করল অডিও-ভিডিও প্রযোজনা প্রতিষ্ঠান সিএমভি (সেন্ট্রাল মিউজিক অ্যান্ড ভিডিও)। মাঝে লম্বা বিরতির পর শুক্রবার ইস্কাটনের নতুন করপোরেট অফিস থেকে আনুষ্ঠানিকভাবে প্রতিষ্ঠানটি তাঁর যাত্রা শুরু করেছে।
এদিন সন্ধ্যায় নতুন করে ‘সিএমভি’-র এই যাত্রা শুরুর উদ্বোধন করেন সংগীতজ্ঞ আলম খান। এ সময় আরও উপস্থিত ছিলেন ‘সিএমভি’ প্রধান এস কে শাহেদ আলী, গীতিকবি-সুরকার হাসান মতিউর রহমান, শিল্পী জানে আলম, এস আই টুটুল, আসিফ আকবর, শফিক তুহিন, জয় শাহরিয়ার, পারভেজ সাজ্জাদ, বেলাল খান, কিশোর, ইমরান, সাউন্ডটেক প্রধান সুলতান মাহমুদ বাবুল, লেজার ভিশনের চেয়ারম্যান একেএম আরিফুর রহমান, অনুপম রেকর্ডিংয়ের আনোয়ার হোসেনসহ প্রযোজকদের সংগঠন এমআইবি’র নেতা ও সদস্যরাসহ আরও অনেকে।নতুন আঙ্গিকে প্রযোজনায় ফেরা প্রসঙ্গে সিএমভি’র প্রধান এসকে শাহেদ আলী বলেছেন, ‘মাঝের সময়টাতে অডিও ইন্ডাস্ট্রির ওপর দিয়ে অনেক ঝড় গেছে। এত দিন সে ঝড় সামলানোর চেষ্টা করেছি। এখন অডিও বাজারে ডিজিটাল বাতাস বইছে।’ তিনি বলেন, ‘আমার বিশ্বাস, এই ডিজিটাল পথ ধরে আবারও জমে উঠবে গানের বাজার। সেই প্রত্যাশা থেকেই নতুন করে ‘সিএমভি’কে সাজিয়েছি। আশা করছি সবার সমর্থন পাব। সবার দোয়া চাই।’আসছে ভালোবাসা দিবস উপলক্ষে প্রযোজনা প্রতিষ্ঠানটি প্রকাশ করবে এক ডজন তারকাবহুল অ্যালবাম।প্রসঙ্গত, ২০০৪ সালে এসকে শাহেদ আলীকে সঙ্গে নিয়ে চিত্রনায়ক-প্রযোজক হেলাল খানের হাত ধরে প্রথম যাত্রা শুরু করে সিএমভি। তখনকার বেশ আলোচিত ও সফল এ প্রযোজনা প্রতিষ্ঠান ২০০৮ সালের দিকে নিজেদের প্রকাশনা প্রায় বন্ধ করে দেয়।
