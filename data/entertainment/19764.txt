
গতকাল শুক্রবার বিকেলে ধানমন্ডির গ্যালারি টোয়েন্টি ওয়ানে শুরু হয়েছে শিল্পী জাহান আফরোজের একক শিল্পকর্ম প্রদর্শনী ‘কালারস ইন কুইল্ট’। কাপড়ের ওপর মিশ্র মাধ্যমে কুইল্ট নির্মাণ ছাড়াও জলরঙে ছবি আঁকেন তিনি, করেন মৃৎশিল্প ও অলংকারের নকশা। পড়ালেখা ঢাকা বিশ্ববিদ্যালয়ের চারুকলা অনুষদে। এখন প্রবাসী যুক্তরাষ্ট্রের মেরিল্যান্ডে। প্রাচ্য ও পাশ্চাত্যের শিল্পধারার প্রচ্ছন্ন প্রভাব রয়েছে তাঁর কাজে। প্রদর্শনীতে রয়েছে মার্কিন যুক্তরাষ্ট্রে আঁকা মোট ১৮টি আর্ট কুইল্ট।প্রদর্শনী ১৫ জানুয়ারি পর্যন্ত প্রতিদিন দুপুর ১২টা থেকে রাত ৮টা সবার জন্য উন্মুক্ত থাকবে। যৌথভাবে এই আয়োজন করেছে গ্যালারি টোয়েন্টি ওয়ান ও আর্টকন।
