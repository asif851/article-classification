
শুধু চলচ্চিত্রের দুনিয়া নয়, আজ প্রকৃতিও যেন চোখের জলে বিদায় জানিয়েছে বলিউডের আকাশের শশীকে। ঝিরিঝিরি বৃষ্টির সঙ্গে সবার চোখের জল মিলেমিশে এক হয়ে যায় বলিউডের অন্যতম সুপারস্টারের চিরবিদায় মুহূর্তে। গতকাল সোমবার মুম্বাইয়ের কোকিলা বেন হাসপাতালে বিকেল সোয়া পাঁচটা নাগাদ শেষ নিশ্বাস ত্যাগ করেন বলিউডের নায়ক শশী কাপুর। আজ মঙ্গলবার সকালে হাসপাতালের হিম শবাগার থেকে তাঁর মরদেহ প্রথমে নিয়ে যাওয়া হয় পৃথ্বী থিয়েটারে। সেখানে তাকে শেষ শ্রদ্ধা জানানোর পর সান্তা ক্রস শ্মশান তাঁর মরদেহ আনা হয় অন্ত্যেষ্টির জন্য। শশী কাপুরের শেষকৃত্য সম্পন্ন করেন তাঁর দুই ছেলে কুনাল ও করণ। বেলা একটার মধ্যে পঞ্চভূতে বিলীন হয়ে যান এই মহান অভিনেতা।

শশী কাপুরকে চিরবিদায় জানাতে তাঁর শেষকৃত্য অনুষ্ঠানে উপস্থিত ছিলেন অমিতাভ বচ্চন, শাহরুখ খান, সাইফ আলী খান, সুরেশ ওবেরয়, জ্যাকি শ্রফ, সেলিম খান, কে কে মেনন, মরকন্দ দেশপান্ডে, সুপ্রিয়া পাঠক, তারা শর্মাসহ আরও অনেক বলিউড তারকা। সবাই তাঁর প্রয়াণে দুঃখ প্রকাশ করেন। কাপুর পরিবার থেকে শশী কাপুরের দুই সন্তান ছাড়া রণধীর কাপুর, রাজীব কাপুর, ঋষি কাপুর, রণবীর কাপুরসহ পরিবারের অন্য সদস্যরা এসেছিলেন। প্রধানমন্ত্রী নরেন্দ্র মোদি, অরুণ জেঠলি, শশী থারুর, অজয় দেবগন, বিপাশা বসু, গুল পনাগ, মুগ্ধা গডসে, বিরেন্দ্র শেহবাগ, ইরফান পাঠানসহ আরও অনেক রাজনীতিক, অভিনয় এবং ক্রীড়া ব্যক্তিত্ব টুইটারে শোক প্রকাশ করেন।
আজ শুধু হিন্দি চলচ্চিত্র দুনিয়া নয়, মুম্বাইয়ের আকাশও যেন মুখভার করেছিল। আবহাওয়া দপ্তরের সংকেত বার্তা ছিল, আজ আরব সাগরের তীরের এই মায়াবী শহরে আছড়ে পড়বে সাইক্লোন। সব হুঁশিয়ারি অবজ্ঞা করে শয়ে শয়ে মানুষ ভিড় করে সান্তা ক্রুজ মহাশ্মশানে।
মৃত্যুকালে এই বর্ষীয়ান অভিনেতার বয়স হয়েছিল ৭৯ বছর। দীর্ঘদিন অসুস্থ ছিলেন তিনি। এমনকি শশী কাপুর দীর্ঘদিন স্বাভাবিকভাবে চলাফেরা করতে পারতেন না। পৃথ্বীরাজ কাপুরের কনিষ্ঠ সন্তান শশী কাপুর। শাম্মী কাপুর ও রাজ কাপুর ছিলেন শশীর দুই ভাই।
অভিনেতা হিসেবে খ্যাতির শিখরে ওঠেন তিনি। তখন তাঁর মতো ব্যস্ত নায়ক খুব কম ছিলেন। গত শতকের ষাট থেকে আশি—এই তিন দশকে বলিউডে শশীর দাপট অব্যাহত ছিল। তিনি একসঙ্গে ছয়-সাতটি ছবিতে কাজ করেন। এমনকি একই দিনে ছয়টি শিফটে পর্যন্ত কাজ করেছেন দাদাসাহেব ফালকে সম্মাননা পাওয়া এই অভিনেতা। অভিনয় করেছেন প্রায় দুই শ ছবিতে। তাঁর অভিনীত উল্লেখযোগ্য ছবিগুলো হলো ‘সত্যম শিবম সুন্দরম’, ‘যব যব ফুল খিলে’, ‘জুনুন’, ‘দিওয়ার’, ‘কাভি কাভি’, ‘নমক হালাল’। ওয়াহিদা রহমান, মালা সিনহা, জিনাত আমান, হেমা মালিনী, রাখী, রেখা, আশা পারেখসহ বলিউডের অনেক নায়িকার সঙ্গে শশী কাপুর জুটি বাঁধেন। আজ শশীবিহীন বলিউডের আকাশ।
