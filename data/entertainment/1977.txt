
বলিউড অভিনেতা সালমান খান ‘ধর্ষণের শিকার নারী’-বিষয়ক মন্তব্য করে বেশ কিছুদিন ধরেই বিতর্কে জড়িয়ে আছেন। ভারতের জাতীয় নারী কমিশন তাঁর কাছে এই বক্তব্যের ব্যাখ্যা চেয়ে একটি চিঠি পাঠিয়েছিল। এই মন্তব্যের জন্য ক্ষমা না চাইলে সালমানকে কমিশনে তলব করার কথাও বলা হয়েছিল নোটিশে। অবশেষে সালমান সেই চিঠির উত্তর দিয়েছেন, কিন্তু তিনি ক্ষমা চাননি। সালমান ক্ষমা না চেয়ে তাঁর আইনজীবীকে দিয়ে নোটিশের উত্তর পাঠিয়েছেন বলে অসন্তুষ্ট হয়েছেন কমিশন প্রধান ললিতা কুমারামঙ্গলাম। আগামী ৭ জুলাই সালমানকে কমিশনে তলব করা হয়েছে। এদিকে জাতীয়তাবাদী কংগ্রেস দলের নেতা মজিদ মেমন মনে করেন, এবার এই বিষয়ের একটি নিষ্পত্তি হওয়া উচিত। সালমান যদি আসলেই নারীদের অপমান করার জন্য এই মন্তব্য না করে থাকেন, তাহলে বিষয়টার সমাপ্তি এখানেই টানার পরামর্শ দেন তিনি। ‘সুলতান’ ছবিতে একজন কুস্তিগিরের চরিত্রে অভিনয় করেছেন সালমান। একটি সাক্ষাৎকারে এই সিনেমার শুটিং অভিজ্ঞতা সম্পর্কে বর্ণনা দিতে গিয়ে এই অভিনেতা বলেছিলেন, ‘কুস্তির শুটিং শেষে যখন আখড়া থেকে বের হয়ে আসতাম, তখন নিজেকে ধর্ষণের শিকার নারী বলে মনে হতো। সোজা হয়ে হাঁটতে পর্যন্ত পারতাম না।’তবে এ কথা বলার প্রায় সঙ্গে সঙ্গেই সালমান বুঝতে পারেন, এমন মন্তব্য করা তাঁর ঠিক হয়নি। কিন্তু সামাজিক যোগাযোগমাধ্যম ও গণমাধ্যমে তাঁর এই মন্তব্য নিয়ে তোলপাড় শুরু হয়ে যায়। সালমান ক্ষমা না চাইলেও ছেলের এমন মন্তব্যের জন্য তাঁর বাবা সেলিম খান কয়েক দিন আগে সবার কাছে এ জন্য ক্ষমাপ্রার্থনা করেছিলেন। দ্য ইন্ডিয়ান এক্সপ্রেস।
