
বছরখানেক আগেই জানা গিয়েছিল, একক শিল্পী বিভাগে বাপ্পা মজুমদার ও ব্যান্ড থেকে মাইলস সনি ডিএডিসির শুভেচ্ছাদূত নির্বাচিত হয়েছে। তখনই ঘোষণা দেওয়া হয়েছিল, খুব শিগগিরই নতুন প্রজন্মের একজন গায়িকাকেও শুভেচ্ছাদূত হিসেবে নির্বাচিত করা হবে। এক বছর পর জানা গেল, সেই আরেকজন গায়িকা হলেন তাশফি। তিনিই হতে যাচ্ছেন, বাংলাদেশ থেকে নতুন প্রজন্মের গায়িকা হিসেবে নির্বাচিত সনি ডিএডিসির শুভেচ্ছাদূত।
আজ শনিবার সন্ধ্যায় ঢাকার ফার্মগেটের ডেইলি স্টার মিলনায়তনে একটি অনুষ্ঠানের মাধ্যমে তাশফির নাম ঘোষণা করা হবে।
ভারতের সনি মিউজিকের সহযোগী সংস্থা সনি ডিজিটাল অডিও ডিস্ক করপোরেশনের (সনি ডিএডিসি) বাংলাদেশের অফিশিয়াল বিপণন ও পরিবেশনা অংশীদার ক্রেইন্স লিমিটেড। তারা চালু করেছে আর্টিস্ট স্প্রেড প্ল্যাটফর্ম। এটি হলো বাংলাদেশি শিল্পীদের জন্য স্থানীয় ও বিশ্বব্যাপী সংগীত পরিবেশনার একটি প্ল্যাটফর্ম। জনপ্রিয় ব্যান্ড মাইলস ও বাপ্পা মজুমদারের পর এবার সেই যাত্রায় যুক্ত হলেন নতুন প্রজন্মের গায়িকা তাশফিও।তাশফিকে শুভেচ্ছাদূত করার ব্যাপারটি নিয়ে অনুষ্ঠানিকভাবে মুখ খুলতে চাননি ক্রেইন্স লিমিটেডের কেউই। তাঁরা পুরো বিষয়টিকে চমক হিসেবে রাখতে চেয়েছিলেন। এদিকে প্রথম আলোর পক্ষ থেকে খোঁজ নেওয়ার পর নাম প্রকাশ না করার শর্তে জানানো হয়, তাশফিই তরুণ প্রজন্মের নারী কণ্ঠশিল্পী হিসেবে সনি ডিএডিসির শুভেচ্ছাদূত হচ্ছেন।
এরপর তাশফির সঙ্গে যোগাযোগ করা হলে তিনিও বিষয়টি সত্যতা নিশ্চিত করেন। তিনি বলেন,‘এই আনন্দের খবর বলে বোঝানো সম্ভব না। সংগীতজীবনের শুরুতে এত বড় একটা প্রাপ্তি আমার পথচলায় অনেক বেশি অনুপ্রেরণা জোগাবে। অনেক বড় একটা দায়িত্ব। বাংলাদেশের ভাবমূর্তি যাতে আরও উজ্জ্বল করা যায় সেই চেষ্টা করে যাব।’
জানা গেছে, শুভেচ্ছাদূত হিসেবে খুব শিগগিরই তাশফির একটি নতুন গান প্রকাশ করা হবে। এরপর একক ইপি (তিন গানের অ্যালবাম) গান তৈরির কাজ শুরু হবে। আগামী দুই বছর সনি ডিএডিসি থেকে বেশ কিছু গান প্রকাশিত হবে তাশফির। সনি ডিএডিসির মাধ্যমে বাংলাদেশি শিল্পীরা তাঁদের গান পরিবেশনার জন্য ভারতের ও বিশ্বের ২০০টি পরিবেশক প্ল্যাটফর্ম বেছে নিতে পারবেন। এর মধ্যে থাকবে অনলাইন, মোবাইল, ই-কমার্স, স্ট্রিমিং ও খুচরা বিক্রয় সেবা।
