
ভারতের সপ্তম নাশিক আন্তর্জাতিক চলচ্চিত্র উৎসবের প্রতিযোগিতা বিভাগে প্রদর্শনের জন্য নির্বাচিত হয়েছে আশরাফ শিশির পরিচালিত ইমপ্রেস টেলিফিল্মের ছবি ‘গাড়িওয়ালা’।হিন্দি চলচ্চিত্রের প্রখ্যাত পরিচালক, প্রযোজক ও চিত্রনাট্যকার দাদা সাহেব ফালকে। ভারতীয় চলচ্চিত্রের পিতা হিসেবে বিবেচনা করা হয় তাঁকে। তাঁর জন্মস্থান নাশিক। তাঁকে উৎসর্গ করেই নাশিক আন্তর্জাতিক চলচ্চিত্র উৎসবের সূচনা। ১৯ থেকে ২২ মার্চ ভারতের মহারাষ্ট্রে বসতে যাচ্ছে উৎসবের সপ্তম আসর।এ প্রসঙ্গে আশরাফ শিশির বলেন, ‘ফাদার অব ইন্ডিয়ান সিনেমা দাদা সাহেব ফালকের জন্মস্থানে প্রদর্শিত হতে যাচ্ছে “গাড়িওয়ালা”। বাংলাদেশের একটা চলচ্চিত্র ভারতীয় চলচ্চিত্রের কেন্দ্র মহারাষ্ট্রে প্রদর্শিত হওয়া এবং প্রতিযোগিতা করার মানে হলো, আমরা এখনো পারি ভারতের চলচ্চিত্রের অনুকরণ না করে নিজেদের মৌলিক গল্প দিয়ে চলচ্চিত্র নির্মাণ করে তা ভারতেই প্রদর্শন করতে। এর আগে কলকাতা, বিহার, দিল্লি, রাজস্থানের আন্তর্জাতিক চলচ্চিত্র উৎসবে “গাড়িওয়ালা” প্রদর্শনের পর ব্যাপক সাড়া মিলেছিল।’
প্রতিবারের মতো এবারও বলিউডের বিখ্যাত চলচ্চিত্রনির্মাতা ও শিল্পীদের পাশাপাশি আন্তর্জাতিক নির্মাতারাও অংশ নেবেন নাশিক চলচ্চিত্র উৎসবে। চলচ্চিত্র প্রদর্শনীর পাশাপাশি উৎসবে চলচ্চিত্র নির্মাণ কর্মশালার আয়োজন করা হয়েছে। চলচ্চিত্রে বিশেষ অবদানের জন্য আজীবন সম্মাননাও দেওয়া হবে। এর আগে এই পুরস্কার পেয়েছেন ধর্মেন্দ্র, আশা পারেখ, রাজেশ খান্না, জিনাত আমান, সুলোচনা ও রাজদত্ত।‘গাড়িওয়ালা’ গত জানুয়ারি মাসে অনুষ্ঠিত ইন্টারন্যাশনাল ফিল্ম ফেস্টিভ্যাল অব রাজস্থান ২০১৪তে সেরা চলচ্চিত্রের পুরস্কার জিতে নিয়েছে। এ ছাড়া গত ২৪-২৫ জানুয়ারি যুক্তরাষ্ট্রে অনুষ্ঠিত নর্থ ক্যারোলাইনা বিশ্ব চলচ্চিত্র উৎসবে সেরা চিত্রনাট্যকার, সেরা পার্শ্ব অভিনেতা এবং সেরা শিশুশিল্পী বিভাগে পুরস্কৃত হয়েছে ‘গাড়িওয়ালা’।সংযুক্ত আরব আমিরাতে শারজাহ আন্তর্জাতিক শিশু চলচ্চিত্র উৎসব, ২০তম কলকাতা আন্তর্জাতিক চলচ্চিত্র উৎসব, চতুর্থ এথেন্স আন্তর্জাতিক ডিজিটাল চলচ্চিত্র উৎসব, পাকিস্তানে রাফি পীর আন্তর্জাতিক চলচ্চিত্র উৎসব, অষ্টম বাংলাদেশ আন্তর্জাতিক শিশু চলচ্চিত্র উৎসব, বিহার আন্তর্জাতিক চলচ্চিত্র উৎসব এবং কম্বোডিয়ায় অ্যাঙ্কর ওয়াট আন্তর্জাতিক চলচ্চিত্র উৎসবে প্রদর্শিত হয়েছে ‘গাড়িওয়ালা’।পর্তুগালের আভানকা আন্তর্জাতিক চলচ্চিত্র উৎসবে ট্রেলার ইন মোশন বিভাগে মনোনীত হয়েছিল ‘গাড়িওয়ালা’। এ ছাড়া যুক্তরাষ্ট্রের ফ্লোরিডায় অনুষ্ঠিত আন্তর্জাতিক চলচ্চিত্র উৎসবে ‘গাড়িওয়ালা’ চলচ্চিত্রে অভিনয়ের জন্য রোকেয়া প্রাচী সেরা অভিনেত্রী বিভাগে মনোনয়ন পান।
