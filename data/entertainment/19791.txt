
হাসপাতাল থেকে বাড়ি ফেরার অপেক্ষায় আছেন অভিনেতা রাজ্জাক। তাঁর শারীরিক অবস্থা আগের তুলনায় এখন অনেকটাই ভালো। তিনি এখন পুরোপুরিই শঙ্কামুক্ত বলে জানালেন তাঁর ছোট ছেলে সম্রাট। চিকিৎসকের অনুমতি পাওয়ামাত্র রাজ্জাক বাসায় ফিরবেন।গতকাল সোমবার দুপুরে প্রথম আলোর সঙ্গে আলাপে সম্রাট বলেন, ‘আজ (সোমবার) বাবার বাসায় ফেরার কথা ছিল। কিন্তু চিকিৎসক বাবাকে আরও দু-এক দিন পর্যবেক্ষণে রাখতে চেয়েছেন। তবে শুরুতে বাবাকে নিয়ে যে শঙ্কা ছিল, তা পুরোপুরি কেটে গেছে। তাঁর সবকিছু এখন স্বাভাবিকই বলা চলে। আল্লাহর অশেষ রহমত, চিকিৎসকদের আন্তরিক প্রচেষ্টায় বাবা সুস্থ হয়ে উঠেছেন। তিনি আমার সঙ্গে কথা বলেছেন। সবার সম্পর্কে জানতে চেয়েছেন। বিপদে পাশে দাঁড়ানোর জন্য সব বন্ধু, পরিবারের সদস্য ও শুভাকাঙ্ক্ষীকে ধন্যবাদ জানিয়েছেন।’বর্তমানে রাজ্জাকের চিকিৎসার দায়িত্বে আছেন ইউনাইটেড হাসপাতালের কার্ডিওলজি বিভাগের প্রধান মোমিনুজ্জামান। তিনি জানান, রাজ্জাক শ্বাসযন্ত্র ও হৃদযন্ত্রে অসুস্থতা নিয়ে গত ২৬ জুন হাসপাতালে ভর্তি হন। এখন তাঁর অবস্থার উন্নতি হয়েছে। আশা করা যাচ্ছে এ সপ্তাহের মধ্যেই তিনি হাসাপাতাল ছেড়ে যাবেন।নায়করাজ রাজ্জাকের অসুস্থতার খবরে চলচ্চিত্রাঙ্গনসহ সারা দেশে উদ্বেগ-উৎকণ্ঠা ছড়িয়ে পড়ে। রাজ্জাকের শারীরিক অবস্থার খোঁজ নিতে ইউনাইটেড হাসপাতালে ছুটে যান তাঁর অসংখ্য ভক্ত-শুভাকাঙ্ক্ষীসহ চলচ্চিত্রাঙ্গনের বন্ধু ও সহকর্মীরা।
