
সিরাজগঞ্জ জেলার কাজীপুর থানার কাঁচিহারা গ্রামটি যাত্রার জন্য বিখ্যাত। আশপাশের মানুষের মনোমুগ্ধকর বিনোদনের মাধ্যম এই যাত্রা। যাত্রার গুণী পালাকার আব্দুস সামাদের বাড়িও এখানে। বছরের বেশি সময় ধরেই কাঁচিহারা বাজার আর স্কুলের মাঠে যাত্রার আয়োজন থাকে। স্থানীয় পেশাদার-অপেশাদার শিল্পী সমন্বয়ে মঞ্চস্থ হয় দেশীয় পালাকারের পালা। এলাকার যাত্রা-পণ্ডিত হারুন অর রশীদ নির্দেশনা দেন সেসব পালার। সম্প্রতি কয়েক দফায় কাঁচিহারায় মঞ্চস্থ হওয়া পালাগুলো হচ্ছে—বেকার কেন কাঁদে?, জীবন নদীর তীরে, কাশেম মালার প্রেম, বীর বাঙালি, বাঙালির আর্তনাদ, রক্তে রাঙা রাজপথ, একাত্তরের জল্লাদ ও রক্ত নদী ৯ মাস।
পালার শিল্পীরা হচ্ছেন—রেজাউল করিম, রিপন হোসেন, আবদুল লতিফ, চাঁনমিয়া, আবদুস সালাম, লুত্ফর রহমান, অলি আশরাফ, কমল দেবনাথ। নারী চরিত্রে রাশেদা, শিরিন, নিপা ও জ্যোৎস্না। এঁদের মধ্যে বেশ কয়েকজন পেশাদার যাত্রাশিল্পী। কাঁচিহারার যাত্রা-পণ্ডিত ও পালা নির্দেশক হারুন অর রশীদ বলেন, ‘স্থানীয় কৃষক ও শ্রমিকের যাত্রাই হচ্ছে বিনোদনের প্রিয় মাধ্যম। যাত্রায় দর্শক লোকশিক্ষার অনেক উপাদান খুঁজে পায়। আমরা প্রতি মাসে দুটি করে পালা দর্শককে উপহার দিই। জানুয়ারিতে ছিল জীবন নদীর তীরে ও কাশেম মালার প্রেম। এ মাসে থাকছে নতুন দুটি পালা। পরবর্তী মাসে মুক্তিযুদ্ধের পালা নামানো হবে। গ্রামের মানুষকে বাঙালির নিজস্ব সংস্কৃতির প্রতি আকৃষ্ট করতে আমাদের চেষ্টা আর যাত্রা মঞ্চায়ন অব্যাহত থাকবে।’
 
 
