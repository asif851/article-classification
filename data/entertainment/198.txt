
গতকাল রোববার রাত প্রায় ১০টার দিকে অভিনয়শিল্পী সাবিলা নূর ফেসবুকে একটি স্ট্যাটাস দেন। এখানে তিনি লিখেছেন, ‘ভাই ও বোনেরা, আমার বিয়া হয় নাই।’ দিনভর অসংখ্যবার এই বিয়েসংক্রান্ত নানান প্রশ্নের মুখোমুখি হয়েছেন তিনি। এ কারণেই এমন স্ট্যাটাস দিতে বাধ্য হয়েছেন। কারণও আছে। গতকাল রোববার সালমান মুক্তাদির ও সাবিলা নূরের একসঙ্গে বিয়ের আসরের ছবি দেখা যায় ফেসবুকে। তারপর থেকেই অসংখ্য ফোন আর এসএমএস পান সাবিলা ও সালমান। তখন অবশ্য পুরো ব্যাপারটি এড়িয়ে গেছেন দুজনই। রাতে সাবিলা স্ট্যাটাস আর সালমান ভিডিওর মাধ্যমে পুরো ব্যাপারটি পরিষ্কার করেন।সালমান তাঁর ইউটিউব চ্যানেল ‘সালমান দ্য ব্রাউন ফিস’-এ আপলোড করেন একটি ভিডিও। আট মিনিটের এই ভিডিওর শিরোনাম ‘মম, আই গট ম্যারিড’। ভিডিওতে দেখা গেছে সালমান ও সাবিলা বিয়ে করে বাসায় এসেছেন। সালমানের মা ছেলের বউকে দেখে চমকে যান। পুরো ব্যাপারটি ভিডিও করা হয়েছে। এই চমক-জাগানিয়া কাজে সহযোগিতা করেছেন তাঁদের কয়েকজন বন্ধু।সাবিলা জানান, ‘মা দিবস উপলক্ষে সালমানের মাকে চমকে দিতেই এই কাজ করেছেন তাঁরা। নিতান্ত মজা করতেই এই ভিডিও।’এর আগে একটা অনুষ্ঠানে সরাসরি সাবিলাকে বিয়ের প্রস্তাব দিয়েও মজা করেন সালমান।সাবিলা ও সালমান নিয়মিত অভিনয় করেন। এ ছাড়া ইউটিউবে নিয়মিত মজার ভিডিও প্রকাশ করেন সালমান। ইউটিউবে তাঁর দুটি চ্যানেল রয়েছে।
