
‘একটা ব্যাপারে কোনো সন্দেহ নেই, ফেরদৌস ও রিয়াজ বাংলাদেশি চলচ্চিত্রের জনপ্রিয় দুই নায়ক। দুজনেই অনেক ভালো অভিনয় করেন। কিন্তু উপস্থাপক হিসেবেও যে তাঁরা দুজন অতুলনীয় এবং অসাধারণ এবার তাও বুঝিয়ে দিলেন। আমি মুগ্ধ না হয়ে পারিনি।’ ফেরদৌস ও রিয়াজ উপস্থাপনার প্রশংসায় পঞ্চমুখ হয়ে কথাগুলো বলছিলেন বাংলাদেশি চলচ্চিত্রের এক সময়ের তুমুল জনপ্রিয় অভিনেত্রী শাবনূর।
শুক্রবার সন্ধ্যায় ‘মান্না উৎসব ২০১৬: ড্রিমস অব মান্না’ অনুষ্ঠানের উপস্থাপনা করেন ফেরদৌস ও রিয়াজ। অনুষ্ঠানের শুরু থেকেই ছিলেন শাবনূর। আর মন্ত্রমুগ্ধ হয়ে দেখেছেন ফেরদৌস ও রিয়াজের উপস্থাপনা।আজ রোববার সকালে প্রথম আলোর সঙ্গে আলাপে শাবনূর বলেন, ‘বাংলাদেশের মানুষ ফেরদৌস ও রিয়াজকে অভিনেতা হিসেবে জানেন। প্রথমবারের মতো তাঁদের একসঙ্গে উপস্থাপক হিসেবে সবাই দেখেছেন মেরিল-প্রথম আলো পুরস্কার প্রদান অনুষ্ঠানের মাধ্যমে। বহু বছর পর এই দুজন আবারও কোনো অনুষ্ঠানের উপস্থাপনা করলেন। আমি প্রথমবার যেমন ওঁদের উপস্থাপনা দেখে মুগ্ধ হয়েছিলাম, এবারও এর ব্যতিক্রম ঘটেনি। এক কথায় অতুলনীয় ও অসাধারণ। তাঁরা রীতিমতো ফাটিয়ে দিয়েছেন।’শাবনূর এও বলেন,‘উপস্থাপকই কিন্তু একটা অনুষ্ঠানের প্রাণ। অনেক ভালো আইটেম থাকা সত্ত্বেও উপস্থাপকের কারণে একটা অনুষ্ঠান অনেক সময় উপস্থিত দর্শকের কাছে বিরক্তির কারণে হয়ে উঠে। এত বড় একটি অনুষ্ঠান তাঁরা দুজন এত চমৎকারভাবে উপস্থাপনা করলেন, মনে হয়েছে একটা ফিল্ম দেখছি।’শাবনূর আরও বলেন, ‘সাধারণত একজন কমেডিয়ান বা কৌতুক অভিনেতা খুব সহজেই মানুষকে হাসাতে পারেন। ফেরদৌস ও রিয়াজ কিন্তু কমেডিয়ান বা কৌতুক অভিনেতা নন। কিন্তু তাঁদের দুজনের রসবোধ সত্যিই মুগ্ধ করার মতো।’শাবনূর বলেন, ‘আমি মনে করি, কোনো মানুষকে হাসানো খুব সহজ কাজ না। এই কঠিন কাজটাই ফেরদৌস ও রিয়াজ আবারও অবলীলায় করে গেছেন। আমি অনেক অনুষ্ঠান দেখেছি, উপস্থাপক হিসেবে ফেরদৌস-রিয়াজকে বাংলাদেশের সেরা জুটি মনে হয়েছে।’
