
১৯৩৯ সালে শাহজাদপুরের হরিদাস বসাকের একটি চিঠির উত্তর লিখেছিলেন রবীন্দ্রনাথ ঠাকুর। এই চিঠি এবং রবীন্দ্রসাহিত্যের প্রভাবে হরিদাস বসাকের জীবন রবীন্দ্রনাথের ‘ঠাকুরদা’ চরিত্রের মতো হয়ে ওঠে। এই কাহিনি নিয়েই ‘রাজার চিঠি’ নাটকটি লেখা। জাগরণী থিয়েটারের নতুন নাটক ‘রাজার চিঠি’। সম্প্রতি ঢাকার মঞ্চে নতুন সংযোগ হয়েছে এ নাটকের। 
নাটকটি লিখেছেন মাহফুজা হিলালী আর নির্দেশনা দিয়েছেন দেবাশীষ ঘোষ। ঢাকায় বেশ কয়েকটি সফল মঞ্চায়নের পর নাটকটি যাচ্ছে ভারতে। সেখানে ৪টি ভিন্ন মঞ্চে পরিবেশিত হবে নাটকটি। দলের সাধারণ সম্পাদক স্মরণ সাহা প্রথম আলোকে জানান, ভারতের বিভিন্ন নাট্যসংগঠনের আমন্ত্রণে ভিন্ন ভিন্ন নাট্যোৎসবে ৪টি প্রদর্শনীর জন্য ২১ ডিসেম্বর যাত্রা করবেন জাগরণীর শিল্পীরা। ২৪ ডিসেম্বর ওডিশার সিভিক সেন্টারে স্পন্দন আয়োজিত অল ইন্ডিয়া মাল্টিলিংগুয়াল ড্রামা ফেস্টিভ্যালে, ২৯ ডিসেম্বর দিনাজপুরের নজমু নাট্য নিকেতনে বিচিত্রা নাট্য সংস্থা আয়োজিত বন্ধু নাট্যোৎসবে, ১ জানুয়ারি পশ্চিমবঙ্গের ডানকুনি এলাকায় বিনোদনী নাট্যমন্দিরে থিয়েটার শাইন আয়োজিত ডানকুনি থিয়েটার ফেস্টিভ্যালে এবং পরদিন বারাসাতের রবীন্দ্রভবন মঞ্চে বারাসাত কাল্পিক আয়োজিত নাট্যভাষা উৎসবে জাগরণী থিয়েটারের ১৫তম প্রযোজনা ‘রাজার চিঠি’ মঞ্চায়ন করবে। ১৩ দিনের ভারত সফরে ‘রাজার চিঠি’ মঞ্চায়ন ছাড়াও ২৭ ডিসেম্বর অল ইন্ডিয়া মাল্টিলিংগুয়াল ড্রামা অ্যান্ড ডান্স ফেস্টিভ্যালে নৃত্য প্রতিযোগিতায় অংশ নেবে। জাগরণী থিয়েটারের এ দলে যাচ্ছেন স্মরণ সাহা, আজমল আমিন, বৈদ্যনাথ অধিকারী, বাহারুল ইসলাম, রুকুনজ্জামান আপেল, শোয়েব হাসনাত, ইয়াসিন শামীম, মাহমুদুল ইসলাম, রফিকুল ইসলাম, সজিব ঘোষ, শাখওয়াত হোসেন, মাহমুদা ইয়াসমিন, শাহানাজ আক্তার, রিপা হালদার, সুইটি চৌধুরী ও ঠান্ডু রায়হান।
