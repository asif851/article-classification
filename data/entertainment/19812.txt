
বলিউডের আবেদনময়ী তারকা অভিনেত্রী ও সাবেক মিস ইন্ডিয়া সেলিনা জেটলি। সম্প্রতি তিনি একটি ক্যাম্পেইনের কাজে বিমানে চেপে দুবাই থেকে যুক্তরাষ্ট্র যাচ্ছিলেন। জনপ্রিয় তারকা হওয়ার পাশাপাশি নামের পাশে ‘জেট’ শব্দটি থাকলেও বিমানের এক কর্মচারীর কাছ থেকে একদমই পাত্তা পাননি তিনি। বরং তাঁর সঙ্গে রীতিমতো অপমানজনক আচরণ করেছেন ওই কর্মচারী। তিনি এই ‘নো এন্ট্রি’ তারকাকে বিমানের ওয়াশরুমে ঢুকতে দেননি। এমন অপমানজনক ও রূঢ় আচরণ পেয়ে রীতিমতো হতভম্ব হয়ে যান ৩২ বছর বয়সী এ তারকা অভিনেত্রী।বিমানের ভেতর হঠাত্ করেই দুই বন্ধু ডিজাইনার ফারাহ খান আলী ও আনা সিংয়ের সঙ্গে দেখা হয়ে যায় সেলিনার। তাঁরা গল্প-গুজবে মেতে ওঠেন। এ প্রসঙ্গে আনা বলেন, ‘অনেকদিন পর সেলিনাকে কাছে পেয়ে আমরা গল্প-গুজবে ব্যস্ত হয়ে পড়ি। এক পর্যায়ে সেলিনা ওয়াশরুমে যেতে চাইলে তাঁকে ভেতরে প্রবেশে বাধা দেন বিমানের এক কর্মচারী। তিনি অত্যন্ত রূঢ়ভাবে ধমকের সুরে সেলিনাকে ফিরে যেতে বলেন।’ সম্প্রতি এক খবরে এমনটিই জানিয়েছে ওয়ান ইন্ডিয়া।আনা আরও বলেন, ‘বিমানের যে আসনে সেলিনা বসেছিল সেখান থেকে মাত্র চার কদম দূরেই বিমানের ওয়াশরুমের অবস্থান। তারপরও সেলিনাকে ওয়াশরুমে ঢুকতে দেননি ওই কর্মচারী। তিনি সেলিনার সঙ্গে উচ্চবাচ্য না করে শান্ত সুরে কথা বলতে পারতেন।’এদিকে বিমান থেকে নামার সময় ওই কর্মচারীর সঙ্গে দেখা হয়ে যায় আনার। তাঁকে উদ্দেশ করে আনা বলেন, ‘একজন নারীর সঙ্গে এমন অসৌজন্যমূলক আচরণ করাটা আপনার মোটেও উচিত হয়নি।’ আনার কণ্ঠে নীতিবাক্য শুনে প্রচণ্ড চটে যান ওই কর্মচারী। তিনি বলেন, ‘আপনারা চাইলে আমার বিরুদ্ধে অভিযোগ করতে পারেন।’ এমনকি তিনি পকেট থেকে নিজের ভিজিটিং কার্ডও বের করে দেন।সেলিনাও অপ্রত্যাশিত ঘটনাটির সত্যতা নিশ্চিত করেছেন। তিনি জানিয়েছেন, তাঁর অফিস থেকে এয়ারলাইন কর্তৃপক্ষকে বিষয়টি অবহিত করা হয়েছে। এমন গুরুতর অসদাচরণের জন্য ওই কর্মচারীর বিরুদ্ধে কী ব্যবস্থা নেওয়া হয় সেটা দেখার অপেক্ষায় আছেন তিনি।১৯৮১ সালে সেলিনার জন্ম আফগানিস্তানের কাবুলে। তাঁর বাবা কর্নেল ভি কে জেটলি পাঞ্জাবের। আর মা মিতা জেটলির বাড়ি কাবুলে। সেলিনার মা ভারতীয় সেনাবাহিনীতে ছিলেন। সেলিনার ভাইও ভারতীয় সেনাবাহিনীতে চাকরি করছেন।২০০১ সালে মিস ইন্ডিয়া খেতাব অর্জন করেন সেলিনা জেটলি। এরপর মডেলিং এবং ২০০৩ সালে ‘জানাশিন’ ছবির মাধ্যমে বলিউড অভিষেক হয় তাঁর। ২০১১ সালে অস্ট্রেলীয় ব্যবসায়ী পিটার হাগকে বিয়ে করেন সেলিনা। পরের বছর তিনি যমজ ছেলের মা হন। সেলিনা অভিনীত সর্বশেষ ছবি ‘উইল ইউ ম্যারি মি?’ মুক্তি পেয়েছিল ২০১২ সালে। সামনে মুক্তির অপেক্ষার রয়েছে তাঁর অভিনীত ‘কাশ তুমসে মোহাব্বত না হোতি’ ছবিটি।
