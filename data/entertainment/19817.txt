
বলিউড মানেই একসময় ছিল খানদের রাজত্ব। শাহরুখ, সালমান বা আমিরকে ছাড়া সুপারহিট ছবি হতো না। কোটির বেশি পারিশ্রমিক নেওয়া এই অভিনেতারা তখন লাভের অংশও দাবি করতেন। খানদের বাইরে অক্ষয় কুমারও ছবির লভ্যাংশ পেতেন। কিন্তু দিন বদলেছে, খানদের রাজত্বে নিজেদের প্রতিষ্ঠা করেছেন রণবীর কাপুর, নওয়াজউদ্দিন সিদ্দিকীর মতো অভিনেতারা। তাঁরাও এখন ছবির লভ্যাংশ দাবি করছেন।
বলিউডেই শীর্ষ তারকাদের মধ্যে পারিশ্রমিক নেওয়ার চল কমে আসছে। এর বদলে তাঁরা নিচ্ছেন কমিশন বা লভ্যাংশ। ছবি যত লাভ করবে, সেই অনুপাতে তাঁরা পাবেন পারিশ্রমিক। শুধু নিজে কাজ করছেন—এমন ছবিতে নয়, অন্য ছবি থেকেও লভ্যাংশ এখন পকেটে পুরছেন এই অভিনেতারা।
সঞ্জয় দত্তের জীবনের ওপর সিনেমা বানাচ্ছেন রাজকুমার হিরানী। সঞ্জয়ের চরিত্রে আছেন রণবীর কাপুর। এই ছবির লভ্যাংশ দাবি করেছেন ‘সাঞ্জুবাবা’। এর আগে হিরানীর তিনটি ছবিতে কাজ করেছেন সঞ্জয়: ‘মুন্নাভাই এমবিবিএস’, ‘লাগে রহো মুন্নাভাই’ আর ‘পিকে’। ‘মুন্নাভাই এমবিবিএস’-এ সঞ্জয়ের পারিশ্রমিক ছিল মাত্র ১ রুপি। সেটা ছিল প্রতীকী। দুর্দান্ত ব্যবসাসফল এই ছবির লভ্যাংশ পেয়েছিলেন সঞ্জয়।
লভ্যাংশ নিলে দুটি সুবিধা। সিনেমার খরচ কমে আসে, আবার হিট হলে বড় অঙ্কের অর্থও পাওয়ার সম্ভাবনা তৈরি হয়। বাবা রাকেশ রোশনের ছবিতে লভ্যাংশের বিনিময়ে কাজ করেছেন হৃতিক রোশন।
জিতেন্দ্র থেকে অমিতাভ বচ্চন পর্যন্ত অভিনেতারা এলাকাভিত্তিক কমিশন পেতেন। ‌‘গাদার’ ছবির পর এমন চুক্তি করেছিলেন সানি দেওল। ভারতের সাবেক অধিনায়ক মো. আজহারউদ্দিনও তাঁর বায়োপিক ‘আজহার’-এর জন্য প্রযোজক একতা কাপুরের সঙ্গে লভ্যাংশের চুক্তি করেছিলেন। ছবির আয় ৭০ কোটির বেশি হলে একটা অংশ পেতেন তিনি। সুপারফ্লপ হওয়ায় সে টাকা আর পাওয়া হয়নি আজহারের। বিশ্লেষক অতুল মোহন বলেন, ‘পারিশ্রমিক না নিয়ে লভ্যাংশ নেওয়াটা নিরাপদ। এর মাধ্যমে ইরফান খান বা নওয়াজউদ্দিনের মতো অভিনেতারা বাড়তি কোনো চাপ না দিয়েই পছন্দের সিনেমায় অভিনয় করতে পারেন।’ সূত্র: ডেকান ক্রনিকল।
