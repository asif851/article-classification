
জনি ডেপের ব্যক্তিজীবন হতাশায় চৌচির। সম্প্রতি স্ত্রী আম্বার হার্ডের সঙ্গে বিচ্ছেদ হয়ে গেল তাঁর। গত শুক্রবার লস অ্যাঞ্জেলেসের একটি আদালতের বিচারক বিচ্ছেদের এ আদেশ দেন। বিচ্ছেদ–মাশুল হিসেবে তাঁকে গুনতে হয়েছে ৭০ লাখ মার্কিন ডলার।গত বছরের মে মাস থেকে আম্বার ও জনির বিচ্ছেদ নিয়ে রীতিমতো কাদা-ছোড়াছুড়ি শুরু হয়। নির্যাতনের মামলা ঠুকে মাত্র ১৫ মাসের সংসারের ইতি টানতে চেয়েছিলেন আম্বার হার্ড। আদালতের নথিতে তিনি লিখেছিলেন, বিচ্ছেদের জন্য অধীর হয়ে অপেক্ষা করছেন। তিনি তাঁর জীবন ফিরে পেতে চান। তাঁর অ্যাটর্নি পিয়ের্স ও’ডনেল বলেন, ‘আম্বারের জন্য দিনটি বিশেষ। তিনি বিচ্ছেদ চেয়েছিলেন এবং পেলেন।’এদিকে জনি ডেপ হতাশ। অনিয়ম ও অব্যবস্থাপনার জন্য ব্যক্তিগত ব্যবস্থাপকদের ওপর ভীষণ চটেছেন তিনি। একে বিচ্ছেদ নিয়ে দৌড়ঝাঁপ, তার ওপর ব্যবসার বেহাল দশা। ব্যবস্থাপক দলটিকে শুধু বরখাস্তই নয়, তাঁদের বিরুদ্ধে জালিয়াতির মামলাও করেছেন তিনি। ১৯৯৯ থেকে গত বছর পর্যন্ত নাকি তাঁরা জালিয়াতি করে হাতিয়েছেন প্রায় ২ কোটি ৮০ লাখ মার্কিন ডলার। বিচ্ছেদের দিনেই লস অ্যাঞ্জেলেস কাউন্টি সুপিরিয়র আদালতে তাঁদের বিরুদ্ধে মামলা ঠুকেছেন জনি।বিচ্ছেদের এত টাকা কী করবেন আম্বার? জানিয়েছেন, দাতব্য প্রতিষ্ঠানে দান করবেন সেগুলো। পিপল, দ্য হলিউড রিপোর্টার।
