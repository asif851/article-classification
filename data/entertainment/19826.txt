
সেলিম আল দীন নেই প্রায় আট বছর হয়ে গেল। তাঁকে দেখা যায় না কোনো আয়োজনে। কিন্তু কিছু কিছু মানুষের দেহান্তর মানেই নিশ্চিহ্ন হয়ে যাওয়া নয়, সেলিম আল দীন সেই দলের অগ্রজন। তাঁকে না পাওয়ার বেদনা নিয়ে নিকটজন, ভক্ত, শিষ্যরা বারবার স্মরণ করেন। তাঁর জন্মবার্ষিকীতে স্মরণটা হয় ঘটা করে। বিগত কয়েক বছর তা–ই হয়েছে। এবারও থাকছে নানা আয়োজন। ১৮ থেকে ২০ আগস্ট রাজধানী শিল্পকলা একাডেমি ও জাহাঙ্গীরনগর বিশ্ববিদ্যালয়ে আয়োজন করা হবে তিন দিনব্যাপী ‘সেলিম আল দীন জন্মোৎসব ২০১৬’। ঢাকা থিয়েটার, বাংলাদেশ গ্রাম থিয়েটার, সেলিম আল দীন ফাউন্ডেশন এবং বাংলাদেশ শিল্পকলা একাডেমি যৌথভাবে এ উৎসব আয়োজন করছে। উৎসবের অন্যতম উদ্যোক্তা নাসির উদ্দীন ইউসুফ প্রথম আলোকে জানান, উৎসব আয়োজনে তৃতীয়বারের মতো প্রদান করা হবে সেলিম আল দীন পদক। এ বছর পদক পেতে যাচ্ছেন অভিনয়শিল্পী রাইসুল ইসলাম আসাদ। এ বছর তৃতীয়বারের মতো সেলিম আল দীন পদক প্রদান করা হচ্ছে। প্রথমবার এই পদক পেয়েছে বাংলাদেশ গ্রাম থিয়েটার। এরপর নন্দনতাত্ত্বিক ও শিল্প সমালোচক অধ্যাপক অরুণ সেন এই পদক পেয়েছেন। সেলিম আল দীন জন্মোৎসবের উদ্বোধনী সন্ধ্যায় (১৮ আগস্ট) এই পদক তুলে দেবেন সংস্কৃতিমন্ত্রী আসাদুজ্জামান নূর। একই সন্ধ্যায় উৎসবের উদ্বোধন করবেন নাট্যব্যক্তিত্ব মামুনুর রশীদ। তিন দিনের উৎসবে থাকবে জাহাঙ্গীরনগর বিশ্ববিদ্যালয়ে সেলিম আল দীনের সমাধিতে শ্রদ্ধা নিবেদন, শিশু-কিশোরদের চিত্রাঙ্কন প্রতিযোগিতা, সেমিনার, নাটকের মঞ্চায়ন। উৎসবের শেষ দিন থাকবে মঞ্চনাটক ‘কারবালার জারি’। নির্দেশনা দিয়েছেন রেজা আরিফ। প্রযোজনা করেছে জাহাঙ্গীরনগর বিশ্ববিদ্যালয়ের নাটক ও নাট্যতত্ত্ব বিভাগ। একই দিন পরীক্ষণ থিয়েটার হলে পরিবেশিত হবে ‘পুতুল তোমার জনম কি রূপ সংসারে’। ঢাকা থিয়েটারের পরিবেশনায় নাটকটি নির্দেশনা দেবেন শিমূল ইউসুফ। বরেণ্য নাট্যকার সেলিম আল দীন ১৯৪৯ সালে ১৮ আগস্ট ফেনী জেলার সোনাগাজী উপজেলার সেনেরখিল গ্রামে জন্মগ্রহণ করেন। জাহাঙ্গীরনগর বিশ্ববিদ্যালয়ের নাটক ও নাট্যতত্ত্ব বিভাগের প্রতিষ্ঠাতা সভাপতি সেলিম আল দীন ২০০৮ সালের ১৪ জানুয়ারি চলে যান না–ফেরার দেশে।
