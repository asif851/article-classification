
বাংলাদেশের আনাচকানাচে ছড়িয়ে ছিটিয়ে রয়েছে ইতিহাসের অনেক পুরাকীর্তি। বাংলাদেশের প্রত্নতাত্ত্বিক নিদর্শনের এমন বেশ কয়েকটি গুরুত্বপূর্ণ স্থানে শুটিং করা হয়েছে ইমন ও মিম অভিনীত পদ্ম পাতার জল ছবির।
ঔপনিবেশিক সময়ের এক গল্পকে সম্পূর্ণ নতুনভাবে উপস্থাপনের জন্য দৃষ্টিনন্দন সেট এবং জমকালো পোশাক পরিকল্পনার এক নান্দনিক মেলবন্ধন ঘটানো হয়েছে বলেই জানান পরিচালক তন্ময় তানসেন। তিনি বলেন, ‘যেহেতু গল্পটা ঔপনিবেশিক সময়ের তাই গল্পের প্রয়োজনেই আমাদের বাংলাদেশের বিভিন্ন পুরোনো জমিদারবাড়ি ও অন্যান্য প্রত্নতাত্ত্বিক নিদর্শন গুলোতে শ্যুটিং করতে হয়েছে। আর আমাদের দেশের এত সুন্দর সব নিদর্শন রয়েছে যেগুলো মানুষের সামনে তুলে ধরার জন্য সিনেমার মতো একটি বড় মাধ্যম ব্যবহার করলে তা দেশ-বিদেশের মানুষের কাছে খুব সহজেই পৌঁছে যাবে বলে আমি মনে করি।’তন্ময় জানান, ভিন্নধারার চলচ্চিত্র নির্মাণের প্রত্যয়ে যাত্রা শুরু করে ট্রাইপড স্টুডিও। এই প্রতিষ্ঠানের প্রথম চলচ্চিত্র পদ্ম পাতার জল। দীর্ঘ ৮৭ দিন ধরে টাঙ্গাইলের ধনবাড়ি, মহেড়া, ও নাগরপুর জমিদারবাড়ি, মধুপুর রাবার বাগান, মানিকগঞ্জের বালিয়াটি জমিদারবাড়ি, সোনারগাঁ লোকশিল্প জাদুঘর, পানাম সিটি, ঢাকার আহসান মঞ্জিল, রাঙামাটি, সিলেট, বান্দরবান ও টেকনাফ সহ দেশের আরও সুন্দর সব লোকেশনে শুটিং হয়েছে পদ্ম পাতার জল ছবির। তিনি বলেন, ‘বাংলাদেশের উল্লেখযোগ্য প্রত্নতাত্ত্বিক স্থানগুলোকে পদ্ম পাতার জলের মাধ্যমে তুলে আনার এই প্রয়াসই এ ছবিকে সবার চেয়ে আলাদা করেছে।’ছবির কাহিনি ও সংলাপ লিখেছেন গীতিকবি লতিফুল ইসলাম শিবলী। আর এতে অভিনয় করেছেন ইমন, মিম, অমিত হাসান, তারিক আনাম খান, নিমা রহমান, মীরাক্কেল খ্যাত আবু হেনা রনি, রোমানা ও স্বর্ণা প্রমুখ।বর্তমানে পদ্ম পাতার জল ছবিটির সম্পাদনার কাজ চলছে। ছবিটির সম্পাদনা করছেন জাতীয় চলচ্চিত্র পুরস্কারপ্রাপ্ত সামীর আহমেদ।
