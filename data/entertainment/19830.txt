
ঘড়িতে তখন সকাল ১০টা। জাতীয় সংসদ ভবন এলাকা। জাতীয় সংসদ ভবনের দক্ষিণ প্লাজায় তখন দেশের চার প্রজন্মের জনপ্রিয় ১২ জন শিল্পী একটি গানের সঙ্গে ঠোঁট মেলাচ্ছেন। শিল্পীদের মধ্যে ছিলেন সাবিনা ইয়াসমীন, আইয়ুব বাচ্চু, ফাহমিদা নবী, বাপ্পা মজুমদার, ফুয়াদ আল মুক্তাদির, লিংকন, এলিটা, কনা, নির্ঝর, শুভ, এমিল ও জোয়াদ। গানটির শিরোনাম ‘এই সোনার বাংলা তোমার পতাকা তোলো’। সুর ও সংগীত পরিচালনা করেছেন হাবিব ওয়াহিদ।কাছেই ক্যামেরা নিয়ে তৈরি পরিচালক অমিতাভ রেজা। জানা গেল, এখানে একটি দেশের গানের মিউজিক ভিডিওর শুটিং হচ্ছে।পরে জানা গেছে, দেশের গানের মিউজিক ভিডিওটি তৈরি হচ্ছে মহান বিজয় দিবস উপলক্ষে। দেশের তরুণদের ইতিবাচক কাজে উদ্বুদ্ধ করার জন্যই নেওয়া হয়েছে এই উদ্যোগ। ১৬ ডিসেম্বর টিভি, রেডিও, মুঠোফোনসহ বিভিন্ন মাধ্যমে গানটির অডিও ও মিউজিক ভিডিও প্রচার করার পরিকল্পনা আছে আয়োজকদের। তবে পুরো ব্যাপারটি সবার জন্য চমক হিসেবেই রাখার চেষ্টা করা হচ্ছে।মিউজিক ভিডিওটি যৌথভাবে তৈরি করছে মিডিয়া এস্কেপ ও শো মোশন নামের দুটি প্রযোজনা প্রতিষ্ঠান।
