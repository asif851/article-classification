
নায়িকা হিসেবে তো অনেক হলো। এবার অন্য রকম চরিত্রে অভিনয় করলেন ববি। যা অনেকটা খলনায়িকার মতো। ইফতেখার চৌধুরীর নতুন ছবি ওয়ান ওয়েতে এমন একটি চরিত্রে অভিনয় করেছেন তিনি। এ নিয়ে দারুণ উচ্ছ্বসিত ববি। বললেন, ‘আমার কাছে চরিত্রটি অন্য রকম মনে হয়েছে। ছবিতে দেখা যাবে বিদেশ থেকে খবর পাই আমার বাবাকে মেরে ফেলা হয়েছে। পরে দেশে এসে আমি বাবার হত্যার প্রতিশোধ নিই। সেটা একটু অন্য রকমভাবে। পর্দায় দর্শকেরা এটা বুঝবেন।’তিনি জানান, এরই মধ্যে ছবির অর্ধেকেরও বেশি কাজ শেষ হয়েছে। ঢাকা ও এর আশপাশের এলাকার শুটিং হয়েছে ওয়ান ওয়ের। সবকিছু ঠিক থাকলে আগামী বছরই মুক্তি পাবে ছবিটি।ববির চলচ্চিত্রে অভিষেক ঘটে আলোচিত নায়ক অনন্ত জলিলের খোঁজ দ্য সার্চ সিনেমার মাধ্যমে। তাঁর আলোচিত ছবির মধ্যে রয়েছে দেহরক্ষী, ফুল অ্যান্ড ফাইনাল, হিরো দ্য সুপারস্টার, ইঞ্চি ইঞ্চি প্রেম, রাজত্ব। আগামী ৫ ডিসেম্বর মুক্তি পেতে যাচ্ছে তাঁর নতুন ছবি স্বপ্ন ছোঁয়া। ছবিতে সায়মনের বিপরীতে অভিনয় করেছেন ববি।
