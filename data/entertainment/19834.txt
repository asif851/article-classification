
গত শুক্রবার মুক্তি পেয়েছে ‘বাহুবলী ২: দ্য কনক্লুশন’। এরই মধ্যে বক্স অফিসে একের পর এক রেকর্ড গড়েছে ছবিটি। নতুন রেকর্ড হলো, ৮০০ কোটির ক্লাব খুলেছে এই ছবি। এই প্রথম কোনো ভারতীয় ছবি ৮০০ কোটির বেশি আয় করল। গতকাল বৃহস্পতিবার পর্যন্ত ছবিটি আয় করেছে অন্তত ৮৩৫ কোটি রুপি! এটাই এখন পর্যন্ত কোনো ভারতীয় ছবির সর্বোচ্চ আয়।
ভারতে...ভারতে ছবিটি তেলেগু, তামিল, মালয়ালম ও হিন্দি ভাষায় মুক্তি পায়। তেলেগু রাজ্য অন্ধ্র প্রদেশ ও তেলেঙ্গানায় ছবিটি গত সাত দিনে আয় করেছে ১৬৬ থেকে ১৬৮ কোটি রুপি। তামিলনাড়ুতে এই আয় ৫৮ থেকে ৬০ কোটি। কর্ণাটকে আয় করেছে ৬৩ থেকে ৬৫ কোটি এবং কেরালায় ৩৮ থেকে ৪০ কোটি রুপি। বাকি ভারতে ছবিটির হিন্দি সংস্করণ আয় করেছে ৩৪২ থেকে ৩৪৫ কোটি রুপি। অর্থাৎ গত সাত দিনে শুধু ভারত থেকেই এই ছবির আয় ৬৬৭ থেকে ৬৬৮ কোটি রুপি।
বাইরে...যুক্তরাষ্ট্রে এই ছবির আয় অবিশ্বাস্য। ‘বাহুবলী ২’ পেছনে ফেলেছে টম হ্যাংকস ও এমা ওয়াটসনের ‘দ্য সার্কেল’কেও। আয়ের দিক থেকে হলিউড বক্স অফিসে ‘বাহুবলী ২’-এর স্থান এখন চতুর্থ। আমেরিকায় এ সপ্তাহে ছবিটির আয় প্রায় ৮৪ কোটি রুপি! এ ছাড়া ছবিটি মুক্তি পেয়েছে চীন, যুক্তরাজ্য, কানাডা, নিউজিল্যান্ড ও অস্ট্রেলিয়ায়। সেখান থেকে এক সপ্তাহে ছবির মোট আয় প্রায় ৮৬ কোটি রুপি। অর্থাৎ ভারতের বাইরে এই ছবির আয় প্রায় ১৭০ কোটি রুপি।
সব মিলিয়ে...ভারত ও সারা বিশ্ব থেকে গত এক সপ্তাহে সব মিলিয়ে ছবিটির আয় অন্তত ৮৩৫ থেকে ৮৩৯ কোটি রুপি। আর এই আয়ই গড়েছে নতুন রেকর্ড। এর আগের রেকর্ডটি ছিল আমির খানের ‘পিকে’ ছবির দখলে। ছবিটি মোটমাট আয় করেছিল ৭৯২ কোটি রুপি। কিন্তু মাত্র এক সপ্তাহেই সেই আয়কে ছাড়াল ‘বাহুবলী ২’। এখন প্রায় সবাই নিশ্চিত, ভারতীয় ছবিতে ১০০০ কোটির ক্লাবও খুলবে এই ছবি। মোট আয় দেড় হাজার কোটি ছাড়ালেও অবাক হওয়ার কিছু থাকবে না। ছবি মুক্তির আগেই বিভিন্ন সত্ত্ব বিক্রি করে ‘বাহুবলী ২’ আয় করেছে প্রায় ৫০০ কোটি রুপি। ‘বাহুবলী’ ছবি দুটির প্রিক্যুয়েল বের হচ্ছে বই আকারে। তিন খণ্ডের বইয়ের প্রথম পর্ব ‘দ্য রাইজ অব শিবগামি’ বেরিয়ে গেছে এর মধ্যেই। ভারতের বিভিন্ন জায়গায় নির্মিত হবে ‘বাহুবলী থিম পার্ক’—এই ঘোষণাও এসে গেছে।এসব থেকেও আয় আসবে ‘বাহুবলী’র নির্মাতা-প্রযোজকদের পকেটে। তাই সব মিলিয়ে তাঁরা কত টাকা পকেটে ভরবেন, এখনই বলা যাচ্ছে না। ব্লাস্টিং নিউজ, ফার্স্ট পোস্ট
