
একটি সিনেমায় অভিনয়ের সুবাদে পারিশ্রমিক হিসেবে পান ৬ থেকে ১০ কোটি রুপি। আর এবার কিনা মাত্র কয়েক মিনিটের একটি গানের সঙ্গে একবার নেচে চার কোটি রুপির প্রস্তাব পেয়েছেন বলিউডের বহুল আলোচিত অভিনেত্রী সানি লিওন! মুক্তি-প্রতীক্ষিত ‘রইস’ সিনেমার ‘লায়লা ও লায়লা’ গানটির সঙ্গে নিউ ইয়ার পার্টির মঞ্চে একবার নাচার জন্য একটি হোটেল কর্তৃপক্ষ চার কোটি রুপি সেধেছেন এই অভিনেত্রীকে।টাইমস অব ইন্ডিয়ার এক প্রতিবেদনে বলা হয়েছে, শাহরুখ খান অভিনীত ‘রইস’ সিনেমায় ‘লায়লা ও লায়লা’ গানটির রিমেকে সানি লিওনকে দেখা যাবে। সিনেমাটি মুক্তি পেতে আরেকটু দেরি হলেও বড়দিন ও নিউ ইয়ার পার্টির কথা ভেবে এ মাসেই গানটি মুক্তি দেওয়ার কথা ভাবছেন সিনেমা নির্মাতারা। আর এই গানের সঙ্গে খোদ সানি লিওনকেই মঞ্চে সরাসরি নাচার প্রস্তাব দিয়েছে একটি হোটেল কর্তৃপক্ষ। এর পারিশ্রমিক হিসেবে সানি লিওনকে চার কোটি রুপি দেওয়ারও প্রস্তাব করেছে তারা। এখন এই বলিউড তারকার সম্মতির অপেক্ষায় ওই হোটেল কর্তৃপক্ষ।সম্প্রতি ‘রইস’ সিনেমার ট্রেলার মুক্তির পর তা বেশ সাড়া ফেলে দিয়েছে। ইউটিউবে মাত্র ২৪ ঘণ্টায় ট্রেলারটি ২ কোটি ৭০ লাখ বারের বেশি দেখেছেন দর্শকেরা। ১৯৮০ সালে মুক্তি পাওয়া ‘কুরবানি’ ছবিতে ‘লায়লা ও লায়লা’ গানের সঙ্গে জিনাত আমানকে দেখা গিয়েছিল। এবার ‘রইস’ সিনেমায় ওই গানের রিমেকে দেখা যাবে সানি লিওনকে। সিনেমাটির পরিচালক রাহুল ঢোলাকিয়া। যৌথভাবে প্রযোজনা করেছেন রিতেশ সিধওয়ানি, ফারহান আখতার ও গৌরী খান। আগামী বছর জানুয়ারির শেষের দিকে সিনেমাটি মুক্তি পাওয়ার কথা।
