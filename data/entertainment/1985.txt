
চূড়ান্ত হয়েছে ২০১২ সালের জাতীয় চলচ্চিত্র পুরস্কার। জুরিবোর্ডের একাধিক সূত্র থেকে জানা গেছে, বিচারকমণ্ডলীদের সুপারিশ অনুযায়ী ২০১২ সালে সেরা ছবির পুরস্কার পাচ্ছে উত্তরের সুর, পরিচালক হুমায়ূন আহমেদ (ঘেটুপুত্র কমলা), অভিনেতা শাকিব খান (খোদার পরে মা), অভিনেত্রী জয়া আহসান (চোরাবালি), পার্শ্ব-অভিনেতা রাজ্জাক (ভালোবাসার রং), পার্শ্ব-অভিনেত্রী লুসি তৃপ্তি গোমেজ (উত্তরের সুর), খলনায়ক শহীদুজ্জামান সেলিম (চোরাবালি), কাহিনিকার হুমায়ূন আহমেদ (ঘেটুপুত্র কমলা), চিত্রনাট্যকার হুমায়ূন আহমেদ (ঘেটুপুত্র কমলা), সংলাপ রচয়িতা রেদওয়ান রনি (চোরাবালি), শিশুশিল্পী মামুন (ঘেটুপুত্র কমলা), শিশুশিল্পীর বিশেষ পুরস্কার মেঘলা (উত্তরের সুর), চিত্রগ্রাহক মাহফুজুর রহমান খান (ঘেটুপুত্র কমলা), গায়ক পলাশ (খোদার পরে মা), গায়িকা রুনা লায়লা (তুমি আসবে বলে), গীতিকার মিল্টন খন্দকার (খোদার পরে মা), সুরকার ইমন সাহা (পিতা), সংগীত পরিচালক ইমন সাহা (ঘেটুপুত্র কমলা), রূপসজ্জা খলিলুর রহমান (ঘেটুপুত্র কমলা), অঙ্গসজ্জা ও পোশাক-পরিচ্ছদ এস এম মাইনুদ্দিন (ঘেটুপুত্র কমলা), সম্পাদক সলিমুল্লাহ (ঘেটুপুত্র কমলা), শব্দগ্রাহক রিপন নাগ (চোরাবালি), শিল্পনির্দেশক কলন্তর ও উত্তম গুহ (রাজা সূর্য খাঁ)। আজীবন সম্মাননা পাচ্ছেন খলিল উল্লাহ খান।তথ্য মন্ত্রণালয়ের একটি সূত্র জানিয়েছে, জুরিবোর্ডের এই সুপারিশ আগামী সপ্তাহে জাতীয় পুরস্কারসংক্রান্ত মন্ত্রিসভা কমিটিতে উপস্থাপন করা হবে। এই কমিটি থেকে অনুমোদন পাওয়ার পর আগামী নভেম্বর মাসে ২০১২ সালের জাতীয় চলচ্চিত্র পুরস্কার প্রদান অনুষ্ঠান আয়োজন করা হবে।
 
