
নাটক কিংবা চলচ্চিত্রের দৃশ্যে নয়, পুবাইলে শুটিংয়ে যাওয়ার পথে বাস্তবেই গোলাগুলির মধ্যে পড়েছিলেন ছোটপর্দার জনপ্রিয় অভিনয়শিল্পী ফজলুর রহমান বাবু। সৌভাগ্যক্রমে তিনি আহত হননি। শুটিংয়ের কাজে ২৩ সেপ্টেম্বর সোমবার পুবাইল যাওয়ার সময় আব্দুল্লাহপুরে এমন অপ্রত্যাশিত পরিস্থিতির মুখে পড়ে যান বাবু। পোশাকশ্রমিকদের সহিংস বিক্ষোভ, তাঁদের ছত্রভঙ্গ করে দিতে পুলিশের ছোড়া রাবার বুলেট—সবমিলিয়ে বাবু বেশ আতঙ্কিতই হয়ে পড়েছিলেন। এ ঘটনায় তাঁর সহকর্মীর গায়ে রাবার বুলেট লাগলেও, সৌভাগ্যক্রমে অক্ষত থাকেন বাবু।এ প্রসঙ্গে প্রথম আলো ডটকমকে বাবু বলেন, ‘বাংলাভিশন চ্যানেলের “দুই টাকার বাহাদুরি” নাটকের শুটিং করতে একটি গাড়িতে করে পুবাইল যাচ্ছিলাম। আব্দুল্লাহপুর পৌঁছে দেখলাম, পোশাকশ্রমিকরা গাড়ি ভাঙচুর করছেন। এই অবস্থায় আমরা দ্রুত গাড়ি থেকে নেমে পড়ি। একটু পরই পোশাকশ্রমিকদের বিক্ষোভ ছত্রভঙ্গ করতে পুলিশি অ্যাকশন শুরু হয়। পুলিশের ছোড়া রাবার বুলেট এসে লাগে আমার এক সহকর্মীর গায়ে। তাঁর শরীর থেকে রক্ত ঝরতে থাকলে তাঁকে বাংলাদেশ মেডিকেলে নিয়ে যাওয়া হয়।’বাবু আরও বলেন, ‘আন্দোলনের নামে একটি অপসংস্কৃতি শুরু হয়েছে আমাদের দেশে। কিছু হলেই রাস্তায় নেমে গাড়ি ভাঙচুর করা হচ্ছে। এতে ভুক্তভোগী হচ্ছেন সাধারণ মানুষ। সত্যি বলতে কি, আমরা আসলে কেউই নিরাপদ নই। গন্তব্যে অক্ষতভাবে পৌঁছতে পারব কি না, তার কোনো নিশ্চয়তা নেই।’
 
 
 
