
• তিন খানের নায়িকা হওয়ার জন্য বসে থাকেন নায়িকারা। • সালমানকে ছয়-ছয়বার প্রত্যাখ্যান করেছেন তিনি। • ‘কিক টু’ ছবিতে ‘দাবাং খান’কে দেখা যাবে, তা নিশ্চিত।
শাহরুখ খান, সালমান খান আর আমির খানের নায়িকা হওয়ার জন্য হাপিত্যেশ করে বসে থাকেন বলিউডের নায়িকারা। এই তিন খানের নায়িকা হওয়া মানে জীবনে অনেকটাই প্রাপ্তি। সেখানে সালমানের মতো সুপারস্টারকে একবার নয়, ছয়-ছয়বার প্রত্যাখ্যান করেছেন এক বলিউড সুন্দরী। শাহরুখ খানের হাত ধরে হিন্দি ছবির জগতে পা রাখেন তিনি। এরপর সাফল্য তাঁর একমাত্র সঙ্গী। খানদের থেকে কিছু কম যান না। তিনি দীপিকা পাড়ুকোন। ছয়বার প্রত্যাখ্যানের পর এবার নাকি সালমান খানের সঙ্গে তিনি জুটি বাঁধতে চলেছেন।
সাজিদ নাদিয়াদওয়ালার ‘কিক টু’ ছবিতে বলিউডের ‘দাবাং খান’কে দেখা যাবে, তা নিশ্চিত। কিন্তু সালমান খানের বিপরীতে কাকে দেখা যাবে, তা নিয়ে বলিউডে নানা গুঞ্জন। তবে একটা বিষয় স্পষ্ট, সাল্লু ভাইয়ের নায়িকা হিসেবে জ্যাকুলিন ফার্নান্দেজকে দেখা যাবে না। সালমান আগেই ইশারায় বুঝিয়েছিলেন, এই ছবিতে জ্যাকুলিন নেই। ‘কিক’ ছবিতে সালমানের নায়িকা হিসেবে এই বলিউড সুন্দরীকে দেখা গিয়েছিল।
সাজিদের সঙ্গে জ্যাকুলিনের সম্পর্ক বেশ ভালো। কিন্তু সাজিদ তাঁর ‘কিক টু’ ছবির জন্য সালমানের সঙ্গে অন্য কোনো নায়িকাকে চান। এমন এক নায়িকাকে চান, যিনি এর আগে সালমানের সঙ্গে জুটি বাঁধেননি। আসলে সাজিদ একটি নতুন জুটিকে উপহার দিতে চান।
সূত্রের খবর অনুযায়ী, সাজিদ বলিউডের ভাইজানের নায়িকা হিসেবে দীপিকাকেই চান। সব ঠিকঠাক এগোলে ‘কিক টু’ ছবিতে নতুন জুটি দেখা যাবে। এবারও প্রত্যাখ্যান করবেন বলিউডের ‘পদ্মাবতী’? তা সময়ই বলবে।
