
ভারতের দক্ষিণের মহাতারকা রজনীকান্ত যা-ই করেন তা-ই নাকি অক্ষয়ের কাছে স্টাইলিশ মনে হয়। অক্ষয়ের সৌভাগ্য, জীবনের প্রথম তামিল ছবিতেই তিনি সহশিল্পী হিসেবে পেয়েছেন রজনীকান্তকে। আর ‘থালাইভা’ রজনীকান্তকে সামনে পেয়ে ‘খিলাড়ি’ অক্ষয় তো আরও মুগ্ধ। রজনীর ঘুষিও নাকি উপভোগ করেন তিনি।
আগামী এপ্রিলে মুক্তি পাবে রজনীকান্ত ও অক্ষয় কুমার অভিনীত তামিল ছবি ‘২.০’। এটি ২০১০ সালে মুক্তি পাওয়া ‘রোবট’ ছবির সিকুয়েল। তবে, নতুন ছবিতে ঐশ্বরিয়া রাই বচ্চনের জায়গায় দেখা যাবে অ্যামি জ্যাকসনকে। অক্ষয় বলেন, ‘একদিন এই ছবির সেটে বসে আমরা পরবর্তী শট দেওয়ার অপেক্ষা করছিলাম। সেই মুহূর্তে রজনীকান্ত তাঁর প্যান্টে লেগে থাকা ধুলা ঝাড়লেন। আর আমরা পুরো ইউনিট হা করে তাঁর দিকে তাকিয়ে থাকলাম। তিনি সবকিছুই খুব স্টাইলের সঙ্গে করেন। আমি তাঁর ঘুষি খেতেও পছন্দ করি।’  এদিকে, গুঞ্জন শোনা যাচ্ছে এই বছরের বহুল প্রতীক্ষিত ও ভারতের সবচেয়ে ব্যয়বহুল ছবি ‘২.০’ অক্ষয় কুমারকে দেখা যাবে নেতিবাচক চরিত্রে। সামাজিক যোগাযোগ মাধ্যমে এই নিয়ে অনেক আলোচনাও চলেছে। গত বছরের নভেম্বরে প্রকাশিত এই ছবির একটি পোস্টার দেখে অক্ষয়কে ভিলেন বলেই মনে হচ্ছে। তার ওপর আবার পোস্টারের সেই ছবি প্রকাশ করে এই নায়ক ক্যাপশনে লিখেছিলেন, ‘শয়তানের নতুন রূপ।’
যদিও অক্ষয় এখন উল্টো কথা বলছেন। তিনি বলেছেন, ‘কে বলেছে আমি এখানে ভিলেন হয়েছি? এইটা ডাহা মিথ্যা কথা।’ এই ছবিতে অক্ষয়ের চরিত্রের নাম ডক্টর রিচার্ড। ছবি মুক্তির আগে এর চেয়ে বেশি কিছু বলার অনুমতি নাকি তাঁর নেই। কিন্তু এই যে তাঁর ছবি নিয়ে এত গুঞ্জন ছড়াচ্ছে এতে নাকি অক্ষয় ভীষণ খুশি। কারণ, আগে থেকে অনেক রকম ধারণা নিয়ে ছবি দেখতে বসে দর্শকদের পদে পদে চমক পাওয়ার সম্ভাবনা আছে। অক্ষয়কে এক সাক্ষাৎকারে জিজ্ঞেস করা হয়েছিল, ‘নায়ক হিসেবে সফল হয়েও ভিলেন হতে গেলেন কেন?’ উত্তরে এই ‘প্যাডম্যান’ তারকা বলেছিলেন, ‘কারণ, খলনায়ক থাকলেই কেবল নায়কের অস্তিত্ব টের পাওয়া যায়।’
‘২.০’ পরিচালনা করেছেন এস শংকর। আর অক্ষয় কুমার, সোনম কাপুর ও রাধিকা আপতে অভিনীত ছবি ‘প্যাডম্যান’ মুক্তি পাবে আগামী ২৫ জানুয়ারি। সত্যি ঘটনার ওপর নির্মিত এই ছবির পরিচালক ‘কি অ্যান্ড কা’ খ্যাত আর.বালকী। সূত্র: এনডি টিভি
