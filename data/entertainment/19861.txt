



‘ডুব’ যাচ্ছে ২৮তম এশিয়া, আফ্রিকা ও লাতিন আমেরিকা চলচ্চিত্র উৎসবে।
১০টি ছবির সঙ্গে প্রতিযোগিতা করতে যাচ্ছে ‘ডুব’। 
‘প্রতিযোগিতার অন্য ছবিগুলোর প্রোফাইল দেখলে বোঝা যাচ্ছে, আমি অবশ্যই খুশি।’


দুই মাস বিরতির পর নতুন একটি উৎসবে যাচ্ছে গত বছর মুক্তি পাওয়া আলোচিত চলচ্চিত্র ‘ডুব’। মোস্তফা সরয়ার ফারুকী পরিচালিত চলচ্চিত্রটি সর্বশেষ গিয়েছিল কেরালা আন্তর্জাতিক চলচ্চিত্র উৎসবে, গত বছরের ডিসেম্বরে। নতুন করে ছবিটি যাচ্ছে ২৮তম এশিয়া, আফ্রিকা ও লাতিন আমেরিকা চলচ্চিত্র উৎসবে। ইতালির মিলানে আয়োজিত এই উৎসবে মূল প্রতিযোগিতা বিভাগে আরও ১০টি ছবির সঙ্গে প্রতিযোগিতা করতে যাচ্ছে ‘ডুব’। ১৯ মার্চ শুরু হয়ে উৎসবটি চলবে ২৪ মার্চ পর্যন্ত।
উৎসবে যাওয়া প্রসঙ্গে ফারুকী বলেন, ‘প্রতিযোগিতার অন্য ছবিগুলোর প্রোফাইল দেখলে বোঝা যাচ্ছে, আমি অবশ্যই খুশি। পাশাপাশি তুরিনের সিনেমা মিউজিয়াম এবং মিলান ফিল্ম স্কুলে আমন্ত্রণ জানানোতে সম্মানিত বোধ করছি। তরুণ ফিল্মমেকারদের কাছে যেতে সব সময় ভালো লাগে। কারণ, এতে আমি নিজেকে নবায়ন করে নিতে পারি।’
উল্লেখ্য, এই উৎসবের পাশাপাশি ‘ডুব’ ছবিটি ২৩ মার্চ একটি বিশেষ প্রদর্শনীর জন্য আমন্ত্রণ জানিয়েছে ন্যাশনাল মিউজিয়াম অব সিনেমা ইন তুরিন। এ ছাড়া মিলান ফিল্ম স্কুল তাদের ছাত্রদের সঙ্গে মতবিনিময়ের জন্য আমন্ত্রণ জানিয়েছে মোস্তফা সরয়ার ফারুকীকে। মিলান ফিল্ম স্কুলে এই অনুষ্ঠানের আয়োজন করা হয়েছে ২২ মার্চ।
