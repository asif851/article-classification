
মোশাররফ করিম ও রোবেনা রেজা জুঁই দম্পতি অভিনীত নাটক দেয়ালহীন দরজা আরটিভিতে আজ রাত ৮টা ১০ মিনিটে দেখানো হবে। সাজিন আহমেদের রচনায় নাটকটি পরিচালনা করেছেন শামস্ করিম। মোশাররফ করিমকে গতকাল এই নাটক ও তাঁর স্ত্রী জুঁইকে নিয়ে বেশ কয়েকটি প্রশ্ন করা হয়েছিল। সানন্দে সেগুলোর উত্তর দিয়েছেন তিনি
‘দেয়ালহীন দরজা’ নাটকের শুটিং করলেন কবে? দেড় থেকে দুই মাস আগে শুটিং করেছি। উত্তরাতেই হয়েছে। নাটকটি একটি দম্পতির গল্প। যে দম্পতির চরিত্রে আমি আর জুঁই অভিনয় করেছি।স্ত্রীর সঙ্গে অভিনয় করা এখন পর্যন্ত সেরা নাটক কোনটি?অনেক আছে। এর মধ্যে গেট ও ওথেলো সিনড্রোম নাটক দুটির কথা মনে পড়ছে। দুজন মিলে অভিনয় করা এই দুই নাটক আমার কাছে সেরা মনে হয়। এ ছাড়া এবারের দেয়ালহীন দরজাও বেশ ভালো নাটক হবে নিশ্চয়।স্ত্রীর সঙ্গে শুটিং করতে কি বাড়তি চাপ অনুভব করেন? আগে অনুভব করতাম। এখন আর সে রকম কিছু অনুভূত হয় না। ধীরে ধীরে অভ্যস্ত হয়ে গেছি মনে হয়। শুরুতে মনে হতো বউয়ের সঙ্গে আবার অভিনয় করে কীভাবে! নিত্যনৈমিত্তিক সংসারজীবন রেখে কি অভিনয় করা সম্ভব? এখন আর সেসব মনে হয় না।কোনটা বেশি ভালো লাগে—স্ত্রী নাটকের সেটে থাকলে, নাকি বাসায় থাকলে?এই ব্যাপারটা ফিফটি ফিফটি। বাসায় থাকলে মনে হয় সেটে থাকলে ভালো লাগত, সেটে থাকলে মনে হয় বাসায় গেলেও তো পারে! একটু ব্যাখ্যা করি, যখন আমার প্রচণ্ড কাজের চাপ থাকে এবং ওই সময় আমার জন্য ও (জুঁই) শুধু শুধু বসে থাকে, তখন খারাপ লাগে। বাসায় তো যেতে পারে। আবার সেটে ওর সঙ্গ উপভোগ করি। এটা আসলে দোটানা এক অবস্থা।আপনি ছাড়া অভিনেত্রী জুঁইকে আর কার সঙ্গে পর্দায় বেশি মানায়?ও তো আমাকে ছাড়া খুব কম অভিনয় করেছে। দু-একটা যা করেছে, সবার সঙ্গেই ভালো লেগেছে।সাক্ষাৎকার: হাবিবুল্লাহ সিদ্দিক
