
চিকিত্সক বলেছিলেন, পুরোপুরি সুস্থ হতে হাতের প্লাস্টার তিন সপ্তাহ রাখতে হবে। কিন্তু এক সপ্তাহ পার হতেই তা খুলে শুটিংয়ে রওনা হলেন মাহিয়া মাহি। ৩ জুন থেকে যুক্তরাজ্যে শুরু হচ্ছে যৌথ প্রযোজনার তুই শুধু আমার-এর শুটিং। সেই ছবির জন্যই এখন ফেটে যাওয়া আঙুল নিয়েই যুক্তরাজ্যের পথে মাহি।দিন পনেরো আগে ঢাকার উত্তরার বাসার সিঁড়ি থেকে পড়ে অভিনেত্রী মাহিয়া মাহির হাতের কনুই ও আঙুলে চোট লাগে। পরীক্ষা-নিরীক্ষার পর তাঁর আঙুলের হাড়ে ফাটল ধরা পড়ে। এর পরপরই তা সারানো জন্য প্লাস্টার করতে হয়। কিন্তু সময়ের আগেই সেই প্লাস্টার খুলে ফেলেন মাহি। আগে নিজেকে ভালো রাখা, নাকি শুটিং? জানতে চাইলে ভারতের কলকাতা থেকে মুঠোফোনে মাহি বলেন, ‘কিছু করার নেই। আগে থেকেই শুটিংয়ের শিডিউল দেওয়া। তা ছাড়া যৌথ প্রযোজনার ছবি এটা। এখানে কলকাতার বড় বড় তারকা অভিনয় করছেন। যুক্তরাজ্যে লোকেশনও ঠিকঠাক। সুতরাং শুটিং পেছানোর কোনো সুযোগ নেই।’গতকাল বুধবার সকালে ভারতের কলকাতায় পৌঁছান মাহি। সেখানে ছবির চরিত্র চিত্রায়ণের পরীক্ষায় (লুক টেস্টে) অংশ নেন বাংলাদেশের এই অভিনেত্রী। আগামীকাল সকালে ভারত থেকে যুক্তরাজ্যের উদ্দেশে রওনা হবেন।বর্তমান শারীরিক অবস্থা জানিয়ে মাহি বলেন, ‘চিকিত্সকের সঙ্গে পরামর্শ করেই প্লাস্টার খুলেছি। আশা করছি, বড় কোনো সমস্যা হবে না। তবে শুটিংয়ের সময় খুব সতর্ক হয়ে কাজ করতে বলেছেন চিকিত্সক। একটু ঝুঁকি তো থাকেই। এটা নিতেই হয়।’তুই শুধু আমার ছবিতে মাহির বিপরীতে অভিনয় করছেন টালিউডের সোহম ও ওম। এটি যৌথভাবে পরিচালনা করছেন কলকাতার জয়দীপ মুখার্জি ও বাংলাদেশের অনন্য মামুন।
 
