
‘ভুল শুধরে এগিয়ে যেতে চাই বহু দূর। সিনেমা আমার জীবন, সিনেমা আমার অক্সিজেন। অনেক দিন পর আজ বুক ভরে শ্বাস নিতে পারছি।’ আজ শনিবার দুপুরে সামাজিক যোগাযোগমাধ্যম ফেসবুকে লিখেছেন পরিচালক শামীম আহমেদ রনি। তিনি আরও লিখেছেন, ‘সাত মাস পর চলচ্চিত্র পরিচালক সমিতি আমার ওপর থেকে নিষেধাজ্ঞা তুলে নিয়েছে। আমাকে আমার ঘরে ফিরিয়ে নেওয়ার জন্য কৃতজ্ঞতা জানাচ্ছি চলচ্চিত্র পরিচালক সমিতিকে।’
এরপর বাংলাদেশ চলচ্চিত্র পরিচালক সমিতির সভাপতি মুশফিকুর রহমান গুলজার প্রথম আলোকে বলেন, ‘তাঁর ওপর যে নিষেধাজ্ঞা দেওয়া হয়েছিল, তা পুনরায় মূল্যায়নের জন্য গত সপ্তাহে রনি আমাদের কাছে আবেদন করেন। গত মঙ্গলবার নির্বাহী কমিটির সভায় আমরা শামীম আহমেদ রনির নিষেধাজ্ঞা প্রত্যাহার করার প্রাথমিক সিদ্ধান্ত নিয়েছি। ৩০ ডিসেম্বর আমাদের সাধারণ সভা অনুষ্ঠিত হবে। আশা করছি, সেখানে নির্বাহী কমিটির এই সিদ্ধান্ত অনুমোদন দেওয়া হবে।’
এদিকে রনি জানিয়েছেন, ২০১৮ সালের ১ জানুয়ারি তিনি নতুন চলচ্চিত্রের ঘোষণা দেবেন।
উল্লেখ্য, চিত্রনায়ক শাকিব খানের সঙ্গে দ্বন্দ্বের জের ধরে তাঁর অভিনীত ‘রংবাজ’ ছবির শুটিং বন্ধ করার জন্য চলচ্চিত্র পরিচালক সমিতির পক্ষ থেকে লিখিতভাবে শামীম আহমেদ রনিকে জানানো হয়। কিন্তু ছবির শুটিং অব্যাহত রাখায় তাঁর সদস্যপদ বাতিল করে সংগঠনটি। ‘রংবাজ’ ছবিতে অভিনয় করেছেন শাকিব খান ও বুবলী।
