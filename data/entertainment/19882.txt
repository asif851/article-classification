
‘প্রিটি গার্ল’-এর গায়িকা ব্রিটনি স্পিয়ার্স ও ইগি আজেলিয়া—এটুকু খবরই গানটির প্রতি শ্রোতাদের আগ্রহ জাগাতে যথেষ্ট ছিল। বড় খবরের পাশে টুকরো খবরগুলোও কম আকর্ষণীয় নয়। এই এক গান লিখেছেন নয়জন মিলে! সে গান আনুষ্ঠানিকভাবে মুক্তি পাওয়ার আগেই ছড়িয়ে পড়েছিল অনলাইনে।গত বছরই অস্ট্রেলীয় র্যাপ গায়িকা ইগি ঘোষণা দিয়েছিলেন, এ বছর শুরুর দিকে শ্রোতারা পাবেন ব্রিটনি আর তাঁর দ্বৈত গান। অবশেষে ইউ টিউবে গানটি মুক্তি পেল গত সোমবার। ২৪ ঘণ্টা পেরোনোর আগেই সে গানের ‘ভিউ’সংখ্যা সতেরো লাখ ছাড়িয়ে গেছে। ব্রিটনি স্পিয়ার্স ও ইগি আজেলিয়া নিজেদের টুইটার অ্যাকাউন্টে গানটির শুভমুক্তির ঘোষণা দিয়েছেন। সেই সঙ্গে একে অপরের প্রশংসায় ভেসে যাচ্ছেন দুজন। একদিকে ইগি বলছেন, ভক্ত হিসেবে ব্রিটনির সঙ্গে অংশ নিতে পেরে তিনি মহা খুশি। অন্যদিকে ব্রিটনির মতে, ইগির কণ্ঠস্বরই গানের মূল আকর্ষণ। এখন পর্যন্ত গানটির যে জনপ্রিয়তা, দুই শিল্পী ‘হাই ফাইভ’ দিতেই পারেন।একজন পপসম্রাজ্ঞী, অন্যজন গ্র্যামি মনোনয়ন পাওয়া র্যাপ গায়িকা—দুইয়ে মিলে গানের স্বাদ একেবারেই ভিন্ন। অন্য রকম গানটির ভিডিওচিত্র দেখতে হলে অপেক্ষা করতে হবে ১১ মে পর্যন্ত। ক্যামেরন ডাডি পরিচালিত মিউজিক ভিডিওটির শুটিংয়ে পাওয়া গেছে হাস্যোজ্জ্বল ব্রিটনি ও আজেলিয়াকে। আসছে ১৭ মে বিলবোর্ড মিউজিক অ্যাওয়ার্ড অনুষ্ঠানে গানটি গেয়ে মঞ্চ মাতাবেন দুই ‘প্রিটি গার্ল’। তবে ভক্তদের অভিযোগ, আড়াই মিনিটেরও কম দৈর্ঘ্যের এই গানে ঠিক যেন মন ভরল না। আর একটু বড় হলে কী এমন ক্ষতি হতো!বিলবোর্ড অবলম্বনে
