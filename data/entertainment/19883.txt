
যব তক হ্যায় জান’ ছবির পর এবার ফারাহ খানের ‘হ্যাপি নিউ ইয়ার’ ছবিতে জুটি বেঁধে অভিনয় করতে যাচ্ছেন বলিউডের প্রথম সারির দুই তারকা শাহরুখ খান ও ক্যাটরিনা কাইফ। ছবিটিতে শাহরুখের অন্তর্ভুক্তি আগেই নিশ্চিত হয়েছিল। শিগগির ছবিটির কেন্দ্রীয় নারী চরিত্রে অভিনয়ের জন্য চুক্তি স্বাক্ষর করবেন ক্যাটরিনা।এরমধ্যেই ছবিটিতে অভিনয়ের বিষয়ে ক্যাটরিনার সঙ্গে প্রাথমিক আলাপ-আলোচনার পর্ব শেষ হয়েছে। এই মুহূর্তে শ্রীলঙ্কায় রণবীর কাপুরের সঙ্গে ছুটি কাটাচ্ছেন ক্যাটরিনা। সেখান থেকে মুম্বাই ফিরেই তিনি ছবিটিতে অভিনয়ের জন্য চুক্তিবদ্ধ হবেন। ঘনিষ্ঠ সূত্রের বরাতে এ তথ্য জানিয়েছে ‘মিড-ডে’।‘হ্যাপি নিউ ইয়ার’ ছবির পরিচালক ফারাহ খানকে শাহরুখ বলেছিলেন, প্রতিষ্ঠিত কোনো অভিনেত্রীর সঙ্গেই তিনি জুটি বাঁধতে চান। ছবিটিতে দীপিকা পাড়ুকোনকে নেওয়ার চেষ্টা করা হলেও, হাতে অন্য ছবির কাজ থাকায় তিনি সময় দিতে পারেননি।‘ব্যাং ব্যাং’ ছবিতে ক্যাটের সহ-অভিনেতা হূতিক রোশানের মস্তিষ্কে অস্ত্রোপচারের কারণে ছবিটির শুটিং পিছিয়ে গেছে। আগামী তিন মাস ক্যাটরিনার হাতে কোনো কাজ নেই। এভাবে হঠাত্ করেই ক্যাটরিনাকে ফাঁকা পেয়ে যান ‘হ্যাপি নিউ ইয়ার’ ছবির নির্মাতারা। সুযোগটি কাজে লাগিয়ে ক্যাটরিনাকে ‘হ্যাপি নিউ ইয়ার’ ছবিতে অভিনয়ের প্রস্তাব দেওয়া হয়। তিনিও রাজি হয়ে যান। শ্রীলঙ্কা থেকে ফিরেই চুক্তি স্বাক্ষর করবেন তিনি।‘হ্যাপি নিউ ইয়ার’ ছবির শুটিং শুরু হচ্ছে আগামী ৫ সেপ্টেম্বর। ছবিটিতে ৪০ দিনের মতো শুটিং করতে হবে ক্যাটরিনাকে। সেপ্টেম্বর ও অক্টোবর মাসে হাতে কোনো কাজ না থাকায় খুব সহজেই এই সময়টা দিতে পারবেন তিনি।
