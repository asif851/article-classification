
হালকা শীতের স্নিগ্ধতায় মুখরিত ঠাকুরগাঁও জেলার রুহিয়া আজাদ মেলা। মেলার ফটক থেকে মূল প্রাঙ্গণ চমৎকার আলো ঝলমলে। সাজানো–গোছানো এই মেলার ভেতরে বসেছে যাত্রার আসর। সে আসরের মূল মঞ্চ জুড়ে রংবেরঙের ফুল আর আলোর খেলায় প্রতি রাতে বসেন যাত্রাপ্রেমী দর্শকেরা। অনেকেই সেলফি তোলেন। কয়েক দিন ধরে তেমন দৃশ্যই চোখে পড়ছে। মেলায় বন্ধন নাট্য সংস্থা নামের যাত্রা গানের দল এনেছেন খুলনার আব্দুল জলিল। তারকা শিল্পীর সমন্বয়ে গঠিত বন্ধনের দর্শকপ্রিয় পালার তালিকায় আছে গুরুদক্ষিণা, মানবী দেবী, মা মাটি মানুষ, নিহত গোলাপ, দেবী সুলতানা ও মিলন মালা। এই দলের নতুন পালার নাম নিলামে উঠেছে স্বাধীনতা। আশির দশকে তীক্ষ্ণ বৈশ্বিক সামাজিক অনাচারের বিবর্ণ অধ্যায় ফুটে উঠেছে পালায়। নতুন এ পালার মঞ্চায়ন রাতে ছিল উপচে পড়া ভিড়। প্রাণবন্ত সংলাপের মুগ্ধতায় মুহুর্মুহু করতালিতে মুখরিত হয়ে ওঠে যাত্রার আসর। এই আসরে বন্ধনের পর খুলনার আসগর আলির গড়া নিউ রংধনুর পালা প্রদর্শিত হচ্ছে। সব মিলিয়ে জমজমাট রুহিয়া আজাদ মেলা।
