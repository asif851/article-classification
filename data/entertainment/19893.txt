
‘মেহজাবীন তাহলে চুপি চুপি ফেসবুকে প্রেম করছেন!’ এ কথা বলতেই মুঠোফোনের ওপাশ থেকে তাঁর প্রতিবাদ, ‘কই না তো। ফেসবুকে প্রেম করব কেন? ওটা তো নাটক।’
মডেল ও অভিনয়শিল্পী মেহজাবীন অভিনয় করেছেন ‘উচ্চতর ব্যবহারিক শিক্ষা’ নামের একটি নাটকে। সেখানে ফেসবুকে অল্পদিন প্রেম করেই বিয়ে করেন ব্যাংক কর্মকর্তা ইমনকে। স্বামী ইমনের ভীষণ শুচিবাই। সবকিছুতেই পরিচ্ছন্নতার বাতিক থাকে তার।ব্যক্তিগত জীবনে অমন স্বামী পেলে কেমন হবে জানতে চাইলে আঁতকে ওঠেন মেহজাবীন। বলেন, ‘তাহলে তো আমি শেষ। আমি খুবই অলস, নিজের মতো ধীরে ধীরে কাজ করতে ভালোবাসি। আমাকে কেউ কিছু করতে বললে আমি বরং উল্টোটা করি।’নাটকের বাইরে ফেসবুকে প্রেম করেন কি না জানতে চাইলে মেহজাবীন বলেন, ‘ফেসবুকে প্রেম করব, তবে বিয়ের পরে স্বামীর সঙ্গে।’‘উচ্চতর ব্যবহারিক শিক্ষা’ নাটকটি লিখেছেন রুম্মান রশীদ খান ও পরিচালনা করেছেন মইনুল ওয়াজে রাজীব। নাটকটি এনটিভিতে দেখানো হবে কাল শুক্রবার রাত ৯টা ৫ মিনিটে। এতে আরও অভিনয় করেছেন অভিজিত্ অভি, জান্নাতুল ফেরদৌস প্রমুখ। এই নাটকের মধ্য দিয়ে অনেক দিন পর ছোট পর্দায় ফিরলেন ইমন।
