
মঞ্চ, টিভি ও চলচ্চিত্র অভিনেতা এবং পরিচালক সিরাজ হায়দার মারা গেছেন (ইন্না লিল্লাহি ওয়া ইন্না ইলাইহি রাজিউন)। আজ বৃহস্পতিবার ভোরে হৃদ্‌যন্ত্রের ক্রিয়া বন্ধ হয়ে রাজধানীর কল্যাণপুরে নিজ বাসায় তিনি মারা যান। মৃত্যুকালে তাঁর বয়স হয়েছিল ৭০ বছর। প্রথম আলোকে তাঁর মৃত্যুর খবরটি নিশ্চিত করেছেন চলচ্চিত্র শিল্পী সমিতির সভাপতি মিশা সওদাগর।প্রয়াত এই অভিনেতার মরদেহ আজ দুপুরে শেষবারের মতো নিয়ে আসা হয়েছিল তাঁর দীর্ঘদিনের কর্মস্থল এফডিসিতে। চলচ্চিত্রে তাঁর দীর্ঘদিনের সহকর্মীরা চোখের জলে ও ফুলেল শুভেচ্ছায় শেষ বিদায় জানান। সিরাজ হায়দারকে শেষ বিদায় জানাতে উপস্থিত ছিলেন চলচ্চিত্র অভিনেতা সৈয়দ হাসান ইমাম, আলমগীর, উজ্জ্বল, ওমর সানী, জায়েদ খান, চলচ্চিত্র নির্মাতা বদিউল আলম, শাহীন সুমন প্রমুখ। জানাজা শেষে সিরাজ হায়দারের পরিবারের পক্ষ থেকে তাঁর জন্য দোয়া প্রার্থনা করা হয়েছে।মৃত্যুকালে সিরাজ হায়দার স্ত্রী অভিনেত্রী মিনা হায়দার, দুই ছেলে, এক মেয়ে ছাড়াও অসংখ্য গুণগ্রাহী ও আত্মীয়স্বজন রেখে গেছেন। প্রয়াত এই অভিনেতার বড় ছেলে লেলিন হায়দার জানান, তাঁর বাবার মরদেহ এফডিসি থেকে নিয়ে যাওয়া হবে গ্রামের বাড়ি মুন্সিগঞ্জের মীরকাদিমে। সেখানেই পারিবারিক কবরস্থানে চিরনিদ্রায় শায়িত করা হবে তাঁকে।৫৫ বছরেরও বেশি সময় ধরে সিরাজ হায়দার অভিনয়ের সঙ্গে যুক্ত ছিলেন। ষাটের দশকে স্কুলের ছাত্র থাকা অবস্থায় পূর্ব পাকিস্তান জাতীয় দিবসে ‘টিপু সুলতান’ নাটকে অভিনয়ের মাধ্যমে অভিনয়ে পথচলা শুরু করেছিলেন। মুক্তিযুদ্ধের পর চলচ্চিত্র পরিচালক আবদুল্লাহ আল মামুনের সহকারী হিসেবে ‘জল্লাদের দরবার’ চলচ্চিত্রে কাজ শুরু করেন। তাঁর প্রথম অভিনীত সিনেমা ‘সুখের সংসার’। নারায়ণ ঘোষ মিতা পরিচালিত এ চলচ্চিত্রে সিরাজ হায়দার খলনায়ক চরিত্রে অভিনয় করেন।
সিরাজ হায়দার মঞ্চনাটক নির্দেশনা দিয়েছেন মাত্র ১৯ বছর বয়সে। ১৯৭৬ সালে তিনি রঙ্গনা নাট্যগোষ্ঠী প্রতিষ্ঠা করেন এবং অনেকগুলো নাটকের নির্দেশনা দেন। সিরাজ হায়দার দুটি চলচ্চিত্র পরিচালনা করেছেন। ব্যক্তিগত জীবনে সিরাজ হায়দারের স্ত্রী মিনা হায়দারও একজন অভিনেত্রী। তাঁদের ছেলে লেনিন হায়দার একজন নাট্য পরিচালক।
