
বলিউড অভিনেত্রী ক্যাটরিনা কাইফ এমনিতে বেশ শান্তশিষ্ট। সাংবাদিকদের উদ্ভট প্রশ্ন আর পাপারাজ্জিদের উৎপাতেও দ্রুত তাঁর মাথা গরম হয় না। কিন্তু এবার এক আলোকচিত্রীর আচরণে ক্যাট ভীষণ বিরক্ত হয়েছেন। বাধ্য হয়েই এবার কঠোর হতে হয়েছে তাঁকে।এবার ভালোবাসা দিবসে ভারতের মুম্বাইয়ের বান্দ্রার বাড়িতে একটি পার্টির আয়োজন করেছিলেন নির্মাতা করণ জোহর। সেখানে বলিউডের অনেক তারকা অতিথি হিসেবে আমন্ত্রণ পেয়েছিলেন। উপস্থিত ছিলেন ক্যাটরিনা কাইফও। পার্টি শেষে করণের বাড়ি থেকে বের হওয়ার সময় ঘটে এক ঘটনা। ক্যাটের গাড়ি করণের বাড়ি থেকে বের হওয়ার সঙ্গে সঙ্গে ক্যামেরা নিয়ে এক ব্যক্তি গাড়ির সামনে দাঁড়িয়ে যান। গাড়ি থামানোর জন্য তিনি ক্যাটরিনার জানালার সামনে গিয়েও ঠকঠক করতে থাকেন। হুট করে এমন পরিস্থিতিতে পড়ে ভীষণ ঘাবড়ে যান ক্যাটরিনা। এরপর সেই ব্যক্তি ক্যাটরিনার ছবি তুলতে পেরেছিলেন কি না, তা অবশ্য জানা যায়নি। কিন্তু ভবিষ্যতে যে আর কখনোই এই অভিনেত্রীর ছবি তুলতে পারবেন না, তা প্রায় নিশ্চিত।কারণ, পরদিন ক্যাটরিনা অনেক খোঁজখবর লাগিয়ে ঠিকই বের করে ফেলেন ওই ব্যক্তির পরিচয়। যদিও গণমাধ্যমের কাছে সেটি প্রকাশ করা হয়নি। পরিচয় জানামাত্র ক্যাটরিনা ওই আলোকচিত্রীকে বয়কট করেছেন। এমনকি সেই আলোকচিত্রী যেখানে কাজ করেন, সেই সংবাদপ্রতিষ্ঠানকেও নিষিদ্ধ করেছেন তিনি। এমন ক্ষিপ্ত হতে তাঁকে আগে কখনো দেখা যায়নি।সম্প্রতি ক্যাটরিনা কাইফ ওই সংবাদ সংস্থাকে একটি লিখিত প্রতিবাদ পাঠিয়েছেন। সেখানে তিনি সাফ জানিয়ে দিয়েছেন, ভবিষ্যতে ক্যাটরিনার কোনো অনুষ্ঠানে সংবাদ সংগ্রহের অনুমতি তাঁদের নেই।এবার সামলাও! একটি ছবি তোলার জন্য এমন কীর্তি? ক্যাটের এমন সিদ্ধান্তে অনেকেই মনে করছেন, অভিনেত্রীকে খ্যাপানোর উপযুক্ত শাস্তি পেয়েছেন সেই আলোকচিত্রী। বলিউড বাবল
 
