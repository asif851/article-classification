
বলিউডের গত শতকের নব্বই দশকের অন্যতম জনপ্রিয় জুটি অনিল কাপুর-মাধুরী দীক্ষিত। একসঙ্গে তাঁরা অভিনয় করেছেন অসংখ্য ছবিতে। ‘বেটা’, ‘জামাই রাজা’, ‘তেজাব’, ‘পারিন্দা’, ‘রাম-লক্ষ্মণ’, ‘খেল’, ‘রাজকুমার’, ‘পুকার’ এই জুটির আলোচিত কিছু ছবি। তবে ২০০০ সালে ‘পুকার’ ছবির পর আর একসঙ্গে এই ‘ধাক ধাক’ জুটির কাজ করা হয়নি। আশি থেকে নব্বই দশকের দর্শকেরা জানেন, পর্দায় এই জুটির প্রেম দেখে দর্শক হৃদয়ের স্পন্দন বেড়ে যায় কয়েক গুণ। দীর্ঘ ১৮ বছর পর তাঁরা আবার একসঙ্গে হাজির হচ্ছেন একই ছবিতে। তবে এবার প্রেম নয়, হাসির গল্প দিয়ে দর্শকদের পেটে খিল ধরাবেন তাঁরা। 
অনিল-মাধুরীকে এবার দেখা যাবে ইন্দ্র কুমারের ‘টোটাল ধামাল’ ছবিতে। এটি এই নির্মাতার ‘ধামাল’ ফ্র্যাঞ্চাইজির তৃতীয় ছবি। ইন্দ্র জানান, আগামী বছর জানুয়ারিতে মুম্বাইয়ে ছবির শুটিং শুরুর কথা হয়েছে। কিছুদিন ধরেই গুঞ্জন শোনা যাচ্ছিল, এই ছবিতে অনিল কাপুর ও মাধুরী দীক্ষিত জুটি বাঁধছেন। কিন্তু খবরটি তখনো নিশ্চিত ছিল না। সম্প্রতি ইন্দ্র কুমার নিজেই জানালেন, নব্বই দশকের এই জুটিকে তাঁর নতুন ছবির মাধ্যমে ফিরিয়ে আনছেন।
ইন্দ্র আরও বলেন, ‘আমি মাধুরীকে কয়েক মাস আগেই ছবির চিত্রনাট্য পড়তে দিয়েছিলাম। মাধুরী পছন্দ করেছেন। আর অনিল কাপুর তো এই ছবিতে কাজ করার ব্যাপারে আগেই রাজি হন। আশা করি, ছবিটি সবার ভালো লাগবে।’
মাধুরী এর আগে এই পরিচালকের ‘দিল’, ‘বেটা’ আর ‘রাজা ছবিতে কাজ করেছেন। ২০০৭ সালের ‘ধামাল’ ও ২০১১ সালের ‘ডাবল ধামাল’-এর পর এই সিরিজের নতুন ছবি কতটা হিট হবে, তা এখনই বলা যাচ্ছে না। তবে ছবির কাস্টিং কিন্তু মুক্তির আগেই হিট। শোনা যাচ্ছে, এই ছবিতে অজয় দেবগনকেও দেখা যেতে পারে।
সবকিছু ঠিক থাকলে ‘টোটাল ধামাল’ আগামী বছর দীপাবলিতে মুক্তি দেওয়া হবে। এ ছবিতে আরও অভিনয় করবেন রিতেশ দেশমুখ, আরশাদ ওয়ারসি ও জাভেদ জাফরি। ইন্ডিয়া টুডে।
 
