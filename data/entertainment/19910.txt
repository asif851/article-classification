



ক্যাটরিনা কাইফের সমস্যা মেটাতে পারছেন না সালমান খান। 
এই বলিউড সুন্দরী এখন রীতিমতো দুশ্চিন্তায় আছেন। 
তাঁর এই দুশ্চিন্তার কারণ বোন ইজাবেল।


সালমান খান মানেই ‘মুশকিল আসান’। সেই সালমান খান তাঁর সাবেক প্রেমিকা ক্যাটরিনা কাইফের সমস্যা মেটাতে পারছেন না। এই বলিউড সুন্দরী এখন রীতিমতো দুশ্চিন্তায় আছেন। তাঁর এই দুশ্চিন্তার কারণ বোন ইজাবেল। ক্যাটরিনার সবচেয়ে কাছের বন্ধু সালমান এ সময় তাঁর পাশে নেই। অথচ বলিউডের ‘ভাইজান’ তো যে-কারও দুঃসময়ে গিয়ে পাশে দাঁড়ান। তাহলে ক্যাটরিনার পাশে নেই কেন?
ক্যাটরিনা কাইফ তাঁর বোন ইজাবেলকে অনেক দিন থেকেই বলিউডে যুক্ত করতে চাইছেন। কিন্তু ইজাবেল কোনো কাজ পাচ্ছেন না। সালমানের হাত ধরে বলিউডে পা রেখেছিলেন ক্যাটরিনা। সেই সাল্লু মিয়া এই সময় তাঁর থেকে মুখ ফিরিয়ে নিয়েছেন?
এরই মধ্যে জানা গেছে, বলিউডের জনপ্রিয় তারকা সালমান খান প্রযোজক হিসেবে বলিউডে আসছেন। তাঁর প্রযোজনা প্রতিষ্ঠানের নাম ‘সালমান খান ফিল্মস’ (এসকেএফ)। এই প্রতিষ্ঠানের প্রথম ছবি ‘লাভরাত্রি’। ছবিতে সালমান খানের বোনের স্বামী আয়ুষ শর্মা অভিনয় করছেন প্রধান চরিত্রে।
সালমান নাকি তাঁর এই ছবির জন্য গোড়াতে নায়িকা হিসেবে ইজাবেলকে ভেবেছিলেন। ক্যাটরিনার বোন ‘লুক’ টেস্টে পাস করেন, কিন্তু ক্যামেরার সামনে দাঁড়িয়ে অডিশন দেওয়ার সময় ফেল করেছেন। আর ইজাবেল হিন্দি ভালোভাবে বলতে পারেন না। এসব কারণেই সালমান তাঁকে ছবি থেকে বাদ দেন। মাঝে খবর রটেছিল, বোনকে বলিউডে যুক্ত করার জন্য নিজে প্রযোজনা প্রতিষ্ঠান খুলছেন ক্যাটরিনা। কিন্তু পরে ক্যাটরিনা জানান, সবাই যা ভাবছেন, তা ঠিক নয়, খবরটি ভুল।
ইজাবেল ২০১৪ কানাডার রোমান্টিক-কমেডি শো ‘ডা. ক্যাব্বি’তে অভিনয় করেন। তিনি এখন বলিউডে কাজ করার জন্য মরিয়া। কিন্তু আজ ক্যাটরিনার পাশে নেই সালমান খান। এদিকে যে অভিনয়শিল্পীদের থেকে বলিউড মুখ ফিরিয়ে নিয়েছে, তাঁদের দিকে সাহায্যের হাত বাড়িয়ে দিয়েছেন সালমান। সম্প্রতি ববি দেওলের ভাঙা ক্যারিয়ারকে তিনি যেভাবে জোড়া দিয়েছেন, তার জন্য কোনো প্রশংসাই যথেষ্ট নয়। সালমানের ‘রেস থ্রি’ ছবিতে ববি দেওলকে গুরুত্বপূর্ণ চরিত্রে দেখা যাবে।
