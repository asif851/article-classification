
‘নয়ীম গহর আর নেই’। টেলিফোনে খবরটা শুনেই খানিক থমকে গেলেন সাবিনা ইয়াসমীন। হয়তো একটু অনুশোচনাও বোধ করলেন। তারপর বললেন, ‘খবরটা শুনে খুব খারাপ লাগছে। কারণ মাঝে মাঝে তাঁর সঙ্গে টেলিফোনে কথা হতো। বলেছিলেন, তিনি খুব অসুস্থ। বাসায় যেতেও বলেছিলেন। আমিও বলেছিলাম একদিন যাব। কিন্তু আর সময় করে উঠতে পারিনি। এখন আফসোস হচ্ছে।’ মহান মুক্তিযুদ্ধে অনুপ্রেরণা দেওয়া ‘জন্ম আমার ধন্য হলো মাগো’ এবং ‘নোঙ্গর তোলো তোলো সময় যে হলো হলো’—কালজয়ী এই দুটি গানের গীতিকবি নয়ীম গহর গত মঙ্গলবার রাত সোয়া ৩টায় রাজধানীর বঙ্গবন্ধু শেখ মুজিব মেডিকেল বিশ্ববিদ্যালয় (বিএসএমএমইউ) হাসপাতালে চিকিৎসাধীন অবস্থায় মারা যান।এই গীতিকবির লেখা ‘জন্ম আমার ধন্য হলো’ গানটির শিল্পী সাবিনা ইয়াসমীন। তাঁর কাছে গান এবং নয়ীম গহর সম্পর্কে জানতে চাইলে সাবিনা বলেন, এই গানটি গাইতে গিয়েই তাঁর সঙ্গে আমার পরিচয়। ১৯৭০ সালে এই গানটি রেকর্ড করতে আমরা করাচি যাই। নয়ীম গহরের সঙ্গে এই গানের সুরকার আজাদ রহমান আমাকে পরিচয় করিয়ে দেন।’ 
সাবিনা ইয়াসমীন বলেন, ‘করাচিতে প্রথম এ গানটিতে ফিরোজা বেগম, আমি এবং কয়েকজন কোরাস শিল্পী কণ্ঠ দিয়েছিলাম। স্বাধীনতা-পরবর্তী সময়ে আমার বেশ কিছু দেশাত্মবোধক গান রিমেক করি। তখন এ গানটিতে আমি এককভাবে কণ্ঠ দিই। সে সময় থেকেই আমার গান হিসেবেই গানটি প্রচার পায়।’ তিনি বলেন, ‘আমি বলব, আমার জীবনের এটি একটি শ্রেষ্ঠ গান। আর মানুষ নয়ীম গহর সম্পর্কে বলব, তিনি ছিলেন অসম্ভব শিক্ষিত একজন মানুষ। যেকোনো লাইভ অনুষ্ঠানে এ গানটি গাইলেই আমি তাঁর নাম বলি। যদি সে অনুষ্ঠান তিনি দেখে থাকেন, তবে দেখা গেছে, পরে তাঁর নাম বলার জন্য তিনি আমাকে ফোন করে ধন্যবাদ জানিয়েছেন। আমিও তখন বলেছি, এত সুন্দর একটি গান আপনি আমাকে দিয়েছেন, আমি আপনার নাম বলব না!’ সাবিনা ইয়াসমীন বলেন, ‘নয়ীম গহরের এ গানটি ছাড়াও বেতারে তাঁর লেখা অনেক গানই আমি গেয়েছি।’
