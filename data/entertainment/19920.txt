
সাবেক বিশ্বসুন্দরী ঐশ্বরিয়া রাই বচ্চনের শেষ মুক্তিপ্রাপ্ত ছবি ‘অ্যায় দিল হ্যায় মুশকিল’-এ তাঁর মোহময়ী রূপ লাখ লাখ তরুণের রাতের ঘুম কেড়ে নিয়েছিল। কান চলচ্চিত্র উৎসবের রেড কার্পেটে তাঁর চোখ ধাঁধানো সৌন্দর্যও সবাইকে তাক লাগিয়ে দেয়। এবার অ্যাশ পর্দায় নিজেকে আরও লাবণ্যময়ী দেখাতে প্রস্তুতি নিচ্ছেন।
ঐশ্বরিয়ার অনুরাগীদের স্মৃতিতে এখনো টাটকা ‘ধুম ২’ ছবিতে বলিউড সুন্দরীর শিহরণ জাগানো সেই ‘ধুম মাচা লে’। অ্যাশের আগামী ছবি ‘ফ্যানি খান’ এ তিনি তাঁর ‘ধুম’-এর লুকে ফিরতে চলেছেন। ‘ধুম ২’ ছবিতে ঐশ্বরিয়া যোগব্যায়ামের বিশেষ প্রশিক্ষণ নিয়ে নিজেকে আরও আকর্ষণীয় করে তুলেছিলেন। বলিউড সুন্দরী তাঁর সেই সৌন্দর্য ফিরে পেতে এখন মরিয়া। তাই তিনি আবার সেই যোগের প্রশিক্ষকের শরণাপন্ন হয়েছেন। যোগের প্রশিক্ষকের কাছে বিষয়টি ভীষণ চ্যালেঞ্জিং। কারণ, সাবেক বিশ্বসুন্দরী আর মাত্র তিন সপ্তাহ পরেই ‘ফ্যানি খান’ ছবির জন্য ক্যামেরার সামনে দাঁড়াবেন। তাই এই কদিনের মধ্যেই অ্যাশের সেই ‘ধুম ২’ লুক ফিরিয়ে দিতে হবে।
জানা গেছে, বচ্চনবধূও তার জন্য খুব পরিশ্রম করছেন। ‘ফ্যানি খান’ ছবির সহ-প্রযোজক প্রেরণা অরোরা বলেছিলেন, ‘অ্যাশকে এই ছবিতে অত্যন্ত গ্ল্যামারাস চরিত্রে দেখা যাবে’। অতুল মাঞ্জেরকর পরিচালিত এই ছবিতে ঐশ্বরিয়া ‘রিয়াহানা’ নামক এক তারকা গায়িকার চরিত্রে অভিনয় করছেন। ‘ফ্যানি খান’ ছবিতে অনিল কাপুরকে এক অসফল গায়কের চরিত্রে দেখা যাবে। ১৭ বছর পর অনিল কাপুর এবং ঐশ্বরিয়া রাই বচ্চন আবার একই ছবিতে অভিনয় করতে চলেছেন। তবে এই ছবিতে তাঁরা প্রেমের জুটি বাঁধছেন না। এই ছবিতে ঐশ্বরিয়ার বিপরীতে ভিকি কৌশল অথবা রাজকুমার রাওকে দেখার জোরালো সম্ভাবনা আছে। তবে ছবির প্রধান প্রযোজক রাকেশ ওমপ্রকাশ মেহেরা আরও তরুণ অভিনেতার কথাও ভেবেছেন। এ বিষয়টি শিগগিরই প্রযোজক চূড়ান্ত করবেন বলে জানা গেছে।
ছবিটি ডমিনিক ডেরুডেরস পরিচালিত ইংরেজি চলচ্চিত্র ‘এভরিবডি ফেমাস’-এর রিমেক। মিউজিক্যাল-কমেডিভিত্তিক এই ছবির প্রথম পর্যায়ের শুটিং মুম্বাইতে হবে।
