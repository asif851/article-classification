
বিশ্ব ভালোবাসা দিবস উপলক্ষে নির্মিত একটি নাটকে অভিনয় করলেন এ প্রজন্মের দুজন অভিনয়শিল্পী শ্যামল মাওলা ও তাসনুভা তিশা। মাসুম শাহরিয়ারের লেখা ‘ভালোবাসা অবিরাম’ নামের এই নাটকের পরিচালক শাহজাহান সোহাগ। বৃহস্পতিবার রাত পৌনে নয়টায় গাজী টেলিভিশনে দেখানো হবে এই নাটক।
নাটকের অভিনয়শিল্পী শ্যামল মাওলা কথা প্রসঙ্গে প্রথম আলোকে জানান, মাস খানেক আগে ঢাকা বিশ্ববিদ্যালয় ও পুরান ঢাকার বিভিন্ন জায়গার নাটকটির শুটিং করেছেন তাঁরা।
শ্যামল বলেন, ‘এই নাটকে একটু ভিন্নভাবে ভালোবাসার গল্প বলার চেষ্টা করা হয়েছে। আমার অভিজ্ঞতায় বলতে পারি, গতানুগতিকতার বাইরে থেকে ভাবা হয়েছে। পুরো গল্পে অনেক ঘাত-প্রতিঘাত যেমন আছে, তেমনি মজাও আছে। নাটকটিতে কাজ করে আমি কিছুটা তৃপ্ত।’
‘ভালোবাসা অবিরাম’ ছাড়াও এবারের ভালোবাসা দিবসে শ্যামল মাওলা অভিনীত আরেকটি নাটক দেখানো হবে। ‘গিফট অব দ্য ম্যাজাই’ অবলম্বনে এই নাটকের পরিচালক শিহাব শাহীন।
