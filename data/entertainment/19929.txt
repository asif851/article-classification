
বিপদ যেন পিছুই ছাড়ছে না পদ্মাবতীর। এক মাস আগে রাজস্থানে এ ছবির শুটিং করতে গিয়ে ছবির পরিচালক সঞ্জয় লীলা বানসালি লাঞ্ছিত হয়েছিলেন। সে সময় বানসালি কথা দেন, রাজস্থানে তিনি আর কোনো দিন শুটিং করবেন না। পদ্মাবতীর বাকি অংশের শুটিং করতে তাই এই নির্মাতা মহারাষ্ট্রের ঐতিহাসিক নগর কোলাপুরে ছবির সেট নির্মাণ করেছিলেন। মঙ্গলবার দিবাগত রাত একটার দিকে দুর্বৃত্তরা ৫০ হাজার বর্গফুটজুড়ে তৈরি সেই সেটে আগুন ধরিয়ে দেয়। এ ঘটনায় কোনো ব্যক্তি হতাহত হওয়ার খবর পাওয়া যায়নি। তবে সিনেমার জন্য রাখা একটি ঘোড়া আহত হয়েছে বলে একজন তদন্ত কর্মকর্তা জানান।শুটিং ইউনিটের সঙ্গে সংশ্লিষ্ট একটি সূত্র জানায়, অগ্নিনির্বাপণকর্মীরা সময়মতো না পৌঁছানোর কারণে সেটের বেশির ভাগ জিনিসই রক্ষা করা সম্ভব হয়নি। অনেক ব্যয়বহুল যন্ত্রপাতির পাশাপাশি প্রায় ৫০ জন জুনিয়র আর্টিস্টের পোশাক পুড়ে ছাই হয়ে গেছে। পার্কিংয়ে থাকা বেশ কয়েকটি গাড়ি ক্ষতিগ্রস্ত হয়েছে ঢিল ছোড়ার কারণে। আগুন লাগার খবর পাওয়ার প্রায় সঙ্গে সঙ্গেই স্থানীয় পুলিশ কর্মকর্তাদের একটি বড় দল সেখানে হাজির হয়। তবে তৎক্ষণাৎ কোনো ব্যক্তিকে তারা সেখান থেকে আটক করতে পারেনি।গত সপ্তাহেও রাজপুতের উগ্রবাদী দল করনি সেনার কিছু কর্মী রাজস্থানের চিতরগড় দুর্গে পদ্মিনী প্রাসাদের কয়েকটি আয়না ভাঙচুর করেছে।এর আগে জানুয়ারি মাসে রাজস্থানের আমের ও জাইগারহ দুর্গে পদ্মাবতী সিনেমার শুটিং চলাকালে সেখানে করনি সেনা সংগঠনের কর্মীরা হামলা করেন। এমনকি সঞ্জয় লীলাকেও তখন শারীরিকভাবে লাঞ্ছিত করা হয়।পদ্মাবতী ছবির শুটিং শুরুর সময় থেকেই রাজপুতদের কাছে এটি বিতর্কিত হয়ে আসছে। এই ছবিতে অভিনয় করছেন দীপিকা পাড়ুকোন, শহিদ কাপুর ও রণবীর সিং। উল্লেখ্য, ২০০৮ সালে মঞ্চনাটক পদ্মাবতীর নির্দেশনা দিয়েছিলেন সঞ্জয় লীলা বানসালি। আইএএনএস, এনডিটিভি
