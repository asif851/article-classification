
আজ শুক্রবার ঢাকায় গান গাইবেন ভারতীয় সিনেমার এ সময়ের আলোচিত গায়িকা নেহা কাক্কার। ‘নেহা কাক্কার লাইভ ইন ঢাকা’ শিরোনামের এই কনসার্ট শুরু হবে রাত আটটায়। ঢাকার বসুন্ধরা আবাসিক এলাকার আন্তর্জাতিক কনভেনশন সেন্টারে এই কনসার্ট চলবে রাত ১১টা পর্যন্ত। গতকাল বৃহস্পতিবার প্রথম আলোর সঙ্গে আলাপে বিষয়টি জানালেন আয়োজক প্রতিষ্ঠান ই-মেকার্স বাংলাদেশের মিডিয়া বিভাগের প্রধান আফরিদ হাসান। এর আগেও দুবার ঢাকায় এসেছেন নেহা কাক্কার। তখন ঢাকার দুটি ক্লাবে গান করে গেছেন এই শিল্পী। আজ সকালের ফ্লাইটে ঢাকায় আসার কথা নেহার। আফরিদ বলেন, এরই মধ্যে কনসার্টটি আয়োজনের সব প্রস্তুতি প্রায় শেষ হয়েছে।আয়োজক কর্তৃপক্ষ সূত্রে জানা গেছে, নেহা কাক্কারের পাশাপাশি কনসার্টে গান পরিবেশন করবেন দেশের জনপ্রিয় শিল্পীরাও। মূলত আইটেম গানের জন্যই ভারতে বেশ জনপ্রিয় নেহা।
