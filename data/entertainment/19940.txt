
এমনিতেও বলিউডের ছবিগুলোতে ‘গল্পের গরু গাছে চড়ে’। কিন্তু নির্মাতা রাজকুমার হিরানীর ‘পিকে’ ছবিটি বোধ হয় সবকিছুকেই ছাড়িয়ে গেছে। সম্প্রতি পিকে ছবির উদ্ভট কিছু ভুল নিয়ে ‘বলিউড সিনস’-এর বানানো একটি দশ মিনিটের ভিডিও উঠেছে ইউটিউবে। দশ মিনিটের এ ভিডিওটিতে ‘পিকে’ ছবির নানা অসংগতি আর ভুল সব মিলিয়ে ১২৬ টি! এক খবরে এ তথ্য দিয়েছে এনডিটিভি।ভুল বললে ভুল, অসংগতি বললে অসংগতি! ভাবা যায় কী কাণ্ডটাই না ঘটেছে। যেমন, ছবিতে জুন মাসের খরতাপের মধ্যে মরুভূমির পরিপ্রেক্ষিতে যে চোর ‘পিকে’ আমিরের রিমোট কন্ট্রোলারটি চুরি করে, ওই প্রচণ্ড গরমের মধ্যেও তার গায়ে সোয়েটার ছিল কেন! ছবিতে চোর মহাশয়ের গায়ের সোয়েটারটি দেখেও অনেক দর্শকের গরম লাগার কথা!আবার, ইউটিউব চ্যানেল ‘বলিউড সিনস’ ওই ভিডিওটি দেখিয়েছে, ভিনগ্রহ থেকে পৃথিবীতে আসা ‘পিকে’ আমিরের সঙ্গে ব্যাটারি বস্তুটির পরিচয় যেন জন্মজন্মান্তরের। কোনো কৌতূহল ছাড়াই ভিনগ্রহবাসী পিকে মুহূর্তেই যেন চিনে ফেলে আরে! এটা তো ব্যাটারি। কিন্তু ভিনগ্রহবাসী পিকে’ আমাদের পৃথিবীর ব্যাটারি বস্তুটি চিনল কী করে! ব্যাটারি চেনাই শুধু নয়; পিকের ‘জাগ্গু’ আনুশকা শর্মা আর ‘সরফরাজ’ সুশান্ত সিং রাজপুতের সাক্ষাৎ হয় বেলজিয়ামের শহর ব্রুজ-এ। অথচ পাকিস্তান অ্যাম্বাসি; যেখানে ছবির ‘সরফরাজ’ সুশান্ত সিং রাজপুত কাজ করেন সেটির অবস্থান যখন ব্রাসেলসে!
ভিডিওটিতে দেখানো এমন আরও অসংখ্য ভুলের ছড়াছড়ি পিকে ছবি জুড়েই। সব মিলিয়ে ১২৬টি ভুল এই দশ মিনিটের ভিডিওচিত্রটিতে দেখানো হয়েছে। কে জানে! হয়তো আরও ভুল ভিডিওটি যারা ইউটিউবে ছেড়েছেন ভুলে তাদের চোখ এড়িয়ে গেছে।
অবশ্য, ভুল যাই হোক না কেন ‘মুন্নাভাই’, ‘থ্রি ইডিয়টস’ এর সফল নির্মাতা রাজকুমার হিরানীর ২০১৪ সালে সারা বিশ্বে এক সঙ্গে মুক্তি পাওয়া ‘পিকে’ ছবিটি বক্স অফিসের শীর্ষে উঠেছিল। ভারতে এবং ভারতের বাইরে সবমিলিয়ে শীর্ষ আয়ের ভারতীয় ছবির রেকর্ড করেছিল ‘পিকে’। যদিও এ ছবির প্রচারের শুরু থেকেই নানা বিপত্তি ঘটে। আমিরের নগ্ন পোস্টার, ছবির কাহিনি নিয়ে বিতর্কসহ হাজারো সংকট উতরে শেষপর্যন্ত দুর্দান্ত ব্যবসাই করেছে আমির-আনুশকা-সঞ্জয় দত্ত-সুশান্ত সিং রাজপুত অভিনীত নির্মাতা রাজকুমার হিরানীর ব্লকবাস্টার এই ছবি।ভিডিওটি দেখতে ক্লিক করুন
