
সবকিছু ঠিক থাকলে শাহরুখ খানের পর এবার সালমান খানের সঙ্গে জুটি বেঁধে অভিনয় করবেন আনুশকা শর্মা।সম্প্রতি ‘ম্যায়নে পেয়ার কিয়া’ ছবির নির্মাতা সুরজ বরজাতিয়া তাঁর পরবর্তী ছবিতে সালমানের অন্তর্ভুক্তি নিশ্চিত করেছেন। ছবিতে সালমানের বিপরীতে তিনি নিতে চাইছেন আনুশকা শর্মাকে। সুরজ বরজাতিয়ার ‘ম্যায়নে পেয়ার কিয়া’ (১৯৮৯) সালমান অভিনীত দ্বিতীয় ছবি। সেবারই প্রথম মূল চরিত্রে দেখা গিয়েছিল তাঁকে। সে ছবিতে অভিনয়ের কল্যাণে রাতারাতি তিনি তারকাখ্যাতি পেয়ে যান। আর ঝুলিতে ভরেন সেরা নবাগত অভিনেতা হিসেবে ফিল্মফেয়ার পুরস্কার।পরবর্তী সময়ে সুরজ পরিচালিত ‘হাম আপকে হ্যায় কৌন’ (১৯৯৪) এবং ‘হাম সাথ সাথ হ্যায়’ (১৯৯৯) ছবিতেও অভিনয় করেন সালমান। ১৪ বছর পর চতুর্থবারের মতো একসঙ্গে কাজ করতে যাচ্ছেন এই নির্মাতা-তারকা জুটি। জানিয়েছে ইন্দো-এশিয়ান নিউজ।
একের পর এক বক্স অফিস কাঁপানো ছবি উপহার দিয়ে ক্যারিয়ারের সেরা সময় পার করছেন সালমান। ছবিতে তাঁর উপস্থিতি মানেই নিশ্চিত সাফল্য। আর তাই এ ‘দাবাং’ তারকার বিপরীতে অভিনয়ের সুযোগ পেতে মুখিয়ে থাকেন বলিউডের বেশির ভাগ অভিনেত্রী।
কিছুদিন আগে ‘কিক’ ছবিতে সালমানের বিপরীতে অভিনয়ের সুযোগ পেয়েছেন শ্রীলঙ্কান বংশোদ্ভূত বলিউডের অভিনেত্রী জ্যাকুলিন ফার্নান্দেজ। এবার সম্ভবত সেই সুযোগ পাচ্ছেন আনুশকা। তিনি গত বছর বলিউডের আরেক প্রভাবশালী অভিনেতা শাহরুখ খানের বিপরীতে ‘যব তক হ্যায় জান’ ছবিতে অভিনয় করেছিলেন।
ঘনিষ্ঠ একটি সূত্র জানিয়েছে, সুরজের পরবর্তী ছবির কেন্দ্রীয় নারী চরিত্রে অভিনয়ের জন্য পছন্দের তালিকায় এগিয়ে আছে আনুশকার নাম। তবে এখনই নিশ্চিত করে কিছু বলা যাচ্ছে না। কারণ, ছবিটির কাজ শুরু হতে এখনো ঢের সময় বাকি রয়েছে। আগামী বছর এর কাজ শুরু হবে। মুক্তি পাবে ২০১৫ সালের দিওয়ালি উত্সবের সময়। ছবিটিতে সোনাক্ষী সিনহারও অভিনয়ের সম্ভাবনা আছে।
