
সালমান খানের বয়স ৫২ হতে আর কয়েক দিন বাকি। ২৭ ডিসেম্বর এই তারকার জন্মদিন। অনেকে বলেন, জন্মদিনে আনন্দ করার কিছু নেই, কারণ একটি জন্মদিন পার হওয়া মানেই তো আরও এক বছর বুড়িয়ে যাওয়া। তবে বলিউড তারকা সালমানের কথা অবশ্য আলাদা। এই নায়ক যেন দিন দিন আরও তরুণ হচ্ছেন। তাঁর ‘টাইগার জিন্দা হ্যাঁয়’ ছবির ট্রেলার দেখে ভক্তরা অবাক। এরপর ছবির ‘সোয়াগ সে সোয়াগাত’ গান মুক্তির পর সবাই দেখতে পান এক নতুন সালমানকে। ‘সুলতান’ ছবির পর আবারও নতুন শারীরিক গঠনে হাজির হয়েছেন ‘ভাইজান’।এই বয়সে সালমান খান এতটা ফিট কীভাবে? সালমানের ‘সুলতান’ আর ‘টাইগার জিন্দা হ্যাঁয়’ ছবির পরিচালক আলী আব্বাস জাফর সম্প্রতি এই নায়কের ফিটনেস রহস্য ফাঁস করেছেন। আলী আব্বাস বলেন, ‘সালমান নিজেকে ফিট রাখার জন্য অনেক ব্যায়াম করেন। এই ছবির শুটিং শুরুর আগের তিন মাস সালমান বলতে গেলে জিমে পুরো জীবন দিয়ে দিয়েছেন। ছবির শুটিং মরুভূমিতে হোক আর বরফঢাকা কোনো পাহাড়ে, সালমান এক দিনের জন্যও শরীরচর্চা বাদ দেননি। প্রতিদিন প্রায় ১০ কিলোমিটার পথ সাইকেল চালিয়ে সেটে আসতেন তিনি। এ রকম আবহাওয়ায় সাইকেল চালিয়ে এত দূর পাড়ি দেওয়া সহজ নয়।’
পরিচালক জানান, এ অভিনেতা নাকি খাবারও মেপে মেপে খান। ‘টাইগার জিন্দা হ্যাঁয়’ ছবির শুটিং হয়েছে আবুধাবি, অস্ট্রিয়া, গ্রিস আর মরক্কোতে। শুটিং সেটের অন্যরা যখন নানা দেশের মুখরোচক সব খাবারের স্বাদ নিচ্ছেন, সালমান তখন ‘কঠিন’ ডায়েটে। তবে সবশেষে গ্রিস অংশের শুটিংয়ের সময় নাকি নিজেকে কিছুটা ছাড় দেন সালমান। সবার সঙ্গে বসে তখন পেট পুরে খেয়েছেন।
সালমান খান ও ক্যাটরিনা কাইফ অভিনীত ‘টাইগার জিন্দা হ্যাঁয়’ মুক্তি পাবে ২২ ডিসেম্বর।
