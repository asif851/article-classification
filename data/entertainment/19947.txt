
কিছুদিন আগে প্রকাশিত ইমরানের ‘ফিরো আসো না’ গানের ভিডিওকে ঘিরে বেশ আলোচনা-সমালোচনা তৈরি হয়। সেই রেশ কাটতে না–কাটতে নতুন আরেকটি গানের ভিডিও নিয়ে হাজির হচ্ছেন নতুন প্রজন্মের গায়ক ও সংগীত পরিচালক ইমরান। নাম ‘বাহুডোরে’। ফয়সাল রাব্বীকীনের লেখা গানটির ভিডিও নির্মাণ করেছেন চন্দন রায় চৌধুরী।সম্প্রতি ঢাকার বাইরের লোকেশনে গানটির দৃশ্য ধারণের কাজ শেষ হয়। বাহুডোরে গানের ইমরানের সঙ্গে মডেল হয়েছেন বৃষ্টি ইসলাম।গানটি প্রসঙ্গে ইমরান জানান, ‘বেশ কিছুদিন আগে “বাহুডোরে” গানের অডিও প্রকাশিত হয়। শ্রোতাদের কাছ থেকে অনেক ইতিবাচক মন্তব্য পেয়েছি। এরপরই গানটির ভিডিও নির্মাণের কথা চিন্তা করি। এ গানের ভিডিওর জন্য আমাকে অনেক কিছু ভাবতে হয়েছে। আগের গানের ভিডিওগুলোতে যে লুকে আমাকে দেখা গেছে, সেখান থেকে বেরিয়ে আসার চেষ্টা করেছি। এ গানের ভিডিও চিত্রে অংশ নেওয়ার আগে আমাকে ওজন কমাতে হয়েছে। চুলের স্টাইলও পরিবর্তন করেছি। সাজ-পোশাক ও অন্যান্য সবকিছু মিলিয়ে এখানে অন্য এক ইমরানকে দেখা যাবে।’
শিগগিরই ‘বাহুডোরে’ গানটি ঈগল মিউজিকের ইউটিউব চ্যানেলসহ সব কটি টিভি চ্যানেল প্রচার শুরু হবে।
