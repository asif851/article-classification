
সামাজিক যোগাযোগ মাধ্যম ফেসবুকে একটি স্ট্যাটাস দিয়ে আলোচনায় এসেছেন মাকসুদা আকতার প্রিয়তি। বলিউডের এক প্রযোজক সিনেমার অভিনয়ের পাশাপাশি তাকে অনৈতিক প্রস্তাব দিয়েছেন বলে উল্লেখ করেছেন স্ট্যাটাসে।লিখেছেন, বলিউডের একটি স্বনামধন্য প্রযোজনা প্রতিষ্ঠান থেকে ‘না জি না’ চলচ্চিত্রে অভিনয়ের জন্য জনৈক প্রযোজক তাঁকে প্রায় দেড় কোটি টাকার প্রস্তাব দেয়। কিন্তু সেই প্রস্তাবের সঙ্গে ছিল অনৈতিক প্রস্তাবও। টাকার অংক বড় হলেও সেই প্রস্তাব ফিরিয়ে দিয়েছেন প্রিয়তি। এসব নিয়ে আয়ারল্যান্ড থেকে প্রথম আলোর সঙ্গে কথা বলেছেন প্রিয়তি। তবে শুরুতেই জানিয়ে দেন, সামাজিক ও নিরাপত্তাজনিত কারণে প্রযোজকের নামটি বলতে চাচ্ছেন না তিনি। তবে তিনি বলেন, ‘সব প্রযোজকের কাছেই আমি পেশাদার আচরণ আশা করি। মেধার চেয়ে যখন ‘‘অন্যকিছু’’ জরুরী হয়ে পড়ে তখন নিজেকে খুব ছোট মনে হয়। নিজের সত্তাকে বিক্রি করে আমি কোনো কাজ করতে চাই না । আমি আমার মেধা দিয়ে অভিনয় বা মডেলিং করতে চাই।’তবে এশিয়া মহাদেশের চলচ্চিত্রগুলো থেকে এ ধরনের অফার বেশি আসে বলে জানান তিনি। বলেন, ‘আমি আয়ারল্যান্ডে দুটি ছবিসহ আন্তর্জাতিক অনেক শোতে অংশ নিয়েছি। কিন্তু কখনই এমন উদ্ভট প্রস্তাবের মুখোমুখি হয়নি। শুধুমাত্র এই উপমহাদেশের যত ছবিতে কাজের অফার করা হয়েছে প্রতিটিতেই বলা হয়েছে বাড়তি সময় দেওয়ার ব্যাপারে। যা আমার ভালো লাগেনি। এসব কারণে সম্ভবত বাংলাদেশ বা বলিউডের সিনেমাতে আমার অভিনয় করা হবে না।’ফেসবুকে প্রযোজকের সঙ্গে চ্যাটের স্ক্রিন শট তুলে দেওয়া প্রসঙ্গে বলেন, ‘আর মিডিয়ার প্রতি অনেক মেয়েরই আগ্রহ আছে। আমাকে দেখে যাতে তাঁরা অন্তত শেখে যে, সব প্রস্তাবই গ্রহণ করতে হয় না। কিছু কিছু ফিরিয়ে দিতে হয়। এ কারনেই দেওয়া।’
বাংলাদেশী বংশোদ্ভূত মডেল ও অভিনেত্রী মাকসুদা আকতার প্রিয়তি আয়ারল্যান্ড প্রবাসী প্রায় ১৪ বছর। ২০১৪ সালেই হয়েছেন মিজ আয়ারল্যান্ড এবং ২০১৫ সালে পেয়েছেন মিজ আর্থ রানারআপ খেতাব। আয়ারল্যান্ডের চলচ্চিত্রে অভিনয়ের পাশাপাশি আন্তর্জাতিক নানান শোতে অংশ নেন তিনি। আয়ারল্যান্ডে একটি বেসরকারি প্রতিষ্ঠানে বৈমানিক হিসেবে কর্মরত আছেন তিনি।
