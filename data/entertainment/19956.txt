
অস্কার আসরে আমরা সবাই যাকে ‘লালগালিচা’ বলে এত দিন জেনে এসেছি, সেটা আদতে লাল নয়। বিভিন্ন রাসায়নিক পদার্থের সংমিশ্রণের কারণে গালিচার সত্যিকারের রং অনেকটা গাঢ় লালে দাঁড়ায়, যাকে ইংরেজিতে বলে ‘ক্রিমসন’। তাতেই নাকি ক্যামেরায় গালিচার রং খাঁটি লাল দেখায়। আজ সেই গালিচার আরও কিছু টুকিটাকি জানব। ২৬ ফেব্রুয়ারি যুক্তরাষ্ট্রের ক্যালিফোর্নিয়ার ডলবি থিয়েটারে বসবে এ বছরের অস্কার আসর। বিশেষ এই দিনটি সামনে রেখে আমাদের এই ধারাবাহিক অস্কার আয়োজন।* ১৯৬১ সালে অনুষ্ঠিত ৩৩তম একাডেমি অ্যাওয়ার্ডে শুরু হয় লালগালিচা প্রথা। সেই বছর ১৭ এপ্রিল হয় অস্কার অনুষ্ঠান। তাতে প্রথমবার মূল অনুষ্ঠান ছাড়াও তারকাদের অনুষ্ঠানস্থলে আসা এবং গালিচায় হাঁটা টেলিভিশনে প্রচার করা হয়। তবে লালগালিচার সেই স্বাদ শুরুতেই দর্শক পুরোপুরি নিতে পারেননি। কারণ, টেলিভিশনের রঙিন সম্প্রচার তখনো শুরু হয়নি।* ১৯৬৬ সালে এসে লোকজন লালগালিচার বিষয়টি বুঝতে শুরু করেন। কারণ, সেই বছর থেকে একাডেমি অ্যাওয়ার্ড লালগালিচা ও মূল পুরস্কার অনুষ্ঠানের রঙিন সম্প্রচার করতে শুরু করে।* ১৯৯২ সালে গালিচা নিয়ে গভীরভাবে ভাবতে শুরু করে একাডেমি কর্তৃপক্ষ। বিশেষ লালগালিচা তৈরির চুক্তি দেওয়া হয় দ্য আমেরিকান টার্ফ অ্যান্ড কার্পেট কোম্পানিকে। ক্যালিফোর্নিয়ার এই প্রতিষ্ঠান লালগালিচা তৈরির জন্য জর্জিয়ার ডালটন থেকে নাইলন সুতা তৈরি করে আনে এবং সেখানে গালিচা বুনে তা রং করায়।* প্রতি দুই বছর পরপর তৈরি করা হয় নতুন গালিচা।* নতুন গালিচা ব্যবহারের পর তা পরের বছরের আয়োজনের জন্য লস অ্যাঞ্জেলেসের একটি সংরক্ষণাগারে বিশেষ ব্যবস্থায় তুলে রাখা হয়। প্রতিবছর মূল আয়োজনের বেশ কয়েক দিন আগে থেকে শুরু হয় গালিচা বিছানোর কাজ। এ বছর যেমন ২২ ফেব্রুয়ারি শুরু হয়েছে লালগালিচা ঘিরে একাডেমি কর্তৃপক্ষের ব্যস্ততা।* এ বছর অস্কার অনুষ্ঠানের লালগালিচাটি লম্বায় ৯০০ ফুট আর প্রস্থে ২২ ফুট।* এ বছরের আয়োজনে লালগালিচায় তারকাদের কাছে থেকে দেখতে পাবেন ৭৩৫ জন দর্শক।* ৪৫টি পত্রিকার সাংবাদিক লালগালিচায় সংবাদ সংগ্রহের অনুমতি পেয়েছেন। লালগালিচায় আলোকচিত্রীর সংখ্যা থাকবে ৭২।* প্রায় তিন হাজার লোক এবারের অস্কার লালগালিচায় হাঁটবেন বলে ধারণা করছে একাডেমি কর্তৃপক্ষ।* ২০০৩ সালে যুক্তরাষ্ট্র ইরাকে হামলা চালানোর মাত্র তিন দিন পর অনুষ্ঠিত হয় ৭৫তম একাডেমি অ্যাওয়ার্ড। সেবার প্রথম লালগালিচার আনুষ্ঠানিকতাকে সংক্ষিপ্ত করে ফেলে একাডেমি কর্তৃপক্ষ। যুদ্ধের বিপক্ষে নিজেদের অবস্থান ঘোষণা করে সেই বছর লালগালিচার জৌলুশ কমিয়ে ফেলা হয়। অনেক তারকা সেই বছর লালগালিচায় হাঁটেননি।হলিউড রিপোর্টার, এবিসি নিউজ ও একাডেমি কর্তৃপক্ষের পাঠানো প্রেস বিজ্ঞপ্তি অবলম্বনে
 
