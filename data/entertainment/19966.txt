
‘টারজান’ ছবির সেই মিষ্টি মেয়ে আয়েশার কথা মনে আছে তো? এরপর আয়েশা টাকিয়া অভিনীত ‘ডোর’, ‘ওয়ান্টেড’ ও ‘পাঠশালা’ ছবির কথাও তো ভুলে যাওয়ার কথা নয়। তবে এই আয়েশা আগের মতো নেই। তাঁর চেহারা এতটাই বদলে গেছে যে একবার দেখলে চেনার উপায় নেই। প্লাস্টিক সার্জারি করে ঠোঁট আর গালের অংশে অনেক পরিবর্তন এনেছেন এই অভিনেত্রী। কিন্তু তাঁর এই কাজ ভক্তরা মোটেই ভালোভাবে নেননি। এখন তাঁর বদলে যাওয়া রূপ নিয়ে ইন্টারনেট দুনিয়ায় রীতিমতো তামাশা হচ্ছে। 
সম্প্রতি আয়েশা ও তাঁর স্বামী ফারহান আজমি মুম্বাইয়ে রেস্তোরাঁ ব্যবসা শুরু করেছেন। সেই রেস্তোরাঁর উদ্বোধনী অনুষ্ঠানেই সবাই দেখতে পেয়েছেন আয়েশা টাকিয়ার নতুন রূপ। সেই ছবি প্রকাশিত হওয়ার সঙ্গে সঙ্গে ইন্টারনেটে এই অভিনেত্রীকে নিয়ে ট্রল হতে থাকে। অনেকে মন্তব্য করেন, আয়েশার এখনকার চেহারা প্লাস্টিকের মতো দেখতে। কেউ কেউ আবার বলেন, আয়েশা বলিউড অভিনেত্রী প্রিয়াঙ্কা চোপড়া ও হলিউড তারকা কাইলি জেনারের সংমিশ্রণ হতে চেয়েছিলেন। তাঁর প্লাস্টিক সার্জারিকে অনেকে ‘বিপর্যয়’ হিসেবে দেখছেন। আয়েশা টাকিয়া অবশ্য এসব কথায় কান দিচ্ছেন না। সম্প্রতি তাঁকে নিয়ে যে সমালোচনা হচ্ছে, সেই বিষয়ে মুখ খুলেছেন এই অভিনেত্রী। তিনি মনে করেন, যেই গাছের আম মিষ্টি সেই গাছে ঢিল বেশি পড়বে, এটাই স্বাভাবিক। কিন্তু আয়েশা বোধ হয় একটু ভুল ভাবছেন। মিষ্টি তিনি ঠিকই ছিলেন, কিন্তু সেসব এখন অতীত। এখন তাঁকে দেখে অনেকটা মোমের পুতুলের মতো দেখাচ্ছে। প্লাস্টিক সার্জারি করার এই ‘কুবুদ্ধি’ যে তাঁকে কে দিয়েছিলেন, কে জানে? এনডিটিভি।
