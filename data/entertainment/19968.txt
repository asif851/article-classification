
দশম জাতীয় সংসদের সংরক্ষিত মহিলা আসনে প্রতিদ্বন্দ্বিতা করার জন্য আওয়ামী লীগের মনোনয়নপত্র কিনলেন চিত্রনায়িকা রত্না। গতকাল বুধবার তিনি ঢাকা জেলা কোটায় মনোনয়নপত্র কেনেন।রত্না প্রথম আলোকে বলেন, ‘আমার বাবা মান্নান কবির একজন মুক্তিযোদ্ধা। তিনি আওয়ামী লীগের একনিষ্ঠ কর্মী ও সমর্থক। বাবার মুখেই বঙ্গবন্ধু শেখ মুজিবুর রহমানের সংগ্রামের নানা কথা শুনি। এরপর বড় হওয়ার পর নিজেও বঙ্গবন্ধুর আদর্শে অনুপ্রাণিত হই। তবে এটা ঠিক যে ছাত্রজীবনে আমি কখনো ছাত্রলীগের কোনো পদে ছিলাম না।’রত্না এও বলেন, ‘আমি খুব অল্প বয়সে চলচ্চিত্রে নাম লেখাই। তবে চলচ্চিত্রে কাজ করতে গিয়ে পড়াশোনার ক্ষতি হতে দিইনি। আমি জগন্নাথ বিশ্ববিদ্যালয় থেকে সমাজকল্যাণ বিষয়ে স্নাতক এবং একই বিষয়ে ঢাকা বিশ্ববিদ্যালয় থেকে স্নাতকোত্তর সম্পন্ন করি। এখন আমি দেশ ও জনগণের জন্য কিছু করার স্বপ্ন দেখছি। মাননীয় প্রধানমন্ত্রী ও আওয়ামী লীগের সভানেত্রী শেখ হাসিনার সমর্থন পেলে সততার সঙ্গে দেশের সেবা করার চেষ্টা করব।’মনোনয়নপত্র কেনা প্রসঙ্গে রত্না বলেন, ‘বড় পরিসরে দেশের মানুষের পাশাপাশি চলচ্চিত্রের মানুষদের জন্য কিছু করার প্রত্যয় থেকে সংরক্ষিত মহিলা আসন থেকে মনোনয়নপত্র কিনেছি। এখন যদি সুযোগটা পাই তাহলে মানুষের সেবায় নিজেকে নিয়োজিত করব।’ জানা গেছে, কাল শুক্রবার তিনি মনোনয়নপত্র জমা দেবেন।এদিকে রত্না এরই মধ্যে শেষ করেছেন শাহীন সুমন পরিচালিত ‘সেদিন বৃষ্টি ছিল’ ছবির কাজ। কাজ করছেন ‘পরান পাখি’ নামের আরেকটি ছবির। সামনের মাস থেকে শাহীন সুমনের নতুন আরেকটি ছবির কাজ শুরু করবেন।
২০০২ সালে ক্লাস সেভেনে পড়া অবস্থায় ‘কেন ভালোবাসলাম’ ছবির মধ্য দিয়ে চলচ্চিত্রে নাম লেখান রত্না। সেলিম আজম পরিচালিত এ ছবিতে তিনি ফেরদৌসের বিপরীতে অভিনয় করেন। এ পর্যন্ত তাঁর ৪৮টির মতো ছবি মুক্তি পেয়েছে।
