
২০১০ সালে চ্যানেল আই সেরা কণ্ঠের প্রতিযোগী ছিলেন মেহেদী হাসান। এই প্রতিযোগিতার বছর ছয়েক পর এসেছে তাঁর প্রথম একক অ্যালবাম। গতকাল মঙ্গলবার বিকেলে চ্যানেল আইয়ের ছাদঘরে অ্যালবামটির মোড়ক উন্মোচন করা হয়। অ্যালবামের নাম ‘আয় না ফিরে’।অডিও প্রযোজনা প্রতিষ্ঠান গানচিলের ব্যানারে বের হয়েছে অ্যালবামটি। মোড়ক উন্মোচন অনুষ্ঠানে উপস্থিত হয়েছিলেন সংগীতশিল্পী খালিদ হোসেন, সাদী মহম্মদ, শাহীন সামাদ, আলম খান, শেখ শাদী খান, রিজিয়া পারভীন, ইমন সাহা, অণিমা রায়, কোনাল, অভিনেতা শহিদুল আলম সাচ্চু প্রমুখ।অনুষ্ঠানে জানানো হয়, মেহেদীর অ্যালবামে গান রয়েছে আটটি। লিখেছেন ছড়াকার আমীরুল ইসলাম, রবিউল ইসলাম, এইচ এম রিপন, ওমর ফারুক ও রুবেল। অ্যালবামটির বেশির ভাগ গানের সুর ও সংগীত আয়োজন করেছেন সাজেদুর সাহেদ। দুটি গানের সুর ও সংগীত করেছেন বাসুদেব ঘোষ ও মেহেদী নিজেই।
গানগুলো হলো ‘আয় না ফিরে’, ‘গানওয়ালা’, ‘দুচোখের খামে’, ‘নীল আকাশ’, ‘ভালোবাসা’, ‘না বলা কবিতা’, ‘এভাবে কি যায় বাঁচা’ ও ‘অবহেলা’। এর মধ্যে ‘আয় না ফিরে’ গানটির মিউজিক ভিডিও প্রকাশ পেয়েছে গানচিলের ইউটিউব চ্যানেলে। শিগগিরই আরও কয়েকটি মিউজিক ভিডিও প্রকাশ করার প্রক্রিয়া চলছে।
