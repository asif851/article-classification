
 
ইন্ডিয়া পাকিস্তান লন্ডন ফ্যাশন উইকে র‍্যাম্পে হাঁটার কথা ছিল বিপাশা বসুর। অনুষ্ঠানের শো স্টপারও হওয়ারও কথা ছিল এই অভিনেত্রীর। কিন্তু অনুষ্ঠানের একদম শেষ মুহূর্তে তিনি সেখানে অংশ নিতে অস্বীকৃতি জানান। চুক্তিবদ্ধ হওয়ার পরেও বিপাশার কাজ ফিরিয়ে দেওয়ার বিষয়টিকে চরম অপেশাদার হিসেবে দেখছে অনুষ্ঠান কর্তৃপক্ষ।
ফ্যাশন শোয়ের কর্তৃপক্ষের একজন রোনিতা শর্মা রেখি জানান, ফ্যাশন শোতে অংশ নেওয়ার জন্য বিপাশা বসু আগেই অগ্রিম অর্থ নিয়েছেন। লন্ডনে তাঁর থাকার জন্য পাঁচ তারকা হোটেলের একটি ব্যয়বহুল রুমও ভাড়া করা হয়েছিল। অনুষ্ঠানের আগে আগে বিপাশা তাঁদের জানান যে ভারত থেকে তাঁর স্বামী করণ সিং গ্রোভার লন্ডনে আসছেন। এবং তাঁরা আরও চার-পাঁচ দিন এখানে থাকতে চান। কর্তৃপক্ষ সেই অনুযায়ী ব্যবস্থা নেওয়ার চেষ্টা করেছিলেন বলে দাবি করেন। তবে সেই হোটেলে কোনো রুম এত দিন পর্যন্ত ফাঁকা না পাওয়া গেলে অন্য একটি পাঁচ তারকা হোটেলে বিপাশা ও তাঁর অভিনেতা স্বামীর জন্য রুম বুকিং দেওয়া হয়। তারপরও বিপাশার মন ভরছিল না। বিপাশাকে অনুষ্ঠান কর্তৃপক্ষ মোবাইল ফোনের দুটি স্থানীয় মুঠোফোনের সিম দিলে তিনি তা তাঁদের মুখের ওপর ছুড়ে দেন। কারণ, সিমে মাত্র পাঁচ পাউন্ড ছিল। এরপর তিনি হোটেলে সবার সামনে রোনিতা শর্মা রেখির সঙ্গে চেঁচামেচি করতে থাকেন এবং ফ্যাশন শোতে অংশ নেবেন না বলে সাফ জানিয়ে দেন।
রোনিতা বলেন, বিপাশা বসুকে তাঁরা এই অনুষ্ঠানের জন্য অগ্রিম পারিশ্রমিকও দিয়েছিলেন। সেই অর্থ দিয়ে তিনি হানিমুন করে এসেছেন। অথচ সামান্য বিষয়কে কেন্দ্র করে চুক্তি ভঙ্গ করলেন।
এদিকে, বিপাশা বিষয়টি সম্পূর্ণ অস্বীকার করে কথা বলছেন ভিন্ন সুরে। তিনি যে বিষয়টি নিয়ে ভীষণ রাগান্বিত, সেটা তাঁর টুইটের ভাষাতেই বোঝা যায়। তিনি লিখেছেন, ‘শুনলাম, আমার বিরুদ্ধে একজন নারী যা-তা বলে যাচ্ছেন। আমার কাজের নীতি নিয়েও কথা বলছেন তিনি। আর কিছু গণমাধ্যমও তাঁর বক্তব্য প্রকাশ করে যাচ্ছেন।’
বিপাসা আরও বলেন, অপেশাদার হলে বলিউডে ১৫ বছর কাটানো সম্ভব হতো না। তাঁর ভাষ্য, ‘আমি এখানে টিকতে পেরেছি, কারণ আমি নিজের কাছে স্পষ্ট এবং আমার আত্মসম্মান বোধ রয়েছে।’ বলিউড বাবল।
