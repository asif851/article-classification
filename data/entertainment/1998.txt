
চ্যাম্পিয়নস ট্রফির সেমিফাইনালে আজ বৃহস্পতিবার বার্মিংহামের এজবাস্টনে মুখোমুখি হতে যাচ্ছে বাংলাদেশ ও ভারত। খেলা শুরু হতে আর মাত্র কয়েক ঘণ্টা বাকি। বাংলাদেশের আজকের খেলা নিয়ে চাওয়ার কোনো শেষ নেই। নতুন প্রজন্মের অভিনেত্রী শবনম ফারিয়ার একটাই চাওয়া, আজকের খেলায় তাঁর দেশ জিতুক। এর বাইরে অন্য কোনো কিছু ভাবতেই চান না তিনি।
আজ বৃহস্পতিবার বিকেলে এজবাস্টনের মাঠে যখন বাংলাদেশ-ভারতের ম্যাচ চলবে, অভিনেত্রী শবনম ফারিয়া ব্যস্ত থাকবেন ঈদের নাটকের শুটিংয়ে। শুটিংবাড়িতে বসে বাংলাদেশের খেলা দেখারও নাকি অন্য রকম মজা আছে। গতকাল বুধবার প্রথম আলোর সঙ্গে আলাপকালে ফারিয়া বলেন, ‘বাংলাদেশের খেলা চলাকালীন শুটিং করতে গেলে পুরা ইউনিটে একটা উৎসবের আমেজ থাকে। শুটিংবাড়িতে টিভি না থাকলে আমরা মোবাইলে খেলার লাইভ আপডেট জানতে থাকি। আর শট দেওয়ার ফাঁকে ফাঁকেই সবাই জানতে চায়, রান কত বা কয়টা উইকেট পড়ল?’
ফারিয়া আরও যোগ করলেন, ‘ম্যাচে যখন টান টান উত্তেজনা কাজ করে, তখন তো কারোরই আর শুটিংয়ে মন বসে না। কী যে এক উৎকণ্ঠা কাজ করে মনের ভেতর। একপর্যায়ে গিয়ে মনে হয়, আরে শুটিং সব পরে হবে। আগে বাংলাদেশের খেলাটা খেলে নেই। হা হা হা...’
নতুন প্রজন্মের এই তারকা জানালেন, ৯ জুন বাংলাদেশ-নিউজিল্যান্ডের ম্যাচের সময়ও তাঁর শুটিং ছিল। বাংলাদেশের চার উইকেট পড়ে যাওয়ার পর নাকি আশাই ছেড়ে দিয়েছিলেন ফারিয়া। কিন্তু এই ম্যাচ যে পরে এভাবে ঘুরে যাবে, সেটা কে জানত?
শবনম ফারিয়ার কাছে প্রশ্ন রাখা হয়েছিল, বাংলাদেশের সঙ্গে প্রতিপক্ষ দল কে থাকলে খেলা বেশি জমে? তাঁর সহজ উত্তর, ‘এত কিছু বুঝি না। প্রতিপক্ষ যে-ই থাকুক, বাংলাদেশের জয় হোক, এটাই আমি চাই। আজকের ম্যাচ তো বটেই, ফাইনাল ম্যাচ জিতে বাংলাদেশ চ্যাম্পিয়ন হোক, এটাই আমার প্রত্যাশা।’
গতকাল বুধবার রাতে নিজের ফেসবুক স্ট্যাটাসে ফারিয়া লিখেছেন, ‘আমার (আমাদের) ঈদ ২৬/২৭ তারিখে না হয়ে আগামীকালও হতে পারে।’ আজ বাংলাদেশ জিতলে ঈদের আগে আর কিছু চাইবেন না বলেও জানান তিনি।
