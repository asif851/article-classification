
শুরু হচ্ছে বিশ্বকাপ ক্রিকেট। সারা বিশ্বের মতো উন্মাদনায় মেতে উঠছে বাংলাদেশও। ক্রিকেটের সর্বোচ্চ আসরে বীরত্বের লড়াইয়ে এগিয়ে যেতে বাংলাদেশ ক্রিকেট দলের সদস্যদের প্রতি শুভকামনা জানিয়ে একটি বিশেষ গান তৈরি করেছে মাছরাঙা টেলিভিশন। গানটিতে কণ্ঠ দিয়েছেন আটজন তরুণ শিল্পী। তাঁদের মধ্যে রয়েছেন নির্ঝর, পুলক, নিশীতা, শামীম, নন্দিতা, ইউসুফ, লুইপা ও তাসিফ।গানটির গীতিকার কবির বকুল বললেন, ‘বাংলাদেশ ক্রিকেট দলের প্রতি আমাদের প্রত্যাশা অনেক। বিশ্ব ক্রিকেটের সবচেয়ে বড় এই আসরে লড়তে যাওয়ার এই মুহূর্তে দলটির দিকে তাকিয়ে আছে পুরো বাংলাদেশ। ক্রিকেটপ্রেমীদের কথা মাথায় রেখে ‘এগিয়ে যাও বাংলাদেশ’ গানটি তৈরি করা হয়েছে। গানটির কথা ও সুরে উৎসাহ ও উদ্দীপনার ব্যাপারটিকে প্রাধান্য দেওয়া হয়েছে। গানটিতে কণ্ঠ দিয়েছে তরুণ প্রজন্মের সম্ভাবনাময় শিল্পীরা। আমার বিশ্বাস, গানটি তরুণ প্রজন্মের সবার ভালো লাগবে।’উত্তর থেকে দক্ষিণে যাও/ পূর্ব পশ্চিম যেদিকে তাকাও/ কোটি প্রাণ একসাথে হাত রেখে হাতে হাতে/ দিনে রাতে একই শোরগোল/ এগিয়ে যাও বাংলাদেশ ক্রিকেট দল—এমন কথার গানটি লিখেছেন কবির বকুল। সুর ও সংগীত পরিচালনা করেছেন শিহাব রিপন। ৯ ফেব্রুয়ারি গানটির রেকর্ডিং সম্পন্ন হয়েছে। শিগগির মাছরাঙা টেলিভিশনের পর্দায় গানটির মিউজিক ভিডিওর প্রচার শুরু হবে।
