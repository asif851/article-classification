
ক্যামেরার পেছনে মনিটর। পর্দায় মামা মোশাররফ করিম ও মামি রোবেনা রেজা জুঁইয়ের দিকে তাকিয়ে ভাগনে মুরসালিন শুভ। মামা-মামিকে নিয়ে এটা তাঁর প্রথম কাজ নয়। মামার উৎসাহেই ফিল্ম অ্যান্ড মিডিয়া নিয়ে পড়ে আজ তিনি নির্মাতা।মুরসালিন শুভর নতুন এই নাটকের নাম ‘বউ কথা কও’। চিত্রনাট্য লিখেছেন মেহরাব জাহিদ। শুভ জানালেন, মামাকে নিয়ে আগেও বেশ কয়েকটি একক ও ধারাবাহিক নাটক বানিয়েছেন তিনি। তিনি বলেন, ‘মামার উৎসাহ ছিল, আমার ইচ্ছা ছিল। এই দুই মিলিয়ে হয়ে গেল।’ এইচএসসির পর মামাই বলেছিলেন ফিল্ম অ্যান্ড মিডিয়া বিষয়ে পড়তে। পড়া শেষে এখন পুরোপুরি নির্মাণে নিয়োজিত। ভাগনেকে নিয়ে মোশাররফ করিমও আশাবাদী। তিনি বলেন, ‘তার মধ্যে ভালো কাজের চেষ্টা আছে। ভাগনে বলে নয়, চিন্তাগুলো আলাদা বলেই তার সঙ্গে কাজ করতে রাজি হয়েছি।’‘বউ কথা কও’ নাটকে আরও অভিনয় করেছেন শহিদুল্লাহ সবুজ, এমিলা হক, খাইরুল আলম টিপু, জুয়েল। দেখানো হবে আরটিভিতে।
 
