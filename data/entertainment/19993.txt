
দুই অনুসারীকে ধর্ষণের দায়ে সাজাপ্রাপ্ত ভারতের কথিত ধর্মগুরু গুরমিত রাম রহিম সিংয়ের বায়োপিকে অভিনয় করছেন বলিউডের আলোচিত ও সমালোচিত আইটেম গার্ল রাখি সাওয়ান্ত।
টাইমস অব ইন্ডিয়ার প্রতিবেদনে বলা হয়, সম্প্রতি এই সিনেমার একটি গানের শুটিং হয়েছে। ছবিতে রাম রহিমের পালিত কন্যা বর্তমানে পলাতক হানিপ্রীত ইনসানের চরিত্রে দেখা যাবে রাখিকে। তবে সিনেমাটি কবে মুক্তি পাবে, তা এখনো ঠিক করা হয়নি।
প্রতিবেদনে বলা হয়, রাম রহিমের বায়োপিকটি রাখি ও তাঁর ভাই রাকেশ সাওয়ান্ত প্রযোজনা করছেন।
রাখি সাওয়ান্ত বলেন, ‘হ্যাঁ, আমি ছবিটিতে হানিপ্রীতের চরিত্রে অভিনয় করছি। আমি তাঁকে সাত-আট বছর ধরে জানি। আসলে তাঁর সবকিছুই আমার জানা। আমার ধারণা, তিনি এখন লন্ডনে পালিয়ে আছেন। ভাই রাকেশ ও আমি এই ছবিটি প্রযোজনা করছি।’
রাখি বলেন, ‘আমি এখন দিল্লিতে আছি। এখানেই আমরা ছবিটির শুটিং করব। শুটিংয়ের সেট দেখতে একদম রাম রহিমের ডেরা সচ সউদার মতো করা হবে।
ইন্ডিয়া টুডের প্রতিবেদনে বলা হয়, রাম রহিমের এই বায়োপিকের নাম দেওয়া হয়েছে ‘আব হোগা ইনসাফ’। ছবিতে রাম রহিমের চরিত্রে রাজা মুরাদ আর তদন্ত কর্মকর্তার চরিত্রে অভিনয় করবেন এজাজ খান। ছবিটি পরিচালনা করবেন আশুতোষ মিশ্র।
দুই নারী ভক্তকে ধর্ষণের অভিযোগে করা দুটি মামলায় গত ২৫ আগস্ট দোষী সাব্যস্ত করা হয় রাম রহিমকে। এরপর নেওয়া হয় রোহতক শহর থেকে ১০ কিলোমিটার দূরের সানোরিয়া কারাগারে। এতে রাম রহিমের সমর্থকেরা পঞ্চকুলা এলাকায় তাণ্ডব শুরু করেন। পুলিশের সঙ্গে দফায় দফায় সংঘর্ষে ৩১ জন নিহত ও ২৫০ জন আহত হন। পরে ২৮ আগস্ট রাম রহিমকে দুটি মামলায় ১০ বছর করে ২০ বছরের কারাদণ্ডাদেশ দেন সিবিআই আদালত।
