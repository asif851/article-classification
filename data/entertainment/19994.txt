
‘হালদা’ ছবির দুই মিনিটের ট্রেলার দেখেই মুগ্ধ হয়েছেন অসংখ্য দর্শক। সামাজিক যোগাযোগমাধ্যম ফেসবুকে অনেকেই জানিয়েছেন এই মুগ্ধতার কথা। নির্মাণের শুরু থেকেই আলোচিত হচ্ছে তৌকীর আহমেদের এই ছবি। দর্শকদের মতে, এবার ট্রেলার দেখে তাঁরা ‘হালদা’ ছবির ব্যাপারে কিছু ধারণা করতে পারছেন। অন্য রকম ছবি এটি, যেমনটা পছন্দ করেন বাংলাদেশের বেশির ভাগ দর্শক।
গতকাল রোববার টাইগার মিডিয়ার ইউটিউব চ্যানেলে প্রকাশ করা হয়েছে ‘হালদা’ ছবির ট্রেলার। এই প্রতিবেদন লেখা পর্যন্ত এই ট্রেলার দেখা হয়েছে ৯৪ হাজার ৭৩৮ বার। এর আগে ছবির গান ‘নোনা জল’ ইউটিউবে প্রকাশ করা হয় গত ৩০ অক্টোবর। গানের ভিডিওটি এ পর্যন্ত দেখা হয়েছে ৩ লাখ ৯৫ হাজার বার। এরপর থেকে অনেকেই গানটির প্রশংসা করে স্ট্যাটাস দিয়েছেন ফেসবুকে।
‘হালদা’ ছবির গল্প লিখেছেন আজাদ বুলবুল। চিত্রনাট্য লিখেছেন ও পরিচালনা করেছেন তৌকীর আহমেদ। চট্টগ্রামের হালদা নদী দেশের বৃহত্তম প্রাকৃতিক মৎস্য প্রজনন কেন্দ্র। মা মাছেরা এপ্রিল থেকে জুন পর্যন্ত অমাবস্যা বা পূর্ণিমার তিথিতে এখানে ডিম ছাড়ে। এই নদী ও নদীর গতি-প্রকৃতি, নদীর ক্ষয় ও নদীতীরবর্তী মানুষের জীবনপ্রবাহ ও জটিলতা তুলে ধরা হয়েছে গল্পে।
‘দারুচিনি দ্বীপ’, ‘জয়যাত্রা’, ‘রূপকথার গল্প’ আর ‘অজ্ঞাতনামা’ ছবি দিয়ে এরই মধ্যে চলচ্চিত্র নির্মাতা হিসেবে দক্ষতার পরিচয় দিয়েছেন তৌকীর আহমেদ। ‘হালদা’ তাঁর নতুন ছবি। প্রেক্ষাগৃহে মুক্তি পাবে আগামী ১ ডিসেম্বর।
‘হালদা’ ছবিতে অভিনয় করেছেন জাহিদ হাসান, মোশাররফ করিম, নুসরাত ইমরোজ তিশা, ফজলুর রহমান বাবু, দিলারা জামান, শাহেদ আলী, রুনা খান প্রমুখ।
