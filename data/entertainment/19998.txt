
আর্জেন্টাইন লেখক ভিক্টোরিয়া ওকাম্পো আর রবীন্দ্রনাথের সম্পর্ক নিয়ে ভারত-আর্জেন্টিনা যৌথ প্রযোজনার ছবি; নাম থিঙ্কিং অব হিম। এই ছবিতে রবীন্দ্রনাথের চরিত্রে ভিক্টর ব্যানার্জি এবং ভিক্টোরিয়ার ভূমিকায় অভিনয় করছেন আর্জেন্টিনার অভিনেত্রী ইলিওনোরা ওয়েক্সনার৷ ছবিটিতে শান্তিনিকেতনের স্থানীয় এক তরুণীর চরিত্রে অভিনয় করছেন রাইমা সেন। এটি নির্মাণ করছেন আর্জেন্টাইন পরিচালক পাবলো সিজার। শুরুতে এই ছবিতে রবীন্দ্রনাথের চরিত্রে অভিনয় করার কথা ছিল বলিউডের শক্তিমান অভিনেতা নাসিরুদ্দিন শাহর।এমন একটি ছবিতে অভিনয় করতে কেন ভিক্টর ব্যানার্জি রাজি হলেন? সম্প্রতি নয়াদিল্লিতে আয়োজিত এক সংবাদ সম্মেলনে সাংবাদিকদের এমন প্রশ্নের জবাবে ভিক্টর বলেন, ‘যেকোনো অভিনেতাই এ ব্যাপারে লাফিয়ে উঠবেন, কারণ ছবিটা আমরা মানে ভারতীয় বা বাঙালিরা রবীন্দ্রনাথকে নিয়ে কী ভাবি, সেটা নিয়ে নয়, আর্জেন্টিনা রবীন্দ্রনাথকে নিয়ে কী ভাবে, সেটা নিয়ে৷ সেটা জানা-দেখা তো একটা চ্যালেঞ্জ, সঙ্গে ভিক্টোরিয়া ওকাম্পো রবীন্দ্রনাথকে নিয়ে কী ভাবতেন, সেটাও আছে।’বড় পরিসরের এই চরিত্র নিয়ে কী প্রস্তুতি নিয়েছেন? জানতে চাইলে ভিক্টর ব্যানার্জি বলেন, ‘চেষ্টা করছি আর্জেন্টিনার নাগরিকের দৃষ্টিভঙ্গি থেকে রবীন্দ্রনাথকে আবিষ্কার করতে। নতুন করে তাঁর কবিতা বোঝার চেষ্টা করছি। ওদেরও তো কবি আছেন, যাঁদের কবিতা আমাকে চিরকাল আনন্দ দিয়েছে—বোর্হেস, আরনেস্তা সাবাতো, অক্টেভিয়ো পাজ, নেরুদা তো বটেই, যাঁদের সবাই মোটামুটি রবীন্দ্রনাথের দ্বারা উদ্বুদ্ধ।’জানা গেছে, ছবিতে ১০০ মিনিটের দুটি আখ্যান রয়েছে। একটি ১৯২৪ সালের পটভূমি, সাদা-কালোয় তোলা; যা ধারণ করা হবে ফ্রান্স আর আর্জেন্টিনায়। আরেকটি সমসাময়িক আর্জেন্টিনার এক যুবকের শান্তিনিকেতনে এসে রবীন্দ্রনাথকে আবিষ্কার করার গল্প৷ তাঁকে সাহায্য করেন কমলি নামের এক তরুণী। কমলির ভূমিকায় অভিনয় করছেন রাইমা সেন৷রাইমা অবশ্য এই ছবিতে অভিনয় করছেন ছবির আন্তর্জাতিক ব্যাপ্তির কথা ভেবে। তিনি বলেন, ‘এটি হবে আমার প্রথম ভারত-আর্জেন্টিনা প্রযোজনার কাজ। আন্তর্জাতিক প্ল্যাটফর্মে রবীন্দ্রনাথ, তাই ছবিটির গুরুত্ব অনেক। ব্যক্তিগতভাবে আমার জন্য এটা একটা বড় পাওয়া।’গত ডিসেম্বরে কলকাতায় অনুষ্ঠিত একটি জাতীয় নাট্যোৎসবে এসে আর্জেন্টিনার পরিচালক পাবলো সিজারের ছবিতে রবীন্দ্রনাথের চরিত্রে অভিনয় করা নিয়ে জানিয়েছিলেন নাসিরুদ্দিন শাহ। ওই সময়ে টাইমস অব ইন্ডিয়াকে দেওয়া এক সাক্ষাৎকারে তিনি বলেছিলেন, ‘এই চরিত্রের প্রস্তাব পাওয়াটাও সম্মানের৷ রবিঠাকুরের কবিতা পড়তে শুরু করে দিয়েছি৷ আগে কিছু পড়া থাকলেও এখন ভিক্টোরিয়া ওকাম্পোকে নিয়ে পড়ছি।’ কিন্তু শেষ পর্যন্ত তিনি ছবিটি করতে পারেননি।পরিচালক পাবলো সিজার জানান, অন্য কোনো কারণ নেই। শুধু শিডিউলের সমস্যার জন্য নাসিরুদ্দিন শাহ করতে পারেননি ছবিটি।টাইমস অব ইন্ডিয়া, ইকোনমিকস টাইমস।
