
জামিনে মুক্তি পেলেন বিতর্কিত গায়ক আরফিন রুমি। আজ দুপুরের পর রুমিকে শর্ত সাপেক্ষে জামিনে মুক্তি দেওয়া হয়েছে। বিষয়টির সত্যতা নিশ্চিত করেছেন আরফিন রুমির প্রথম স্ত্রী লামিয়া ইসলাম অনন্যা।এ প্রসঙ্গে অনন্যা বলেন, ‘শর্ত সাপেক্ষে তাঁকে জামিন দেওয়া হয়েছে। আগামী ২৩ মার্চের মধ্যে শর্তগুলো পূরণ করতে বলা হয়েছে তাঁকে। শর্তগুলোর মধ্যে রয়েছে—সে আমাকে ডিভোর্স দিতে পারবে না। আমার সন্তান আরিয়ানের নামে ২০ লাখ টাকার ফিক্সড ডিপোজিট করে দিতে হবে। প্রতিমাসে ভরণপোষণ বাবদ আমাকে ২০ হাজার টাকা দিতে হবে। পাশাপাশি আরিয়ানের ভরণ-পোষণও দিতে হবে। আমাকে সে কোনো রকম হুমকি দিতে পারবে না।’যৌতুকের দাবিতে নির্যাতন ও মতের বিরুদ্ধে দ্বিতীয় বিয়ের অভিযোগে প্রথম স্ত্রী লামিয়া ইসলাম অনন্যার দায়ের করা মামলায় ১৩ ফেব্রুয়ারি আলোচিত সংগীতশিল্পী আরফিন রুমিকে কারাগারে পাঠানোর আদেশ দেন ঢাকার নারী ও শিশু নির্যাতন দমন ৪ নম্বর বিশেষ ট্রাইব্যুনালের বিচারক আরিফুর রহমানের আদালত।এর আগে স্ত্রীর দায়ের করা মামলায় গত বছরের ১২ অক্টোবর ভোররাতে আরফিন রুমিকে গ্রেপ্তার করেছিল রাজধানীর মোহাম্মদপুর থানার পুলিশ। সেদিন বিকেলেই তাঁকে কারাগারে পাঠানো হয়। অবশ্য পরের দিন ১৩ অক্টোবর শর্ত সাপেক্ষে জামিন পেয়েছিলেন রুমি।
২০১২ সালের অক্টোবরে নিউইয়র্কপ্রবাসী কামরুন্নেসার সঙ্গে সম্পর্কে জড়িয়ে নতুন করে আলোচনার জন্ম দেন রুমি। ওই বছরের ২৪ অক্টোবর নিউইয়র্ক থেকে রাতে ঢাকায় আসেন কামরুন্নেসা। ওই রাতেই রাজধানীর পুরান ঢাকার গুলবদন দরবার শরিফে (রুমির দাদার বাড়ি) দ্বিতীয় বিয়ের আনুষ্ঠানিকতা সম্পন্ন করেন রুমি। অবশ্য বিয়ের অনুষ্ঠানে রুমির প্রথম স্ত্রী অনন্যা, মা, বড় ভাইসহ উভয় পরিবারের ঘনিষ্ঠ আত্মীয়স্বজন উপস্থিত ছিলেন। বিয়ের পর দুই স্ত্রীকে সঙ্গে নিয়ে তোলা ছবি ফেসবুকে দিয়ে ব্যাপক সমালোচিত হন এই শিল্পী। এ ছাড়া প্রবাসী বাঙালিদের আয়োজনে ফ্লোরিডার একটি অনুষ্ঠানে হিন্দি গান গেয়েও সমালোচিত হন তিনি।
