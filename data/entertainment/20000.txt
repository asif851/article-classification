
‘ইতনা দূর’ গানের শিল্পী আবরার সিয়াম, গানের কথা লিখেছেন অনুরুদ্ধ ঘোষ, সুর ও সংগীতায়োজন করেছেন রুম্মান চৌধুরী। গানটির মিউজিক ভিডিওর মডেল হয়েছেন মাহিম করিম ও পায়েলিয়া পায়েল। তবে গানটি গাওয়া হয়েছে হিন্দি ভাষায়। গত বুধবার মিউজিক ভিডিওটি টি-সিরিজের ইউটিউব চ্যানেলে অবমুক্ত করা হয়েছে। এরপর সামাজিক যোগাযোগমাধ্যম ফেসবুকে অনেকেই গানটি নিয়ে নানা মন্তব্য করেছেন।
মাহিম করিম বলেন, ‘ইচ্ছাটা অনেক আগে থেকেই ছিল। ভালো সুযোগ পাইনি। প্রখ্যাত নৃত্যশিল্পী ও অভিনেত্রী প্রয়াত রওশন জামিল আমার ফুপু। বুঝতেই পারছেন, মিডিয়ার ব্যাপারটা আমার রক্তেই মিশে আছে।’
‘ইতনা দূর’ গানের মিউজিক ভিডিওর শুটিং হয়েছে বাংলাদেশের কক্সবাজার আর ভারতের জয়পুর, উদয়পুর আর চণ্ডীগড়ে। মাহিম করিম বলেন, ‘টি সিরিজ এই মিউজিক ভিডিও তৈরির ব্যাপারে অনেক খরচ করেছে।’
মাহিম করিম ব্যবসায়ী। সাত বছর পড়াশোনা করেছেন ভারতের দার্জিলিংয়ে। দেশে ফিরে পারিবারিক ব্যবসার সঙ্গে যুক্ত হন। মাহিম করিম জানান, মাস তিনেক আগে প্রযোজনা প্রতিষ্ঠান গড়েছেন তিনি। নাম ‘এম কে প্রোডাকশন’। এখান থেকে বিজ্ঞাপনচিত্র, নাটক ও টেলিছবি নির্মাণ করবেন। ভবিষ্যতে এখান থেকে চলচ্চিত্র নির্মাণের পরিকল্পনা আছে।
‘ইতনা দূর’ গানের মিউজিক ভিডিওতে মাহিম করিমের সঙ্গে অভিনয় করেছেন পায়েলিয়া পায়েল। মাহিম বলেন, ‘পায়েলিয়া পায়েলের বাবা পশু চিকিৎসক। আমার একটি ডেইরি ফার্ম আছে। তিনি এখানে কিছু কাজ করেন। আমার ঘনিষ্ঠজন। বাবার মাধ্যমেই পায়েলের সঙ্গে পরিচয়। মিডিয়ায় একেবারেই নতুন। কিন্তু মিউজিক ভিডিওতে পায়েল খুব ভালো কাজ করেছেন।’
