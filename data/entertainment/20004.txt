
ফটোসেশনের আগে আগে ফেসবুক লাইভে গেলেন নিরব ও তমা মির্জা। স্টুডিও গোছানোর ফাঁকে ভক্ত, বন্ধুদের মধ্যে ছবির প্রচার চালিয়ে নিলেন। ফেসবুক লাইভ নয় শুধু, টেলিভিশন, রেডিও, পত্রিকা—সব জায়গায় এখন সরব এই দুজন। আজ বৃহস্পতিবার পেরোলেই কাল মুক্তির পাচ্ছে এই জুটির নতুন ছবি গেম রিটার্নস। ক্যামেরার সামনে দাঁড়িয়ে তমা মির্জা বলেই ফেললেন, ‘তাড়াতাড়ি ছবি তোলা শেষ করতে হবে। এখান থেকে একটি টেলিভিশন ও একটি ওয়েব পোর্টালে সাক্ষাৎকার দিতে যেতে হবে।’ নিরবও তমার কথায় সায় দিয়ে চিত্রগ্রাহককে তাগিদ দিলেন।আগামীকাল শুক্রবার দেশের অর্ধশতাধিক হলে মুক্তি পাচ্ছে গেম রিটার্নস ছবিটি। প্রচারের অংশ হিসেবে সোমবার সন্ধ্যায় প্রথম আলোর অফিসে এসেছিলেন ছবির প্রধান দুই অভিনয়শিল্পী নিরব ও তমা মির্জা। ছবিতে মায়া চরিত্রে অভিনয় করেছেন নিরব আর পায়েল চরিত্রে তমা মির্জা।আসার পর থেকেই ছবিটি নিয়ে দুজনের মধ্যে দারুণ উত্তেজনা লক্ষ করা যায়। এ নিয়ে চার নম্বর ছবি মুক্তি পাচ্ছে এই জুটির। নদীজন ছবিতে এই জুটি অভিনয় করে তমা মির্জা জাতীয় পুরস্কারও ঘরে তুলেছেন। এই ছবি নিয়েও তাঁদের দুজনের মধ্যে বেশ আত্মবিশ্বাস। আর হবেই না বা কেন? মুক্তির আগেই ট্রেলার দিয়ে বেশ আলোচনায়ও এসেছে ছবিটি। ছবি বুকিংয়ের আঁতুড়ঘর বলে পরিচিত কাকরাইল ছবিপাড়া থেকেও আসছে সুখবর।শুরুতেই দুজনের কাছে জানতে চাই—ছবিটি নিয়ে প্রত্যাশা কতটুকু? জবাবটা প্রথম পাওয়া গেল তমা মির্জার কাছ থেকে। বললেন, ‘এ নিয়ে আমাদের দুজনের জুটির চারটি ছবি মুক্তি পাচ্ছে। সব ছবি থেকেই ভালো সাড়া পেয়েছি। তবে এই ছবির আয়োজন বড় ছিল। তাই ছবিটি নিয়ে প্রত্যাশা করতেই পারি।’নিরব একটু আলাদা করেই তাঁর প্রত্যাশার কথা ব্যক্ত করলেন। বললেন, ‘অনেক ছবির ক্ষেত্রে দেখেছি, শুটিংয়ের সময় যে প্রত্যাশা থাকে, শুটিং শেষ হলে তা কমে যায়। আবার মুক্তির আগে আগে বাড়ে। কিন্তু এই ছবি নিয়ে প্রথম থেকেই প্রত্যাশা বেশি। ট্রেলার মুক্তির পর সেই প্রমাণ পেয়েছি।’
এত যে আত্মবিশ্বাস, ছবিটি দর্শক দেখবেন কেন—জানতে চাইলে ছবির নায়িকা তমা মির্জা বলেন, ‘দর্শকের আনন্দ দিতে যা যা দরকার, সবই আছে এই ছবিতে। গল্প, গান, অ্যাকশন ও রোমান্স মিলে দর্শকের কাছে ছবিটি দারুণ ধামাকা হবে বলে আমার বিশ্বাস।’আর নিরবের কথা, ছবিতে কী আছে বা না আছে, তা না দেখেই শুক্র ও শনিবার একশ্রেণির দর্শক নতুন ছবি দেখতে সিনেমা হলে ভিড় করেন।বর্তমান সময়কে ধরে এই অভিনেতা বলেন, ‘এই সময়ে পরপর দুটি ছবি ভালো যাচ্ছে। এতে করে কিছু নতুন দর্শকও তৈরি হয়েছে। আশা করছি নতুন দর্শকও আমরা পাব।’গেম রিটার্নস-এ লাবণ্য নামে আরও একজন নায়িকা আছেন। এক নায়কের সঙ্গে দুই নায়িকা—বর্তমান সময়ে ঢাকার চলচ্চিত্রে বিষয়টি সহজ নয়। তবে ছবির আরেক নায়িকা তমা মির্জার কাছে অনেকটাই সহজ। তিনি বলেন, ‘গল্পের প্রয়োজনে দুই নায়িকা থাকতেই পারে। তবে অবশ্যই দুজনকে উপযুক্তভাবে উপস্থাপন করতে হবে। এই ছবিতে তেমনটিই হয়েছে। আর টালিউড, বলিউডে তো অহরহই হচ্ছে এ ধরনের ছবি।’জাতীয় চলচ্চিত্র পুরস্কার বিজয়ী এই নায়িকা আরও বলেন, ‘আমি মনে করি, একাধিক নায়ক-নায়িকা থাকলে ছবির মান বাড়ে, দর্শকও বেশি বেশি ছবি দেখতে আগ্রহী হবেন।’ছবিটি নিয়ে নানা ধরনের প্রশ্ন-উত্তরের মধ্যে শুটিং সময়ের একটি দারুণ অভিজ্ঞতার কথা বললেন নিরব, ‘ছবির মধ্যে দুজনের প্রায় পাঁচ মিনিটের একটি নাটকীয় দৃশ্য আছে। শট নেওয়ার আগে খালি একবার মহড়া করে নিয়েছিলাম আমরা। চূড়ান্ত শট নেওয়ার সময় দৃশ্যটির মধ্যে আমরা এতটাই ঢুকে গিয়েছিলাম যে এক শটেই ওকে। একটা সংলাপও ভুল হয়নি।’ততক্ষণে ঘড়ির কাঁটা রাত প্রায় ৮টার ঘরে। সময় তাড়া করে দুজনকে। একই গল্পের ঝাঁপি নিয়ে বেরিয়ে পড়েন তাঁরা, অন্যখানে, হয়তো আরেক ক্যামেরার মুখোমুখি বসতে।রয়েল খান পরিচালিত গেম রিটার্নস ছবিতে আরও অভিনয় করেছেন মিশা সওদাগর, ডন, সোহেল সিরাজ প্রমুখ।
