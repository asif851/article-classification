
‘আমি মেঘে মেঘে তোমার নাম লিখে ঝরিয়েছি/ কে বলে শ্রাবণ/ কে বলে আষাঢ়/ আমি জানি জানি জানি সে তোমারই হাহাকার’। চমৎকার রোমান্টিক এ গানের কথাগুলো লিখেছেন নাট্যকার ও নির্দেশক শুভাশিস সিনহা। গেয়েছেন তারই বড় বোন শর্মিলা সিনহা।গানের ভুবনে শর্মিলা সিনহার বিচরণ ছোটবেলা থেকেই । ছায়ানট এবং বিভিন্ন ওস্তাদের কাছে নিয়েছেন গানের তালিম। প্রায় ২০ বছর ধরে দেশের অন্যতম নাট্য সংগঠন মণিপুরি থিয়েটারের সংগীত নির্দেশক ও সংগীতশিল্পী হিসেবে কাজ করছেন তিনি। এবারই প্রথম নিজের গাওয়া একটি গান অনলাইনে প্রকাশ করলেন এ শিল্পী।শুভাশিস সিনহার লেখা ও সুরে ‘আমি মেঘে মেঘে’ শিরোনামের এ গানটিতে কণ্ঠ দিয়েছেন শর্মিলা সিনহা। রাজধানীর একটি স্টুডিওতে গানটির কণ্ঠধারণ করা হয়। গানটির সংগীতায়োজনে করেছেন নির্ঝর চৌধুরী ও রোকন ইমন। সম্প্রতি গানটি অনলাইনে প্রকাশ করা হয়েছে।নিজের একক অ্যালবাম প্রকাশ করার পরিকল্পনার কথা জানিয়ে শর্মিলা সিনহা বলেন, ‘এরই মধ্যে একক অ্যালবাম প্রকাশের কাজ শুরু হয়েছে। আমি মেঘে মেঘে গানটিও একক অ্যালবামে থাকবে। এ ছাড়া আরও কিছু গান তৈরি হচ্ছে অ্যালবামের জন্য। সব কটিই শুভাশিস সিনহার লেখা ও সুর করা।’শর্মিলা সিনহা মণিপুরি থিয়েটারের অন্যতম সদস্য। এ দলটির বেশির ভাগ নাটকেরই সংগীতশিল্পী তিনি।
