
গত বছর মেরি কম ছবির ব্যাপক সফলতার পর বলিউডকে যেন বক্সিং একেবারে পেয়ে বসেছে। প্রিয়াঙ্কা চোপড়ার পদাঙ্ক অনুসরণ করে অভিনেত্রী সোনাক্ষী সিনহাকেও হলিডে ছবিতে বক্সিং রিংয়ে দেখা গিয়েছিল। এখন এ দুই অভিনেত্রীর মতো পর্দায় বক্সার হতে উঠেপড়ে লেগেছেন বলিউডের পাঁচজন অভিনেতা। বলতে গেলে বলিউড হয়ে উঠেছে বক্সারময়।এ বছর বক্সিং রিংয়ে ঘাম ঝরাতে দেখা যাবে আমির খান, অক্ষয় কুমার, সালমান খান, রণবীর কাপুর ও সিদ্ধার্থ মালহোত্রাকে। অনুরাগ কশ্যপ পরিচালিত বোম্বে ভেলভেট-এ রণবীর কাপুরকে দেখা যাবে স্ট্রিট বক্সিং করতে। এ জন্য নাকি লম্বা সময় এ অভিনেতাকে নিতে হয়েছে বক্সিং অনুশীলন।অন্যদিকে করণ জোহর প্রযোজিত ব্রাদার্স-এ অভিনয়ের জন্য অভিনেতা সিদ্ধার্থ মালহোত্রাও বক্সিং শেখার পাশাপাশি বক্সিং নিয়ে নির্মিত দেশি-বিদেশি সিনেমাও দেখে যাচ্ছেন। ব্রাদার্স-এ সিদ্ধার্থের সঙ্গে বক্সার হিসেবে আরও দেখা যাবে বলিউডের ‘খিলাড়ি’ অক্ষয়কে।এদিকে দাঙ্গাল ছবিতে আমির শুধু বক্সারই নন, বক্সিং গুরুও।সালমানই বা কীভাবে পিছিয়ে থাকতে পারেন? দু-দুটি চলচ্চিত্রে বক্সারের চরিত্রে দেখা যাবে তাঁকে। আলী আব্বাস জাফরের পরিচালনায় সুলতান-এ ৪০ বছর বয়সী এক বক্সার তিনি। সুরজ বারজাতিয়ার প্রেম রতন ধন পায়ো-তে সালমানের দ্বৈত চরিত্রের একটি হবে বক্সারের। শোনা যাচ্ছে, এই দাবাং তারকা নাকি দিন-রাত বক্সিং শিখছেন। বলিউড লাইফ
