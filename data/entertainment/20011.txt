
অমিতাভ বচ্চনের দুই নাতনি। তাঁর মেয়ের ঘরের নাতনি নব্য নাভেলি এবার ১৮-তে পা দিয়েছেন। শ্বেতা বচ্চন ও নিখিল নন্দা তাঁর মা-বাবা। আর অভিষেক বচ্চন ও ঐশ্বরিয়া রাই বচ্চনের মেয়ে আরাধ্যর বয়স মাত্র চার বছর। সম্প্রতি দুই নাতনির উদ্দেশে একটি খোলা চিঠি লিখেছেন ‘বিগ বি’ অমিতাভ। সেই চিঠি জ্ঞান, উপদেশ ও জীবন শিক্ষায় পরিপূর্ণ।সেই চিঠিতে শুরুতেই অমিতাভ নাতনি নব্য আর আরাধ্যকে তাদের পূর্বপুরুষের খ্যাতির কথা মনে করিয়ে দিয়েছেন। উত্তরাধিকার হিসেবে তাদের ছোট্ট কাঁধে পূর্বপুরুষদের নাম রক্ষার যে দায়িত্ব আছে, তা স্মরণ করিয়ে দিয়েই কিছু পরামর্শ দিয়েছেন দুজনকে। ৭৩ বছর বয়সী এই অভিনেতা লিখেছেন, ভুলে গেলে চলবে না তাদের আরও একটা পরিচয় আছে, সেটা হলো তাদের নারী পরিচয়। মেয়ে বলে অনেকেই তাদের অনেক কথা বলবে, কিন্তু সেসব কথায় একেবারে কান না দেওয়ার পরামর্শ দিয়েছেন তিনি। দুই নাতনিকে লেখা অমিতাভের সেই চিঠির মূল বক্তব্য হলো, মেয়ে দেখে তারা যেন পিছিয়ে না পড়ে। তারা কী পরবে, কীভাবে চলবে, এটা যেন অন্য কেউ ঠিক না করে দেয়। অমিতাভ লিখেছেন, ‘মানুষকে এ কথা বিশ্বাস করতে দিয়ো না যে তোমাদের স্কার্ট দিয়ে তোমাদের চরিত্র মাপা যাবে। বিয়ে তখনই করবে, যখন তোমাদের করতে ইচ্ছা করবে। নিজেই নিজের জীবনসঙ্গী বেছে নাও, নিজের সিদ্ধান্ত তোমরা নিজেই নেবে।’
এ রকম অনেক পরামর্শ দিয়ে সেই চিঠিটি ভরপুর। নব্য আর আরাধ্য দুজনের চলার পথে তাদের নানা ও দাদার দেওয়া এই উপদেশগুলো নিশ্চয়ই অনেক কাজে লাগবে। এই মাসেই মুক্তি পাবে অমিতাভ অভিনীত ছবি ‘পিংক’। নারীকেন্দ্রিক এই ছবিতে বিগ বি-কে দেখা যাবে একজন আইনজীবীর ভূমিকায়। এনডিটিভি।
