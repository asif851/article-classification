

• ইন্টারনেটে ব্যাপক সাড়া ফেলা এই মেয়ের নাম প্রিয়া। • প্রিয়ার জন্ম ভারতের কেরালায়। • ১৮ বছর বয়সী প্রিয়ার প্রথম ছবি ‘অরু আদার লাভ’-এর একটি গান প্রকাশ পাওয়ার পরই ইন্টারনেটে তা ভাইরাল হয়।
এক তরুণীর চোখের ইশারায় কাত হয়ে গেছে পুরো ইন্টারনেট জগৎ। গতকাল রোববার থেকে মাত্র ২৯ সেকেন্ডের একটি ভিডিও ক্লিপিং মাতিয়ে রেখেছে ফেসবুক, টুইটার, ইনস্টাগ্রামসহ সামাজিক যোগাযোগের সব মাধ্যম। ভিডিওতে দেখা যায়, কলেজের ইউনিফর্ম পরা এক মেয়ে তাঁর এক ছেলে সহপাঠীর সঙ্গে পাল্লা দিয়ে ভ্রু নাচাচ্ছেন। এই ভ্রু নাচানোর ফাঁকে আচমকা তাঁর চোখের পলকে সেই ছেলে সহপাঠী ‘ধরা’ খেয়ে যান। মেয়েটির চোখের ইশারার আসলে ধরা খেয়েছে পুরো ইন্টারনেটবাসী। কাজলকালো সেই চোখের অদ্ভুত ইশারায় পাগল না হয়ে উপায় নেই। অনেকের মনে কৌতূহল, কে সেই মেয়ে? কী তাঁর নাম?
যাঁরা এই সুন্দরীর প্রেমে পড়েছেন, তাঁরা জেনে নিন, মেয়েটির নাম প্রিয়া প্রকাশ ওয়ারিয়ার। বয়স ১৮। পরিবার আর কাছের বন্ধুরা তাঁকে রিয়া নামে ডাকেন। অল্প সময়ের মধ্যে লাখো দর্শকের মন কেড়ে নেওয়া এই মেয়ের জন্ম কেরালার ত্রিচুরে। সেখানকার বিমলা কলেজে প্রথম বর্ষের ছাত্রী। মালায়লাম ও ইংরেজি ছাড়া অন্য কোনো ভাষা জানেন না।
আর প্রিয়ার যে ভিডিও ক্লিপিংটি ভাইরাল হয়েছে, সেটি একটি সিনেমার গানের দৃশ্য। মালায়লাম সেই ছবির নাম ‘অরু আদার লাভ’। পরিচালক ওমর লুলু। এটিই বড় পর্দায় প্রিয়ার প্রথম কাজ। ছবিটি মুক্তি পাবে আগামী মার্চে। প্রথম দর্শনেই এই বালিকা বাজিমাত করেছেন! পুরো ছবি মুক্তি পেলে যে কী অবস্থা হবে, কে জানে? প্রিয়া এর আগে মডেলিং করেছেন। র‍্যাম্পেও হেঁটেছেন অনেক। মোহিনীআট্ট্যম নৃত্যশিল্পী তিনি। ভ্রু নাচানোর অদ্ভুত কৌশল সেখান থেকেই রপ্ত করেছেন। এত অল্প সময়ের মধ্যে ইন্টারনেট সেনসেশনে পরিণত হওয়ায় প্রিয়া এখন আনন্দে উড়ছেন। ফেসবুক লাইভে এসে ভক্তদের ধন্যবাদ জানিয়েছেন। তাঁর অফিশিয়াল ফেসবুক পেজে লাইক দেওয়ার জন্য সবাইকে অনুরোধ করেছেন।
মজার ব্যাপার হলো, প্রিয়ার অসাধারণ অভিব্যক্তি দেখে শুধু ছেলেরা নন, অনেক মেয়েও পাগল হচ্ছেন। একবার ভিডিওটিতে ক্লিক করে বারবার না দেখে পারছেন না অনেকেই। মিষ্টি হাসির এই মেয়ের সম্পর্কে বিস্তারিত জানার জন্য গুগলে খোঁজ নিচ্ছেন একটু পরপর। এর মধ্যে প্রিয়ার অসংখ্য ভুয়া অ্যাকাউন্টে সয়লাব হয়ে গেছে ফেসবুক আর ইনস্টাগ্রাম। আসল অ্যাকাউন্টসহ ভুয়া অ্যাকাউন্টগুলোতেও অনুসারীর সংখ্যা মিনিটে মিনিটে বেড়ে চলেছে। এদিকে ভক্তদের আগ্রহ দেখে প্রিয়া গতকাল রোববার টুইটারে নিজের অ্যাকাউন্ট খুলেছেন।
হঠাৎ মালায়লাম ছবির এক নবাগত নায়িকা এভাবে সবার মনোযোগ পেয়ে যাবেন, সেটা পরিচালক নিজেও বুঝি ঠাওর করতে পারেনি। ‘অরু আদার লাভ’ ছবিতে প্রিয়া প্রকাশ ওয়ারিয়ার মূল নায়িকা নন। এখন তিনি পরবর্তী ছবির প্রস্তুতি নিচ্ছেন। আর ভিডিওটি ভাইরাল হওয়ার পর নিশ্চয়ই প্রিয়ার দরজায় প্রেমিকদের মতো অনেক পরিচালকও ধরনা দেওয়া শুরু করেছেন। তথ্যসূত্র : ইন্ডিয়া টুডে 
