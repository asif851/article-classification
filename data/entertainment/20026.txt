
 * গান শোনার জন্য দর্শনি ছিল একটি করে শীতবস্ত্র। * সংগীতানুষ্ঠান ও কমেডি শোর আয়োজন করে রাজশাহী কমেডি ক্লাব।* গান করেন জনপ্রিয় কণ্ঠশিল্পী তপু ও এহসান রাহী।
নগদ কোনো দর্শনি নয়। গান শোনার জন্য দর্শনি ছিল একটি করে শীতবস্ত্র। রাজশাহীতে গত বৃহস্পতিবার সন্ধ্যায় জলফড়িং মিউজিকের ব্যানারে ইচ্ছে ফোরামের সহযোগিতায় এই ব্যতিক্রমী সংগীতানুষ্ঠান ও কমেডি শোর আয়োজন করেছিল রাজশাহী কমেডি ক্লাব।
এই অনুষ্ঠানে শীতার্ত দরিদ্র মানুষের পাশে দাঁড়ানোর জন্য গান করেন জনপ্রিয় কণ্ঠশিল্পী তপু ও এহসান রাহী। সংগঠনটি শুধু ফেসবুকে প্রচারণা চালিয়ে মিলনায়তনভর্তি দর্শক জোগাড় করে। রাজশাহী কমেডি ক্লাবের সমন্বয়কারী হাসান তানভীর বলেন, তাঁরা কমেডি ক্লাবের পক্ষ থেকে তিন বছর ধরে রাজশাহীতে এ ধরনের অনুষ্ঠানের আয়োজন করে আসছেন। আগের দুই বছর তাঁরা রাজশাহীর দর্শকদের কাছ থেকে ভালো সাড়া পেয়েছেন। সেই অভিজ্ঞতা থেকে এবারের এই অনুষ্ঠানের আয়োজন। এবার তাঁরা প্রায় সাড়ে আট শ শীতবস্ত্র পেয়েছেন।
কনসার্টে তপু ‘এক পায়ে নূপুর তোমার অন্য পা খালি’, ‘মেয়ে’, ‘যাবে কি ফিরে’সহ বেশ কয়েকটি গান করেন। এহসান রাহী তাঁর জনপ্রিয় গান ‘ভালোবাসতে কেমন লাগে’, ‘প্রশ্ন’, ‘মেঘের মেলা’সহ কয়েকটি গান করেন।
গান শুরুর আগে কণ্ঠশিল্পী তপু বলেন, ‘তরুণ প্রজন্ম রাজশাহীতে মানুষের পাশে দাঁড়ানোর জন্য একটি চমৎকার আয়োজন করে। প্রতিবছর তাদের ডাকে রাজশাহীতে আসি। ভবিষ্যতেও আসব।’
