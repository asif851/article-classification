
ফুলেল শাড়িতে অদিতি মহসিন
সুতার কাজ করা টাঙ্গাইলের মসলিন সিল্ক শাড়ি পরেছিলেন অদিতি মহসিন। টাঙ্গাইলে গান গাইতে গিয়ে উপহার পেয়েছিলেন এটি। সঙ্গে পুঁতির কাজ করা রুপার গয়না পরেছিলেন। হাতে পরা ছিল তাঁর মায়ের সোনার বালা। আর থাইল্যান্ড থেকে আনা চামড়ার ব্যাগ হাতে নিয়েছিলেন।
কালো গাউনে পড়শি
কালো রঙের মেঝেছোঁয়া গাউনটিতে পুতুলের মতোই দেখাচ্ছিল গায়িকা পড়শিকে। নিচের দিকে হালকা ঘের দেওয়া সাটিনের এই পোশাকটি তৈরি করেছেন ডিজাইনার অপু। সোনালি ও সাদা রঙের কানের বড় দুলজোড়াও অপুর নকশায় তৈরি।
নিজের করা গয়নায় কনা
কুন্দনের মালা ও দুল নিজেই ডিজাইন করে বানিয়েছেন। পরনের পোশাকটি ঢাকা থেকে কেনা। পুরো পোশাকেই ছিল ফুলেল কাজ। হালকা ধূসর রঙের সঙ্গে সোনালি রঙের পোশাকটি এই অনুষ্ঠানের জন্যই তৈরি করা।
চেনা হাবিব
সাদা শার্ট আর কালচে ব্লেজারে চেনা সাজেই এসেছিলেন সংগীত তারকা হাবিব ওয়াহিদ। শুকনো চুলটা হাতেই ঠিক করে নেওয়া।
পাশ্চাত্য পোশাকে ঐশী
একস্ট্যাসির সাদা-কালো টপের সঙ্গে কালো প্যান্ট এবং কালো বুট জুতায় ছিমছাম স্টাইলিস্ট গায়িকা ঐশী।
ভাইবোন একসঙ্গে
সংগীতশিল্পী সন্ধি এসেছিলেন বোন স্বাগতাকে সঙ্গে নিয়ে। ব্যান্ড কলারের হালকা নীল চেকের শার্টের ওপর একটা কালো ব্লেজার পরেছিলেন সন্ধি। আর স্বাগতার নীল শাড়িতে কাঁথা ফোঁড়ের নকশা, সঙ্গে হাতাকাটা ব্লাউজ। হাতে একটা সুতার বালা আর গলায় একটা চওড়া ধাতবের মালা, অলংকার বলতে এটুকুই। ঠোঁটে গাঢ় লিপস্টিক আর কাজলে আঁকা চোখে স্বাগতা ছিলেন অনন্যা।
কালোতে জেফার
গেঞ্জি কাপড়ের লম্বা টপের সঙ্গে কালো বেল্ট। পায়ে নেটের লেগিংস ও বাদামি রঙের গ্লাডিয়েটর জুতা।
তারকাদের সঙ্গে কথা বলে গ্রন্থনা করেছেন রয়া মুনতাসীর, বিপাশা রায়, হাসান ইমাম, মারুফা ইসহাক, জেনিফার কামাল ও নাদিয়া নাহরীন
ছবি: কবির হোসেন, খালেদ সরকার ওসুমন ইউসুফ 
এবারের ফ্যাশন ধারা

মেরিল-প্রথম আলো পুরস্কার অনুষ্ঠানে প্রতিবছরই তারকাদের সাজপোশাকে দেখা যায় চলতি ধারার ফ্যাশন। এ বছরও তার ব্যতিক্রম হয়নি। তবে অনেকেই নিজস্ব স্টাইলটাও তুলে ধরেন। চিরায়ত সাজপোশাকেও আসেন অনেকে। তারকাদের পোশাক আর সাজে যে বিষয়গুলো এবার বেশি দেখা গেছে—
১. কালোর জয়জয়কার
অভিনেতা-অভিনেত্রী, গায়ক-গায়িকা, মডেল—তারকাদের মধ্যে এবার কালো পোশাক পরার ধারা দেখা গেছে। শাড়ি, গাউন, শার্ট, ব্লেজার ইত্যাদিতে কালো রং ছুঁয়ে গেছে কোনো না কোনোভাবে।
২. সাদা-কালোর মিশেল
পুরুষ তারকাদের পোশাকে সাদা-কালোর মিশেল নজর কেড়েছে। অনেকে শুধু কালো বা শুধু সাদা পরে এসেছিলেন।
৩. বেলি ফুলের সুগন্ধে
বছরের এ সময়টায় মন কেড়ে নেয় বেলি ফুলের সুগন্ধ। তারকারাও এই সুযোগ হাতছাড়া করেননি। খোঁপাভর্তি বেলি ফুল দেখা গেছে বেশ।
৪. শাড়ির নকশা
শাড়ির তুলনা কোনো কিছুর সঙ্গেই হয় না। জামদানি, কাতান, শিফন, সিল্ক ও নেটের শাড়িতে নিজেদের সাজিয়ে তুলেছিলেন তারকারা।
৫. পাথরের গয়না
কানে, গলায়, হাতের গয়নাতে ছিল পাথরের ঝলকানি। অনেকে বিডস, মুক্তার গয়নাও পরেছিলেন। এ ছাড়া সোনা ও হীরার গয়নাও দেখা গেছে অনেক তারকার সাজে।
৬. লম্বা পোশাকের চল
গাউন ও মেঝে-ছোঁয়া স্কার্টের চল দেখা যায় আন্তর্জাতিক পুরস্কার প্রদান অনুষ্ঠানগুলোতে। এই অনুষ্ঠানেও সে ধারা দেখা গেছে। অভিনেত্রী, মডেলরা পরে এসেছিলেন অফ শোল্ডার, হাতাকাটা গাউন ও মাটি-ছোঁয়া পোশাক।
৭. হালকা মেকআপ
হালকা মেকআপেই দেখা গেছে তারকাদের। ঠোঁটে অবশ্য লাল, বাদামি, মেরুনের মতো গাঢ় রংগুলোই দেখা গেছে।

