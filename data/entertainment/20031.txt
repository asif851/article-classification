
আগামী মাসে মুক্তি পাবে রণবীর কাপুর ও ক্যাটরিনা কাইফ অভিনীত ছবি ‘জাগগা জাসুস’। মুক্তির দিন যতই এগিয়ে আসছে, একটি একটি করে মজার তথ্য বের হচ্ছে এই সিনেমার কলাকুশলীদের ঝুলি থেকে। সম্প্রতি জানা গেছে, এই ছবির একটি গানের শুটিং করতে গিয়ে পোশাক পুড়িয়ে ফেলেছিলেন রণবীর কাপুর ও ক্যাটরিনা কাইফ।
‘জাগগা জাসুস’ একটি মিউজিক্যাল কমেডি ঘরানার ছবি। অনেকগুলো গান রয়েছে এই ছবিতে। এখন পর্যন্ত ছবির দুটি গান মুক্তি পেয়েছে। দর্শকমহলে বেশ আলোড়ন ফেলেছে গান দুটি। এবার তৃতীয় গান ‘ঝুমরি তালাইয়া’ মুক্তি দেবেন বলে ভাবছেন পরিচালক অনুরাগ বসু। কয়েক দিন আগে ছবির একটি প্রচার অনুষ্ঠানে রণবীর জানান, এই গানটি তাঁর সবচেয়ে প্রিয়। আর এর শুটিং করতে গিয়েও পড়তে হয়েছিল সবচেয়ে ঝামেলায়। আগুনে পুড়িয়ে নিজেদের পরনের পুরো পোশাকই প্রায় হারিয়ে ফেলেছিলেন রণবীর ও তাঁর সহশিল্পী ক্যাটরিনা।
ক্যাটরিনা বলেন, ‘আগুনে কাপড় পুড়িয়ে ফেলার পর ঝুড়ি দিয়ে নিজেদের আড়াল করে রেখেছিলাম আমরা। কারণ, লজ্জা তো নিবারণ করতে হবে। তাই গানের বাকি অংশ ঝুড়িতে বসেই কাটিয়ে দিতে হয়েছিল।’
‘জাগগা জাসুস’-এর শুটিং শুরু হয়েছিল ২০১৪ সালের অক্টোবরে। এ পর নানা কারণে বারবার শুটিং বন্ধ হয় আর পেছাতে থাকে ছবির শুটিং। কিন্তু এই ফাঁকে ক্যাটরিনা আর রণবীর দুজনেই অন্য ছবির কাজ হাতে নেন। সময় যাওয়াতে লুকেরও অনেক পরিবর্তন আসে দুজনের। এ জন্য সিনেমার বেশ কিছু দৃশ্য পুরনায় ধারণ করতে হয় নির্মাতা অনুরাগকে। সব ঝক্কি পেরিয়ে ছবিটি মুক্তি পাওয়ার পর ব্যবসাসফল হলেই তাঁদের এত কষ্ট সার্থক হবে।
এই সিনেমায় রণবীর একজন কিশোর গোয়েন্দার চরিত্রে অভিনয় করেছেন। সে তাঁর হারিয়ে যাওয়া বাবাকে খুঁজতে বের হন। আর সেই যাত্রায় তাঁর সঙ্গী হন ক্যাটরিনা কাইফ। হিন্দুস্তান টাইমস।
