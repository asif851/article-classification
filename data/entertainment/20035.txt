
তারকা হলে একটু-আধটু গুজব তো ছড়াবেই। এসব মাথায় নিয়েই চলতে হবে। এমন চলতে চলতে একটা সময় গুজবগুলো গা সওয়া হয়ে যাবে। কিন্তু শ্রদ্ধা কাপুর এখনো পারছেন না গুজবকে মেনে নিতে। তাঁর কাছে গুজব দারুণ বিরক্তিকর। তাঁর কাজে নানা ধরনের ব্যাঘাত ঘটায় এটা; বিশেষ করে কষ্ট হয় যখন কোনো সহশিল্পীর সঙ্গে কাজের সময় ছড়ায় প্রেমের গুজব।বলিউডের রীতিই তো এটা। কোনো ছবি মুক্তির আগে এর মূল পাত্র-পাত্রীর প্রেমের গুজব ছড়াবেই। রক অন টু ছবির বেলায় তা-ই হয়েছে। ছবির অভিনেতা ফারহান আখতার ও অভিনেত্রী শ্রদ্ধা কাপুর নাকি প্রেম করছেন। কয়েক দিন ধরেই এ খবর ঘুরপাক খাচ্ছে বলিউডে। তাই সেই প্রেম নিয়ে সম্প্রতি মুখ খুললেন শ্রদ্ধা। বললেন, ‘এটা খুবই বিরক্তিকর ও বিব্রতকর। আমরা মাসের পর মাস পরিশ্রম করে ছবিতে অভিনয় করছি। এর আগে লম্বা সময় ধরে চরিত্রের জন্য প্রস্তুতি নিচ্ছি। কিন্তু ছবি মুক্তির আগে কেউ সেই পরিশ্রম দেখে না; বরং ব্যক্তিজীবন নিয়ে কানাঘুষা শুরু করে। তখন খুব কষ্ট হয়।’ ইন্ডিয়ান এক্সপ্রেস।
