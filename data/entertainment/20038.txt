
‘হাসানুল হক ইনু, তিনি এখন তথ্য মন্ত্রণালয়ের দায়িত্বে, তাঁর নেতৃত্বেই এই চলচ্চিত্রশিল্প এগিয়ে যাবে।’ জাতীয় চলচ্চিত্র দিবস উপলক্ষে আজ মঙ্গলবার বিকেলে বাংলাদেশ চলচ্চিত্র উন্নয়ন করপোরেশনে (বিএফডিসি) ‘বাংলাদেশের চলচ্চিত্রের বর্তমান অবস্থা এবং উত্তরণের উপায়’ শীর্ষক এক সেমিনারে দৃঢ়ভাবে এ কথা বললেন বাণিজ্যমন্ত্রী তোফায়েল আহমেদ।
কয়েক দিন ধরে চলচ্চিত্রের পরিচালক-প্রযোজক-শিল্পী-কলাকুশলীদের একটি অংশ তথ্যমন্ত্রীর অনুষ্ঠান বর্জনের ঘোষণা দেন। জাতীয় চলচ্চিত্র দিবসের অনুষ্ঠানে প্রধান অতিথি হিসেবে তথ্যমন্ত্রী হাসানুল হক ইনুকে রাখার কারণে আলাদা করে চলচ্চিত্র স্বার্থ সংরক্ষণ কমিটির ব্যানারে দিবসটি পালনের ঘোষণা দেওয়া হয়। তাঁদের মতে, তথ্যমন্ত্রী উপস্থিত থাকলে চলচ্চিত্রের লোকজন কেউই ওই অনুষ্ঠানে অংশ নেবেন না। সকালের অনুষ্ঠানে তেমনই দেখা গেছে। শুধু তা-ই নয়, এফডিসি কর্তৃপক্ষের অনুষ্ঠানস্থলের খুব কাছে আরেকটি মঞ্চ বানিয়ে চলচ্চিত্র স্বার্থ সংরক্ষণ কমিটির ব্যানারে চলচ্চিত্র দিবসের অনুষ্ঠান পালন করে। তাঁদের অভিযোগ, তথ্যমন্ত্রী গত চার বছরে দেশি চলচ্চিত্রের কোনো উন্নয়ন করেননি।
প্রধান অতিথি হয়ে এফডিসি আসার পর বিষয়টি বুঝতে পারেন বাণিজ্যমন্ত্রী তোফায়েল আহমেদ। শুধু কি তাই, ভুল করে মন্ত্রী জাতীয় চলচ্চিত্র দিবস উদ্‌যাপন কমিটির অনুষ্ঠানস্থলের পরিবর্তে চলচ্চিত্র স্বার্থ সংরক্ষণ কমিটির অনুষ্ঠানস্থলে চলে যান। পরে কিছুক্ষণ সেখানে সময় কাটিয়ে মন্ত্রী তাঁর পূর্বনির্ধারিত অনুষ্ঠানে আসেন। তবে একই জায়গায় একই বিষয়ে দুটি অনুষ্ঠান করার বিষয়কে দুঃখজনক বলে মন্তব্য করেন বাণিজ্যমন্ত্রী।
তোফায়েল আহমেদ বলেন, ‘চলচ্চিত্রশিল্পের সঙ্গে জড়িত সবার সবচেয়ে বড় কাজ হবে শিল্পের মধ্যে ঐক্য সৃষ্টি করা, এখানে যাতে কোনো বিরোধ সৃষ্টি করা না হয়, সেদিক লক্ষ রাখতে হবে। হাসানুল হক ইনু, আপনার নেতৃত্বে তথ্য মন্ত্রণালয়, আপনারা যুগান্তকারী সিদ্ধান্ত গ্রহণ করেন। এই চলচ্চিত্রশিল্পকে অনেক দূর এগিয়ে নিয়ে গেছেন, আগে এত কিছু দৃশ্যমান ছিল না, এখন তা হয়েছে। একে আরও অনেক দূর এগিয়ে নিয়ে যেতে হবে। আপনারা বলছেন, চলচ্চিত্রের বর্তমান অবস্থা, আমরা জানি বর্তমান অবস্থা কী এবং উত্তরণের উপায়। সেই উপায় খুঁজে বের করে আমরা যাতে দেশের উন্নয়নের সঙ্গে সামঞ্জস্য রেখে এগিয়ে নিতে পারি, সেই চেষ্টা হবে আপনার নেতৃত্বে। এ ব্যাপারে দক্ষতার পরিচয় দেবেন বলে আমি আশা করি।’
‘বাংলাদেশের চলচ্চিত্রের বর্তমান অবস্থা এবং উত্তরণের উপায়’ শীর্ষক সেমিনারে প্রবন্ধ পাঠ করেন সাবেক তথ্য কর্মকর্তা জাহাঙ্গীর হোসেন। আরও বক্তব্য দেন তথ্যমন্ত্রী হাসানুল হক ইনু, তথ্য প্রতিমন্ত্রী তারানা হালিম, এফডিসির ব্যবস্থাপনা পরিচালক আমির হোসেন, বাংলাদেশ চলচ্চিত্র প্রদর্শক সমিতির উপদেষ্টা মিয়া আলাউদ্দীন প্রমুখ।
