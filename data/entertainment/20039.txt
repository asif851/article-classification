
‘আমি আমার বিয়ে নিয়ে খুব উচ্ছ্বসিত—বিশেষ করে বিয়ের অনুষ্ঠানগুলো নিয়ে। আমি আমার বিয়েতে মেহেদি, সংগীত—সব অনুষ্ঠান করতে চাই। কারণ, বছরজুড়ে আমাদের ভীষণ খাটুনি খাটতে হয়, আনন্দ করার জন্য তেমন সময় পাই না। যদিও হর্ষ খুব সাদামাটা স্বভাবের ছেলে, হইচই ওর ভালো লাগে না। আর আমি হলাম তার বিপরীত।’ গত জুন মাসে প্রেমিক হর্ষ লিম্বাচিয়ার সঙ্গে বাগদানের পর এক সাক্ষাৎকারে বলেছিলেন ভারতের মিডিয়ায় ‘কমেডি কুইন’ নামে পরিচিত ভারতী সিং। শেষমেশ কিন্তু তাঁর ইচ্ছামতো বিয়ের সব কাজ সম্পন্ন হলো। গতকাল রোববার ভারতের গোয়ায় হর্ষের সঙ্গে সাত পাকে বাঁধা পড়েছেন ভারতী।
জুন মাসে ঘরোয়া আয়োজনে হর্ষ ও ভারতীর বাগদান হয়। কিন্তু বিয়ের মূল অনুষ্ঠানে ধুমধাম করার ইচ্ছা ছিল ভারতীর। কোনো অনুষ্ঠানই তাই বাদ দেননি। শুরুতেই গোয়ায় ‘পুল সাইড পার্টি’র আয়োজন করেন। এরপর অনুষ্ঠিত হয় তাঁদের মেহেদি অনুষ্ঠান। এই আয়োজনে বর-কনে সেজেছিলেন সবুজ পোশাকে। ভারতীর গায়ে ছিল ফুলের গয়না। মেহেদির পর বন্ধুদের নিয়ে পার্টি করেন হর্ষ ও ভারতী। পরদিন সংগীতানুষ্ঠানে পাশ্চাত্য লুকে সেজেছেন বর ও কনে। সেদিন ভারতীর পরনে ছিল লাল গাউন। বিয়ের আসরে ভারতী পরেন গোলাপি রঙের একটি লেহেঙ্গা ও তাঁর বর আকাশি শেরওয়ানি। ভারতের অন্যতম জনপ্রিয় কৌতুকশিল্পী ভারতী রূপকথার গল্পের মতো বিয়ে চেয়েছিলেন। বন্ধু আর পরিবারের সবাই মিলে তাঁর সেই স্বপ্ন পূরণ করেছেন। মুম্বাই থেকে ছোট পর্দার অনেক তারকা ভারতীর বিয়ের অনুষ্ঠানে অংশ নেন।  টেলিভিশনে নাচের প্রতিযোগিতামূলক অনুষ্ঠান ‘নাচ বালিয়ে ৮’-এ জুটি বেঁধে এসেছিলেন ভারতী ও হর্ষ। নিজেদের নাচ আর রসায়ন দিয়ে ক্রমেই তাঁরা বিচারকদের মনে জায়গা করে নেন। যদিও প্রতিযোগিতার শেষ পর্যন্ত যেতে পারেননি তাঁরা। বয়সে হর্ষ ভারতীর থেকে পাঁচ বছরের ছোট হলেও তাঁদের মধ্যে বোঝাপড়া খুব ভালো। বাগদান আর বিয়ের খবর ভারতী নিজেই ইনস্টাগ্রামের মাধ্যমে সবাইকে জানান। ইন্ডিয়ান এক্সপ্রেস।
