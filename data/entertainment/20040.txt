
ড্রিম গার্ল হেমা মালিনীর একটি টুইট সামাজিক যোগাযোগের মাধ্যমে ছড়িয়ে পড়লে রীতিমতো ঝড় বয়ে যায়। ওই টুইটে বেশ খুশিই হয়েছিলেন দীপিকা পাড়ুকোনের ভক্তরা। কারণ টুইটটি ছিল দীপিকার বাগদানের জন্য শুভেচ্ছা জানানোর খবরসংক্রান্ত। এ খবরে ‘চেন্নাই এক্সপ্রেস’ ও ‘বাজিরাও মাস্তানি’ তারকার ভক্তরা বেশ খুশিই হয়েছিলেন। তবে কয়েক ঘণ্টা পরে বোঝা গেল এই দীপিকা নায়িকা দীপিকা পাড়ুকোন নন, তিনি হেমার মালিনীর টুইটারের একজন অনুসারী।এনডিটিভির খবরে বলা হয়, হেমা মালিনি একটি টুইট করেন। সেখানে বাগদানের জন্য দীপিকাকে শুভেচ্ছা জানান তিনি। টুইটে হেমা মালিনী লেখেন, ‘দীপিকা, তোমার বাগদানের জন্য শুভকামনা। তোমাদের দুজনের জীবন সুখের হোক; ভবিষ্যৎ উজ্জ্বল হোক আর আনন্দে ভরে উঠুক তোমাদের জীবন।’ এ টুইট করার সঙ্গে সঙ্গে তা সামাজিক যোগাযোগের মাধ্যমে ছড়িয়ে পড়ে। তবে দীপিকার বাগদানের খবর প্রচারের দুই ঘণ্টার পর হেমা মালিনী পুরো বিষয়টি বুঝতে পেরেছেন। তবে ততক্ষণে টুইট-রিটুইট চলতেই থাকে। এই দীপিকা সেই নায়িকা দীপিকা পাড়ুকোন নন, হেমার এ টুইটে সামাজিক যোগাযোগে ঝড় থামে।
ভারতীয় গণমাধ্যমে খবর বেরোচ্ছে যে ‘রাম লীলা’ জুটি রণবীর সিং ও দীপিকা পাড়ুকোন এখন নাকি ডেটিং করছেন। তবে এই মুহূর্তে দীপিকা দেশের বাইরে থাকায় বাগদান সম্পর্কে তার মত পাওয়া যায়নি।
