
দক্ষিণ ভারতীয় চলচ্চিত্রের সুপারস্টার রজনীকান্ত এত দিন ছিলেন অভিনেতা। এখন থেকে নতুন পরিচয়ে পরিচিত হবেন তিনি। আজ রোববার তিনি সক্রিয়ভাবে রাজনীতিতে যুক্ত হওয়ার ঘোষণা দিয়েছেন। সবার প্রিয় ‘থালাইভার’ এবার হবেন তামিলনাড়ুর রাজনৈতিক নেতা। ৬৭ বছর বয়সী এই তারকা টুইটারে তাঁর নতুন রাজনৈতিক দল গঠনের ঘোষণা দিয়েছেন। তিনি বলেন, ‘আমি আমার দায়িত্ব পালন করব। এখনই সময়। আমরা ধারা পরিবর্তনের জন্য কাজ করব।’
এদিকে রজনীকান্তের রাজনীতিতে যোগ দেওয়ার খবরে ভীষণ উচ্ছ্বসিত বলিউডের বরেণ্য অভিনেতা অমিতাভ বচ্চন। দীর্ঘদিনের সহকর্মী রজনীকে তিনি শুভেচ্ছা জানিয়ে টুইটারে লিখেছেন, ‘আমার প্রিয় বন্ধু, আমার সহকর্মী ও ভীষণ বিনয়ী এক মানুষ রজনীকান্ত রাজনীতিতে যোগ দেওয়ার সিদ্ধান্ত ঘোষণা করেছে। তাঁর সাফল্যের জন্য শুভকামনা জানাই।’
রজনীকান্তের এই ঘোষণার পর তাঁর হাজার হাজার ভক্ত শুভেচ্ছাবার্তায় টুইটার ভাসিয়ে ফেলছেন। কিছুদিন আগেই দক্ষিণের আরেক নায়ক কমল হাসানও রাজনীতির প্রতি তাঁর আগ্রহ প্রকাশ করেন। আজ তিনিও তাঁর অগ্রজ রজনীকান্তকে অভিনন্দন জানান। আর তরুণ প্রজন্মের তারকাদের মধ্যে রিতেশ দেশমুখ রজনীকে উদ্দেশ করে লিখেছেন, ‘তিনি (রজনীকান্ত) তাঁর শিল্পের পেছনে মনপ্রাণ সব ঢেলে দিয়েছেন। আর মানুষের ভালোবাসাই তাঁকে আজ মহাতারকা বানিয়েছে। আমি নিশ্চিত, তাঁর মহৎ এই উদ্দেশ্যও মানুষের অনেক ভালোবাসা কুড়োবে। স্যার, আমি আপনার সর্বাঙ্গীণ সাফল্য কামনা করি।’  রজনীকান্তের আসল নাম শিবাজি রাও। তাঁর জন্ম ১৯৫০ সালের ১২ ডিসেম্বর ভারতের বেঙ্গালুরুতে। জাতীয় চলচ্চিত্র পুরস্কারপ্রাপ্ত তামিল সিনেমা ‘অপূর্ব রাগাঙ্গাল’ (১৯৭৫) তাঁর প্রথম ছবি। রজনীকান্ত অসচ্ছল জীবনের সঙ্গে লড়াই করে শৈশব কাটিয়েছেন। ট্রান্সপোর্ট করপোরেশনের বাসের সহকারী হিসেবে কাজ করা অবস্থায় তিনি নাটকে টুকটাক অভিনয় করতেন। ১৯৭৩ সালে এই তারকা মাদ্রাজ ফিল্ম ইনস্টিটিউটে অভিনয়ের ওপর ডিপ্লোমা করার জন্য মাদ্রাজে আসেন। বিভিন্ন চরিত্রে অভিনয় করতে করতে রজনীকান্ত একসময় অভিনেতা হিসেবে প্রতিষ্ঠা পান। তারপর থেকে, তিনি তামিলনাড়ুতে ‘অভিনয় দেবতা’ হিসেবে জনপ্রিয় হয়ে ওঠেন। সিনেমায় রজনীকান্তের আচরণ ও সংলাপের ধরন তাঁর জনপ্রিয়তা আরও বাড়িয়ে তোলে। তিনি ২০০০ সালে ভারতের তৃতীয় সর্বোচ্চ বেসামরিক সম্মান ‘পদ্মভূষণ’ অর্জন করেছেন। এনডি টিভি
