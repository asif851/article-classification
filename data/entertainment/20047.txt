
মিশা সওদাগর চলচ্চিত্রের খলচরিত্রের অভিনেতা। এ পর্যন্ত আট শতাধিক চলচ্চিত্রে অভিনয় করেছেন। খলচরিত্রে অভিনয়ের জন্য অর্জন করেছেন জাতীয় চলচ্চিত্র পুরস্কার। এবার বাংলা চলচ্চিত্রের এই খল-অভিনেতা দর্শকদের সামনে নতুন একটি পরিচয়ে আসতে যাচ্ছেন। ফাগুন অডিও ভিশনের বিশেষ দিবসের অনুষ্ঠান ‘পাঁচফোড়ন’-এর সঞ্চালনার কাজ করছেন মিশা। আজ বৃহস্পতিবার রাজধানী ঢাকার বেড়িবাঁধসংলগ্ন এলাকায় ‘পাঁচফোড়ন’ অনুষ্ঠানের শুটিংয়ে অংশ নিয়েছেন তিনি।প্রথম আলো ডটকমকে মিশা সওদাগর বলেন, ‘আমি সব সময় ব্যতিক্রমী কাজ করার চেষ্টা করি। “পাঁচফোড়ন” অনুষ্ঠান সঞ্চালনার ব্যাপারটি সে রকম। এর আগে ফাগুন অডিও ভিশনের প্রযোজনায় নির্মিত হানিফ সংকেতের “ইত্যাদি” অনুষ্ঠানে অংশ নিয়েছি আমি। আর এবার ফাগুন অডিও ভিশনেরই “পাঁচফোড়ন” অনুষ্ঠানটি সঞ্চালনা করছি। পুরো বিষয়টি আমার জন্য একেবারেই নতুন এক অভিজ্ঞতা। আশা করছি, দর্শকও বেশ মজা পাবেন।’‘পাঁচফোড়ন’ অনুষ্ঠানটি গ্রন্থণা, পরিকল্পনা ও পরিচালনা করেছেন সানজিদা হানিফ।এদিকে ‘পাঁচফোড়ন’ অনুষ্ঠানটি সঞ্চালনা ছাড়াও মিশা সওদাগর আবারও নাটকে অভিনয় করতে যাচ্ছেন। মাহফুজ আহমেদের পরিচালনায় এই  নাটকের নাম ‘আমাদের ছোট নদী চলে বাঁকে বাঁকে’। এ প্রসঙ্গে মিশা বলেন, ‘আমার কাছে প্রচুর নাটকের প্রস্তাব আসে। কিন্তু আমি নাটকে কাজ করি না। এই নাটকে অভিনয় করতে রাজি হয়েছি মাহফুজ আহমেদের অনুরোধের কারণেই।’প্রসঙ্গত, মিশা সওদাগর প্রথম নাটকে অভিনয় করেছিলেন জুয়েল মাহমুদের পরিচালনায়। একুশে টেলিভিশনে প্রচারিত নাটকটির নাম ছিল ‘ললিতা’।
