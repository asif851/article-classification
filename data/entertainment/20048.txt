
ক্লোজআপ ওয়ান তোমাকেই খুঁজছে বাংলাদেশ প্রতিযোগিতার দ্বিতীয় আসরে সেরা ১০ প্রতিযোগীর একজন পুতুল। ঈদে আসছে এই শিল্পীর নতুন একক অ্যালবাম। নাম পুতুল গান: দ্বিতীয় অধ্যায় । এটি পুতুলের ৪ নম্বর একক অ্যালবাম। অ্যালবামের সবগুলো মৌলিক গানের কথা ও সুর পুতুলের নিজের।পুতুল বলেন, ‘আগের অ্যালবামের মতো এবারের অ্যালবামেও মৌলিক গানের পাশাপাশি আঞ্চলিক গান, পুঁথি আর গম্ভীরার সঙ্গে সংগৃহীত বিয়ের গানও করেছি।’পুতুল গান : দ্বিতীয় অধ্যায়-এ গান থাকছে মোট ১৩টি। পুতুল বলেন, ‘আমার আগের অ্যালবামটির মতো এবারেরটিও হেভিমেটাল ধাঁচের। তবে এবারের অ্যালবামটির বিশেষত্ব হচ্ছে, এই অ্যালবামে পশ্চিমা ধাঁচের সঙ্গে হারমোনিয়াম ও ঢোলের মিশ্রণে অন্য ধরনের একটা নিরীক্ষা করার চেষ্টা করেছি। আশা করছি বিষয়টি শ্রোতাদের ভালো লাগবে। পবিত্র রমজান মাসের মাঝামাঝি অ্যালবামটি প্রকাশ করতে চাই। এখন চলছে মিক্স-মাস্টারিংয়ের কাজ।’
