
আগামীকাল বৃহস্পতিবার ঈদের দিন দেশজুড়ে একযোগে মুক্তি পাচ্ছে চারটি ছবি। এগুলো হলো শামীম আহমেদ রনির ‘রানা পাগলা দ্য মেন্টাল’, মুহাম্মদ মোস্তফা কামাল রাজের ‘সম্রাট’, যৌথভাবে জয়দেব ও আবদুল আজিজের ‘শিকারি’ এবং বাবা যাদব ও জাকির হোসেনের ‘বাদশা’ ।
রানা পাগলা প্রেমের গল্পের ছবি এটি। তবে ছবির গল্পে একাংশে দেখা যাবে দেশের অভ্যন্তরীণ কিছু বিষয়ে জটিলতা তৈরি হয়েছে। আর তা মানুষের ব্যক্তিজীবনে কীভাবে প্রভাব ফেলে—এ–ই হলো ‘রানা পাগলা’ ছবির গল্প। জানালেন পরিচালক। আগামীকাল ঈদের দিন দেশের ১৫০টিরও বেশি প্রেক্ষাগৃহে মুক্তি পাচ্ছে ছবিটি। এ ছবিতে অভিনয় করেছেন শাকিব খান, তিশা, আঁচল, পড়শী, মৌসুমী হামিদ, মিশা সওদাগর, সুব্রত, দেবাশীষ বিশ্বাস প্রমুখ। ছবিটির জন্য গান লিখেছেন প্রসেন, রবিউল ইসলাম ও সমেশ্বর ওলি। গানে কণ্ঠ দিয়েছেন সান, মোহাম্মদ ইরফান, সত্যজিৎ পড়শী, অন্তরা মিত্র ও জো জো। সংগীত করেছেন ভারতের ডাব্বু ও আকাশ । সম্রাট প্রায় ৮০টি প্রেক্ষাগৃহে মুক্তি পাচ্ছে ‘সম্রাট’ । এ তথ্য দিলেন ছবিটির পরিচালক। থ্রিল, অ্যাকশন ও রোমান্স নিয়ে ছবির গল্প। এতে অভিনয় করেছেন শাকিব খান, ইন্দ্রনীল, অপু বিশ্বাস, মিশা সওদাগর প্রমুখ। ‘সম্রাট’-এর জন্য গান লিখেছেন জনি হক, অভি, রবিউল ইসলাম ও ঋদ্ধি। গানে কণ্ঠ দিয়েছেন সাদাব হাসমি, শক্রুজিৎ, আরফিন রুমি, ইমরান ও কোনাল। গানগুলোর সংগীতায়োজন করেছেন ভারতের স্যাভি, ডাব্বু ও বাংলাদেশের আরফিন রুমি ও ইমরান। শিকারি বাংলাদেশের জাজ ও ভারতের এসকে মুভিজের যৌথ প্রযোজনার ছবি এটি। একটি কিলিং মিশনের গল্প নিয়ে ছবির কাহিনি গড়ে উঠেছে। ছবিটি যৌথভাবে পরিচালনা করেছেন ভারতের জয়দেব মুখার্জি ও বাংলাদেশের জাকির হোসেন। জাকির হোসেন জানিয়েছেন, দেশে শতা​ধিক প্রেক্ষাগৃহে মুক্তি পাচ্ছে ‘শিকারি’। ছবিটিতে অভিনয় করেছেন শাকিব খান, শ্রাবন্তী, সুব্রত, রাহুল দেব, রেবেকা প্রমুখ। ছবিটির জন্য গান লিখেছেন প্রসেন। রবীন্দ্রনাথ ঠাকুরের লেখা একটি গানও রয়েছে ছবিতে। গানগুলোতে কণ্ঠ দিয়েছেন অরিজিৎ সিং, শান, মাধু বান্তি ও মাধুরা। সব কটি গানের সুর ও সংগীত করেছেন ইন্দ্রজিৎ দাশগুপ্ত।
বাদশা এটিও দুই বাংলার একই প্রযোজনা প্রতিষ্ঠানদ্বয়ের ছবি। পরিচালনা করেছেন ভারতের জয়দেব ও বাংলাদেশের আবুদল আজিজ। ষাটের বেশি প্রেক্ষাগৃহে ছবিটি মুক্তি পাবে। বাংলাদেশের পরিচালক জানিয়েছেন, রোমান্টিক কমেডি ধাঁচের গল্প নিয়ে ছবিটির কাহিনি। ছবিতে গান লিখেছেন প্রিয় চট্টোপাধ্যায় ও শুদ্ধ দিপাঞ্জন।
