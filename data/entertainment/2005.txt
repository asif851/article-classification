



নিষ্পাপ শিশুদের এমন মৃত্যু মেনে নিতে পারছেন না ইশা গুপ্তা। 
তিনি বলেন, ‘শিশুরা মারা যাচ্ছে, আর এটা বন্ধ হওয়া জরুরি।’ 
মানবতার মৃত্যু হচ্ছে।


‘আমি কোন দেশের, কোন ধর্মের অথবা কোন সরকারের, তা নিয়ে একদম ভাবি না। মানবতার মৃত্যু হচ্ছে। শিশুরা মারা যাচ্ছে, আর এটা বন্ধ হওয়া জরুরি। এখন সিরিয়া রক্তাক্ত হচ্ছে।’ গত রোববার টুইটারে সিরিয়ার বিদ্যমান সংকট নিয়ে এই টুইট করেছেন বলিউড তারকা ইশা গুপ্তা। টুইটের সঙ্গে হামলায় আহত ক্রন্দনরত সিরিয়ার এক শিশুর ছবিও প্রকাশ করেছেন ইশা।
সিরিয়ার দামেস্কের কাছে বিদ্রোহীদের ঘাঁটিতে সরকারি বাহিনীর তীব্র গোলাবর্ষণে গত এক সপ্তাহে পাঁচ শতাধিক বেসামরিক নাগরিক নিহত হয়েছে। এর মধ্যে শিশুর সংখ্যা ১২৭। রাশিয়ার সমর্থনে সিরিয়ার সরকারি বাহিনী গত রোববার থেকে ওই এলাকায় তীব্র হামলা চালাচ্ছে। চলমান হামলায় আট দিনে সাড়ে পাঁচ শতাধিক মানুষ নিহত হয়েছে বলে জানা যায়। এই সংখ্যা দিন দিন বাড়ছে।
অন্য অনেকের মতো নায়িকা ইশা গুপ্তাও বিষয়টি নিয়ে খুব উদ্বিগ্ন। নিষ্পাপ শিশুদের এমন মৃত্যু তিনি কিছুতেই মেনে নিতে পারছেন না। বলিউডে ইশার অভিষেক ২০১২ সালে ‘জান্নাত টু’ ছবি দিয়ে। এরপর তিনি ‘রাজ থ্রিডি’, ‘গোরি তেরি প্যায়ার মে’, ‘রুস্তম’, ‘বাদশাহো’সহ বেশ কয়েকটি ছবিতে অভিনয় করেছেন। ২০০৭ সালে ‘ফেমিনা মিস ইন্ডিয়া’ প্রতিযোগিতায় তৃতীয় স্থান অধিকার করেন ইশা। ৩২ বছর বয়সী এই নায়িকার জন্ম ভারতের দিল্লিতে। হিন্দুস্থান টাইমস।
