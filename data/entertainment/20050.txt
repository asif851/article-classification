
‘নভেম্বরের কথা মনে পড়ে যায়। দম বন্ধ করে খুব ধীরে বলেছিলাম্র , আমাকে বাঁচাতে হবে না। যা মন চায় করো, কিন্তু পালাতে পারবে আমাকে নিয়ে?’গত বৃহস্পতিবার সন্ধ্যা সাড়ে ছয়টার টুইট! টেইলর সুইফট সেখানে লিখেছিলেন দুটো বাক্য—কল ইট হোয়াট ইউ ওয়ান্ট। মিডনাইট ইস্টার্ন। সঙ্গে একটি পোস্ট কার্ডের ছবি। তাতে লেখা ওপরের কথাগুলো, নতুন গান ‘কল ইট হোয়াট ইউ ওয়ান্ট’-এর। এরপর শিল্পীর রোমাঞ্চ ছড়িয়ে পড়ে লাখো ভক্তের মাঝে। প্রত্যুত্তরে কেউ লিখেছেন ‘প্রস্তুত’, কেউ লিখেছেন ‘অপেক্ষা করতে পারছি না’। আপাতদৃষ্টে মনে হতে পারে ‘পালাতে’ প্রস্তুত, কিংবা ‘পালানোর জন্য অপেক্ষা করতে পারছে না’ তারা। অন্য দৃষ্টে, এসব আকুতি নতুন ওই গানটির জন্য।আগামীকাল শুক্রবার প্রকাশিত হতে যাচ্ছে মার্কিন পপ তারকা টেইলর সুইফটের ষষ্ঠ স্টুডিও অ্যালবাম রেপুটেশন। সেটারই একটি গান নিয়ে এত কথা। এত অপেক্ষার পরে, আবার বছর দুই পরে প্রকাশিত হতে যাচ্ছে তাঁর অ্যালবাম। কত প্রেম-বেদনা-যাতনার ফসল এ অ্যালবাম। কত কুৎসা, কত গুজব রটনার মধ্য দিয়ে কাটানো তাঁর দুটো বছরের ফসল।‘কল ইট হোয়াট ইউ ওয়ান্ট’ গানটিতে সুইফটকে সহযোগিতা করেছেন তাঁর পুরোনো বন্ধু জ্যাক অ্যান্টোনফ। ব্লিচার্স ব্যান্ডের এই শিল্পী ২০১৪ সালেও সুইফটকে সহযোগিতা করেছিলেন তাঁর ১৯৮৯ অ্যালবামের কাজে। নতুন গানটির লিরিক-ভিডিও ২ নভেম্বর ইউটিউবে প্রকাশিত হয়। সেটার নিচে ভক্তদের মন্তব্য ও ভিউ সংখ্যা দেখলেই বোঝা যায়, সংগীতপ্রেমীরা উন্মুখ হয়ে রেপুটেশন-এর জন্য অপেক্ষা করছেন।টেইলর সুইফটকে নিয়ে নানা জল্পনা-কল্পনা আছে। তাঁকে নিয়ে সমালোচনারও শেষ নেই। এমন হওয়াটা অস্বাভাবিক নয়। আমাদের দেশের কোনো শিল্পী এতবার প্রেমিক বদলালে কেউ তাঁকে সহজভাবে নিত? কিন্তু সুইফটের ভক্তেরও অভাব নেই। অসাধারণ সব কথা লিখে ও সুর করে তিনি গেয়ে যাচ্ছেন দিনের পর দিন। তাঁর দেশের এবিসি রেডিও ইতিমধ্যে সবাইকে জানাতে শুরু করেছে, আজ (বৃহস্পতিবার) বিশেষ সেখানে গাইবেন তিনি।নতুন এ অ্যালবামের প্রচারণার ট্যুর তিনি কবে থেকে শুরু করছেন, সেটা এখনো জানাননি। কিন্তু এরই মধ্যে জানা গেছে রেডিও অনুষ্ঠানগুলোর শিডিউল। অ্যালবামটি সম্পর্কে মানুষকে জানাতে বেশ কয়েকটি অনুষ্ঠানে যাবেন, গান করবেন, কথা বলবেন তিনি। মনে করিয়ে দেওয়া যেতে পারে, সুইফটের ঝুলিতে রয়েছে বেশ কয়েকটি গ্র্যামি অ্যাওয়ার্ড।
ভ্যারাইটি ও ইনডিপেনডেন্ট অবলম্বনে
