
আলী যাকেরকে মধ্যমণি করে হেমন্তসন্ধ্যা আসর বসবে আজ বৃহস্পতিবার শিল্পকলা একাডেমীর জাতীয় চিত্রশালা প্লাজায়। নাগরিক নাট্য সম্প্রদায় করেছে এ আয়োজন। সন্ধ্যা ছয়টা ৩০ মিনিটি থেকে জাতীয় চিত্রশালায় এদিন হেমন্তসন্ধ্যাটি শুধুই নাট্যজন আলী যাকেরের। থাকবে গান, থাকবে গল্প, থাকবে আড্ডা। আর আলোকচিত্রে দেখে নেওয়া যাবে আলী যাকেরের কর্মময় জীবনটা।হঠাৎ করেই এ আয়োজন নয়। নাট্য-অভিযাত্রার এই অগ্রপথিকের ৭০তম জন্মদিন উপলক্ষেই সবাই মিলবেন আজ।মুঠোফোনে যোগাযোগ করা হলো আলী যাকেরের সঙ্গে। তিনি তখন মিটিংয়ে ব্যস্ত। তার পরও জানতে চাইলেন ফোনের হেতু।‘নাগরিক যে আয়োজন করেছে, তাতে আপনি কী বলবেন বলে ঠিক করেছেন?’খানিক ভেবে নাট্যজন আলী যাকের বললেন, ‘এ অনুষ্ঠানে আমি নাটক নিয়ে আমার ভাবনার কথা বলব। আর দীর্ঘ চলার পথে জীবন সম্পর্কে আমার যে ধারণা হয়েছে, সেটাও হবে আলোচনার বিষয়।’
