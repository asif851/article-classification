
খাঁটি বাঙালি হওয়ার প্রতিজ্ঞা করলেন বলিউডের প্রভাবশালী তারকা অভিনেতা শাহরুখ খান। এ জন্য বাঙালি বংশোদ্ভূত বলিউডের প্রখ্যাত অভিনেত্রী ও রাজনীতিবিদ জয়া বচ্চনের কাছে বাংলা ভাষা শিখবেন বলেও জানিয়েছেন তিনি।সম্প্রতি কলকাতা আন্তর্জাতিক চলচ্চিত্র উত্সবের উদ্বোধনী অনুষ্ঠানে শাহরুখ বলেন, ‘ধন্যবাদ কলকাতা। এখানে আসার সুযোগ করে দেওয়ার জন্য সবাইকে আন্তরিক ধন্যবাদ জানাচ্ছি। তিন বছর ধরে আমি এখানে আসছি। প্রতিজ্ঞা করছি, পরের বার এখানে বাংলা ভাষায় কথা বলব আমি। তখন জয়া আন্টি বুঝবেন, আমি কলকাতারই ছেলে।’জয়া বচ্চনকে উদ্দেশ করে শাহরুখ আরও বলেন, ‘আমি নিজ উদ্যোগে আপনার কাছে গিয়ে বাংলা ভাষা শিখব। পরের বার আপনি মঞ্চে উঠে একজন খাঁটি বাঙালি হিসেবে আমাকে আবিষ্কার করবেন। আমি বাংলা ভাষায় সবাইকে স্বাগত জানাব।’ এক খবরে এমনটিই জানিয়েছে ইন্দো-এশিয়ান নিউজ।জয়া বচ্চনের কথার খোঁচা খাওয়ার পরপরই খাঁটি বাঙালি হওয়ার প্রতিজ্ঞা করেন শাহরুখ। উদ্বোধনী অনুষ্ঠানে জয়া তাঁর বক্তব্যে অমিতাভ বচ্চন, শাহরুখ খান এবং কমল হাসানকে ‘প্রকৃত বাঙালি নন’ এমনটি বলেন। জয়ার মুখে এটা শোনার পর পশ্চিমবঙ্গের ব্র্যান্ড অ্যাম্বাসেডর শাহরুখ খানের আতে ঘা লাগে। এরই পরিপ্রেক্ষিতে খাঁটি বাঙালি হওয়ার প্রতিজ্ঞা করেন ‘বলিউড বাদশাহ’খ্যাত ৪৮ বছর বয়সী এ তারকা অভিনেতা।
