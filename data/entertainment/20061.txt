
ভারতীয় ক্রিকেটার এম এস ধোনির জীবনীভিত্তিক ছবি মুক্তি পাচ্ছে ৬০ দেশের ৪ হাজার ৫০০টি সিনেমা হলে। ছবিটির নির্মাণ–সংশ্লিষ্টদের মতে, এটি ব্যাপকভাবে মুক্তি পাওয়া ছবিগুলোর মধ্যে অন্যতম একটি ছবি হবে। 
ছবিটির প্রযোজনা প্রতিষ্ঠানগুলোর একটি ফক্স স্টার স্টুডিওর প্রধান নির্বাহী কর্মকর্তা বিজয় সিং এক বিবৃতিতে বলেন, ‘এম এস ধোনি: দ্য আনটোল্ড স্টোরি’ ভারতে ও আন্তর্জাতিকভাবে ব্যাপকভাবে মুক্তি পাওয়া একটি ছবি হিসেবে মুক্তি পাচ্ছে। ছবিটির আরেকটি প্রযোজনা প্রতিষ্ঠান ইন্সপায়ারড এন্টারটেইনমেন্টের অরুন পান্ডে বলেন, ভারতে ও আন্তর্জাতিকভাবে মোট ৬০টি দেশে ব্যাপকভাবে মুক্তি পেতে যাচ্ছে ছবিটি। এ খবরে তাঁরা খুবই খুশি। তাঁরা চেয়েছিলেন পাঞ্জাবি ও মারাঠি ভাষায় ছবিটি মুক্তি দেবেন। কিন্তু বিশ্বব্যাপী ছবিটি মুক্তির তারিখ ঠিক হয়ে যাওয়ায় তাঁদের পক্ষে পাঞ্জাবি ও মারাঠি ভাষায় মুক্তি দেওয়া সম্ভব হচ্ছে না। ছবিতে ধোনির চরিত্রে অভিনয় করেছেন সুশান্ত সিং রাজপুত। চলতি মাসের ৩০ তারিখ ছবিটির মুক্তির তারিখ ঠিক হয়েছে। এনডিটিভি
