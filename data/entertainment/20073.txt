
ব্রিটিশ রাজদম্পতি ডিউক অব কেমব্রিজ প্রিন্স উইলিয়াম ও ডাচেস অব কেমব্রিজ কেট মিডলটন ভারত সফরে এসেছেন। সাত দিনের এই ভারত ও ভুটান সফরে এই দম্পতি একটি রাত বরাদ্দ করেছিলেন বলিউডের তারকাদের জন্য। রোববার উইলিয়াম ও কেটের সৌজন্যে মুম্বাইয়ে একটি নৈশভোজের আয়োজন করা হয়েছিল। সেখানে উপস্থিত ছিলেন বলিউডের প্রথম সারির তারকারা।
বলিউডের অভিনেতা শাহরুখ খান, অভিনেত্রী ও সাবেক বিশ্বসুন্দরী ঐশ্বরিয়া রাই বচ্চন, মাধুরী দীক্ষিত, চলচ্চিত্র নির্মাতা ও পরিচালক করন জোহর রাজদম্পতিকে স্বাগত জানান।সে রাতের অনুষ্ঠানে আরও হাজির হয়েছিলেন অনিল কাপুর, সোনম কাপুর, অর্জুন কাপুর ও আলিয়া ভাট। ঋষি কাপুর ও নিতু সিংকেও সেই নৈশভোজে দেখা গেছে। শংকর মহাদেবন তাঁর সুরের মূর্ছনায় উপস্থিত সবাইকে মুগ্ধ করেন। এরপর নাচ পরিবেশন করেন কোরিওগ্রাফার শিয়ামাক ডাভার।ডিউক ও ডাচেস অব কেমব্রিজকে সেই রাতে সবার সঙ্গে কুশল বিনিময় করতে দেখা গেছে।তাঁদের দুজনকে সেদিন তারকাদের সঙ্গে ছবি তুলতেও দেখা যায়, যা সাধারণত রাজপরিবারের কোনো সদস্যকে করতে দেখা যায় না।এদিকে বলিউডের ‘কিং খান’ শাহরুখ খান এক টুইট বার্তায় রাজদম্পতির প্রশংসা করে লিখেছেন, ‘ভীষণ অমায়িক। আজকের রাতটি রাজা ও রানির এবং এ রাতটি “নাইট”-এর। আশা করি, সব রাতই এমন হোক।’বিশেষ সেই নৈশভোজে কেটের পরনে ছিল একটি নীল রঙের গাউন। উইলিয়াম পরেছিলেন কালো স্যুট। এ অনুষ্ঠানের আগে কেট একটি দাতব্য অনুষ্ঠানেও অংশগ্রহণ করেন। সেখানে তিনি অনিতা ডোংরির নকশা করা একটি টিউনিক পরেছিলেন। এনডিটিভি।
