
গ্রাম থেকে শহরে পাড়ি জমিয়ে একের পর এক নতুন অভিজ্ঞতার সম্মুখীন হতে থাকেন যুবক সজল। শহরবাসীর কিছু সামাজিক দায়িত্বজ্ঞানহীনতা তাঁকে ক্রমেই ভাবিয়ে তোলে। একপর্যায়ে বিরক্ত হয়ে নিজেই পরিষ্কার-পরিচ্ছন্নতার দায়িত্ব কাঁধে তুলে নেন তিনি। তবে এই মহৎ উদ্যোগের জন্য তাঁকে বিপদে পড়তে হয়।
বাড়ির সামনের ডাস্টবিন সরাতে নিজেই ঘরের দরজার সামনে একটি সাইনবোর্ড টানিয়ে দেন, আর সেখান থেকেই শুরু হয় যতো বিপত্তি। এরপর পুলিশের ধাওয়া থেকে বাঁচতে ডাস্টবিনেই আশ্রয় নিতে হয় তাঁকে। পরিণাম—মৃত্যু। ‘ডাস্টবিন’ টেলিছবির ঘটনা এভাবেই এগোতে থাকে। রানা মাসুদ রচিত ও পরিচালিত টেলিফিল্ম ‘ডাস্টবিন’-এ যুবক সজলের চরিত্রে অভিনয় করেছেন অভিনেতা ইমন। কথা হলো তাঁর সঙ্গে। এই টেলিছবির বিশেষত্ব হলো এটি সম্পূর্ণ সংলাপহীন। ‘আমার অভিনয় জীবনে এটি একেবারেই নতুন অভিজ্ঞতা। এর আগে কখনো সংলাপহীন কোন নাটক বা টেলিছবিতে অভিনয় করিনি। ব্যাপারটা প্রথম শুনেই খুব মজা লেগেছিল, আর নির্বাক টেলিছবিতে অভিনয় করার বিষয়টি আমার জন্য চ্যালেঞ্জিংও ছিল বটে। ’—বললেন ইমন।
সামাজিক সচেতনতা তৈরী করতেই নির্মাতা টেলিছবিতে এমন একটি বিষয় তুলে ধরেছেন বলে জানালেন ইমন। এই টেলিছবিতে আরও অভিনয় করেছেন মিথিলা, ইনামুল হক, রিনা খান প্রমুখ।
এটি ২২ জানুয়ারী শুক্রবার দুপুর ৩.০৫ মিনিটে চ্যানেল আই-তে প্রচারিত হবে।
