

• চিরবিদায় নিলেন সুরকার ও সংগীত পরিচালক আলী আকবর রুপু।• কয়েকজন শিল্পী স্মরণ করেছেন তাঁকে।

বছরের শুরুতে গত ১৬ জানুয়ারি চলে গেছেন সংগীতশিল্পী শাম্মী আখতার, ১৯ ফেব্রুয়ারি সাবা তানি। বছরের দ্বিতীয় মাস শেষ না হতেই দেশের সংগীতাঙ্গনে আবারও শোকের ছায়া। গতকাল বৃহস্পতিবার চিরবিদায় নিলেন সুরকার ও সংগীত পরিচালক আলী আকবর রুপু।
দেশের স্বনামধন্য শিল্পীদের প্রায় সবাই তাঁর সুর করা গানে কণ্ঠ দিয়েছেন। তেমনি কয়েকজন শিল্পী স্মরণ করেছেন আলী আকবর রুপুকে।
রুপুর যতখানি প্রতিভা ছিল ততটা মূল্যায়ন হয়নিসাবিনা ইয়াসমীনএত বেশি প্রতিভাবান ছিল, আমার বলার অপেক্ষা রাখে না। ভালো সুর করত, সংগীতায়োজন করত। ওর অনেক গান আমি গেয়েছি, সবই ‘ইত্যাদি’তে। প্রতিটি গান অন্য রকম মনে হতো। তবে আপাতদৃষ্টিতে সহজ মনে হলেও বেশ কঠিন লাগত গাইতে। সুর আর সংগীতায়োজনের ব্যাপারে অনেক কিছু জানত বলেই হয়তো এমনটা হতো। গাওয়ার পর দেখতাম অদ্ভুত সুন্দর একটি গান হয়েছে। এত কম বয়সে অনেকে চলে যাচ্ছে, এটা শুনলেই কষ্ট লাগে। তবে আমার মনে হয়, রুপুর যতখানি প্রতিভা ছিল, সে হিসেবে আমাদের দেশে তার মূল্যায়ন হয়নি। সংগীতকর্মী হিসেবে নয়, মানুষ হিসেবেও সে ছিল অতুলনীয়। যখন দেখা হতো, সালাম করাটা ভুলত না। ওর আব্বার সঙ্গে আমাদের খুবই ভালো সম্পর্ক ছিল, সে কারণে আমাকে আন্টি ডাকত। এত মিশুক ও হাসিখুশি ছিল! ভাবতেই পারছি না রুপু নেই!
একজন মেধাবী সুরকারকে হারালামরুনা লায়লাওর সঙ্গে দু-একবার কাজ করার সুযোগ হয়েছে। সে খুব ভালো সুরকার ছিল। ব্যবহারও ভালো ছিল। কয়েক মাসের মধ্যে পরিচিত অনেকেই চলে গেলেন, শুনে খুবই খারাপ লাগছে। আসলে সবাইকে চলে যেতে হবে, কিছু বলার নেই। রুপুর সঙ্গে প্রথম কাজ করেছিলাম একটি চ্যানেলের টাইটেল সংয়ের জন্য। ‘ইত্যাদি’তেও কাজ করা হয়েছে। বিটিভিতে দেশাত্মবোধক গানও গেয়েছিলাম ওর সঙ্গে। একজন মেধাবী সুরকারকে হারালাম আমরা।
এত নরম মনের মানুষ আমি দেখিনিকুমার বিশ্বজিৎরুপুকে আমি ‘মামা’ বলে ডাকতাম। আমার জীবনের ৯৯ ভাগ গানের সঙ্গে এই ‘মামা’ যুক্ত ছিল। আমার গান, ওর গান, অন্য কারও গান হলেও আমি মামার দ্বারস্থ হতাম। ‘অগোছালো বিছানা’, ‘যারে ঘর দিলা’, ‘বড় কষ্ট হলো’, ‘দস্যু যেমন প্রবেশ করে ঘরে’, ‘কান্নার রোল’-আমার এমন অজস ৶ গানের সুর তারই করা। আমি রুপু, রিন্টু ও ফরিদ একটি গ্রুপ ছিলাম। সব সময় একসঙ্গে থাকতাম। আমাদের দেশে সত্যিকার অর্থে ভালো মিউজিক অ্যারেঞ্জার (সমন্বয়ক) নেই। রুপু মামা ছিল দুর্দান্ত একজন অ্যারেঞ্জার। অসাধারণ গিটারিস্ট। তার বাদনের জবাব নেই। সবচেয়ে বড় কথা, মামার সঙ্গে কখনো কারও ঝগড়া হয়েছে কি না, আমার জানা নেই। এত নরম মনের মানুষ আমি দেখিনি। মাঝেমধ্যে মিউজিক নিয়ে কথা-কাটাকাটি হতো, কিন্তু ওটার মধ্যে মিষ্টতা ছিল। খুব নরম সুরে কথা বলত রুপু মামা।
 
