
‘গত ১ জানুয়ারি আমার মেয়ে স্নেহার জন্মদিন ছিল। সে ছিল দিনাজপুরে ওর আব্বুর কাছে। ওই দিন মেয়েটাকে কাছে পাইনি। আমার এই জন্মদিনটা শুধু ওর সঙ্গে সেলিব্রেট করব।’ বলছিলেন ক্লোজআপ ওয়ান তারকা সালমা।আজ ১৫ জানুয়ারি এই সংগীত তারকার জন্মদিন। দিনটি উদ্যাপনের প্রস্তুতি জানতে চাইলে ওপরের কথাগুলো বলেন সালমা। সন্ধ্যায় গুলশানের একটি রেস্তোরাঁয় খুব কাছের কিছু মানুষকে নিয়ে কেক কাটবেন তিনি। এর আগে কখনোই ঘটা করে জন্মদিন উদ্যাপন করা হয়নি তাঁর। তিনি বলেন, ‘গত ২৯ ডিসেম্বর ছিল ক্লোজআপ ওয়ান প্রতিযোগিতায় বিজয়ী হওয়ার ১০ বছর পূর্তি। গত ১০ বছরে মাত্র একবার জন্মদিন উদ্যাপন করেছিলাম। এটি হবে দ্বিতীয়বার।’তাই সালমার এবারের জন্মদিনটা বিগত কয়েক বছরের তুলনায় একটু অন্যরকম। জীবনে এসেছে অনেক পরিবর্তন। একমাত্র মেয়েকে নিয়ে নিজের মা-বাবার সঙ্গে থাকেন এখন। আগামী দিনের পরিকল্পনার কথা জানতে চাইলে সালমা বলেন, ‘খুব বড় কোনো স্বপ্ন নেই। মেয়ে ও গান নিয়েই বাকি জীবন সুন্দরভাবে কাটাতে চাই।’২০০৬ সালের ক্লোজআপ ওয়ানে বিজয়ী হয়েছিলেন সালমা। ২০১০ সালে বিয়ে করেন সাংসদ শিবলি সাদিককে। গত বছরের শেষের দিকে আনুষ্ঠানিকভাবে বিচ্ছেদ হয় তাঁদের।
