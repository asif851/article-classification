
• কিম কি-দুকের নতুন ছবি ‘ইনকান, গংকান, সিকান গ্রিগো ইনকান’। • ছবির পরিদর্শক আন্তর্জাতিক অঙ্গনে দুটি ইংরেজি নামে ছবিটি উপস্থাপন করেছেন। • দীর্ঘদিন ধরে দর্শকদের কিম কি-দুকের নতুন ছবির জন্য অপেক্ষা করতে হয়েছে।
 
কিম কি-দুকের নতুন ছবি ‘ইনকান, গংকান, সিকান গ্রিগো ইনকান’। এই ছবির পরিদর্শক আন্তর্জাতিক অঙ্গনে দুটি ইংরেজি নামে ছবিটি উপস্থাপন করেছেন: ‘দ্য টাইম অব হিউম্যানস ও হিউম্যান’, ‘স্পেস, টাইম অ্যান্ড হিউম্যান’। তবে এটা অনুমান করা যায় যে কিম কি-দুকের ছবি পরিবেশনায় অর্থ উপার্জন সহজ কাজ নয়।
দীর্ঘদিন ধরে আমাদের জার্মান দর্শকদের কিম কি-দুকের নতুন ছবির জন্য অপেক্ষা করতে হয়েছে। মোবিয়াস ছবি প্রকাশনার পর প্রায় চার বছর কেটে গেছে। দক্ষিণ কোরিয়ার কঠোর পরিশ্রমী এই পরিচালক ও চিত্রনাট্যকার যদিও এর মধ্যে দ্য নেট, স্টপ ও ওয়ান অন ওয়ান নামে তিনটি ছবি নির্মাণ করেছেন, কিন্তু কোনো জার্মান ছবি প্রদর্শক তাঁর ছবির ব্যাপারে আগ্রহ প্রকাশ করেননি। তবে এটা অনুমান করা যায় যে কিম কি-দুকের ছবি পরিবেশনায় অর্থ উপার্জন সহজ কাজ নয়। মনুষ্য চরিত্রের অন্ধকারাচ্ছন্ন আর হঠকারী দিক, একই সঙ্গে মানবাচরণে সততা, নগ্নতা আর পাশবিকতা যেভাবে তাঁর ছবিতে আমরা দেখতে পাই, তার তুলনা বিশ্ব চলচ্চিত্রে খুব বেশি পাওয়া যায় না। কিম কি-দুকের কাজের বিষয়গত পরম্পরা তাঁর নতুন ছবি ‘ইনকান, গংকান, সিকান গ্রিগো ইনকান’–তে (মানুষ, স্থান, সময় এবং মানুষ) অব্যাহত রয়েছে। এই ছবির পরিদর্শক আন্তর্জাতিক অঙ্গনে দুটি ইংরেজি নামে ছবিটি উপস্থাপন করেছেন: দ্য টাইম অব হিউম্যানস/হিউম্যান, স্পেস, টাইম অ্যান্ড হিউম্যান। প্রথম প্রদর্শনীর পর আমার সাংবাদিক আর চিত্রসমালোচক বন্ধুদের সাবধান বাণী উপেক্ষা করে দেখতে যাই ছবিটি।
এক বিশাল যুদ্ধজাহাজের যাত্রী হিসেবে যোগ দিয়েছে বিভিন্ন পেশা আর সামাজিক প্রেক্ষাপটের অনেক মানুষ। তাদের মধ্যে আছে একজন সিনেটর আর তার ছেলে, এক নববিবাহিত দম্পতি, এক রহস্যময় বৃদ্ধ, পতিতাবৃত্তি পেশার একদল নারী আর সেনাটোরের অনুগত দুর্ধর্ষ কিছু মাস্তান। তারা সবাই কেন এবং কোন গন্তব্যের উদ্দেশে এই পুরোনো যুদ্ধজাহাজ নিয়ে যাত্রা শুরু করেছে, সেটা বুঝে ওঠার আগেই ছবির প্রথম কয়েক মিনিটের ভেতরে যাত্রীদের মধ্যে শুরু হয়ে যায় সংঘাত। লোভ-লালসা আর প্রতিহিংসায় যখন সবাই উন্মত্ত, জাহাজটি তখন আকাশে উড়ছে। নিচের সমুদ্রটা কোথায় গেল আর জাহাজটা কখনই বা উড়তে শিখল, এর ব্যাখ্যা নাবিকদের কাছেও নেই। ছবির মূল লক্ষ্য যে সেই রহস্য উদ্‌ঘাটন নয়, সেটা আমরা বুঝতে পারি যখন জানতে পারি জাহাজের সীমিত খাবার শেষ হতে যাচ্ছে। মানুষের পাশবিকতার চিত্র এবার আরও দগদগে ঘা নিয়ে আমাদের চোখের সামনে উঠে আসে। ধর্ষণ, হত্যা আর খুনের নির্মমতা অবশেষে আক্ষরিক অর্থেই একে অন্যের মাংস চিবিয়ে খাওয়ায় পরিণতি লাভ করে।
অবশেষে জাহাজের একমাত্র জীবিত, উপর্যুপরি ধর্ষণের শিকার নারী ইভ (মিনা ফুজি) জন্ম দেয় একটি পুত্রসন্তান। মানুষের মৃতদেহ থেকে জন্ম নেয় আবার উদ্ভিদ, ফলমূল, যা আহরণ করে বেড়ে ওঠে সেই সন্তান, হয়ে ওঠে পূর্ণবয়স্ক যুবক, যে কিনা নিজের জননীকেই ধর্ষণে উদ্যত হয়। অসহায় এই নারীকে পালাতে হয় জাহাজে গড়ে ওঠা জঙ্গলে, নিজের সন্তানের আক্রমণ থেকে নিজেকে রক্ষা করার জন্য।
পুরো ছবিটির ছড়ানো-ছিটানো বিদঘুটে ঘটনাগুলো কোনো রহস্যের উপাদান নয়। কিম কি-দুক বরং একটি সম্পূর্ণ ভিন্ন গল্প বলার জন্য একটি সেটিং হিসেবে এগুলো ব্যবহার করেছেন, যাতে চমকের একটা ছাপ থাকা সত্ত্বেও আসলে খুব পার্থিব এবং আমাদের খুব পরিচিত। তার ছবি ‘পিএটা’-তে যেমন তিনি আমাদের দক্ষিণ কোরিয়ার এক দিকে একটি বিপর্যস্ত, অন্যদিকে আরেকটি কদর্য সমাজ বাস্তবতা দেখিয়েছেন। এমন একটি সমাজ, যেখানে সবাই নিজেরাই কেবল নিজেদের চিন্তা করে। হিউম্যান, স্পেস, টাইম এবং হিউম্যান—এ তিনি একধাপ এগিয়ে গেছেন। এখানে মানুষ শুধু পশু, যে আত্মকেন্দ্রিকতায় বন্দী, যে অপরের বিরুদ্ধে বিদ্বেষী হতে খুব বেশি কারণ খোঁজে না। মর্যাদা আছে শুধু তার, যার ক্ষমতা আছে এবং খাদ্য আছে। অন্যরা শুধু ক্ষমতাবানদের রোষানলে না পড়ে বেঁচে থাকতে পারলেই ধন্য।
ছবির মূল বক্তব্য যত শক্তিশালী হোক না কেন, চরিত্র চিত্রায়ণ আর অভিনয়ের দুর্বলতা একে হংকংয়ের ‘বি-মুভি’র পর্যায়ে নিয়ে গেছে। আর এটা হয়তো ভালো জিনিস যে তাঁর নতুন ছবির অপেক্ষার সময় এত দীর্ঘ ছিল। কারণ, কিম যেমন গল্পের সঙ্গে মানুষের প্রতি অবিশ্বাস নিয়ে আসেন, সেটা খুব বেশি দেখলে মানবতার প্রতি বিশ্বাস তাঁর নতুন ছবির সমুদ্রের মতোই অদৃশ্য হয়ে যাবে।
