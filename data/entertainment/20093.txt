
আগামী অস্কার আসরে সেরা গান ও সেরা ‘অরিজিনাল স্কোর’-এর মনোনয়ন দৌড়ের জন্য নির্বাচিত হলো এ আর রহমানের ‘পেলে: বার্থ অব এ লিজেন্ড’ ছবির গান। আজ বুধবার একাডেমি অব মোশন পিকচার আর্টস অ্যান্ড সায়েন্সেস প্রেস বিজ্ঞপ্তির মাধ্যমে এবারের অস্কারে ‘বেস্ট সং’ ও ‘বেস্ট অরিজিনাল স্কোর’ বিভাগের মনোনয়নে নির্বাচিত গান ও অরিজিনাল স্কোর-এর তালিকা প্রকাশ করে। তাতে উঠে আসে ভারতীয় সংগীত পরিচালক এ আর রাহমানের নাম।
‘বেস্ট অরিজিনাল স্কোর’ বিভাগে এ বছর ১৪৫টি ছবির আবহসংগীত যোগ্য বলে বিবেচিত হয়েছে। তালিকায় রয়েছে গত বছর চূড়ান্ত মনোনয়নে থাকা সংগীত পরিচালক জন উইলিয়ামস ও থমাস নিউম্যানের নামও। তা ছাড়া এ বছর মুক্তি পাওয়া বেশ কিছু আলোচিত ছবির নামও এ তালিকায় স্থান করে নিয়েছে। এর মধ্যে রয়েছে ‘অ্যালিস থ্রু দ্য লুকিং গ্লাস’, ‘দ্য অ্যাংরি বার্ডস মুভি’, ‘দ্য বিএফজি’, ‘বেন-হার’, ‘ক্যাপ্টেন আমেরিকা: সিভিল ওয়ার’, ‘ডেডপুল’, ‘দ্য ড্রেসমেকার’, ‘ডক্টর স্ট্রেঞ্জ’, ‘ফাইন্ডিং ডোরি’, ‘লা লা ল্যান্ড’, ‘জুলিয়েতা’, ‘মোয়ানা’, ‘মানি মনস্টার’, ‘টুয়েন্টিথ সেঞ্চুরি উইম্যান’, ‘এক্স-মেন অ্যাপোকালাপ্সি’সহ আরও বেশ কিছু আলোচিত ছবি।অন্যদিকে ‘সেরা গান’-এর দৌড়ে রয়েছে মোট ৯১টি গান। এর মধ্যেও রয়েছে রাহমানের ‘পেলে: দ্য বার্থ অব এ লিজেন্ড’ ছবির ‘গিংগা’ গানটি। এর আগে ‘স্লামডগ মিলিওনিয়ার’ ছবির জন্য গান তৈরি করে দু-দুটো অস্কার জিতে নিয়েছিলেন রাহমান। এবারও মনোনয়ন তালিকায় আসার লড়াইয়ে একধাপ এগিয়ে রইলেন উপমহাদেশের কিংবদন্তি এই সংগীত ব্যক্তিত্ব। তবে এ বছরের প্রাথমিক এই মনোনয়ন তালিকা থেকে কিছু আলোচিত ছবির নাম বাদ পড়া নিয়ে বেশ আলোচনা হচ্ছে হলিউডে। যেমন ‘বেস্ট অরিজিনাল স্কোর’ ও ‘বেস্ট সং’ কোনো বিভাগেই ‘অ্যারাইভাল’ ছবির সুর ও সংগীত মনোনয়ন পায়নি। ছবির সংগীত পরিচালক ইয়োহান ইয়োহাসন গত বছরের ‘বেস্ট অরিজিনাল স্কোর’ বিভাগের চূড়ান্ত মনোনয়ন তালিকায় ছিলেন।আজ একাডেমি কর্তৃপক্ষ ঘোষিত এই তালিকার ওপর ভিত্তি করেই চূড়ান্ত মনোনয়নের জন্য শুরু হবে ভোট গ্রহণ। একাডেমি সদস্যরা নির্বাচিত গান ও সুরগুলো শুনে ভোট করবেন। এর ভিত্তিতে আগামী ২৪ জানুয়ারি চূড়ান্ত মনোনয়ন ঘোষণা করা হবে। আর অস্কারের ৮৯তম আসরটি বসবে আগামী ২৬ ফেব্রুয়ারি যুক্তরাষ্ট্রের লস অ্যাঞ্জেলেসের ডলবি থিয়েটারে।
