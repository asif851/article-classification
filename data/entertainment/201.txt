
আগামী ৮ মে শুরু হচ্ছে ৭১তম কান আন্তর্জাতিক চলচ্চিত্র উৎসব। এবারের আসরে পোস্টার উন্মোচন, প্রতিযোগিতা বিভাগের ছবি ও উৎসবের ‘মাস্টার অব দ্য সেরেমনি’র নাম ঘোষিত হলো সম্প্রতি। এর মধ্য দিয়েই বিশ্বের সবচেয়ে সম্মানজনক এই চলচ্চিত্র উৎসবের উত্তাপ ছড়িয়ে পড়ল সবখানে।
গদারের ছবির দৃশ্য দিয়ে কানের পোস্টারকান চলচ্চিত্র উৎসবের পোস্টার নিয়ে বেশ আলোচনা চলছে। জ্যঁ লুক গদারের ১৯৬৫ সালের পিয়েরো লো ফু ছবির একটি চুম্বন-দৃশ্য এবারের উৎসবের আনুষ্ঠানিক পোস্টারে উঠে এসেছে। ছবিটি তুলেছিলেন আলোকচিত্রী জর্জ পিয়ের। আলোকচিত্রী হিসেবে তাঁর যাত্রা শুরু হয় ষাটের দশকে। ইউরোপের অনেক নামী নির্মাতার সঙ্গে কাজ করেছেন তিনি। তাঁর তোলা ওই ছবিতে দেখা গেছে, দুজন দুই গাড়ি থেকে বেরিয়ে ষাটের দশকের আলোচিত ফরাসি অভিনেত্রী অ্যানা কারিনা চুমু দিচ্ছেন অভিনেতা জ্যঁ পল বেলমন্ডকে।
উৎসবের ছবির তালিকাকান চলচ্চিত্র উৎসবের এবারের আসরের ছবির তালিকা ঘোষণা করা হলো। এবারের তালিকার প্রতিযোগিতা বিভাগে স্থান পাওয়া ১৮টি ছবির ৯টিই এশীয় নির্মাতাদের সৃষ্টি। প্রতিযোগিতা বিভাগে দুজন মার্কিন নির্মাতার ছবি ঠাঁই পেয়েছে। বাকিরা ইউরোপের। আগের ঘোষণা অনুযায়ী উৎসব শুরু হবে আসগর ফরহাদির এভরিবডি নৌজ ছবিটি দিয়ে। তা ছাড়া ফরাসি নির্মাতা গদার, মার্কিন নির্মাতা স্পাইক লি, ইরানের জাফর পানাহির কাজগুলোও জায়গা করে নিয়েছে উৎসবের প্রতিযোগিতা বিভাগে। ঘোষণা করা হয়েছে আ সারতেঁ রিগার বিভাগে নির্বাচিত ছবির নামও। এই বিভাগে এ বছর নারী নির্মাতাদের সংখ্যা চোখে পড়ার মতো। ভারতীয় অভিনেত্রী নন্দিতা দাস পরিচালিত মান্টো ছবিটি এ বছর আ সারতেঁ রিগা বিভাগের জন্য নির্বাচিত হয়েছে। ছবিতে মান্টোর চরিত্রে অভিনয় করেছেন নওয়াজুদ্দিন সিদ্দিকী।
মাস্টার অব দ্য সেরেমনি এডওয়ার্ড বায়ের৭১তম কান আন্তর্জাতিক চলচ্চিত্র উৎসবের ‘মাস্টার অব দ্য সেরেমনি’ হিসেবে ঘোষণা করা হয়েছে ফরাসি অভিনেতা ও নির্মাতা এদুয়ার বায়েরের নাম। ৫১ বছর বয়সী এই অভিনেতা এর আগেও দুবার কান চলচ্চিত্র উৎসবের মাস্টার অব দ্য সেরেমনি হওয়ার সম্মান অর্জন করেছিলেন। মাস্টার অব দ্য সেরেমনি এদুয়ার এবারের উৎসবের জুরিপ্রধান অভিনেত্রী কেট ব্ল্যানচেটের সঙ্গে উদ্বোধনী ও সমাপনী অনুষ্ঠান সঞ্চালনা করবেন। প্রথম দিনে মঞ্চে পরিচয় করিয়ে দেবেন উৎসবের জুরি সদস্যদের ও শেষ দিনে বিজয়ীদের নাম ঘোষণার অনুষ্ঠানেও পালন করবেন গুরুত্বপূর্ণ ভূমিকা। 
