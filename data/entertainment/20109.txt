
২০১৭ সালকে অনেকেই তারকাদের বিবাহবিচ্ছেদের বছর বলে অভিহিত করেছেন। বাংলাদেশের নাটক, সিনেমা আর সংগীতজগতে অনেক জনপ্রিয় তারকার যেভাবে বিচ্ছেদ ঘটেছে, তা সবাইকে বিস্মিত করেছে। আবার নাটক, সিনেমা ও সংগীতজগতের কয়েকজন তারকার নতুন করে ঘর-সংসার শুরুর খবরে আনন্দিত হয়েছেন অনেকে। কোনো ভক্ত আবার শিল্পীদের বহুবিবাহের খবরে বিরক্তি প্রকাশ করেছেন।
এ বছর সেপ্টেম্বর মাসে স্কুলের বন্ধু হুমায়রাকে বিয়ে করেন গায়ক, সুরকার ও সংগীত পরিচালক হৃদয় খান। মডেল সুজানা জাফরের সঙ্গে দ্বিতীয় বিয়ে ছাড়াছাড়ি হওয়ার পর এই বিয়ে করেন তিনি। ১০ সেপ্টেম্বর গোপনীয়তা বজায় রেখে বিয়ের কাজটি সেরে নেন হৃদয়।
লাক্স-চ্যানেল আই সুপারস্টার প্রতিযোগিতার তারকা মডেল ও অভিনয়শিল্পী তাসনুভা এলভিন বিয়ে করেছেন এ বছরের ২৬ মার্চ। ব্রাহ্মণবাড়িয়ায় নিজ বাড়িতে ফাহাদ রিয়াজীর সঙ্গে জীবনের দ্বিতীয় ইনিংস শুরু করেছেন তিনি। দুজন পূর্বপরিচিত হলেও পারিবারিকভাবেই তাঁদের এ বিয়ে সম্পন্ন হয়েছে।
নতুন প্রজন্মের গায়িকা কারিশমা সানু সভ্যতার বিয়ের সানাই বাজে এ বছরে। ২৭ জুলাই একেবারে ঘরোয়া পরিবেশে বিয়ের কাজ সেরে নেন তিনি। তাঁর বর সামিউল ওয়াহিদ শোভন ব্ল্যাক ব্যান্ডের ড্রামার। ১০ বছর প্রেমের পর তাঁরা দুজন বিয়ের সিদ্ধান্ত নেন।
২০১০ সালের লাক্স-চ্যানেল আই সুপারস্টার প্রতিযোগিতার দ্বিতীয় রানারআপ মেহরিন ইসলাম নিশা বিয়ে করেন এ বছরের আগস্টে। ২৪ আগস্ট প্রেমিক সৈয়দ নাঈম আহমেদের সঙ্গে বিবাহবন্ধনে আবদ্ধ হন। নিশা ও নাঈম দুজনই একসঙ্গে রাজউক উত্তরা মডেল কলেজে পড়েছেন। বিয়ের মাধ্যমে একসময়ের বন্ধুত্বের সম্পর্ক স্বামী-স্ত্রীতে পরিণতি লাভ করে।
রিয়েলিটি শো পাওয়ার ভয়েস প্রতিযোগিতায় চ্যাম্পিয়ান হওয়ার মধ্য দিয়ে সবার নজরে আসেন সজল। এ বছরের সেপ্টেম্বরে দীর্ঘদিনের বান্ধবী শাফাফ কাশফিকেই বিয়ে করেন তরুণ এই সংগীতশিল্পী।
মডেলিং, উপস্থাপনা ও অভিনয়—তিন মাধ্যমেই কাজ করছেন বেনজীর ইশরাত আঁখি। ২৯ সেপ্টেম্বর বিয়ের কাজটি সেরে নেন এই মডেল ও অভিনেত্রী। পাত্র দীর্ঘদিনের পরিচিত নাজমুল হাসান।
লাক্স-চ্যানেল আই সুপারস্টার প্রতিযোগিতার মধ্য দিয়ে টেলিভিশনে কাজ শুরু করলে আমব্রিন আলোচনায় আসেন বিপিএল উপস্থাপনা করে। ৪ নভেম্বর কানাডাপ্রবাসী তৌসিফ আহসানকে বিয়ে করেন আমব্রিন। কানাডার একটি প্রতিষ্ঠানের প্রপার্টি ম্যানেজমেন্ট ম্যানেজার তৌসিফ। ছয় মাসের প্রেমের পরিণতি এই বিয়ে।
জনপ্রিয় মডেল ইমি বিয়ে করেছেন। তাঁর বর রিফাত আবদুল্লাহ আজমি। ২ ডিসেম্বর রাতে রাজধানীর বেইলি রোডের এক রেস্তোরাঁয় তাঁদের আক্দ অনুষ্ঠিত হয়। এখানে দুই পরিবারের ঘনিষ্ঠজন আর বন্ধুরা উপস্থিত ছিলেন। দুজনই র‍্যাম্পের মডেল। বছরখানেক আগে পরিচয়। চিন্তাচেতনা অনেক বিষয়েই তাঁদের মিল। সেখান থেকেই বিয়ের সিদ্ধান্ত।
৭ ডিসেম্বর বিয়ে করেন ক্লোজআপ ওয়ানের গায়িকা রন্টি দাস। তাঁর স্বামী সাইদ রহমান ‘নোঙর’ ব্যান্ডের ভোকালিস্ট ও গিটারিস্ট। ২০১১ সালে প্রথমবারের মতো বিয়ের পিঁড়িতে বসেছিলেন রন্টি। এটা তাঁর দ্বিতীয় বিয়ে।
১ ফেব্রুয়ারিতে বিয়ে করেন সংগীতশিল্পী পূজা ও মডেল অর্ণব অন্তু। রাজধানীর পুলিশ কনভেনশন সেন্টারে আয়োজিত সেই বিয়ে অনুষ্ঠানে বেশ ধুমধাম করা হয়। বিয়েতে পূজা আর অন্তুকে আশীর্বাদ করতে পরিবারের সদস্যদের পাশাপাশি অভিনয় ও সংগীতজগতের অনেকেই উপস্থিত ছিলেন।
অভিনয়শিল্পী ও প্রযোজক সাজু মুনতাসির বিয়ে করেছেন ১৫ ফেব্রুয়ারি। পাত্রীর নাম সোনিয়া। পেশায় চিকিৎসক। ঢাকার বেইলি রোডের একটি কনভেনশন সেন্টারে বিয়ের আনুষ্ঠানিকতা সম্পন্ন হয়।
