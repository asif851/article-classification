
মেরিল-প্রথম আলো পুরস্কার ২০১৬-এর অনুষ্ঠানটি উৎসর্গ করা হয়েছে প্রয়াত কিংবদন্তি সংগীতশিল্পী লাকী আখান্দকে। আজ শুক্রবার সন্ধ্যায় শেরেবাংলা নগরের বঙ্গবন্ধু আন্তর্জাতিক সম্মেলন কেন্দ্রে এ পুরস্কার বিতরণী অনুষ্ঠান শেষে প্রথম আলোর সহযোগী সম্পাদক আনিসুল হক এ ঘোষণা দেন।
শুক্রবার সন্ধ্যায় কিংবদন্তি সংগীতশিল্পী লাকী আখান্দ ইন্তেকাল করেছেন (ইন্না লিল্লাহি ওয়া ইন্না ইলাইহি রাজিউন)। তাঁর বয়স হয়েছিল ৬১ বছর।
আজ মেরিল-প্রথম আলো পুরস্কার অনুষ্ঠানে অভিনেত্রী ও নৃত্যশিল্পী অপি করিম নিয়াজ মোহাম্মদ চৌধুরীর ‘আজ এই বৃষ্টির কান্না দেখে’ গানের সঙ্গে নৃত্য পরিবেশন করছিলেন। গানটির সুরকার লাকী আখান্দ। আর গীতিকার কাওসার আহমেদ চৌধুরী। নৃত্য শেষে পর্দায় লাকী আখান্দের ছবি দেখিয়ে তাঁর সুস্থতা কামনা করে দোয়া চান অনুষ্ঠানের উপস্থাপক নায়ক ফেরদৌস। ঠিক তখনই লাকী আখান্দের না ফেরার দেশে চলে যাওয়ার খবরটি আসে।অনুষ্ঠান শেষে প্রথম আলোর সহযোগী সম্পাদক আনিসুল হক আজকের অনুষ্ঠান লাকী আখান্দের নামে উৎসর্গের কথা জানান।  পারিবারিক সূত্র জানায়, ফুসফুসের ক্যানসারে আক্রান্ত শিল্পীর শারীরিক অবস্থা আরও গুরুতর হলে আজ সন্ধ্যায় আরমানিটোলার বাসা থেকে তাঁকে মিটফোর্ড হাসপাতালে নেওয়া হয়। পরে সেখানকার চিকিৎসকেরা শিল্পীকে মৃত ঘোষণা করেন।
কণ্ঠশিল্পী, সুরকার, সংগীত পরিচালক ও মুক্তিযোদ্ধা লাকী আখান্দ ফুসফুসের ক্যানসারে আক্রান্ত হয়ে দীর্ঘদিন হাসপাতালে শয্যাশায়ী ছিলেন। তাঁর সংগীতায়োজনে করা বিখ্যাত গানের মধ্যে রয়েছে ‘এই নীল মনিহার’, ‘আবার এল যে সন্ধ্যা’ এবং ‘আমায় ডেকো না’।
মুক্তিযোদ্ধা এই শিল্পীর চিকিৎসায় প্রধানমন্ত্রীর তহবিল থেকেও সহায়তা করা হয়েছিল। লাকী আখান্দের জন্ম ১৯৫৫ সালে, পুরান ঢাকায়।
ঘনিষ্ঠ কিছু সূত্রে জানা যায়, মাত্র ১৪ বছর বয়সেই এইচএমভি পাকিস্তানের সুরকার এবং ১৬ বছর বয়সে এইচএমভি ভারতের সংগীত পরিচালক হিসেবে নিজের নাম যুক্ত করেন।
১৯৭১ সালে স্বাধীন বাংলা বেতারকেন্দ্রে যোগ দেন লাকী আখান্দ।
১৯৮৭ সালে ছোট ভাই শিল্পী হ্যাপী আখান্দের মৃত্যুর পরপর সংগীতাঙ্গন থেকে অনেকটাই স্বেচ্ছানির্বাসন নেন এই শিল্পী।
আরও পড়ুন:লাকী আখান্দ আর নেই
