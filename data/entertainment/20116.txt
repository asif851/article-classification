
এবার দ্বৈতকণ্ঠের গানের অ্যালবাম করছেন আসিফ আকবর ও ন্যান্সি। আর তাঁদের এই অ্যালবামের নাম ঝগড়ার গান। এখানে গান থাকছে ১২টি। এর মধ্যে ১০টি নতুন গান আর দুটি নেওয়া হয়েছে হেমন্ত মুখোপাধ্যায়ের গান থেকে। গান দুটি হলো ‘আয় খুকু আয়’ ও ‘এই রাত তোমার আমার’। এরই মধ্যে অ্যালবামের গানগুলোয় ন্যান্সি কণ্ঠ দিয়েছেন। এবার কণ্ঠ দেবেন আসিফ। ঈদের আগেই অ্যালবামটি প্রকাশ করবে আর্ব এন্টারটেইনমেন্ট।অ্যালবামের নাম ঝগড়ার গান কেন? আসিফ বলেন, ‘নামের মধ্যে একটা আকর্ষণ রাখতে চেয়েছি। প্রেম তো শুধু আনন্দ দিয়ে ভরা থাকে না, এর মধ্যে থাকে বিরহ, মান-অভিমান। সবকিছু মিলেই প্রেম পূর্ণতা পায়।’গান নিয়ে ন্যান্সির অভিমত, ‘আসিফ ভাইয়ের গান বরাবরই আমার পছন্দ। এর আগে তাঁর সঙ্গে দ্বৈতকণ্ঠে কোনো গান গাওয়া হয়নি। আশা করছি, আমাদের গানগুলো সবাই পছন্দ করবেন।’অ্যালবামের ১০টি গানের কথা লিখেছেন বাকীউল আলম, কবির বকুল, প্রদীপ সাহা, রাজীব আহমেদ ও রবিউল ইসলাম। সুর করেছেন মনোয়ার হোসেন টুটুল। সংগীতায়োজন করেছেন আহমেদ কিসলু।আসিফ জানান, ন্যান্সির সঙ্গে তাঁর দ্বৈতকণ্ঠে গাওয়া আরেকটি অ্যালবামের প্রস্তুতি নিচ্ছেন। এই অ্যালবামটি বাজারে আসবে ভালোবাসা দিবস উপলক্ষে।
 
