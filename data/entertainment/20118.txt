
নারী দিবস উপলক্ষে আজ রোববার প্রকাশিত হচ্ছে প্রসূন রহমানের চলচ্চিত্র সুতপা’র ঠিকানার অডিও অ্যালবাম। রাজধানীর একটি রেস্তোরাঁয় এর প্রকাশনা অনুষ্ঠানের আয়োজন করা হয়েছে।পরিচালক প্রসূন রহমান জানিয়েছেন, অডিও অ্যালবামে মোট ছয়টি গান থাকছে। গানগুলোর সংগীতায়োজন করেছেন কুমার বিশ্বজিৎ। ছয়টি গানের মধ্যে পাঁচটি গানের কথা লিখেছেন প্রসূন রহমান এবং অন্যটি রাধারমণের। অডিও অ্যালবামটি উৎসর্গ করা হয়েছে সিলেট অঞ্চলের ধামাইল গানের শিল্পী সদ্য প্রয়াত চন্দ্রবতী রায় বর্মণকে।সুতপা’র ঠিকানা ছবির বিভিন্ন চরিত্রে অভিনয় করেছেন অপর্ণা ঘোষ, জয়ন্ত চট্টোপাধ্যায়, শাহাদাৎ হোসেন, মাহমুদুল ইসলাম, নিবিড় কুমার প্রমুখ। এরই মধ্যে ছবিটির শুটিং শেষ হয়েছে। সম্পাদনার কাজ শেষে আসছে মা দিবসে ছবিটি মুক্তি দেওয়া হবে বলেই জানিয়েছেন নির্মাতা প্রসূন রহমান।
