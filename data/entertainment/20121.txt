
‘দেবদাস’ ছবিতে প্রেমে মজেছিলেন তাঁরা। বিয়ে করাটা আর হয়ে ওঠেনি। ‘চলতে চলতে’ সিনেমাতে জুটি বাঁধার আগেই ছিটকে পড়লেন একজন। এবার দুজন বিয়েই করে ফেললেন, ‘অ্যায় দিল হ্যায় মুশকিল’ সিনেমাতে। কথা হচ্ছে শাহরুখ খান ও ঐশ্বরিয়া রাই বচ্চনকে নিয়ে। ফের রুপালি পর্দায় দেখা যেতে পারে দেবদাস ও পার্বতীকে। ইতিমধ্যে করণ জোহর পরিচালিত ‘অ্যায় দিল হ্যায় মুশকিল’ সিনেমা এক শ কোটির ক্লাবে ঢুকে গেছে। ছবিতে অতিথি চরিত্রে অভিনয় করেছেন শাহরুখ খান। ঐশ্বরিয়ার স্বামীর চরিত্রে। রুপালি পর্দায় দুজনের উপস্থিতির সময়টা ছোট হলেও এতেই যেন ‘দেবদাস’ ছবির নস্টালজিয়া উসকে উঠল পরিচালকের মনে। পরিকল্পনা নিয়ে নিলেন আবার রুপালি পর্দায় হাজির করবেন দেবদাস-পার্বতীকে। তবে ছবির গল্প কী হচ্ছে, সে বিষয়ে জানতে অপেক্ষা তো একটু করতেই হবে। শাহরুখকে দেখা যাবে নতুন ছবি ‘ডিয়ার জিন্দেগি’তে। সঙ্গে আছেন আলিয়া ভাট। ইমতিয়াজ আলীর পরিচালনায় ‘দ্য রিং’ ছবিতে তাঁকে দেখা যাবে আনুশকার সঙ্গে। বলিউড হাঙ্গামা অবলম্বনে
