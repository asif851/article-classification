
বাঘে–মহিষে লড়াই? নাকি খরগোশ–কচ্ছপে? হাড্ডাহাড্ডি প্রতিদ্বন্দ্বিতা। কেউ কারে নাহি ছাড়ে সমানে সমান। প্রায় একই রকম এক দৌড়ের উদাহরণ তৈরি হয়েছে মেরিল-প্রথম আলো তারকা জরিপ পুরস্কারের চূড়ান্ত পর্বে। মনোনয়নে হঠাৎ সামনে এগিয়ে আসছেন কোনো তারকা। আবার কখনো তাঁকে টপকে এগিয়ে যাচ্ছেন অন্য কোনো তারকা। এ দৌড় বিভিন্ন অঙ্গনে কর্মনৈপুণ্য এগিয়ে থাকার।চলচ্চিত্র, নাটক ও গান—সব ক্ষেত্রেই পাঠকের ভোটে শিল্পীদের সারা বছরের কাজের মূল্যায়ন প্রতিফলিত হয় মেরিল-প্রথম আলো পুরস্কারের আসরে। এ জন্য এই আসরকে ঘিরে শিল্পী ও প্রথম আলোর পাঠকদের থাকে বাড়তি আগ্রহ। পাঠকেরা ভোট দিয়ে চূড়ান্ত করেন তাঁদের পছন্দের তারকা। বছরজুড়েই চলে এ কর্মকাণ্ড। প্রথম আলোর বৃহস্পতিবারের ক্রোড়পত্র ‘আনন্দ’-এ প্রকাশিত কুপনের মাধ্যমে। সেই কুপনে পাঠকেরাই জানিয়ে দেন তাঁদের প্রিয় তারকার কথা। এই মতামত ওই তারকাদের কখনো আনন্দে ভাসিয়ে দেয়, আবার কখনোবা করে বিস্মিত। অর্থাৎ শিল্পীদের কাঙ্ক্ষিত কোনো কাজের বদলে অন্য একটি কাজের প্রতি ভক্তদের আকর্ষণ তাঁদের অবাক করে। এ নিয়েই তারকা জরিপের এই দৌড়ের গল্প।এবারও ব্যতিক্রম হবে না। প্রথম পর্বে দেখা গেছে, তারকা জরিপ বিভাগে চলচ্চিত্রের জন্য মনোনয়নে ছিলেন আরিফিন শুভ, মাহফুজ আহমেদ ও শাকিব খান। দ্বিতীয় পর্বে মাহফুজ আর শুভ হাওয়া। তবে কি বাদ পড়ছেন তাঁরা? শাকিব খানের সঙ্গে এই পর্বে পদ্ম পাতার জল ছবির জন্য নতুন করে যুক্ত হলেন ইমন আর জালালের গল্প ছবির জন্য মোশাররফ করিম। তৃতীয় পর্বেও পাঠকের পছন্দের তালিকায় ছিলেন শাকিব খান। এই পর্বে রানআউট ছবির জন্য যুক্ত হয়েছেন সজল, আজব প্রেম ছবির জন্য বাপ্পি, ভালোবাসার গল্পর জন্য মিলন। তিন পর্বের বাছাই শেষে আটজন নায়ককে নিয়ে শুরু হয় নক আউট পর্ব। তিন ধাপ পেরোনোর পর চূড়ান্ত পর্বে চারজন নায়ককে নির্বাচিত করেন পাঠক। তাঁরা হলেন শাকিব খান, আরিফিন শুভ, মোশাররফ করিম ও মাহফুজ আহমেদ। শাকিব খান এর আগে জনপ্রিয় বিভাগে ছয়বার সেরা নায়কের পুরস্কার জিতেছেন। এবার তাঁর সামনে রয়েছে সপ্তমবারের মতো পুরস্কার জয়ের হাতছানি। নাকি বদলে যাবে দৃশ্যপট?সেরা নায়িকার দৌড়ে এবার চূড়ান্ত পর্বের জন্য লড়ছেন অপু বিশ্বাস, মাহিয়া মাহি, মম ও বিদ্যা সিনহা মিম। টানা কয়েকবার মনোনয়ন পেয়েছেন অপু বিশ্বাস। কিন্তু একবারও পুরস্কার জিততে পারেননি এই তারকা। অপুর সেই দুঃসময় কি ঘুচবে এবার? নাকি দ্বিতীয়বারের মতো পাঠকের ভোটে সেরা নায়িকার পুরস্কার ঘরে তুলবেন মাহি? আবার মম ও মিমদের কাউকে ভোটের মাধ্যমে বিজয়ী ঘোষণা করতে পারেন পাঠকেরা।পাঠক জরিপে জনপ্রিয় টিভি অভিনয়শিল্পী বিভাগের চূড়ান্ত পর্বের মনোনয়নে আছেন জাহিদ হাসান, মাহফুজ আহমেদ, মোশাররফ করিম ও তাহসান। জাহিদ হাসানের জন্য নয়বার জেতার সুযোগের পাশাপাশি মোশাররফ করিমের রয়েছে হ্যাটট্রিক চান্স। নাকি ছয় বছর বিরতির পর শ্রেষ্ঠ টিভি অভিনেতার পুরস্কার ঘরে তুলতে যাচ্ছেন মাহফুজ আহমেদ? গায়ক তাহসান যে অভিনয়েও কম যান না, তারও প্রমাণ পাওয়া গেছে মেরিল-প্রথম আলো তারকা জরিপের চূড়ান্ত পর্বের মনোনয়ন দেখে। এ বছর তিনটি পর্বের সব কটিতে অভিনেতা হিসেবে পাঠক তাঁকে ভোট দিয়েছেন। যেখানে উল্টো ঘটেছে গানের মনোনয়নের ক্ষেত্রে। তার মানে তাহসান অভিনেতা হিসেবেও এখন পাঠকের মন জয় করে নিয়েছেন? দেখা যাক শেষ পর্যন্ত কী হয়।পাঠকের ভোটে নারী অভিনয়শিল্পী হিসেবে মনোনয়ন পাওয়া শিল্পীদের মধ্যে গত বছর হ্যাটট্রিক হয়ে গেছে তিশার। এবার তাঁর নিজেকে ছাড়িয়ে যেতে পারবেন? এবার দৌড়ে অভিনয়শিল্পী হিসেবে আরও আছেন অপি করিম, মেহ্জাবিন ও মিথিলা। এঁদের মধ্যে অপি করিমের জন্য হ্যাটট্রিকের সুযোগ আর বাকি দুজনের জন্য মেরিল-প্রথম আলো পুরস্কারের খাতায় নাম ওঠানো।পাঠকের ভোটের কয়েক ধাপ পেরিয়ে সংগীতশিল্পী বিভাগে চূড়ান্ত পর্ব পর্যন্ত এসেছেন জেমস, তাহসান, হাবিব ও ইমরান। চলচ্চিত্রের গানে কণ্ঠ দিয়ে গত বছর প্রথম গায়ক হিসেবে জনপ্রিয়তার পুরস্কার পেয়েছেন জেমস। এবারও তিনি মনোনয়ন পেয়েছেন চলচ্চিত্রের গান গেয়ে। ইদানীং অবশ্য জেমসকে চলচ্চিত্রের গানে বেশি দেখা যাচ্ছে। তাঁর গান শ্রোতারা দারুণভাবে গ্রহণ করছেন। তাহলে দ্বিতীয়বারের মতো সেরা গায়কের পুরস্কার ঘরে তুলতে যাচ্ছেন জেমস? চলচ্চিত্রের গানে প্রথম কণ্ঠ দিয়ে বাজিমাত করেন তাহসান। ছুঁয়ে দিলে মন ছবির গানটি ২০১৫ সালে বেশ আলোচিত। ভক্ত-শ্রোতারাই আবার তাঁকে ভোটের মাধ্যমে মেরিল-প্রথম আলো তারকা জরিপে সেরা গায়কের মনোনয়নে চূড়ান্ত পর্ব পর্যন্ত নিয়ে এসেছেন। সেরা গায়কের দৌড়ে অন্য দুজনের মধ্যে আছেন হাবিব ও ইমরান। পাঁচবার পুরস্কার জেতা হাবিবের এবার রয়েছে ষষ্ঠবার পাওয়ার সম্ভাবনা। আর অন্যদিকে টানা কয়েকবার মনোনয়ন পাওয়াকেই পুরস্কার মনে করা ইমরানের সেই বলয় থেকে বের হতে পারবেন?নারী কণ্ঠশিল্পীদের মধ্যে অনেক বছর পর মনোনয়ন পাওয়া কনকচাঁপাকে চূড়ান্ত পর্ব পর্যন্ত এনেছেন পাঠকেরা। এর আগে সাতবার মনোনয়ন পেয়ে টানা ছয়বার পাঠকেরাই সেরা গায়িকার মুকুট পরিয়েছেন ন্যান্সিকে। এবার লাকি সেভেন হিসেবে মঞ্চে তাঁর নামটি ঘোষণা হবে কি? নাকি কয়েক বছর ধরে ধারাবাহিকভাবে মনোনয়ন পাওয়া সংগীতশিল্পী কনার ভাগ্যেই শেষ পর্যন্ত জুটবে সেরা গায়িকার পুরস্কার? কণ্ঠশিল্পী সামিনা চৌধুরীকে ২০০৬ সালে সর্বশেষ মেরিল-প্রথম আলো তারকা জরিপে সেরা গায়িকার পুরস্কার দেন পাঠকেরা। এবার কী হবে হবে?দ্বিতীয়বারের মেরিল-প্রথম আলো তারকা জরিপে যুক্ত হয়েছে সেরা নবাগতর পুরস্কার। নানা ধাপ পেরোনোর পর এবার সেরা নবাগতর লড়াইয়ে টিকে আছেন নুসরাত ফারিয়া, পরীমনি, মৌসুমী হামিদ ও মোহনা মিম। দিন-রাত কাজ করে চলেছেন নবাগত এই নায়িকারা। আর পাঠকেরাও ভোট আর এসএমএস পাঠিয়ে চলছেন। প্রথম আসরে সেরা নবাগতর পুরস্কার জিতেছেন তানজিন তিশা। এবার কাকে দেখা যাবে?এদিকে পাঠক জরিপ পুরস্কারের পাশাপাশি মেরিল-প্রথম আলো আসরে রয়েছে সমালোচক বিভাগও। ২০১৫ সালের টিভি নাটক ও চলচ্চিত্রের মোট আটটি বিভাগে সমালোচকদের রায়ে দেওয়া হবে এ পুরস্কার। মনোনয়ন প্রাপ্তদের কেউ কেউ একেবারেই নতুন। আবার পুরোনোদের মধ্যে যাঁরা মনোনয়ন পেয়েছেন, তাঁদের কেউ একাধিক বিভাগে এগিয়ে আছেন। একটি বিভাগ ফসকে গেলে অন্য বিভাগের পুরস্কার পাওয়ার আশা তাঁরা করতেই পারেন।এ পর্যন্ত যা বলা হলো, তার পুরোটাই বলা হয়েছে জরিপ আর বাস্তবতার নিরিখে। অন্য বছরগুলোর অভিজ্ঞতা থেকে। তবে এবার শেষ পর্যন্ত কে কে পুরস্কার পাচ্ছেন, তার জন্য অপেক্ষা করতে হবে কাল শুক্রবার সন্ধ্যা পর্যন্ত। কাল রাজধানীর বঙ্গবন্ধু আন্তর্জাতিক সম্মেলনকেন্দ্রে আয়োজন করা হয়েছে মেরিল-প্রথম আলো পুরস্কারের জমকালো অনুষ্ঠান।
