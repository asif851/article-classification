
সাঁওতালি ভাষায় ‘বাহা’ অর্থ ফুল। তাদের ধর্মীয় ও সামাজিক রীতি অনুযায়ী বাহা উৎসব না হলে সাঁওতাল মেয়েরা খোঁপায় ফুল গুঁজতে পারেন না। তাঁরা বিয়ে করতেও পারেন না। বাহা বা ফুল নিয়ে তাঁদের এই আয়োজন একদিকে ধর্মীয় অনুষ্ঠান, অন্যদিকে বর্ষবরণ উৎসব। রাজশাহীতে সাঁওতাল সম্প্রদায়ের ‘বাহা উৎসব’ ও বাংলা ‘নববর্ষ’ উদ্যাপন উপলক্ষে গত শুক্রবার থেকে তিন দিনব্যাপী অনুষ্ঠানমালার আয়োজন করা হয়েছিল। রাজশাহী বিভাগে বসবাসরত ক্ষুদ্র নৃতাত্ত্বিক জাতিগোষ্ঠীর সমৃদ্ধ ও নান্দনিক সংস্কৃতিকে সর্বস্তরের মানুষের কাছে তুলে ধরতেই এই আয়োজন। আয়োজক ‘রাজশাহী বিভাগীয় ক্ষুদ্র নৃগোষ্ঠীর কালচারাল একাডেমি’।মেলায় ক্ষুদ্র নৃতাত্ত্বিক জাতিগোষ্ঠীর ব্যবহার্য দ্রব্যাদির ১৭টি প্রদর্শনী স্টল স্থান পায়। বর্ণিল এই সাংস্কৃতিক উৎসবে ক্ষুদ্র নৃগোষ্ঠীর সাংস্কৃতিক ইনস্টিটিউট রাঙামাটি থেকে আসা চাকমা, মারমা, ত্রিপুরা তঞ্চঙ্গ্যা প্রভৃতি ক্ষুদ্র জাতিসত্তার সাংস্কৃতিক দলও অংশগ্রহণ করে। মেলা প্রতিদিন সকাল ১০টা থেকে রাত ৯টা পর্যন্ত চলে।প্রথম দিনে পররাষ্ট্র প্রতিমন্ত্রী শাহরিয়ার আলম, দ্বিতীয় দিন রাজশাহী সদর আসনের সাংসদ ফজলে হোসেন বাদশা ও শেষ দিন রাজশাহী-১ (তানোর-গোদাগাড়ী) আসনের সাংসদ ওমর ফারুক চৌধুরী অনুষ্ঠানে প্রধান অতিথি ছিলেন। তিন দিনের অনুষ্ঠানেই সভাপতি ছিলেন রাজশাহী বিভাগীয় কমিশনার হেলালুদ্দীন আহমদ। অতিথিদের মধ্যে ছিলেন সংরক্ষিত মহিলা সাংসদ বেগম আখতার জাহান, জেলা প্রশাসক মেজবাহ্ উদ্দিন চৌধুরী, জাতীয় আদিবাসী পরিষদের কেন্দ্রীয় কমিটির সাধারণ সম্পাদক সবিন চন্দ্র মুন্ডা, সংগঠনের রাজশাহী শাখার সভাপতি বিমল চন্দ্র রাজোয়াড় ও রাজশাহী বিভাগীয় ক্ষুদ্র নৃগোষ্ঠীর কালচারাল একাডেমির উপপরিচালক এস এম শামীম আকতার।
