
মার্কিন কণ্ঠশিল্পী কেটি পেরি ঘণ্টায় ঘণ্টায় সাজ বদলান। ভালোবাসেন উদ্ভট সব পোশাক পরতে। একবার তাইওয়ানে গান করতে গিয়ে পরেছিলেন সূর্যমুখী ফুল লাগানো একটি পোশাক। সেই ফুল এবার বাদ সাধল। সূর্যমুখী ফুলের জন্য এবার চীনের ভিসা পেলেন না এই অভিনেত্রী, গীতিকার ও পপ সংগীতশিল্পী।
চীনের সাংহাই শহরে আয়োজন করা হয়েছে ফ্যাশন শো ‘ভিক্টোরিয়াস সিক্রেট’। সেই মঞ্চে পরিবেশনের কথা ছিল পেরির। শুরুতে সব ঠিকঠাকই ছিল, ভিসা নিয়ে তেমন দুশ্চিন্তা ছিল না। কিন্তু হঠাৎ তাঁর ভিসা আবেদন নাকচ করেছে চীনের ভিসা কর্তৃপক্ষ। ভিসা দেওয়ার আগে তারকাদের সামাজিক যোগাযোগ অ্যাকাউন্ট তন্ন তন্ন করে ঘাঁটে চীনের ভিসা কর্তৃপক্ষ। ধারণা করা হচ্ছে, ২০১৫ সালে তাইওয়ানের অনুষ্ঠানে পরা সূর্যমুখী ফুলটিই বাগড়া বাধিয়েছে। কেননা, ওই অনুষ্ঠানের ঠিক আগের বছর দেশটিতে চীনবিরোধী বিক্ষোভকারীদের প্রতীক ছিল সূর্যমুখী। এমনকি অনুষ্ঠান শেষে তাইওয়ানের পতাকা উড়িয়ে পেরির হোটেলে ফেরার ভিডিওচিত্রটিও হয়তো ভালো লাগেনি চীনাদের।
শুধু কেটি পেরিই নন, ভিসা বাতিল হয়েছে ভিক্টোরিয়াস সিক্রেট ফ্যাশন শোতে অংশ নিতে যাওয়া বেশ কয়েকজন চেনা ও অচেনা মডেলের। তাঁদের মধ্যে রয়েছেন জুলিয়া বেলিয়াকোভা, কেইট গ্রেগোরিভা, আইরিনা শ্রিপোভা প্রমুখ। এ প্রসঙ্গে জানতে চাইলে মুখ খোলেননি কেটি পেরি।
এর আগে ধর্মগুরু দালাই লামার জন্মদিনে টুইটারে শুভেচ্ছাবার্তা পোস্ট করেছিলেন গানের দল ম্যারন ফাইভের এক সদস্য। এরপর চীনে দলটিকে নিষিদ্ধ করেছিল দেশটি। সূত্র: পেজ সিক্স।
