
প্রায় ১৫ বছর ধরে আয়ারল্যান্ডে বসবাস বাংলাদেশি বংশোদ্ভূত মডেল ও অভিনয়শিল্পী মাকসুদা আকতার প্রিয়তির। ২০১৪ সালে পেয়েছেন ‘মিজ’ আয়ারল্যান্ড খেতাব। অভিনয় করছেন আয়ারল্যান্ডের চলচ্চিত্রে। সেসব অবশ্য পুরোনো খবর। নতুন খবর হলো, মিজ আয়ারল্যান্ড হিসেবে প্রথমবারের মতো স্টেডিয়ামে বসে খেলা দেখার আমন্ত্রণ পেয়েছেন এ মডেল। গতকাল বেশ উচ্ছ্বসিত হয়েই বললেন, ‘আমি প্রথমবারের মতো ক্রিকেট খেলা দেখতে স্টেডিয়ামে যাচ্ছি। তাও সরাসরি আয়ারল্যান্ড দলের আমন্ত্রণ পেয়ে। তারা মিজ আয়ারল্যান্ড হিসেবে আমাকে আমন্ত্রণ জানিয়েছে। এটা আমার জন্য অনেক বড় পাওয়া।’কথা প্রসঙ্গে জানালেন, এটাই তাঁর স্টেডিয়ামে গিয়ে খেলা দেখার প্রথম অভিজ্ঞতা। তাই বেশ উচ্ছ্বসিত। তবে খেলাটা বাংলাদেশের সঙ্গে হলে ভালো লাগতে তাঁর।
শ্রীলঙ্কা ক্রিকেট দল বর্তমানে আয়ারল্যান্ড সফর করছে। আজ আয়ারল্যান্ড সময় সকাল ৯টা ৪৫ মিনিটে আয়ারল্যান্ড ও শ্রীলঙ্কা ওয়ানডে ম্যাচ অনুষ্ঠিত হবে। সেখানেই দর্শক হিসেবে উপস্থিত থাকবেন প্রিয়তি।উল্লেখ্য, আয়ারল্যান্ডে সুন্দরী প্রতিযোগিতায় ২৪ বছরের বেশি বয়সীদের বিভাগে বিজয়ী পান ‘মিজ’ খেতাব।
