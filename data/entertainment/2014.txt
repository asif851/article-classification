
অভিনয়শিল্পী মীর সাব্বির ও ফারজানা চুমকী দম্পতির সংসারে আসছে নতুন অতিথি। এই ডিসেম্বরে নতুন অতিথির আগমন ঘটবে তাঁদের সংসারে। চুমকীর চিকিত্সকের বরাতে এমনটাই জানিয়েছেন মীর সাব্বির।প্রথম আলো ডটকমকে মীর সাব্বির বলেন, ‘খুবই সুন্দর একটি সময় পার করছি। অনেক আনন্দ লাগছে অনাগত সন্তানের কথা ভেবে। এদিকে নাটকের কাজেও ভালোই ব্যস্ততা রয়েছে। সবাই আমাদের অনাগত সন্তানের জন্য দোয়া করবেন।’এদিকে সাব্বির এখন ঢাকার অদূরে পুবাইলে বিজয় দিবসে প্রচারের উপলক্ষে নির্মিতব্য একটি নাটকের শুটিং নিয়ে ব্যস্ত সময় পার করছেন। সুমন আনোয়ার পরিচালিত ‘বীরকন্যা’ নামের এই নাটকে মীর সাব্বিরের সহশিল্পী তিশা।উল্লেখ্য, ২০০৩ সালের ১৪ ফেব্রুয়ারি ভালোবাসা দিবসে ভালোবেসে বিয়ে করেন মীর সাব্বির ও ফারজানা চুমকী। তাঁদের সংসারে মীর ফারশাদ নামের সাত বছর বয়সী একটি ছেলেসন্তান রয়েছে।
