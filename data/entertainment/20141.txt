
১৯৯৬ সালের ১৯ এপ্রিল বিটিভিতে প্রচারিত হয় মাসুম রেজার রচনায় নাটক কৈতব। তারপর একে একে বিটিভির জন্য তিনি লিখেছেন কাবুলীওয়ালা, ফিরে আসা, যুগলবন্দী, আজকের অতিথি, বদর উদ্দিনের ব্রিফকেসসহ আরও অনেক নাটক। দীর্ঘ ১৫ বছর পর আজ রাত সাড়ে নয়টায় বিটিভিতে প্রচারিত হবে তাঁর নতুন ধারাবাহিক নাটক বাদশা স্যারের বিবাহ। এ নিয়ে কথা হলো তাঁর সঙ্গে।
বিটিভিতে আপনার নাটকের এই দীর্ঘ বিরতি কেন?কারণটা আসলে আমারও অজানা। হয়তো কোনো অদৃশ্য জালে সেটা আবদ্ধ ছিল। তবে একটা কথা সত্য, বিটিভির শিল্পী সম্মানী ছিল তখন খুবই কম। তবু আমি উন্মুখ হয়ে থাকতাম কখন আমাকে ডাকবে! কারণ, এটাই আমাদের আসল ঘর। এই প্রতীক্ষার মধ্য দিয়ে কেটে গেল ১৫ বছর।১৫ বছর পর এসে কেমন লাগছে?খুব আবেগপ্রবণ হয়ে গিয়েছিলাম। নিজের ঘরে এলাম এত বছর পর! এ জন্য নাটকটির প্রযোজক রফিক উদ্দিন আহমেদকে ধন্যবাদ দিতে চাই। তিনি মনে করে আমাকে ডেকেছেন। আরও খুশি লাগছে বিটিভির অনেক পরিবর্তন দেখে। অনুষ্ঠানের মান এখন যথেষ্ট উন্নত হচ্ছে। বিটিভির শিল্পী সম্মানীতেও পরিবর্তন এসেছে। গুণী শিল্পীদের নিয়ে কাজ হচ্ছে।‘বাদশা স্যারের বিবাহ’ নাটকটি কী নিয়ে তৈরি?এই নাটকে হাসি-ঠাট্টার মধ্য দিয়ে একটি কঠিন কথা বলতে চেয়েছি। আমাদের সমাজে মেয়েদের বিয়ে দেওয়ার ক্ষেত্রে এমন গুণাবলির খোঁজ করা হয়, যা একজন মেয়েকে শুধু রান্নাঘরে আবদ্ধ করে ফেলে। বিয়ের পর মেয়েরা গৃহকর্ত্রীর বদলে গৃহকর্মীতে পরিণত হয়। এই নাটকে বাদশা স্যারের উপলব্ধির মধ্য দিয়ে সেই সত্য প্রতিষ্ঠিত হয়।সম্প্রতি মঞ্চের জন্যও একটি নাটক লিখেছেন। সে প্রসঙ্গে একটু বলুন?দেশ নাটকের জন্য নাটকটি লিখেছি। নাম সুরগাঁও। নাটকটি নির্দেশনা দিয়েছেন নাছির উদ্দিন শেখ।সাক্ষাৎকার: সুজাত শিমুল
