
‘শকুন্তলা’য় মুগ্ধ হয়ে জয়নুল গ্যালারির আরেকটি কক্ষে যাই। এখানে চলছে আরেকটি প্রদর্শনী। দেয়ালে ঝুলছে অসংখ্য মুখোশ। প্রতিটি মুখোশের সামনে গেলে নিজেকে নতুন করে আবিষ্কার করা যায় ৷ বিচিত্র সেসব মুখোশ। যেখানে ভেতরে লুকিয়ে থাকা মানসিকতা, সুখের কিংবা দুঃখের অভিব্যক্তি বহন করছে মুখোশগুলো। কাঠ, মেটাল, টাপেস্ট্রি, কাগজ, কাচ ব্যবহার করে তৈরি মুখোশগুলো যেন তুলে ধরেছে মানুষের ভেতরের মানুষটিকে৷
নানা রং অভিব্যক্তি ও ভঙ্গিমার নিরীক্ষাধর্মী ৫০টি মুখোশ নিয়ে গতকাল শুরু হলো পাঁচ নবীন শিল্পীর যৌথ প্রদর্শনী ‘মুখোশের অন্তরালে’। শিল্পীরা হলেন নামিরাহ ফারজানা, সবুজ দাস, সজিব পাল, তুষার দে ও জাকির আহমেদ।গতকাল দুপুরে শুরু হওয়া এ প্রদর্শনীর উদ্বোধনী অনুষ্ঠানে উপস্থিত ছিলেন চন্দ্র শেখর সাহা, অধ্যাপক নিসার হোসেন, চারুকলা অনুষদের কারুশিল্প বিভাগের চেয়ারম্যান ফারুক হোসেন মোল্লা প্রমুখ। প্রদর্শনী চলবে ২২ নভেম্বর পর্যন্ত।
