
ইলিয়েনা ডিক্রুজ এখন সব ক্ষেত্রেই খবরের শিরোনামে। তা সে ফ্যাশন মঞ্চে হোক কিংবা সামাজিক মাধ্যমে। কিছুদিন আগে ভারতীয় সিনেমায় নারীদের কীভাবে উপস্থাপন করা হয়, সে কথা বলেও আলোচনায় এসেছিলেন এই তারকা। এখন ইলিয়েনাকে ঘিরে বলিউডে শোনা যাচ্ছে নতুন খবর। দিলজিত দোসাঞ্জকে রীতিমতো ধোঁকা দিলেন এই নায়িকা। এর কারণ অজয় দেবগন।
সূত্রের খবর অনুযায়ী, সাদ আলী পরিচালিত নাম ঠিক না হওয়া ছবিতে ‘উড়তা পাঞ্জাব’খ্যাত অভিনেতা দিলজিতের সঙ্গে জুটি বাঁধার কথা ছিল ইলিয়েনার। কিন্তু অজয় দেবগনের ‘রেইড’ ছবিতে কাজ করবেন বলে সেই ছবি থেকে সরে দাঁড়ালেন এই বলিউড অভিনেত্রী। ‘বাদশাহো’ ছবির পর আবার দেখা যাবে অজয়-ইলিয়েনার জুটি। প্রেমের ছবি ‘সাঁথিয়া’ এবং ‘ওকে জানু’খ্যাত পরিচালক সাদ আলীর এই ছবিটির শুটিং শুরু হওয়ার কথা ছিল সেপ্টেম্বরে। দিলজিত ও ইলিয়েনার মতো জুটি নিয়ে কাজ শুরু করতে চলেছিলেন সাদ। কিন্তু শেষ মুহূর্তে বেঁকে বসেন ‘রুস্তম’খ্যাত অভিনেত্রী। তাই এখন মহা বিপাকে পড়েছেন পরিচালক। এখন দিলজিতের নতুন নায়িকার খোঁজ করছেন তিনি।
‘রেইড’ ছবিতে অজয়কে দেখা যাবে উত্তর প্রদেশের এক তথ্যপ্রযুক্তি কর্মকর্তার চরিত্রে। আশির দশকের পটভূমির ওপর সিনেমাটি নির্মাণ করা হচ্ছে। ছবিটির প্রযোজকেরা হলেন ভূষণ কুমার, কুমার সংগত এবং অভিষেক পাঠক। ‘রেইড’-এর চিত্রনাট্যকার হলেন ‘পিঙ্ক’ ও ‘এয়ারলিফট’ খ্যাত রীতেশ শাহ। পয়লা সেপ্টেম্বর ‘বাদশাহো’ ছবির মুক্তির পরেই অজয়-ইলিয়েনার আগামী ছবির শুটিং শুরু হবে। ‘রেইড’-এর মুক্তি পাওয়ার কথা আগামী বছর ২০ এপ্রিল।
 
