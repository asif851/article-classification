
‘মনসার ওড়না পাওয়া গেছে?’ একজন জিজ্ঞেস করলেন। সাজঘরে ঢিলেঢালা পরিবেশ। সাজশেষে শেষবারের মতো গ্রিনরুমের আয়নায় নিজেকে দেখে নিলেন প্রাগৈতিহাসিক নাটকের পাঁচী, হৃদি হক। এই নাটকে শততমবারের মতো চরিত্রটি করবেন তিনি।গতকাল সন্ধ্যায় শিল্পকলা একাডেমীর নাট্যশালার মূলমঞ্চে মঞ্চস্থ হলো নাগরিক নাট্যাঙ্গনের নাটক প্রাগৈতিহাসিক। মানিক বন্দ্যোপাধ্যায়ের ছোটগল্প অবলম্বনে এর নাট্যরূপ দিয়েছেন মাহমুদুল ইসলাম সেলিম এবং নির্দেশনা দিয়েছেন লাকী ইনাম।নির্দেশক জানান, ‘অনেক দিন পর আবার মঞ্চস্থ হচ্ছে নাটকটি। নাগরিক নাট্যাঙ্গনের ২০ বছর পূর্তি উৎসবে দর্শকদের সামনে আবারও একে নিয়ে এলাম।’নাটক শেষে শততমবারের মতো মঞ্চে ওঠার জন্য পদক দেওয়া হয় এর সাত কলাকুশলীকে—নির্দেশক লাকী ইনাম, নাট্যকার মাহমুদুল ইসলাম সেলিম, আলোক পরিকল্পক মো. জসীম উদ্দীন, মঞ্চ ও শিল্প নির্দেশক সাজু খাদেম, অভিনয়শিল্পী হৃদি হক, প্রলয় জামান এবং কামরুজ্জামান রনি। পদক তুলে দেন শিল্পকলা একাডেমীর মহাপরিচালক লিয়াকত আলী এবং অধ্যাপক আবদুস সেলিম।উৎসবে আজ সন্ধ্যা সাতটায় দেখানো হবে লোক নাট্যদলের (সিদ্ধেশ্বরী) নাটক কঞ্জুস।
