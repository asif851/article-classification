
লম্বা বিরতি শেষে ঐশ্বরিয়া রাই বচ্চন ফিরলেন চলচ্চিত্রে। শুরু হলো তাঁর ছবি জাজবার শুটিং। তাঁর এই প্রত্যাবর্তনকে ঘিরে বলিউড এখন সরগরম। আকুল তাঁর ভক্তরাও। সবার এই ব্যাকুলতা দেখে ছবির পরিচালক খানিকটা চিন্তিত। এত উৎসাহের প্রভাব না জানি পড়ে ছবির শুটিংয়ে! এ জন্যই শুটিং নির্বিঘ্ন আর ছবির নায়িকাকে নিরাপদে রাখতে পরিচালক সঞ্জয় গুপ্ত নিরাপত্তাব্যবস্থার জন্য খরচ করলেন ৪০ লাখ রুপি।গত মাসেই শুরু হয় জাজবা ছবির শুটিং। একটি সূত্র জানিয়েছে, শুটিং শুরু হওয়ার এক মাস না পেরোতেই সঞ্জয় গুপ্ত নিরাপত্তা বাবদ খরচ করে ফেলেছেন ৪০ লাখ রুপি। এ খরচের সিংহভাগই নাকি ঐশ্বরিয়ার জন্য করা। কারণ সঞ্জয় চান না, পাঁচ বছর পর চলচ্চিত্রে ফেরা অ্যাশ কোনোভাবেই নিরাপত্তাহীনতা অনুভব করুক। তাই সঞ্জয় শুধু ঐশ্বরিয়ার জন্যই ১০ থেকে ১২ জন দেহরক্ষী নিয়োগ করেছেন। মোদ্দাকথা, সঞ্জয় তাঁর নায়িকাকে সত্যিকার অর্থেই ঢেকে রাখছেন নিরাপত্তার চাদরে। ভক্তরা তো দূরে থাক, শুটিং ইউনিটের কোনো লোকজনও সহজে ভিড়তে পারছে না অ্যাশের আশপাশে। ডেইলি ভাস্কর
