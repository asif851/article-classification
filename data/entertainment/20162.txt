
‘টি-টোয়েন্টি বিশ্বকাপ’ সামনে রেখে বাংলাদেশ দলকে নিয়ে এরই মধ্যে অনেকগুলো গান তৈরি হয়েছে। এবার বাংলাদেশ দলকে নিয়ে তৈরি ‘বেস্ট অব লাক বাংলাদেশ’ শিরোনামের একটি গানে কণ্ঠ দিয়েছেন ক্লোজআপ ওয়ান প্রতিযোগিতার ১০ শিল্পী। শিল্পীরা হলেন মেহরাব, রন্টি, সাব্বির, মুহিন, নিশিতা, কিশোর, শশী, পরান, পুলক ও লিজা। গানটির সুর ও সংগীত করেছেন মেহরাব। লিখেছেন রবিউল ইসলাম জীবন।মেহরাব জানান, ‘গত ক্রিকেট বিশ্বকাপেই বাংলাদেশ দলকে নিয়ে একটি গান করার ইচ্ছা ছিল। শেষ পর্যন্ত তা আর হয়ে ওঠেনি। এবার গানটি করতে পেরে খুব ভালো লাগছে। তবে বাংলাদেশ আরো ভালো খেলতে পারলে আনন্দটা আরো বেশি হতো।’মেহরাব আরও জানান, ‘সোহরাওয়ার্দী উদ্যানসহ আরও কিছু লোকেশনে গানটির মিউজিক ভিডিওর শুটিং হয়েছে। গানটিতে কণ্ঠ দিলেও সময় স্বল্পতার কারণে ভিডিওতে অংশ নিতে পারেননি শশী, কিশোর ও পরান। ভিডিওটি পরিচালনা করেছেন সৈকত রেজা। আজকালের মধ্যে বিভিন্ন চ্যানেলে ভিডিওটির প্রচার শুরু হবে।’ ভিডিওটির পৃষ্ঠপোষকতা করেছে আরএসটি অ্যান্ড কোম্পানি।
 
