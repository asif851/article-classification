
এটা অনেকেই জানেন যে, বলিউড অভিনেত্রী জ্যাকুলিন ফার্নান্দেজ বড় হয়েছেন শ্রীলঙ্কা আর বাহরাইনে। কিন্তু তিনি যে শ্রীলঙ্কায় থাকতে বেশ কিছুদিন রিপোর্টার হিসেবে কাজ করেছেন এই তথ্য হয়তো অনেকেরই অজানা। বিশ্ববিদ্যালয়ে থাকতে তাঁর পড়াশোনার বিষয়ও ছিল গণযোগাযোগ ও সাংবাদিকতা। সম্প্রতি জ্যাকুলিনের মা তাঁর পুরোনো একটি রিপোর্টের টেপ শেয়ার করার পর জ্যাকি তাঁর অতীতের স্মৃতিতে ফিরে যান। রিপোর্টিং পেশা কী পরিমাণ উপভোগ করতেন সেটি জ্যাকির মনে পড়ে যায়। তিনি বলেন, ‘সাংবাদিকতা মানে প্রতিদিনই রোমাঞ্চকর কিছু করা। কাজে এসে নতুন খবর খোঁজা, দলের সঙ্গে কাজ করা-সবই ভালো লাগত। আমার কাছে এই পেশাটা অনেকটা গোয়েন্দাগিরির মতো মনে হতো।’তবে জীবনে অভিনেত্রী ছাড়া অন্য কিছু হতে চাননি জ্যাকুলিন ফার্নান্দেজ। পড়তে ভালো লেগেছিল বলেই অনুসন্ধানী সাংবাদিকতা বিভাগে ডিগ্রি নিয়েছেন। তাঁর ভাষায়, ‘এই বিষয়টি অনেক বেশি বাস্তব সম্মত।’ দ্য ইন্ডিয়ান এক্সপ্রেস।
