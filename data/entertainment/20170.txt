
• প্রযুক্তির সহায়তায় দীপিকার কোমর ঢেকে রক্ষা পায় ‘ঘুমর’। • এখন মার্কিন মুলুকে অনেকের মুখে মুখে ঘুরছে গানটি।
রানি পদ্মাবতীর ‘ঘুমর’ গান নিয়ে কত-কীই না হলো। এক অনুষ্ঠানে এই গানের সঙ্গে স্কুলপড়ুয়া কয়েকজন শিশু নেচেছিল। এই অপরাধে পুরো অনুষ্ঠান তছনছ করে দেন ভারতের করণি সেনারা। গানের দৃশ্যে অভিনেত্রী দীপিকা পাড়ুকোনের কোমর ঢাকতেও কত মিছিল-মিটিং করল তারা। দাবি ওঠে, গানটিই ফেলতে হবে ছবি থেকে। পরে অবশ্য প্রযুক্তির সহায়তায় দীপিকার কোমর ঢেকে রক্ষা পায় ‘ঘুমর’। কিন্তু ভারতে যে পরিমাণ তিক্ততার স্বাদ পেয়েছে এ গানটি, ভারতের বাইরে এ গান নিয়ে উচ্ছ্বাস ততটাই বেশি। এখন মার্কিন মুলুকে অনেকের মুখে মুখে ঘুরছে গানটি। ইউটিউবে এমনই একটি ভিডিও এখন বেশ সাড়া ফেলেছে।
গত ২৮ জানুয়ারি যুক্তরাষ্ট্রে এনবিএর (ন্যাশনাল বাস্কেটবল অ্যাসোসিয়েশন) একটি খেলার ফাঁকে দেখা যায় মাঠে ‘ঘুমর’ গানের সঙ্গে নাচছেন একঝাঁক মার্কিন নৃত্যশিল্পী। খেলার বিরতিতে দর্শকদের বিনোদিত করার জন্য মাঠে এই পরিবেশনার আয়োজন করা হয়। নাচের দলে কয়েকজন ভারতীয় নৃত্যশিল্পী ছিলেন, তবে মার্কিনদের সংখ্যাই ছিল বেশি। গ্যালারিতে বসা দর্শকও বলিউডি গানের তালে মার্কিন শিল্পীদের কোমর দোলানো নাচ ভালোই উপভোগ করেন।  ‘ঘুমর’ গানটি পদ্মাবত ছবির গুরুত্বপূর্ণ একটি অংশ। ২৫ জানুয়ারি মুক্তি পায় ছবিটি। মুক্তির পর চার দিনেই এর আয় ১০০ কোটি রুপি ছাড়িয়ে যায়। সঞ্জয় লীলা বানসালি পরিচালিত এ সিনেমায় অভিনয় করে এরই মধ্যে অনেক প্রশংসা কুড়িয়েছেন দীপিকা পাড়ুকোন, রণবীর সিং ও শহিদ কাপুর। স্কুপহুপ
 
