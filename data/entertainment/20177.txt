
ভারতের জনপ্রিয় হিন্দি ছবি ‘থ্রি ইডিয়টস’ ঢাকার প্রেক্ষাগৃহে মুক্তি পাচ্ছে ৬ ডিসেম্বর। এরই মধ্যে ছবিটির মুক্তির ব্যাপারে প্রয়োজনীয় প্রস্তুতি নেওয়া শুরু করেছে আমদানিকারক প্রতিষ্ঠান ইন উইন এন্টারপ্রাইজ।
আমদানিকারক প্রতিষ্ঠান সূত্রে জানা গেছে, ২০০৯ সালের ২৫ ডিসেম্বর ভারতসহ বিশ্বের বিভিন্ন দেশে মুক্তি পাওয়া ছবিটি বাংলাদেশে আমদানি করা হয় ২০১২ সালের ৩০ জুন। এরপর আইনগত বিভিন্ন ধাপ শেষ হতে লেগে যায় অনেকটা সময়। গত বছর ছবিটির ছাড়পত্র দিয়েছে বাংলাদেশ চলচ্চিত্র সেন্সর বোর্ড।বাংলাদেশ চলচ্চিত্র প্রদর্শক সমিতির ভাইস প্রেসিডেন্ট সুদীপ্ত কুমার দাস জানান, বিধু বিনোদ চোপড়া প্রযোজিত এবং রাজকুমার হিরানী পরিচালিত ছবিটির ৩৫ মি. মি. ফরম্যাটের প্রিন্ট আনা হয়েছিল। কিন্তু এখন বাংলাদেশে ছবিটি ডিজিটাল প্রযুক্তিতে প্রদর্শন করা হবে।’ তিনি বলেন, ‘এ ব্যাপারে বাংলাদেশ চলচ্চিত্র সেন্সর বোর্ড থেকেও অনুমতি পাওয়া গেছে। তাই ছবিটি ডিজিটাল প্রযুক্তিতে আনার জন্য এ মাসের মাঝামাঝি তাঁরা মুম্বাই যাচ্ছেন। সেখান থেকে ফিরে আসার পর ‘থ্রি ইডিয়টস’ ছবির আনুষ্ঠানিক প্রচারণা শুরু হবে।’সুদীপ্ত কুমার দাস আরও জানান, শুরুতে ঢাকাসহ দেশের বিভিন্ন জেলার কয়েকটি প্রেক্ষাগৃহে মুক্তি দেওয়া হবে। পরবর্তীতে দর্শকদের আগ্রহ পর্যালোচনা করে প্রেক্ষাগৃহের সংখ্যা বাড়ানোর ব্যাপারে সিদ্ধান্ত নেওয়া হবে।সুদীপ্ত কুমার দাস এও বলেন, ‘এখন ভারত থেকে নতুন ছবি আনার উদ্যোগ নেওয়া হচ্ছে। কারণ পুরোনো ছবি ব্যবসায়িক দিক থেকে মোটেও লাভজনক হয় না। আমদানির সব নিয়ম মেনে ভারত এবং বাংলাদেশে একই দিনে ছবি মুক্তি দেওয়ার জন্য দুই দেশের সরকারের ঊর্ধ্বতন পর্যায়ে আলোচনা হচ্ছে। যদি একই দিনে মুক্তি দেওয়া সম্ভব না হয়, সে ক্ষেত্রে মুক্তির ন্যূনতম সময়ের মধ্যে যাতে মুক্তি দেওয়া যায়, আমরা সেভাবেই প্রয়োজনীয় পদক্ষেপ নিচ্ছি।’‘থ্রি ইডিয়টস’ ছবিতে অভিনয় করেছেন আমির খান, আর মাধবন, শারমান যোশী, কারিনা কাপুর, বোমান ইরানি প্রমুখ। ছবিটি তিনটি বিভাগে ভারতের জাতীয় চলচ্চিত্র পুরস্কার, ছয়টি বিভাগে ফিল্মফেয়ার পুরস্কার, ১৬টি বিভাগে আইফা পুরস্কারসহ অসংখ্য পুরস্কার জিতেছে।
