
ছবিতে চরিত্রের প্রয়োজনে শরীরের ওজন বাড়ানো কিংবা কমানো ‘মিস্টার পারফেকশনিস্ট’ তারকা আমির খানের জন্য মোটেও নতুন কিছু নয়। এখন পর্যন্ত বেশ কয়েকবার ভিন্ন ভিন্ন শারীরিক অবয়বে রুপালি পর্দায় হাজির হয়েছেন তিনি। এবার ‘দাঙ্গাল’ ছবিতে কুস্তিগির চরিত্রে অভিনয়ের জন্য শরীরের ওজন বাড়িয়েছেন আমির। বর্তমানে তাঁর শরীরের ওজন ৯৫ কেজি। মুটিয়ে যাওয়া শরীরের জন্য আমিরের স্বাস্থ্য নিয়ে রীতিমতো শঙ্কায় আছেন তাঁর মা ও স্ত্রী। সম্প্রতি আমির নিজেই এমনটি জানিয়েছেন।এ প্রসঙ্গে আমির বলেন, এই মুহূর্তে তাঁর ওজন ৯৫ কেজি। ‘দাঙ্গাল’ ছবির চরিত্রটির জন্য তা যথেষ্ট। পেটে চর্বি জমায় তাঁর শ্বাস-প্রশ্বাস নিতে সমস্যা হচ্ছে। প্যান্টের হুক লাগালে কিংবা পায়জামার ফিতা বাঁধলে পেটের সঙ্গে আঁটসাঁট হয়ে তা লেগে থাকছে। ২০ সেকেন্ড পরপর লম্বা শ্বাস ফেলতে হচ্ছে। সম্প্রতি এক খবরে এমনটিই জানিয়েছে টাইমস অব ইন্ডিয়া।আমির আরও বলেন, ‘আমার মা ও স্ত্রীর ধারণা, আমি আমার স্বাস্থ্য নিয়ে খেলছি। আমারও তাই মনে হচ্ছে। আমার স্বাস্থ্য নিয়ে আমার মা ও স্ত্রী খুবই শঙ্কিত।’
আরও পড়ুন:আবার নতুন আমির!
