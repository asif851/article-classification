
দরজায় কড়া নাড়ছে নতুন বছর। আজ বুধবার সন্ধ্যায় সূর্য ডোবার সঙ্গে চৈত্রসংক্রান্তির মধ্য দিয়ে বিদায় নিচ্ছে ১৪২২ বঙ্গাব্দ। বৃহস্পতিবার সূর্যোদয়ের সঙ্গে আসছে নতুন বাংলা বছর ১৪২৩। গতকাল মঙ্গলবার রাজধানীর সংস্কৃতির অঙ্গনে ছিল নতুন বছর আগমনেরই রং।আলিয়ঁস ফ্রঁসেজে শুরু হয়েছে চিত্রকর্ম প্রদর্শনী। সামিনা নাফিজের আঁকা ছবিতে সাজানো প্রদর্শনীর শিরোনাম ‘বৈশাখ এবং দেশজ শিল্পের পুনর্বয়ন’। সন্ধ্যায় বেঙ্গল শিল্পালয়ে বৈশাখ উৎসবে গাওয়া হয়েছে নববর্ষের আবাহনী গান।নববর্ষের নানা অনুষঙ্গকে ধারণ করে তেমনই কিছু ছবি এঁকেছেন চিত্রশিল্পী সামিনা নাফিজ। সেসব চিত্রকর্ম নিয়ে ধানমন্ডির আলিয়ঁস ফ্রঁসেজের জুম গ্যালারিতে মঙ্গলবার শুরু হলো এই শিল্পীর প্রথম একক প্রদর্শনী। সন্ধ্যায় চিত্র প্রদর্শনীটির উদ্বোধন করেন সাবেক রাষ্ট্রদূত এ কে এম আতিকুর রহমান। উপস্থিত ছিলেন আলিয়ঁস ফ্রঁসেজ দো ঢাকার পরিচালক ব্রুনো প্লাস।২৩টি ছবি আছে প্রদর্শনীতে। এর মধ্যে ২১টি ছবি তেলরং মাধ্যমে এবং ২টি ছবি মিশ্র মাধ্যমে আঁকা হয়েছে। প্রদর্শনী শেষ হবে ২৫ এপ্রিল।
