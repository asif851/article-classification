
কখন কী করতে হবে, সে হিসাব ভালোই জানা আছে তাঁর। আর এ জন্যই স্রোতে গা ভাসানোর ইচ্ছা নেই। বলিউড অভিনেত্রীদের অনেকেই যখন হলিউডের দিকে ঝুঁকছেন, তখন কঙ্গনা রনৌত হাঁটার সিদ্ধান্ত নিয়েছেন ভিন্নপথে। হিন্দি ছবিতে তাঁর কদর বেশি। তাই আন্তর্জাতিক ছবির চেয়ে ভারতীয় ছবিতেই নিজের প্রতিভা দেখানোর মোক্ষম জায়গা মনে করছেন তিনি। কঙ্গনা বলেন, ‘আমার কাছে এখন তিনটি আন্তর্জাতিক ছবির চিত্রনাট্য পড়ে আছে। এর মধ্যে একটি হলিউডের, আর বাকি দুটি বাইরের আন্তর্জাতিক ছবি। বিদেশের ছবির জন্য এশিয়া একটি বড় বাজার। তাই আমি আন্তর্জাতিক ছবিতে অভিনয়ের প্রস্তাব পেলে উচ্ছ্বসিত বোধ করি না। বলিউডে এখন আমার দারুণ সময় যাচ্ছে। আমি এখান থেকে হারিয়ে যেতে চাই না।’ এই কুইন তারকা মনে করেন, প্রতিটি দেশ ও সমাজের ভিন্ন ভিন্ন ‘রোল মডেল’ থাকে। অন্য কোনো দেশে গিয়ে নিজেকে সেই স্থানে বসানোর কথা কখনোই ভাবেন না কঙ্গনা। তিনি জানেন, এটি কোনো দিন সম্ভব নয়। যে দর্শক তাঁর আপন, তাঁদের জন্যই কাজ করে যেতে চান।জাতীয় চলচ্চিত্র পুরস্কারপ্রাপ্ত এই অভিনেত্রী আরও বলেন, ‘১০০ বছর ধরে আমরা ভারতের চলচ্চিত্রশিল্প গড়ে তুলেছি। আর বাইরে যাওয়ার চেয়ে এই শিল্পে অবদান রাখতেই আমি বেশি আনন্দ পাই।’ বলিউড বাবল।
