
প্রখ্যাত চলচ্চিত্র–নির্মাতা সত্যজিৎ রায়ের ৯৬তম জন্মদিন ২ মে উদ্যাপিত হয়েছে কলকাতায়। সত্যজিৎ রায়ের বাসভবনে আয়োজিত স্মরণসভায় কলকাতার বিশিষ্ট ব্যক্তিরা তাঁর ছবিতে মাল্যদান করেন।এর আগে গত রোববার কলকাতায় আনুষ্ঠানিকভাবে প্রকাশিত হয় সত্যজিৎ রায়ের ছবি পথের পাঁচালীর স্কেচবুক। কলকাতার আইসিসিআরের সত্যজিৎ রায় মিলনায়তনে ‘সোসাইটি ফর দ্য প্রিজার্ভেশন অব সত্যজিৎ রায় আর্কাইভস’-এর আয়োজনে একটি অনুষ্ঠানে স্কেচবুকটির আনুষ্ঠানিক উদ্বোধন করা হয়।প্রকাশনা অনুষ্ঠানে স্মৃতিচারণা করেন সত্যজিৎ রায়ের চলচ্চিত্রের চার অভিনেতা—দীপংকর দে, বরুণ চন্দ, প্রদীপ মুখোপাধ্যায় ও পারমিতা চৌধুরী বিশ্বাস। অংশ নেন প্রকাশনা সংস্থা হার্পার কলিন্সের ব্যবস্থাপনা সম্পাদক শান্তনু রায় চৌধুরী ও সত্যজিৎ রায়ের ছেলে সন্দীপ রায়।পথের পাঁচালী মুক্তি পেয়েছিল ১৯৫৫ সালের ২৬ আগস্ট। এ বছরের গোড়ার দিকে সেই চলচ্চিত্রের হারানো স্কেচবুকের ৫৮ পৃষ্ঠার একটি ডিজিটালাইজড কপি হাতে পান সত্যজিৎ রায়ের ছেলে বিশিষ্ট চলচ্চিত্রকার সন্দীপ রায়।১৯৫০ সালে বিলেত থেকে ফেরার পর সত্যজিৎ রায় ঘোষণা করেছিলেন, তিনি বিভূতিভূষণ বন্দ্যোপাধ্যায়ের পথের পাঁচালী উপন্যাসটি নিয়ে একটি ছবি নির্মাণ করবেন। গোটা কাহিনিকেই তিনি কমিকসের ধাঁচে নানা রঙের ছবি দিয়ে এঁকেছিলেন। ছবির নিচেই ছিল দুই-তিন লাইনের সংলাপও। প্রতিটি পাতায় ছিল চার থেকে ছয়টি ছবি। এটাই ছিল পথের পাঁচালীর প্রথম চিত্রনাট্য।ছবিটি মুক্তির পর সত্যজিৎ রায় তাঁর ওই স্কেচবুকটি প্যারিসের জাদুঘর ‘সিনেমাথেক ফ্রাঁসেজ’-এ পাঠিয়ে দেন। মৃত্যুর কয়েক মাস আগে সত্যজিৎ রায় খুব অসুস্থ হয়ে পড়লে তিনি দেখতে চেয়েছিলেন তাঁর স্কেচ করা সেই খাতা। কিন্তু প্যারিসের ওই জাদুঘর কর্তৃপক্ষ জানিয়ে দেয়, তারা হারিয়ে ফেলেছে তা। পরে সন্দীপ রায় অন্য একটি সূত্রে পান পথের পাঁচালীর ডিজিটালাইজড কপি। এখন সেটি আছে কলকাতার সত্যজিৎ রায় আর্কাইভসে। আর্কাইভসের কর্ণধার সন্দীপ রায়। সেই স্কেচবুক নিয়েই বের হলো তাঁর বই।
