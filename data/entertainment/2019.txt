
প্রবাসী কণ্ঠশিল্পী শাহানা কাজীর ‘অনুশোচনা’ গানটির ভিডিও নির্মিত হয়েছে। আসছে ঈদুল ফিতরে সেটি দেখা যাবে ইউটিউব ও দেশের বিভিন্ন টেলিভিশন চ্যানেলে।গত বছর কানাডার টরন্টো থেকে প্রকাশিত হয় তাঁর প্রথম একক অ্যালবাম ‘ভালোবাসার কথা’। তাতে আছে কবির বকুলের লেখা ও  সুরে ১০টি গান। শাহানা কাজী বলেন, অ্যালবামটির অনুশোচনা গানটি নিয়ে মিউজিক ভিডিও করা হয়েছে।গানটি নিয়ে শিল্পী বলেন, ‘অনুশোচনা গানটি বাংলা ভাষাভাষী শ্রোতাদের কাছে বেশ পছন্দ হয়েছে। এ জন্যই গানটির মিউজিক ভিডিও তৈরি করতে আগ্রহী হয়েছি। এ ছাড়া ঈদের মধ্যে অ্যালবামটির “আমি সেই দিন” শিরোনামের গানটিও মিউজিক ভিডিও আকারে প্রকাশ করার ইচ্ছা আছে।’কানাডার ইয়র্ক বিশ্ববিদ্যালয়ে পড়ালেখা করেছেন শাহানা। বর্তমানে কানাডার ‘মেরিয়াম স্কুল অব মিউজিক’-এ সংগীতে তালিম নিচ্ছেন। কানাডাসহ আশপাশের দেশগুলোতে বসবাসরত বাংলাভাষী মানুষের কাছে বাংলা গানকে পৌঁছে দিতে চান তিনি।শাহানার ‘অনুশোচনা’ গানটির ভিডিও বাজারে আনছে কানাডার ব্লুসম মিউজিক।
