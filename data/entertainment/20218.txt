
কয়েক দিন আগেই শোনা গিয়েছিল, শিগগিরই বিয়ের পিঁড়িতে বসছেন অভিনেত্রী রিয়া সেন। কিন্তু বিয়েটা যে এত দ্রুত হয়ে যাবে, সেটা কে জানত! দীর্ঘদিনের প্রেমিক শিবম তিওয়ারির সঙ্গে বুধবার জীবনের গাঁটছড়া বেঁধেছেন ৩৬ বছর বয়সী রিয়া।পুনের একটি পাঁচ তারকা হোটেলে পরিবার ও ঘনিষ্ঠজনের উপস্থিতিতে সাত পাকে বাঁধা পড়েন কিংবদন্তি অভিনেত্রী সুচিত্রা সেনের নাতনি। শাড়ি, শাখা-সিঁদুরে সেজে গায়েহলুদ, মালাবদল আর শুভদৃষ্টির বাঙালি রীতিতে বিয়েটা সেরেছেন তিনি। ধুতি-কুর্তার সঙ্গে টোপর পরেছিলেন বর শিবম তিওয়ারি। বিয়ের অন্যান্য আনুষ্ঠানিকতা সেরেছেন রিয়ার মা মুনমুন সেন ও বাবা ভরত দেব ভর্মা। বিয়ের ছবি ফেসবুকেও পোস্ট করেছেন রিয়ার বোন টালিউডের আরেক জনপ্রিয় অভিনেত্রী রাইমা সেন।তবে বিখ্যাত সেনবাড়ির রিয়ার বিয়েটা কেন যেন একটু দ্রুতই সেরে ফেলা হলো! ভারতীয় গণমাধ্যম জানিয়েছে, পরিবার-পরিজন ও বন্ধুবান্ধব মিলিয়ে রিয়ার বিয়েতে আমন্ত্রিত ছিলেন মাত্র ৫০ জন অতিথি! বলিউডকেন্দ্রিক গণমাধ্যম পিঙ্কভিলার সূত্র উল্লেখ করে ডেকান ক্রনিকল জানিয়েছে, রিয়া সম্ভবত অন্তঃসত্ত্বা, তাই বিয়ে নিয়ে এমন তাড়াহুড়ো। সেনবাড়ির ঘনিষ্ঠ আত্মীয়দের অনেকেই নাকি এই বিয়ের খবর জানতেন না! রিয়া দীর্ঘদিন ধরেই চুটিয়ে প্রেম করছিলেন শিবমের সঙ্গে। গত জানুয়ারিতে রিয়ার মা মুনমুন বলেন, তাঁর দুই মেয়ে ‘বিলাসবহুল জীবনে অভ্যস্ত’। বরের ব্যাপারে মেয়েদের পছন্দ-অপছন্দ নিয়ে মুনমুনের ভাষ্য ছিল, ‘বড় মেয়ে রাইমার পছন্দ লম্বা ও তীক্ষ্ম বুদ্ধিসম্পন্ন ছেলে। রিয়া আবার সুদর্শন চেহারাকে বেশি প্রাধান্য দেয়।’ আকারে ইঙ্গিতে তিনি জানিয়ে দিয়েছিলেন বর হিসেবে দুই মেয়ে ধনী কাউকেই খুঁজে বের করবেন। শিবম তিওয়ারির কর্মজীবন নিয়ে অবশ্য তেমন কিছু জানা যায়নি। ফটোগ্রাফিতে নাকি তাঁর বেশ ঝোঁক আছে।রিয়া এই মুহূর্তে একতা কাপুরের একটি ওয়েব সিরিজে কাজ করছেন। বড় পর্দায় তাঁর অভিষেক শিশু শিল্পী হিসেবে, ১৯৯১ সালে ‘বিষকন্যা’ সিনেমায়। বলিউডে অভিষেক ২০০১ সালে ‘স্টাইল’ ছবি দিয়ে। এ ছাড়া ‘ঝংকার বিটস’ ও ‘আপনা স্বপ্ন মানি মানি’ ছবিতেও অভিনয় করেছেন তিনি। টালিউডে রিয়া অভিনীত ‘নৌকাডুবি’ ও ‘জাতিস্মর’ সিনেমা বেশ সমাদৃত হয়েছে। সূত্র: ডেকান ক্রনিকল, পিঙ্কভিলা
 
