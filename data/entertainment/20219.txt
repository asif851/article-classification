
 
বলিউডে স্বজনপ্রীতি নিয়ে ‘বহিরাগত’দের মধ্যে অনেক দিন ধরেই চাপা ক্ষোভ ছিল। কিন্তু মনের দুঃখ বেশির ভাগ শিল্পী মনেই পুষে রাখতেন। প্রথম এটা নিয়ে জনসমক্ষে সরাসরি কথা বলেছেন অভিনেত্রী কঙ্গনা রনৌত।
নির্মাতা করণ জোহরের ‘কফি উইথ করণ’-এর পঞ্চম মৌসুমের এক পর্বে সাইফ আলী খান ও কঙ্গনা রনৌত হাজির হয়েছিলেন। সেখানেই বলিউডের স্বজনপ্রীতির সমালোচনা করেন ঠোঁটকাটা স্বভাবের কঙ্গনা। তখন যদিও বিষয়টি কৌশলে এড়িয়ে যাওয়ার চেষ্টা করেছিলেন করণ; কিন্তু এই আলোচনা বলিউডপাড়ায় চলেছে আরও অনেক দিন। এমনকি সম্প্রতি অনুষ্ঠিত আইফা অ্যাওয়ার্ডেও বলিউডের তিন তারকা-সন্তান সাইফ আলী খান, করণ জোহর ও বরুণ ধাওয়ান মিলে এই প্রসঙ্গ নিয়ে মঞ্চে তামাশা করেন। এ নিয়ে অনেক সমালোচনাও হয়েছে। পরে নিজেদের ভুল বুঝতে পেরে ক্ষমা চেয়েছেন বরুণ ও করণ।
‘কফি উইথ করণ’-এর সেই পর্বে করণ তাঁর অতিথি কঙ্গনাকে জিজ্ঞেস করেছিলেন, ‘বলিউডে কে তোমার সঙ্গে অপ্রয়োজনীয় অহংকার দেখিয়েছেন বলে তুমি মনে করো?’ জবাবে এই ‘কুইন’ অভিনেত্রী প্রশ্নকর্তা করণের নামই বলেছিলেন। কঙ্গনা বলেন, ‘করণ, তুমি আমাকে প্রয়োজনের থেকে অতিরিক্ত অহংকার দেখিয়েছ। তুমি অনেক অহংকারী আর বলিউডে স্বজনপ্রীতির ধারক।’ স্বাভাবিকভাবেই কথাটা ভালোভাবে নিতে পারেননি করণ। পরে এক সাক্ষাৎকারে এই বিষয়ে জানতে চাইলে ‘অ্যায় দিল হ্যাঁয় মুশকিল’ নির্মাতা বলেছিলেন, ‘আমার সন্দেহ আছে কঙ্গনা স্বজনপ্রীতির মানে বোঝে কি না।’ করণ বোধ হয় মনে মনে ঠিক করে রেখেছিলেন যে এর জবাব কঙ্গনাকে তিনি আইফা মঞ্চেই দেবেন।
এবার আইফা অ্যাওয়ার্ড সঞ্চালনায় ছিলেন করণ জোহর ও সাইফ আলী খান। ‘ঢিশুম’ ছবির জন্য বরুণ ধাওয়ান সেরা কৌতুক অভিনেতার পুরস্কার নেওয়ার সময় সাইফ তাঁকে বলেন, ‘বরুণ, তুমি বলিউডে আছ তোমার বাবার (নির্মাতা ডেভিড ধাওয়ান) কারণে।’ বরুণ সঙ্গে সঙ্গে সাইফকে পালটা জবাব দেন এই বলে, ‘তুমি এখানে আসতে পেরেছ তোমার মায়ের (অভিনেত্রী শর্মিলা ঠাকুর) কারণে।’ এরপর তাঁদের সঙ্গে নিজে থেকেই যুক্ত হন করণ। তিনি বলেন, ‘আমি এখানে আছি আমার বাবা চলচ্চিত্র প্রযোজক যশ জোহরের জন্য।’ এরপর করণ, বরুণ ও সাইফ একসঙ্গে বলে ওঠেন, ‘স্বজনপ্রীতি রকস’। বলাই বাহুল্য, এই তিরটি ছিল কঙ্গনার দিকে।
সম্প্রতি নিজেদের ভুল বুঝতে পেরেছেন বরুণ ও করণ। টুইটারে বরুণ লিখেছেন, তাঁর মন্তব্যের জন্য কেউ কষ্ট পেয়ে থাকলে এ জন্য তিনি ক্ষমাপ্রার্থী। আর ভারতীয় সংবাদমাধ্যম এনডিটিভিকে দেওয়া এক ভিডিও সাক্ষাৎকারে করণ জানান, এই মন্তব্য তাঁরা স্রেফ মজা করে করেছেন। পুরো আইডিয়া ছিল তাঁর। এ জন্য এর দায়ও তিনিই নিচ্ছেন। করণের ভাষ্য, ‘আসলে নিজেদের নিয়েই মজা করতে চেয়েছিলাম। কিন্তু সেটা আমরা ঠিকমতো করতে পারিনি। এ জন্য কেউ কষ্ট পেয়ে থাকলে আমি দুঃখিত ও অনুতপ্ত। এই স্বজনপ্রীতি নিয়ে ও কঙ্গনাকে নিয়ে অনেক কথা হয়েছে। এই বিষয়কে আমি আর টানব না। কারণ, এটা কঙ্গনার জন্যও অসম্মানজনক এবং আমার নিজের জন্যও অমর্যাদাকর, যেটা আমি ইতিমধ্যেই অনেক বেশি করে ফেলেছি।’
এদিকে আইফা মঞ্চে এই ‘মজায়’ অংশ নেওয়া সাইফও মন্তব্যের কারণে অনুতপ্ত। তিনি বলেন, ‘এমন মজা করা একদম ঠিক হয়নি। আমি পরে সেটা বুঝতে পেরেছি। অনুষ্ঠান শেষ হওয়ার পর থেকে আমি এ নিয়ে অনেক অস্বস্তিতে আছি।’সূত্র: এনডিটিভি, হিন্দুস্তান টাইমস
