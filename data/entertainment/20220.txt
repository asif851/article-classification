
দেশে-বিদেশে ছড়িয়ে আছেন নগরবাউলখ্যাত গায়ক জেমসের অসংখ্য ভক্ত। এত ভক্তের মধ্য থেকে প্রিন্স মোহাম্মদ নামের একজনের কীর্তির খবর গত বছরের অক্টোবরে প্রথম আলোর মাধ্যমে পাঠকেরা জেনেছেন। ২০ বছর ধরে জানাশোনা ওই ভক্তের বাড়িতে সম্প্রতি বেড়াতে গিয়েছিলেন জেমস। কিশোরগঞ্জের হোসেনপুরে ওই ভক্তের বাড়িতে ছিলেন ঘণ্টা খানেক। ভক্তের মা নাসিমা আকতারের হাতের রান্না খেয়ে তৃপ্তই হয়েছেন জনপ্রিয় এই ব্যান্ডশিল্পী।জেমস সম্প্রতি প্রিন্স মোহাম্মদের আমন্ত্রণে তাঁর এলাকায় গিয়ে একটি কনসার্টে গান করেন। কনসার্ট শুরুর আগে দুপুরের খাবার খেতে জেমস হাজির হন প্রিন্সের বাড়িতে। প্রথম আলোকে জেমস বলেন, ‘প্রিন্সের দীর্ঘদিনের ইচ্ছা ছিল তাঁর এলাকায় আমাকে দিয়ে একটি গানের অনুষ্ঠান আয়োজনের। এবার আর “না” করতে পারিনি। কনসার্টের আগে প্রিন্সের বাড়িতে খেয়েছি। তাঁর মায়ের হাতের রান্না ছিল দারুণ।’গতকাল সোমবার প্রিন্স প্রথম আলোকে বলেন, ‘আমার এখনো বিশ্বাসই হচ্ছে না, গুরু আমার এলাকায় বেড়াতে গেছেন! আমার বাড়িতে মায়ের হাতে রান্না করা খাবার খেয়েছেন!’প্রিন্স ও তাঁর বন্ধুরা হোসেনপুর উপজেলা সদরের একটি সড়কের নাম প্রিয় শিল্পী জেমসের নামে করার উদ্যোগও নিয়েছেন। যদিও সরকারি নথিতে তা নেই, কিন্তু এলাকাটির অনেকের মনের নথিজুড়েই আছেন জেমস।
