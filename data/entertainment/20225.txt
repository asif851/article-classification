
দেশে-বিদেশে সুদর্শন ও লম্বা পুরুষদেরই কদর বেশি। তবে এ ক্ষেত্রে বলিউডের প্রথম সারির কয়েকজন তারকা অভিনেতা বিরল নজিরই গড়েছেন। তাঁদের শারীরিক উচ্চতা হার মেনেছে সাফল্যের কাছে। খাটো হওয়া সত্ত্বেও পেশাজীবনে নিরঙ্কুশ সাফল্য পেয়েছেন তাঁরা। শুধু তা-ই নয়, অসাধারণ কিছু ছবি উপহার দিয়ে বলিউডের বক্স অফিসে রীতিমতো ঝড় তুলেছেন তাঁরা। শারীরিক উচ্চতা কম হওয়ায় কোনো রকম আক্ষেপ কাজ করে না তাঁদের মধ্যে। প্রায় সময়ই নিজের চেয়ে লম্বা অভিনেত্রীর সঙ্গে ক্যামেরার সামনে দাঁড়াতে হয় তাঁদের। সে ক্ষেত্রে ক্যামেরার কারসাজি কিংবা উঁচু হিলের জুতা পরে পর্দায় লম্বা দেখানোর পক্ষপাতী তাঁরা নন। বেঁটে কিন্তু সফল কয়েকজন তারকা অভিনেতাকে নিয়ে সম্প্রতি একটি প্রতিবেদন প্রকাশ করেছে ওয়ান ইন্ডিয়া।আমির খানবলিউডের অন্যতম বেঁটে অভিনেতা হিসেবে বিবেচিত ‘মিস্টার পারফেকশনিস্ট’ তারকা আমির খান। তাঁর উচ্চতা মাত্র পাঁচ ফুট পাঁচ ইঞ্চি। বছরে একটির বেশি ছবিতে তিনি অভিনয় করেন না। কিন্তু কোনো ছবিতে আমিরের অন্তর্ভুক্তি মানেই নিশ্চিত সাফল্য। ‘লগন’, ‘দিল চাহতা হ্যায়’, ‘থ্রি ইডিয়টস’সহ অসংখ্য ব্যবসাসফল ছবি উপহার দিয়েছেন গুণী এ অভিনেতা। গত বছর তাঁর অভিনীত ‘ধুম ৩’ ছবিটি বক্স অফিসে ধুন্ধুমার কাণ্ড ঘটিয়েছে। ১৫০ কোটি রুপি বাজেটের ছবিটির আয়ের পরিমাণ ৫০০ কোটি রুপি ছাড়িয়ে গেছে। ছবিটিতে পাঁচ ফুট পাঁচ ইঞ্চি উচ্চতার আমিরের সহ-অভিনেত্রী ক্যাটরিনা কাইফের উচ্চতা পাঁচ ফুট সাড়ে আট ইঞ্চি। কাজের স্বীকৃতি হিসেবে চারবার জাতীয় চলচ্চিত্র পুরস্কার, সাতবার ফিল্মফেয়ার পুরস্কারসহ পদ্মশ্রী এবং পদ্মভূষণ খেতাব পেয়েছেন ৪৯ বছর বয়সী এ তারকা অভিনেতা।
সালমান খানবলিউডের আরেক বেঁটে অভিনেতা সালমান খান। তাঁর উচ্চতা পাঁচ ফুট ছয় ইঞ্চি। তবে কম উচ্চতা কখনোই তাঁর সাফল্যে ভাটা পড়তে দেয়নি। বরং সময়ের সঙ্গে পাল্লা দিয়ে তাঁর জনপ্রিয়তাও যেন দিনকে দিন বেড়েই চলেছে। একের পর এক বক্স অফিসে ঝড় তোলা ছবি উপহার দিয়ে দারুণ সময় পার করছেন ৪৮ বছর বয়সী এ তারকা অভিনেতা। এবার ঈদে মুক্তি পাচ্ছে সালমান ও সাবেক মিস শ্রীলঙ্কা জ্যাকুলিন ফার্নান্দেজ অভিনীত ছবি ‘কিক’। পুরোদস্তুর অ্যাকশন ঘরানার ছবিটিতে এক ইঞ্চি বেশি উচ্চতার নায়িকার সঙ্গে অভিনয় করতে হয়েছে খান সাহেবকে। বলিউডের অভিনেত্রী ও সাবেক বিশ্বসুন্দরী সুস্মিতা সেনের সঙ্গে অভিনয় করেছিলেন সালমান। সুস্মিতার উচ্চতা পাঁচ ফুট সাড়ে ১০ ইঞ্চি। সালমানের চেয়ে সুস্মিতার উচ্চতা অনেক বেশি হওয়ায় তাঁকে হিল জুতা খুলে অভিনয় করতে বলেছিলেন নির্মাতারা। কিন্তু তখন সুস্মিতাকে হিল জুতা খুলতে না দিয়ে সালমান বলেছিলেন, ‘আমি জানি, আপনি হিল জুতা পরতে পছন্দ করেন। কাজেই আমার জন্য নিজের পছন্দকে বিসর্জন দেবেন না আপনি। আপনি হিল জুতা পরেই অভিনয় চালিয়ে যান। আমি আমার মতো অভিনয় করব।’ সালমানের এমন আচরণে দারুণ খুশি হয়ে সালমানের প্রশংসা করে সুস্মিতা বলেছিলেন, ‘নিজের উচ্চতা নিয়ে কখনোই হীনম্মন্যতায় ভোগেন না সালমান। তাঁর উচ্চতা যদি ছয় ফুট হত তাহলে নিশ্চয়ই তিনি হলিউডের ছবিতে দাপটের সঙ্গে অভিনয় করতেন। কারণ হলিউডে সাফল্য পাওয়ার মতো সব রকম যোগ্যতাই তাঁর আছে।’শাহরুখ খানকারও হাত ধরে বলিউডে নিরঙ্কুশ সাফল্য অর্জন করেননি ‘বলিউড বাদশাহ’ শাহরুখ খান। সম্পূর্ণ নিজ চেষ্টায় নিজস্ব ঢংয়ের অভিনয়শৈলী উপহার দিয়ে জনপ্রিয়তার শীর্ষবিন্দু স্পর্শ করেছেন ৪৮ বছর বয়সী এ তারকা অভিনেতা। হাঁটুর বয়সী সব অভিনেত্রীদের সঙ্গে এখনো দাপটের সঙ্গে অভিনয় করে চলেছেন প্রভাবশালী এ অভিনেতা। গত বছর শাহরুখ ও দীপিকা পাড়ুকোন অভিনীত ‘চেন্নাই এক্সপ্রেস’ ছবিটি বক্স অফিস কাঁপিয়ে দেয়। দীপিকার উচ্চতা পাঁচ ফুট নয় ইঞ্চি। তাঁর চেয়ে দুই ইঞ্চি কম উচ্চতা নিয়েও ছবিটিতে সাবলীলভাবে অভিনয় করেছেন শাহরুখ।সাইফ আলী খানপতৌদির নবাব ও বলিউডের অভিনেতা সাইফ আলী খান কেবল পেশাজীবনেই সাফল্য পাননি, ব্যক্তিগত জীবনেও দারুণ সফল তিনি। জাতীয় চলচ্চিত্র পুরস্কার পাওয়ার পাশাপাশি পদ্মশ্রী খেতাবও পেয়েছেন ৪৩ বছর বয়সী এ তারকা অভিনেতা। বয়সে ১৩ বছরের বড় বলিউডের অভিনেত্রী অমৃতা সিংয়ের সঙ্গে ১৩ বছর সংসার করার পর বিচ্ছেদের পথে হাঁটেন সাইফ। পরবর্তী সময়ে বলিউডের প্রভাবশালী কাপুর পরিবারের মেয়ে ‘হিরোইন’ তারকা কারিনার সঙ্গে টানা পাঁচ বছর চুটিয়ে প্রেম করার পর ২০১২ সালে গাঁটছড়া বাঁধেন সাইফ। সাইফের উচ্চতা পাঁচ ফুট সাত ইঞ্চি। আর তাঁর জীবনসঙ্গী কারিনার উচ্চতা পাঁচ ফুট চার ইঞ্চি।কুনাল খেমু‘কলিযুগ’, ‘ট্রাফিক সিগন্যাল’ ও ‘গোলমাল ৩’ ছবিগুলোতে কুনাল খেমুর সাবলীল অভিনয় প্রশংসিত হয়েছে বিভিন্ন মহলে। বলিউডে সাফল্য পাওয়ার পাশাপাশি প্রভাবশালী অভিনেতা সাইফ আলী খানের বোন অভিনেত্রী সোহা আলী খানকে প্রেমিকা হিসেবেও পেয়েছেন পাঁচ ফুট পাঁচ ইঞ্চি উচ্চতার এ অভিনেতা।আরশাদ ওয়ার্সি‘মুন্নাভাই’ সিরিজের ছবিতে সার্কিট চরিত্রে অভিনয় করে ব্যাপক জনপ্রিয়তা পেয়েছেন আরশাদ ওয়ার্সি। এ ছাড়া ‘ধান ধানা ধান গোল’ ছবিতে অতিরিক্ত ফুটবল খেলোয়াড় চরিত্রে অভিনয় করে বিভিন্ন মহলের প্রশংসা কুড়িয়েছিলেন আরশাদ। অভিনয় নৈপুণ্য দিয়ে ঠিকই সাফল্যের ঘোড়ায় সওয়ার হয়েছেন বেঁটে এ অভিনেতা। তাঁর উচ্চতা মাত্র পাঁচ ফুট পাঁচ ইঞ্চি।উদয় চোপড়ানির্মাতা প্রয়াত যশ চোপড়ার ছোট ছেলে অভিনেতা ও প্রযোজক উদয় চোপড়া। ‘ধুম’ সিরিজের ছবিতে তাঁর অভিনয় দেখে মুগ্ধ হয়েছেন দর্শকরা। পাকিস্তানি বংশোদ্ভূত মার্কিন মডেল ও বলিউডের অভিনেত্রী নার্গিস ফাখরির মতো তারকার সঙ্গে প্রেম করারও সুযোগ হয়েছিল উদয়ের। উদয়ের উচ্চতা পাঁচ ফুট ছয় ইঞ্চি। অন্যদিকে নার্গিসের উচ্চতা পাঁচ ফুট নয় ইঞ্চি। অবশ্য কিছুদিন আগে এই জুটির প্রেম ভেঙে গেছে।গোবিন্দবলিউডের একসময়ের পর্দা কাঁপানো অভিনেতা গোবিন্দ রাজনীতিবিদ হিসেবেও সফলতার পরিচয় দিয়েছেন। অসাধারণ নাচ আর অভিনয় উপহার দিয়ে তিনি জয় করে নিয়েছেন অগণিত ভক্তের হূদয়। শারীরিক উচ্চতা কোনোভাবেই তাঁর সাফল্যে বাধা হয়ে হয়ে দাঁড়াতে পারেনি। বরাবরই ব্যবসাসফল ছবি উপহার দিয়েছেন পাঁচ ফুট সাত ইঞ্চি উচ্চতার এ অভিনেতা।শহিদ কাপুর‘যব উই মেট’, ‘কিসমত কানেকশন’, ‘কামিনে’, ‘দিল বোলে হাড়িপ্পা’সহ একাধিক ব্যবসাসফল ছবি উপহার দিয়েছেন নির্মাতা ও অভিনেতা পঙ্কজ কাপুরের ছেলে শহিদ কাপুর। খাটো হওয়ার পরও কারিনা কাপুর, প্রিয়াঙ্কা চোপড়ার মতো তারকাদের প্রেমের জালে বেঁধেছিলেন শহিদ। পেশাজীবন ও ব্যক্তিজীবনে সাফল্য পাওয়া শহিদের উচ্চতা কিন্তু খুব বেশি নয়। তাঁর উচ্চতা পাঁচ ফুট সাত ইঞ্চি।এমরান হাশমিবলিউডে এমরান হাশমির পরিচয় ‘সিরিয়াল কিসার’ হিসেবে। প্রায় প্রতিটি ছবিতেই সহ-অভিনেত্রীর সঙ্গে চুম্বন দৃশ্যে অভিনয় করে আলোচিত ও সমালোচিত হয়েছেন ৩৫ বছর বয়সী এ তারকা অভিনেতা। ‘মার্ডার ২’, ‘জান্নাত ২’, ‘এক থি ডায়ান’সহ একাধিক ব্যবসাসফল ছবি উপহার দিয়েছেন পাঁচ ফুট সাত ইঞ্চি উচ্চতার এ অভিনেতা।রণবীর সিংখুব বেশিদিন হয়নি বলিউডে যাত্রা শুরু করেছেন রণবীর সিং। সময়ের তুলনায় তাঁর সাফল্যের পাল্লাটা বেশ ভারীই বলতে হয়। গত বছর ‘গোলিও কি রাসলীলা: রাম-লীলা’ ছবিতে দীপিকা পাড়ুকোনের সঙ্গে অভিনয় করে বলিউডে পাকাপোক্ত আসন গেড়েছেন সদ্য ২৯ বছরে পা দেওয়া এ অভিনেতা। শুধু তাই নয়, ছবিটিতে একসঙ্গে অভিনয় করতে গিয়ে বয়সে এক বছরের ছোট দীপিকাকে পটিয়েও ফেলেছেন রণবীর। এখন চুটিয়ে প্রেম করছেন তাঁরা। অথচ রণবীরের উচ্চতা পাঁচ ফুট সাত ইঞ্চি। এই হিসেবে প্রেমিকার চেয়ে দুই ইঞ্চি খাটো তিনি।বরুণ ধাওয়ানদুই বছর আগে করণ জোহরের ‘স্টুডেন্ট অব দ্য ইয়ার’ ছবিতে অভিনয়ের মাধ্যমে বলিউডের যাত্রা শুরু করেন প্রখ্যাত চলচ্চিত্র নির্মাতা ডেভিড ধাওয়ানের ছেলে বরুণ ধাওয়ান। প্রথম ছবিতেই দারুণ প্রশংসিত হয়েছে বরুণের অভিনয়। এ বছর মুক্তি পেয়েছে বরুণ ধাওয়ান অভিনীত ‘ম্যায় তেরা হিরো’ ছবিটি। ছবিটিতে মডেল ও অভিনেত্রী নার্গিস ফাখরি এবং ‘বরফি’ তারকা ইলিয়ানা ডি’ক্রুজের সঙ্গে অভিনয় করেছেন বরুণ। ইলিয়ানার উচ্চতা বরুণের চেয়ে কম হলেও নার্গিস ফাখরির চেয়ে খাটো বরুণ। তাঁর উচ্চতা পাঁচ ফুট সাত ইঞ্চি। অন্যদিকে নার্গিসের উচ্চতা পাঁচ ফুট নয় ইঞ্চি। সামনে মুক্তি পাচ্ছে বরুণ ধাওয়ান ও আলিয়া ভাট জুটির নতুন ছবি ‘হাম্পটি শর্মা কি দুলহানিয়া’। গত বেশ কিছুদিন ধরেই আলিয়া ও বরুণের প্রেমের জোর গুঞ্জন চলছে বলিউডে।
