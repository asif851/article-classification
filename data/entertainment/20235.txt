
সিনেমার শুটিং চলাকালে সংলাপ দেওয়ার সময় আকস্মিক হৃদ্‌রোগে আক্রান্ত হয়েছেন ঢাকাই চলচ্চিত্রের জনপ্রিয় নায়ক রিয়াজ। দ্রুত হাসপাতালে নেওয়ার পর তাঁর দেহে অস্ত্রোপচার করা হচ্ছে। আজ সোমবার রাত সাড়ে আটটার দিকে রাজধানীর উত্তরার হইচই শুটিংবাড়িতে ‘কৃষ্ণপক্ষ’ চলচ্চিত্রের শুটিং চলার সময় রিয়াজ আকস্মিক হৃদ্‌রোগে আক্রান্ত হন। ছবির পরিচালক মেহের আফরোজ শাওন প্রথম আলোকে রিয়াজের অসুস্থতার খবরটি নিশ্চিত করেছেন। ‘কৃষ্ণপক্ষ’ ছবির ইউনিট সূত্রে জানা গেছে, সংলাপ দেওয়ার সময় হঠাৎ করেই রিয়াজের সারা শরীর ঘামতে থাকে। একপর্যায়ে মাথা ঘুরে পড়ে যান তিনি। দ্রুত তাঁকে উত্তরার একটি ক্লিনিকে নিয়ে যাওয়া হয়। সেখানে কর্তব্যরত চিকিৎসক হৃদ্‌রোগের বিষয়টি নিশ্চিত করেন। অবস্থার অবনতি হলে তাঁকে দ্রুত বসুন্ধরা এলাকার অ্যাপোলো হাসপাতালে নেওয়া হয়। সেখানে তিনি কার্ডিওলজি বিভাগের পরামর্শক শাহাবুদ্দীন তালুকদারের তত্ত্বাবধানে চিকিৎসাধীন আছেন। রিয়াজের সর্বশেষ অবস্থা সম্পর্কে রাত নয়টা ৩২ মিনিটে অ্যাপোলো হাসপাতাল থেকে শাওন প্রথম আলোকে বলেন, ‘রিয়াজ ভাইকে এখন রিং পরানো হচ্ছে। সবাই রিয়াজ ভাইয়ের জন্য দোয়া করবেন।’
