
বলিউড অভিনেত্রী জয়া বচ্চন ও রেখার জীবনে একজন পুরুষ ‘কমন’। তিনি হলেন অমিতাভ বচ্চন। এই মিলটাই তাঁদের অমিলের কারণ। স্বভাবতই স্বামীর সাবেক প্রেমিকা রেখাকে এড়িয়ে চলেন জয়া। রেখা হাজির হতে পারেন—এমন সব জায়গাতেই এই অভিনেত্রী রওনা দেন খুব হিসাব কষে। তবে এত দিনের জমানো বরফ যে গলছে, তার আভাস আগেই মিলেছিল। বৈশ্বিক উষ্ণতায় অ্যান্টার্কটিকার বরফ গলছে, আর এ গলবে না!
রেখা ও জয়া—দুজনেই রাজ্যসভার সদস্য। গত শনিবার ভারতের ভাইস প্রেসিডেন্ট নির্বাচনের দিন তাঁরা ভোট দিয়ে গিয়েছিলেন। ভোট দেওয়ার জন্য অন্যান্য রাজনৈতিক নেতাদের সঙ্গে রেখা লিফটের সামনে দাঁড়িয়ে অপেক্ষা করছিলেন। এমন সময় লিফট থেকে নেমে এলেন জয়া বচ্চন। জয়া আর রেখা দুজনে তখন একদম মুখোমুখি। সবার কৌতূহলী দৃষ্টি, দেখা যাক কী হয়!
তবে প্রতিবারের মতো এবারও রেখাই এগিয়ে এলেন। জড়িয়ে ধরলেন জয়াকে। অমিতাভ-পত্নীর কানে ফিসফিস করে কী যেন বললেনও। জয়া যেন আরও বেশি অস্বস্তিতে পড়লেন। এখন অনেকের মনেই কেবল একটি প্রশ্ন ঘুরপাক খাচ্ছে, ‘জয়ার কানে কী বললেন রেখা?’ সেটি জানার কোনো উপায় নেই। কারণ, তাঁরা একজন আরেকজনের বিষয়ে সাংবাদিকদের কোনো প্রশ্নের উত্তর দেন না।
গত বছর একটি পুরস্কার বিতরণী অনুষ্ঠানেও রেখা ও জয়া মুখোমুখি হয়ে গিয়েছিলেন। তখনো রেখাই এগিয়ে যান জয়াকে শুভেচ্ছা জানাতে।
১৯৮১ সালে অমিতাভ বচ্চন, রেখা ও জয়া বচ্চন একসঙ্গে অভিনয় করেছিলেন ‘সিলসিলা’ ছবিতে। পরকীয়া প্রেম নিয়ে ছিল ছবির গল্প। অমিতাভ-জয়া তখন স্বামী-স্ত্রী। রেখার সঙ্গে তখন বচ্চনের প্রেম নিয়ে যত দিস্তা কাগজ খরচ হয়েছে, হালের রণবীর-দীপিকাদের নিয়েও তা হয়নি।
শোনা যায়, এই তিন তারকার জীবন নিয়েই যশ চোপড়া ‘সিলসিলা’ তৈরি করেছিলেন। ছবির মতো বাস্তবেও স্ত্রীর কাছেই ফিরতে হয়েছে অমিতাভকে। তবে পাখির পালকের মতো কিছু প্রেমময় স্মৃতি তো থেকে গেছেই। আর সেটার জের এখনো টেনে চলেছেন এই দুই অভিনেত্রী। সূত্র: বলিউড বাবল।
