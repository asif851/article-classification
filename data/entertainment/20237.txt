
মরা হাতির দাম যদি লাখ টাকা হতে পারে, সেখানে জীবন্ত ‘টাইগার’-এর মূল্য বেশি হওয়াটাই স্বাভাবিক। আর সেটাই প্রমাণ করল সালমান খান ও ক্যাটরিনা কাইফ অভিনীত ছবি ‘টাইগার জিন্দা হ্যায়’। ছবিটি মুক্তির আগে ছবির পরিচালক আলী আব্বাস জাফর প্রথম আলোকে বলেছিলেন, ‘ছবিটি নিয়ে আমি খুবই আশাবাদী। তবে কোথাও একটা ভয় তাড়া করছে। রাতে দুঃস্বপ্ন দেখে ঘুম ভেঙে যায়। স্বপ্নে দেখি, আমার সিনেমা দেখতে হলে একটা লোকও নেই।’ এবার নিশ্চয় নাকে তেল দিয়ে ঘুমাচ্ছেন ‘সুলতান’খ্যাত এই পরিচালক।
বলিউডের ‘ভাইজান’ সালমান খান যে এবার তাঁর ভক্তদের বছরের সেরা উপহারটি দিতে চলেছেন, তা আর বলার অপেক্ষা রাখে না। গত বছর শেষে তাঁর মুক্তিপ্রাপ্ত ছবি ‘টাইগার জিন্দা হ্যায়’-এর হুংকার ক্রমেই বেড়েই চলেছে। অনেকেই মনে করছেন, ‘টাইগার’ নয় ‘সালমান জিন্দা হ্যায়’। ‘টিউবলাইট’-এর ব্যর্থতার পর নিন্দুকেরা ধরে নিয়েছিলেন, সালমান বুঝি ফুরিয়ে যাচ্ছেন। কিন্তু অ্যাকশন-থ্রিলারধর্মী ছবি ‘টাইগার জিন্দা হ্যায়’ মুক্তির পর তাঁদের মুখ আপাতত বন্ধ। বলা যায়, বুড়ো হাড়েও ভেলকি দেখালেন সালমান। আলীর এই ছবিটি ৩০০ কোটি ক্লাবের সদস্য হতে এখন শুধু সময়ের অপেক্ষা।
সালমান-ক্যাটরিনা অভিনীত এই ছবিটি ‘বাহুবলী ২’-কে টেক্কা দেবে বলে আশা করা যাচ্ছে। এরই মধ্যে ছবিটির আয় ভারতীয় বক্স অফিস আয়ের ইতিহাসে দ্বিতীয় সর্বোচ্চ। আসলে ভাইজানের ভক্তরা তাঁকে অ্যাকশন হিরো হিসাবে দেখতে পছন্দ করেন। শুধু তাঁর ভক্তদের নয়, সালমানের নিজের প্রথম পছন্দ অ্যাকশন। আর এই অ্যাকশনের হাত ধরে ‘ওয়ান্টেড’ ছবির মাধ্যমে সালমানের বলিউডে পুনর্জন্ম হয়েছিল। তাই ‘টিউবলাইট’ ছবিতে বলিউডের ভাইজানকে আবেগপ্রবণ চরিত্রে অনেকেই মেনে নিতে পারেনি। আর এটাও ‘টিউবলাইট’ না জ্বলার অন্যতম কারণ।  ‘টাইগার জিন্দা হ্যায়’ ছবিটি মুক্তির ১২ দিনের মধ্যে ২৭৯ দশমিক ৫৪ কোটি রুপি ব্যবসা করেছে। এ বছরের প্রথম দিন এই ছবি থেকে আয় হয়েছে ১৮ দশমিক শূন্য ৪ কোটি রুপি। ‘এক থা টাইগার’-এর এই সিক্যুয়েল ছবিটি মুক্তির দুই দিনের মধ্যে ৫০ কোটি, তৃতীয় দিন ১০০ কোটি, চতুর্থ দিন ১৫০ কোটি, সপ্তম দিন ২০০ কোটি এবং দশম দিন ২৫০ কোটি টাকার ব্যবসা করে ফেলে। তবে দেশ-বিদেশ মিলিয়ে এই ছবি থেকে ৪০০ কোটি রুপিও বেশি আয় হয়েছে।
২০১২ সালে কবির খান পরিচালিত ‘এক থা টাইগার’-এর বাজেট ছিল ৭৫ কোটি রুপি। আর তারই সিক্যুয়েল ‘টাইগার জিন্দা হ্যায়’ বানাতে খরচ হয়েছে আনুমানিক ১৫০ কোটি রুপি। এর মধ্যে অবশ্য সালমানের পারিশ্রমিক ধরা হয়নি। ছবিটি মুক্তির চতুর্থ দিনই খরচ তুলে নিতে সফল হয়েছে বলা যায়। আর সালমান ভাইজানের ভক্তরা অবশ্যই চাইবেন, ‘টাইগার’-এর এই দৌড় অব্যাহত থাকুক।
