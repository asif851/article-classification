
একটি গান তৈরির জন্য চার দেশ থেকে যুক্ত হলেন চার সংগীতকুশলী। কেউ দিলেন কথা, কেউ দিলেন সুর ও কণ্ঠ। অন্য একটি দেশ থেকে এল বাদ্যবাজনা। তৈরি হলো ‘ধোঁয়া’ নামের গানটি।গত জুলাই মাস থেকে শুরু হয় এ কার্যক্রম। তখন যুক্তরাষ্ট্রে ছিলেন ফুয়াদ, বাংলাদেশে ইমরান। সামাজিক যোগাযোগমাধ্যম ফেসবুকে আলাপ হচ্ছিল তাঁদের। সেখানেই হলো গানটির পরিকল্পনা। জাপান থেকে গানটির কথা লিখে পাঠালেন আবদার রহমান ও আর্মেনিয়া থেকে একটি যন্ত্রসংগীত বাজিয়ে পাঠালেন হাইউড। এভাবে চার দেশ থেকে চার শিল্পীর প্রয়াসে তৈরি হলো ‘ধোঁয়া’। গানটিতে সুর ও কণ্ঠ দিয়েছেন ইমরান, সংগীত পরিচালনা করেছেন ফুয়াদ আল মুক্তাদির।গান তৈরির প্রক্রিয়া নিয়ে ইমরান বলেন, ‘ফুয়াদ ভাইয়ের সঙ্গে ফেসবুকে হাই-হ্যালো করতে গিয়ে হুট করে পরিকল্পনা। তিনি আমার পছন্দের মানুষ। তাঁর সঙ্গে আগে কাজ হয়নি।’ মুঠোফোনে ফুয়াদ বলেন, ‘গত বছর ইমরান যখন যুক্তরাষ্ট্রে এসেছিলেন, তখন আমাকে তাঁর কিছু গান শোনান। ভাবলাম, তাঁর সঙ্গে একটা কাজ করলে মন্দ হবে না।’ফুয়াদ বলেন, গান প্রকাশের আগেই গানটির ভিডিও তৈরি হবে। কোথায়, কীভাবে প্রকাশ করা হবে—জানতে চাইলে তিনি বলেন, ‘এ সপ্তাহে প্রোমো ছাড়ব। ডিসেম্বরের শেষের দিকে অডিও, ভিডিও একসঙ্গে অনলাইনে প্রকাশ করা হবে।’
