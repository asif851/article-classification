
এবারের স্বাধীনতা দিবসের একদিন পর মুক্তি পাচ্ছে গণহত্যার বিষয়বস্তু নিয়ে নির্মিত চলচ্চিত্র ‘হরিযূপীয়া’। ২৭ মার্চ শুক্রবার রাজধানী ঢাকাসহ দেশের বিভিন্ন স্থানে মোট ২০টি প্রেক্ষাগৃহে একযোগে মুক্তি পাবে ছবিটি।১৯৭১ সালে বাংলাদেশে পাকিস্তানি হানাদার বাহিনী ও তাঁদের এ দেশীয় দোসররা যে গণহত্যা চালিয়েছিল, তার ওপর ভিত্তি করে নির্মিত হয়েছে ‘হরিযূপীয়া’। চিত্রনাট্য লেখার পাশাপাশি ছবিটি পরিচালনাও করেছেন গোলাম মোস্তফা শিমুল।নির্মাতা গোলাম মোস্তফা শিমুল জানিয়েছেন, ঢাকার যমুনা ব্লকবাস্টার, স্টার সিনেপ্লেক্স, বলাকা, শ্যামলী ও জোনাকী হলে ছবিটি প্রদর্শনের সব রকম প্রস্তুতি নেওয়া হয়েছে। পাশাপাশি খুলনা, রাজশাহী, ময়মনসিংহ ও বরিশালেও ছবিটি মুক্তি দেওয়া হচ্ছে। সব মিলিয়ে মোট ২০টি প্রেক্ষাগৃহে একযোগে মুক্তি পাচ্ছে ‘হরিযূপীয়া’।‘হরিযূপীয়া’ ছবির প্রযোজক ফরিদুর রেজা সাগর। ছবির বিভিন্ন চরিত্রে অভিনয় করেছেন খায়রুল আলম সবুজ, মাহমুদুল ইসলাম মিঠু, কাজী রাজু, রিয়াজ মাহমুদ জুয়েল, পাভেল ইসলাম, সাব্বির আহমেদ, বীথি রানি সরকার, জুনায়েদ হালিম, শফিউল আলম, নাফা প্রমুখ।ছবি সম্পর্কে নির্মাতা জানান, হরিযূপীয়া শব্দটা ঠিক কত প্রাচীন তা নিশ্চিত করে বলাটা কঠিন। বহু শত বছর আগে হরপ্পায় যে হত্যাযজ্ঞ চালানো হয়েছিল তার কারণে হরপ্পার আরও একটি পরিচয় ছিল হরিযূপীয়া হিসেবে। হরি শব্দটি সাধারণ মানুষকে বোঝাতে বলা হয়েছে। আর যূপ হচ্ছে যূপকাষ্ঠ অর্থাৎ যে বিশেষ কাঠের ফাঁকে প্রাণীর গলা ঢুকিয়ে বলি দেওয়া হয়। যূপীয়া বলির স্থানটিকে নির্দেশ করে। হরিযূপীয়া নামটি এই ছবিতে গণহত্যার স্থান হিসেবে ব্যবহার করা হয়েছে।‘হরিযূপীয়া’ ছবির কাহিনিতে দেখা যাবে, একজন প্রত্নতত্ত্ব গবেষক যুদ্ধের কারণে একটি স্থানে খননের কাজ সমাপ্ত করতে পারেন না। মাঝপথে তাঁকে থেমে যেতে হয়। তবে থেমে যাওয়ার আগে সেই স্থানটিতে কিছু পোড়ামাটির টালি পান তিনি। টালিগুলোতে কিছু ছবি আঁকা ছিল। আর নিচে সামান্য কিছু লেখা ছিল। তরুণ গবেষক সেই লেখা আর ছবির অর্থ বুঝতে পারছিলেন না। তাই তিনি আরও কয়েকজন চিন্তাশীল মানুষের সাহায্য নেন। তাঁরা সেই ছবিগুলোতে কিছু বলতে চাওয়ার যে গল্পটা তা খুঁজে বের করার চেষ্টা করেন। আর সেই অনুসন্ধানে বেরিয়ে আসে বাংলা আর বাঙালির নৃতাত্ত্বিক ইতিহাসের কিছু অংশ। তাঁরা খুঁজে পান ইতিহাসের কিছু গণহত্যার কথা। ইতিহাসের গণহত্যার ঘটনা খুঁজতে খুঁজতে তাঁরা নিজেরাও গণহত্যার শিকার হন। মৃত্যুর আগে তাঁরা উপলব্ধি করেন, গণহত্যার কোনো নির্দিষ্ট স্থান নেই, নেই কোনো নির্দিষ্ট সময়। এটি ঘুরে ফেরে কাল থেকে কালে, স্থান থেকে স্থানে, দেশ থেকে দেশে।
