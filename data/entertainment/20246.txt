
এ বছর বলিউডে আলোচিত ও ব্যবসাসফল ছবিগুলোর একটি ছিল ‘টয়লেট: এক প্রেম কথা’। সত্য ঘটনা অবলম্বনে নির্মিত এই ছবিতে অভিনয় করেছিলেন ভূমি পেড়নেকর। বাস্তবে যাঁর চরিত্র থেকে অনুপ্রেরণা নিয়ে ছবিটিতে অভিনয় করেছিলেন ভূমি, তাঁর সঙ্গে সাক্ষাতের বিশেষ কিছু মুহূর্ত এই বলিউড অভিনেত্রী টয়লেট দিবসে নিজের টুইটার পেজে পোস্ট করেন।
বিশ্ব টয়লেট দিবস ছিল গতকাল রোববার। এ দিবস উপলক্ষে ভূমি তাঁর টুইটার পেজে বেশ কয়েকটি টুইট করেন। এর সঙ্গে জুড়ে দেন খণ্ড খণ্ড কিছু ভিডিও। সেই ভিডিওতে দেখা যায়, ভূমি কথা বলছেন অনিতা হারের সঙ্গে। অনিতা হারে হলেন সেই নারী, যিনি একটি টয়লেটের জন্য স্বামীর সংসার ছেড়ে যেতে চেয়েছিলেন। পরে তাঁর স্বামী গ্রামের মানুষের কাছ থেকে টাকা তুলে অনিতার জন্য টয়লেট বানান। সেই অনিতার সঙ্গে নিজের কথোপকথনের কয়েকটি ভিডিও গতকাল টয়লেট দিবসে প্রকাশ করেন ভূমি। ভিডিও তৈরি করা হয়েছিল এ বছরের মাঝামাঝিতে ‘টয়লেট: এক প্রেম কথা’ ছবি মুক্তির আগে। তবে ভিডিওগুলো মুক্তির জন্য উপলক্ষ হিসেবে ভূমি বেছে নিলেন বিশ্ব টয়লেট দিবসকেই। সূত্র: ইন্ডিয়ান এক্সপ্রেস।
