
জাস্টিন বিবার আর সেলেনা গোমেজের প্রেমের সম্পর্ক চুকেবুকে গেছে বেশ আগে। কিন্তু সম্প্রতি অনলাইনে ফাঁস হওয়া এ দুই সংগীত তারকার গাওয়া একটি গানের সুর ও কথার ভালোবাসা আবারও তাঁদের মিলনের আশা জাগিয়েছে বিশ্বের অসংখ্য বিবার-সেলেনা ভক্তের হৃদয়ে।বিবার ও সেলেনা দুজনের গাওয়া এ গানটির শিরোনাম না জানা গেলেও অনেকেই বলছেন এ গানটির শিরোনাম ‘স্ট্রং’। প্রথমে ড্রেকের ‘ওভিও’ রেডিওতে এই গানটি ফাঁস হলেও পরে তা সরিয়ে ফেলা হয়। যদিও বর্তমানে দুজনের এই গানটি ইউটিউবে বহাল-তবিয়তেই আছে।বিবার ও সেলেনা দুজনেই এ গানটিতে কণ্ঠ দিয়েছেন। এখানে সেলেনার কণ্ঠে সুরে ও কথায় মূর্ত হয়েছে ভালোবাসা ও প্রেমের সম্পর্কের যন্ত্রণার অভিব্যক্তি। পাশাপাশি একসঙ্গে মিলিত হওয়ার বিষয়টাও ফুটে উঠেছে এই গানে। আর এ জন্যই বিবার-সেলেনার ভক্তেরা ভবিষ্যতে আবারও এ দুজনের সম্পর্কটি জোড়া লাগার আশা করছেন।যদিও, এই গান গাওয়া এবং গানে যে মিলনের সুর বেজেছে এ বিষয়ে বিবার কিংবা সেলেনা দুজনের কারও কাছ থেকেই কোনো ধরনের মন্তব্য মেলেনি।
