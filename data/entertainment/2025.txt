
পরনে লাল বেনারসি শাড়ি। গলা ও হাতে ৫০ ভরি গয়না। নবাবি মঞ্চে বসে হাস্যোজ্জ্বল কনে অতিথিদের সঙ্গে বিনিময় করছেন শুভেচ্ছা। এক পাশে চলছে কাওয়ালি। সুরের মূর্ছনায় ভরপুর অনুষ্ঠানস্থল। পুরো অঙ্গন যেন মনোমুগ্ধকর।
কনে ঢালিউডের নায়িকা মাহিয়া মাহি। আজ বুধবার সন্ধ্যার পর থেকে ঢাকা সেনানিবাসের এক কনভেনশন সেন্টারে শুরু হওয়া তাঁর বিবাহোত্তর সংবর্ধনায় সৃষ্টি হয়েছে এমন রোমাঞ্চকর দৃশ্য। আজ রাত সাড়ে দশটার দিকে এ প্রতিবেদন লেখা পর্যন্ত অনুষ্ঠান চলছিল।রাত পৌনে আটটার দিকে অনুষ্ঠানস্থলে পৌঁছান মাহি। গাড়ি থেকে নামতেই শুরু হয় ঢাকঢোলের শব্দ। বেজে উঠল সুর। তাঁর মুখের অভিব্যক্তিই তখন বলে দিচ্ছিল, নতুন জীবনে প্রবেশের আনুষ্ঠানিকতায় কতটা রোমাঞ্চিত তিনি। সাজানো গেট দিয়ে ঢুকে চড়ে বসলেন পালকিতে। সেই পালকিতে করে তাঁকে নবাবি মঞ্চে নিয়ে যান তারকা দম্পতি মৌসুমি ও ওমর সানি। মঞ্চে উঠে একে একে গ্রহণ করতে থাকলেন অতিথিদের শুভেচ্ছা, অভিবাদন। জানতে চাইলে হেসেই বললেন, ‘নতুন আর কি। জীবন তো এমনই।’মঞ্চের ঠিক নিচেই বর-কনের ছবির বোর্ড। এর পাশেই বিয়ের অনুষ্ঠান দেখার জন্য বড় পর্দা। অনুষ্ঠানে অতিথিদের মধ্যে পরিচালক সোহানুর রহমান সোহান, শাফিউদ্দিন শাফি, নায়ক সম্রাট, বাপ্পী, তারকা দম্পতি অনন্ত জলিল ও বর্ষাসহ আরও অনেকে উপস্থিত ছিলেন।
