
শক্তিমান খল অভিনেতা শক্তি কাপুরের মেয়ে শ্রদ্ধা কাপুর। অন্যদিকে প্রখ্যাত নির্মাতা ডেভিড ধাওয়ানের ছেলে বরুণ ধাওয়ান। শ্রদ্ধা ও বরুণ দুজনই এখন বলিউড দাপিয়ে বেড়াচ্ছেন। জুটি বেঁধেছেন ‘এবিসিডি ২’ ছবিতে। সম্প্রতি শ্রদ্ধা জানিয়েছেন, শৈশবে তিনি বয়সে দুই বছরের বড় বরুণের প্রেমে পড়েছিলেন। তখন শ্রদ্ধার বয়স ছিল মাত্র আট বছর। শুধু তাই নয়, বরুণকে প্রেমের প্রস্তাবও দিয়েছিলেন শ্রদ্ধা। মজার বিষয় হলো, প্রেমের প্রস্তাবে সাড়া না দিয়ে দৌড়ে পালিয়েছিলেন বরুণ ধাওয়ান।যুক্তরাষ্ট্রে রেমো ডি’সুজা পরিচালিত ‘এবিসিডি ২’ ছবির একটি রোমান্টিক গানের দৃশ্যে শুটিং করতে গিয়ে হঠাৎ করেই শৈশবের স্মৃতি মনে পড়ে যায় শ্রদ্ধার। বলেন, ‘পাহাড়ঘেরা চমৎকার লোকেশনে রোমান্টিক গানের শুটিং করছিলাম আমরা। তখন হঠাৎ করেই মনে পড়ে যায়, শৈশবে বরুণকে প্রেমের প্রস্তাব দেওয়ার পর কী ঘটেছিল। মজার সেই ঘটনা মনে করে হাসিতে ফেটে পড়ি আমি।’শ্রদ্ধা জানান, তাঁর বাবা শক্তি কাপুর ও বরুণের বাবা ডেভিড ধাওয়ান একসঙ্গে ছবির কাজ করতেন। তখন প্রায়ই আউটডোর শুটিংয়ে বাবার সঙ্গে থাকতেন শ্রদ্ধা। বরুণও থাকতেন তাঁর বাবার সঙ্গে। বরুণের প্রতি তীব্র টান অনুভব করতেন শ্রদ্ধা। একদিন বরুণের প্রতি নিজের দুর্বলতার কথা প্রকাশ করার সিদ্ধান্ত নেন শ্রদ্ধা।এ প্রসঙ্গে শ্রদ্ধা বলেন, ‘তখন আমার বয়স ছিল মাত্র আট বছর। বরুণকে আমার খুব ভালো লাগত। তীব্র টান অনুভব করতাম। আমার মনে হলো, আমার মনের কথা তাকে খুলে বলা উচিত। আমি তাকে উল্টো করে আই লাভ ইউ বলার সিদ্ধান্ত নিলাম। বললাম, আমি একটি বাক্য উল্টো করে বলব এবং তা মনোযোগ দিয়ে তাকে শুনতে হবে।’ সম্প্রতি এক খবরে এমনটিই জানিয়েছে হিন্দুস্তান টাইমস।শ্রদ্ধা আরও বলেন, ‘আমি বরুণকে বললাম, ইউ লাভ আই। সেটা শুনে কঠিনভাবে ‘না’ বলে সেখান থেকে দৌড়ে চলে যায় বরুণ। সেই থেকে বিষয়টি আমাদের মধ্যে শুধুই মজার স্মৃতি হয়ে আছে।’২০১৩ সালে মুক্তি পাওয়া থ্রিডি ড্যান্স ছবি ‘এবিসিডি: অ্যানিবডি ক্যান ড্যান্স’-এর সিক্যুয়েল ‘এবিসিডি ২ ’। সত্য ঘটনা অবলম্বনে নির্মিত এই সিক্যুয়েলে বরুণ ও শ্রদ্ধা ছাড়াও অভিনয় করেছেন প্রভুদেবা, লরেন, অর্জুন, রাঘব, ধর্মেশ প্রমুখ। ‘এবিসিডি ২’ মুক্তি পাচ্ছে আগামী ১৯ জুন।
‘এবিসিডি ২’ ছবির ট্রেলার দেখতে ক্লিক করুন‘এবিসিডি ২’ ছবির ‘বেজুবা’ গানের ভিডিও দেখতে ক্লিক করুন
