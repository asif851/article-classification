
স্বামী-স্ত্রী মিলে সংসার করেন বছর দু–এক হলো। দুজন ব্যস্ত একই মাধ্যমে। সংসার কিংবা মাধ্যম এক হলে কী হবে, একসঙ্গে কাজ করা হয়নি কখনো। এমন আক্ষেপ নির্মাতা সুমন আনোয়ার-আয়শা মনিকা দম্পতির। তবে এবার মনে হয় আক্ষেপ ঘুচল। দুজন মিলে নির্মাণ করলেন এক নাটক। গত সপ্তাহে গাজীপুরের কালিয়াকৈরে শেষ হয়েছে ভাষা সন্তান নামের এ খণ্ড নাটকের শুটিং।দুজনের একসঙ্গে পরিচালনার বিষয়টি নিয়ে সুমন আনোয়ার বলেন, ‘আসলে আমরা এত দিন অপেক্ষায় ছিলাম একটা অন্য রকম কাজের জন্য। এই নাটকের গল্পে দুজনের ভাবনা এক হয়ে যায়। তাই একসঙ্গে কাজ করা।’ তিনি জানান, গল্পটি সত্যেন সেনের। অভিনয় করেছেন রওনক হাসান, তিশা, লুৎফর রহমান জর্জ, রোকেয়া প্রাচী, আমিরুল ইসলাম প্রমুখ। নাটকটি প্রচারিত হবে বাংলাভিশনে একুশে ফেব্রুয়ারি।সুমন আনোয়ার বর্তমানে দহন নামের নতুন একটি ধারাবাহিকের কাজ নিয়ে ব্যস্ত আছেন। আর আয়শা মনিকা বিবিসি মিডিয়া অ্যাকশন প্রযোজিত উজান গাঙের নাইয়ার সহকারী পরিচালকের দায়িত্ব পালন করছেন।
