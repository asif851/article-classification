
লন্ডনের ‘ফোকাস ২০১৭’ মিলনমেলায় বিশ্বের ৫৬টি প্রোডাকশন হাউসের ১৬৭ জন প্রতিনিধি অংশ নিচ্ছেন। এখানে ‘বিউটিফুল বাংলাদেশ’কে ব্র্যান্ডিং করছে পপকর্ন এন্টারটেইনমেন্ট। মেলায় পপকর্নের স্টল সাজানো হয়েছে বাংলাদেশের প্রাকৃতিক সৌন্দর্যকে গুরুত্ব দিয়ে। মেলার প্রথম দিন বিশ্বের বিভিন্ন দেশের প্রযোজক আর প্রযোজনা প্রতিষ্ঠানের কর্ণধার বাংলাদেশে শুটিংয়ের ব্যাপারে আগ্রহ প্রকাশ করেছেন।
মেলায় অংশ নিচ্ছেন পপকর্নের প্রতিষ্ঠাতা ও জাতীয় পুরস্কারপ্রাপ্ত চিত্র পরিচালক রেদওয়ান রনি। তিনি এখন আছেন লন্ডনে। আরও অংশ নিচ্ছে বাংলাদেশের আরেকটি প্রযোজনা প্রতিষ্ঠান ডট থ্রি। আছেন এই প্রতিষ্ঠানের প্রতিনিধি মেহেদী হাসিব ও পনি আবেদীন। দুটি প্রতিষ্ঠানকেই এই মেলায় পৃষ্ঠপোষকতা করছে লন্ডনভিত্তিক প্রতিষ্ঠান হাসান অ্যাসোসিয়েটস।
রেদওয়ান রনি বলেন, ‘বাংলাদেশের মতো এত সুন্দর দেশকে বিশ্বের বিভিন্ন প্রযোজকের কাছে তুলে ধরতে পেরে আমরা খুব খুশি। অনেকেই বাংলাদেশে শুটিং করার ব্যাপারে আগ্রহ প্রকাশ করেছেন। আমরা তাঁদের সব ধরনের সহযোগিতা করব। কয়েকটি দেশ এখানে সরকারি উদ্যোগে স্টল দিয়েছে। এসব দেশে শুটিং করলে সরকার ক্যাশ ব্যাক দেয়। আমাদের তথ্য মন্ত্রণালয় অথবা সংস্কৃতিবিষয়ক মন্ত্রণালয় থেকেও এমন উদ্যোগ নেওয়া প্রয়োজন। বাংলাদেশে শুটিং হতে পারে বৈদেশিক মুদ্রা অর্জনের অন্যতম খাত। পাশাপাশি তাতে দেশের ভাবমূর্তিও উজ্জ্বল হবে।’
