
কবিগুরু রবীন্দ্রনাথ ঠাকুরের ১৫২তম জয়ন্তী ছিল গত বুধবার। এ উপলক্ষে গতকাল বৃহস্পতিবার ছায়ানট সংস্কৃতি-ভবন মিলনায়তনে শুরু হয়েছে দুই দিনের রবীন্দ্র উত্সব।
ছায়ানটের শিল্পীদের অংশগ্রহণে নৃত্যগীতি ‘পারবি না কি যোগ দিতে এই ছন্দে রে’ পরিবেশনের মধ্য দিয়ে অনুষ্ঠান শুরু হয়। এরপর স্বাগত কথনে অংশ নেন ছায়ানটের সাধারণ সম্পাদক খায়রুল আনাম শাকিল। রবীন্দ্রনাথের জীবন ও কর্ম নিয়ে আলোচনা করেন ছায়ানটের সভাপতি সন্জীদা খাতুন। এরপর শুরু হয় গানের পালা। এতে ছিল একক ও দলীয় সংগীত এবং রবীন্দ্র রচনাবলী থেকে পাঠ। ছায়ানটের শিল্পীরা সম্মেলক কণ্ঠে পরিবেশন করেন ‘বুক বেঁধে তুই দাঁড়া দেখি’, ‘নাই নাই ভয়’ গান দুটি।
একক পরিবেশনার গানগুলোর মধ্যে ছিল ‘প্রচণ্ড গর্জনে আসিল’, ‘ভয় হতে তব অভয় মাঝে’, ‘আপনি অবশ হলি’, ‘যদি তোর ডাক শুনে কেউ’, ‘দিন যায় রে, দিন যায় বিষাদে’, ‘অন্তর মম বিকশিত কর’, ‘আমায় বোলো না গাহিতে,’ ‘বিধির বাঁধন কাটবে তুমি’। শিল্পীদের মধ্যে ছিলেন মিতা হক, লিলি ইসলাম, আশিকুর রহমান, এ টি এম জাহাঙ্গীর, আজিজুর রহমান, লাইসা আহমদ, সেলিনা হুদা, পার্থ তানভীর নভেদ, মোস্তাফিজুর রহমান, দেবলীনা সুর প্রমুখ। ‘কৃপণ’ কবিতাটি আবৃত্তি করেন ভাস্বর বন্দ্যোপাধ্যায়।
কন্যার কানে দুল আর খোঁপায় সাদা ফুল
শিল্পী জেবুন নাহার নাঈমের ষষ্ঠ একক শিল্পকলা প্রদর্শনী গতকাল থেকে শুরু হয়েছে চারুকলা অনুষদের জয়নুল গ্যালারিতে। ‘কন্যার কানে দুল আর খোঁপায় সাদা ফুল’ নামের এই প্রদর্শনীতে শিল্পকর্ম রয়েছে ৩৬টি। নারীদের নিয়েই কাজ করেছেন শিল্পী। নারীরা এখন সমাজের নানা স্তরে কাজ করছেন। এর মধ্যেও তাঁরা সংসার সামলাচ্ছেন এবং নিজেদের সুন্দর করে উপস্থাপনের জন্য প্রসাধন, রূপচর্চার মতো বিষয়গুলোও অব্যাহত রেখেছেন। শিল্পী তাঁর কাজে নারীর জীবনের এসব দিকই তুলে ধরেছেন। প্রদর্শনী ১৫ মে বেলা ১১টা থেকে সন্ধ্যা সাতটা পর্যন্ত খোলা থাকবে।
