
‘চাঁদনী’ ছবিটি মুক্তি পেয়েছিল দুই যুগ আগে। এ ছবির মাধ্যমেই বাংলাদেশি চলচ্চিত্রে অভিষেক ঘটে শাবনাজ-নাঈম জুটির। কয়েক বছরের অভিনয়জীবনে ২০টির মতো ছবিতে কাজ করেছেন তাঁরা। এরপর বিয়ে করে সংসার ও ব্যবসা নিয়েই ব্যস্ত হয়ে পড়েন শাবনাজ-নাঈম। বাংলাদেশি চলচ্চিত্রের আলোচিত এই জুটি মাস তিনেক আগে হঠাৎই ঘোষণা দিয়েছিলেন ‘চাঁদনী’ ছবির মুক্তির মাসে আবারও তাঁরা চলচ্চিত্রে ফিরবেন। তবে অভিনয়ে নয়, এই দম্পতিকে দেখা যাবে এক জোড়া নতুন মুখকে নিয়ে চলচ্চিত্র নির্মাণে। কিন্তু শেষ পর্যন্ত কথা রাখতে পারলেন না তাঁরা।প্রথম আলোর সঙ্গে আলাপে আজ সোমবার বিকেলে শাবনাজ বলেন, ‘আমাদের ইচ্ছে ছিল অক্টোবরে ছবি নির্মাণ সম্পর্কে বিস্তারিত জানাতে পারব। চলচ্চিত্রে একটা নতুন জুটি উপহার দিতে পারব। তবে সেই ইচ্ছে এখনো শেষ হয়নি। মাঝে নাঈমের ব্যবসায়িক ব্যস্ততা বেড়ে যায়। তাই আপাতত অক্টোবরে ছবি নির্মাণের সিদ্ধান্ত থেকে সরে আসতে হয়েছে।’শাবনাজ ও নাঈম তাঁদের পরিচালনায় নির্মিত ছবির জন্য নায়ক-নায়িকা খুঁজতে tomakechaibangladesh@gmail.com ই-মেইল অ্যাকাউন্ট চালু করেন। সেখানে অনেক সাড়া পেয়েছেন বলে জানান শাবনাজ। তিনি বলেন, ‘আমরা যেমনটা ভেবেছিলাম তার চেয়েও বেশি ছেলে-মেয়েকে পেয়েছি। কিন্তু আমাদের গল্পটা যেভাবে ভাবা হয়েছে এদের নিয়ে সেভাবে কাজটা করা সম্ভব হচ্ছে না। সামনে হয়তো আমরা অন্য কোনো উপায় খুঁজে বের করব।’সতেরো বছর আগে চলচ্চিত্র থেকে সরে দাঁড়িয়েছিলেন জনপ্রিয় জুটি শাবনাজ-নাঈম। এরপর তাঁদের আর কোনো ছবিতে দেখা যায়নি। ৯০ দশকের জনপ্রিয় এই জুটি সংসার ও ব্যবসা নিয়েই ব্যস্ত ছিলেন।শাবনাজ ও নাঈম জুটির প্রথম ছবি এহতেশাম পরিচালিত ‘চাঁদনী’। কয়েক বছরের চলচ্চিত্রে ক্যারিয়ারে তাঁরা জুটি হয়ে অভিনয় করেন ২০টির মতো ছবিতে। এর মধ্যে উল্লেখযোগ্য হচ্ছে— ‘জিদ’, ‘লাভ’, ‘চোখে চোখে’, ‘অনুতপ্ত’, ‘বিষের বাঁশি’, ‘সোনিয়া’, ‘টাকার অহংকার’, ‘সাক্ষাৎ’ ও ‘ঘরে ঘরে যুদ্ধ’।
