
‘ক্লোজআপ ওয়ান’ তারকা আবিদ শাহরিয়ারের আজ দ্বিতীয় মৃত্যুবার্ষিকী। ২০১১ সালের এই দিনে কক্সবাজার সমুদ্রসৈকতের লাবণী পয়েন্টে সমুদ্রে ডুবে মৃত্যুবরণ করেন তিনি। এই দুর্ঘটনায় আরও প্রাণ হারান আবিদের সহকর্মী মুত্তাকিন ও আশিক। তাঁরা তিনজনই মাত্রায় কর্মরত ছিলেন। রাজধানীর বেঙ্গল ক্যাফেতে গতকাল রোববার বিকেলে তাঁদের স্মরণে মাত্রা পরিবার আয়োজন করে এক স্মৃতিচারণা ও দোয়া অনুষ্ঠান। এখানে উপস্থিত ছিলেন মাত্রার ব্যবস্থাপনা অংশীদার আফজাল হোসেন ও সানাউল আরেফীন।এদিকে গত শুক্রবার আবিদ স্মরণে আলোচনা ও স্মারক প্রকাশনা অনুষ্ঠিত হয় খুলনায়। উমেশচন্দ্র পাবলিক লাইব্রেরি মিলায়তনে এই অনুষ্ঠানের আয়োজন করে আবিদ স্মৃতি পরিষদ।
