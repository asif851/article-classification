
দেশের সীমানা পেরিয়ে এবার কাতারে অনুষ্ঠিত হতে যাচ্ছে চ্যানেল আই সেরাকণ্ঠের চূড়ান্ত পর্বের আসর। আগামী ২ জানুয়ারি কাতারের দোহায় জমকালো এক আয়োজনে অনুষ্ঠিত হবে রিয়ালিটি শো সেরাকণ্ঠের গ্র্যান্ডফিনালে। সেরা সাত প্রতিযোগীসহ ১৫০ জনের একটি দল আগামী ১ জানুয়ারি সকালে কাতার এয়ারওয়েজের বিমানে চড়ে কাতারের উদ্দেশে ঢাকা ছাড়বে। ২ জানুয়ারি সন্ধ্যায় অনুষ্ঠান শেষে পরদিন তারা আবার ঢাকায় ফিরবে।
এ প্রসঙ্গে চ্যানেল আইয়ের ব্যবস্থাপনা পরিচালক ফরিদুর রেজা সাগর প্রথম আলোকে বলেন, ‘দেশের বাইরে বাংলাদেশের কোনো রিয়ালিটি শোর গ্র্যান্ডফিনালে এবারই প্রথম। চ্যানেল আই বরারবই বলে আসছে—হৃদয়ে বাংলাদেশ, প্রবাসেও বাংলাদেশ। প্রবাসী বাঙালিদের জন্য এটা আমাদের পক্ষ থেকে নতুন বছরের উপহার।’চ্যানেল আই সেরাকণ্ঠের পঞ্চম আসর এটি। এ আসরের প্রধান পৃষ্ঠপোষক ফিজআপ। আর অনুষ্ঠানটির পরিকল্পনা ও পরিচালনায় আছেন ইজাজ খান স্বপন। তিনি বলেন, ‘কাতারে প্রচুর সংখ্যক বাঙালি আছেন। তাঁরা নিয়মিতই এ অনুষ্ঠানটি দেখেন। তা ছাড়া চ্যানেল আইও কিন্তু প্রবাসী বাঙালিদের চাওয়া-পাওয়া নিয়ে যথেষ্ট গুরুত্ব দিয়ে থাকে। বলতে পারেন প্রবাসী বাঙালিদের চমকে দেওয়ার জন্য ভিন্নধর্মী আয়োজনের চিন্তা-ভাবনা।’স্বপন আরও বলেন, ‘সেরাকণ্ঠের গ্র্যান্ডফিনালেতে সেরা সাত প্রতিযোগীর পারফরম্যান্সের পাশাপাশি দেশবরেণ্য গুণী এবং সময়ের জনপ্রিয় শিল্পীরা বিভিন্ন পরিবেশনায় অংশ নেবেন। সাড়ে তিন ঘণ্টার এই অনুষ্ঠান প্রবাসী বাঙালিদের অনেক ভালো লাগবে বলে আমাদের বিশ্বাস।’চ্যানেল আই সেরাকণ্ঠের এটি পঞ্চম আসর। এই অাসরের প্রধান চার বিচারক হলেন শাহনাজ রহমতউল্লাহ, রেজওয়ানা চৌধুরী বন্যা, সামিনা চৌধুরী ও ইবরার টিপু।সেরা ১২ প্রতিযোগীকে নিয়ে ৫ ডিসেম্বর থেকে শুরু হয়েছে সেরাকণ্ঠের সেমিফাইনাল রাউন্ড। তাঁরা হলেন প্রান্ত, নাবিলা, তারেক, সুস্মিতা, বিভোর, এ্যানি, জয়, মেরি, হৃদয়, রুবেল, ইতি ও ইমরান। এখান থেকে গ্র্যান্ডফিনালের লড়াইয়ের জন্য টিকবেন সেরা ৭ জন। ১৯ ডিসেম্বর জানা যাবে শেষ লড়াইয়ে টিকে থাকা সাত প্রতিযোগীর নাম।
