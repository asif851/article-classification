
জনপ্রিয় মডেল ও অভিনেত্রী সাদিয়া ইসলাম মৌ ‘প্রেম আর প্রতারণার গল্প’ নামে একটি নাটকে অভিনয় করেছেন। নাটকটিতে তাঁর সহ-অভিনেতা বর্তমান প্রজন্মের জনপ্রিয় অভিনেতা কল্যাণ।নাটকটি রচনা ও পরিচালনা করেছেন নাসিম সাহনিক। নির্মাতা সূত্রে জানা গেছে, খুব শিগগির নাটকটি মাছরাঙা টেলিভিশনে প্রচারিত হবে।‘প্রেম আর প্রতারণার গল্প’ নাটক প্রসঙ্গে মৌ প্রথম আলোকে বলেন, ‘নাটকটিতে অভিনয় করে আমার অনেক ভালো লেগেছে। কল্যাণও অনেক ভালো কাজ করেছেন। আশা করছি, নাটকটির মাধ্যমে দর্শক ভিন্ন ধরনের একটি গল্প দেখতে পাবেন।’ নাটকের গল্পে দেখা যাবে, মৌ একটি বিজ্ঞাপন এজেন্সির মার্কেটিং বিভাগের প্রধান। বিজ্ঞাপন নির্মাণের জন্য কল্যাণ তাঁর কাছে আসেন। পরে তাঁদের মধ্যে প্রেমের সম্পর্ক তৈরি হয়। একটা পর্যায়ে তাঁদের গভীর প্রেম প্রতারণায় রূপ নেয়। 
 
 
 
