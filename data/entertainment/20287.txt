



ফিল্লৌরিতে আনুশকা শর্মা ছিলেন রূপকথার আদুরে ভূত।
এবার ভয়ংকর ভূত হিসেবে ধরা দিলেন পরীতে।
 টিজারে রক্তমাখা মুখ আর বিশাল নখ নিয়ে দেখা দিলেন ভয়াবহ রূপে।


নিজের প্রযোজিত দ্বিতীয় ছবি ‘ফিল্লৌরি’তে আনুশকা শর্মা ছিলেন রূপকথার আদুরে ভূত। এবার ভয়ংকর ভূত হিসেবে ধরা দিলেন তৃতীয় ছবি ‘পরী’তে। ছবির টিজারে রক্তমাখা মুখ আর বিশাল নখ নিয়ে দেখা দিলেন ভয়াবহ রূপে।নিজের টুইটার অ্যাকাউন্ট থেকে টিজারটি প্রকাশ করে লিখেছেন, ‘এবার কিন্তু কোনো রূপকথা নয়।’ টিজারও তা-ই প্রমাণ করল। এর আগে কয়েকটি পোস্টার প্রকাশ করে জানিয়ে দিয়েছিলেন, এবারের ভূত একদমই ভয়ংকর। ফিল্লৌরি ছবিতে আনুশকা রূপকথার ভূত হিসেবে দেখা দিয়েছিলেন। সেখানে ‘ভূত’ আনুশকাকে যতটা আদুরে লেগেছিল, ‘পরী’তে ঠিক ততটাই ভয়াবহ। টিজারে দেখা গেল রক্তমাখা মুখ, বিশাল নখ, সহ-অভিনেতা পরমব্রত চট্টোপাধ্যায়ের গলা টিপে ধরছেন। সামাজিক যোগাযোগমাধ্যমে ছবির পোস্টারে এমন ভূতেরই ইঙ্গিত দিয়েছিলেন। কিন্তু তা দেখে যে গা ছমছম করবে, তা হয়তো কেউ ভাবেনি।‘পরী’ মুক্তি পাওয়ার কথা ছিল ৯ ফেব্রুয়ারি। এখন ২ মার্চ মুক্তির দিন ঠিক হয়েছে। প্রযোজক হিসেবে আনুশকা শর্মা ইতিমধ্যে সফলতার প্রমাণ দিয়েছেন। ‘এনএইচটেন’, ‘ফিল্লৌরি’ ছবির পর নতুন ছবি প্রযোজনা করলেন ‘পরী’ নামে। ছবিতে দেখা যাবে পরমব্রত চট্টোপাধ্যায়, ঋতাভরী চক্রবর্তীকেও। পরিচালনা করেছেন প্রসিত রায়। কলকাতা ও মুম্বাইয়ে হয়েছে ছবির শুটিং। মুম্বাই মিরর
