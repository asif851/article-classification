
কথাসাহিত্যিক হুমায়ূন আহমেদের উপন্যাস ‘কৃষ্ণপক্ষ’ অবলম্বনে নিজের প্রথম চলচ্চিত্রটি নির্মাণ করতে চলেছেন মেহের আফরোজ শাওন। আর সেই চলচ্চিত্রে অভিনয় করবেন ঢাকাই সিনেমার বর্তমান সময়ের জনপ্রিয় নায়িকা মাহিয়া মাহি।মাহি প্রথম আলোকে বলেন, ‘আমি কোনো দিন ভাবিনি, হুমায়ুন আহমেদের গল্পের নায়িকা হব। অল্প সময়ের অভিনয়জীবনে এটা আমার অন্যতম অর্জনও বলতে পারেন। আমি এখন প্রস্তুত হচ্ছি হুমায়ুন আহমেদের নায়িকা হওয়ার জন্য।’মাহি আরও বলেন, ‘সারা বাংলাদেশে হুমায়ুন আহমেদ স্যারের বিশাল ভক্ত-গোষ্ঠী আছে। ছবিতে অভিনয়ের একটা পর্যায়ে এসে এই ঘরানার সঙ্গে মনে মনে যুক্ত হতে চেয়েছি। এত তাড়াতাড়ি সেই সুযোগটা পেয়ে যাওয়াতে আমি দারুণ খুশি। পুরো ব্যাপারটা স্বপ্নের মতো লাগছে।’পুরোদস্তুর বাণিজ্যিক সিনেমাতেই অভিনয় করা মাহি ‘কৃষ্ণপক্ষ’-এর মাধ্যমে ইমপ্রেস টেলিফিল্মসের সঙ্গে যুক্ত হলেন।শাওন জানান, হুমায়ূন আহমেদের জন্মদিনে শ্রদ্ধা জানাতেই নির্মিত হচ্ছে ‘কৃষ্ণপক্ষ’। ইমপ্রেসের সঙ্গে ছবিটি যৌথভাবে প্রযোজনা করছেন তিনি। আগামী এক মাসের মধ্যেই চলচ্চিত্রটি নির্মাণের পরিকল্পনা করছেন শাওন।
নির্মাতা মেহের আফরোজ শাওন সম্পর্কে মাহি বললেন, ‘শাওন আপু অনেক গুণী একজন শিল্পী। একজন গুণী নির্মাতাও। তার সঙ্গে কাজ করতে পারাটা আমার জন্য সৌভাগ্যের। আশা করছি অন্যরকম কিছুই হবে’।নির্মাতা শাওন এ প্রসঙ্গে ফেসবুকে লেখেন, ‘সিনেমা বানানোর স্বপ্ন অনেক দিন ধরেই বুকে বয়ে নিয়ে বেড়াচ্ছি। সেই স্বপ্নপূরণের তারিখটা হুমায়ুন আহমেদের জন্মদিনে হতে যাচ্ছে। যদিও হাতে সময় খুব অল্প। তবুও আশা রাখি এই দুঃসাহসিক কাজে পাশে পাওয়া প্রিয় মানুষগুলোকে নিয়ে কাজটা ভালোভাবে শেষ করতে পারব’'‘কৃষ্ণপক্ষ’ চলচ্চিত্রটিতে আরও অভিনয় করবেন তানিয়া আহমেদ, মৌটুসী বিশ্বাস, আজাদ আবুল কালাম, ফারুক আহমেদ। সংগীতায়োজনে থাকছে এসআই টুটুল এবং ইমন সাহা।আসছে ১৩ নভেম্বর কথা সাহিত্যিক হুমায়ূন আহমেদের জন্মদিনে ‘কৃষ্ণপক্ষ’ সিনেমাটি মুক্তি পাবে বলে নির্মাতার পক্ষ থেকে জানানো হয়।
