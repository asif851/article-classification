
বাংলাদেশের সিনেমা বাংলাদেশেই দেখানো কঠিন হয়ে যাচ্ছে দিন দিন। হারিয়ে যাচ্ছে সিনেমা হলগুলো। এই সময়ে বাংলাদেশের সিনেমা সিঙ্গাপুরে নিয়মিত দেখানোর উদ্যোগ সুখবর তো বটেই। অনিমেষ আইচের চলচ্চিত্র ‘ভয়ংকর সুন্দর’ দিয়ে শুরু হতে যাচ্ছে এ যাত্রা। ছবিটি সিঙ্গাপুরে পরিবেশন করছে রাদুগা প্রোডাকশনস। প্রতিষ্ঠানটি জানিয়েছে, এ যাত্রা কেবল শুরু হলো। এ উদ্যোগ অব্যাহত থাকবে।
রাদুগা প্রোডাকশনসের স্বত্বাধিকারী পেশায় প্রকৌশলী অমিতাভ নাগ জানান, ‘সিঙ্গাপুরে বাংলা ভাষাভাষী একটি বিশাল অংশ বসবাস করে। একই সঙ্গে তাদের বিনোদন দেওয়া এবং বাংলা চলচ্চিত্রের প্রসার ঘটানো আমার লক্ষ্য। আমি এর ধারাবাহিকতা বজায় রাখতে চাই। আপনাদের উত্তরোত্তর সহযোগিতা আমাদের কাম্য।’ বাংলাদেশে রাদুগার সঙ্গে কাজ করছে রেড হট মিডিয়া, যার স্বত্বাধিকারী স্টিভ জোসেফ কস্টা।
ছবির প্রিমিয়ারে উপস্থিত থাকার জন্য পরিচালক অনিমেষ আইচ ও নায়িকা ভাবনা সিঙ্গাপুরে যাচ্ছেন। সিঙ্গাপুরে বুগিসে অবস্থিত ‘শ’ টাওয়ার, কার্নিভাল সিনেমা থিয়েটারে ৭ ও ৮ অক্টোবর ছবিটির যথাক্রমে পাঁচটা ও ছয়টায় দুটি শো হবে। উদ্বোধনী দিনে প্রধান অতিথি হিসেবে থাকছেন সিঙ্গাপুরে বাংলাদেশি হাইকমিশনের হাইকমিশনার মুস্তাফিজুর রহমান।
রাদুগা প্রোডাকশনস এরপর মোস্তফা সরয়ার ফারুকীর ‘ডুব’, দীপংকর দীপনের ‘ঢাকা অ্যাটাক’ও সিঙ্গাপুরে মুক্তি দেওয়ার আগ্রহ প্রকাশ করেছে। ছবি দুটির নির্মাতা ও প্রযোজকদের সঙ্গে আলোচনা চলছে। অমিতাভ রেজার ‘আয়নাবাজি’ও সিঙ্গাপুরের দর্শকেরা বড় পর্দায় দেখতে পাবেন বলে আশাবাদী রাদুগা প্রোডাকশনস। এই ধারায় এখন থেকে নিয়মিত বাংলা সিনেমা মুক্তি পাবে সিঙ্গাপুরে।
