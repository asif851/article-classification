
 
তরুণ সংগীতশিল্পী জেরীন তাবাসসুম হকের প্রথম গানের অ্যালবাম ‘মেঘলা দিনে’ বাজারে আসছে। অ্যালবামে জেরীনের সঙ্গে আরও গেয়েছেন আজিজুর রহমান আজিজ ও ফারহানা শিরিন নিপা। আজিজুর রহমান আজিজের কথা ও সুরে অ্যালবামের গানগুলোর সংগীত পরিচালনা করেছেন মো. শাহনেওয়াজ। অ্যালবামটি বাজারে আনছে ইমপ্রেস অডিওভিশন লিমিটেড। এ প্রসঙ্গে জেরীন তাবাসসুম হক প্রথম আলো ডটকমকে বলেন, ‘কিছুদিন আগে অ্যালবামটির মোড়ক উন্মোচন করা হয়েছে। তবে এটি বাজারে আসবে ঈদের পর।’ গান প্রসঙ্গে জেরীন বলেন, ‘শৈশব থেকেই গান করছি আমি। ভবিষ্যতে ভালো একজন সংগীতশিল্পী হিসেবে প্রতিষ্ঠিত হতে চাই। সবাই আমার জন্য দোয়া করবেন।’
জেরীনের বাবা মো. জহুরুল হক ইডেন মহিলা কলেজের শিক্ষক এবং মা সালমা নাজনীন গৃহিণী। ইডেন মহিলা কলেজ থেকে ইংরেজি বিভাগে অনার্স ও মাস্টার্স সম্পন্ন করেছেন জেরীন। তাঁর সংগীতে হাতেখড়ি বাবার কাছেই। নজরুল একাডেমী থেকে পাঁচ বছরের সার্টিফিকেট কোর্সে প্রথম বিভাগে উত্তীর্ণ হয়েছেন জেরীন। এ ছাড়া ভারতীয় হাইকমিশনের আয়োজিত উচ্চাঙ্গসংগীতে তিন বছরের সার্টিফিকেট কোর্সও সম্পন্ন করেছেন। বর্তমানে তিনি সংগীতশিক্ষা কেন্দ্র ও ছায়াবীথি সাংস্কৃতিক কেন্দ্রে সংগীতশিক্ষক হিসেবে কর্মরত।
 
তিন বছর ধরে বাংলাদেশ বেতার ও বাংলাদেশ টেলিভিশনে নজরুলসংগীত, উচ্চাঙ্গসংগীত ও আধুনিক গানের তালিকাভুক্ত শিল্পী জেরীন তাবাসসুম শৈশব থেকেই বিভিন্ন প্রতিযোগিতায় বহু পুরস্কার অর্জন করেছেন। ২০০২ সালে জাতীয় শিক্ষা সপ্তাহে নজরুলসংগীতে স্বর্ণপদকসহ জাতীয় পর্যায়ের বিভিন্ন প্রতিযোগিতায় সেরা প্রতিযোগীও নির্বাচিত হয়েছিলেন জেরীন।
 
     
জেরীন তাবাসসুম হক
