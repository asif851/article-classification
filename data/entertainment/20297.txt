
হৃদ্‌রোগে মারা গেলেন অভিনেত্রী জনপ্রিয় ‘মা’ রিমা লাগু। আজ বৃহস্পতিবার সকালে মুম্বাইয়ের একটি বেসরকারি হাসপাতালে তিনি মারা যান। তাঁর বয়স হয়েছিল ৫৯ বছর।
ভারতের ছোট ও বড় পর্দা—দুটোতেই সরব উপস্থিতি ছিল রিমার। দুই ক্ষেত্রেই সমান জনপ্রিয় ছিলেন তিনি। বেশির ভাগ ছবিতে মায়ের ভূমিকায় দেখা গিয়েছে তাঁকে। ‘ম্যায়নে পেয়ার কিয়া’, ‘সাজন’, ‘আশিকি’, ‘কেয়ামত সে কেয়ামত তক’, ‘হাম আপকে হ্যায় কৌন’, ‘কাল হো না হো’–এর মতো একাধিক সুপারহিট বলিউড ছবিতে মায়ের ভূমিকায় তাঁর অসাধারণ অভিনয় দর্শকদের মনে গভীর দাগ কাটে।
প্রায় চার দশক আগে মারাঠা থিয়েটার থেকে অভিনয়জীবন শুরু করেন রিমা। ১৯৮৫ সালে দূরদর্শনের ধারাবাহিক ‘খানদান’-এর মাধ্যমে ছোট পর্দায় কাজ শুরুর আগে দু–একটি হিন্দি ছবিতে পার্শ্বচরিত্রে অভিনয় করেছিলেন তিনি। এরপর দূরদর্শনের জনপ্রিয় ধারাবাহিক ‘শ্রীমান-শ্রীমতি’ ও ‘তুতু ম্যায় ম্যায়’-এ তাঁর অভিনয় মন জয় করে নেয় হাজার হাজার দর্শকের; নজর কাড়েন একাধিক প্রযোজক-পরিচালকের। গত তিন দশকে শতাধিক ছবিতে অভিনয় করেছেন রিমা। তবে বেশির ভাগ ছবিতেই মায়ের ভূমিকায় দেখা গিয়েছে তাঁকে। সত্তরের দশকে নিরূপা রায় আর নব্বইয়ের দশকে রিমা লাগু, বলিউড ছবির সবচেয়ে সফল এবং জনপ্রিয় ‘মা’।সূত্র: হিন্দুস্তান টাইমস অনলাইন।
