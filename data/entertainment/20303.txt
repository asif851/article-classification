
বিখ্যাত গায়ক জন লেনন কিংবা জর্জ হ্যারিসনদের কথা মনে আছে তো! ১৯৬০ সালে যুক্তরাজ্যের লিভারপুলে যাত্রা শুরু করেছিল তাঁদের ব্যান্ডদল ‘দ্য বিটলস্’। তার পর থেকে ‘ইয়েসটার ডে’, ‘এ ডে ইন দ্য লাইফ’, ‘কাম টুগেদার’, ‘ইন মাই লাইফ’, ‘আই ওয়ান্ট টু হোল্ড ইওর হ্যান্ড’সহ অনেক জনপ্রিয় গান দিয়ে তাঁরা শাসন করেছেন সংগীতের রক যুগকে। গানগুলো এবার এসেছে অনলাইন শ্রোতাদের জন্য। প্রথমবারের মতো অনলাইনে সরাসরি গানগুলো শোনানোর আয়োজন করা হয়েছে। অনলাইন স্ট্রিমিং সাইট স্পোর্টিফাই, অ্যামাজন প্রাইম এবং অ্যাপল মিউজিকে এগুলো আপলোড করা হয় বড়দিনে। আপলোডের ৪৮ ঘন্টার ভেতরে সেগুলো শোনা হয়ে গেছে ৫ কোটি বার। এই শ্রোতাদের তালিকায় তরুণদের সংখ্যাই সব থেকে বেশি। স্পোর্টিফাইয়ের ৬৫ শতাংশ শ্রোতার বয়স ৩৪ বছরের নিচে। আর রোববার দুপুর পর্যন্ত সামাজিক গণমাধ্যমে ‘দ্য বিটলস্ স্ট্রিমিং’-কে উল্লেখ করেছেন প্রায় ৪৬ হাজারেরও বেশি মানুষ। চুক্তিবিষয়ক জটিলতার কারণে জনপ্রিয় ব্যান্ডদল বিটলস্-এর গানগুলো এত দেরিতে অনলাইনে আনা হলো। আপলোডের পর বড়দিনের মাঝরাত থেকে যারা অনলাইনে গানগুলো সব থেকে বেশি শুনেছেন, তাদের বেশির ভাগই নতুন প্রজন্মের শ্রোতা। সব থেকে বেশি শোনা হয়েছে ‘কাম টুগেদার’ গানটি। সেটি ইতিমধ্যে শোনা হয়েছে ১৮ লাখ বারেরও বেশি। বহু পুরনো এই গানগুলো নিয়ে তরুণদের এই আগ্রহ আশার সঞ্চার করেছে সংগীতভূবনে। অনলাইনে বিটলস্-এর সব থেকে বেশি শোনা ১০ গান ১. কাম টুগেদার (১৮ লাখ ৪০ হাজার বার) ২. লেট ইট বি (১৫ লাখ ৫০ হাজার বার) ৩. হে জুড (১৩ লাখ ২০ হাজার বার) ৪. লাভ মি ডু (১৩ লাখ ১০ হাজার বার) ৫. ইয়েসটার ডে (১২ লাখ ৩০ হাজার বার) ৬. হিয়ার কামস্ দ্য সান (১২ লাখ ৩০ হাজার বার) ৭. হেল্প (১২ লাখ ২০ হাজার বার) ৮. অল ইউ নিড ইজ লাভ (১১ লাখ ৭০ হাজার বার) ৯. আই ওয়ান্ট টু হোল্ড ইয়োর হ্যান্ড (১১ লাখ ১০ হাজার বার) ১০. টুইস্ট অ্যান্ড শাউট (৯৪০ হাজার বার)। ডেইলি মেইল
