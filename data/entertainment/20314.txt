
গল্পটি স্কুলজীবনের বেস্ট ফ্রেন্ডকে হারিয়ে ফেলার। একটা সময় যাঁরা স্কুলের পোশাক গায়ে চেপে ছুটে বেড়িয়েছেন দস্যি মেয়ের মতো। যাঁরা তখন ভেবেছিলেন, একে অন্যকে ছাড়া থাকতেই পারবেন না। কিন্তু বাস্তবতা বলে ভিন্নকথা। সময়ের ব্যবধান তাঁদের দুজনের সেই বন্ধুত্বে দেয়াল তুলে দেয়। বহু বছর দুজন দেখা পায় না দুজনের। অতঃপর পুনর্মিলনীতে একে অন্যকে খুঁজে পান।
এবারের বন্ধু দিবস (৬ আগস্ট) উপলক্ষে এমনই এক গল্প নিয়ে তৈরি বিশেষ গান ও ভিডিও প্রকাশ করেছে প্রযোজনা প্রতিষ্ঠান সিএমভি। ৪ আগস্ট সন্ধ্যায় সিএমভির ইউটিউব চ্যানেলে ভিডিওটি প্রকাশ করা হয়। ‘চিরকুট ফিচারিং কোনাল-বন্ধু’ শিরোনামের গানটির ভিডিওতে মডেল হয়েছেন অর্চিতা স্পর্শিয়া, তাসনুভা তিশা ও সাব্বির অর্ণব।
গানটির কথা ও সুর করেছেন শারমিন সুলতানা সুমী আর সংগীতায়োজন করেছে তাঁরই ব্যান্ড চিরকুট। কণ্ঠ দিয়েছেন সংগীতশিল্পী কোনাল। আর গল্পনির্ভর ভিডিওটি নির্মাণ করেছেন নাট্যনির্মাতা ইমরাউল রাফাত।
ভিডিটি প্রসঙ্গে স্পর্শিয়া বলেন, ‘আমি সত্যি সত্যি স্কুলজীবনে ফিরে গিয়েছি কাজটি করতে গিয়ে। খুব আবেগতাড়িত ছিলাম। আসলে এমন গান আর গল্প আমাদের প্রত্যেকের জীবনেই রয়েছে। আমরা প্রতিনিয়ত ফেলে আসা বন্ধুদের খুঁজে বেড়াই। কেউ পাই, কেউ পাই না। সংশ্লিষ্ট সবাইকে ধন্যবাদ এমন একটি বিশেষ গান-ভিডিও করার জন্য।’
গানটির কণ্ঠশিল্পী কোনাল বলেন, ‘আমি ব্যক্তিগত জীবনে অসম্ভব বন্ধুকেন্দ্রিক একজন মানুষ। চিরকুটের সুমী আপার সঙ্গে গানটির পরিকল্পনা করি আরও বছর দুয়েক আগে। অবশেষে আমাদের গানটি রেকর্ড হলো এবং চমৎকার একটি গল্প দিয়ে ভিডিও তৈরি হলো। স্পর্শিয়া, ইমরাউল রাফাতসহ আমরা প্রায় সব বন্ধু মিলেই কাজটি করেছি। আমি বিশ্বাস করি, গানটির মাধ্যমে প্রত্যেক মানুষ তাঁর ফেলে আসা স্কুলজীবনের স্মৃতিতে ফিরে যাবেন এবং হারিয়ে যাওয়া বন্ধুদের খুঁজে বের করবেন।’
