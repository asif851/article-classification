
বলিউডের চলচ্চিত্র নির্মাতা করণ জোহর তাঁর যমজ দুই সন্তানকে গত বুধবার হাসপাতাল থেকে বাড়ি এনেছেন। এখনো তিনি নবজাতক রুহি ও যশের ছবি প্রকাশ করেননি গণমাধ্যম কিংবা সামাজিক যোগাযোগমাধ্যমে। তবে তাঁর সন্তানেরা যে ঘরে বেড়ে উঠবে, সেই ঘরটির ছবি আজ তিনি প্রকাশ করেছেন। সেই ঘরের ছবিতে আছেন করণ ও ঘর সাজানোর পেছনের মানুষ গৌরী খানও।
শাহরুখ খানের স্ত্রী গৌরীর আরেক পরিচয় হলো তিনি একজন ইন্টেরিয়র ডিজাইনার। বলিউডের অনেক নামীদামি তারকার ঘর সাজিয়ে দিয়েছেন তিনি। এর মধ্যে রয়েছে হৃতিক রোশন, রণবীর কাপুরের মতো তারকাদের নাম। সেই গৌরী এবার করণ জোহরের নবজাতকদের জন্য ঘর সাজালেন। টুইটারে দেওয়া যশ ও রুহির ঘরের ছবিতে দেখা গেছে, পুরো ঘরে সাদা রঙের আধিক্য। কিছুদিন আগে এক অনুষ্ঠানে করণ বলেছিলেন, তিনি বড় হয়েছেন নানা ধরনের গান শুনতে শুনতে। তাঁর ঘরে সব সময় গান বাজত। কারণ, তাঁর মা হিরু জোহর ছিলেন সংগীতপ্রেমী মানুষ। করণ তাঁর মায়ের কাছ থেকে পারিবারিক সূত্রে সেই প্রেম পেয়েছেন। তাই তিনি তা তাঁর সন্তানদের ভেতরও দিতে চান। এ জন্যই তাঁর বাচ্চাদের ঘরে নাকি করণ সার্বক্ষণিক গানের ব্যবস্থা রাখতে চান। টুইটারে প্রকাশিত ছবি তো আর কথা বলছে না, তাই আপাতত বোঝা যাচ্ছে না যে গৌরী কি বাচ্চাদের ঘর সাজানোর সময় গান বাজানোর পর্যাপ্ত ব্যবস্থা রেখেছেন কি না! ইন্ডিয়ান এক্সপ্রেস।
