
আপনার কণ্ঠস্বর হাতির মতো! অন্য সময় এমন ‘প্রশংসা’ পেলে তেলে-বেগুনে জ্বলে উঠতেন। কিন্তু এখন এটিকে ভেজালমুক্ত প্রশংসা হিসেবেই দেখছেন প্রিয়াঙ্কা চোপড়া। এক হাতির চরিত্রে যে কণ্ঠ দিয়েছেন তিনি!একের পর এক নতুন নতুন সব কাজ করছেন এই অভিনেত্রী। আর যেখানেই হাত দিচ্ছেন, হিরে ফলছে। এবিসি টিভিতে দাপটের সঙ্গে চলছে তাঁর টিভি সিরিজ ‘কোয়ান্টিকো’। এবার হাতির চরিত্রে কণ্ঠ। না, অ্যানিমেশন ছবিতে নয়, প্রিয়াঙ্কা কণ্ঠ দিয়েছেন এক রোবট হাতির। প্রাণী অধিকার সংরক্ষণ নিয়ে কাজ করে বিখ্যাত সংগঠন পেটা। তাঁরাই বানিয়েছে ‘এলি’ নামের একটি রোবট হাতি। বিপন্নপ্রায় হাতি সম্পর্কে শিশুদের তথ্য দিতে এলি ঘুরছে স্কুলে স্কুলে। গল্প বলছে, কীভাবে নির্দয় শিকারিরা তাকে তার মায়ের কাছ থেকে কেড়ে নিয়েছিল, কীভাবে সার্কাসে তার ওপর চাবুকের আঘাত নেমে এসেছে বারবার এবং অবশেষে কীভাবে এক আশ্রয়কেন্দ্রে সুখে দিন কাটছে তার।সাড়ে ছয় ফুট উচ্চতার সেই রোবট হাসি এরই মধ্যে তিন হাজারের মতো স্কুলশিক্ষার্থীর কাছে পৌঁছেও গেছে। আর এই কাজ করতে পেরে প্রিয়াঙ্কাও দারুণ খুশি। আইএএনএস।
