
বাংলাদেশে গেল বছরের দারুণ ব্যবসাসফল ছবি ‘ঢাকা অ্যাটাক’ এ বছর মুক্তি পেতে যাচ্ছে মালয়েশিয়ায়। আগামীকাল বৃহস্পতিবার (৪ জানুয়ারি) দেশটির ছয়টি সিনেমা হলে মুক্তি পাবে বাংলাদেশের প্রথম পুলিশ অ্যাকশন থ্রিলার ছবি ‘ঢাকা অ্যাটাক’।
মালয়েশিয়ার টিভিজি সিনেমাস জয়া শপিং সেন্টার, টিভিজি সিনেমাস কেএলসিসি, টিভিজি সিনেমাস রাওয়াং, টিভিজি সিনেমাস কপেং, টিভিজি সিনেমাস সানওয়ে পুত্রা, টিভিজি সিনেমাস শামেলেনি—এ দীপঙ্কর দীপন পরিচালিত প্রথম ছবি ‘ঢাকা অ্যাটাক’ মুক্তি পাবে।

‘ঢাকা অ্যাটাক’ সিনেমার প্রধান দুটি চরিত্রে অভিনয় করেছেন আরিফিন শুভ ও মাহিয়া মাহি। অন্য অভিনয়শিল্পীদের মধ্যে আছেন সৈয়দ হাসান ইমাম, আলমগীর, আফজাল হোসেন, লায়লা হাসান, তাসকিন রহমান, এ বি এম সুমন, শতাব্দী ওয়াদুদ, নওশাবা, শিপন মিত্র প্রমুখ।
ছবির কাহিনি ও মূল ভাবনায় পুলিশ কর্মকর্তা সানী সানোয়ার। ঢাকা পুলিশ পরিবারকল্যাণ সমিতি লিমিটেড নিবেদিত এ ছবি নির্মাণ করেছে থ্রি হুইলারস লিমিটেড। ছবিটি প্রযোজনা করেছে স্প্ল্যাশ মাল্টিমিডিয়া।
এর আগে ছবিটি মুক্তি পেয়েছে যুক্তরাষ্ট্র, কানাডা, সংযুক্ত আরব আমিরাত, কাতার আর ওমানে।
