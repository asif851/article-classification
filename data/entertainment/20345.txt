
ক্রিকেটার বিরাট কোহলির সঙ্গে প্রেমের কথা অকপটে স্বীকার করেছেন রব নে বানাদি জোড়ি তারকা আনুশকা শর্মা। ক্রিকেট বিশ্বকাপে দারুণ খেলছেন বিরাট। কিন্তু সম্প্রতি বিরাটের প্রশংসা না করে সমালোচনাই করেছেন দাবাং তারকা সালমান খান। তিনি মন্তব্য করেছেন, বিরাট তাঁর চেহারার যত্নআত্তি এবং ফ্যাশন নিয়েই বেশি ব্যস্ত থাকেন। সালমানের মুখে প্রেমিক বিরাট সম্পর্কে এমন মন্তব্য শুনে সম্ভবত নাখোশই হয়েছেন আনুশকা। আর তাইতো সালমানের সঙ্গে কবে জুটি হবেন—এমন প্রশ্ন শুনে পাশ কাটিয়ে গেছেন আনুশকা। সম্প্রতি দুবাই সফরে গিয়ে বিরাট সম্পর্কে নেতিবাচক মন্তব্য করেন সালমান। তাঁর মন্তব্যে স্পষ্ট বোঝা যায়, তিনি বিরাটকে খুব একটা পছন্দ করেন না। নিজেকে অতিরিক্ত আবেদনময় দেখানোর জন্য বিরাট সব সময় ব্যতিব্যস্ত থাকেন বলে মন্তব্য করেন খান সাহেব। সম্প্রতি এক খবরে এমনটিই জানিয়েছে এনডিটিভি।বলিউডের প্রভাবশালী তিন খান শাহরুখ, আমির ও সালমানের সঙ্গে অভিনয়ের জন্য মুখিয়ে থাকেন বলিউডের বেশির ভাগ অভিনেত্রী। তিন খানের মধ্যে দুই খানের সঙ্গে অভিনয়ের সুযোগ হয়েছে আনুশকার। শাহরুখ খানের সঙ্গে জুটি বেঁধে রব নে বানাদি জোড়ি ছবির মাধ্যমে বলিউড অভিষেক হয়েছিল আনুশকার। তাঁকে গত বছর মুক্তি পাওয়া পিকে ছবিতে আমির খানের সঙ্গেও অভিনয় করতে দেখা গেছে। কিন্তু সালমান খানের সঙ্গে এখন পর্যন্ত এক পর্দায় হাজির হননি আনুশকা। আনুশকা অভিনীত নতুন ছবি এনএইচ টেন মুক্তি পাচ্ছে ১৩ মার্চ। আনুশকা এখন ছবিটির শেষ মুহূর্তের প্রচারণা নিয়ে ব্যস্ত সময় পার করছেন। সম্প্রতি তাঁকে জিজ্ঞেস করা হয়, সালমানের সঙ্গে কবে তাঁকে এক ছবিতে দেখা যাবে। প্রশ্নটি শুনলেও তার কোনো জবাব না দিয়ে পাশ কাটিয়ে যান আনুশকা। তিনি বলেন, ‘এ বছর আমার অভিনীত এনএইচ টেন, বোম্বে ভেলভেট ও দিল ধারাকনে দো ছবিগুলো মুক্তি পাচ্ছে। এরপর আমি করণ জোহরের পরবর্তী ছবিতে রণবীর কাপুর ও ঐশ্বরিয়া রাই বচ্চনের সঙ্গে অভিনয় করব।’
‘এনএইচ টেন’ ছবির ট্রেইলার দেখতে ক্লিক করুন
