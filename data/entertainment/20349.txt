
অবশেষে আমদানিকৃত হিন্দি ছবি দেশব্যাপী মুক্তি পেতে যাচ্ছে। আগামী শুক্রবার থেকে দেশের বিভিন্ন প্রেক্ষাগৃহে বলিউডের প্রভুদেবা পরিচালিত ওয়ান্টেড–এর মুক্তি দিয়ে শুরু হবে হিন্দি ছবির প্রদর্শনী। গতকাল এমনটাই জানান ছবি আমদানিকারক প্রতিষ্ঠান ইনউইন এন্টারপ্রাইজের ইফতেখার উদ্দিন নওশাদ।রাজধানীর বিভিন্ন এলাকা ও প্রেক্ষাগৃহ এখন সালমান খানের পোস্টারে ভরে গেছে। শুধু সাধারণ প্রেক্ষাগৃহে নয়, হিন্দি ছবি মুক্তি পাচ্ছে শহরের কিছু মাল্টিপ্লেক্সেও। ঢাকার একটি মাল্টিপ্লেক্সের ঊর্ধ্বতন কর্মকর্তা জানান, আর কোনো আইনি জটিলতা না থাকলে তাঁরা আগামী শুক্রবার থেকেই হিন্দি ছবি ওয়ান্টেড-এর প্রদর্শনী শুরু করতে যাচ্ছেন। দেশব্যাপী ৫০ থেকে ৬০টি প্রেক্ষাগৃহে মুক্তি পাচ্ছে ওয়ান্টেড। এ ছবির পরই সেন্সর বোর্ডে ছাড়পত্রের অপেক্ষায় আছে আরও তিনটি বলিউডের ছবি—থ্রি ইডিয়টস, তারে জমিন পার ও ধুম থ্রি ।
