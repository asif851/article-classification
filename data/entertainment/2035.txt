
নভেম্বর মাসে প্রযোজনা প্রতিষ্ঠান ইমপ্রেস টেলিফিল্মের পাঁচটি চলচ্চিত্র প্রেক্ষাগৃহে মুক্তি পাচ্ছে। ১ নভেম্বর বলাকা সিনেওয়ার্ল্ডে মুক্তি পেয়েছে বেলাল আহমেদ পরিচালিত অনিশ্চিত যাত্রা, প্রয়াত সজল খালেদের কাজলের দিনরাত্রি ও কাজী মোর্শেদের একই বৃত্তে; ৮ নভেম্বর রাজ্জাক পরিচালিত আয়নাকাহিনি। ২৯ নভেম্বর মুক্তি পাবে সামিয়া জামান পরিচালিত আকাশ কত দূরে।ইমপ্রেস টেলিফিল্মের ব্যবস্থাপনা পরিচালক ফরিদুর রেজা সাগর বলেন, ‘চলচ্চিত্রের দর্শকেরা যখন হল থেকে মুখ ঘুরিয়ে নিচ্ছেন, ঠিক তখন তরুণ সৃজনশীল নির্মাতাদের চলচ্চিত্রের ধারার সঙ্গে সম্পৃক্ত করতে নবীন-প্রবীণের সেতুবন্ধ তৈরির হাল ধরে ইমপ্রেস টেলিফিল্ম। চলচ্চিত্রবিমুখ দর্শকদের চলচ্চিত্রের মধ্যে ফিরিয়ে আনতে শুরু থেকেই কাজ করছি। আর তা অব্যাহত থাকবে।’
