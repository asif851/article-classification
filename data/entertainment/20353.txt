
পেশাগত কারণে কয়েক বছর ধরেই অভিনেত্রী জয়া আহসানকে কখনো ঢাকা, তো কখনো কলকাতায় থাকতে হয়। কিন্তু এবার তিনি কলকাতায় নববর্ষ উদ্‌যাপন করছেন। ভারতীয় সংবাদমাধ্যম ‘টাইমস অব ইন্ডিয়া’ বাংলা নববর্ষ উপলক্ষে প্রকাশ করেছে জয়া আহসানের বিশেষ সাক্ষাৎকার। সেখানে ভারতীয় ভক্তদের জন্য সরষে ইলিশের রন্ধন প্রণালি দিয়েছেন জয়া।
আজ রোববার কলকাতায় বাংলা নববর্ষ উদ্‌যাপন করা হচ্ছে। তবে বাংলাদেশের বৈশাখী আয়োজনের সঙ্গে অনেক পার্থক্য রয়েছে। সাক্ষাৎকারে জয়া জানান, এবার বাংলাদেশের নববর্ষ খুব মিস করছেন। এ দেশে কীভাবে নববর্ষ উদ্‌যাপন করা হয়, সে কথাও জানিয়েছেন ভারতের পাঠকদের। ভাগাভাগি করেছেন কিছু স্মৃতি। শৈশবে জয়া ছোট বোনকে সঙ্গে নিয়ে নানার সঙ্গে হালখাতা উৎসবে যেতেন। তখন দোকানে দোকানে ঘুরে মিষ্টির প্যাকেট আর ক্যালেন্ডার সংগ্রহ ছিল এ অভিনেত্রীর বৈশাখের মূল আকর্ষণ।প্রতিবছর পয়লা বৈশাখে শাড়ি, মিষ্টিসহ অনেক উপহার পান জয়া। এবার তিনি দেশে নেই, কিন্তু উপহার ঠিকই পৌঁছে যাচ্ছে তাঁর বাসার ঠিকানায়। বাড়ির গৃহপরিচারিকাকে তাই সব উপহার তুলে রাখতে বলেছেন। ঢাকায় ফিরে নিজের হাতে সেসব উপহারের মোড়ক খুলবেন তিনি। ঢাকায় থাকলে মায়ের হাতের রান্না খেয়েই চলত ভূরিভোজ। তবে পান্তা তৈরিতে তিনি বেশ পটু। তাঁর হাতের সরষে ইলিশও নাকি অসাধারণ। টাইমস অব ইন্ডিয়ার পাঠকদের জন্য তাই এই পদের পুরো প্রণালি তুলে দিয়েছেন। বলেছেন কীভাবে তৈরি করতে হয় শিম, কুমড়ার ভর্তা আর দই-পান্তা।
জয়া আহসান প্রযোজিত প্রথম ছবি ‘দেবী’র দুটি পোস্টার সম্প্রতি মুক্তি পেয়েছে। হ‌ুমায়ূন আহমেদের উপন্যাস ‘দেবী’ অবলম্বনে নির্মিত এই ছবি পরিচালনা করেছেন অনম বিশ্বাস। ছবিতে অভিনয় করেছেন চঞ্চল চৌধুরী, জয়া আহসান, অনিমেষ আইচ, শবনম ফারিয়াসহ অনেকে।গত বৃহস্পতিবার কলকাতা থেকে এ অভিনেত্রী প্রথম আলোকে জানান, আগামী শীতে দেখা মিলবে ‘দেবী’র। তিনি বলেন, ‘এটি আমার প্রথম প্রযোজনা। তাই একটু ভয়ে আছি। তবে আমরা এরই মধ্যে সব কাজ গুছিয়ে এনেছি। ডিসেম্বরের আগেই ছবিটি মুক্তির পরিকল্পনা করছি। এমনও হতে পারে, শীতের শুরুতেই মুক্তি দিতে পারি ছবিটি।’
