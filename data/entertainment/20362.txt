
বাংলাদেশ টেলিভিশনের ৫০ বছর পূর্তি হলো গত ডিসেম্বরে। সেই সঙ্গে বিটিভির জনপ্রিয় শিশুতোষ অনুষ্ঠান ‘এসো গান শিখি’ও পেরোল ৫০-এর কোঠা। এ দেশের কয়েকটি প্রজন্মের শৈশবস্মৃতি জড়িয়ে আছে এই শিক্ষামূলক শিশুতোষ অনুষ্ঠানটির সঙ্গে। পাপেট মিঠু-মন্টি, গানের খালামণি—কত কি-ই না এই একটি অনুষ্ঠান থেকে পেয়েছে দর্শকেরা। সে অনুষ্ঠানটিই পুরোনো সে চরিত্রগুলো নিয়ে নতুন সময়ে আসছে আবারও।দীর্ঘ সময় ধরে পাক্ষিকভাবে বাংলাদেশ টেলিভিশনে প্রচার হয়ে আসছিল ‘এসো গান শিখি’। মাঝে কিছু সময় প্রচার বিরতিতে ছিল। এ মাস থেকেই এ অনুষ্ঠানটি সাপ্তাহিকভাবে প্রচার শুরু হয়েছে। প্রতি শনিবার বেলা সাড়ে ১১টায় প্রচারিত হচ্ছে এ অনুষ্ঠান। সব সময়ের ‘গানের খালামণি’ হয়ে সংগীতিশিল্পী ফেরদৌসী রহমানকে দেখা যাবে এতে। তাঁর সঙ্গে থাকবে পাপেট চরিত্র মিঠু ও মন্টি।সবার প্রিয় খালামণি অর্থাৎ ফেরদৌসী রহমান জানান, শুধু বিটিভিতেই নয়, তিনি তাঁর গান শেখার আসর নিয়ে প্রতি সপ্তাহে থাকছেন বাংলাদেশ বেতারেও। প্রতি শুক্রবার বেলা আড়াইটায় ‘এসো গান শিখি, এসো গান করি’ নামের এ অনুষ্ঠানটি প্রচারিত হচ্ছে।এসো গান শিখির যাত্রা নিয়ে ফেরদৌসী রহমান বলেন, ‘১৯৬৪ সালের ২৫ ডিসেম্বর আমার গাওয়া গানের মধ্য দিয়েই শুরু হয় বাংলাদেশ টেলিভিশনের পথচলা। আর ২৭ ডিসেম্বর গান শেখার আসর নামে শুরু হয় এখনকার এ অনুষ্ঠানটি। এরপর সময়ের সঙ্গে সঙ্গে বদলে যায় অনুষ্ঠানটির নাম। এখনো যখন দেশে-বিদেশে যেকোনো অনুষ্ঠানে যাই, দেখা যায় কোলে সন্তানকে নিয়ে অনেকেই ছুটে এসে আমাকে বলছে, খালামণি জানেন, আমি আপনার ছাত্র বা ছাত্রী ছিলাম।’
