
আসলাম এক কুফা। যেদিন বাংলাদেশ ক্রিকেট দলকে সমর্থন করে, সেদিনই দল হেরে যায়। বাংলাদেশ দলকে জেতাতে প্রায়ই বিপক্ষের দলকে সমর্থন করে সে। সেদিন বাংলাদেশ জিতে যায়। 
নিজের কাজে তো নানা বাঁধা থাকেই, অন্যের কাজেও লাগে আসলামের কুফার আঁচ। এই কুফার কারণে আসলামের চাকরি হয় না। এলাকার উন্নয়নও থেমে থাকে তাঁর কারণে।গল্পের এই কুফা রাশি জাহিদ হাসান। যে ধরনের চরিত্র করে জনপ্রিয় হয়ে উঠেছেন তিনি, ঘুরেফিরে সেরকম এক চরিত্রেই দেখা যাবে তাঁকে এবারের ঈদে। তবে নাটকের একপর্যায়ে প্রতিবেশী মিতুর কাছ থেকে আসলাম বুঝতে পারে, ‘কুফা’ বলে কিছু নেই। মানুষ তার কর্মফল ভোগ করে।হামেদ হাসানের রচনা, সাজ্জাদ সুমনের পরিচালনায় সাত পর্বের এই ধারাবাহিক নাটকটি ঈদের দিন থেকে প্রতিদিন সন্ধ্যা সাড়ে ৬টায় প্রচারিত হবে বৈশাখী টিভিতে। এতে আরও অভিনয় করেছেন তাহসিন, আরফান, ফারুক আহমেদ, কচি খন্দকার, মিলন ভট্টাচার্য, মিথিলা, নাবিলা, শিখা মৌসহ আরও অনেকে।
