
জেল থেকে বেরিয়েছেন সেই ফেব্রুয়ারিতে। এরপরই গুঞ্জন শোনা গিয়েছিল, শিগগিরই ক্যামেরার সামনে আসছেন। কিন্তু দেখা যাচ্ছিল না শুটিং সেটে। জেল থেকে বের হওয়ার পর ‘ভূমি’ চলচ্চিত্রের মধ্য দিয়ে প্রথমবারের মতো ক্যামেরার সামনে আসছেন সঞ্জয় দত্ত।ওমাং কুমারের পরিচালনায় ছবিটি বাবা-মেয়ের সম্পর্ক নিয়ে। সঞ্জয়ের সঙ্গে অভিনয় করবেন দিলীপ কুমারের নাতনি সায়েশা সেইগাল। ছবিটির শুটিং শুরু হবে ২৯ জানুয়ারি। সায়েশা অজয় দেবগনের ‘শিবায়’ চলচ্চিত্র দিয়ে তাঁর ক্যারিয়ার শুরু করেন। ছবির ইউনিটের একজন জানান, সঞ্জয় ২৯ নম্বরটিকে তাঁর জন্য সৌভাগ্যের প্রতীক হিসেবে দেখেন। তাই সঞ্জয় এই তারিখে শুটিং শুরু করার ইচ্ছার কথা জানান। এই দিনে তিনি জন্মও নেন। এই নির্দিষ্ট দিনেই জীবনের নতুন আরেকটি অধ্যায় শুরু করতে চান তিনি। পর্দায় তাঁকে সুন্দর দেখাতে বেশ নজর দিচ্ছেন শরীরের দিকে। প্রতিদিন দুই ঘণ্টা সময় ব্যয় করছেন ব্যায়ামাগারে।সর্বশেষ সঞ্জয়কে দেখা গেছে আমির খান অভিনীত ‘পিকে’ ছবিতে। এ ছাড়া সামনে আরও অনেক চলচ্চিত্রে অভিনয়ের কথা চলছে।
মিড ডে
