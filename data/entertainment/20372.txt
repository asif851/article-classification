
পিঁপড়াবিদ্যা চলচ্চিত্রের অভিনেতা নূর ইমরান মিঠু একটি চলচ্চিত্র বানাবেন। এমন একটা খবর পেয়ে যোগাযোগ করা হলো তাঁর সঙ্গে। তখন তিনি শুটিংয়ে। লঞ্চে একদল তারকা নিয়ে কাজে ব্যস্ত। শুটিং শেষ করে ঢাকায় ফিরে কথা বললেন প্রথম আলোর সঙ্গে। নিজে অভিনয় করেছেন, নাটক নির্মাণ করেছেন, তবে চলচ্চিত্র পরিচালনা এটাই প্রথম।স্বাভাবিকভাবে অনুভূতিটা অন্য রকম। তিনি বলেন, ‘আমরা ঢাকা টু মোরেলগঞ্জের (বাগেরহাট জেলার একটি থানা) লঞ্চে সাধারণ যাত্রীদের সঙ্গে উঠে শুটিং করেছি। মোটামুটি আট দিন চলেছে শুটিং। এর মধ্যে দুবার করে লঞ্চে যাতায়াত করতে হয়েছে। যাতায়াতের সময়টুকুতে শুটিং করেছি আমরা।’ ছবির নাম কমলা রকেট। কথাসাহিত্যিক শাহাদুজ্জামানের ‘মৌলিক’ ও ‘সাইপ্রাস’ নামের দুটি গল্প অবলম্বনে এর চিত্রনাট্য করেছেন শাহাদুজ্জামান ও মিঠু। দুটি গল্পের একটি ছবি, দুর্দান্ত হওয়ারই কথা। তার খানিকটা আঁচ দিলেন এই ছবির অভিনেতা তৌকীর আহমেদ। বললেন, ‘আমার মনে হয় বেশ ভালো একটা কাজ হবে। আর প্রথম কাজ হিসেবে চলচ্চিত্রটির প্রতি মিঠুর প্রচুর ভালোবাসা আছে।’ পরিচালক বলেন, ছবিটির ৫০ শতাংশ শুটিং শেষ। এ মাসেই আবার ছুটবে কমলা রকেট। কথা শেষ করার আগে মিঠু বলেন, ‘শ্রেণিভেদে সবাই সবার থেকে আলাদা পোশাকের হলেও কাম, ক্ষুধা, শীত, গন্ধের মতো মৌলিক প্রশ্নে সবাই এক। এটাই দেখানো হয়েছে চলচ্চিত্রটিতে।’ ছবিতে আরও অভিনয় করছেন মোশাররফ করিম, জয় রাজ, সামিয়া সাঈদ, ডমিনিক গোমেজ, সেঁওতিসহ অনেকে। ইমপ্রেস টেলিফিল্ম প্রযোজিত এই চলচ্চিত্রটি বছরের মাঝামাঝিতে মুক্তি পাওয়ার কথা রয়েছে।
