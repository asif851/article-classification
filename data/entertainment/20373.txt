
বলিউডের এই ‘কলঙ্ক’র দাম বেশ চড়া। আর হবে না-ই বা কেন, এই ‘কলঙ্কে’ যে সঞ্জয় দত্ত এবং মাধুরী দীক্ষিত আছেন। তার ওপর এই ‘কলঙ্ক’র মাধ্যমে বাবার দেখা স্বপ্ন পূরণ করতে চলেছেন করণ জোহর।
বিটাউন তাকিয়ে আছে করণ জোহরের আগামী ছবি ‘কলঙ্ক’র দিকে। ছবিটিকে ঘিরে প্রায় প্রতিদিন নানা খবর শোনা যায়। এবার ছবিটি সম্পর্কে নতুন কথা শোনা যাচ্ছে। কিছুদিন পর ‘কলঙ্ক’ ছবির শুটিং হবে। তাই ছবির সেট বানানোর কাজ শুরু হয়ে গেছে।
জানা গেছে, ছবির জন্য উচ্চমানের সেট নির্মাণ করা হবে। ‘কলঙ্ক’ এক ‘পিরিয়ড’ ছবি হতে চলেছে। তাই সেটে গত শতকের চল্লিশের দশকের সব জিনিসপত্র থাকবে। এই ছবির সেটের জন্য বাজেট রাখা হয়েছে ১৫ কোটি রুপি। প্রথম কোনো ছবির জন্য নাকি এত দামি সেট বানানো হচ্ছে। মুম্বাইয়ের ফিল্ম সিটিতে সেট বানানোর কাজ শুরু হয়ে গেছে। সেটটি দিল্লির ‘মহল্লা’র মতো বানানো হবে।
‘কলঙ্ক’ ছবির সেটের ছবি যাতে প্রকাশ্যে না আসে, তার জন্য বিশেষ ব্যবস্থা নিয়েছেন করণ জোহর। সব ক্রুকে নির্দেশ দেওয়া হয়েছে, সেটের কোনো ছবি তারা তুলতে পারবে না। করণ সেটটি নির্মাণ করার দায়িত্ব দিয়েছেন সেট নির্মাণকারী প্রতিষ্ঠান অমৃতা মহলকে। এর আগে করণ জোহরের সঙ্গে একাধিক ছবিতে কাজ করেছেন অমৃতা লাল। করণের ‘অ্যায় দিল হ্যায় মুশকিল’, ‘টু স্টেটস’, ‘ইয়ে জওয়ানি হ্যায় দিওয়ানি’ আর ‘স্টুডেন্ট অব দ্য ইয়ার’ ছবিগুলোতে কাজ করেছেন অমৃতা।
‘কলঙ্ক’ ছবিটি বানানোর স্বপ্ন দেখেছিলেন করণের বাবা যশ জোহর। সেই স্বপ্নকে এবার বাস্তবে রূপ দিচ্ছেন ছেলে। ২৫ বছর পর ‘কলঙ্ক’ ছবিতে সঞ্জয় এবং মাধুরী একসঙ্গে কাজ করবেন। মাধুরী এবং সঞ্জয় তো আছেনই, এই ছবিতে আরও আছেন বরুণ ধাওয়ান, আলিয়া ভাট এবং সোনাক্ষী সিনহা।
