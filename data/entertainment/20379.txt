
বাংলাদেশ চলচ্চিত্র শিল্পী সমিতির নির্বাচনে পরাজিত সভাপতি প্রার্থী ওমর সানীর আবেদনের পরিপ্রেক্ষিতে পুনরায় ভোট গণনা শুরু হয়েছে। গতকাল রোববার ওমর সানী নির্বাচন কমিশন বরাবর ভোট বাতিল চেয়ে আবেদন করেন। সেই আবেদন আমলে নিয়ে নির্বাচন কমিশন ও আপিল বোর্ড পুনরায় ভোট গণনার সিদ্ধান্ত নেয়।
আজ সোমবার দুপুর ১২টা থেকে নির্বাচন কমিশন ও আপিল বোর্ডের সব সদস্যদের উপস্থিতিতে শিল্পী সমিতির কার্যালয়ে এই ভোট গণনা শুরু হয়েছে। এ ব্যাপারে নির্বাচন কমিশনের চেয়ারম্যান মনতাজুর রহমান আকবর বলেন, ‘ওমর সানী আমাদের কাছে ভোট বাতিলের আবেদন করেছেন। বাতিল বললে তো আর হবে না। তাঁর আবেদনের পরিপ্রেক্ষিতে নিয়ম অনুযায়ী পুনরায় ভোট গণনা করছি। দুপুর বারোটা থেকে গণনা শুরু হয়েছে। শেষ করতে বিকেল পাঁচটা লেগে যেতে পারে।’
গণনা শেষে কবে আবার নতুন ফলাফল প্রকাশ ঘোষণা করা হবে এমন প্রশ্নে মনতাজুর রহমান আকবর বলেন, ‘আবেদনকারী ওমর সানীকে কাল (মঙ্গলবার) সন্ধ্যা সাড়ে ছয়টা পর্যন্ত সময় দেওয়া আছে। ফলাফল যা হবে ওই সময়ে তাঁর উপস্থিতিতে তা প্রকাশ করা হবে।’
ওমর সানীর করা আবেদনে অভিযোগ করা হয়েছে-গেল শুক্রবার অনুষ্ঠিত চলচ্চিত্র শিল্পী সমিতির নির্বাচনে ভোট পড়েছে মোট ৫৫৮ টি। এর মধ্যে ৮৯টি ভোট বাতিল বলে নির্বাচন বোর্ড প্রকাশ করেছে। মোট ফলাফল অসংগতিপূর্ণ। কেননা, সভাপতি তিনজনের ভোট যোগ করলে মোট ৪৬৯টি ভোট হওয়া উচিত। কিন্তু প্রকাশিত ফলাফলে পাওয়া যাচ্ছে মোট ভোট ৪৫৬ টি। এ ছাড়াও নির্বাচন কমিশন ভোট গণনার সময় শাকিব খানকে জোর করে বের করে দিয়েছে—যা কোনোভাবেই কাম্য ছিল না। এই নির্বাচনে ভোট কারচুপির অভিযোগও তোলেন তিনি। তাঁর মতে, একটি পক্ষ নিজ স্বার্থে নির্বাচন বোর্ডকে প্রভাবিত করেছে। এমতাবস্থায় এ রকম অসংগতিপূর্ণ ফলাফল বাতিল, তথা নির্বাচন বাতিল করার আবেদন করেছি। উল্লেখ্য গত ৫ মে অনুষ্ঠিত বাংলাদেশ চলচ্চিত্র শিল্পী সমিতির নির্বাচনে এখন পর্যন্ত ঘোষিত ফলাফলে সভাপতি পদে মিশা সওদাগর ও সাধারণ সম্পাদক জায়েদ খান নির্বাচিত হয়েছেন।
