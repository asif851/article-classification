
অভিনয়ের পাশাপাশি অনেক অভিনয়শিল্পীই গান করেন। বিভিন্ন টেলিভিশনের অনুষ্ঠানে তাঁদের গাওয়া গানই এর প্রমাণ। এসব অনুষ্ঠানে গান করে অনেক অভিনয়শিল্পী আবার প্রশংসিতও হয়েছেন। প্রকাশ করেছেন গানের অ্যালবামও।অভিনয়শিল্পীদের গানের তালিকায় এবার যোগ হলো আরও দুটি নাম। তাঁরা হলেন তারকা দম্পতি হিল্লোল ও নওশীন। এবারের ঈদে চ্যানেল আইয়ের জন্য নির্মিত ‘তারা ঝিলমিল’ অনুষ্ঠানে এ দুই অভিনয়শিল্পী গান গাইবেন। তবে মৌলিক কোনো গান নয়। হিল্লোল-নওশীন গেয়েছেন বাপ্পা মুজমদার ও ফাহমিদা নবীর গাওয়া জনপ্রিয় গান ‘তুমি কি বলো’ গানটি। নওশীন বলেন, ‘ছোটবেলায় গান ও নাচ করতাম। পড়াশোনার ব্যস্ততার কারণে গানের চর্চাটা না করা হলেও অনেক দিন পর্যন্ত নাচ করেছি। তাই গানের অনুষ্ঠানের প্রস্তাবটা পেয়ে প্রথমে বেশ অবাকই হয়েছি। তবে গান গেয়ে কিন্তু বেশ ভালো লেগেছে। সবচেয়ে বেশি ভালো লেগেছে হিল্লোলের সঙ্গে একই অনুষ্ঠানে গাইতে পেরে। আমাদের দিয়ে টেলিভিশনে গান গাওয়ানোর উদ্যোগ নেওয়ার জন্য কোনাল ও চ্যানেল আইকে ধন্যবাদ।’
 নওশীন এ-ও বলেন, ‘সত্যি কথা বলতে, “তারা ঝিলমিল” অনুষ্ঠানে গান গাইতে গিয়ে আবারও গানের চর্চা করতে আগ্রহী হয়ে উঠলাম। তবে আমি চর্চাটা করতে পারি না-পারি, আমার ছেলেকে গানের শিল্পী হিসেবে তৈরি করার জন্য সব ধরনের চেষ্টাই করব। নিজের অপূর্ণতা ছেলের মধ্য দিয়ে পূরণ করার স্বপ্ন দেখছি।’
হিল্লোল বলেন, ‘ছোটবেলায় গান শিখেছি। অভিনয়ের জন্য নাটকেও অনেক সময় খালি গলায় গান গাইতে হয়। এবারই প্রথম কোনো টেলিভিশন অনুষ্ঠানের জন্য গান গাইলাম। অন্য রকম অভিজ্ঞতা।’
গতকাল সোমবার চ্যানেল আইয়ের নিজস্ব স্টুডিওতে ‘তারা ঝিলমিল’ অনুষ্ঠানের রেকর্ডিং সম্পন্ন হয়েছে। হিল্লোল-নওশীন ছাড়াও এই অনুষ্ঠানে গান গেয়েছেন কবির বকুল-দিনাত জাহান দম্পতি।
তারা ঝিলমিল’ অনুষ্ঠানটি পরিকল্পনা ও উপস্থাপনা করেছেন কোনাল। আর প্রযোজনা করেছেন অনন্যা রুমা।
