
পতৌদির নবাব ও বলিউডের অভিনেতা-প্রযোজক সাইফ আলী খানের মেয়ে সারা আলী খান যশরাজ ফিল্মসের ছবিতে অভিনয় করবেন বলে খবর চাউর হয়েছিল। কিন্তু সম্প্রতি সাইফের দ্বিতীয় স্ত্রী ‘হিরোইন’ তারকা কারিনা কাপুর খান নিশ্চিত করেছেন, বলিউডে কাজ করার কথা ভাবছেন না ১৭ বছর বয়সী সারা।এ প্রসঙ্গে হিন্দুস্তান টাইমসকে দেওয়া এক সাক্ষাত্কারে কারিনা জানিয়েছেন, ‘নিউইয়র্কের কলাম্বিয়া বিশ্ববিদ্যালয়ে পড়ছে সারা। বিশ্বের অন্যতম সেরা একটি শিক্ষা প্রতিষ্ঠানে সে পড়ালেখা করছে। এজন্য সারাকে নিয়ে তার বাবা অনেক গর্বিত। আমি নিশ্চিত করেই বলতে পারি, সারার বলিউডে কাজ করার বিষয়ে কোনো রকম কথা-বার্তা হয়নি।’ বলিউডে কাজ করার পরিকল্পনা সারার নেই বলেও নিশ্চিত করেছেন পতৌদির নবাব পরিবারের পুত্রবধূ কারিনা কাপুর খান।অথচ গত বছরই সাইফ জানিয়েছিলেন, পুরো বিশ্বে পেশা হিসেবে অভিনয়টাই সবচেয়ে ভালো। পড়া-লেখা শেষ করে সারা যে পেশাকেই বেছে নিতে চাইবে তাতেই সম্মতি দেবেন তিনি। সারা বলিউডে অভিনয় করতে চাইলে কোনো রকম আপত্তি তুলবেন না বলেও নিশ্চিত করেছিলেন সাইফ।এ প্রসঙ্গে সাইফের ভাষ্য ছিল, ‘সে এখন যুক্তরাষ্ট্রের কলাম্বিয়া বিশ্ববিদ্যালয়ে পড়া-লেখা করছে। পড়া-লেখার পর্ব শেষে নিজের ইচ্ছে অনুযায়ী পেশা বেছে নিতে কোনো রকম বাধার মুখে পড়তে হবে না তাকে। বিশ্বের যে কোনো জায়গায় কাজ খুঁজে নিতে পারে সে। আবার দেশে ফিরে চলচ্চিত্র জগতের সঙ্গে জড়াতে পারে কিংবা আইনজীবীও হতে পারে। সবকিছুই নির্ভর করছে তার ইচ্ছার ওপর। সারার সঙ্গে আমার বন্ধনটা অনেক বেশি শক্তিশালী। আমি তাকে খুব কাছের একজন বন্ধু বলেই ভাবি। সে আমার অনেক বড় দুর্বলতাও বটে। তার যে কোনো সিদ্ধান্তে আমার পূর্ণ সমর্থন থাকবে। পেশাজীবনে সাফল্য পাওয়ার ক্ষেত্রে তার প্রতি আমার সহযোগিতার দরজা সব সময় খোলা থাকবে।’প্রথম স্ত্রী বলিউডের অভিনেত্রী অমৃতা সিংয়ের ঘরে সাইফের দুই সন্তান সারা ও ইব্রাহীম। গত বছরের আগস্টে একটি ম্যাগাজিনের প্রচ্ছদে মা অমৃতা সিংয়ের সঙ্গে মডেল হয়েছিলেন সারা। মূলত তখন থেকেই সারার বলিউড অভিষেক নিয়ে নানা জল্পনা-কল্পনা শুরু হয়।
মা অমৃতা, বাবা সাইফ, দাদি শর্মিলা ঠাকুর, ফুফু সোহা আলী খানের মতো সারাও বলিউডে কাজ করবেন বলে খবর চাউর হয়। সারাকে বলিউডের পরবর্তী উদীয়মান তারকা উল্লেখ করেও একাধিক খবর প্রকাশিত হয় বলিউড-কেন্দ্রিক বিভিন্ন সংবাদমাধ্যমে।
