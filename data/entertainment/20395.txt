
গুজবের গতিই বোধ হয় পৃথিবীতে সবচেয়ে বেশি। মুহূর্তেই তা ছড়িয়ে যায় পৃথিবীর একপ্রান্ত থেকে অপর প্রান্তে। আর এই গুজব যদি হয় কোনো তারকা অভিনয়শিল্পীকে নিয়ে, তা হলে তো কথাই নেই! সম্প্রতি এমনই এক গুজব রটেছিল ক্যাটরিনা কাইফকে নিয়ে। অবশ্য এ গুজবের অবসান হতে খুব বেশি সময় লাগেনি।‘ফিতুর’ ছবির জন্য ক্যাটরিনা কাইফের চরিত্রটির প্রয়োজনে নির্মাতার নির্দেশে এই অভিনেত্রীকে তাঁর চুলের রং ও স্টাইল বদলাতে হয়েছিল। ক্যাটরিনার চুলের স্বাভাবিক রং বদলে সেই চুলে করা হয়েছিল লাল রং।রণবীর কাপুরের সঙ্গে ‘কথিত’ বিচ্ছেদের পর থেকেই ক্যাটরিনা কাইফকে বিশেষ নজরদারির মধ্যে রেখেছিল সংবাদমাধ্যমগুলো। ‘ফিতুর’ ছবিতে ক্যাটরিনা তাঁর চুলের রং বদলেছেন—এ তথ্য জানার পর থেকেই অনেকে খবর রটিয়েছিল যে এর পেছনে খরচ হয়েছে ৫৫ লাখ রুপি।যা-হোক, রণবীরের সঙ্গে বিচ্ছেদ প্রসঙ্গে কোনো মন্তব্য না করলেও ‘ফিতুর’ ছবির জন্য এই চুল রং করা প্রসঙ্গে ক্যাটরিনা সম্প্রতি স্পষ্ট করেই জানিয়েছেন।এই অভিনেত্রী বলেছেন, ‘আমি এটা ভাবতেও পারি না যে এটা সম্ভব।’ তিনি বলেন, ‘আপনি চাইলেও তো এটা সম্ভব নয়।’
ক্যাটরিনা জানিয়েছেন, চুল রং করার পেছনে ৫৫ লাখ রুপি খরচের বিষয়টা আসলে বিশেষ ধরনের খবর সৃষ্টির জন্যই রটানো হয়েছে। আর এটি আলোচনায় উঠে এসেছে।‘ফিতুর’ ছবিতে তাঁর লাল চুলের বিষয়টি কীভাবে এসেছে—এ প্রসঙ্গে এই অভিনেত্রী বলেছেন, ‘এ বুদ্ধিটা অভিষেকের ছিল। এর পেছনের চিন্তাটা আসলে এসেছে কাশ্মীরের কারণে।’ তিনি বলেন, ‘কাশ্মীরে পাতা ঝরে পড়লে একপর্যায়ে নিচের মাটি যেন পাতার লাল রঙে রঙে লাল হয়ে ওঠে। আর লাল রংটি ভালোবাসা, আবেগ আর আগুনের প্রতীক।’ক্যাটরিনা জানিয়েছেন, এসব কারণেই ‘ফিতুর’ ছবিতে ক্যাটরিনার চুলের রং যেন লাল হয় এমনটিই চেয়েছিলেন এ ছবির নির্মাতা অভিষেক কাপুর।অভিষেক কাপুর পরিচালিত বলিউডের ‘ফিতুর’ ছবির কাহিনি বিখ্যাত লেখক চার্লস ডিকেন্সের কালজয়ী উপন্যাস ‘দ্য গ্রেট এক্সপেক্টেশনস’ অবলম্বনে। এ ছবিতে ক্যাটরিনা কাইফের বিপরীতে অভিনয় করেছেন আদিত্য রায় কাপুর। ছবিটি মুক্তি পাবে ১২ ফেব্রুয়ারি। ইন্দো-এশিয়ান নিউজ।
