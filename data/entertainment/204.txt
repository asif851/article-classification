
ক্যাটরিনা কাইফের ‘জাগগা জাসুস’ এই সপ্তাহেই মুক্তি পাবে। এখন ছবির প্রচার নিয়ে ভীষণ ব্যস্ত সময় পার করছেন এই অভিনেত্রী। প্রতিদিন সংবাদমাধ্যমের শিরোনামও হচ্ছেন। কিন্তু এবার তিনি আলোচনায় এলেন অন্য এক কারণে। পুরোনো একটি ছবি ভাইরাল হওয়ায় ক্যাটকে নিয়ে এখন অনেক আলোচনা-সমালোচনা হচ্ছে।
লিবিয়ার নিহত নেতা মুয়াম্মার গাদ্দাফির সঙ্গে বলিউডের এই অভিনেত্রীর ছবি সম্প্রতি ইন্টারনেটে ভাইরাল হয়েছে। ছবিতে হাসিমুখে গাদ্দাফির পায়ের কাছে বসে আছেন ক্যাটরিনা।
সেই ছবিতে অবশ্য ক্যাটরিনা একা নন। ভারতীয় মডেল ও অভিনেত্রী নেহা ধুপিয়া, অদিতিসহ বেশ কয়েকজন নারীকেও দেখা যাচ্ছে। লিবিয়ায় একটি ফ্যাশন শোতে অংশ নিতে গিয়েছিলেন তাঁরা। লিবিয়া সফরের একফাঁকে মডেলরা সেই দেশের তৎকালীন নেতার সঙ্গে এই ছবিটি তুলেছিলেন বলে ধারণা করা হচ্ছে। ক্যাটরিনার বয়স তখন বড় জোড় ১৮ বছর। এর অনেক পরে তিনি বলিউডের নায়িকা হয়েছেন। কিন্তু যত যাই হোক। বিতর্কিত এক নেতার সঙ্গে তোলা এই ছবিটি ভাইরাল হওয়ার ভীষণ বিব্রত হয়েছেন ক্যাট।
এর আগে মার্কিন সংগীত শিল্পী বিয়ন্সে ও মারিয়াহ কেরি গাদ্দাফি পুত্রের ব্যক্তিগত পার্টিতে গান গেয়ে বিতর্কিত হয়েছিলেন। কিন্তু ১৫ বছর আগে তোলা ক্যাটরিনার সেই ছবিটি এত বছর পর কে প্রকাশ করল সেটাও ভাবাচ্ছে অনেককে। সূত্র: এনডিটিভি।
 
