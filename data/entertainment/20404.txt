
লালন, রাধা রমণ কিংবা শাহ আবদুল করিমের গান গাইলে মানিয়ে যায় সালমার কণ্ঠে। লালনকন্যা হিসেবে পরিচিতিও পেয়ে গেছেন লোকসংগীতের এই শিল্পী। এবার তাঁকে পাওয়া যাবে একটু ভিন্ন আঙ্গিকে। ‘তোরই চোখে জাদু আছে’ নামে একটি হিপ হপ গান করেছেন তিনি। সম্প্রতি মৌচাকের একটি স্টুডিওতে গানটি ধারণ করা হয়েছে।
হঠাৎ করে এমন গান কেন? জানতে চাইলে এই ক্লোজআপ তারকা বলেন, ‘নিজেকে বর্তমান সময়ের সঙ্গে রাখা, একটু ভিন্নতার সঙ্গে নিজেকে মেলে ধরা।’ সালমা বলেন, ‘ফোক গানই আমার আসল ঘর। এই ঘর থেকে বেরিয়ে নতুন কিছু অভিজ্ঞতা নিতে চাইছি। দিন শেষে আমি আবার ঘরেই ফিরব। ব্যাপারটি কিন্তু এমনই।’ এত কথার পর তিনি এও বলেছেন, তবে গানটি কিন্তু খারাপ হয়নি।
গানটি লিখেছেন সজীব শাহরিয়ার, সুর করেছেন জিয়াউদ্দিন আলম এবং সংগীত পরিচালনা করেছেন মুশফিক লিটু। সাউন্ডটেকের ব্যানারে ঈদুল আজহায় জিপি মিউজিকে অডিও এবং ইউটিউবে লিরিক ভিডিও প্রকাশ পাবে। ঈদের পর মিউজিক ভিডিও নির্মাণ হওয়ার কথা রয়েছে।
