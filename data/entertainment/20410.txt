
বাংলাদেশের টিভি নাটক ও চলচ্চিত্রের জনপ্রিয় মুখ নিলয়। আর কলকাতার জনপ্রিয় অভিনয়শিল্পী রনিতা দাস, টিভি সিরিয়ালের সুবাদে সবাই যাঁকে বাহামণি নামে চেনেন। এবার নিলয় ও রনিতা একটি ধারাবাহিক নাটকে জুটি হয়ে অভিনয় করলেন। বাংলাদেশের টিভি চ্যানেলের জন্য নির্মিত নাটকটির নাম ‘হৈমন্তী’। রবীন্দ্রনাথের ছোটগল্প ‘হৈমন্তী’ অবলম্বনে নাটকটি নির্মিত হচ্ছে। এটির নাট্যরূপ ও পরিচালনায় আছেন ডায়েল রহমান।‘হৈমন্তী’ নাটকের নাম ভূমিকায় আছেন রনিতা দাস। আর অপু চরিত্রে অভিনয় করছেন নিলয়। নাটকের অন্য অভিনয়শিল্পীরা হলেন ঝুনা চৌধুরী, শিরিন আলম, কলকাতার পরান বন্দ্যোপাধ্যায়সহ আরও অনেকে।কলকাতা থেকে নিলয় প্রথম আলোকে বলেন, ‘সাহিত্যনির্ভর কাজ করার ব্যাপারটা আমার কাছে বরাবরই আনন্দের। তবে চাপও থাকে কিন্তু। কারণ জনপ্রিয় গল্প কিংবা উপন্যাসের প্রতিটি চরিত্র দর্শকদের কাছে অনেক বেশি পরিচিত। তাই শুটিং করার সময় সেই বিষয়টি মাথায় রাখতে হয়।’সহশিল্পী রনিতা দাস প্রসঙ্গে নিলয় বলেন, ‘অভিনয় দিয়ে রনিতা এখন সবার কাছে খুব পরিচিত একটি মুখ। তিনি এতটাই জনপ্রিয় যে, সবার কাছে বাহামণি নামে পরিচিতি পেয়েছেন। কলকাতার টিভি সিরিয়ালের এমন একজন জনপ্রিয় মুখের সঙ্গে কাজ করতে পারাটা অবশ্যই আনন্দের। আশা করছি, আমার অভিনয় ক্যারিয়ারে ভালো একটা কাজ যোগ হচ্ছে।’এর আগে রবীন্দ্রসাহিত্যের ‘দর্পহরণ’ নিয়ে নির্মিত নাটকে অভিনয় করেছিলেন নিলয়। শুভ্র খানের পরিচালনায় সেই নাটকে নিলয়ের সহশিল্পী ছিলেন মিম।
