
অভিনেতা আনিসুর রহমান মিলন বেশ কয়েক বছর ধরেই মঞ্চ ও টিভি নাটক থেকে নিয়মিত হয়েছেন চলচ্চিত্রে। এ পর্যন্ত তাঁর পাঁচটি ছবি মুক্তি পেয়েছে। তবে এখন পর্যন্ত কোনো ছবিতেই একক নায়ক হিসেবে তাঁকে দেখা যায়নি। কখনো তাঁকে পর্দা ভাগাভাগি করতে হয়েছে কাজী মারুফের সঙ্গে, কখনো বাপ্পি, কখনো আবার জায়েদ খানের সঙ্গে। এবার ব্ল্যাকমেইল ছবিতে তিনি একাই সুযোগ পেয়েছেন দুই নায়িকার সঙ্গে অভিনয় করার!২৮ আগস্ট দেশের বিভিন্ন প্রেক্ষাগৃহে মুক্তি পাবে সাইদুর রহমান পরিচালিত ছবি ব্ল্যাকমেইল। এতে মিলনের বিপরীতে অভিনয় করেছেন ববি ও মৌসুমী হামিদ।মিলন এখন যুক্তরাষ্ট্রে অবস্থান করছেন। প্রথম আলোর সঙ্গে আলাপে তিনি বলেন, ‘কয়েক বছর ধরে আমি চলচ্চিত্রে অভিনয়ে বেশি মনোযোগ দিচ্ছি। এর মধ্যে পাঁচটি ছবি মুক্তি পেলেও এই ছবিটি আমার জন্য বিশেষ কিছু। কারণ, এই ছবিতে নায়কের জায়গাটি আমাকে কারও সঙ্গে ভাগাভাগি করতে হয়নি।’সুচন্দা পরিচালিত হাজার বছর ধরে মিলন অভিনীত প্রথম চলচ্চিত্র। মিলনের মুক্তি পাওয়া অন্য ছবিগুলো হলো ইফতেখার চৌধুরীর দেহরক্ষী, জাকির হোসেন রাজুর অনেক সাধের ময়না, রাকিবুল আলম রাকিবের প্রেম করব তোমার সাথে, শাহ আলম মণ্ডলের ভালোবাসা সীমাহীন।
