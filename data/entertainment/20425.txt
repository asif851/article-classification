
‘সুলতান সুলেমান’ সিরিজের অন্যতম গুরুত্বপূর্ণ চরিত্র ‘শাহজাদা মুস্তাফা’ পর্বের সমাপ্তি ঘটছে। ‘ইব্রাহীম পাশা’র পর এই চরিত্রটির ব্যাপারে দর্শকের আগ্রহ ছিল সবচেয়ে বেশি। এবার ‘শাহজাদা মুস্তাফা’ চরিত্রের পরিণতি ঘটতে যাচ্ছে। কী ঘটবে? এরই মধ্যে জানা হয়ে গেছে, সুলতান সুলেমানের অন্দরমহলের ষড়যন্ত্র চরমে পৌঁছে গেছে। এই ষড়যন্ত্রের জালে নিজেকে জড়িয়ে ফেলেছেন সুলতান সুলেমান। এই ষড়যন্ত্রের চূড়ান্ত পরিণতি শাহজাদা মুস্তাফাকে হত্যা। গল্পে এবার সুলতান সুলেমানের নির্দেশেই তেমন পরিণতি ঘটতে যাচ্ছে।
‘সুলতান সুলেমান’ সিরিজটি নিয়মিত প্রচারিত হচ্ছে দীপ্ত টিভিতে। এই চ্যানেলের কর্তৃপক্ষের কাছ থেকে পাওয়া তথ্য অনুযায়ী সিরিজের অন্যতম গুরুত্বপূর্ণ পর্বটি প্রচারিত হবে আগামীকাল সোমবার সন্ধ্যা ৭টা ৩০ মিনিটে ও রাত ১০টায়।
‘সুলতান সুলেমান’ সিরিজে ‘শাহজাদা মুস্তাফা’ চরিত্রে অভিনয় করেছেন তুর্কি মডেল, চিত্রনায়ক ও প্রযোজক মেহমেত গুনসুর। চলচ্চিত্রে তিনি প্রথম অভিনয় করেন ১৯৯৭ সালে। ছবির নাম ‘হাম্মাম’। এরপর এ পর্যন্ত তিনি ১৭টি চলচ্চিত্রে অভিনয় করেছেন। চলচ্চিত্রের আগে ১৯৮৯ সালে মেহমেত যুক্ত হন টেলিভিশনের কাজের সঙ্গে। ছোট পর্দার অনেকগুলো উল্লেখযোগ্য সিরিজে কাজ করেছেন তিনি।
প্রায় সাত শ বছর ধরে তুরস্কের অটোমান সাম্রাজ্যের রাজত্ব ছিল পৃথিবীজুড়ে। এই সাম্রাজ্যের স্বর্ণযুগ ছিল সুলতান সুলেমানের নেতৃত্বে ষোড়শ থেকে সপ্তদশ শতাব্দী। ক্ষমতার টানাপোড়েনে অটোমান সাম্রাজ্যের ষড়যন্ত্র, গুপ্তহত্যা, ভাই হত্যা, সন্তান হত্যা ও দাসপ্রথার অন্তরালে কাহিনি নিয়ে তৈরি হয়েছে ‘সুলতান সুলেমান’ সিরিজ। এখানে জীবন্ত হয়ে উঠেছে সুলতানকে প্রেমের জালে আবদ্ধ করে এক সাধারণ দাসীর সম্রাজ্ঞী হয়ে ওঠার কাহিনি।
