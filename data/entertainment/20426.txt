
গলি-ঘুপচি পেরিয়ে তিনি বলিউডের হাইওয়েতে উঠে এসেছেন। এ সময়ের সম্ভাবনাময় তারকাদের মধ্যে প্রথম সারিতে আছে আলিয়া ভাটের নাম। ভক্তরা তো বটেই, আলিয়া নিজেও সম্ভবত নিজের রূপে মুগ্ধ। রাস্তায়, রেস্তোরাঁয়, বন্ধুদের সঙ্গে কিংবা তাঁর একান্ত সময়েও ‘কেমন দেখাচ্ছে আমাকে?’—এ প্রশ্নের উত্তর খুঁজতে ইচ্ছা হয়। ব্যস, চট করে সেলফি তুলে নেন আলিয়া। টুইটারের কল্যাণে ভক্তরা জেনে নেন আলিয়ার ‘আপডেট’।তবে সম্প্রতি স্টুডেন্ট অব দ্য ইয়ার তারকার সেলফিপ্রীতি এতটাই বাড়াবাড়ি পর্যায়ে চলে গেছে যে নিজেকে ‘সেলফিহোলিক’ বলে দাবি করছেন তিনি। অসুস্থতার কারণে কাজে খানিকটা বিরতি নিতে হলেও সেলফি তোলা চলছে বিরতিহীন। সেলফি সংযুক্ত টুইটারে আলিয়া লিখেছেন, ‘অসুস্থ অবস্থাতেও আমি সেলফি তোলার জন্য সময় বের করে নিচ্ছি।’নিন্দুকেরা অবশ্য এই সেলফিপ্রীতিকে বাঁকা চোখে দেখছেন। সেপ্টেম্বরে শহীদ কাপুরের সঙ্গে জুটি বেঁধে আসছে তাঁর নতুন ছবি শানদার। এ সময়টায় নতুন নতুন টুইট দিয়ে কীভাবে পত্রিকার কলাম-ইঞ্চি দখল করতে হয়, আলিয়া নাকি সেটি ভালোই জানেন! জিনিউজ।
