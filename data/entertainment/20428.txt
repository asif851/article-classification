
কারাভোগের পর বলিউড তারকা সঞ্জয় দত্ত ফিরছেন ‘ভূমি’ ছবিটি দিয়ে। আগামী ২২ সেপ্টেম্বর মুক্তি পাবে উমং কুমার পরিচালিত এই ছবি। মুক্তির আগে ব্যাপক আলোচনা হচ্ছে এ ছবিকে ঘিরে। ‘ভূমি’র আগমনকে অগ্রিম শুভেচ্ছা জানাতে বিশেষ নাচ ‘নাগিনে’র আশ্রয় নিলেন পর্নো তারকা থেকে অভিনেত্রী বনে যাওয়া সানি লিওন।
নিজের ইনস্টাগ্রাম অ্যাকাউন্টে বিশেষ ভঙ্গিতে নাচের ভিডিও চিত্র পোস্ট করলেন সানি। ওই ভিডিওতে সঞ্জয় দত্তর সুপারহিট সিনেমার ‘নায়ক নেহি, খলনায়ক হুঁ মে’ গানের সঙ্গে নাচতে দেখা গেছে। ভিডিওটির চিত্রের নিচে তিনি লিখেছেন, ‘শুভকামনা, স্যার সঞ্জয় দত্ত’।
সঞ্জয় দত্তের নতুন ছবি ‘ভূমি’র সঙ্গে আগের সম্পর্ক আছে। ‘ভূমি’ ছবিতে সানির একটি আইটেম ড্যান্স আছে। এ জন্য হয়তো আবেগটি বেশি কাজ করেছে।
বাবা আর মেয়ের গল্প ‘ভূমি’। যেখানে দেখা যাবে মেয়েকে হাজার প্রতিকূলতা থেকে বাঁচানোর প্রয়াস বাবার। আর ছবিতে সঞ্জয়ের মেয়ের ভূমিকায় আছেন অদিতি রাও হায়দারি। এ ছবিতে সঞ্জয়কে একই সঙ্গে আবেগপ্রবণ ও বিদ্রোহী ভূমিকায় দেখা যাবে। সঞ্জয় আবার মন জিতে নেবেন বলেই ধারণা করা হচ্ছে।
সঞ্জয় মনে করেন, তাঁর চলচ্চিত্রে ফিরে আসার জন্য ‘ভূমি’ ছবিটি উপযুক্ত।
