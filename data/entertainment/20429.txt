
টাইগার শ্রফ যে ‘র‍্যাম্বো’ ছবির রিমেকে অভিনয় করছেন তা অনেকেরই জানা। আশির দশকে হলিউডে সিলভেস্টার স্ট্যালন অভিনীত ‘র‍্যাম্বো’ ছবিটি বাজিমাত করে দিয়েছিল বক্স অফিস। এখন সেই অ্যাকশন ছবির রিমেক নির্মিত হচ্ছে বলিউডে। এত দিন ধরে ভক্ত-দর্শকদের মনে কৌতূহল ছিল-কেমন হবে নতুন ‘র‍্যাম্বো’ টাইগার শ্রফ?ভক্তদের সেই কৌতূহল আজ কিছুটা মিটল। ইনস্টাগ্রামে টাইগার শ্রফ তাঁর ‘র‍্যাম্বো’ ছবির একটি পোস্টার আপলোড করেছেন। আর লিখেছেন, ‘এই চরিত্রের মধ্য দিয়ে বেড়ে উঠেছি। নিজেকে নম্র এবং সৌভাগ্যশালী মনে করছি এত বছর পর তাঁর (সিলভেস্টার স্ট্যালন) পথে হেঁটে।’ পোস্টার দেখে বোঝা দায় ইনি স্ট্যালন নাকি টাইগার!মার্শাল আর্ট আর অ্যাকশন ঘরানার ছবি-প্রেমিক টাইগার। এর আগে এক সাক্ষাৎকারে তিনি বলেছিলেন, ‘আমি এই সুযোগ পেয়ে খুব কৃতজ্ঞ। আমি বিশ্বাস করি, কোনোভাবেই আমি স্ট্যালনের জায়গা নিতে পারব না। আমি শুধু অনুভব করেছি, এমন একটা কিছুর জন্য আমি ছোটবেলা থেকে প্রস্তুতি নিচ্ছি।’এই ছবির পরিচালক সিদ্ধার্থ আনন্দ, যিনি টম ক্রুজ অভিনীত ‘নাইট অ্যান্ড ডে’ ছবির রিমেক ‘ব্যাং ব্যাং’ নির্মাণ করেছিলেন হৃতিক রোশনকে নিয়ে। সিদ্ধার্থের মতে ‘র‍্যাম্বো’ চরিত্রের জন্য টাইগার সবচেয়ে উপযুক্ত।‘র‍্যাম্বো’র প্রথম কিস্তি ‘ফার্স্ট ব্লাড’ এরই রিমেক হচ্ছে বলিউডে। পোস্টার দেখে অনেক সমালোচকের প্রশংসা পাচ্ছেন টাইগার শ্রফ। দেখার বিষয়, তিনি অভিনয়টা কেমন করেন। বলিউড লাইফ
