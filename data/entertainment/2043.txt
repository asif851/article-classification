
সঞ্জয় দত্ত-মাধুরী। পরিচয় বহুদিনের। দুই যুগ আগে রুপালি পর্দায় অভিনয়ের সময় ঘনিষ্ঠতা তৈরি হয় দুজনের মধ্যে। ‘সাজান’, ‘খলনায়ক’ প্রভৃতি ছবিতে একসঙ্গে অভিনয় করেছেন তাঁরা। কিন্তু গুঞ্জন শোনা যায়, ১৯৯৩-এর মুম্বাই হামলার ঘটনায় সঞ্জয়ের জেল হওয়ার পর তাঁর সঙ্গে আর যোগাযোগ রাখেননি মাধুরী। এভাবে কেটে গেল ২৩টি বছর।২৩ বছর পর ফোন সাবেক নায়িকার! কিন্তু এতগুলো বছর পর কেন সঞ্জয় দত্তকে ফোন মাধুরী দীক্ষিতের? সম্প্রতি মুক্তি পেতে চলেছে সঞ্জয়ের বায়োপিক। এই বায়োপিকে উঠে এসেছে সঞ্জয়ের জীবনের নানা ঘাত-প্রতিঘাত, বিবাদ-বিতর্ক, ব্যক্তিগত জীবনের অধ্যায়। মুন্নাভাইয়ের জীবনের বেশ কিছু তথ্য প্রকাশ্যে আসতে চলেছে, যা নিয়ে কিছুটা অস্বস্তিতে পড়েছেন মাধুরী। একটি সংবাদমাধ্যমে প্রকাশিত খবর অনুযায়ী, বিষয়টি নিয়ে বেশ উদ্বিগ্ন মাধুরী। এ কারণেই সঞ্জয়কে ফোন করেন তিনি। জানতে চান, রাজকুমার হিরানির এই ছবিতে সেই সময়ের মাধুরী-সঞ্জয়ের জীবনের কোনো পর্ব দেখানো হচ্ছে কি না। বিষয়টি যাতে দেখানো না হয়, তারও অনুরোধ জানিয়েছেন মাধুরী। শোনা যায়, সাবেক অভিনেত্রীর এই ফোনে কাজও হয়েছে। মাধুরীর সঙ্গে তাঁর সম্পর্কের বিষয়টি বায়োপিক থেকে উড়িয়ে দেওয়ার জন্য হিরানিকে জানিয়েছেন সঞ্জয়।সূত্র : দ্যা টাইমস অব ইন্ডিয়া।
