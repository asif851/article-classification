
এবারের চিত্র প্রতিবারের মতো নয়। খুবসুরত হোক কিংবা প্রেম রতন ধন পায়ো—সোনম কাপুর তাঁর প্রতিটি ছবি মুক্তির আগে একদফা আলোচিত হন তাঁর সাজপোশাক নিয়ে। কিন্তু এবার তেমনটি হচ্ছে না। সোনম তাঁর নতুন ছবি নির্জার প্রচারের জন্য নিজের ‘ফ্যাশনিস্তা’র তকমাটি ব্যবহার করছেন না। প্রচার–কৌশলে এসেছে পরিবর্তন। সোনম এবার সাক্ষাৎ করছেন মন্ত্রী ও আমলাদের সঙ্গে, কথা বলছেন ভারতের বীর সৈনিকদের নিয়ে আর শ্রদ্ধা জানাচ্ছেন তাঁর দেশের জন্য বিভিন্ন সময় প্রাণ দেওয়া সাহসী ব্যক্তিদের। তাই সোনমকে নিয়ে এখন বলিউডে আলোচনাও হচ্ছে ভিন্নভাবে।২৩ বছর বয়সী বিমানবালা নির্জা ভানোতের চরিত্রে অভিনয় করছেন সোনম কাপুর। নির্জা ভানোত হলেন ভারতের সর্বকনিষ্ঠ অশোক চক্র পদক বিজয়ী, যিনি একটি হাইজ্যাক হওয়া বিমানের যাত্রীদের বাঁচাতে গিয়ে দায়িত্বরত অবস্থায় মারা যান।নির্জা ছবির প্রচারের অংশ হিসেবে সোনম কাপুর সম্প্রতি সৌজন্য সাক্ষাৎ করেন ভারতের মহারাষ্ট্রের মুখ্যমন্ত্রী দেবেন্দ্র ফ্যান্ডিসের সঙ্গে। তা ছাড়া কিছুদিন আগেই নির্জার পরিবারের সঙ্গে বিশেষ সাক্ষাৎ করেন এই কাপুরকন্যা। এর আগে ভারতের চণ্ডীগড়ে অনুষ্ঠিত ‘নির্জা ভানোত ব্রেভারি অ্যাওয়ার্ড’ অনুষ্ঠানে উপস্থিত ছিলেন তিনি।সম্প্রতি প্রকাশিত একটি ভিডিওতে সোনম কথা বলেছেন নির্জাসহ ভারতের সেই সব বীরকে নিয়ে, যাঁরা দেশ ও দেশের মানুষকে বাঁচাতে গিয়ে প্রাণ হারিয়েছেন। আগামী ১৯ ফেব্রুয়ারি মুক্তি পাবে রাম মাধবানি পরিচালিত নির্জা ছবিটি। তবে এর আগ পর্যন্ত সোনম কাপুর কাপড়চোপড় দিয়ে নন, আলোচনায় থাকার চেষ্টা করবেন শুধুই নির্জা দিয়ে। পিঙ্কভিলা।
