
গত ২ নভেম্বর পঞ্চাশে পা দিয়েছেন ‘বলিউড বাদশা’ শাহরুখ। পরিবারের সদস্যদের উষ্ণ শুভেচ্ছা আর ভালোবাসা দিয়েই শুরু হয়েছিল ‘কিং খানের’ এবারের জন্মদিনটির। এরপর অসংখ্য ভক্ত-শুভানুধ্যায়ী এবং গণমাধ্যমকর্মীদের সঙ্গে সারা দিনই চলেছে শুভেচ্ছা বিনিময়। কিন্তু তাঁর জন্মদিন উদ্‌যাপনের শেষ চমক ছিল বলিউডের আরেক ‘খান’ সালমানের ‘অভিনব’ কায়দায় শুভেচ্ছা জানানোর বিষয়টি।
একটি ঘটনাকে কেন্দ্র করে দীর্ঘদিন তাঁদের মুখ দেখাদেখিও বন্ধ ছিল। গত বছর এক ইফতারের অনুষ্ঠানে দেখা হলে দুজন দুজনকে আলিঙ্গন করেন। এরপর থেকেই দুজনের সম্পর্কের জমে থাকা বরফ আস্তে আস্তে গলতে শুরু করে।সালমান খানের বোন অর্পিতা খানের বিয়েতে অংশগ্রহণ করেছিলেন শাহরুখ। আর এবারে সালমান খান জন্মদিনের শুভেচ্ছা জানাতে নিজেই হাজির হলেন শাহরুখ খানের বাড়ি। সেখানে আনন্দঘন কিছু সময় কাটিয়েছেন এই দুই পুরোনো বন্ধু। আজ, মঙ্গলবার ভোরে তাঁর টুইটার অ্যাকাউন্ট থেকে একটি ছবি পোস্ট করেছেন শাহরুখ। সেখানে দেখা যাচ্ছে শাহরুখ এবং সালমান দুজন কোলাকুলি করছেন। শাহরুখ মজা করে সেখানে লিখেছেন, ‘প্রেম রতন ধন পায়ো।’দুজনের আরেকটি ছবি পোস্ট করে ‘বার্থ ডে বয়’ শাহরুখ টুইট করেছেন, ‘আমার জন্মদিনে ‘ভাই’ আমাকে সুলতানের কৌশল শেখাচ্ছেন।’ উল্লেখ্য, সালমান খান এখন ‘সুলতান’ নামের একটি চলচ্চিত্রে কাজ করছেন, যেখানে তাঁকে দেখা যাবে একজন কুস্তিগিরের ভূমিকায়। এই অভিনেতা তাঁর নতুন ছবি ‘প্রেম রতন ধন পায়ো’ নিয়ে কিছুদিনের মধ্যেই হাজির হবেন বড়পর্দায়। সশরীরে উপস্থিত হয়ে শুভেচ্ছা বিনিময়ের আগেই শাহরুখকে জন্মদিনের শুভেচ্ছা জানিয়েছিলেন ‘বজরঙ্গী ভাইজান’। সংবাদমাধ্যমকে দেওয়া এক সাক্ষাৎকারে তিনি বলেন, ‘আমি তাঁর জন্য সেরা একটি জীবন কামনা করি। আমি তাঁর সুস্বাস্থ্য, সাফল্য এবং সবচেয়ে চমৎকার জীবনের প্রত্যাশা করি। আমি তাঁর পুরো পরিবারের সুস্বাস্থ্য কামনা করি।’এদিকে, বলিউডের খান শিবিরের অন্যতম ‘খান’ আমিরও ‘কিং খান’কে এক টুইট বার্তায় শুভেচ্ছা জানিয়েছেন। আমির টুইট বার্তায় লিখেছেন, ‘হে শাহ, জন্মদিনের অনেক অনেক শুভেচ্ছা। তুমি এভাবেই উন্নতি করতে থাকো এবং আনন্দ দিতে থাকো আমাদের। ভালোবাসা।’ সামনের বছর ঈদে একই সঙ্গে মুক্তি পেতে যাচ্ছে আমির খানের ‘দঙ্গল’ এবং শাহরুখ খানের ‘রইস’। দেখা যাক এই মধুর শুভেচ্ছা আদান প্রদানের ধারা তখন পর্যন্ত অব্যাহত থাকে কিনা। এনডিটিভি। পিটিআই।
