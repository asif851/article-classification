
ব্যক্তি উদ্যোগে শিল্প-সংস্কৃতিকে উৎসাহিত করার জন্য মধ্যপ্রাচ্য থেকে সম্মাননা পেলেন সামদানি আর্ট ফাউন্ডেশনের প্রতিষ্ঠাতা রাজীব সামদানি ও নাদিয়া সামদানি। গত বুধবার রাতে দুবাইয়ে অ্যালসারকাল অ্যাভিনিউয়ের কনক্রিট ভেন্যুতে আনুষ্ঠানিকভাবে তাঁদের হাতে এ পুরস্কার—‘দ্য মঁ ব্লাঁ দে লা কালচার আর্ট প্যাট্রোনেজ অ্যাওয়ার্ড’—তুলে দেওয়া হয়।
২০১২ সাল থেকে ঢাকা আন্তর্জাতিক আর্ট সামিট আয়োজন করে আসছে সামদানি ফাউন্ডেশন। বিগত তিন আয়োজনে সামিটে যোগ দিয়েছেন বহু বিদেশি নাগরিক ও শিল্প-সংস্কৃতিপ্রেমী। শিল্প-সংস্কৃতির অনন্য এ উদ্যোগের জন্য সারা বিশ্বের শিল্প-সংস্কৃতিপ্রেমীদের মধ্যে ছড়িয়ে পড়েছে বাংলাদেশের নাম। এরই স্বীকৃতিস্বরূপ সম্মাননা জানানো হয়েছে এর উদ্যোক্তাদের। দুবাই থেকে রাজীব সামদানি মুঠোফোনে প্রথম আলোকে বলেন, ‘এই প্রাপ্তি শুধু আমাদের ফাউন্ডেশনের নয়, বাংলাদেশের জন্যও একটি বিরাট পাওয়া। যদিও আমরা একটি ছোট্ট দেশ, কিন্তু অনেক বড় একটি স্বপ্ন নিয়ে আমরা কাজ শুরু করেছিলাম। বাংলাদেশের শিল্প-সংস্কৃতিকে সারা বিশ্বে ছড়িয়ে দিতে সামনে আরও ব্যাপকভাবে কাজ করব আমরা।’
পুরস্কার প্রদান অনুষ্ঠানে অন্যান্যের মধ্যে উপস্থিত ছিলেন মঁ ব্লাঁ কালচারাল ফাউন্ডেশনের মধ্যপ্রাচ্য-ভারত-আফ্রিকার প্রেসিডেন্ট ফ্র্যাঙ্ক জুহেল, দুই কো-চেয়ারম্যান স্যাম বারডাওইল ও টিল ফেলর‍্যাথ। রাজীব সামদানি জানান, এ পুরস্কারের অর্থমূল্য ১৫ হাজার ইউরো তাঁরা বাংলাদেশ শিল্পকলা একাডেমিকে দিচ্ছেন, যা বাংলাদেশের শিল্পীদের উন্নয়নে ব্যয় করা হবে।
আধুনিক শিল্প-সংস্কৃতিকে পৃষ্ঠপোষকতার স্বীকৃতি দিতে ১৯৯২ সাল থেকে এ পুরস্কার দিয়ে আসছে মঁ ব্লাঁ ফাউন্ডেশন। প্রিন্স চার্লস, জাপানি শিল্পী ইয়োকো ওনো, লেখক-নির্দেশক রবার্ট উইলসন, সংগীতজ্ঞ কুইন্সি জোনস, চলচ্চিত্র প্রযোজক মাজা হাফম্যান ও ইতালীয় স্থপতি রেনজো পিয়ানো এ পুরস্কার পেয়েছেন।
