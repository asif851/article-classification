
এরই মধ্যে ২২টি দেশের ৬৫টি আন্তর্জাতিক চলচ্চিত্র উৎসবে প্রদর্শিত হয়েছে আশরাফ শিশির নির্মিত ‘গাড়িওয়ালা’ ছবিটি। অর্জন করেছে ২৪টি আন্তর্জাতিক পুরস্কার। এ ছাড়াও, ইমপ্রেস টেলিফিল্ম প্রযোজিত এ ছবিটি দেশ-বিদেশে অনেক সুনাম কুড়িয়েছে। ‘গাড়িওয়ালা’র নির্মাতা আশরাফ শিশির জানিয়েছেন, নতুন একটি ছবি বানাবেন তিনি।আশরাফ শিশির তাঁর এই নতুন ছবি প্রসঙ্গে জানিয়েছেন, কানাডাভিত্তিক প্রযোজনা সংস্থা প্রিমিয়াম এন্টারটেইনমেন্টের হয়েই পরবর্তী ছবিটি নির্মাণ করবেন তিনি। ছবি সংক্রান্ত আনুষ্ঠানিক ঘোষণাটিও খুব শিগগিরই দেবেন তিনি।আশরাফ শিশির জানিয়েছেন, প্রিমিয়াম এন্টারটেইনমেন্টের কর্ণধার আনোয়ার আজাদের সঙ্গে সম্প্রতি নতুন একটি চলচ্চিত্র নির্মাণের জন্য চুক্তিবদ্ধ হয়েছেন তিনি। পরিচালক বলেন, ‘যথা সময়ে নতুন ছবির নাম ও কলাকুশলীদের ব্যাপারে জানানো হবে।’ তিনি বলেন, ‘একাধিক ভাষায়, দেশে ও দেশের বাইরে শুটিং করার পরিকল্পনা রয়েছে।’নির্মাতা আশরাফ শিশির বর্তমানে ইমপ্রেস টেলিফিল্ম প্রযোজিত পূর্ণদৈর্ঘ্য চলচ্চিত্র ‘আমরা একটা সিনেমা বানাব’ নিয়ে কাজ করছেন।
