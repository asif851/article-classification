
মার্কিন গায়িকা ম্যাডোনা শুধু তাঁর গান দিয়েই নয়, ব্যক্তিগত জীবনের নানা টানাপোড়েন নিয়েও আলোচনায় এসেছেন বহুবার। বর্তমানে তাঁর সাবেক স্বামী গাই রিচির সঙ্গে ছেলে রোকো রিচির অভিভাবকত্ব নিয়ে মামলা চলছে। সম্প্রতি এই পপতারকা এক কনসার্টে তাঁর ছেলেকে উৎসর্গ করে একটি গান গাইতে গিয়ে আবেগপ্রবণ হয়ে পড়েন।নিউজিল্যান্ডের অকল্যান্ডের ভিক্টর এরিয়ানায় চলছিল কনসার্ট। সেখানে ‘লা ভি এন রোজ’ শিরোনামের গানটি গাওয়ার আগে ম্যাডোনা বলেন, ‘আমি এই গানটি আমার ছেলেকে উৎসর্গ করছি। ওর বয়স এখন ১৫। ছেলের প্রতি একজন মায়ের যে মমতা, এর সঙ্গে আর কোনো কিছুর তুলনা হয় না। আমি যদি ওর বিষয়ে বেশি কথা বলতে যাই, তা হলে হয়তো কেঁদে ফেলব। আমি আশা করি, ও যেখানেই থাকুক, এই গান শুনছে এবং ও জানে, আমি ওর অভাব কতটা অনুভব করি।’ গান গাওয়ার আগে এভাবেই ছেলে রোকোর প্রতি নিজের মমতার কথা প্রকাশ করেন ৫৭ বছর বয়সী এই শিল্পী।কিছুদিন আগে আদালত ম্যাডোনা ও গাই রিচিকে একটি চুক্তিতে আসার আহ্বান জানান। ছেলেকে নিজের কাছে রাখার এই ‘যুদ্ধ’ নিজেদের মধ্যে মিটিয়ে ফেলার নির্দেশ দেন আদালত। রোকো বর্তমানে তাঁর বাবার কাছে আছে। ই অনলাইন।
