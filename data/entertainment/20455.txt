
১৯৬৯ সালে জহির রায়হানের জীবন থেকে নেয়া ছবিটি মুক্তি পায়। মুক্তির এত বছর পর এবার সেই ছবির জীবিত তিন শিল্পীকে নিয়ে পুনর্মিলনীর আয়োজন করছে চলচ্চিত্র পরিচালক সমিতি। ২১ ফেব্রুয়ারি আন্তর্জাতিক মাতৃভাষা দিবসের বিশেষ অনুষ্ঠানমালায় এফডিসিতে হবে এই অনুষ্ঠান।এসব তথ্য দিলেন আন্তর্জাতিক মাতৃভাষা দিবস উদ্যাপন কমিটির আহ্বায়ক শাহীন কবির টুটুল। তিনি বলেন, বেলা ১১টায় জীবন থেকে নেয়া নিয়ে আলোচনা অনুষ্ঠান শুরু হবে। ছবির ওপর আলোকপাত করবেন রাজ্জাক, আমজাদ হোসেন ও সুচন্দা। প্রধান অতিথি থাকবেন তথ্যমন্ত্রী হাসানুল হক ইনু। এরপর এফডিসির জহির রায়হান ভিআইপি প্রজেকশন হলে দেখানো হবে জহির রায়হানের কালজয়ী ছবিটি।এ ব্যাপারে চলচ্চিত্র পরিচালক সমিতির সভাপতি মুশফিকুর রহমান গুলজার বলেন, ‘একটি চলচ্চিত্র বাঙালির স্বাধিকার আন্দোলনে কতটা ভূমিকা রাখতে পারে, তা জীবন থেকে নেয়া ছবি থেকে বোঝা যায়। এই ছবিতে যাঁরা অভিনয় করেছেন, তাঁদের অনেকেই বেঁচে নেই আজ। ছবিটিতে কেন্দ্রীয় চরিত্রে অভিনয় করেছেন ও জীবিত আছেন এমন তিনজনকে সম্মান জানাতে চাই আমরা।’ছবির অভিনেতা আমজাদ হোসেন বলেন, ‘এখন সময় এসেছে সব শ্রেণির মানুষকে সঙ্গে নিয়ে এই ছবি ধরে বড় উৎসবের আয়োজন করা। পরিচালক সমিতি এত ছোট পরিসরে কীভাবে যে কাজটি করছে, তা আমার জানা নেই। তবে এটিকে মূল্যায়ন করতে গিয়ে যেন অবমূল্যায়ন করা না হয়।’
