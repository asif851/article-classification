
এবার মেয়ের মা হলেন জনপ্রিয় অভিনয়শিল্পী রুমানা রশীদ ঈশিতা। ১ নভেম্বর ঢাকার অ্যাপোলো হাসপাতালে চিকিৎসক মৃণাল কুমার সরকারের তত্ত্বাবধানে তাঁর অস্ত্রোপচার করা হয়। গতকাল শুক্রবার সকালে মেয়েকে নিয়ে হাসপাতাল থেকে বাসায় ফিরেছেন ঈশিতা। গতকাল শুক্রবার সন্ধ্যায় ঈশিতা প্রথম আলোকে বলেন, ‘এটা নিঃসন্দেহে অনেক আনন্দের অনুভূতি। এ আনন্দ ভাষায় প্রকাশ করার মতো না। আমি খুবই খুশি।’ ঈশিতার মেয়ের নাম রাখা হয়েছে আজরীন দৌলা। এর আগে ঈশিতার সংসারে ছয় বছরের একটি ছেলে সন্তান রয়েছে।
