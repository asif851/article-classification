
ঢাকাই চলচ্চিত্রে শাকিব খানের একচ্ছত্র দাপট সেই কবে থেকেই। সীমানা পেরিয়ে শাকিবের জনপ্রিয়তা বাড়ছে পশ্চিমবঙ্গেও। ‘শিকারি’, ‘নবাব’ সিনেমা দুটির সাফল্য সেটিই বলে। বাংলাদেশের জনপ্রিয় এই নায়কে ভীষণ মুগ্ধ কলকাতার শক্তিমান অভিনেতা সব্যসাচী চক্রবর্তী।
‘শিকারি’ ও ‘নবাব’ সিনেমায় শাকিবের সঙ্গে অভিনয় করেছেন সব্যসাচীও। এ দুটি সিনেমার সৌজন্যে শাকিবকে কাছ থেকে দেখা হয়েছে ফেলুদাখ্যাত সব্যসাচীর। সেই অভিজ্ঞতা থেকে সম্প্রতি ‘সিটি সিনেমা’কে দেওয়া এক সাক্ষাৎকারে ঢালিউড অভিনেতাকে প্রশংসায় ভাসালেন পশ্চিমবঙ্গের চিরতরুণ অভিনেতা, ‘শাকিব ভীষণ ভালো ছেলে। এর আগে শাকিবের কথা শুনেছি। কিন্তু কখনো ওর সঙ্গে আলাপ হয়নি। প্রথম দেখা হয় “শিকারি” ছবিটি করার সময়। তখনই ওর সঙ্গে আলাপ হয়। এত ভালো ছেলেটা, এত ভালো ব্যবহার তার। বাংলাদেশের সবচেয়ে বড় তারকা ও। কিন্তু আমাদের সঙ্গে তার ব্যবহার দেখে খুব মুগ্ধ হয়ে গেলাম। আমি ওর খুব বড় ফ্যান হয়ে গেছি।’
সব্যসাচী যে স্তুতি করেছেন, সেটির ভিডিও নিজের ফেসবুক পেজে পোস্ট করেছেন শাকিব।
