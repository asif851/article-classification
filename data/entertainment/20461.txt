
দেখে মনে হবে না মোটরবাইকটির দাম নাকি কোটি রুপি ছাড়িয়েছে। সেই ষাটের দশকের আকাশিরঙা বাজাজ কোম্পানির একটি বাইক। বাজারে এখন ব্যবহৃত বাইকের মূল্য বড়জোর ৩০ থেকে ৪০ হাজার রুপি হবে। কিন্তু তাতে অমিতাভ বচ্চন চড়ে বসায় এর মূল্য এখন কোটি রুপির চেয়েও বেশি, এমনটাই জানালেন এর মালিক সুজিত সুর।কিছুদিন আগেই অমিতাভ বচ্চন ভারতের কলকাতার বিভিন্ন স্থানে করেছেন তাঁর নতুন ছবি ‘তিন’-এর শুটিং। সে সময়ই অমিতাভকে একটি আকাশি রঙের মোটরবাইকে চড়তে দেখা যায়। সেই বাইকটির মালিকই হলেন সুজিত সুর। কলকাতায় বিভিন্ন ছবির শুটিংয়ে তিনি যানবাহন সরবরাহ করে থাকেন। টালিউডের লোকজন তাঁকে ভাইদা নামে চেনেন।‘তিন’ ছবির পরিচালক ঋভু দাশগুপ্ত এবং তাঁর দল অমিতাভের চরিত্রের জন্য মানানসই এই বাইকটি হন্যে হয়ে খুঁজছিলেন। বাইকটির স্কেচ নিয়ে ঘুরছিলেন টালিউডের প্রপস সরবরাহকারীদের দ্বারে দ্বারে। তখনই ভাইদা তাঁর পুরোনো বাজাজ বাইকটি ছবির শুটিংয়ের জন্য ব্যবহার করতে দেন।ভাইদা জানান, তাঁর এই বাইকটি ২০ বছরের পুরোনো। ১৩ বছর আগে তিনি এটি শখের বসে কিনেছিলেন। যখন দেখলেন ‘তিন’ ছবির জন্য আঁকা স্কেচের সঙ্গে তাঁর বাইকটি হুবহু মিলে যায়, তখন তিনি তা কিছুদিনের জন্য শুটিংয়ে ব্যবহার করতে দেন। কিন্তু এখন এই বাইকটি ভাইদার কাছে হয়ে উঠেছে জীবনের অমূল্য এক সম্পদ। কারণ তাঁর বাইকে বসেছেন বলিউড মেগা স্টার অমিতাভ বচ্চন, পেছনের সিটে বসেছেন নওয়াজুদ্দিন সিদ্দিকী। ভাইদা বলেন, ‘আমি তো এই বাইকে বসা অমিতাভের একটি ছবি বাড়িতে বাধাই করে রাখব। সেই সঙ্গে এ বাইকটিকেও তুলে রাখব ঘরে। কেউ যদি এখন কোটি টাকার বিনিময়ে বাইকটি কিনতে চায়, তা-ও বিক্রি করব না।’ টাইমস অব ইন্ডিয়া।
