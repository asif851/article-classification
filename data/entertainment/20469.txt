
বারাক ওবামার যুগ শেষ। গতকাল শুক্রবার শপথের মধ্য দিয়ে শুরু হলো ট্রাম্প সরকারের যাত্রা। অনেক তর্ক–বিতর্ক, রুপালি পর্দার তারকাদের অনুষ্ঠান বর্জন আর উপস্থিতি—সবকিছু মিলিয়ে শপথের অনুষ্ঠান ছিল বর্ণিল। শপথ গ্রহণের আগে ট্রাম্প আয়োজন করেছিলেন এক বর্ণাঢ্য ডিনার পার্টির। সেখানে যুক্তরাষ্ট্রের প্রভাবশালী ব্যক্তিরা আমন্ত্রিত ছিলেন। সেখানেই দেখা গেল এক চেনা মুখ। ভারতীয় সংগীতশিল্পী মিকা সিং ছিলেন সেই পার্টির এক আমন্ত্রিত অতিথি। তাঁকে পার্টিতে দেখা গেল ট্রাম্প-কন্যা ইভাঙ্কার সঙ্গে। পার্টিতে একসঙ্গে সেলফিতে দেখা যায় তাঁদের।ইভাঙ্কা ট্রাম্পের সঙ্গে তোলা সেই সেলফি মিকা সিং তাঁর টুইটারে পোস্ট করেন। ক্যাপশনে লেখেন, ‘অনুষ্ঠানটি বেশ উপভোগ করছি। দারুণ আতিথেয়তার জন্য ধন্যবাদ ইভাঙ্কা ট্রাম্প।’ ট্রাম্পের কোনো অনুষ্ঠানে ভারতীয় কোনো তারকার এটাই প্রথম উপস্থিতি নয়। ভারতীয় বংশোদ্ভূত আমেরিকান ডিজে ও ড্রামার রবি জাখোতিয়া লিংকন মেমোরিয়াল হলে ট্রাম্প আয়োজিত কনসার্টে অংশ নিয়েছিলেন। হিন্দুস্তান টাইমস।
