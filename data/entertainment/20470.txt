
বাবা বলিউড সিনেপাড়ায় একনামে পরিচিত। এবার কন্যারও অভিষেক ঘটল। তবে রূপালি পর্দায় নয়, সংগীত পরিচালকের সহকারী হিসেবে। তিনি আমির খান-কন্যা ইরা খান। বলিউডের সংগীত পরিচালক রাম সম্পতের সহকারী হিসেবে কাজ করবেন ইরা। ছোটবেলা থেকেই ইরা সংগীতের সঙ্গে যুক্ত। শুধু সংগীতশিল্পী হওয়া নয়, গানের সৃজনশীলতা, প্রযোজনা ও ব্যবস্থাপনা নিয়ে কাজ করতে চান তিনি। আর এটি শিখবেন রাম সম্পতের হাত ধরেই। আমিরের ‘দিল্লি বেলি’ ও ‘তালাশ’ ছবিতে রাম সম্পত সংগীত পরিচালনা করেছেন। এ ছাড়া আমিরের জনপ্রিয় টিভি অনুষ্ঠান ‘সত্যমেব জয়তে’রও সংগীত পরিচালক তিনি। এ বিষয়ে এখনো কোনো মন্তব্য করেননি আমির। এর আগে তিনি বলেছিলেন, ইরা বলিউডে এলে তিনি খুশি হবেন। তবে সিদ্ধান্ত নেওয়ার ক্ষেত্রে কখনোই সন্তানদের ওপর কিছু চাপাতে চান না। এনডিটিভি
