
প্রায় এক বছর চুটিয়ে প্রেম করার পর অবশেষে সম্প্রতি প্রেমের কথা স্বীকার করেছেন বলিউডের অভিনেত্রী আনুশকা শর্মা ও তারকা ক্রিকেটার বিরাট কোহলি। সবকিছু ঠিক থাকলে এবার রুপালি পর্দাতেও জুটি হিসেবে দেখা যাবে বাস্তব জীবনের এ জুটিকে। শোনা যাচ্ছে, আদিত্য চোপড়া তাঁর পরবর্তী ছবিতে এ জুটিকে নেওয়ার জন্য জোর চেষ্টা চালাচ্ছেন। ক্রিকেট নিয়ে ছবি নির্মাণের পরিকল্পনা করেছেন ‘দিলওয়ালে দুলহানিয়া লে যায়েঙ্গে’খ্যাত বলিউডের চলচ্চিত্র পরিচালক ও প্রযোজক আদিত্য চোপড়া। ছবির প্রধান দুটি চরিত্রে আনুশকা শর্মা ও বিরাট কোহলিকে অন্তর্ভুক্ত করার জন্য দারুণ আগ্রহী আদিত্য। সম্প্রতি এক খবরে এমনটিই জানিয়েছে ওয়ান ইন্ডিয়া।এরই মধ্যে আদিত্যর স্ত্রী বলিউডের অভিনেত্রী রানী মুখার্জি ছবিটিতে অভিনয়ের জন্য বিরাট কোহলিকে প্রস্তাব দিয়েছেন। অবশ্য এখনো চূড়ান্ত সিদ্ধান্ত জানাননি বিরাট। ছবিটিতে অভিনয় করবেন কি না, তা জানানোর জন্য কিছুটা সময় চেয়েছেন ২৬ বছর বয়সী এ তারকা ক্রিকেটার। বিরাট-আনুশকার প্রেমের খবর প্রথম চাউর হয় গত বছরের নভেম্বরে। এরপর বহুবার তাঁদের অভিসারে মেতে উঠতে দেখা গেছে। এত দিন অস্বীকার করলেও, সম্প্রতি কিছুটা ঘুরিয়ে-পেঁচিয়ে প্রেমের কথা স্বীকার করেছেন বিরাট ও আনুশকা।আনুশকা বলেছেন, ‘আমরা যখন একসঙ্গে নৈশভোজে যাই কিংবা খেলা দেখতে মাঠে যাই, তখন সবাই তা দেখতে পান। এত কিছুর পরও মানুষ যদি মৌখিক স্বীকারোক্তি চান, তবে আমি কেন তা দেব? ব্যক্তিগত জীবন নিয়ে কথা বলার কোনো প্রয়োজন আছে বলে আমি মনে করি না। আমার ব্যক্তিগত জীবনকে সার্কাসে পরিণত হতে দিতে পারি না আমি।’ আর বিরাট বলেছেন, ‘আমার ও আনুশকার মধ্যে যে সম্পর্ক গড়ে উঠেছে তা এরই মধ্যে সবার কাছে পরিষ্কার হয়ে গেছে। বিষয়টি নিয়ে এত বেশি কৌতূহল প্রকাশের আর দরকার নেই।’
আরও পড়ুন অবশেষে বিরাট-আনুশকার স্বীকারোক্তিবিরাটকে নিয়ে আনুশকাকে আমিরের খোঁচাআনুশকা-বিরাট হাসপাতালে!
