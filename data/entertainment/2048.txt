
এমনিতেই বলিউডের অভিনেত্রী দীপিকা পাড়ুকোনের জীবন যেন ‘রণবীরময়’। সাবেক প্রেমিক রণবীর কাপুর, যিনি এখনো তাঁর ভালো বন্ধু। আর বর্তমানে প্রেম করছেন রণবীর সিংয়ের সঙ্গে। তাই দীপিকার প্রসঙ্গ উঠলেই এসে যায় কোনো না কোনো রণবীরের নাম। দুই রণবীরকে নিয়ে এবার এই তারকার শ্যাম রাখি না কুল রাখি অবস্থা। কারণ, দুজনের মধ্য থেকে এবার যেকোনো এক রণবীরকেই বেছে নিতে হবে তাঁকে।দীপিকা পাড়ুকোন এখন যুক্তরাষ্ট্রে। হলিউডের ‘এক্স এক্স এক্স: দ্য রিটার্ন অব জেন্ডার কেজ’ ছবির শুটিং করছেন তিনি। এরই ফাঁকে বলিউডের কিছু ছবি নিয়েও কথাবার্তা চলছে নির্মাতাদের সঙ্গে। মাঝে কিছুদিনের জন্য মুম্বাই ফিরেছিলেন এই ‘পিকু’ তারকা। জানা গেছে, তখন রণবীর কাপুরের সঙ্গে একটি নতুন ছবিতে কাজ করার ব্যাপারে কথা হয়েছিল তাঁর। কিছুদিন আগে আবার আরেকটি ছবিতে অভিনয়ের প্রস্তাব পেয়েছেন এই অভিনেত্রী। সেখানে তাঁর সহশিল্পী হবেন রণবীর সিং।দীপিকার একটি ঘনিষ্ঠ সূত্র জানিয়েছে, দুটি ছবিরই চিত্রনাট্য পছন্দ হয়েছে দীপিকার। দুটি ছবিই বড় ব্যানারের। কিন্তু নায়িকার হাতে সময় আছে কেবল একটি ছবির। কাজেই যেকোনো একটি ছবিকেই বেছে নিতে হবে তাঁর।আর তা ছাড়া রণবীর কাপুরের সঙ্গে কাজ করলে বাদ দিতে হবে রণবীর সিংকে। এ নিয়ে খানিকটা চাপে থাকাই স্বাভাবিক।অবশ্য দীপিকা পাড়ুকোনের মুখপাত্র জানাচ্ছেন অন্য কথা। তিনি বলেছেন, এ রকম কোনো ছবিতে কাজ করার বিষয়ে দীপিকার নাকি কারও সঙ্গেই কোনো আলাপ হয়নি।এখন দারুণ ব্যস্ততাতেই দিন কাটছে দীপিকার। ‘এক্স এক্স এক্স: দ্য রিটার্ন অব জেন্ডার কেজ’ ছবির শুটিং শেষ করে তবেই বলিউডের অন্য কোনো ছবির কাজে হাত দিতে পারবেন তিনি। হলিউডের এই ছবিতে দীপিকার সহশিল্পী ভিন ডিজেল। মিড ডে।
