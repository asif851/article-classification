
ঈদ নিয়ে সবার জীবনে কমবেশি অনেক মজার ঘটনা রয়েছে। তারকাদের তো আরও বেশি। এই যেমনটা চিত্রনায়িকা মৌসুমী বললেন।‘সারা রাত নানা মার্কেটে ঘুরতাম। শপিং করতাম। কখন যে সকাল হয়ে যেত, টেরই পেতাম না। একবার তো চাঁদরাতে শপিং করতে করতে ভোর হয়ে গিয়েছিল। এরপর সকালের শোয়ে সিনেমা দেখতে গিয়েছিলাম। সেদিন অবশ্য বোরকা পরে বের হতে হয়েছিল। না হলে দর্শকেরা চিনে ফেলতেন আর তা থেকে হতে পারত বিড়ম্বনা। চাঁদরাত আর ঈদের একটা বেলা বোরকা পরেই কেটে গেছে। সেই চাঁদরাতে অনেক মজা করেছিলাম। মনে পড়লে সেই রাতটা অনেক মিস করি।’মৌসুমী আর ইরিন দুই বোন। তাই ঈদের কোনো পরিকল্পনা করলে দুজন একসঙ্গেই করতেন। মৌসুমী বলেন, ‘আমি আর ইরিন প্ল্যান করতাম ঈদে কী করব। আর ঈদের রাত মানেই তো ছিল আমিন খানের (চিত্রনায়ক) বাসায় আড্ডা। আমিনের বাসায় আড্ডা না হলে সবার পেটের ভাতই হজম হতো না। আমিনের বউ সবার জন্য অনেক পদের খাবার রান্না করত। তার মধ্যে গরুর ভুনা মাংস আচার দিয়ে খেতে অসাধারণ লাগত। পায়েস ছিল আমার খুব প্রিয়। অনেক মিস করি ঈদে আইসক্রিম খেতে যাওয়া আর হাতভরে মেহেদি লাগানো। আর সবশেষে লং ড্রাইভে যাওয়ার কথাও ভুলতে পারি না।’
