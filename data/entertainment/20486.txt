
জাতীয় কবি কাজী নজরুল ইসলাম স্মরণে গান করলেন ঢাকা বিশ্ববিদ্যালয়ের সংগীত বিভাগের ৪০ জন শিক্ষার্থী। এবারই প্রথম তাঁদের অংশগ্রহণে এ ধরনের একটি অনুষ্ঠানের আয়োজন করল চ্যানেল আই। কবি কাজী নজরুল ইসলামের মৃত্যুবার্ষিকীতে ‘তোরা সব জয়ধ্বনি কর’ অনুষ্ঠানটি দেখানো হবে শনিবার রাত সাড়ে ১১টায়।ঢাবির বাংলা বিভাগ, অপরাজেয় বাংলাসহ বিভিন্ন জায়গায় অনুষ্ঠানটির দৃশ্য ধারণ করা হয়েছে। বিশ্ববিদ্যালয়ের সংগীত বিভাগের প্রধান লীনা তাপসী খান এ অনুষ্ঠানটি উপস্থাপনা করেছেন। অনুষ্ঠানের টাইটেল গানটিসহ মোট তিনটি গান গেয়েছেন ঢাবির সংগীত বিভাগের ৪০ শিক্ষার্থী। এ ছাড়া নজরুলের ‘বিদ্রোহী’ কবিতা থেকে পাঠ করেছেন বিশ্ববিদ্যালয়ের উপাচার্য আ আ ম স আরেফিন সিদ্দিক। দুটি নজরুলসংগীত গেয়েছেন লীনা তাপসী খান ও সুস্মিতা আনিস। চ্যানেল আইয়ের বিশেষ আয়োজন ‘তোরা সব জয়ধ্বনি কর’-এর পরিকল্পনা ও পরিচালনা করেছেন রাজু আলীম।
