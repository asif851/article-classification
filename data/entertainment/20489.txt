
প্রবাসী বাঙালিদের জন্য স্টেজ শোতে অংশ নিতে যুক্তরাষ্ট্রে যাচ্ছে সংগীতশিল্পী পার্থ বড়ুয়া, বাপ্পা মজুমদার, এলিটা করিমসহ শিল্পীদের একটি দল। একে একে যুক্তরাষ্ট্রের পাঁচটি অঙ্গরাজ্যে গান করবে এই দলটি। লস অ্যাঞ্জেলেস থেকে শুরু হয়ে অস্টিনে গিয়ে শেষ হবে এ আয়োজন।বাংলাদেশি শিল্পীদের নিয়ে এই ধারাবাহিক কনসার্টের আয়োজন করেছে উৎসব ডটকম নামের একটি অনলাইন শপ। ২৪ জুলাই লস অ্যাঞ্জেলেসে শুরু হবে অনুষ্ঠান। এরপর ৩০ জুলাই ফ্লোরিডা, ৩১ জুলাই আটলান্টা, ৫ আগস্ট হিউস্টন ও ৭ আগস্ট অস্টিনে প্রবাসী বাঙালিদের জন্য গাইবেন বাংলাদেশের তিন শিল্পী ও তাঁদের দল।এই আয়োজন নিয়ে বাপ্পা মজুমদার বলেন, ‘প্রবাসীদের সামনে গান করা সব সময়ই আনন্দ ও সম্মানের। দেশের বাইরে থেকেও তাঁরা দেশের নতুন-পুরোনো সব বাংলা গানের খবর রাখেন, নিয়মিত বাংলা গান শোনেন—এটা আমাকে খুব অবাক করে।’ অনেকটা একই সুরে শিল্পী পার্থ বড়ুয়াও বলেন, ‘বাপ্পা আর আমি যখন মঞ্চে একসঙ্গে বাজাই, তখন আমি খুবই আনন্দ পাই। আর যখন প্রবাসী দর্শকেরা থাকেন আমাদের সামনে, তখনকার অনুভূতি তো আরও আনন্দের।’যুক্তরাষ্ট্রের বিভিন্ন অঙ্গরাজ্যে আয়োজিত প্রতিটি অনুষ্ঠানের সঙ্গে থাকছে এনটিভি। এনটিভি আমেরিকার পক্ষ থেকে আবির আলমগীর বলেন, ‘অন্য আয়োজনগুলো থেকে এবারের আয়োজনটি হবে ভিন্ন।’ পুরো অনুষ্ঠানটির ভিডিও ধারণ করে তা ভিডিও শেয়ারিংয়ের সাইট ইউটিউবে দেবেন তাঁরা, যেন দেশের ও দেশের বাইরের সব দর্শকই অনুষ্ঠানটি উপভোগ করতে পারেন।যুক্তরাষ্ট্রের এই সফরটি নিয়ে এলিটা করিম বলেন, ‘বাপ্পা দা আর পার্থ দার সঙ্গে ট্যুর করতে পারা আমার জন্য সৌভাগ্যের।’ তিনি আরও বলেন, তাঁরা সবাই ২৩ জুলাই ভোরে যুক্তরাষ্ট্রের উদ্দেশে রওনা হচ্ছেন।
