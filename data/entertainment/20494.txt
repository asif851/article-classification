
বলিউড সিনেমায় মুখ দেখানোর আগে পিঠ দেখানোর এক চল বোধ হয় সালমান খানের হাত ধরেই শুরু হলো। ‘প্রেম রতন ধন পায়ো’ আর ‘টিউবলাইট’ ছবির প্রথম পোস্টারে সালমানের শুধু পেছন দিকটাই দেখা গিয়েছিল। এবার ‘বাগি ২’ সিনেমার পোস্টারেও টাইগার শ্রফ শুধু পিঠ দেখালেন। আর দর্শকদের অপেক্ষায় রাখলেন এই ছবির ফার্স্ট লুক দেখার। 
টাইগার শ্রফ ও শ্রদ্ধা কাপুর অভিনীত ‘বাগি’ মুক্তি পেয়েছে গত বছর এপ্রিল মাসে। সেই ছবিটি সফল হওয়ার পর প্রযোজক এই ছবির সিক্যুয়েল তৈরির সিদ্ধান্ত নেন। কিন্তু এক বছর যেতে না যেতেই যে ‘বাগি’ টিম তাঁদের সিক্যুয়েলের প্রথম পোস্টার নিয়ে আসবে, অতটা হয়তো কেউ ভাবতে পারেননি। প্রথম ছবিটি পরিচালনা করেছিলেন সাব্বির খান। তবে, ‘বাগি ২’ পরিচালনা করবেন কোরিওগ্রাফার আহমেদ খান। এই ছবিতে নায়িকা পরিবর্তনেরও সম্ভাবনা আছে। শ্রদ্ধার জায়গায় এবার জ্যাকুলিন ফার্নান্দেজ অথবা কৃতি শ্যাননের মধ্যে কেউ একজন এই ছবির নায়িকা হতে পারেন। হিন্দুস্তান টাইমস।
 
