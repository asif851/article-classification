
মাতৃত্বকালীন ছুটিতে বেশি দিন থাকতে চান না কারিনা কাপুর খান। তাই ছেলে তৈমুরের জন্মের প্রায় দেড় মাসের মধ্যেই নিয়মিত কাজে ফেরার প্রস্তুতি নিচ্ছেন বলিউডের এই অভিনেত্রী। ৫ ফেব্রুয়ারি শুরু হতে যাওয়া ‘ল্যাকমে ফ্যাশন উইক সামার/রিসোর্ট ২০১৭’ নামের আয়োজনে ডিজাইনার অনিতা ডোংগ্রের পোশাক পরে বেবো হাঁটবেন র্যাম্পে।গত ২০ ডিসেম্বর কারিনা কাপুর খান পুত্রসন্তানের জন্ম দেন। ছেলের নাম রাখা হয় তৈমুর আলী খান।কারিনা মা হচ্ছেন—গত বছরের মাঝামাঝি সময়ে এ খবর গণমাধ্যমে প্রকাশের পর থেকেই তাঁকে ঘিরে শুরু হয় আলোচনা। কারিনার পোশাক, জীবনযাপন, কাজ—সবকিছু নিয়েই সবার কৌতূহল বেড়ে যায়। সর্বশেষ গত আগস্টে সব্যসাচী মুখার্জির নকশা করা পোশাক পরে সন্তানসম্ভবা কারিনা হেঁটেছিলেন র্যাম্পে। এবার সন্তান জন্মের পর এটাই হবে আনুষ্ঠানিকভাবে কাজের সূত্র ধরে কারিনার প্রথম গণমাধ্যমের সামনে আসা। কারণ, ছেলে তৈমুরের জন্মের পর বিভিন্ন পারিবারিক পার্টি আর বন্ধুদের আড্ডায় অংশ নিতে গিয়ে পাপারাজ্জিদের ক্যামেরায় কয়েকবার ধরা পড়েছেন কারিনা। তবে রাখঢাক করে ক্যামেরার সামনে দাঁড়ানোর বিষয়টি ল্যাকমে ফ্যাশন উইকের মধ্য দিয়েই ঘটতে যাচ্ছে, এটা নিশ্চিত করেছেন কারিনা নিজে একটি লিখিত বিবৃতির মাধ্যমে। ইন্ডিয়ান এক্সপ্রেস।
