
অমিতাভ বচ্চনের কাছে তাঁর দুই নাতনিই অনেক বেশি আদরের। মেয়ের ঘরের নাতি নব্য নাভেলি ও ছেলের ঘরের আরাধ্য দুজন যেন ‘বিগ বি’র দুই চোখের মনি। এবারের ভালোবাসা দিবসে ছোট নাতনি আরাধ্যর সঙ্গে বেশ সুন্দর সময় কাটিয়েছেন অমিতাভ। নিজের ব্লগে সেই অভিজ্ঞতার কথা জানিয়েছেন তিনি। 
ভালোবাসা দিবসে ইতালীয় এক রেস্তোরাঁয় পিৎজা খাওয়ার বায়না ধরেছিল অভিষেক-ঐশ্বরিয়ার মেয়ে আরাধ্য। পরিবারের বড়রা পুঁচকে এই সদস্যের আবদার ফেলতে পারেননি। মজার বিষয় হলো, সেদিন রেস্তোরাঁয় গিয়ে আরাধ্য একদম বড়দের মতো আচরণ করেছে। অমিতাভ তাঁর ব্লগে লিখেছেন, আরাধ্য চেয়ারে বসার পর নিজেই ন্যাপকিন বিছিয়ে নিয়েছে। বেয়ারাকে ডেকে অর্ডার দিয়েছে। নিজেই সে মেন্যু থেকে নির্বাচন করেছে কোন পিৎজাটি সে খেতে চায়। এমনকি পিৎজা কতটা মচমচে হবে, সেটিও বলে দিয়েছে। খাওয়াদাওয়া শেষে চলে আসার পর বেয়ারাকে ভালোবাসা দিবসের শুভেচ্ছাও জানিয়ে এসেছে আরাধ্য বচ্চন। তার পিৎজা খাওয়ার আবদার রক্ষা করার জন্য দাদা অমিতাভ তার কাছে ধন্যবাদ চাইলে আরাধ্য নাকি বলে, ‘আমি কেন ধন্যবাদ দেব? এখানে আসার পরামর্শ তো আমিই তোমাদের দিয়েছি। তোমরাই না আমাকে ধন্যবাদ দেবে।’ কথা শুনে কে বলবে, আরাধ্যর বয়স মাত্র ৫! দ্য ইন্ডিয়ান এক্সপ্রেস
