
দীর্ঘ সাত বছর বিরতির পর এলটন জনের ৩১তম স্টুডিও অ্যালবাম ‘দ্য ডাইভিং বোর্ড’ বাজারে আসছে। সম্প্রতি প্রখ্যাত এই ব্রিটিশ সংগীতশিল্পী জানিয়েছেন, অ্যালবামটির শীর্ষ সংগীত ‘দ্য ডাইভিং বোর্ড’ লেখার অনুপ্রেরণা তিনি পেয়েছেন হলিউডের বহুল আলোচিত তারকা অভিনেত্রী লিন্ডসে লোহানের জীবনের উত্থান-পতন থেকে।এ প্রসঙ্গে এলটনের ভাষ্য, ‘ভাবতে খুব কষ্ট হয়, একটা সময়ে চমত্কার একজন অভিনেত্রী ছিলেন লিন্ডসে। তাঁর প্রতিভার কোনো তুলনা হয় না। কিন্তু উন্মত্ত আচরণ আর বুনো জীবন-যাপনে অভ্যস্ত হয়ে সব হারিয়েছেন তিনি। সফল তারকা হিসেবে লিন্ডসের দুর্দান্ত দিনগুলোর কথা সবাই ভুলেই গেছে।’ সম্প্রতি এক খবরে এমনটিই জানিয়েছে ‘এইচশোবিজ’।২০০৭ সালে মদ্যপ অবস্থায় গাড়ি চালানোর মামলায় জড়িয়ে দুর্বিষহ হয়ে উঠেছিল লিন্ডসের জীবন। পরবর্তী সময়ে নেকলেস চুরির অভিযোগ, পুলিশের সঙ্গে মিথ্যাচারসহ আরও নানান কীর্তি ঘটিয়ে ব্যাপক সমালোচিত হন তিনি। জেল-জরিমানাসহ আরও নানা ঝামেলায় জড়িয়ে তিনি হলিউডের ‘প্রবলেম সেলিব্রেটি’ তকমাও পান। আদালতের নির্দেশে তিন মাস মাদকাসক্তি পুনর্বাসন কেন্দ্রে চিকিত্সা নিয়ে সম্প্রতি ঘরে ফিরেছেন লিন্ডসে। মাদকাসক্তির কথা জনসমক্ষে স্বীকারও করেছেন এ ‘মিন গার্লস’ তারকা। তবে সব ছেড়ে এখন সুপথে ফেরার চেষ্টা করছেন লিন্ডসে।
