
ভালোবাসা দিবস আসতে আরও প্রায় মাস দুয়েক বাকি। কিন্তু এখনই শুরু হয়েছে ভালোবাসা দিবসের নাটকের শুটিং। বিজয়ের মাসে ভালোবাসা দিবসের নাটকের শুটিং উত্তাপ ছড়িয়ে পড়েছে যেন। ভালোবাসা দিবস ঘিরে দেশের বেশির ভাগ চ্যানেলে প্রচারিত হয় বিশেষ অনুষ্ঠান। এই বিশেষ অনুষ্ঠানের শীর্ষে থাকে নাটক ও টেলিছবি। এ কারণে পরিচালক ও অভিনয়শিল্পীরা থাকেন ব্যস্ত। তবে মাস দুয়েক আগে কাজ শুরু হলেও এই কাজ চলবে শেষ মুহূর্ত পর্যন্ত।খোঁজ নিয়ে জানা গেছে, বরাবরের মতো এবারও ভালোবাসা দিবস ঘিরে অর্ধশতাধিক নাটক-টেলিছবি নির্মিত হবে। কিন্তু সব কটি চ্যানেল মিলে প্রচারিত হবে ২০-২৫টি একক নাটক ও টেলিছবি। এর মধ্যে ১০-১৫টি নাটক-টেলিছবি চ্যানেলই নির্ধারণ করে দেয়। বাকি নাটক-টেলিছবিগুলো প্রিভিউ করে প্রচারের জন্য নির্ধারণ করা হয়।ডিসেম্বরের শুরুতেই ভালোবাসা দিবস উপলক্ষে পরিচালক দীপু হাজরা নির্মাণ করেছেন শব্দের শরীর। এতে অভিনয় করেছেন অপূর্ব ও মৌটুসি বিশ্বাস। জন ও পিয়া বিপাশাকে নিয়ে প্লিজ বি মাইন নির্মাণ করেছেন মাবরুর রশীদ। নোবেল ও শখকে নিয়ে হিমেল আশরাফ নির্মাণ করেছেন হ্যালো আরজে। সব কটির শুটিং শেষ। এগুলো আছে সম্পাদনার টেবিলে। এদিকে পরিচালক রুমান রুনী ভালোবাসা দিবস উপলক্ষে নির্মাণ করছেন তিনটি নাটক। এরই মধ্যে ক্রিসক্রোস ও ভালোবাসার মেঘ ফুল নামে দুটি নাটকের শুটিং শেষ হয়েছে। গতকাল থেকে শুরু করেছেন আমার সবুজ পরী নাটকটির কাজ। শিগগিরই লাভ বার্ড ও হাত রেখে হাতে নামের দুটি নাটকের শুটিং শুরু করবেন মিজানুর আরিয়ান। এ ছাড়া শিহাব শাহিন, চয়নিকা চৌধুরী, মুহাম্মদ মোস্তফা কামাল রাজ, সাফায়েত মনসুর, ইমরাউল রাফাতসহ একাধিক নির্মাতা ভালোবাসা দিবসের নাটক নির্মাণের তালিকায় আছেন। সবাই সেভাবে প্রস্তুতিও শুরু করেছেন।
