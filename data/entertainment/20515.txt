
শেষ হচ্ছে লাকী ইনাম ও তাঁর মেয়ে হৃদি হকের লেখা ধারাবাহিক নাটক ‘শেষ বিকেলের গান’। ৬৬ পর্বের মধ্য দিয়ে শেষ হচ্ছে এই দীর্ঘ ধারাবাহিক নাটক। এই ধারাবাহিকের পর মা-মেয়ে ব্যস্ত হবেন তাঁদের নতুন কোনো কাজে।নাটকটি নিয়ে হৃদি হক বললেন, ‘নাটকের গল্পটিই ছিল ৬৫ পর্বের। চ্যানেলের চাহিদার কারণে আরও এক পর্ব বাড়াতে হয়েছে।’ ধারাবাহিক শেষ হলে হৃদি ব্যস্ত হবেন খণ্ডনাটক নিয়ে। তেমনটাই জানালেন এই নির্মাতা। বললেন, ‘ধারাবাহিকটি তো বেশ কয়েকটি বানালাম। এত দিন একক নাটক বানানোর সুযোগ হয়নি। এবার সুযোগটা কাজে লাগাতে চাই।’
বৃদ্ধাশ্রমের গল্প নিয়ে নির্মিত ‘শেষ বিকেলের গান’ ধারাবাহিকে অভিনয় করেছেন, সৈয়দ হাসান ইমাম, ইনামুল হক, প্রবীর মিত্র, শর্মিলী আহমেদ, দিলারা জামান, আমিরুল হক, ডলি জহুর, শম্পা রেজা, জিয়াউল হাসান কিসলু, মনোরঞ্জন ঘোষাল, মোশাররফ করিম, তানিয়া আহমেদ, লিটু আনাম, সাজু খাদেম, এজাজ, নাঈম, তানজিকা, নাজনিন হাসান চুমকি, শ্রিয়া সর্বজয়া, সোনিয়া হোসেইন প্রমুখ।হৃদি হক ও কামরুজ্জামান রনি পরিচালিত এ নাটকটির শেষ পর্ব আজ রাত ৮টা ১৫ মিনিটে দেখানো হবে এনটিভিতে।
