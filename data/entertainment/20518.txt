
চঞ্চল চৌধুরী। অভিনেতা। আজ এসএ টিভিতে প্রচারিত হবে তাঁর অভিনীত কাম টু দ্য পয়েন্ট ধারাবাহিকটি।‘কাম টু দ্য পয়েন্ট’...মানিক মানবিকের এই ধারাবাহিকের গল্প এক পরিবারে চারজন তরুণীকে নিয়ে। তাদের আবার চারজন প্রেমিক আছে। চারজনের একজন হলাম আমি। এই চার প্রেমিক প্রতিযোগিতায় নামে—কে কার থেকে সেরা! বেশ মজার নাটক।জীবনে যে কথাটি বেশিবার বলেছি...‘ব্যাপারটা হচ্ছে...।’ নিজের মুদ্রাদোষের কথা নিজে বলা মুশকিল, অন্যরা ভালো বলতে পারবে। তবে আমার মনে হয়, ‘ব্যাপারটা হচ্ছে’ কথাটাই বেশি বলেছি।‘গেম’ ও অন্যান্য ধারাবাহিক...গেমসহ আরও বেশ কয়েকটি ধারাবাহিক এখন প্রচারিত হচ্ছে। অভিনয় নিয়ে এত ব্যস্ত থাকি যে নিজের সব নাটক দেখতেও পারি না! রবীন্দ্রনাথ ঠাকুরের চোখের বালি উপন্যাস অবলম্বনে ৫২ পর্বের একটি ধারাবাহিকের শুটিং চলছে। পরিচালনা করেছেন পঙ্কজ ঘোষ। এ ছাড়া সৈয়দ শাকিলের বাতিঘর, বৃন্দাবন দাসের লেখা মামলাবাজ ও ভদ্রপাড়া নামের ধারাবাহিকগুলো শিগগিরই প্রচারিত হবে।‘ইত্যাদি’তে আমি...আগামী শুক্রবার প্রচারিত হবে ‘ইত্যাদি’। এবারের পর্বে তারিন ও আমি একটি মৌলিক গান করেছি। দ্বিতীয়বারের মতো ‘ইত্যাদি’তে অংশ নিচ্ছি। নিঃসন্দেহে দারুণ অভিজ্ঞতা। বিশেষ করে সংকেতদার (হানিফ সংকেত) পারফেকশন ও ধৈর্য খুব আশ্চর্যের বিষয়। আর ‘ইত্যাদি’র বিষয়বস্তু ও দর্শন তো অতুলনীয়!‘ইত্যাদি’-স্মৃতি...২৫-২৬ বছর আগের কথা। তখন আমাদের গ্রামে বিদ্যুৎ যায়নি। টিভিও ছিল কম। অ্যানটেনার বাঁশ ঘুরিয়ে টিভি দেখার সময় সেটা। তখন আমরা গ্রামের চেয়ারম্যান বা বন্ধুর বাসায় ‘ইত্যাদি’ দেখতে যেতাম যেকোনো মূল্যে! আগে ছিলাম দর্শক, এখন সেই অনুষ্ঠানে অংশ নিচ্ছি, এটা আগে কল্পনাও করিনি।
‘ফাইন লাগচে’...হা হা হা! হ্যাঁ, ইদানীং ফেসবুকে মনপুরা চলচ্চিত্রের একটা ছবি দিয়ে ফটোকমেন্ট করা হচ্ছে, সেখানে লেখা থাকে, ‘ফাইন লাগচে’। দেখে খুব মজা লাগে। আমাদের সমাজে হাস্যরস নতুন নতুন মাত্রা পাচ্ছে। তবে এখনো নিজে এই ফটো কমেন্ট ব্যবহার করিনি।মাহফুজ রহমান
