
প্রেক্ষাগৃহে নয়, শাকিব খানের প্রায় ৫০টি ছবি এই ঈদে ঘরে বসে দেখতে পারবেন দর্শকেরা। দেশের বিভিন্ন টিভি চ্যানেলের ঈদ অনুষ্ঠানমালার ব্যাপারে খোঁজ নিয়ে জানা গেছে এ তথ্য। তবে শাকিব খানের ছবি প্রচারের দিক থেকে এগিয়ে আছে একুশে টেলিভিশন। তাদের চ্যানেলে ঈদুল আজহার অনুষ্ঠানমালায় সাত দিনই থাকছেন শাকিব খান। এই চ্যানেলের সাত দিনের আয়োজনে শাকিবের মোট ১৪টি চলচ্চিত্র দেখানো হবে।এ ছাড়া আরও বেশ কিছু চ্যানেল ঈদ উপলক্ষে শাকিবের ছবি দেখাবে। গাজী টিভি বাংলা চলচ্চিত্রের দুই নায়ক শাকিব খান ও অনন্ত জলিলের ছবি দিয়ে তাদের ঈদ অনুষ্ঠানমালা সাজিয়েছে। অনন্ত জলিলের মোট তিনটি ছবি দেখানো হবে ওই চ্যানেলে, আর শাকিবের চারটি। এটিএন বাংলা ঈদে প্রচার করবে শাকিব খান অভিনীত আটটি ছবি। বৈশাখী টিভিতে শাকিবের ছবি থাকবে ছয়টি, বাংলাভিশনে চারটি, এশিয়ান টিভিতে চারটি, মাছরাঙা টেলিভিশনে তিনটি, এনটিভিতে তিনটি ও দেশ টিভিতে দুটি।ঈদে সপ্তাহজুড়ে শাকিব খানের ছবি প্রচারের পরিকল্পনা নিয়ে জানতে চাওয়া হয় একুশে টেলিভিশনের অনুষ্ঠানপ্রধান ফারহানা নিশোর কাছে। তিনি বলেন, ‘শাকিব খান বাংলাদেশের চলচ্চিত্রে সবচেয়ে জনপ্রিয় নায়ক। ঈদের সময়টায় দর্শকদের আনন্দ বাড়িয়ে দিতেই আমাদের এই আয়োজন। বলা যায়, ঈদে ছোট পর্দার দর্শকের জন্য এটা বাড়তি পাওয়া।’ নিশো জানান, গত কয়েক বছরে প্রেক্ষাগৃহে মুক্তি পাওয়া শাকিব খান অভিনীত সব ছবি থেকে বাছাই করেই তাঁরা ১৪টি ছবি প্রচারের জন্য চূড়ান্ত করেছেন। তা ছাড়া এই চ্যানেলটি সকালের ছবিগুলো বিরতিহীনভাবে প্রচারের সিদ্ধান্তও নিয়েছে।
