
২০১৬ সালের ডিসেম্বর মাসের শেষ দিকে বদরুল আনাম সৌদের গহীন বালুচর ছবির গান গেয়েছেন ঐশী। এটি ছিল তাঁর গাওয়া বছরের শেষ গান। এর মাঝে নতুন আর কোনো গান করেননি। ২০১৭ সালের জানুয়ারির শেষ দিকে এসে বছরের প্রথম গানটি গাইলেন ঐশী, সেটিও চলচ্চিত্রের জন্যই। সেই ছবির নাম জেদি। সোহানুর রহমান সোহান পরিচালিত এ ছবির শিরোনাম সংগীত। গত সোমবার রাতে রাজধানীর একটি স্টুডিওতে এ গানটিতে কণ্ঠ দেন ঐশী।জেদি ছবির জন্য গানটি লিখেছেন সুদীপ কুমার আর সুর-সংগীত করেছেন আহমেদ কিসলু।গানটি নিয়ে ঐশী বলেন, ‘গানটির মধ্যে একধরনের উন্মাদনা আছে। শক্তিশালী একটি গান। গাওয়ার সময় আমি নিজে সেই শক্তিটা অনুভব করেছি।’ এই সংগীতশিল্পী জানান, গানটি যেভাবে লেখা হয়েছে, তাতে ছবিতে নায়িকার যে জেদি ভাব, তা স্পষ্ট ফুটে উঠেছে।
