
নাসির উদ্দীন ইউসুফ পরিচালিত গেরিলা ছবিটি এবার দেখা যাবে ছোট পর্দায়। জানা গেছে, ১৬ ডিসেম্বর দুপুরে চ্যানেল আইয়ে প্রচারিত হবে ছবিটি। গেরিলার নির্বাহী প্রযোজক এশা ইউসুফ বলেন, ‘যাঁরা প্রেক্ষাগৃহে গিয়ে ছবিটি দেখতে পারেননি, তাঁদের কথা ভেবেই গেরিলা ছোট পর্দায় প্রচারের সিদ্ধান্ত নেওয়া হয়েছে। গেরিলা মুক্তিযুদ্ধভিত্তিক চলচ্চিত্র, তাই ছবিটি প্রচারের জন্য আমরা বিজয় দিবসকে বেছে নিয়েছি।’সৈয়দ শামসুল হকের উপন্যাস নিষিদ্ধ লোবান এবং একজন বীর মুক্তিযোদ্ধার অভিজ্ঞতা নিয়ে তৈরি হয়েছে গেরিলার গল্প। ছবিতে অভিনয় করেছেন জয়া আহসান, ফেরদৌস, এটিএম শামসুজ্জামান, পীযূষ বন্দ্যোপাধ্যায়, রাইসুল ইসলাম আসাদ, শতাব্দী ওয়াদুদ, শম্পা রেজা, আহমেদ রুবেল প্রমুখ। যৌথভাবে প্রযোজনা করেছে ইমপ্রেস টেলিফিল্ম ও আরিয়াল ক্রিয়েটিভ সেন্টার।গেরিলা ২০১১ সালে ১০টি বিভাগে জাতীয় চলচ্চিত্র পুরস্কার পেয়েছে। পেয়েছে ‘মেরিল-প্রথম আলো পুরস্কার’। ছবিটি ১৭তম কলকাতা আন্তর্জাতিক চলচ্চিত্র উৎসবে পেয়েছে নেটপ্যাক পুরস্কার।
