
বলিউডের ‘ভাইজান’ অর্থাৎ সালমান খানের রাগকে বলিউডে সবাই রীতিমতো সমীহ করেন। কখনো হুট করে রেগে যান তিনি। আবার কখনো একটুতেই গলে পানি হয়ে যান। বন্ধুত্বের জন্য সালমান অনেক কিছু করতে পারেন। আবার তাঁর সঙ্গে শত্রুতা করলে তিনি যেকোনো সীমা পার করতে পারেন। এর আগে তাঁর রাগের শিকার হয়েছেন রণবীর কাপুর, হৃতিক রোশন, বিবেক ওবেরয়, অরিজিৎ সিং, ঐশ্বরিয়া রাই বচ্চন, এমনকি শাহরুখ খানও। কিন্তু এবার কার ওপর চটেছেন ভাইজান।
এবার নাকি সালমান চটেছেন ‘এমএস ধোনি: দ্য আনটোল্ড স্টোরি’ ছবির অভিনেতা সুশান্ত সিং রাজপুতের ওপর। এক পার্টিতে সালমানের রোষের শিকার হন এই তরুণ অভিনেতা। কিন্তু সাল্লুভাই কেন রাগ করেছেন? সালমানের প্রিয়পাত্র সুরয পাঞ্চোলিকে নাকি সুশান্ত পার্টিতে রীতিমতো অপদস্থ করেন। সুরযের সামনে সুশান্ত নিজের তারকা ভাবমূর্তিকে বড় করে দেখিয়েছেন।
জানা গেছে, এই অভিনেতা বারবার সুরযের সঙ্গে খারাপ ব্যবহার করেছেন। আর তিনি এটাই দেখাতে চেয়েছেন যে সুরয বলিউডে এখনো কিছু করতে পারেননি। সুশান্তের এই ব্যবহার আদিত্য পাঞ্চোলির ছেলেকে হতবাক করে। একই ইন্ডাস্ট্রিতে থেকে একজন অভিনেতা আরেকজন অভিনেতার সঙ্গে কী করে এমন ব্যবহার করেন! সুরয সবকিছু সালমানকে জানান। আর তা শুনে সুশান্তের ওপর বেজায় চটে যান ভাইজান। তিনি সুশান্তকে ফোন করেন। আর সালমান এই বলিউড তারকাকে বোঝান যে একই ইন্ডাস্ট্রিতে থেকে একে অপরের সঙ্গে এ রকম ব্যবহার করতে পারেন না। সুশান্ত নাকি নিজের ভুল বুঝতে পেরে অনুতপ্ত হন।
সালমান খানের হোম প্রোডাকশনের ছবি ‘হিরো’তে নায়কের ভূমিকায় অভিনয় করেছেন সুরয। এখন পর্যন্ত একটি ছবিতে অভিনয় করেছেন তিনি। এদিকে সুশান্তের ক্যারিয়ারের গ্রাফ ক্রমে ঊর্ধ্বমুখী। এখন তিনি ব্যস্ত তাঁর আগামী ছবি ‘চান্দা মামা দূর কে’ নিয়ে। আবার ২২ ডিসেম্বর মুক্তি পাচ্ছে সালমান খান ও ক্যাটরিনা কাইফ অভিনীত ছবি ‘টাইগার জিন্দা হ্যায়’।
