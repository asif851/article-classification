
বলিউডের বর্ষীয়ান তারকা অমিতাভ বচ্চনের পরিবারের সবাই অভিনয়ের সঙ্গে যুক্ত। তাঁর স্ত্রী জয়া বচ্চন অভিনেত্রী। ছেলে অভিষেক বচ্চনও মা-বাবার পথ অনুসরণ করেছেন। অমিতাভ-জয়ার পুত্রবধূ ঐশ্বরিয়া রাই বচ্চনও বলিউডের বাসিন্দা। বাড়িতে কেবল অমিতাভ বচ্চনের মেয়ে শ্বেতা বচ্চন নন্দাই বলিউড থেকে নিজেকে দূরে রেখেছেন। তবে অভিনয়ে অভিষেক না হলেও শিগগিরই লেখক হিসেবে আত্মপ্রকাশ করতে যাচ্ছেন শ্বেতা। মেয়ের জন্য তাই ভীষণ গর্বিত অমিতাভ।  হারপার কোলিন্স ইন্ডিয়া নামের একটি প্রকাশনা সংস্থা শ্বেতার লেখা উপন্যাস প্রকাশের উদ্যোগ নিয়েছে। নিজের প্রথম উপন্যাসের নাম শ্বেতা দিয়েছেন ‘প্যারাডাইজ টাওয়ারস’। নিজের টুইটার অ্যাকাউন্টে তিনি লিখেছেন, ‘একদিন প্রাতর্ভ্রমণের সময় আমার মাথায় প্যারাডাইজ টাওয়ারের ভাবনা আসে। আমি গল্প লেখক পরিবার থেকে এসেছি। শৈশবে আমাদের সব সময় পড়তে ও লিখতে উৎসাহিত করা হতো। তখনই আমাদের কল্পনাগুলোকে ডানা মেলার জন্য একটি মুক্ত রাজ্য দেওয়া হয়েছিল।’  শ্বেতার দাদা প্রয়াত হরিবংশ রাই বচ্চন ভারতের একজন প্রখ্যাত কবি। হিন্দি সাহিত্যে অসামান্য অবদানের জন্য ১৯৮৬ সালে তিনি পদ্মভূষণ পান। মেয়ের প্রথম উপন্যাস প্রকাশ পাওয়ার খবরটি শেয়ার করে অমিতাভ টুইটারে লেখেন, ‘অবশেষে হরিবংশ রাই বচ্চনের কোনো উত্তরাধিকারী পরিবারে তাঁর প্রতিফলন রাখতে চলেছে।’ এই মুহূর্তে নিজেকে পৃথিবীর সবচেয়ে গর্বিত বাবা মনে করছেন অমিতাভ। তিনি বলছেন, ‘আমার মেয়ে সেরা ও সবচেয়ে ভালো।’
শ্বেতা বচ্চনের এই বইটি বাজারে আসবে আগামী অক্টোবর মাসে। তিনি বলেন, ‘কোনো গল্পের ধারণা মাথায় আসা আর তা কাগজে-কলমে লিপিবদ্ধ করা সম্পূর্ণ দুই জিনিস। আমার প্রথম বই প্রকাশ পেতে যাচ্ছে, এটি ভেবে আমি অবশ্যই উচ্ছ্বসিত। তবে পাঠক আমার উপন্যাস কীভাবে নেবেন, সেটা ভেবে কিছুটা চিন্তিতও বটে।’ শ্বেতা ভারতীয় ব্যবসায়ী নিখিল নন্দাকে বিয়ে করেছেন। তাঁদের সংসারে দুই সন্তান নব্য নাভেলি ও অগস্ত্যা। এর মধ্যে সামাজিক যোগাযোগমাধ্যমের কল্যাণে মেয়ে নব্য নাভেলি ইতিমধ্যেই তারকা বনে গেছেন। হিন্দুস্তান টাইমস।
