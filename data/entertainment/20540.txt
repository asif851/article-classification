
দুর্ঘটনায় আহত হলেন ছোটপর্দার জনপ্রিয় অভিনেতা সাঈদ বাবু। গতকাল বুধবার হরতালের সময় ধানমন্ডি থেকে উত্তরায় নাটকের শুটিংয়ে যাওয়ার পথে এ দুর্ঘটনায় পড়েন তিনি। এতে সাঈদ বাবুর শরীরের বিভিন্ন অংশে বেশ আঘাত পান।প্রথম আলো ডটকমকে সাঈদ বাবু বলেন, ‘পূর্বনির্ধারিত সময় অনুযায়ী, গতকাল বুধবার ফজলুর রহমানের  পরিচালনায় ‘চুপিচুপি’ নাটকের শুটিংয়ের শিডিউল ছিল। নাটকটি এটিএন বাংলায় নিয়মিতভাবে প্রচারিত হয়ে আসছে। কিন্তু হঠাত্ করে হরতালের কারণে ইচ্ছে থাকা সত্ত্বেও কোনোভাবেই শুটিং শিডিউল পেছানো সম্ভব ছিল না। তাই বাধ্য হয়ে হরতালের মধ্যে শুটিংয়ে যাওয়ার সিদ্ধান্ত নিতে হয়। আর হরতালের কারণে বাহন হিসেবে বেছে নিতে হয় সিএনজিচালিত অটোরিকশা। ধানমন্ডি থেকে সিএনজিচালিত অটোরিকশায় করে উত্তরার পথে এয়ারপোর্ট এলাকা পার হওয়ার পর একজন মোটরসাইকেল আরোহীকে বাঁচাতে গিয়ে আমাকে বহনকারী সিএনজিচালিত অটোরিকশাটি উল্টে যায়। এতে আমার কোমর, হাত, পাসহ শরীরের বিভিন্ন অংশ ক্ষতিগ্রস্ত হয়।’সাঈদ বাবু এও বলেন, ‘যে দুর্ঘটনা থেকে প্রাণে রক্ষা পেয়েছি, তা আসলে আল্লাহর রহমত ছাড়া বাঁচা সম্ভব নয়। শুনেছি এ ধরনের দুর্ঘটনায় গাড়িতে আগুন লেগে যাওয়ার আশঙ্কা থাকে বেশি। সবকিছু মিলিয়ে আল্লাহর কাছে শুকরিয়া, তিনি আমাকে বড় ধরনের বিপদ থেকে রক্ষা করেছেন।’
 
উল্লেখ্য, ‘খেলা খেলা সারাবেলা’ শিরোনামের নাটকে অভিনয়ের জন্য এবার মেরিল-প্রথম আলো সমালোচক পুরস্কারে মনোনয়ন পেয়েছেন। পুরস্কার না পেলেও আজাদ আবুল কালাম ও মোশাররফ করিমের সঙ্গে মনোনয়ন পাওয়ার ব্যাপারটিকে অনেক বড় করে দেখছেন এই অভিনেতা।
