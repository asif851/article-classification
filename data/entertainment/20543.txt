
ছিনতাইকারীর খপ্পরে পড়েছিলেন নৃত্যশিল্পী, মডেল ও অভিনয়শিল্পী আনিকা কবির শখ। ধানমন্ডির বুলবুল ললিতকলা একাডেমি (বাফা) থেকে মহড়া শেষে কলাবাগান এলাকায় গত বৃহস্পতিবার রাত নয়টার দিকে এ ঘটনা ঘটে। ছিনতাইকারীদের হামলায় রিকশা থেকে পড়ে গিয়ে হাত, পাসহ শরীরের বিভিন্ন অংশে মারাত্মক জখম হয়েছেন বলে জানান শখ।এ প্রসঙ্গে প্রথম আলো ডটকমকে শখ বলেন, ‘অবরোধের কারণে বাসা থেকে গাড়ি নিয়ে বের হইনি। বাফায় মহড়া শেষে প্রয়োজনীয় কাজ সারতে রিকশাযোগে ধানমন্ডি থেকে কলাবাগান যাচ্ছিলাম। এমন সময় পেছন থেকে আসা মোটরসাইকেলে বসা ছিনতাইকারী আমার সঙ্গে থাকা ব্যাগটি জোরে টান দেয়। ব্যাগ রক্ষা করতে গিয়ে রিকশার মধ্যে নিজের ভারসাম্য রক্ষা করতে পারিনি। মুহূর্তের মধ্যে রিকশা থেকে উল্টে রাস্তায় পড়ে যাই। এ ঘটনায় শরীরের বিভিন্ন অংশে মারাত্মকভাবে আঘাত পেয়েছি।’ শখ আরও বলেন, ‘সঙ্গে সঙ্গে কলাবাগান এলাকায় আমার আত্মীয়দের খবর দিই। তারা এসে আমাকে একটি ক্লিনিকে নিয়ে যায়। সেখানে চিকিত্সক আমার পায়ে তিনটি সেলাই দেন এবং প্রয়োজনীয় সব ধরনের চিকিত্সাসেবা প্রদান করেন।’শখ আরও বলেন, ‘চিকিত্সক আমাকে সপ্তাহ দুয়েকের ওষুধ দিয়েছেন। আর আমাকে পূর্ণ বিশ্রামে থাকার নির্দেশ দিয়েছেন। গতকাল থেকে একটু বেশি ব্যথা অনুভব করছি। তাই চিকিত্সকের পরামর্শে বিশ্রামে আছি।’এদিকে, দুর্ঘটনার কারণে শখ বেশ কয়েকটি নাটক ও বিভিন্ন প্রতিষ্ঠানের ফটো শ্যুট বাতিল করেছেন। শখ বলেন, ‘বিজয় দিবস, ভালোবাসা দিবসের কয়েকটি খণ্ড নাটক এবং বিভিন্ন প্রতিষ্ঠানের ফটো শ্যুট করার কথা ছিল। কিন্তু এ মুহূর্তে সবকিছু বাতিল করতে হচ্ছে। সুস্থ হয়ে তারপর কাজে ফিরব।’
