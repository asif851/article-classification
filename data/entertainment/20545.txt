
মুঠোফোনের ওপাশ থেকেই চেনা কণ্ঠস্বরে জানতে চাইলেন, ‘কেমন আছেন?’ উত্তর দেওয়ার পর স্বাভাবিকভাবেই সে প্রশ্নটিই ফিরিয়ে দেওয়া হয় তাঁকে। উত্তর দিতে গিয়ে বার কয়েক কাশলেন তিনি, ‘আর বলবেন না, কি যে ঠান্ডা লেগেছে। কিছুই ভালো লাগছে না।’সেই ঠান্ডা লাগা নিয়েই কথা বললেন অভিনেত্রী শাবনূর। অনেক দিন পর প্রায় দুই দশক চলচ্চিত্র অঙ্গন দাপিয়ে বেড়ানো এই অভিনেত্রীর নতুন ছবি পাগলমানুষমুক্তি পাচ্ছে। কথার শুরুতেই আমন্ত্রণ জানালেন দর্শকদের। ‘আপনাদের মাধ্যমে সকল দর্শককে আমন্ত্রণ জানাই হলে গিয়ে যেন ছবিটি দেখেন।’ একই সঙ্গে আমন্ত্রণ জানালেন বিকেলে (গত সোমবার) আয়োজিত মিট দ্য প্রেস অনুষ্ঠানে যোগ দেওয়ার। সেখানেই এক ফাঁকে কথা বলবেন।এরই মধ্যে শাবনূর-ভক্তরা নিশ্চয়ই জেনে গেছেন, পাগলমানুষসিনেমার কাজ শুরু হয়েছিল ২০১২ সালে। কিন্তু পরিচালক এম এম সরকারের মৃত্যুর কারণে ছবির নির্মাণকাজ অনিশ্চিত হয়ে পড়ে। এরপর বদিউল আলম খোকনের সার্বিক তত্ত্বাবধানে ছবিটির নির্মাণ শেষ হয়, যার কাজ চলেছে গত বছরও।২০১২ সালের শাবনূর আর ২০১৭ সালের শাবনূরের মধ্যে নিশ্চয় পার্থক্য আছে। শারীরিক দিক দিয়ে তো পরিবর্তন হয়েছেন? প্রশ্ন শুনে চিরাচরিত হাসি দেন শাবনূর। বলেন, ‘দর্শক স্বাভাবিক শাবনূরকে দেখবেন। যাঁরা ভক্ত, তাঁরা মোটেই বিভ্রান্ত হবেন না। ভালো লাগবে এইটুকু বলতে পারি।’ছবিটির গল্প প্রসঙ্গে বললেন, ‘একদম ভিন্ন ধরনের গল্প। মজার অনেক কিছু আছে। তবে যে শীত পড়েছে দেশে, দর্শক হলে আসবেন কি না, ভয় পাচ্ছি।’
পাগলমানুষ ছবিতে শাবনূরের বিপরীতে অভিনয় করেছেন নতুন অভিনেতা শাহের খান। তাঁর সম্পর্কে বললেন, ‘আমি বরাবরই নতুন নতুন নায়কের সঙ্গে অভিনয় করেছি। এবারও একজন নতুন নায়কের বিপরীতে কাজ করেছি। ভালো নাকি খারাপ হয়েছে, সেটা দর্শক ভালো বলতে পারবেন।’
শাহের খান অভিনয়ের পাশাপাশি ছবিটি প্রযোজনাও করেছেন। জানালেন, ঢাকা ও ঢাকার বাইরে মিলিয়ে এরই মধ্যে ৫১টি প্রেক্ষাগৃহ নিশ্চিত হয়েছে। পাগলমানুষ-এ আরও অভিনয় করেছেন মিশা সওদাগর, ডন, কাবিলা, ইলিয়াস কোবরা, বিপাশা কবির, সাদিয়া আফরিন প্রমুখ। এতে গান গেয়েছেন সুবীর নন্দী, এস আই টুটুল, ন্যান্‌সি, কনা ও ইমরান। গাল লিখেছেন আহমেদ ইমতিয়াজ বুলবুল ও সুদীপ কুমার।
