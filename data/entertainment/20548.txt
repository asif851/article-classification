
প্রত্যাশার পারদ চড়তে চড়তে এত উঁচুতে উঠে গিয়েছিল যে শাহরুখ খানের ফ্যান-এর উত্তাপ তাঁর ভক্তদের একদম মাথায় চড়ে বসেছিল। অবশেষে মুক্তি পেল ফ্যান। দারুণ গরমে সত্যিই ফ্যান ছড়াল মুগ্ধতার সুবাতাস। তবে কিছু তো সমালোচনা থাকবেই। এই যেমন বক্স অফিসে আমির খানের ধুম থ্রি কিংবা সালমান খানের বজরঙ্গি ভাইজানকে টপকাতে না পারার কষ্ট তো এখনো পোড়াচ্ছে অনেক শাহরুখ ভক্তদের। তবে স্বস্তির খবর হলো এ পর্যন্ত ২০১৬ সালের সেরার আসনটি কিন্তু শাহরুখ এরই মধ্যে দখল করে ফেলেছেন ফ্যান দিয়ে। সেই সঙ্গে দীর্ঘ সময় পর ভারতীয় চলচ্চিত্র সমালোচকদের কাছ থেকে পেয়েছেন ঝুলি ভরা প্রশংসা।মনীশ শর্মা পরিচালিত ফ্যান মুক্তি পেয়েছে ১৫ এপ্রিল। এরই মধ্যে খুব সহজেই ছবিটি নাম লিখিয়েছে বলিউডের ‘১০০ কোটি’র কোটায়। কিন্তু ১০০ কোটি রুপির মাইলফলক ছোঁয়া তো আজকাল দুধ-ভাত হয়ে গেছে। শাহরুখের অভিনয়জীবনের সবচেয়ে খারাপ ছবির একটি দিলওয়ালেও তো মুক্তির দিনচারেকের মাথায় ছুঁয়েছিল ১০০ কোটির রুপির মাইলফলক। এ সময়ে সাফল্য মাপার ধারা হলো ‘রেকর্ড ভাঙা’। হিসাব থেকে জানা গেছে, ২০১৬ সালে মুক্তি পাওয়া সব ছবির আয়ের রেকর্ড ভেঙেছে শাহরুখের ফ্যান। এই বছর এ পর্যন্ত সবচেয়ে বেশি আয় করা ছবি ছিল অক্ষয় কুমারের এয়ারলিফট। এর প্রথম সপ্তাহের আয় ছিল ৭৮ কোটি রুপি। কিন্তু মুক্তির মাত্র তিন দিনের মাথায় ১১৪ কোটি রুপি আয় করে শাহরুখ পেছনে ফেলেন অক্ষয়কে। তবে বলিউডে মাত্র তিন দিনে সর্বোচ্চ আয়ের যে রেকর্ড, তা এখনো অধরাই রয়ে গেছে শাহরুখের। এখনো সেই রেকর্ড আছে আমির খানের দখলে। তাঁর ধুম থ্রি ছবিটি মুক্তির তিন দিনের মধ্যে ১৯৩ কোটি রুপি আয় করে বলিউডে ‘হাইয়েস্ট উইকেন্ড ওপেনার’-এর খেতাবটি এখনো নিজের করে রেখেছে। আমিরের পরই শক্ত অবস্থান সালমান খানের, তাঁর বজরঙ্গি ভাইজান ছবির জন্য। তাই এখনো সেই শীর্ষস্থানটি অর্জন করতে হলে শাহরুখকে প্রথমে সালমান, এরপর টপকাতে হবে আমিরকে। কিন্তু ফ্যান দিয়ে তো আর হলো না।তবে শাহরুখ ভক্তদের কিন্তু এ নিয়ে মন খারাপ করলে চলবে না। কারণ, বলিউডের এই বাদশা অর্থের হিসাবে পিছিয়ে থাকলেও ফ্যান-এর কল্যাণে কিন্তু বোদ্ধাদের কাছ থেকে সালমান কিংবা আমিরের চেয়ে বেশি প্রশংসা কুড়িয়েছেন। দীর্ঘ সময় পর তাঁর তারকাখ্যাতি নয়, ‘গৌরব’ চরিত্রে অভিনয় করে ফিরে পেয়েছেন ‘পাকা অভিনেতা’-এর পদবিটি।অন্য ছবির চেয়ে শাহরুখের এই ছবিটি সম্পূর্ণ আলাদা। ছবিতে নেই কোনো গান, নেই অন্তরঙ্গ দৃশ্য, নায়িকার সঙ্গে সুইজারল্যান্ডের খেতে কোনো নাচ কিংবা কোনো আইটেম গান। শাহরুখ তাঁর এই ছবিতে দর্শক টেনেছেন শুধুই নিজেকে দিয়ে, নিজের অভিনয় দিয়ে। তাই রা ওয়ান, ডন টু, যব তক হ্যায় জান, চেন্নাই এক্সপ্রেস, হ্যাপি নিউ ইয়ার–এর পর, ফ্যানকে অভিনেতা শাহরুখের প্রত্যাবর্তনের ছবি বললে ভুল হবে না। ছবিটি এরই মধ্যে যাঁরা দেখে ফেলেছেন, তাঁরা হয়তো এরই মধ্যে তা বুঝেও গেছেন।ফোর্বস ইন্ডিয়া, টাইমস অব ইন্ডিয়া, বিজনেস অব সিনেমা ও বলিউড হাঙ্গামা অবলম্বনে
