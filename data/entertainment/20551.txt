
‘সুচিত্রা সেন আগের চেয়ে অনেকটাই সুস্থ। আপনারা তাঁর জন্য দোয়া করেছেন, আপনাদের ধন্যবাদ। আপনারা তাঁর জন্য আরও দোয়া করুন।’ গতকাল শনিবার দুপুরে নিজের টুইটারে লিখেছেন রাইমা সেন।এর আগে জানা গেছে, সুচিত্রা সেনের শারীরিক অবস্থা স্থিতিশীল থাকছে না। কলকাতার বেলভিউ হাসপাতালে তাঁর চিকিৎসা চূড়ান্ত করার জন্য চিকিৎসকেরা বারবার আলোচনায় বসছেন। শুক্রবার রাতে হাসপাতালে যান পশ্চিমবঙ্গের মুখ্যমন্ত্রী মমতা বন্দ্যোপাধ্যায়। অল্প সময় পরই সেখান থেকে বেরিয়ে আসেন তিনি। এরপর হাসপাতালের বাইরে উপস্থিত সংবাদমাধ্যমের কর্মীদের জানান, তিনি সুচিত্রা সেনের সঙ্গে দেখা করেননি। যেহেতু ৩৩ বছর ধরে ব্যক্তিগত গোপনীয়তা বজায় রেখে তিনি জীবনযাপন করছেন, তাতে ব্যাঘাত ঘটাতে চাননি মুখ্যমন্ত্রী। এ সময় সুচিত্রা সেনের চিকিৎসক সুব্রত মৈত্রের কাছ থেকে তাঁর খবর নিয়েছেন। কথা বলেছেন সুচিত্রা সেনের মেয়ে মুনমুন সেনের সঙ্গেও।হাসপাতালের বিভিন্ন সূত্র থেকে জানা গেছে, সুচিত্রা সেনকে নন-ইনভেসিভ ভেন্টিলেটরে রাখা হয়েছে। বাইপ্যাপ (বাইলেভেল পজিটিভি এয়ারওয়ে প্রেসার) যন্ত্রের মাধ্যমে তাঁকে কৃত্রিমভাবে শ্বাস নিতে সাহায্য করা হচ্ছে। এভাবে শ্বাস-প্রশ্বাস চালু রাখার ব্যবস্থাকে ‘নন-ইনভেসিভ ভেন্টিলেশন’ বলা হয়। হাসপাতালে সুচিত্রা সেনের দায়িত্বে নিয়োজিত সেবিকা ও চিকিৎসকদের কাছ থেকে জানা গেছে, অন্য দিনের তুলনায় গতকাল শনিবার সকালে সুচিত্রাকে একটু বেশি কাহিল মনে হয়েছে। কথা বলেছেন সামান্যই।শ্বাসকষ্ট ও ফুসফুসে সংক্রমণ হওয়ায় গত ২৩ ডিসেম্বর সুচিত্রা সেনকে বেলভিউ হাসপাতালে ভর্তি করা হয়।
