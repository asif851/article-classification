
নাটকের নাম বাংলাদেশ। মাহমুদ দিদারের রচনা ও পরিচালনায় নির্মিত হতে যাচ্ছে নাটকটি। বিজয় দিবস উপলক্ষে নির্মিতব্য এই নাটকে অভিনয় করবেন অপি করিম। তাও আবার সাংবাদিক চরিত্রে। এই নাটকে অভিনয়ের ব্যাপারে নিশ্চিত করে অপি করিম মুঠোফোনে বলেন,‘নাটকটি নিয়ে এই মুহূর্তে কিছু বলতে পারছি না। তবে অভিনয়ের ব্যাপারটি নিশ্চিত হয়েছে। আশা করছি, ভালো কাজ হবে।’মাহমুদ দিদার জানান, নাটকে অপি করিমের চেষ্টায় একজন ক্ষমতালোভী যুদ্ধাপরাধীর মুখোশ খুলে যাবে, যিনি এত দিন লোকচক্ষুর আড়ালে ছিলেন। এই নিয়েই গল্প। যুদ্ধাপরাধীর চরিত্রে অভিনয় করবেন তারিক আনাম খান। নাটকটির শুটিং হবে ঢাকা বিশ্ববিদ্যালয়, পুরান ঢাকাসহ বিভিন্ন জায়গায়।
