
ঠিক ১৪ বছর আগে, এই দিনে, শরৎ​চন্দ্রের অমর চরিত্ররা নেমে এসে​ছিল বলিউডের রুপালি পর্দায়। সঞ্জয় লীলা বানসালির হাত ধরে দেবদাস, পারু আর চন্দ্রমুখী বই থেকে ছবিতে দেখা দিলেন। এলেন আর ভাস্বর হয়ে থাকলেন দর্শক হৃদয়ে। এ কথা কী করে ভোলেন ‘দেবদাস’রূপী শাহরুখ খান? নস্টালজিয়া ঘিরে ধরে তাঁকে। টুইট করে সেদিনগুলো নিয়ে স্মৃতিকাতর হলেন তিনি, ‘দেবদাস সব সময়ই অসাধারণ হয়ে থাকবে, ধন্যবাদ সঞ্জয় লীলা বানসালি, সুন্দরীরা ও ছবির সঙ্গে যুক্ত সবাইকে।’শরৎ​চন্দ্র চট্টোপাধ্যায়ের অমর প্রেমগাথা ‘দেবদাস’ অবলম্বনে সঞ্জয় লীলা বানসালি ২০০২ সালে হিন্দি সিনেমা ‘দেবদাস’ তৈরি করেন। ছবিতে দেবদাস চরিত্রে অভিনয় করেন শাহরুখ খান। পার্বতী ও চন্দ্রমুখী চরিত্রে ঐশ্বরিয়া রাই ও মাধুরী দীক্ষিত অভিনয় করেন।দর্শক হৃদয়ে ছবিটি যেমন সাড়া ফেলে, তেমনি পুরস্কারও জেতে অনেক। কান চলচ্চিত্র উৎ​সবে ছবিটি ভারতের প্রতিনিধিত্ব করে। ছবিটি দিয়ে শ্রেয়া ঘোষালের বলিউড প্লেব্যাক যাত্রা শুরু হয়। ২০০২ সালে পাঁচটি শাখায় জাতীয় পুরস্কার জেতে। ১০টি শাখায় ফিল্মফেয়ার অ্যাওয়ার্ড জেতে। ছবিটি প্রধান চারটি শাখা—সেরা ছবি, সেরা অভিনেতা, সেরা পরিচালক ও সেরা অভিনেত্রী পুরস্কার জেতা চতুর্থ ছবি হিসেবে নাম লেখায়। ছ​বিটির মাধ্যমে ঐশ্বরিয়া রাই প্রথম কানের লালগালিচায় হাঁটেন।‘দেবদাস’ ছবিটি বেশ কয়েকবারই তৈরি করা হয়েছে। ১৯৩৫ সালে প্রমথেশ বড়ুয়া বাংলা ভাষায় ‘দেবদাস’ তৈরি করেন। ১৯৫৫ সালে দিলীপ কুমারের অভিনয়ে রুপালি পর্দায় হিন্দি ভাষায় আসে ‘দেবদাস’। ১৯৫৩ সালে তামিল ভাষায় তৈরি হয় ‘দেবদাসু’। বাংলাদেশে ১৯৮২ সালে চাষী নজরুল ইসলাম ‘দেবদাস’ নির্মাণ করেন, যে ছবিতে দেবদাস হয়েছিলেন বুলবুল আহমেদ, পার্বতী কবরী। ২০১৩ সালে আবার তিনি শাকিব খান, অপু বিশ্বাস ও মৌসুমীকে নিয়ে তৈরি করেন ‘দেবদাস’।
