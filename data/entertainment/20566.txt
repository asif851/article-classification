
‘বাহুবলী’ ছবিটি মুক্তি পেয়েছে মাত্র চার সপ্তাহ হলো। এরই মধ্যে নতুন নতুন রেকর্ড গড়েই চলেছে। ভারতের সবচেয়ে ব্যয়বহুল ছবিটি নির্মাণ ব্যয় ও পরিসরের কারণে মুক্তির পরই তুমুল আলোচনা শুরু হয়। মুক্তির প্রথম দিনে ৫০ কোটি রুপি আয় করে (এর আগে শাহরুখ-দীপিকার ‘হ্যাপি নিউ ইয়ার’ প্রথম দিনের আয় করে প্রায় ৪৫ কোটি রুপি)।
অল্প সময়ে ১০০ থেকে ৩০০ কোটি আয় করেও রেকর্ড গড়ে আনুশকা শেঠি, রানা দাগুবতী, তামান্না ও প্রভাস অভিনীত ছবিটি। এরপর সবচেয়ে বড় পোস্টার বানিয়ে গিনেজ রেকর্ড গড়েছে ছবিটি। রেকর্ডের সেই ধারা অব্যাহত রেখে চলেছে বাহুবলী।ইন্ডিয়ান এক্সপ্রেস ও টাইমস অব ইন্ডিয়ার খবরে আজ বলা হয়েছে, ছবিটির আয় রোববার পর্যন্ত ৫০০ কোটি রুপি ছাড়িয়েছে। বলিউডের নয় এমন ছবি হিসেবে সারা বিশ্বে ৫০০ কোটির ব্যবসার অঙ্ক ছোঁয়া প্রথম ছবি হলো ‘বাহুবলী’।যুদ্ধ নিয়ে তৈরি বিশাল পরিসরের বাহুবলী দুই সিরিজে মুক্তি পাবে। ‘বাহুবলী: দ্য বিগিনিং’ নামে এর প্রথম অংশটি মুক্তি পেয়েছে এ বছরের ১০ জুলাই। ছবির দ্বিতীয় অংশ মুক্তি পাবে ২০১৬ সালে।বাহুবলী হচ্ছে এক রাজপুত্রের গল্প, যাকে শৈশবেই মার সঙ্গে পালিয়ে রাজ্য ছাড়তে হয়। পরে সেই-ই আবার সিংহাসনের দখল নিতে ফিরে আসে। কিন্তু তার আগে তাঁকে লড়তে হয় বিশাল এক সৈন্য বাহিনীর বিরুদ্ধে। বাহুবলী তৈরির আগে ভারতের সবচেয়ে ব্যয়বহুল ছবি ছিল শাহরুখ খানের রাওয়ান। রাওয়ান তৈরিতে ২৭ দশমিক চার মিলিয়ন ডলার খরচ হয়েছিল। যেখানে বাহুবলী তৈরির খরচ ৩৯ মিলিয়ন ডলার।বাহুবলী ছবিটির শুটিং হয়েছে অন্ধ্র প্রদেশের রাজধানী হায়দরাবাদের রামোজি স্টুডিওতে। এটি তেলেগু, হিন্দি, তামিল ও মালায়ালাম ভাষায় ডাবিং করা হয়েছে। ছবির শুটিং শুধু হায়দরাবাদেই নয়, দেশের বাইরে বুলগেরিয়ার পর্বতে, ভারতের মহাবালেশ্বর জঙ্গলেও হয়েছে।মুক্তির ২ দিনে ১০০ কোটি রুপির রেকর্ড, ৫ দিনে ২০০ কোটি ও ৮ দিনে ৩০০ কোটির রুপির আয় করে রেকর্ড গড়ে ছবিটি। কালোবাজারে এই ছবির একটি টিকিট কিনতে লোকজন এক হাজার রুপি পর্যন্ত খরচ করতে রাজি। সে ছবির রেকর্ড গড়া তো স্বাভাবিক বলে মনে করছেন সিনেমার সমালোচকেরা।
আরও পড়ুন
এবার ছবির পোস্টারে গিনেজ রেকর্ড বাহুবলীর!রেকর্ড রেকর্ড আর রেকর্ড!
