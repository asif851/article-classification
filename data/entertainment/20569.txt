
সিনেমায় কত নামই না ধারণ করতে হয়েছে মাহিয়া মাহিকে। কিন্তু এবার আর সিনেমার পর্দায় নয়, বাস্তবেই মাহিকে নতুন নামে ডাকা হচ্ছে। সিলেটবাসীর কাছে মাহি এখন ময়না। মাহির শ্বশুরবাড়িতে তাঁকে ডাকা হয় এই নামে। এ নিয়ে জানতে চাইলে মাহি বলেন, ‘আমি নাকি সারাক্ষণ ময়না পাখির মতো ঠোঁটে ঠোঁটে কথা বলি। এ কারণে আমার বড় শ্বশুর এম এ হান্নান, যাকে আমি বড় বাবা বলে ডাকি, এ নামটি দিয়েছেন। এখন শ্বশুরবাড়ি ও তাঁদের আত্মীয়স্বজনদের অনেকেই ময়না বলে ডাকেন আমাকে।’ শ্বশুরবাড়ির সবার সঙ্গে সত্যিই ঠোঁটে ঠোঁটে কথা বলেন কি না, জানতে চাইলে হেসে ফেলেন মাহি। বলেন, ‘কী করব বলেন, শ্বশুরবাড়িতে কোনো কাজই করতে দেওয়া হয় না আমাকে। সময় কাটে না আমার। তাই সবার সঙ্গে এঘর–ওঘর, একটু হইচই করে বেড়াই।’ ‘ময়না’ নামটি পছন্দ হয়েছে কি না, জানতে চাইলে মাহি বলেন, ‘অবশ্যই, বড় বাবাকে বেশি ভালোবাসি আমি। তাঁর দেওয়া নাম আমার আশীর্বাদ। আমি বুঝতে পারি, আদর করেই তিনি আমাকে এ নামে ডাকেন।’ মাহি জানান, বড় বাবা বলেছেন, তাঁকে দুটি ময়না পাখিও কিনে দেবেন। গত ২৭ অক্টোবর জন্মদিন পালন শেষে পরদিনই কলকাতায় চলে যান মাহি। গতকাল মঙ্গলবার সেখান থেকে ফিরে আজ বুধবার ‘পলকে পলকে তোমাকে চাই’ ছবির শুটিংয়ে অংশ নিয়েছেন। ছবিটি পরিচালনা করছেন শাহনেওয়াজ শানু। এতে মাহির বিপরীতে অভিনয় করছেন বাপ্পী।
