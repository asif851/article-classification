
গানের মানুষ তাহসানকে এরই মধ্যে নাটক ও টেলিছবির অভিনয়ে পাওয়া গেছে। গানের জন্য তিনি যতটা প্রশংসা পেয়েছেন, অভিনয়েও ঠিক কম যাননি। এবার তাঁকে বড় পর্দায়ও দেখা যাবে। নতুন বছরের প্রথম দিনই এমন খবরটি প্রথম আলোকে দিলেন জনপ্রিয় গায়ক তাহসান।
তাহসান অভিনীত এই সিনেমার নাম ‘যদি একদিন’। বেশ কিছুদিন ধরেই শোনা যাচ্ছিল, তাহসান সিনেমায় অভিনয় করতে যাচ্ছেন। নির্মাতা ও নায়ক কেউই তা নিয়ে মুখ খুলছিলেন না। অবশেষে বছরের প্রথম দিনেই খবরটি প্রকাশ করলেন তাঁরা। ‘যদি একদিন’ সিনেমার পরিচালক মুহাম্মদ মোস্তফা কামাল রাজ। তাহসানের চরিত্রের নাম ফয়সাল।
সিনেমা প্রসঙ্গে তাহসান বলেন, ‘সিনেমাটি দেখে কেউ বলবে না, এটা তাহসানের সঙ্গে যায় না। মানুষ হয়তো ভাবতে পারে, এই সিনেমা শুধুই নাচ-গান, মারামারি—এসব নিয়েই। সবাইকে বলতে চাই, এটি এমন একটি সিনেমা, যা আমি চাই।’
গানের মানুষ তাহসান যখন টেলিভিশনে নাটক আর টেলিছবির কাজ করা শুরু করলেন, তখন তাঁকে অনেক নির্মাতা সিনেমায় অভিনয়ের প্রস্তাবও দেন। কিন্তু গল্পের সঙ্গে নিজেকে মানিয়ে নিতে না পারায় সিনেমায় কাজ করতে রাজি হননি তিনি। তাহসান বলেন, ‘সিনেমায় অভিনয়ের প্রস্তাব অনেক পেয়েছি ঠিক কিন্তু গতানুগতিক নায়ক হিসেবে বড় পর্দায় আসতে চাইনি। ভালো মানের গল্প খুঁজছিলাম, যা আমার সঙ্গে মানানসই। এই সিনেমার গল্পটা অসাধারণ। আমরা যে ধরনের সিনেমা দেখে অন্যদের ভালো লাগার কথা জানাই, এটি তেমনই। শুধু তা-ই নয়, আমার ভক্তরা যে ধরনের গল্পের সিনেমা দেখে অভ্যস্ত, এটি ঠিক তেমনই। বড় পর্দারই চমৎকার গল্প। অভিনয়ের পাশাপাশি সিনেমায় আমার গানও থাকবে।’
তাহসান ছাড়াও ‘যদি একদিন’ ছবিতে অভিনয় করবেন ‘ঢাকা অ্যাটাক’ দিয়ে আলোচনায় আসা তাসকিন রহমান। বেঙ্গল মাল্টিমিডিয়া লিমিটেড প্রযোজিত এই সিনেমার গান করছেন তাহসান, ন্যান্‌সি, ইমরান, কোনাল, হৃদয় খান, পড়শি, নাভেদ পারভেজ ও ব্যান্ডদল চিরকুট। নির্মাতা রাজের গল্পে এই ছবির চিত্রনাট্য যৌথভাবে লিখছেন রাজ ও আসাদ জামান।
 
