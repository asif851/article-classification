
এই দুই সপ্তাহ হতে যাচ্ছে তাঁর জীবনের অন্যতম স্মরণীয় ১৪টি দিন। গত মে মাস থেকে জেলের উঁচু দেয়ালের গণ্ডিতে বন্দী থাকা সঞ্জয় দত্ত যে ১৪ দিনের সাময়িক মুক্তি পেয়েছেন! স্বাস্থ্যগত কারণে এই মুক্তি দেওয়া হয়েছে তাঁকে। মুক্তির ব্যাপারে জেলে সঞ্জয়ের আচরণও বিশেষ বিবেচনায় নেওয়া হয়েছে। এরই মধ্যে মুম্বাইয়ে নিজের পরিবারের কাছে পৌঁছেও গেছেন তিনি।পুনের ইয়েরওয়াড়া কারাগার থেকে গতকাল মঙ্গলবার মুম্বাইয়ে নিজের বাসায় ফিরে বিভিন্ন সংবাদ মাধ্যমকে সঞ্জয় বলেন, ‘আমি আইন মেনে চলা একজন নাগরিক। এই সময়টা পরিবারের সঙ্গে শান্তিতে কাটাতে চাই।’জেলে একটি সাংস্কৃতিক অনুষ্ঠানে অংশ নেওয়ার কথা ছিল তাঁর। নিরাপত্তাজনিত কারণে সেটি বাতিল করার কয়েক দিন পরেই প্যারোলে মুক্তি পেলেন মুন্না ভাই। অবশ্যই শিগগিরই আবার জেলে ফিরে আসতে হবে তাঁকে। পূর্ণ করতে হবে ৪২ মাসের কারাভোগ। পিটিআই, মুম্বাই মিরর।
