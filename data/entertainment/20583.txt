
এইটুকু পড়েই কমিক-হিরোদের ভক্তরা হাঁ রে রে করে তেড়ে আসতে পারেন। এই দুই সুপারহিরো দুই ভিন্ন কল্পলোকের বাসিন্দা। কেপড ক্রুসেডার ব্যাটম্যানের সঙ্গে ক্রিপটন গ্রহের সুপারম্যানের কোনো সম্পর্ক থাকার কথা নয়। তবে তেড়ে আসার আগে পুরো ব্যাখ্যাটা তো শুনুন।দুই ভিন্ন গ্রহের বাসিন্দা এক পৃথিবীর ছাদের তলায় চলে আসছে। এই খবর তো পুরোনোই। ম্যান অব স্টিল দিয়ে সুপারম্যানকে নতুন এবং অবশ্যই সফলভাবে হাজির করানো পরিচালক জ্যাক স্নাইডার ছবির সিক্যুয়েলে সুপারম্যানের মুখোমুখি করিয়ে দিচ্ছেন ব্যাটম্যানকে। কিন্তু তাতে কীভাবে প্রমাণিত হয় সুপারম্যানের সৎবাবার নাম ব্যাটম্যান?এই খবর এখনো যাঁরা জানেন না, তাঁরা এইবেলা জেনে রাখুন, ব্যাটম্যান চরিত্রে অভিনয় করতে রাজি হয়েছেন বেন অ্যাফ্লেক। বাজারে গুঞ্জন ছিল, ক্রিস্টোফার নোলানের ব্যাটম্যান ক্রিস্টিয়ান বেলই সম্ভবত স্নাইডারের ব্যাটম্যান হতে যাচ্ছেন। কিন্তু সেই গুঞ্জনকে উড়িয়ে দিয়ে গত শুক্রবার ওয়ার্নার ব্রসের বিবৃতিতে জানানো হয়েছে, অ্যাফ্লেকই এবার ব্যাটম্যানের মুখোশ পরতে চলেছেন, ‘গত কয়েক সপ্তাহের জল্পনা-কল্পনার অবসান ঘটিয়ে বেন অ্যাফ্লেক ব্যাটম্যান ওরফে ব্রুস ওয়েইন চরিত্রে অভিনয় করতে চলেছেন। অ্যাফ্লেক ও পরিচালক জ্যাক স্নাইডার চরিত্রটির সম্পূর্ণ নতুন এক মাত্রা তৈরি করবেন। বড় পর্দায় এই প্রথমবারের মতো ব্যাটম্যান আর সুপারম্যান একসঙ্গে হচ্ছে।’আরগো দিয়ে নিজের ক্যারিয়ারকে অন্য এক মাত্রা দেওয়া অ্যাফ্লেক কেন আবার সুপার হিরোগিরি করতে মাঠে নামছেন, এই হিসাব অনেকের কাছেই দুর্বোধ্য ঠেকছে। অনেকেই বলছেন, পায়ে কুড়াল নয়, অ্যাফ্লেক কুড়ালেই পা মারতে চলেছেন।এই অ্যাফ্লেকই ২০০৩ সালে সুপারহিরো সেজেছিলেন ডেয়ারডেভিল ছবিতে। অনেকটা ব্যাটম্যানের মতোই মুখোশ আর গায়ে বিচিত্র জোব্বাজাব্বা চাপিয়েছিলেন। সেই ছবি বক্স অফিসে নাক-বরাবর গোঁত্তাই শুধু খায়নি, অ্যাফ্লেক জিতেছিলেন একটা পুরস্কার—গোল্ডেন র‌্যাসপবেরি অ্যাওয়ার্ড। যে পুরস্কার দেওয়া হয় বছরের জঘন্যতম অভিনেতাকে! অ্যাফ্লেককে ব্যাটম্যান সাজতে বারণ করছেন যাঁরা, তাঁদের ঝোলায় আছে আরেকটি যুক্তি। অ্যাফ্লেকের সবচেয়ে কাছের বন্ধু জর্জ ক্লুনি নিজেও একবার ব্যাটম্যান সেজেছিলেন। ১৯৯৭ সালে ব্যাটম্যান অ্যান্ড রবিন নামের সেই ছবি এতটাই মুখ থুবড়ে পড়েছিল, ক্রিস্টোফার নোলানের আগে ব্যাটম্যানকে নিয়ে আবার কাজ করার দুঃসাহসই কেউ দেখায়নি। ইশপের ভালুক কানে কানে বলে গিয়েছিল, বিপদের বন্ধু কখনোই গাছে উঠে পড়ে না। আর হলিউডি ভালুক বলে, তোমার বন্ধুকে কখনো ব্যাটম্যানে অভিনয় করতে বলো না!
এদিকে ব্যাটম্যান-ভক্তদের একটা বড় অংশ রীতিমতো কোমর বেঁধে মাঠে নেমেছে অ্যাফ্লেকের বিরুদ্ধে। অ্যাফ্লেককে নতুন ব্যাটম্যান করার সিদ্ধান্তের বিরুদ্ধে সই সংগ্রহ চলছে। এক সপ্তাহের মধ্যে সেই অনলাইন পিটিশনে সই করেছে প্রায় ৬০ হাজার মানুষ!
এ সবই হতাশাবাদীদের কাজ-কারবার। ক্লুনি পারেননি, এ জন্য অ্যাফ্লেকও পারবেন না—এমন কথা তো আর বেদবাক্য নয়। অ্যাফ্লেক আসলেই সফল হচ্ছেন কি না, কিংবা ব্যাটম্যান-সুপারম্যানকে একই ছবিতে নিয়ে এসে অধিক সুপারহিরোতে গাজন নষ্ট হচ্ছে কি না; তা জানতে অবশ্য আমাদের অপেক্ষা করতে হবে ২০১৫ সালের জুলাই পর্যন্ত।
সবই বোঝা গেল। শুধু বোঝা গেল না, কোন হিসাবে ব্যাটম্যান সুপারম্যানের সৎবাবা হন! সম্পর্কের রহস্যটা এইবেলা খোলাসা করা দরকার। ২০০৬ সালে অ্যাফ্লেক হলিউডল্যান্ড নামের জীবনীমূলক ডকুড্রামায় অভিনয় করেছিলেন টিভিতে সুপারম্যান সিরিজ দিয়ে কিংবদন্তি হয়ে যাওয়া জর্জ রিভসের ভূমিকায়। সেই ছবিতে অ্যাফ্লেকের বিপরীতে ছিলেন ডায়ান লেন। সেই ডায়ান লেন ম্যান অব স্টিল ছবিতে অভিনয় করছেন সুপারম্যানের মায়ের ভূমিকায়! বুঝলেন তো, কোন হিসাবে ব্যাটম্যান সুপারম্যানের সৎবাবা!
l রাজীব হাসান
ইয়াহু মুভিজ অবলম্বনে
