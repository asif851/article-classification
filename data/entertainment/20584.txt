
দেয়ালজুড়ে সিনেমার সিডির কভার। থরে থরে সাজানো৷ রোমান হলিডে, গডফাদার, নটিং হিল, প্রিটি উইমেন থেকে শুরু করে বলিউডের মাদার ইন্ডিয়া, সিলসিলা, লগান, চাক দে ইন্ডিয়া—কী নেই এই দেয়ালে? কভারগুলো এমনভাবে সাজানো যেন একেকটা বই৷ প্রথমবার পিভিআর মাল্টিপ্লেক্সে সিনেমা দেখতে এলে এই দেয়াল ধন্দে ফেলে দেবে৷
খুব আশায় হয়তো কেউ দাঁড়িয়ে থাকবেন, সিনেমার সিডির এই জাদুঘর থেকে অন্তত একটি বাগিয়ে নেওয়ার৷ হঠাৎ যখন দেয়াল চিরে হুড়মুড় করে বেরিয়ে আসতে থাকবেন লোকজন, তখন মন ভাঙার সঙ্গে সঙ্গে ভাঙবে ভ্রমও৷ কারণ, ওটা যে একটা লিফট মাত্র!
কথা হচ্ছে ভারতের মুম্বাইয়ে বসে মুম্বাইয়ের সিনেমা দেখা নিয়ে৷ সিনেমা, হল, নায়ক–নায়িকা—এসব নিয়ে তো আলাপ হয় প্রায়ই৷ তবে মুম্বাইয়ের অবস্থা বোঝাতে গেলে, আগে বলতে হবে দর্শকের কথাই৷ ভারতীয় ছবি আজ যত দূর এগিয়েছে, তার অনেকাংশ কৃতিত্ব দর্শকদের৷ ছুটির দিনে হলে গিয়ে সিনেমা দেখাটাকে তাঁরা প্রায় রীতি বানিয়ে ফেলেছে৷
ভারতের মুম্বাইয়ে লোয়ার পার্লের ‘পিভিআর’ হলো মুম্বাই শহরের অন্যতম বৃহৎ, বিলাসবহুল আর অত্যাধুনিক মাল্টিপ্লেক্স৷ গত মঙ্গলবার (১৫ আগস্ট) ভারতের স্বাধীনতা দিবসে এই মাল্টিপ্লেক্সে চলছিল টয়লেট: এক প্রেমকথা ছবিটি৷ অক্ষয় কুমার ও ভূমি পেড়নেকর অভিনীত এ ছবি মূলত ভারতের তৃণমূল দর্শকদের কথা ভেবেই তৈরি৷
ভারতের তৃণমূল পর্যায়ের অনেক মানুষ এখনো জানে না শৌচাগার ব্যবহারের গুরুত্ব৷ যাদের শৌচাগার বিষয়ে কোনো ধারণা নেই, এ ছবি মূলত তাদের শৌচাগার ব্যবহারে উদ্বুদ্ধ করার জন্য৷ এ ছবি এই বার্তাই দেয় যে ঘরে একটা ‘টয়লেট’ থাকা খুব জরুরি৷ কিন্তু সেই বার্তা নিতে এমন সব লোক হলে উপস্থিত, যাঁদের টয়লেটের ইতালিয়ান টাইলস প্রতিবছর বদলায়। তাঁরা কেন এই ছবি দেখতে এলেন?
কারণটা আসলে অভ্যাস৷ মুম্বাইয়ের নাগরিক জীবনে একটু অবসর পেলেই সিনেমা দেখাটা এখন অভ্যাসে পরিণত হয়েছে৷ দল বেঁধে, পরিবার নিয়ে যে যেভাবে পারছে, সিনেমা দেখতে আসছে৷ ভালো সিনেমার খরায় ভোগা কোনো দেশের নাগরিকের জন্য মুম্বাইয়ের এ চিত্র খানিকটা হতাশার৷ হলের বাইরে মানুষের ভিড়, দর্শকের উচ্ছ্বাস আর উত্তেজনা দেখে দীর্ঘশ্বাস ফেলা ছাড়া উপায় কী? হয়তো একদিন এমন সময় আসবে, যেদিন বাংলাদেশেও দর্শকেরা সিনেমা দেখার জন্য আলাদা সময় বের করে রাখবেন আগে থেকে৷
 
