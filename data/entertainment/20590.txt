
ম্যাগাজিন অনুষ্ঠান ‘ইত্যাদি’ ধারণ করা হয়েছে চাঁপাইনবাবগঞ্জে হর্টিকালচার সেন্টারের অভ্যন্তরের আম্রকাননে। ৮ এপ্রিল সন্ধ্যা থেকে মধ্যরাত পর্যন্ত অনুষ্ঠানটির শুটিং হয়েছে এখানে। অনুষ্ঠানটির নির্মাতা প্রতিষ্ঠান ফাগুন অডিও ভিশন থেকে জানানো হয়, ইতিহাসে এই আম্রকাননের যথেষ্ট গুরুত্ব রয়েছে। অনেক আন্দোলন আর সংগ্রামের সিদ্ধান্ত হয়েছে আমতলায়। এখন আমের মৌসুম। আমের রাজধানী নামে পরিচিত চাঁপাইনবাবগঞ্জ। তাই এবার ‘ইত্যাদি’ অনুষ্ঠানের জন্য বেছে নেওয়া হয়েছে এই জেলাকে।
অনুষ্ঠানে থাকছে চাঁপাইনবাবগঞ্জ, আম, ফজলে রাব্বী রবিনের সর্পপ্রীতি আর খুলনার ফুলতলা উপজেলার প্রচারবিমুখ, অসহায় ও দরিদ্র মানুষের সেবায় নিবেদিত শিক্ষানুরাগী কুতুবুদ্দিন আহমেদের ওপর প্রতিবেদন। বিদেশি প্রতিবেদন করা হয়েছে চাঁপাইনবাবগঞ্জের পাশে অষ্টাদশ শতাব্দীতে বাংলার নবাবদের আবাসস্থল ভারতের পশ্চিমবঙ্গ রাজ্যের মুর্শিদাবাদে। এই প্রতিবেদনে রয়েছে নবাবদের নানা বিচিত্র ঘটনা।চাঁপাইনবাবগঞ্জ নিয়ে মোহাম্মদ রফিকউজ্জামানের লেখা গানে সুর করেছেন হানিফ সংকেত। এই গানের সঙ্গে নাচে অংশ নিয়েছেন স্থানীয় শতাধিক নৃত্যশিল্পী। নৃত্য পরিচালনা করেছেন ল্যাডলি মোহন মৈত্র ও গৌরী চন্দ্র। গানের সংগীতায়োজন করেছেন মেহেদী।রয়েছে চাঁপাইনবাবগঞ্জের ঐতিহ্য গম্ভীরা। গম্ভীরা পরিবেশন করেছেন মাহাবুবুল আলম ও ফাইজুর রহমান।নিয়মিত পর্ব মামা-ভাগনে, নানি-নাতি, চিঠিপত্র বিভাগ তো থাকছেই। রয়েছে বিভিন্ন সমসাময়িক ঘটনা নিয়ে কিছু সরস অথচ তীক্ষ্ণ নাট্যাংশ। এর বিষয়গুলো হলো শহুরে বাঙালি বনাম গ্রাম্য বাঙালি, হাতের রেখা ও নেতার মর্জি, আইন ও আইনের প্রয়োগ, রোগীর কথায় অবাক ডাক্তার, উভয়-সংকট, অন্তর বনাম বাহ্যিক সৌন্দর্য, ফেসবুকের ভালো-খারাপ। এ ছাড়া অফিসের নানা অসংগতি নিয়ে তৈরি মিউজিক্যাল ড্রামায় অংশ নিয়েছেন প্রাণ রায় ও জয়রাজ।বিটিভি ও বিটিভি ওয়ার্ল্ডে ম্যাগাজিন অনুষ্ঠান ‘ইত্যাদি’ প্রচারিত হবে ২৯ এপ্রিল শুক্রবার রাত আটটার বাংলা সংবাদের পর। অনুষ্ঠানটি গ্রন্থনা, পরিচালনা ও উপস্থাপনা করেছেন হানিফ সংকেত।
