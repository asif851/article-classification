
অভিনেত্রী জাকিয়া বারী মম-র হাতে থাকা পিস্তলের আঘাতে মাথা ফেটে গেছে অভিনেতা মাহফুজ আহমেদের। শুক্রবার থাইল্যান্ডে ‘স্যাটারডে নাইট’ নামের একটি ধারাবাহিক নাটকের শুটিং করতে গিয়ে ঘটেছে এমন ঘটনা। নাটকটির প্রযোজনা সংস্থা ১৯৫২ এন্টারটেইনমেন্টের পক্ষে সাজু মুনতাসির প্রথম আলোকে মাহফুজ আহমেদের এই শুটিং দুর্ঘটনার খবরটি জানান।এ প্রসঙ্গে সাজু মুনতাসির বলেন, ‘এই দুর্ঘটনার পর পরই মাহফুজ ভাইকে দ্রুত একটি স্থানীয় ক্লিনিকে নিয়ে যাওয়া হয়। সেখানে তাঁকে প্রয়োজনীয় চিকিৎসাসেবা দেওয়া হয়। চিকিৎসক তাঁকে বিশ্রামে থাকতে বলেছেন।’এরপর পরই কথা হয় মম-র সঙ্গে। তিনি বলেন, ‘নাটকের দৃশ্যটি ছিল— মাহফুজ ভাইয়ের মাথায় পিস্তল দিয়ে আঘাত করতে হবে। কিন্তু অসাবধানতাবশত সত্যি সত্যি মাথায় আঘাত লেগে যায়। কোনো কিছু বুঝে ওঠার আগেই দেখতে পেলাম, মাহফুজ ভাইয়ের কপাল বেয়ে রক্ত পড়তে শুরু করেছে। আমি ঘাবড়ে যাই।’ কথাটি বলেই কাঁদতে শুরু করেন মম।২০০৬ সালের লাক্স চ্যানেল আই সুপারস্টার প্রতিযোগিতায় চ্যাম্পিয়ন হয়েছিলেন জাকিয়া বারী মম। নয় বছরের অভিনয়জীবনে অনেক নাটক, টেলিছবি এবং বেশ কয়েকটি চলচ্চিত্রেও অভিনয় করেছেন তিনি। এই নয় বছরে নাটক কিংবা চলচ্চিত্রের সব শুটিং দেশেই করছেন মম। শুটিংয়ের জন্য কখনো তাঁর দেশের বাইরে যাওয়া হয়নি। কিন্তু এবারই প্রথমবারের মতো দেশের বাইরে কোনো নাটকের শুটিং করছেন মম। ‘স্যাটারডে নাইট’ নামের এই নাটকটির পরিচালক রায়হান খান। নাটকটিতে মাহফুজ আহমেদ ও মম ছাড়া আরও অভিনয় করছেন মেহজাবিন, নিশো, নাঈম প্রমুখ।প্রযোজনা প্রতিষ্ঠান সূত্রে জানা গেছে, ‘স্যাটারডে নাইট’ নাটকের শুটিং শেষে ১৮ ডিসেম্বর পুরো ইউনিট ঢাকায় ফিরবেন। অবশ্য মেহজাবিন ফিরবেন আগামীকাল সোমবার।
