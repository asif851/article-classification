
শারীরিক অবস্থার কিছুটা উন্নতি হওয়ায় ২৪ ডিসেম্বর মঙ্গলবার দুপুরে অভিনেতা সাদেক বাচ্চুর লাইফ সাপোর্ট খুলে নেওয়া হয়েছে।এ প্রসঙ্গে প্রথম আলো ডটকমকে সাদেক বাচ্চুর স্ত্রী শাহানাজ জাহান বলেন, ‘শারীরিকভাবে কিছুটা ভালো হয়ে ওঠার কারণে তাঁর লাইফ সাপোর্ট খুলে নেওয়া হয়েছে। তবে চিকিত্সকেরা ৭২ ঘণ্টার পর্যবেক্ষণে রেখেছেন তাঁকে।’শাহানাজ জাহান আরও বলেন, ‘চিকিত্সকের কাছ থেকে যতদূর জানতে পেরেছি তাতে মনে হচ্ছে তিনি এখন বিপদমুক্ত। সবার কাছে দোয়া চাই যেন তিনি পুরোপুরি সুস্থ হয়ে আমাদের মাঝে ফিরে আসতে পারেন।’ঢাকার ইউনাইটেড হাসপাতালের চিকিত্সক মোমিনুজ্জামানের তত্ত্বাবধানে সাদেক বাচ্চুর চিকিত্সা চলছে।
গত বৃহস্পতিবার হূদরোগে আক্রান্ত হলে সাদেক বাচ্চুকে প্রথমে ঢাকার একটি হাসপাতালে নিয়ে যাওয়া হয়। এরপর তাঁকে ভর্তি করা হয় হার্ট ফাউন্ডেশনে। সেখানে অবস্থার দ্রুত অবনতি ঘটলে শনিবার রাতে ইউনাইটেড হাসপাতালে স্থানান্তর করা হয় তাঁকে।
১৯৭৭-৭৮ সালে বিটিভির নিয়মিত শিল্পী হিসেবে অভিনয় শুরু করেন সাদেক বাচ্চু। বিটিভিতে তাঁর অভিনীত প্রথম নাটক ‘প্রথম অঙ্গীকার’। ছোটপর্দার পাশাপাশি চলচ্চিত্রে অভিনয় করেও জনপ্রিয়তা অর্জন করেছেন সাদেক বাচ্চু।
