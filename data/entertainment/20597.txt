

একসঙ্গে ১৮টি প্রতিষ্ঠান থেকে প্রকাশিত হতে যাচ্ছে জনপ্রিয় গায়ক আসিফ আকবরের নতুন একক গানের অ্যালবাম ‘এক্স প্রেম’। যে ১৮টি প্রতিষ্ঠান থেকে একযোগে অ্যালবামটি প্রকাশিত হচ্ছে সেগুলোর মধ্যে রয়েছে সংগীতা, সাউন্ডটেক, জি-সিরিজ, লেজার ভিশন, অনুপম, সিডি চয়েজ, সিএমভি, সিডি সাউন্ড, ঈগল, সিডি জোন, চেনা সুর, দোয়েল প্রোডাক্টস, সুরাঞ্জলি, আর্ব এন্টারটেইনমেন্ট ইত্যাদি। অ্যালবামটির মুঠোফোন-সহযোগী প্রতিষ্ঠান হিসেবে থাকছে গ্রামীণফোন। ৩০ জুলাই অ্যালবামটি হাতে পাবেন শ্রোতারা।
 
এ প্রসঙ্গে আসিফ বলেন, ‘বলতে পারেন এটা অডিও ইন্ডাস্ট্রির জন্য নতুন একটি ফর্মুলা। কারণ, আমার জানামতে ১৮টি ব্যানার কিংবা একাধিক ব্যানার থেকে অতীতে আর কোনো অ্যালবাম প্রকাশিত হয়নি। ‘এক্স প্রেম’-এর মালিকানা ১৮টি প্রযোজনা প্রতিষ্ঠানের। ফলে এ অ্যালবামটি পাইরেসি করার দুঃসাহস কেউ দেখাতে পারবে না। অ্যালবামের অর্ধেক লভ্যাংশ জমা হবে মিউজিক ইন্ডাস্ট্রিজ ওনার্স অ্যাসোসিয়েশন অব বাংলাদেশের (এমআইবি) অ্যান্টিপাইরেসি ফান্ডে।’
 
আসিফ আরও জানান, কোনো আনুষ্ঠানিকতা ছাড়াই ‘এক্স প্রেম’ অ্যালবামটি প্রকাশ পাচ্ছে ৩০ জুলাই। অ্যালবামে নতুন চমক হিসেবে থাকছে ১৪টি গান। এর মধ্যে রয়েছে রোমান্টিক, বিরহ, দেশাত্মবোধক, আইটেম, হারানো দিনসহ বিভিন্ন ঘরানার গান।
 
আসিফের সর্বশেষ অ্যালবাম ‘সেই দিনগুলি কই’ প্রকাশিত হয় ২০১০ সালের ১৩ মার্চ আর্ব এন্টারটেইনমেন্টের ব্যানারে। সে হিসাবে তিন বছর পর প্রকাশিত হচ্ছে তাঁর নতুন একক গানের অ্যালবাম। এ নিয়ে বেশ রোমাঞ্চিত আসিফ। জানালেন, ‘অ্যালবামের সব কাজ শেষ করার পর কয়েক দিন ধরে একধরনের রোমাঞ্চকর অনুভূতি কাজ করছে। বলতে পারেন এক যুগ আগে অ্যালবাম প্রকাশের মতোই অনুভূতি। আমি আসলে এ অ্যালবামটির মাধ্যমে নিজেকে অপরাধবোধ থেকে মুক্তি দিতে চাইছি। তিন বছর আমি অডিও বাজার থেকে দূরে থেকে শ্রোতা-ভক্তদের গান শোনানো থেকে বঞ্চিত করেছি। ভক্তদের অভিমানের উত্তাপ আমাকে অপরাধী করেছে। আশা করছি, সেই অভিমানের দাম ‘এক্স প্রেম’ দিয়ে কিছুটা হলেও শোধ করতে পারব।’
 
আসিফের ‘এক্স প্রেম’ অ্যালবামে গীতিকার-সুরকার হিসেবে এবারও প্রাধান্য পেয়েছেন তাঁর অ্যালবামের অনেক জনপ্রিয় গানের জুটি প্রদীপ সাহা-রাজেশ। অ্যালবামে এই জুটির ছয়টি গান থাকছে। এ ছাড়া অ্যালবামের পাঁচটি গান লিখেছেন রাজীব আহমেদ। একটি করে গান লিখেছেন শহীদুল্লাহ ফরায়েজী ও হাসান জান। অ্যালবামের অন্যান্য গানের সুর-সংগীতায়োজন করেছেন মনোয়ার হোসেন টুটুল, নাজির মাহমুদ, পঙ্কজ ও বাউল লতিফ শাহ।
 
অ্যালবামের মৌলিক ১৩টি গানের মধ্যে রয়েছে চাঁদবতী, বোকা প্রেমিক, প্রতিশোধ, মন ফেরানো, রং তুলি, সাদাকালো প্রেম, অন্য যুবক, পিছুটান, সখা প্রভৃতি। এর বাইরে ‘এক্স প্রেম’ অ্যালবামে আসিফ গেয়েছেন সলীল চৌধুরীর সুরে হেমন্ত মুখোপাধ্যায়ের বিখ্যাত গান ‘শোনো কোনো একদিন’।
 
