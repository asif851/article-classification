
আজ থেকে ২৯ বছর আগে ছবিটির কাজ শুরু করেছিলেন ভারতীয় কবি, চলচ্চিত্র পরিচালক ও অস্কারজয়ী গীতিকার গুলজার। অভিনয় করেছিলেন নাসিরুদ্দিন শাহ ও শাবানা আজমি। কিন্তু যেকোনো কারণেই হোক ‘লিবাস’ নামের এই ছবি বড় পর্দায় মুক্তির আলো দেখেনি।
১৯৮৮ সালে তৈরি হওয়া এই ছবি অবশেষে মুক্তি পেতে চলেছে। মুক্তি দিচ্ছে জি স্টুডিও। প্রতিষ্ঠানটি ছবিটি বিতরণের দায়িত্ব নিয়েছে। একজন পরিচালক ও তাঁর অভিনেত্রী স্ত্রীর সংসারের টানাপোড়েন নিয়েই ‘লিবাস’ নামের এই ছবির গল্প।
‘লিবাস’ প্রযোজনা করেছিলেন বিকাশ মোহন। ছবিটি মূলত মুক্তি পেতে যাচ্ছে তাঁর দুই ছেলে অমূল বিকাশ মোহন ও অংশুল বিকাশের উদ্যোগেই। সংবাদ সংস্থা প্রেস ট্রাস্ট অব ইন্ডিয়াকে অমূল বলেন, ‘এই প্রকল্পের অংশ হতে পেরে নিজেকে খুব ভাগ্যবান মনে করছি। ছবিটি ওই সময় কিছু কারণে মুক্তি পায়নি। আমার বাবার সারা জীবনের স্বপ্ন এটি। আমি খুব খুশি যে তা সত্য হতে চলেছে।’ ছবিটি এ বছরের শেষের দিকে মুক্তি দেওয়া হবে বলেই জানিয়েছেন তিনি। আগামী কয়েক সপ্তাহের মধ্যেই এ ব্যাপারে চূড়ান্ত ঘোষণা আসবে।
ছবিটির সংগীত পরিচালনা করেছিলেন কিংবদন্তি সংগীত পরিচালক রাহুল দেববর্মন। ১৯৯৪ সালের শুরুতে তিনি মারা যান। এই ছবিতে লতা মঙ্গেশকরের গাওয়া গানও আছে। ছবিতে যাঁরা অভিনয় করেছেন, তাঁদের মধ্যে আছেন উৎপল দত্ত, রাজ বাব্বর, সুষমা শেঠ, অনু কাপুর ও সবিতা বাজাজ। উৎপল দত্ত মারা গেছেন ১৯৯৩ সালে।
লিবাস ছবিটি প্রেক্ষাগৃহে মুক্তি না পেলেও ১৯৯২ সালের জানুয়ারিতে বেঙ্গালুরুতে অনুষ্ঠিত ‘ইন্টারন্যাশনাল ফিল্ম ফেস্টিভ্যাল’-এ দেখানো হয়েছিল। অনেক বছর পর ২০১৪ সালের নভেম্বর এটি আবার দেখানো হয় অন্য একটি উৎসবে। সূত্র: টাইমস অব ইন্ডিয়া।
