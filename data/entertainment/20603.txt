
বাংলাদেশ চলচ্চিত্র শিল্পী সমিতির ২০১৭-১৯ মেয়াদের সাম্প্রতিক নির্বাচনে কার্যনির্বাহী পরিষদের সদস্যপদে জয়ী হয়েছিলেন চিত্রনায়িকা মৌসুমী। কিন্তু নির্বাচনের পর তিনি আনুষ্ঠানিকভাবে শপথ গ্রহণ করেননি। তাই নতুন কমিটিতে তাঁর থাকা না–থাকা নিয়ে ছিল সংশয়। অবশেষে সব সংশয় কাটিয়ে পদত্যাগের ঘোষণা দিলেন মৌসুমী। গতকাল সোমবার কার্যনির্বাহী পরিষদের সদস্যপদ থেকে অব্যাহতি চেয়ে এই অভিনেত্রী শিল্পী সমিতির সভাপতি বরাবর আবেদন করেছেন। মৌসুমীর এই অব্যাহতিপত্র শিল্পী সমিতির সভাপতি মিশা সওদাগরের কাছে পৌঁছায়নি। শিল্পী সমিতি মৌসুমীর অব্যাহতিপত্র গ্রহণ করেছে কি না—জানতে চাইলে মিশা বলেন, ‘আমরা কোনো অব্যাহতিপত্র পাইনি। আমাদের কথা হলো, চিত্রনায়িকা মৌসুমী নতুন কমিটির নবনির্বাচিত সদস্য হিসেবে নিজের পদ গ্রহণ করে শপথই নেননি। তাহলে সেই পদ থেকে পদত্যাগ করার প্রশ্নই তো আসে না।’ মিশা সওদাগরের হাতে না পৌঁছালেও মৌসুমীর অব্যাহতি চাওয়ার চিঠিটি সামাজিক যোগাযোগমাধ্যম ফেসবুকে তুলে দিয়েছেন তাঁর স্বামী ওমর সানী। সেই অব্যাহতিপত্রে মৌসুমী লিখেছেন, ব্যক্তিগত কারণে তিনি তাঁর পদ থেকে সরে দাঁড়াচ্ছেন। মৌসুমীর নাম লেখা প্যাডে তাঁর সিলমোহরসহ সই রয়েছে চিঠিতে। তাতে উল্লেখ করা হয়েছে গতকাল ৩ জুলাইয়ের তারিখটি। উল্লেখ্য, গত ৫ মে অনুষ্ঠিত বাংলাদেশ চলচ্চিত্র শিল্পী সমিতির দুই বছর মেয়াদি কমিটির নির্বাচনে মৌসুমী কার্যনির্বাহী সদস্যপদে জয়ী হন। তিনি ছিলেন ওমর সানী-অমিত হাসান প্যানেলে। নির্বাচনে ওমর সানী প্রতিদ্বন্দ্বিতা করেছিলেন সমিতির সভাপতি পদের জন্য। কিন্তু সেই পদে জয়ী হন মিশা সওদাগর।
