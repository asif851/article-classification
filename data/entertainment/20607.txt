
কথার পিঠে কথা জুড়ে অদ্ভুত সুর সৃষ্টি করেন এমিনেম। তাই র্যাপার হিসেবে তাঁর খ্যাতি আকাশছোঁয়া। এই ঘরানার জাদুকর বললে তাঁকে ভুল হবে না। কিন্তু তিনি শুধু র্যাপ জাদুকরই নন। মাঝেমধ্যে ভক্তদের ইচ্ছাপূরণেও এগিয়ে আসেন ৪২ বছর বয়সী এই তারকা। সম্প্রতি এক ভক্তের বাড়িতে হঠাৎ হাজির হয়ে এমনই চমক দেখালেন তিনি।যুক্তরাষ্ট্রের মিশিগানে এমিনেমের বাড়ি থেকে ২০ মিনিটের দূরত্বে থাকেন গেগ গার্মো। গেগ ক্যানসারের সঙ্গে লড়ছেন। চিকিৎসক এক সপ্তাহ সময় বেঁধে দিয়েছেন তাঁকে। এক সপ্তাহের জীবনে গেগের সবচেয়ে বড় ইচ্ছা হলো প্রিয় শিল্পী এমিনেমকে দেখার। এ খবর সামাজিক যোগাযোগের মাধ্যম দিয়ে এমিনেম পর্যন্ত পৌঁছে যায়। এটা শুনেই এমিনেম চুপিচুপি রওনা দেন গেগের বাড়ির উদ্দেশে। কাউকে না জানিয়ে এমিনেম ভক্তের সঙ্গে কাটান ঘণ্টা খানেক সময়। আড্ডা দেন, গান শোনান, ছবি তোলেন। ইচ্ছাপূরণের জাদুকর এভাবেই তাঁর মৃত্যুপথযাত্রী এক ভক্তের ইচ্ছাপূরণ করেন। তবে এমিনেম চেয়েছিলেন এ খবরটি যেন কেউ ঘুণাক্ষরেও টের না পায়। কিন্তু এক কমিউনিটি চ্যানেল সে তথ্য ফাঁস করে দেয় সর্বত্র। সেই সঙ্গে ফাঁস হয়ে যায় ইচ্ছাপূরণের জাদুকরের পরিচয়ও। এস শোবিজ
