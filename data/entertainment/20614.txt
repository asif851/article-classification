
নিজের সংগীতেই বরাবর গান করেন হাবিব ওয়াহিদ। তবে এবার ব্যতিক্রম হলো। তিনি গাইলেন ফুয়াদ আল মুক্তাদিরের সংগীতায়োজনে। গানচিল মিউজিকের ব্যানারে হাবিব নিজের সুর করা গানে কণ্ঠ দিলেন, সেই গানের সংগীতায়োজক ফুয়াদ।
‘চলো না’ শিরোনামের গানটি লিখেছেন আসিফ ইকবাল। গানটি নিয়ে ফুয়াদ বলেন, ‘হাবিবের সঙ্গে কাজের অভিজ্ঞতা চমত্কার। এমন না যে হাবিব সুর করার পর আমি শুধু মিউজিক করেছি। সুর করা শুরু থেকে শেষ পর্যন্ত আমরা দুজনই আলাপ–আলোচনা করেছি এবং আমি মিউজিক করার সময়ও দুজনে আলোচনা করে নিয়েছি। দুজনই দুজনের মতামত নিয়েছি।’
ফুয়াদ আরও বলেন, ‘আমাদের দুজনের গানটি শ্রোতারা দারুণ উপভোগ করবেন বলে আশা করি। পাশাপাশি যাঁরা পুরোনো দিনের গান পছন্দ করেন, তাঁদেরও গানটি ভালো লাগবে।’
গানটির গীতিকার আসিফ ইকবাল বলেন, হাবিব আর ফুয়াদকে নিয়ে নতুন কিছু বলার নেই। অসাধারণ সব সৃষ্টির মাধ্যমে দুজনই শ্রোতাদের মনে জায়গা করে নিয়েছেন।
গানচিল মিউজিকের ব্যানারেই গানটির ভিডিও তৈরি হবে। ভিডিও নির্মাণ করবেন তানিম রহমান। প্রযোজনা প্রতিষ্ঠানটির কর্ণধার ও গীতিকার আসিফ ইকবাল বলেন, ২৭ ও ২৮ ডিসেম্বর শ্রীলঙ্কায় শুটিং হবে গানের ভিডিওর। এতে হাবিবের সঙ্গে মডেল হবেন শার্লিনা হোসেন। জানুয়ারি মাসে গানচিল মিউজিকের ইউটিউব চ্যানেলে অবমুক্ত হবে ভিডিওটি।
