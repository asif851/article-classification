
‘আঁখি ও তার বন্ধুরা’ ছবিটি দেখে মুগ্ধ হয়েছেন চলচ্চিত্র নির্মাতা ও অভিনেতা তৌকীর আহমেদ। আজ মঙ্গলবার দুপুরে সামাজিক যোগাযোগমাধ্যম ফেসবুকে তিনি এই মুগ্ধতার কথা জানাতে গিয়ে তিনি লিখেছেন, ‘বাচ্চাদের নিয়ে সুনির্মিত ছবিটি দেখতে বাচ্চারা আগ্রহী হবে স্বাভাবিকভাবেই, সঙ্গে মা-বাবাও উপভোগ করবেন।’
মুহম্মদ জাফর ইকবালের ‘আমরা কজন’ উপন্যাস অবলম্বনে এবার মোরশেদুল ইসলাম তৈরি করেছেন শিশুতোষ চলচ্চিত্র ‘আঁখি ও তার বন্ধুরা’। পরিচালকের প্রশংসা করে তৌকীর লিখেছেন, ‘অত্যন্ত সংবেদনশীল একটি গল্পকে মোরশেদুল ইসলাম পর্দায় সুন্দরভাবে এনেছেন। তাঁর সব কাজেই দায়বদ্ধতার জায়গাটি পরিষ্কার। নিরলসভাবে তিনি কাজ করে চলেছেন। মুক্তিযুদ্ধ এবং শিশুদের বিষয় তাঁর চলচ্চিত্রে গুরুত্ব পেয়েছে বেশির ভাগ সময়।’
তিনি আরও লিখেছেন, ‘শিশুদের নিয়ে আমাদের দেশে খুব কম কাজ হয়। সে ক্ষেত্রে মোরশেদ ইসলামের চেষ্টা প্রশংসনীয়। এ ধরনের চলচ্চিত্রকে কীভাবে সব শিশুর কাছে নিয়ে যাওয়া যায়, সেটা ভাবা উচিত। সরকারের সহযোগিতা থাকা উচিত, কর মওকুফ বা প্রতিটি প্রেক্ষাগৃহে শিশুদের জন্য কিছু সংরক্ষিত প্রদর্শনীর আয়োজন তো হতেই পারে।’
এদিকে রাজধানীসহ দেশের বিভিন্ন প্রেক্ষাগৃহে ২২ ডিসেম্বর মুক্তি পাচ্ছে ইমপ্রেস টেলিফিল্ম ও মনন চলচ্চিত্র প্রযোজিত ও লাভেলো আইসক্রিম নিবেদিত চলচ্চিত্র ‘আঁখি ও তার বন্ধুরা’। এ উপলক্ষে গতকাল সোমবার রাজধানীর স্টার সিনেপ্লেক্সে ছবিটির উদ্বোধনী প্রদর্শনীর আয়োজন করা হয়। এখানে উপস্থিত ছিলেন মুহম্মদ জাফর ইকবাল, মোরশেদুল ইসলাম, ইমপ্রেস টেলিফিল্ম ও চ্যানেল আইয়ের ব্যবস্থাপনা পরিচালক ফরিদুর রেজা সাগর, সুবর্ণা মুস্তাফা, আল মনসুরসহ ছবির শিল্পী ও কলাকুশলীরা।
ফরিদুর রেজা সাগর বলেন, ‘মোরশেদুল ইসলাম সেই “দীপু নাম্বার টু” থেকে শিশুদের জন্য চলচ্চিত্র নির্মাণ করে আসছেন এবং ছোটদের ছবি বানানোর ক্ষেত্রে তাঁর মমতা, ভালোবাসা, মনোযোগ তাঁর অন্য ছবির চেয়ে অনেক বেশি থাকে। তাঁর এই মমতা সব সময় থাকুক, এটা আমাদের সবার চাওয়া।’
মোরশেদুল ইসলাম বলেন, ‘একজন দৃষ্টিপ্রতিবন্ধী মেয়ে সাধারণ স্কুলে পড়তে এসে কীভাবে সব প্রতিবন্ধকতা কাটিয়ে বন্ধুদের সাহায্য নিয়ে তার প্রতিভার বিকাশ ঘটায়, তা নিয়েই “আঁখি ও তার বন্ধুরা” ছবির গল্প আবর্তিত হয়েছে।’
