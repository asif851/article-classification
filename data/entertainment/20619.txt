
ঢাকা বিশ্ববিদ্যালয়ের চারুকলা অনুষদ এবং আইন ও সালিশ কেন্দ্রের শিশু অধিকার ইউনিটের আয়োজনে শুরু হলো শ্রমজীবী শিশুদের আঁকা চিত্রকর্ম নিয়ে বিশেষ প্রদর্শনী ‘রঙে রঙে রংধনু’। ঢাকা বিশ্ববিদ্যালয়ের চারুকলা অনুষদের জয়নুল গ্যালারি দুইয়ে এ প্রদর্শনীর উদ্বোধন করেন বরেণ্য শিল্পী মুস্তাফা মনোয়ার। বিশেষ অতিথি ছিলেন আইন ও সালিশ কেন্দ্রের নির্বাহী পরিচালক সুলতানা কামাল, চিত্রশিল্পী সাঈদা কামাল ও চারুকলা অনুষদের অধ্যাপক রোকেয়া সুলতানা। আইন ও সালিশ কেন্দ্রের প্রতিষ্ঠাতা সদস্য খুরশিদ ইরফান আহমেদের সভাপতিত্বে স্বাগত বক্তব্য দেন সংগঠনের শিশু অধিকার ইউনিটের জ্যেষ্ঠ উপপরিচালক গীতা চক্রবর্তী। প্রদর্শনীতে শ্রমজীবী শিশুদের আঁকা ছবি কিনে তাদের সহায়তার হাত বাড়িয়ে দিতে আহ্বান জানিয়েছেন আয়োজকেরা। ৩০ মে পর্যন্ত প্রতিদিন দুপুর ১২টা থেকে সন্ধ্যা ৭টা পর্যন্ত এ প্রদর্শনী সবার জন্য উন্মুক্ত থাকবে।
