
ক্যামেরার পেছনের লোকজনের খবরাখবর যাঁরা রাখেন, গ্রেগ ক্যানম নামটা তাঁদের কাছে পরিচিতই হওয়ার কথা। তিনবার অস্কারজয়ী এই রূপসজ্জাকার সাজিয়েছেন বিখ্যাত সব চরিত্রকে। মিসেস ডাউটফায়ার ছবিতে রবিন উইলিয়ামস কিংবা দ্য কিউরিয়াস কেস অব বেঞ্জামিন বাটন ছবিতে ব্র্যাড পিটকে ভিন্ন চেহারায় সাজিয়ে দর্শককে তাক লাগিয়ে দিয়েছিলেন তিনি। এমনকি বিখ্যাত টাইটানিক ছবিতে রোজ চরিত্রটির বৃদ্ধ চেহারার বিশেষ সজ্জাও তাঁর করা।বিখ্যাত এই রূপসজ্জাকার এবার সাজাবেন শাহরুখ খানকে। মনীষ শর্মা পরিচালিত ফ্যান ছবিতে শাহরুখের রূপসজ্জার জন্য বলিউডপাড়ায় গ্রেগ ক্যানমকে তলব করা হয়েছে। জানা গেছে, এরই মধ্যে তিনবার ভারত ঘুরে গেছেন গ্রেগ। শাহরুখের নতুন চেহারা নিয়ে বিস্তর পরীক্ষা-নিরীক্ষার পর সিদ্ধান্তে পৌঁছেছেন তিনি। সবকিছু ঠিক থাকলে ফ্যান ছবিতে একেবারে অন্য রূপে দেখা যাবে বলিউডের বাদশাহকে।বলিউডে গ্রেগের আনাগোনা অবশ্য এবারই প্রথম নয়; এর আগে সাত খুন মাফ ছবিতে প্রিয়াঙ্কা চোপড়ার রূপসজ্জার দায়িত্ব নিয়েছিলেন তিনি। টাইমস অব ইন্ডিয়া।
