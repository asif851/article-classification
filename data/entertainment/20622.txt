
তথ্য মন্ত্রণালয়ের আর্থিক সহযোগিতায় তৈরি হচ্ছে পুত্র নামের পূর্ণদৈর্ঘ্য চলচ্চিত্র। এতে অভিনয় করছেন জয়া আহসান। জয়া বললেন, ‘অভিনয়শিল্পী হিসেবে সমাজের প্রতি আমাদের কিছু দায়িত্ব ও কর্তব্য আছে। সেই দায়িত্ববোধ থেকেই এই কাজটির সঙ্গে যুক্ত হয়েছি আমি।’পুত্র ছবির নির্বাহী প্রযোজক ইমপ্রেস টেলিফিল্ম লিমিটেড। এটি পরিচালনা করবেন সাইফুল ইসলাম। ছবিটি নিয়ে জয়া বলেন, ‘অটিস্টিক শব্দটা বলতে আমার ভালো লাগে না। এদের আমি বলি “স্পেশাল চাইল্ড”। পুত্র ছবির গল্প সেই সব স্পেশাল চাইল্ডকে নিয়েই। আমাদের দেশে সচরাচর এমন গল্প নিয়ে ছবি তৈরি হয় না। তাই গল্পটা শুনে বেশ ভালো লেগেছে।’সরকারি উদ্যোগে নির্মিতব্য এই ছবির সঙ্গে সংশ্লিষ্ট ব্যক্তিরাও নাকি চেয়েছিলেন এতে অভিনয় করুন জয়া আহসান। এসব জেনে জয়া বলেন, ‘একজন অভিনয়শিল্পীর জন্য এটা অনেক সম্মানের।’আজ বুধবার চ্যানেল আই কার্যালয়ে এক সংবাদ সম্মেলনের মাধ্যমে জানানো হবে পুত্র ছবির বিস্তারিত সব তথ্য। সেখানে ছবির সঙ্গে সংশ্লিষ্ট সবাই উপস্থিত থাকবেন। শুধু থাকতে পারবেন না জয়া। কারণ, এই মুহূর্তে তিনি আছেন কলকাতায়। সেখান থেকেই তিনি কথা বলেছেন প্রথম আলোর সঙ্গে।ছবিটি নিয়ে এর পরিচালক সাইফুল ইসলাম বললেন, ‘আমার এই ছবির গল্প নিয়ে অনেক পরিশ্রম করতে হয়েছে এবং হচ্ছেও। অটিজম নিয়ে কাজ করেন—এমন অনেকের সঙ্গে আমরা কথা বলেছি এবং বলছি। চেষ্টা করব, সবার ভালো লাগার মতো একটি ছবি যেন উপহার দেওয়া যায়।’ছবিটির নির্বাহী প্রযোজনা প্রতিষ্ঠান ইমপ্রেস টেলিফিল্ম সূত্রে জানা গেছে, জয়া আহসান ছবিতে একজন শিক্ষক হিসেবে অভিনয় করছেন। তবে ছবির কেন্দ্রীয় চরিত্রের গল্প আবর্তিত হবে একটি অটিস্টিক শিশুকে ঘিরে। ছবির অন্যান্য চরিত্রে অভিনয় করবেন আহসান হাবিব, রিচি সোলায়মান, সাবেরী আলম প্রমুখ।
