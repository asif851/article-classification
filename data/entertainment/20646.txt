
মৌসুমী ও রিয়াজ জুটি হয়ে সিনেমা ও নাটকে অভিনয় করেছেন। নাটক ও সিনেমায় অভিনয়ের মাধ্যমে তাঁরা দর্শককে আনন্দ দেওয়ার চেষ্টা করে যাচ্ছেন। নাটক ও সিনেমার পর এবার তাঁরা কী করতে যাচ্ছেন? বিষয়টি পরিষ্কার করতেই গতকাল বৃহস্পতিবার সন্ধ্যায় ঢাকার উত্তরার একটি রেস্তোরাঁয় আয়োজন করা হয় একটি অনুষ্ঠানের। সেখানেই জানা গেল, তাঁরা দুজন এবার বিজ্ঞাপনচিত্রেও জুটি হতে যাচ্ছেন।
বিজ্ঞাপনচিত্রটি প্রচার শুরু হলে মৌসুমী ও রিয়াজভক্তরা তাঁদের প্রিয় অভিনয়শিল্পীকে বারবার পর্দায় দেখতে পাবেন। বাচ্চাদের পণ্যের এই বিজ্ঞাপনচিত্রটি নির্মাণ করবেন মনিরুল ইসলাম।মৌসুমী ও রিয়াজের বিজ্ঞাপনচিত্রে জুটি হওয়া উপলক্ষে চুক্তি স্বাক্ষর অনুষ্ঠানে উপস্থিত ছিলেন পণ্যপ্রতিষ্ঠানের কর্তাব্যক্তিরাও। মৌসুমীকে চলচ্চিত্রের ‘মোস্ট বিউটিফুল’ অভিনেত্রী হিসেবে উল্লেখ করে রিয়াজ বলেন, ‘তাঁর সঙ্গে নাটক-সিনেমায় কাজ করেছি আগে। বিজ্ঞাপনচিত্রে প্রথম। তাঁর সঙ্গে কাজ করতে সব সময়ই ভালো লাগে। আশা করছি, বিজ্ঞাপনচিত্রটিতে আমাদের দেখে দর্শকের ভালো লাগবে।’মৌসুমী ও রিয়াজকে বিজ্ঞাপনচিত্রে স্বামী-স্ত্রী হিসেবে উপস্থাপন করা হবে। মৌসুমী বলেন, ‘রিয়াজ ও আমি প্রথমবারের মতো ভিন্ন মাধ্যমে কাজ করতে যাচ্ছি, এটা আনন্দের।’কোরবানির ঈদের আগেই মৌসুমী ও রিয়াজের বিজ্ঞাপনচিত্রের প্রচার শুরু হবে।
 
