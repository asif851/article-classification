
গীতিকার, গায়ক ও সংগীত পরিচালক শফিক তুহিনের সুরে এক অ্যালবামে গান গাইলেন ন্যান্‌সি, কনা ও ইমরান। থাকছে শফিক তুহিনের গানও। ‘আঁকিবুঁকি’ নামের এই অ্যালবামে একক ও দ্বৈত মিলিয়ে আটটি গান থাকছে। এই অ্যালবামের তিনটি গানের ভিডিও নির্মিত হয়েছে। নেপালের বিভিন্ন লোকেশনে গানগুলোর দৃশ্যধারণ করা হয়েছে।‘আঁকিবুঁকি’ অ্যালবামের দুটি গানে কণ্ঠ দিয়েছেন ন্যান্‌সি। প্রথম আলোর সঙ্গে আলাপে তিনি বলেন, ‘ইদানীং যেসব সিনেমা তৈরি হচ্ছে, এসবে আমি, কনা ও ইমরান নিয়মিতভাবে গান গাইছি। এ ছাড়া বর্তমান সময়ের বিভিন্ন মিশ্র অ্যালবামেও কোনো না কোনোভাবে আমাদের গান থাকছে। এটাও তেমনি একটা প্রকল্প বলতে পারেন। আর গীতিকার, সুরকার ও সংগীত পরিচালক হিসেবে তুহিন ভাইয়ের সঙ্গে আমাদের কিছু কাজ করা হয়েছে। শুনলাম, এই অ্যালবামে আমাদের সঙ্গে তাঁরও গান থাকছে।’চারজন নিয়ে অ্যালবাম করা প্রসঙ্গে শফিক তুহিন বলেন, ‘শুদ্ধ বাংলা গানের নিজেকে সম্পৃক্ত রাখার চেষ্টা করি সব সময়ই করে যাচ্ছি। সেই চেষ্টা থেকেই “আঁকিবুঁকি” অ্যালবামটির কাজ করা। এতে যাঁরা কাজ করেছেন সবারই শ্রোতাপ্রিয়তার পাশাপাশি বাণিজ্যিক মূল্যমান আছে।’ 
‘আঁকিবুঁকি’ প্রসঙ্গে শফিক তুহিন বলেন, ‘প্রতিনিয়তই চেষ্টা করছি শুদ্ধ বাংলা গানের সঙ্গে নিজেকে বাঁচিয়ে রাখতে। এবারও তার ব্যতিক্রম ঘটেনি। সস্তা জনপ্রিয়তা নয়, বরং সময়ের জনপ্রিয় কণ্ঠগুলোকে সঙ্গে নিয়ে নিজের লেখা ও সুরটাকে শুদ্ধতর করতে চাই। চাই বাংলা গানের বিশ্বায়ন। গানগুলো শুনলে সেটি অনুভব করবেন শ্রোতারা।’‘আঁকিবুঁকি’ অ্যালবামের গানগুলোর কথা লিখেছেন কবির বকুল, সোমেশ্বর অলি, আবু সায়েম চৌধুরী ও শুভ্রা নীলাঞ্জনা। গানগুলোর সংগীতায়োজন করেছেন জেকে, রেজওয়ান ও রাফি। লাইভ টেকনোলজিসের ব্যানারে নির্মিত ‘আঁকিবুঁকি’ অ্যালবামের গানগুলো ঈদুল আজহায় ভিডিওসহ অনলাইনেও প্রকাশিত হবে।
