
আবারও বাড়ি বদলাচ্ছেন জাস্টিন বিবার। তাঁর অত্যাচারে রীতিমতো অতিষ্ঠ তাঁর প্রতিবেশীরা। সপ্তাহের প্রায় প্রতিদিনই বন্ধু-বান্ধবদের নিয়ে বাড়ির টেরাসে বুনো পার্টিতে মেতে ওঠেন তিনি। হইচই আর শব্দে প্রতিবেশীদের ঘুম হারাম। বিবারের অত্যাচার থেকে রেহাই পেতে সম্প্রতি তাঁর বিরুদ্ধে অভিযোগ নিয়ে পুলিশের দ্বারস্থ হন তাঁর প্রতিবেশীরা। তারই ফল, বিবারের এই বাড়ি বদল।প্রতিবেশীদের অভিযোগ পেয়ে এক সপ্তাহে ছয়-ছয়বার বিবারের বেভারলি হিলসের বাড়িতে হানা দিয়েছে পুলিশ। আর এ জন্য বেভারলি হিলসের বাড়ি ছেড়ে দিয়ে নতুন বাড়িতে ওঠার সিদ্ধান্ত নিয়েছেন ২০ বছর বয়সী কানাডীয় এ পপগায়ক। সম্প্রতি এক খবরে এমনটিই জানিয়েছে যুক্তরাজ্যের ফিমেলফার্স্ট ডটকম।বিবার বেভারলি হিলসের বাড়িতে উঠেছিলেন চলতি বছরের শুরুর দিকে। কেবল জুলাই মাসেই এক সপ্তাহের মধ্যে ছয়বার বিবারের বাড়িতে গিয়ে পার্টি বন্ধ করতে বলেছে পুলিশ। পুলিশি ঝামেলার কারণে বাড়িটি ছেড়ে দিয়ে বেভারলি হিলসেই কিংবা লস অ্যাঞ্জেলেসের দ্য সেঞ্চুরি কমপ্লেক্সে বিলাসবহুল কোনো অ্যাপার্টমেন্টে ওঠার চিন্তা-ভাবনা করছেন বিবার। সেপ্টেম্বর মাসের শেষনাগাদ নতুন বাড়িতে উঠতে চান এই ‘বেবি’ তারকা।
