
গতকাল শনিবার থেকে দীপ্ত টিভিতে শুরু হয়েছে কমেডি ফেস্টের ছয় পর্বের নাটক বালক দলের কাণ্ড। লতিফুল হকের রচনায় নাটকটি পরিচালনা করেছেন তুহিন হোসেন। আজ রাতে একুশে টেলিভিশনে প্রচার হবে ধারাবাহিক নাটক ব্যাচেলর ডটকম-এর ২৬তম পর্ব। এটি রচনা ও পরিচালনা করেছেন ইফতেখার শুভ। দুটি নাটকেই অভিনয় করেছেন তরুণ অভিনয়শিল্পী জোভান। কথা হলো তাঁর সঙ্গে।

‘ব্যাচেলর ডটকম’ নাটকটিতে আপনার চরিত্র সম্পর্কে বলুন? আমি আর সিদ্দিক দুই ভাই। সিনেমায় অভিনয় করার স্বপ্ন নিয়ে ঢাকায় আসি। প্রতিদিনই এফডিসির গেটে গিয়ে দাঁড়িয়ে থাকি। ভেতরে ঢোকার চেষ্টা করেও ব্যর্থ হই। একটা সময় ভেতরে ঢুকতে পারলেও এক প্রতারক পরিচালকের খপ্পরে পড়ি আমরা। ওই পরিচালক পূর্ণিমার বিপরীতে অভিনয় করিয়ে দেওয়ার কথা বলে আমাদের দুজনের কাছ থেকে টাকা হাতিয়ে নেয়। এভাবে চরিত্রটি এগিয়ে যাচ্ছে।বাস্তব জীবনে এই স্বপ্ন ছিল? না। প্রথম যখন বিজ্ঞাপন নির্মাণে ক্যামেরার পেছনে কাজ করতাম, তখন মনে হতো ক্যামেরার সামনে কাজের সুযোগ পেলে মন্দ হতো না। সেই স্বপ্ন যখন পূরণ হলো, তখন বিলবোর্ডে নিজের ছবির স্বপ্ন দেখতাম। এতটুকুই। কিন্তু পরে কীভাবে যেন নাটকে চলে এলাম। এখন অভিনয়টা উপভোগ করি। ‘বালক দলের কাণ্ড’ নাটকটি কেমন?এটা কমেডি ফেস্টের নাটক। দর্শক দেখে মজা পাবেন। আমার বিপরীতে কাজ করেছেন অর্ষা। ছয় পর্বের নাটক এটি। এখন নাটকে পরিচালকেরা গল্পের দিকে বেশি নজর দিচ্ছেন?হ্যাঁ। কিছুদিন আগেই অভিনয়শিল্পী ধরে কাজ হতো। ভাবা হতো, তারকা শিল্পী নাটকে না থাকলে নাটক হিট হবে না। কিন্তু এখন মনে হচ্ছে, সময় পাল্টেছে। ভালো চিত্রনাট্যের দিকে পরিচালকেরা ঝুঁকছেন বেশি। নাটকে শিল্পীদের মধ্যে কোনো প্রতিযোগিতা আছে?হ্যাঁ, এটি নাটকের জন্য ভালো দিক। কিছুদিন আগেই এটা শুরু হয়েছে। বেশ কিছু শিল্পীর মধ্যে এই প্রতিযোগিতা চলছে। প্রতিযোগিতার কারণে শিল্পীরা মন দিয়ে কাজটি করছেন। এর ফলে ভালো নাটক তৈরি হবে, ভালো অভিনয় শিল্পী তৈরি হবে। ‘অস্তিত্ব’ ছবির পর তো আর চলচ্চিত্রে দেখা যাচ্ছে না আপনাকে। কেন? আমার প্রথম ছবি অস্তিত্ব নিয়ে বাজে অভিজ্ঞতা হয়েছে। গল্প শুনে ছবিটিতে অভিনয় করতে রাজি হয়েছিলাম। পরে শুটিংয়ের সময় চরিত্রের সঙ্গে উপস্থাপনার খুব একটা মিল পাইনি। তাই আপাতত নাটক নিয়েই থাকতে চাই। বর্তমানে কী কী কাজ করছেন? প্রচারের অপেক্ষায় থাকা তিনটি ধারাবাহিক নাটকের কাজ করলাম। আর ধারাবাহিক করছি না। ধারাবাহিকে কাজ করতে গেলে এক মাস আগে থেকেই শিডিউল দিতে হয়। ফলে এক ঘণ্টার নাটকের ভালো কাজ হাতছাড়া হয়ে যায়।
সাক্ষাৎকার: শফিক আল মামুন

