
বলিউড তারকা আমির খান ও সালমান খানের বন্ধুত্বের কথা সবারই জানা। এখন শুরু হয়েছে বন্ধুতে বন্ধুতে লড়াই। তবে এ লড়াইয়ে সম্পর্কের কোনো অবনতি হবে না এটুকু বলা যায়। সালমানের বাজারটি ভাইজান দৌড় শুরু করেছে আমিরের পিকের সর্বোচ্চ আয়ের রেকর্ড ভাঙার। মুক্তির পর থেকে আলোচনায় থাকা এই সিনেমাটি ইতিমধ্যেই আয় করে নিয়েছে ৬০৬ কোটি ৭০ লাখ রুপি। এর সামনে আছে শুধু আমিরের পিকে, যার আয় ৭৩৫ কোটি রুপি।
ভারতের ইন্টারন্যাশনাল বিজনেস টাইমসের এক খবরে বলা হয় ২০১৪ সালের ১৯ ডিসেম্বর মুক্তি পাওয়া আমির খান ও আনুশকা শর্মা অভিনীত পিকে ছবিটি সারা বিশ্বে আয় করেছিল এই অর্থ। এর মধ্যে শুধু ভারত থেকেই আয় করে ৩৪০ কোটি রুপি। অন্যদিকে গত জুলাই মাসের ১৭ তারিখ সালমান খান ও কারিনা কাপুর অভিনীত বাজারটি ভাইজান মাত্র পাঁচ সপ্তাহেই আয় করে নিয়েছে ৬০৬ কোটি ৭০ লাখ রুপি। শুধু ভারত থেকে আয় করেছে ৩১৬ কোটি রুপি। ২০১৫ সালে মুক্তি পাওয়া এখনো পর্যন্ত এটাই একমাত্র ছবি যেটি ৩০০ কোটি রুপি আয় করেছে।
বলিউডে ছবিগুলোর আয়ের দিক থেকে এর পরেই আছে আমির খান ও ক্যাটরিনা কাইফ অভিনীত ধুম-৩ ছবিটি। ২০১৩ সালের ডিসেম্বর মুক্তি পাওয়া এই ছবিটির আয় ৫৪২ কোটি রুপি। চতুর্থ স্থান দখল করে আছে শাহরুখ খান ও দীপিকা পাড়ুকোন অভিনীত চেন্নাই এক্সপ্রেস। ২০১৩ সালের আগস্টে মুক্তি পাওয়া ছবিটির আয় ৪২২ কোটি রুপি। আর পঞ্চম স্থানে রয়েছে আমির খান ও কারিনা কাপুর অভিনীত থ্রি ইডিয়টস ছবিটি। ছবিটি মুক্তি পেয়েছিল ২০০৯ সালের ২৫ ডিসেম্বর। ছবিটির আয় ৩৯৫ কোটি রুপি।
