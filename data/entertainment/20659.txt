
প্রার্থনায় কোনো কাঁচি চালাতে পারেনি বাংলাদেশ চলচ্চিত্র সেন্সর বোর্ড। অভিনেতা শাহরিয়ার নাজিম জয়ের প্রথম চলচ্চিত্র প্রার্থনা তাই বিনা কর্তনেই ছাড়পত্র পেয়ে গেছে। ছবিটি এখন মুক্তির অপেক্ষায়।দুদিন আগে বাংলাদেশ চলচ্চিত্র সেন্সর বোর্ড থেকে ছবিটির ছাড়পত্র মেলায় দারুণ খুশি জয়। তিনি বললেন, এখন সুবিধাজনক সময় দেখে ছবিটি মুক্তি দেওয়ার কথা ভাবছি।জয় বলেন, ‘১৮ বছর ধরে আমি অভিনয়ের সঙ্গে যুক্ত। নাটকে অভিনয়ের পাশাপাশি লেখালেখির কাজও করেছি। ভালো লাগা থেকে চলচ্চিত্রে অভিনয় করেছি এবং নাটক পরিচালনাও করেছি। এই দীর্ঘ সময়ে যে অভিজ্ঞতা অর্জন করেছি তা ছবি পরিচালনার ক্ষেত্রে কাজে লাগিয়েছি। এই ছবিটি আমার শোবিজ ক্যারিয়ারের অভিজ্ঞতার ফসল। বিনা কর্তনে যখন ছবিটির সেন্সর ছাড়পত্র পাওয়ার খবর পেয়েছি, তখন যে কি খুশি হয়েছি তা বলে বোঝাতে পারব না।’ছবির বিষয়বস্তু সম্পর্কে জয় বলেন, ‘ব্যস্ততার কারণে বর্তমান সমাজে মা-বাবারা তাঁদের সন্তানদের সময় দেওয়ার কথা ভুলে যান। বেশির ভাগ ক্ষেত্রে মা-বাবারা গৃহপরিচারিকার ওপরই পুরোপুরিভাবে নির্ভর করেন। এতে করে বেশির ভাগ সন্তানকে অনেক প্রতিকূল পরিবেশ-পরিস্থিতির মধ্যে পড়তে হয়। একটা পর্যায়ে এসব সন্তান বিপথে চলে যায়। মা-বাবার কাছ থেকে পর্যাপ্ত সময় না পেয়ে সন্তানরা কীভাবে বিপথে যায় সেটাই আমি ছবিটির মাধ্যমে তুলে ধরার চেষ্টা করেছি। শুধু তাই নয়, সমাধানের উপায় বলার চেষ্টা করেছি। এ ছাড়া সমসাময়িক প্রেক্ষাপটের আরও কিছু বিষয় ছবিটিতে তুলে ধরেছি।’
গত বছরের জুনে চলচ্চিত্র পরিচালক হিসেবে আত্মপ্রকাশ করেন টিভি নাটকের এই অভিনেতা। কবে নাগাদ ছবিটি মুক্তি দেওয়ার কথা ভাবছেন জানতে চাইলে জয় বলেন, ‘ছবিটির প্রযোজনা প্রতিষ্ঠান ইমপ্রেস টেলিফিল্ম লিমিটেডের সঙ্গে কথা বলে সুবিধাজনক সময়ে মুক্তি দেব।’প্রার্থনা ছবিটি পরিচালনার পাশাপাশি এতে অভিনয়ও করেছেন জয়। অন্যান্য অভিনয়শিল্পীদের মধ্যে আছেন নওশীন ও কল্যাণ।
