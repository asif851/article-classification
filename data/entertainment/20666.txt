
আপাতত ঈদের নাটক থেকে দূরে আছেন মডেল ও অভিনয়শিল্পী মুমতাহিনা টয়া। দেশের বেশির ভাগ অভিনয়শিল্পী যখন ঈদের কাজ নিয়ে ব্যস্ত, তখন কী করছেন টয়া? জানতে যোগাযোগ করা হয়েছিল তাঁর সঙ্গে। জানান, ‘সুপারগার্ল’ নামের একটি ধারাবাহিক ও চ্যানেল আইয়ের একটি রিয়্যালিটি শো উপস্থাপনার কাজ নিয়ে ব্যস্ত। এই দুটির ফাঁকে সময় বের করা কঠিন হয়ে পড়েছে তাঁর জন্য।বললেন, ‘“সুপারগার্ল” প্রতিদিনের ধারাবাহিক। তাই নিয়মিত শুটিং করতে হচ্ছে। আর ঈদের পর থেকে প্রচার শুরু হচ্ছে চ্যানেল আইয়ের “হিরো” প্রতিযোগিতা। তারই শুটিং করতে হচ্ছে নিয়মিত। এ কারণে ঈদের কাজ থেকে দূরে আছি। চাইলেও করতে পারছি না।’‘সুপারগার্ল’ ধারাবাহিকটি পাঁচটি মেয়ের জীবনের নানা ধরনের গল্প নিয়ে নির্মিত হচ্ছে। গাজী টিভিতে প্রচারিত এই ধারাবাহিক এরই মধ্যে আলোচনায় এসেছে। কিন্তু সারাক্ষণ শুটিং করে খানিকটা ক্লান্ত হয়ে পড়েছেন টয়া। বললেন, ‘পাঁচজন মেয়ে একসঙ্গে শুটিং করছে প্রতিদিন। একটু বোরিং লাগছে। তবে এতটুকু বলতে পারি, কাজটি ভালো হচ্ছে। ভালো চিত্রনাট্য এবং সঠিক পরিকল্পনা থাকলে যেকোনো কাজই যে ভালো হয়, এটা তার প্রমাণ।’
