
উপমহাদেশের প্রখ্যাত কণ্ঠশিল্পী প্রয়াত মান্না দে স্মরণে আলোচনা ও সংগীতানুষ্ঠানের আয়োজন করেছে বাংলাদেশ শিল্পকলা একাডেমী। আগামীকাল ৪ ডিসেম্বর সন্ধ্যা ছয়টায় একাডেমীর জাতীয় চিত্রশালা মিলনায়তনে আয়োজিত এ অনুষ্ঠানে মান্না দে স্মরণে সংগীত পরিবেশন করবেন সুজিত মোস্তফা, তিমির নন্দী, তপন চৌধুরী, রফিকুল আলম, মামুন জাহিদ খান, তানজিনা রুমা, মো. মফিজুর রহমান, সুমন চৌধুরী ও মৌটুসী।এ প্রসঙ্গে বাংলাদেশ শিল্পকলা একাডেমীর জনসংযোগ কর্মকর্তা এস এম সালাউদ্দিন জানিয়েছেন, পুরো অনুষ্ঠানটি ব্যবস্থাপনার দায়িত্বে রয়েছে একাডেমীর সংগীত ও নৃত্য বিভাগ। অনুষ্ঠানের শুরুতে প্রয়াত শিল্পীর জীবন ও কর্মের ওপর সংক্ষিপ্ত আলোচনা করবেন বাংলাদেশ শিল্পকলা একাডেমীর মহাপরিচালক লিয়াকত আলী লাকী।আলোচনা শেষে ‘আমায় আকাশ বলল’, ‘কি দেখলে তুমি আমাতে’, ‘ললিতা গো’, ‘এতো রাগ নয়’, ‘পৌষের কাছাকাছি’, ‘সজনি গো যদি এলে’, ‘শুধু একদিন ভালোবাসা’, ‘দ্বীপ ছিল শিখা ছিল’, ‘ও আমার মন যমুনা’, ‘ও চাঁদ সামলে রেখো’, ‘কে তুমি তন্দ্রাহরণী’, ‘তুমি অনেক যত্ন করে’, ‘জড়োয়ার ঝুমকো থেকে’, ‘কতদিন দেখিনি তোমায়’, ‘এই কুলে আমি আর ওই কুলে তুমি’, ‘ঠিকানা না রেখে ভালোই করেছ’, ‘আমার বলার কিছু ছিল না’ এবং ‘সুন্দরী গো দোহাই তোমার’ গানগুলো গেয়ে শোনাবেন শিল্পীরা।
মান্না দে’র জন্ম ১৯১৯ সালের ১ মে। হিন্দি, বাংলা, মারাঠি, গুজরাটিসহ বিভিন্ন ভাষায় অসংখ্য গান গেয়ে অগণিত ভক্তের হূদয় জয় করেছেন বর্ষীয়ান এ সংগীতশিল্পী। তিনি পঞ্চাশ থেকে সত্তর দশক পর্যন্ত হিন্দি চলচ্চিত্রে গান গেয়ে তুমুল জনপ্রিয়তা অর্জন করেন। কাজের স্বীকৃতি হিসেবে পদ্মশ্রী, পদ্মবিভূষণ, দাদাসাহেব ফালকে পুরস্কারের পাশাপাশি অসংখ্য পুরস্কার ও সম্মাননা পেয়েছেন গুণী এই শিল্পী।
কলকাতায় জন্ম হলেও শেষ জীবনে স্থায়ীভাবে বসবাসের জন্য বেঙ্গালুরু শহরকে বেছে নিয়েছিলেন মান্না দে। পূর্ব বেঙ্গালুরুর কল্যাণ নগরে ছোট মেয়ে সুমিতা দের পরিবারের সঙ্গে থাকতেন তিনি। গত ২৪ অক্টোবর বেঙ্গালুরুর একটি হাসপাতালে শেষনিঃশ্বাস ত্যাগ করেন কিংবদন্তির এই সংগীতশিল্পী।
