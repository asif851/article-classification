
২৫ ডিসেম্বর প্রয়াত সঞ্জীব চৌধুরীর জন্মদিন। এ উপলক্ষে আগামীকাল সোমবার ঢাকা বিশ্ববিদ্যালয়ের টিএসসির ‘সঞ্জীব চত্বরে’ সঞ্জীব উৎসব উদ্‌যাপন পর্ষদ আয়োজন করেছে ‘৬ষ্ঠ সঞ্জীব উৎসব’। জানা গেছে, এই উৎসবে অংশ নেবেন সঞ্জীব-অনুরাগী কিছু ব্যান্ড আর সংগীতশিল্পী। এবার উৎসবে গান করবেন কণ্ঠশিল্পী তরুণ, ডি রকস্টার শুভ, জয় শাহরিয়ার, সন্ধি, সভ্যতা, চিৎকার, গান কবি, অর্জন, সিনা হাসান অ্যান্ড বাংলা ফাইভ, পার্পল রেইন, অনুরণ, ক্ষ্যাপা, ঢাকা বিশ্ববিদ্যালয় কালচারাল সোসাইটিসহ অনেকে।
এ উৎসব আয়োজনে সার্বিক সহযোগিতা করছে ঢাকা বিশ্ববিদ্যালয় সাংস্কৃতিক সংসদ, ঢাকা বিশ্ববিদ্যালয় ব্যান্ড সোসাইটি এবং আজব কারখানা। উৎসব শুরু হবে বিকেল চারটায়, চলবে রাত নয়টা পর্যন্ত।
ঢাকা বিশ্ববিদ্যালয় গণযোগাযোগ ও সাংবাদিকতা বিভাগের ছাত্র সঞ্জীব চৌধুরী ছিলেন সৃষ্টিশীল শিল্পী, লেখক ও সাংবাদিক। সঞ্জীব চৌধুরীর সঙ্গে বাপ্পা মজুমদার গড়েছিলেন ব্যান্ড ‘দলছুট’। সবাইকে উপহার দিয়েছিলেন অসংখ্য গান—‘আমি তোমাকেই বলে দেব’, ‘সাদা ময়লা’, ‘সমুদ্র সন্তান’, ‘জোছনা বিহার’, ‘তোমার ভাঁজ খোলো আনন্দ দেখাও’, ‘আমাকে অন্ধ করে দিয়েছিল চাঁদ’, ‘স্বপ্ন বাজি’, ‘গাড়ি চলে না’, ‘বায়োস্কোপ’, ‘কোন মিস্তিরি নাও বানাইছে’।
১৯৬৪ সালের ২৫ ডিসেম্বর হবিগঞ্জ জেলার বানিয়াচং উপজেলার মাকালকান্দি গ্রামে জন্ম নেন এই শিল্পী। ২০০৭ সালের ১৯ নভেম্বর তিনি বাইলেটারেল সেরিব্রাল স্কিমিক স্ট্রোকে আক্রান্ত হয়ে শেষনিশ্বাস ত্যাগ করেন।
