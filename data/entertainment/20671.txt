
‘অ্যাই অটো, যাবে।’ যাত্রীর হাঁক শুনে অটোরিকশা থামাতেই চালকের চক্ষু চড়কগাছ হওয়ার কথা। যাত্রী যে আর কেউ নয়, স্বয়ং হৃতিক রোশন! গত শনিবার রাতে বাড়ি ফেরার পথে হুট করে নষ্ট হয়ে যায় বলিউড তারকার গাড়ি। এরপর অটোরিকশায় করে ফিল্ম সিটি থেকে মুম্বাইয়ের জুহুতে নিজের ঘরে ফিরেছেন হৃতিক।গাড়ির চাকা পাংচার হওয়ায় বেশ বেকায়দায় পড়েছিলেন হৃতিক। তাঁর নিরাপত্তারক্ষীরা আশপাশে হন্যে হয়ে মটর মেকানিক খুঁজছিলেন। কিন্তু সময় নষ্ট না করে লাফ দিয়ে এক অটোতে চেপে বাড়ি ফেরেন হৃতিক। বলিউডের সফল সুপারহিরো ‘কৃশ’কে এভাবেই উদ্ধার করেছেন এক সাধারণ চালক। কদিন আগে একটি টিভি বিজ্ঞাপনে দৃশ্যের প্রয়োজনে অটোতে চড়লেও সত্যি সত্যি এভাবে তিন চাকার এই গাড়িতে চড়া হয় না তাঁর বহুদিন। অটোতে চড়ে হৃতিক তাঁর কলেজের দিনগুলোতে ফিরে গিয়েছিলেন বলে জানালেন। সবচেয়ে মজার ব্যাপার হলো, অটোচালক নাকি চিনতেই পারেননি স্বয়ং কৃশকে নিয়ে যাচ্ছেন তিনি! টিওআই।
