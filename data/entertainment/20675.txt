
সংগীতের সত্যিকারের কিংবদন্তি হয়েই রুনা লায়লা পার করলেন সংগীতজীবনের ৫০ বছর। এ উপলক্ষে আয়োজন করা হবে ‘সেলিব্রেশন অব মিউজিক’ নামের একটি অনুষ্ঠানের। ১০ এপ্রিল বঙ্গবন্ধু আন্তর্জাতিক সম্মেলন কেন্দ্রে অনুষ্ঠিত হবে সেলিব্রেশন অব মিউজিক। রুনা লায়লার সম্মানে এই আয়োজনে চমক হিসেবে হাজির হচ্ছেন বলিউডের অভিনেতা ফাওয়াদ খান এবং সংগীতশিল্পী কৃষ্ণকুমার কুন্নাথ (কেকে)।অনুষ্ঠানটি সম্পর্কে রুনা লায়লা বলেন, ‘আয়োজকেরা অনুষ্ঠানটি নিয়ে একটা বড় ধরনের পরিকল্পনা করেছেন। পুরো ব্যাপারটি আমি এখনো শুনিনি। তবে আমার মনে হয় তাঁরা বড় ধরনের চমক রেখেছেন সবার জন্য।’সেলিব্রেশন অব মিউজিক আয়োজন করেছে এনটাউরেজ এন্টারটেইনমেন্ট। বঙ্গবন্ধু আন্তর্জাতিক সম্মেলন কেন্দ্র থেকে অনুষ্ঠানটি সরাসরি সম্প্রচার করবে আরটিভি। আয়োজক প্রতিষ্ঠানের পরিচালক ফারিয়া মোস্তফা জানান, অনুষ্ঠানটি শুরু হবে সন্ধ্যা সাতটায়। ফাওয়াদ খানের পরিবেশনার পরপরই মঞ্চে আসবেন রুনা লায়লা। তিনি উপস্থিত দর্শকদের সঙ্গে শুভেচ্ছা বিনিময় এবং সংগীত পরিবেশন করবেন। এর পরই মঞ্চে উঠবেন কেকে। দর্শনীর বিনিময়ে যে কেউ অনুষ্ঠানটি সরাসরি উপভোগ করতে পারবেন।
