
চলচ্চিত্রের ১৪টি সংগঠন মিলে ‘চলচ্চিত্র পরিবার’-এর ব্যানারে গতকাল বৃহস্পতিবার দুপুরে এক সংবাদ সম্মেলনের আয়োজন করা হয় বিএফডিসিতে। সম্প্রতি সেন্সর বোর্ডের প্রাথমিক প্রিভিউ কমিটি বস ২ দেখার পর অভিযোগ করেছে, যৌথ প্রযোজনার নিয়ম মেনে ছবিটি নির্মিত হয়নি। এ নিয়ে তথ্য মন্ত্রণালয়ে একটি নোটও দিয়েছে এই কমিটি। 
কিন্তু ছবিটির বাংলাদেশ অংশের প্রযোজক আবদুল আজিজ বিষয়টিকে চলচ্চিত্র পরিচালক সমিতিসহ নানা সংগঠনের চক্রান্ত বলে দাবি করছেন। তিনি বলেছেন, ঈদে একটি ছবিও মুক্তি পেলে বস ২ মুক্তি পাবে।
এরই পরিপ্রেক্ষিতে সংবাদ সম্মেলনটি আয়োজিত হয়। ‘চলচ্চিত্র পরিবার’ সংগঠনের আহ্বায়ক ও পরিচালক সমিতির সভাপতি মুশফিকুর রহমান গুলজার বলেন, ‘যৌথ প্রযোজনার নীতিমালায় অনুচ্ছেদ ৬-এ স্পষ্ট বলা আছে, ছবি নির্মাণে উভয় দেশের শিল্পী, কলাকুশলী, লোকেশন সমান সমান হতে হবে। কিন্তু বস ২ নির্মাণে সেটা মানা হয়নি। তাই এটি মুক্তি পেতে পারে না। ছবির প্রযোজক নানা টালবাহানা করে অনিয়মের মধ্য দিয়ে ছবিটি আগামী ঈদে মুক্তি দেওয়ার পাঁয়তারা করে যাচ্ছেন। শিগগিরই বিষয়টি নিয়ে তথ্যমন্ত্রীর সঙ্গে আলোচনায় বসব।’
প্রযোজককে ইঙ্গিত করে সংবাদ সম্মেলনে চিত্রনায়ক ফারুক বলেন, ‘এ ধরনের অনিয়ম করে আপনি ভারতের কাছে আমাদের চলচ্চিত্র তুলে দিতে পারেন না। রক্ত দিয়ে গড়া এ দেশের স্বার্থ বিকিয়ে দেওয়ার অধিকার কারও নেই।’
শিল্পী সমিতির সহসভাপতি নায়ক রিয়াজ বলেন, ‘আমরা বিভিন্ন মাধ্যমে জানতে পারছি, প্রভাবশালীদের দিয়ে ছবিটির মুক্তির পথ পরিষ্কার করা হচ্ছে। যদি তা-ই হয়, তাহলে যে মন্ত্রণালয় নিয়মের বাইরে গিয়ে এই ছবির মুক্তির দায়িত্ব নেবে, মুক্তির পর প্রেক্ষাগৃহে বা অন্য কোথাও কোনো বিশৃঙ্খল পরিবেশ তৈরি হলে তার দায়ভার ওই মন্ত্রণালয়কেই নিতে হবে।’
এ সময় সংবাদ সম্মেলনে আরও উপস্থিত ছিলেন পরিচালক সমিতির মহাসচিব বদিউল আলম খোকন, শিল্পী সমিতির সভাপতি মিশা সওদাগর, সাধারণ সম্পাদক জায়েদ খান, পরিচালক নেতা মনতাজুর রহমান আকবর, শাহ আলম কিরণ, শাহীন সুমন, অপূর্ব রানাসহ চলচ্চিত্রের বিভিন্ন সংগঠনের নেতারা।
 
