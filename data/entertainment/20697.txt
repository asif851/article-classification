
আর মাত্র তিন দিন! বিজয়ের মাস ডিসেম্বরের প্রথম দিন থেকে শুরু হচ্ছে এশিয়া ও প্রশান্ত মহাসাগরীয় অঞ্চলের দেশগুলোর অংশগ্রহণে ‘দ্বিবার্ষিক এশীয় চারুকলা প্রদর্শনী বাংলাদেশ’। আগামী বৃহস্পতিবার ১ ডিসেম্বর বেলা ১১টায় শিল্পকলা একাডেমির জাতীয় নাট্যশালার প্রধান মিলনায়তনে এই উৎসবের উদ্বোধন করবেন অর্থমন্ত্রী আবুল মাল আবদুল মুহিত।এশীয় অঞ্চলের সবচেয়ে বড় শিল্পকর্ম প্রদর্শনীতে এবার স্বাগতিক বাংলাদেশ ছাড়া ৫৩টি দেশের চিত্রশিল্পী, শিল্প সমালোচক ও মিউজিয়াম কিউরেটর অংশ নিচ্ছেন। শিল্পকলা একাডেমির জাতীয় চিত্রশালাজুড়ে এই প্রদর্শনী অনুষ্ঠিত হবে। তবে চিত্রসংক্রান্ত আলোচনা সভা ও সেমিনার অনুষ্ঠিত হবে শিল্পকলা একাডেমির জাতীয় নাট্যশালা ও জাতীয় চিত্রশালা মিলনায়তনে। এবার আয়োজনটির ১৭তম আসর উৎসর্গ করা হয়েছে প্রয়াত চিত্রশিল্পী কাইয়ুম চৌধুরীকে। এবারের উৎসবে ব্যয় ধরা হয়েছে পাঁচ কোটি টাকা। পুরোটাই দিচ্ছে সংস্কৃতি মন্ত্রণালয়।গতকাল রোববার শিল্পকলা একাডেমির জাতীয় নাট্যশালার সেমিনারকক্ষে সংবাদ সম্মেলনে প্রদর্শনীর এসব তথ্য তুলে ধরেন সংস্কৃতিমন্ত্রী আসাদুজ্জামান নূর। এ সময় সংস্কৃতিসচিব আকতারী মমতাজ, শিল্পকলা একাডেমির মহাপরিচালক লিয়াকত আলী প্রমুখ উপস্থিত ছিলেন।প্রদর্শনীতে বাংলাদেশসহ পৃথিবীর বিভিন্ন দেশের ১৫০ জন শিল্পীর ২৬০টি শিল্পকর্ম প্রদর্শন করা হবে। উৎসবের অংশ হিসেবে চট্টগ্রামে কোরীয় এক্সপার্ট প্রসেসিং জোনে তিন দিনের আন্তর্জাতিক আর্ট ক্যাম্পের আয়োজন করা হয়েছে। এতে দেশ-বিদেশের প্রতিষ্ঠিত শিল্পীরা অংশ নেবেন। ৫ থেকে ৭ ডিসেম্বর এই আর্ট ক্যাম্প অনুষ্ঠিত হবে।সেরা শিল্পকর্মের জন্য তিনটি গ্র্যান্ড প্রাইজ দেওয়া হবে এবারও। যার অর্থমূল্য প্রতিটি ৫ লাখ টাকা। সম্মানসূচক পুরস্কার দেওয়া হবে ছয়টি। অর্থমূল্য প্রতিটি ৩ লাখ টাকা।
