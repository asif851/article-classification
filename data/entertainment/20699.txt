
মুক্তির আগেই ‘বসগিরি’ ছবি দিয়ে আলোচনায় এসেছেন শাকিব-বুবলি জুটি। শুটিং শুরুর পর থেকে স্থিরচিত্রেই দুজনকে একসঙ্গে দেখা গেছে এত দিন। এবার ভিডিও শেয়ারিং সাইট ইউটিউবে দুজনের প্রথম দেখা মিলল। ‘মন তোকে ছাড়া বোঝে না রে’ শিরোনামের গানটি ইউটিউবে ছাড়ার মধ্য দিয়ে অভিষেক হলো এই দুজনের। গতকাল রোববার রাতে গানটি ইউটিউবে দেওয়া হয়।
গানটি ইউটিউবে একাধিকার দেখেও ফেলেছেন ছবির নায়িকা বুবলি। এ প্রসঙ্গে তিনি বলেন, ‘ইউটিউবে নিজেকে দেখে খুব ভালো লেগেছে। কতবার যে দেখলাম! এর আগে এভাবে নিজেকে দেখা হয়নি। এখন বড় পর্দায় দেখার জন্য উদগ্রীব হয়ে আছি।’আপলোড হওয়ার পর এরই মধ্যে প্রায় এক লাখ বার ইউটিউবে গানটি দেখা হয়েছে। এ ব্যাপারে শাকিব খান বলেন, ‘গানটি চমৎকার হয়েছে। ছবির বাকি গানগুলোও দর্শকের ভালো লাগবে।’‘মন তোকে ছাড়া বোঝে না রে’ গানটি লিখেছেন রবিউল ইসলাম জীবন। সুর ও সংগীত করেছেন কলকাতার আকাশ।
