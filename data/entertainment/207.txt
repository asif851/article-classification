
বেশ কয়েক দিন ধরে কক্সবাজারে আছেন আলোচিত নায়িকা পরীমনি। সেখানে ‘রক্ত’ সিনেমার একটি গানের শুটিংয়ে অংশ নিয়েছেন তিনি। শুটিংয়ের ফাঁকে মুঠোফোনে গানের দৃশ্যায়নের প্রস্তুতির একটি ভিডিও ধারণ করেছেন পরী। গানের শুটিংয়ের অভিজ্ঞতা নিয়ে পরী বললেন, ‘চারপাশে এত মানুষের ভিড়। কিন্তু এরই মধ্যে আমাকে নাচতে হচ্ছে। একটু লজ্জাও পাচ্ছি আবার ভালোও লাগছে।’দুদিন আগে গুজব রটেছিল, পরীমনিকে নাকি অপহরণের চেষ্টা করা হয়েছে। এ ব্যাপারে পরী বললেন, ‘সেদিন গানের শুটিং শেষ হওয়ার পরপরই আমি সোজা হোটেলে ফিরে যাই। তবে শুনেছি, আমাদের নাচের মেয়েদের সঙ্গে উপস্থিত দর্শনার্থীদের একটু কথা-কাটাকাটি হয়েছে। আমাকে এসবের কিছুই জানানো হয়নি।’ ‘রক্ত’ সিনেমাটি পরিচালনা করছেন ওয়াজেদ আলী। ভারতের এস কে মুভিজ ও বাংলাদেশের জাজ মাল্টিমিডিয়া যৌথভাবে প্রযোজনা করছে ছবিটি। শুটিংও হচ্ছে বাংলাদেশ ও ভারত মিলিয়ে। আসছে ঈদুল আজহায় মুক্তি পাওয়ার কথা ছবিটি। এরই মধ্যে ছবিটির ‘আমি ডানাকাটা পরি’ শিরোনামে একটি গান ইউটিউবে দেখা যাচ্ছে।
