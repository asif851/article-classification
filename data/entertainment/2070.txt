
‘আরাধ্যকে নিয়েই আমার পুরো জগত্। আমার জীবনের সেরা উপহার সে। দুই বছর আগে আরাধ্যকে যখন পেটে ধরেছিলাম, সেটা ছিল আমার জীবনের খুবই গুরুত্বপূর্ণ একটি সময়।’ সম্প্রতি মেয়ে আরাধ্য বচ্চনের দ্বিতীয় জন্মদিনে এমনটিই বলেছেন ঐশ্বরিয়া রাই বচ্চন। নিজের বাড়িতে ঘটা করে মেয়ের জন্মদিনের সব আয়োজন একা হাতেই সামলেছেন তিনি। হরেক রকমের ফুল, বেলুন, রূপকথার গল্পের নানা চরিত্র আর আলোকসজ্জার মধ্য দিয়ে আদরের মেয়ের জন্য রূপকথার মতোই এক জন্মদিন উদযাপনের ব্যবস্থা করেছিলেন ঐশ্বরিয়া।জুহুতে অবস্থিত ‘প্রতীক্ষা’ বাসভবনে ১৬ নভেম্বর আরাধ্যর দ্বিতীয় জন্মদিন উদযাপন অনুষ্ঠানের আয়োজন করা হয়। জন্মদিনের অনুষ্ঠানের বিষয়বস্তু নির্বাচন করা হয়েছিল রূপকথা। হরেক রকম ফুল ও বেলুনের পাশাপাশি গোলাপি, সবুজ আর হলুদ রঙের বাতি দিয়ে চমত্কার আলোকসজ্জার ব্যবস্থা করা হয়।রূপকথা বিষয়বস্তুর সঙ্গে মিল রেখে কেকের ওপরও দেখা যায় গোলাপি, সবুজ আর হলুদ রঙের সংমিশ্রণ।প্রজাপতির পাশাপাশি সিবেবিস, টিংকার বেলসহ আরও অনেক জনপ্রিয় চরিত্র দিয়ে সাজানো হয় পুরো বাড়ি। সবমিলিয়ে রূপকথার গল্পের প্রাসাদের মতোই মনে হচ্ছিল বাড়িটিকে। সম্প্রতি এক খবরে এমনটিই জানিয়েছে মিড-ডে ডটকম।আরাধ্য তার ছোট্ট বন্ধুদের আমন্ত্রণপত্রের সঙ্গে গোলাপি রঙের বালতিতে ঠাসা নানা রংয়ের ক্যান্ডিও পাঠিয়েছিল। তার আমন্ত্রণে সাড়া দিয়ে বলিউডের তারকারা হাজির হয়েছিলেন তাঁদের সন্তানদের নিয়ে। তাঁদের মধ্যে ছিলেন হূতিক রোশন-রিহান-রিদান, শিল্পা শেঠি-ভিয়ান, কাজল-নাইসা-যুগ, লারা দত্ত-সায়রা, কিরণ রাও-আজাদ খান প্রমুখ।
এ প্রসঙ্গে ঘনিষ্ঠ একটি সূত্র জানিয়েছে, জন্মদিনের অনুষ্ঠানের পরিকল্পনার পাশাপাশি পুরো আয়োজন এক হাতেই সামলেছেন ঐশ্বরিয়া। তাঁকে সহায়তা করেছেন স্বামী অভিষেক বচ্চন। আমন্ত্রিত অতিথিদের খোঁজ-খবর নেওয়ার পাশাপাশি পুরো অনুষ্ঠানের তদারকির দায়িত্বও নিজ কাঁধে তুলে নিয়েছিলেন অ্যাশ। অতিথিরা তাঁর আন্তরিক আতিথেয়তার জন্য অনেক প্রশংসাও করেছেন। এ ছাড়া অনুষ্ঠান শেষে চলে যাওয়ার সময় প্রতিটি বাচ্চার হাতে উপহার তুলে দেওয়া হয়েছে।
