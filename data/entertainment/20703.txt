
কমিটি ঘোষণার দিনেই নবগঠিত সংগঠন ‘বাংলাদেশ চলচ্চিত্র ফোরাম’ নিয়ে অসন্তোষ দেখা দিয়েছে। একজন সহসভাপতির নাম ঘোষণা না করা এবং কমিটিতে স্থান পাওয়া কোষাধ্যক্ষ, সহসভাপতি ও সদস্যের বিরুদ্ধে ‘বাংলাদেশ চলচ্চিত্র শিল্পী সমিতি’র গঠনতন্ত্রবিরোধী কাজের অভিযোগ আনা হয়েছে।গত সোমবার ঢাকা ক্লাবে বাংলাদেশ চলচ্চিত্র ফোরামের আত্মপ্রকাশের দিনে ঘোষণা করা হয়নি কমিটির সহসভাপতি, প্রযোজক ও শাপলা মিডিয়ার কর্ণধার সেলিম খানের নাম। এমনকি মঞ্চেও ডাকা হয়নি তাঁকে। এ ছাড়া নায়িকা নুসরাত ফারিয়ার বিরুদ্ধে অভিযোগ, উপস্থাপনার সময় তিনি ‘জাজ মাল্টিমিডিয়ার ইশারাতেই চলচ্চিত্র চলে’ বলে মন্তব্য করেছেন। এসব কারণে অনুষ্ঠানের শেষের দিকে ‘কমিটিতে থাকব না’ বলে অনুষ্ঠানস্থল ত্যাগ করেন সেলিম খান। পরে মুঠোফোনে যোগাযোগ করা হলে ক্ষোভের সুরে তিনি বলেন, ‘জাজ মাল্টিমিডিয়ার কথাতেই যদি চলচ্চিত্র চলে, আমরা কি জাজের টাকায় সিনেমা বানাই? হাবভাবে মনে হচ্ছে, এটি জাজ মাল্টিমিডিয়ার সহযোগী সংগঠন! আমাদের চলচ্চিত্র এত দিন কারও করুণায় চলেনি, এখনো চলবে না।’ এই প্রযোজক অভিযোগ করে বলেন, ‘আমাকে অনুষ্ঠানে ডেকে নিয়ে অপমান করা হয়েছে। কমিটিতে রেখেও তারা নাম ঘোষণা করেনি, মঞ্চেও ডাকেনি। অথচ ঢাকা ক্লাবে ওই অনুষ্ঠানের খরচের অংশ বাবদ দুই লাখ টাকা দিয়েছি আমি। এই কমিটিতে থাকার কোনো মানে নেই।’ফোরামের অন্যতম উদ্যোক্তা, বর্তমান সদস্য ও জাজ মাল্টিমিডিয়ার কর্ণধার আবদুল আজিজ বলেন, ‘ভুল–বোঝাবুঝি হয়েছিল। সোমবার রাতেই আমি সেলিম খানের সঙ্গে কথা বলেছি, সব মিটমাট হয়ে গেছে।’ তবে মিটমাটের কথা স্বীকার করেননি সেলিম খান। তিনি বলেন, ‘মিটমাটের কিছু নেই। আমি আগেও বলেছি, এখনো বলছি, কমিটিতে থাকছি না।’এদিকে নতুন এই ফোরামের কোষাধ্যক্ষ হিসেবে কমল, সহসভাপতি হিসেবে নাদির খান ও সদস্য হিসেবে রাখা হয়েছে নানা শাহকে। তাঁরা একই সঙ্গে বাংলাদেশ চলচ্চিত্র শিল্পী সমিতির একই পদগুলোতে রয়েছেন। সমিতির তিন নির্বাচিত প্রতিনিধিকে এভাবে নতুন ফোরামে রাখা সমিতির গঠনতন্ত্রবিরোধী উল্লেখ করেছেন সমিতির নেতারা। সমিতির গঠনতন্ত্রের ৯ (ত)-তে রয়েছে, ‘শিল্পী সমিতির কোনো পূর্ণ সদস্য, চলচ্চিত্রসংশ্লিষ্ট অন্য কোনো সমিতি বা সংগঠনের কার্যকরী পরিষদের সদস্য থাকিলে অত্র সমিতির সদস্য থাকার জন্য যোগ্য বলে বিবেচিত হইবেন না।’ এ প্রসঙ্গে শিল্পী সমিতি ও চলচ্চিত্র ফোরামের সহসভাপতি নাদির খান বলেন, ‘শিল্পী হিসেবে নয়, একজন হলমালিক ও প্রযোজক হিসেবে চলচ্চিত্র ফোরামের কমিটিতে আছি।’ এটি শিল্পী সমিতির গঠনতন্ত্রের সঙ্গে সাংঘর্ষিক না? এমন প্রশ্নের সরাসরি কোনো জবাব না দিয়ে তিনি বলেন, ‘কিছু বলার নেই। শিল্পী সমিতি আমাকে না রাখলে বাদ দিয়ে দিক।’এ বিষয়ে শিল্পী সমিতির অবস্থান কী? জানতে চাইলে সমিতির সভাপতি মিশা সওদাগর বলেন, ‘কিছু টেকনিক্যাল বিষয় আছে। এ নিয়ে এখনই কিছু বলতে চাচ্ছি না।’ সোমবার নাসির উদ্দিন দিলুকে সভাপতি, কাজী হায়াৎকে সাধারণ সম্পাদক করে বাংলাদেশ চলচ্চিত্র ফোরামের ২৯ সদস্যের নাম প্রকাশ করা হয়।
