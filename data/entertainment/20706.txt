
স্বদেশভূমি আর নিজ লেখার জগৎটা ছেড়ে দূরে থাকতে কেমন লাগে একজন লেখকের? সেই নির্বাসনের গল্প উঠে এসেছে খ্যাতনামা বাঙালি অভিনেত্রী চূর্ণি গাঙ্গুলীর ছবি নির্বাসিততে। নির্বাসিত বাঙালি লেখিকা তসলিমা নাসরিনের জীবনের অনুপ্রেরণায় বানানো ছবিটি দিয়ে পরিচালক হিসেবে অভিষেক হলো চূর্ণির। গত সোমবার মুম্বাই চলচ্চিত্র উত্সবে (এমএফএফ) ছবিটির প্রিমিয়ার হয়েছে।ছবিতে নির্বাসিত লেখিকার চরিত্রে অভিনয়ও করেছেন চূর্ণি। শুটিং হয়েছে কলকাতা ও সুইডেনে। চূর্ণি জানিয়েছেন, ছবিটি বানানোর আগে তিনি তসলিমাকে পাণ্ডুলিপি দেখিয়েছেন। শুধু তা-ই নয়, ছবিটির নির্মাণকাজ শেষ হওয়ার পরও তাঁকে দেখানো হয়েছে। চূর্ণি বলেছেন, ‘ছবিটি তাঁকে দেখানোর পর তিনি বলেছেন, আমি গল্পটার প্রতি ন্যায়বিচার করেছি।’ কলকাতা নিউজ।
