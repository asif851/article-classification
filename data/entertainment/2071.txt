
‘প্রেমী ও প্রেমী’ ছবিটি প্রেক্ষাগৃহে মুক্তি পায়নি এখনো। তার আগেই মুক্তি পাচ্ছে ইউটিউব চ্যানেলে। না, ছবি নয়। আগে ছবির ‘প্রেমী ও প্রেমী’ শিরোনামের গানটি মুক্তি পাচ্ছে। আগামীকাল বৃহস্পতিবার রাত আটটায় ছবির এই টাইটেল গানটি জাজ-এর ইউটিউব চ্যানেলে মুক্তি দেওয়া হচ্ছে দর্শকদের জন্য। এ প্রসঙ্গে ছবিটির পরিচালক জাকির হোসেন রাজু বলেন, ‘ছবির শুটিং, ডাবিং ও সম্পাদনা শেষ। এখন পুরো ছবির কালার কারেকশনের কাজ চলছে। গানের কাজ আগেই শেষ হয়ে গেছে। এ জন্য গানটি মুক্তি দিচ্ছি আমরা। এতে করে ছবির প্রচার বাড়বে।’ এই গানে ঠোঁট মিলিয়ে নেচেছেন ছবির নায়ক-নায়িকা আরিফিন শুভ ও নুসরাত ফারিয়া। চলচ্চিত্রের গানে শাড়ি পরেছেন নুসরাত ফারিয়া এবারই প্রথম। এ ব্যাপারে ফারিয়ার সঙ্গে যোগাযোগ করা হলে মুঠোফোনের ওপাশ থেকে চিত্কার দিয়ে ওঠেন তিনি। রোমাঞ্চিত ফারিয়া বলেন, ‘গানে প্রথম শাড়ি পরে নেচেছি। অধীর আগ্রহ নিয়ে আছি গানটিতে নিজেকে দেখার জন্য।’ গানটি লিখেছেন কবির বকুল আর সুর-সংগীত করেছেন ও কণ্ঠ দিয়েছেন কলকাতার আকাশ। ছবিতে অভিনয় করেছেন আমজাদ হোসেন, আমান, রেবেকা প্রমুখ। পরিচালক জানান, আগামী ডিসেম্বর মাসের শেষ দিকে ‘প্রেমী ও প্রেমী’ ছবিটি মুক্তির কথা আছে।
