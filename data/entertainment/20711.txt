
চ্যানেল আইতে আজ সন্ধ্যা ৭টা ৫০ মিনিটে প্রচারিত হবে বিবাহ বিড়ম্বনা নামের একটি একক নাটক। বিশ্ব টয়লেট দিবস উপলক্ষে সামাজিক সচেতনতামূলক এই নাটকে অভিনয় করেছেন অভিনেত্রী উর্মিলা শ্রাবন্তী কর।
আপনি বেশ কিছুদিন আগে অসুস্থ ছিলেন। এখন কি সুস্থ? 
এখন বেশ সুস্থ। মাঝে কাজও কমিয়ে দিয়েছিলাম। এখন পুরোদস্তুর কাজে মনোযোগী হয়েছি। আট-নয়টি ধারাবাহিকে শুটিং করছি। একক নাটক তো আছেই।
‘বিবাহ বিড়ম্বনা’ টয়লেট দিবস নিয়ে নির্মিত নাটক। কেমন হয়েছে? 
নাটকটি নিয়ে বলার আগে একটু বলি, আমার ক্যারিয়ারের শুরুর দিকে আশুতোষ সুজনের সঙ্গে কাজ হতো। কিন্তু মাঝে অনেক দিন একটা বিরতি ছিল। কারণ, আমাদের শিডিউলটা মিলছিল না। এই নাটকের বেলায় সেটা মিলে যাওয়ায় কাজটা হয়েছে।
এবার নাটকটি নিয়ে বলুন। মানে কেন নাটকটিতে অভিনয় করলেন? 
নাটকটির শুটিংয়ের জন্য যখন আমার সঙ্গে যোগাযোগ করা হয়, তখন গল্পটি একটু শুনেছিলাম। তখনই আগ্রহ হয়েছিল। পুরো চিত্রনাট্য হাতে পাওয়ার পর মনে হয়েছে অনেক দিন পর একটা ভালো কাজ করতে যাচ্ছি। আমাদের দিবসের নাটকগুলো নিয়ে অদ্ভুত ঘটনা ঘটে। যেমন ভালোবাসা দিবসে নির্মাণ হয় গভীর দুঃখের নাটক। পূজার বিশেষ নাটক হলে দেখা যায় রবীন্দ্রনাথের একটি ছোটগল্পের নাটক নির্মাণ করা হয়েছে। দিবসের সঙ্গে মিল রেখে কাজ হয় খুব কম। এই নাটকটি ব্যতিক্রম। বিশ্ব টয়লেট দিবস উপলক্ষে ‘টয়লেট’ নিয়েই নাটক। আমার বিশ্বাস, এই নাটকের অনেক দৃশ্য দেখে মানুষ হেসে গড়াগড়ি খাবে, আবার অনেক সংলাপ ‘ভাইরাল’ হয়ে যেতে পারে। সব মিলিয়ে নাটকটি দেখে সবাই একটা বার্তা পাবে। বিশেষ করে গ্রামের মানুষেরা। তাদের মধ্যে যদি ১০ জন মানুষও নাটকটি দেখে সচেতন হয়, তাহলে আমাদের শ্রম সার্থক হবে।
আপনি নাটক দেখার কথা বলছেন। কিন্তু অভিযোগ আছে, নাটক দেখা নাকি মানুষ কমিয়ে দিয়েছে। 
এটা সম্পূর্ণ ভুল ধারণা। মানুষ টিভি দেখা কমিয়েছে, নাটক দেখা নয়। মানুষ ইউটিউবে প্রচুর নাটক দেখে। যদি না–ই দেখত, তাহলে আমরা বাইরে বের হলে এত ভিড় হতো না, সেলফি তোলার জন্য মানুষ লাইন দিত না।
অভিনয়শিল্পী সংঘের প্রচার ও প্রকাশনা সম্পাদক হিসেবে দায়িত্ব পালন কেমন উপভোগ করছেন? 
খুবই ভালো। সামনে কিছু পরিকল্পনা আছে। তবে কেউ যখন কোনো সমস্যা নিয়ে আমার কাছে আসেন এবং সেটা যদি আমি সমাধান করে দিতে পারি, তখন সত্যিকারের আনন্দ অনুভব করি।
সাক্ষাৎকার: হাবিবুল্লাহ সিদ্দিক 
