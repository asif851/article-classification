
এ বছরের শেষটা যেন একেবারে রমরমা যাচ্ছে বলিউডের দুই খান; সালমান আর শাহরুখের। ছবির সাফল্যের পাশাপাশি প্রতিদিনই সংবাদমাধ্যমের পাতা জুড়ে থাকছে তাঁদের পুরোনো দোস্তির সেই জয়গান, স্তব ও স্তুতি। দিনকয়েক আগে রিয়েলিটি শো ‘বিগ বস ৯’-এর অনুষ্ঠানের প্রচারের জন্য ‘ইয়ে দোস্তি’ গানের সঙ্গে বাইকে চেপে দুই বন্ধু ভালোই আলোচনায় এসেছিলেন। এবারে দুজন ঘটিয়েছেন আরেক কাণ্ড। ‘বিগ বস’ অনুষ্ঠানের মঞ্চে এসে সেলফি তুলেছেন দুই খান। ‘ভাইভাই সেলফি’ হিসেবে বলিউডে এই সেলফি এরই মধ্যে বেশ নাম কিনেছে।বলিউডে কিছুদিন ধরে সালমান-শাহরুখকে নিয়ে একটি খবরের রেশ কাটতে না কাটতেই আরেক খবরে আলোচনার ঝড় উঠছে। অবশ্য সব খবরই ভালো; সব খবরেই এ দুজনের সেই পুরোনো বন্ধুত্বের উষ্ণতার আমেজ। রিয়েলিটি শো ‘বিগ বস ৯’-এর কল্যাণে দীর্ঘদিন পর এই দুই খান পর্দায় একসঙ্গে হয়েছিলেন। হোক না সে ছোটপর্দা, আওয়াজ কিন্তু উঠেছিল বেশ বড়। এই অনুষ্ঠানেই দুই খান নানা কর্মকাণ্ডের পাশাপাশি সেলফি তুলেছেন। দুই খানের সেই বিশেষ সেলফি টুইটারে পোস্ট করার পর হ্যাশট্যাগে এর ক্যাপশন দেওয়া হয়েছিল— #ভাইভাই।ব্যস, এর পর থেকেই সর্বত্র ছড়িয়ে পড়েছে এই ‘ভাইভাই সেলফি’র নাম। ‘বিগ বস ৯’-এর বিশেষ এই পর্বে সালমান-শাহরুখ তাঁদের ১৯৯৫ সালের জনপ্রিয় ‘করণ অর্জুন’ ছবির সেই বিখ্যাত সংলাপ ‘মেরা করণ অর্জুন আয়েঙ্গে’ আওড়াতে আওড়াতে মঞ্চে এসেছিলেন।এ প্রসঙ্গে শাহরুখের বিশেষ ঘনিষ্ঠ একটি সূত্র জানিয়েছে, শাহরুখ খান বিগ বসের জন্য সালমানের সঙ্গে ‘করণ অর্জুন’ থিম নিয়ে কাজ করার সময় বেশ স্মৃতিকাতর হয়ে পড়েছিলেন। এ ছাড়াও, সালমান খানের সঙ্গে ‘বিগ বস ৯’-এর অনুষ্ঠানে অংশ নিতে পেরে এই বলিউড তারকা যারপরনাই খুশি।এদিকে, সালমান খানও যে শাহরুখ খানের সঙ্গে একই মঞ্চে দীর্ঘদিন পর অংশ নিতে পেরে অত্যন্ত আনন্দিত, সূত্রটি সে খবরও জানিয়েছে। কয়েক দিন আগে পুরোনো করণ অর্জুন ছবিটি আবারও দেখেছেন সালমান। ছবির একটি দৃশ্যে যখন দুই ভাই করণ ও অর্জুন মারা যায় সে সময় অত্যন্ত আবেগপ্রবণ হয়ে​ উঠেছিলেন সালমান। সূত্রটি আরও জানিয়েছে, দীর্ঘদিন পর শাহরুখের সঙ্গে একই মঞ্চে উপস্থিত হতে পেরে অত্যন্ত আনন্দিত হয়েছেন এই ‘দাবাং’ তারকা।
শাহরুখ খান ও সালমান খান; এই দুই বলিউডের তারকার মধ্যে একটা সময় দারুণ বন্ধুত্বপূর্ণ সম্পর্ক ছিল। কিন্তু তাঁদের সেই গভীর বন্ধুত্বে ফাটল ধরেছিল ২০০৮ সালের ১৬ জুলাই। সালমানের সাবেক প্রেমিকা ক্যাটরিনা কাইফের জন্মদিনের এক অনুষ্ঠানে সেদিন তুমুল বাগ্‌বিতণ্ডায় জড়িয়ে পড়েছিলেন শাহরুখ ও সালমান। এর পর থেকে তাঁদের মধ্যকার দূরত্ব ক্রমেই বাড়তে থাকে। বছরের পর বছর কথা বলেননি দুজন; শুধু তা-ই নয়, একে অপরের ছায়াও মাড়াতেন না তাঁরা। আর যেকোনো সুযোগে কথার মারপ্যাঁচে ঘায়েল করার চেষ্টা করতেন একে অপরকে। এভাবেই বলিউডের দুই ঘনিষ্ঠ বন্ধু এক সময় চিরশত্রু দুই তারকায় পরিণত হয়েছিলেন। তবে ২০১৩ সালের রমজান মাসে বাবা সিদ্দিকের এক ইফতার অনুষ্ঠানে পরস্পরকে আলিঙ্গন করে দীর্ঘ পাঁচ বছরের এই দ্বন্দ্বের অবসান ঘটান শাহরুখ ও সালমান খান। আর এর পর থেকেই ক্রমশ বাড়ছে তাঁদের সেই বন্ধুত্ব, দুজনের সম্পর্কের মাঝে ফিরে আসছে সেই পুরোনো দোস্তির উষ্ণ ভালোবাসার উত্তাপ। ইন্দো-এশিয়ান নিউজ। এনডিটিভি।
