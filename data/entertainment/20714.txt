

অপেক্ষায় দিন গুনছেন পপি। আটকে আছে তাঁর পাঁচটি ছবির কাজ। তিনবারের জাতীয় চলচ্চিত্র পুরস্কার পাওয়া অভিনয়শিল্পী পপি জানিয়েছেন, বেশ কয়েকটি ছবির শুটিং কিছুটা হয়ে মাঝ পথে আটকে আছে। আর এ বিষয়টি নিয়ে তিনি বেশ চিন্তিত। তাই বাধ্য হয়ে অপেক্ষায় দিন গুনতে হচ্ছে তাঁকে।
প্রথম আলো ডটকমকে চিত্রনায়িকা পপি জানিয়েছেন, আটকে থাকা ছবিগুলোর মধ্যে আছে জাকির খানের ‘চার অক্ষরের ভালোবাসা’, নারগিস আক্তারের পরিচালনায় ‘শর্টকাটে বড়লোক’ ও ‘পৌষ মাসের পিরিতি’, সাদ্দাম হোসেন মাসুমের ‘বিয়ে হলো বাসর হলো না’ এবং জাহিদ হোসেনের ‘লীলামন্থন’।
পপি বলেন,‘ প্রতিটি ছবির গল্প এবং অন্যান্য সবদিক নিয়ে আমি যথেষ্ট আশাবাদি। তারপরও কেন জানি ছবিগুলোর কাজ শুরু হয়ে মাঝপথে আটকে আছে। এমনটা করার কথা ছিল না। প্রতিটি ছবিরই গল্প-গান-লোকেশন সব ভাল ছিল। বিশেষ করে ‘শর্টকাটে বড়লোক’ ও ‘পৌষ মাসের পিরিতি’ ছবি দুটির ব্যাপারে দারুণ আশাবাদী ছিলাম।’
পপি জানান, ‘শর্টকাটে বড়লোক’ ও ‘পৌষ মাসের পিরিতি’ এ ছবি দুটি আমাকে আবারও জাতীয় চলচ্চিত্র পুরস্কারের স্বাদ দিতে পারতো। কিন্তু কোন এক অজানা কারণে ছবিগুলোর শুটিং আটকে রয়েছে। বাকি ছবিগুলো নিয়েও নতুন করে কিছুই বলার নেই। সব মিলিয়ে বলা যায়, আজও ছবিগুলো শেষ হওয়ার অপেক্ষায় আছি বলতে পারেন।
আগামী বছরের ফেব্রুয়ারি মাসে ‘বিয়ে হলো বাসর হলো না’ ছবিটি মুক্তি পাবে বলে আশা করছেন তিনি। একই সঙ্গে পপি প্রহর গুনছেন কবে শেষ হবে তাঁর অপেক্ষার।
