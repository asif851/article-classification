
বসন্ত বাতাস, খোলা আকাশ। সন্ধ্যা নামতেই শুক্রবারের ফাঁকা রাস্তা আরও ফাঁকা হতে শুরু করে। তবে আইসিসিবির এক্সপো জোনের দৃশ্য বলে ভিন্ন কথা। সেখানে গাড়ির ভিড়। থেমে আছে গাড়ি। সেখানেও বইছে বসন্তের বাতাস আর মাথার ওপর খোলা আকাশ। এরই মধ্যে হঠাৎ উড়ে এল স্পাইডারম্যান। সত্যি সত্যি না, পর্দায়। বড় পর্দায়। স্পাইডারম্যানের সেই ওড়াউড়ি কেউ দেখছে গাড়ির বনেটে বসে, কেউ গাড়ির ছাদে, কেউ গাড়ির সামনে রাখা চেয়ার আর বিন ব্যাগে। এভাবেই এক ভিন্ন আবহে হয়ে গেল বাংলালিংক ফোর-জি নিবেদিত ড্রাইভ ইন মুভির প্রথম প্রদর্শনী। এর আয়োজন করেছিল ব্লুজ কমিউনিকেশনস।
গত শুক্রবার বিকেল থেকে একে একে গাড়ি এসে ভিড় করতে থাকে ইন্টারন্যাশনাল কনভেনশন সিটি বসুন্ধরার এক্সপো জোনে। সন্ধ্যা ছয়টায় গাড়ি আর দর্শকে এই এক্সপো জোন ভরে উঠলে এক্সপো জোনের সব বাতি নিভে যায়। শুরু হয় ড্রাইভ ইন মুভি আয়োজনের প্রথম সিনেমা স্পাইডারম্যান হোম কামিং। বিশাল পর্দায় অতিমানব স্পাইডারম্যানের ছুটে চলা, উড়ে বেড়ানো দর্শক ভালোই উপভোগ করেছেন। তবে দর্শক আসনের ডান পাশে খাবারের পসরা সাজিয়ে বসা স্টলগুলোর উজ্জ্বল আলো সিনেমা থেকে মনোযোগ সরিয়ে নিয়ে যায় ক্ষণে ক্ষণে।
দেশের বাইরে ড্রাইভ ইন মুভির চল বেশ পুরোনো। সমুদ্রপাড়ে কিংবা জনশূন্য মাঠে, খোলা জায়গায় হয়ে থাকে এই আয়োজন। তাই রাজধানী ঢাকার গুরুত্বপূর্ণ একটি সম্মেলনকেন্দ্রের খোলা এক্সপো জোনে এত এত শব্দ, পাশের ব্যস্ত রাস্তার ধুলাবালু আর মশার ভেতরে কেমন করে দু-দুটি ছবি দেখবে দর্শক? এমন শঙ্কা ছিল অনেকের মনেই। তবে আয়োজকেরা তাঁদের কৌশলী পরিকল্পনা দিয়ে সব শঙ্কা ও দ্বিধাকে বসন্তের হাওয়ায় উড়িয়ে দিয়েছেন। বিশাল পর্দায় কিছু পিক্সেল সমস্যা থাকলেও শব্দ ব্যবস্থাপনা সব ভুলিয়ে দেয়। বিশেষ করে এই আয়োজনের দ্বিতীয় ছবি ইট শুরু হলে শব্দের কারিগরি ভালোই বোঝা যায়। চারদিক থেকে যখন ভয়ের আর্তনাদ তেড়ে আসে, তখন খোলা ময়দানেও শিউরে ওঠে গা।
ছবি দেখা তো উপলক্ষমাত্র। শুধু ছবি দেখার জন্য এই আয়োজনে যোগ দেওয়া হবে সুযোগের অপচয়। এই আয়োজন ছিল ছবি দেখার পাশাপাশি আড্ডার, বসন্তের স্বাদ নেওয়ার আর খোলা বাতাসে সিনেমার মনভোলানো রাজ্যে হারিয়ে যাওয়ার। যাঁরা আফসোস করছেন শহরের প্রথম ড্রাইভ ইন মুভি দেখার সুযোগ হারিয়ে, তাঁদের জন্য বলে রাখি, শিগগিরই এই আয়োজন আবার হতে যাচ্ছে। এমনটাই জানালেন ব্লুজ কমিউনিকেশনসের ব্যবস্থাপনা পরিচালক ফরহাদুল ইসলাম। বললেন, ঢাকায় এই আয়োজন তো আবার হবেই, চট্টগ্রামও বাদ যাবে না। দেশের বিভিন্ন স্থানের সিনেমাপ্রেমীদের ড্রাইভ ইন মুভির স্বাদ দিতে ব্লুজের বিশাল পর্দা ঘুরে বেড়াবে দেশজুড়ে।
