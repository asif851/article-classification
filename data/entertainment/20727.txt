
উপন্যাসের নাম জননী সাহসিনী ১৯৭১। লেখক আনিসুল হক। এবার এই উপন্যাস নিয়ে তৈরি হচ্ছে চলচ্চিত্র। ছবির নাম একাত্তরের মা জননী। পরিচালক শাহ আলম কিরণ। গত অর্থবছরে সরকারের কাছ থেকে অনুদান পেয়েছে ছবিটি। ১৬ জুলাই ছবিটির শুটিং শুরু হয়েছে। এখন কাজ হচ্ছে রাজধানীর এফডিসিতে।ছবির নাম-ভূমিকায় অভিনয় করছেন নিপুণ। গতকাল শনিবার দুপুরে ছবির কাজের ফাঁকে তিনি বলেন, ‘ছবিতে আমাকে তিন রূপে দেখা যাবে—মুক্তিযুদ্ধের আগে, মুক্তিযুদ্ধের সময় এবং মুক্তিযুদ্ধের ৫৫ বছর পর। খুবই চ্যালেঞ্জিং কাজ। আর কাজটি আমি নিজেও দারুণ উপভোগ করছি।’একাত্তরের মা জননী নিয়ে শাহ আলম কিরণ বললেন, ‘ছবিটি অনেক বড় ক্যানভাসের। তাই গোড়াতে ভয় আর শঙ্কা—দুটিই ছিল। বারবার মনে হয়েছিল, পারব তো? মুক্তিযুদ্ধের সঙ্গে আমি প্রত্যক্ষভাবে জড়িত ছিলাম। ছবিটির কাজ করতে এসে সেই অভিজ্ঞতা কাজে লেগেছে।’একাত্তরের মা জননী ছবিতে আরও অভিনয় করছেন শাকিল আহমেদ, মম মোর্শেদ, আগুন, সাজু, শিশুশিল্পী সোহান প্রমুখ।ছবির আবহসংগীত করবেন ইমন সাহা।
