
আর্জেন্টিনা থেকে ভিয়েতনাম, রাশিয়া থেকে ক্রোয়েশিয়া—প্রদর্শনী ঘরগুলোতে এখন নানা দেশের বিচিত্র শিল্পকর্মের সমাহার। কয়েক মাস ধরে এসব শিল্পকর্ম এসেছে। ঘরের দেয়ালে, মেঝেতে শিল্পকর্মগুলোর নান্দনিক উপস্থিতি। শিল্পানুরাগীদের জন্য সুখবর হচ্ছে, গতকাল থেকে শিল্পকর্মগুলো উপভোগ করার সুযোগ হয়েছে।এশিয়া ও প্রশান্ত মহাসাগরীয় অঞ্চল, বাংলাদেশসহ বিশ্বের ৫৪টি দেশের অংশগ্রহণে শিল্পকলা একাডেমির জাতীয় চিত্রশালায় শুরু হয়েছে ‘দ্বিবার্ষিক এশীয় চারুকলা প্রদর্শনী’। মাসব্যাপী এ প্রদর্শনী ৩১ ডিসেম্বর পর্যন্ত প্রতিদিন বেলা ১১টা থেকে রাত ৮টা দর্শকদের জন্য উন্মুক্ত থাকবে।বৃহস্পতিবার দুপুরে উদ্বোধনী অনুষ্ঠানে ঘোষণা করা হয় এবারের পুরস্কারপ্রাপ্ত শিল্পীদের নাম। আয়োজনটির ১৭তম আসরে ‘গ্র্যান্ড অ্যাওয়ার্ড’ পেয়েছেন বাংলাদেশের শিল্পী কামরুজ্জামান স্বাধীন, হারুন-অর-রশীদ ও চিলির ডাগমারা উইসকিয়েল। তাঁরা প্রত্যেকেই পেয়েছেন পাঁচ লাখ টাকা। জুরিদের বিচারে ‘অনারেবল ম্যানশন’ অ্যাওয়ার্ড পেয়েছেন কুন্তল বাড়ৈ, রাজিব কুমার রায়, শ্যামল চন্দ্র সরকার, দিলীপ কুমার কর্মকার, জিহান করিম ও বিপাশা হায়াত। তাঁরা পেয়েছেন তিন লাখ টাকা করে।জাতীয় চিত্রশালার প্রদর্শনী কক্ষগুলোতে মূল আয়োজন হলেও উদ্বোধনী ও পুরস্কার দেওয়া-নেওয়ার আয়োজনটি হয় একাডেমির জাতীয় নাট্যশালার প্রধান মিলনায়তনে। অর্থমন্ত্রী আবুল মাল আবদুল মুহিত উৎসবের উদ্বোধন করেন। তিনি বলেন, উৎসবটি বাংলাদেশের রাজনৈতিক-অর্থনৈতিক-সামাজিক গণ্ডি পেরিয়ে শিল্পকলাকে বিশ্বব্যাপী ছড়িয়ে দেবে।বিশেষ অতিথি সংস্কৃতিমন্ত্রী আসাদুজ্জামান নূর বলেন, বাংলাদেশের ইতিহাস, ঐতিহ্য ও সংস্কৃতি হাজার বছরের পুরোনো। এ সংস্কৃতিকে পৃথিবীব্যাপী ছড়িয়ে দেওয়ার ইচ্ছার কথা জানান তিনি। বলেন, ‘এ প্রদর্শনীতে পৃথিবীর বিভিন্ন দেশ অংশগ্রহণ করে এবং এর মাধ্যমে তাদের শিল্প-সংস্কৃতি সম্পর্কে আমরা ধারণা পেয়ে থাকি, যা আমাদের শিল্প-সংস্কৃতির উন্নয়ন ও বিকাশে গুরুত্বপূর্ণ ভূমিকা পালন করে। অন্য দেশগুলোর সঙ্গে আমাদের এক নিবিড় সাংস্কৃতিক যোগাযোগ গড়ে ওঠে, যা দেশগুলোর সঙ্গে বাংলাদেশের সম্পর্কোন্নয়নে তাৎপর্যপূর্ণ ভূমিকা পালন করে।’ আসরের জুরিবোর্ডের প্রধান শিল্পী রফিকুন নবী এবারের চারুকলা প্রদর্শনীর শিল্পকর্ম নিয়ে প্রতিবেদন প্রকাশের সময় জানান, বিদেশি ছবিগুলো যথাযথভাবে ‘কিউরেট’ করা হয়নি।অনুষ্ঠানে স্বাগত বক্তব্য দেন শিল্পকলা একাডেমির মহাপরিচালক ও এবারের প্রদর্শনীর সাংগঠনিক কমিটির প্রধান সমন্বয়কারী লিয়াকত আলী। সভাপতিত্ব করেন সংস্কৃতিসচিব আক্তারী মমতাজ। উদ্বোধনী অনুষ্ঠানে এসেছিলেন উত্তর কোরিয়ার সংস্কৃতিবিষয়ক উপমন্ত্রী ও ইয়ং চোল এবং থাইল্যান্ডের উপমন্ত্রী চাওরো কাসিতসুন অরং ট্রন।এশিয়া ও প্রশান্ত মহাসাগরীয় অঞ্চলের দেশগুলোর বিশিষ্ট শিল্পীদের অংশগ্রহণে এই অনন্য প্রদর্শনী ১৯৮১ সালে যাত্রা শুরু করে। এবারের প্রদর্শনীতে ৩২৯ জন দেশি-বিদেশি শিল্পীর ৪৮৫টি শিল্পকর্ম স্থান পেয়েছে। অংশগ্রহণকারী দেশগুলো থেকে শিল্পী, শিল্পসমালোচক, মিউজিয়াম কিউরেটরসহ মোট ১৪৬ জন বিদেশি এ প্রদর্শনীতে অংশ নিচ্ছেন।দুপুরের আনুষ্ঠানিক উদ্বোধনের পর গতকাল সন্ধ্যায় জাতীয় নাট্যশালার মূল মিলনায়তনে ছিল সাংস্কৃতিক অনুষ্ঠান। জাতীয় সংগীত গাওয়ার মধ্য দিয়ে শুরু হওয়া অনুষ্ঠানে শিল্পী জয়নুল আবেদিন, কামরুল হাসান ও কাইয়ুম চৌধুরীকে স্মরণ করে তাঁদের চিত্রকর্মের ছবি এলইডিতে প্রদর্শন করা হয়। এরপর শামীম আরা নীপার পরিচালনায় ‘আকাশভরা সূর্য-তারা’ গানের সঙ্গে ছিল নৃত্য পরিবেশনা। এরপর চাকমা, ত্রিপুরা, রাখাইন ও সাঁওতাল সম্প্রদায়ের শিল্পীদের পরিবেশনা ছিল বোতল, ছাতা, থালা ও মাদলনৃত্য। পর্যায়ক্রমে ছিল একক ও দলীয় গান-নাচ। প্রদর্শনীতে অংশ নেওয়া সব দেশের জাতীয় পতাকা নিয়ে ছিল শিশুদের একটি বিশেষ পরিবেশনা।প্রদর্শনীর পাশাপাশি ১৭তম দ্বিবার্ষিক এশীয় চারুকলা প্রদর্শনীতে পারফরম্যান্স আর্ট প্রদর্শিত হচ্ছে। বাংলাদেশের ১২ জন শিল্পী এই পারফরম্যান্স আর্ট প্রদর্শন করবেন। গতকাল উদ্বোধনী দিনে ছিল ছয় শিল্পীর পরিবেশনা।
