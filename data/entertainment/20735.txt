
সেই রহস্যময় ছবির রহস্য কেটে গেল পুরোপুরি। আগেই ঘোষণা দিয়েছিলেন হলিউড তারকা ভিন ডিজেলের সঙ্গে ট্রিপল এক্স ছবির নতুন কিস্তিতে দেখা যাবে বলিউড অভিনেত্রী দীপিকা পাড়ুকোনকে। এবার ঘোষণা অনুযায়ী কাজ শুরু করলেন দীপিকা। তিনি এখন কানাডার টরন্টোতে আছেন ট্রিপল এক্স: দ্য রিটার্ন অব জ্যান্ডার কেজ-এর শুটিংয়ে। সেখান থেকেই তোলা শুটিং-মুহূর্তের একটি ছবি সম্প্রতি তাঁর সহ-অভিনেতা ভিন ডিজেল পোস্ট করলেন নিজের ইনস্টাগ্রাম ও ফেসবুক পেজে।ছবিতে গায়ে-হাতে উল্কি আঁকা দীপিকাকে দেখা গেছে ভিন ডিজেলের সঙ্গে। ইনস্টাগ্রামের ছবিতে ডিজেল জড়িয়ে রেখেছিলেন দীপিকাকে। আর ফেসবুকের ছবিতে ডিজেলের কাঁধে হাত রেখে দীপিকা দাঁড়িয়েছিলেন। ‘ট্রিপল এক্স’ সিরিজের নতুন ছবিতে দীপিকার চরিত্রের নাম ‘সেরেনা’। ভ্যারাইটি ম্যাগাজিন জানিয়েছে, দীপিকা এই ছবিতে ডিজেলের সাবেক প্রেমিকার চরিত্রে অভিনয় করছেন। ভিন ডিজেলের ‘জ্যান্ডার’ চরিত্রের সঙ্গে পাল্লা দিয়ে ‘সেরেনা’রূপী দীপিকাও এই ছবিতে মারাত্মক সব অ্যাকশন দৃশ্যে অভিনয় করবেন। বলিউড লাইফ।
