
১৯৯৯ সালে মুক্তি পেয়েছিল অভিনেত্রী সিমলার প্রথম ছবি ম্যাডাম ফুলি। প্রায় ১৬ বছর পর তৈরি হতে যাচ্ছে এই ছবির দ্বিতীয় কিস্তি ম্যাডাম ফুলি ২। গতকাল সোমবার বিষয়টি নিশ্চিত করলেন ছবির পরিচালক আশিকুর রহমান। প্রথম ছবির মতো দ্বিতীয় ছবিতেও নাম–ভূমিকায় থাকছেন সিমলা। সঙ্গে নতুন মুখ দেখা যেতে পারে।আশিকুর রহমান জানান, ৫ জুলাই ছবিটি নিয়ে প্রযোজনা প্রতিষ্ঠানের সঙ্গে তাঁর ও সিমলার চুক্তি স্বাক্ষর হয়েছে। তিনি বলেন, ‘এ বছরের শেষ দিকে ছবিটির কাজ শুরুর পরিকল্পনা করছি। আপাতত চিত্রনাট্য লেখাসহ অন্যান্য কাজ গুছিয়ে আনছি।’ম্যাডাম ফুলি ছবিতে অভিনয় করে জাতীয় চলচ্চিত্র পুরস্কার জিতেছিলেন সিমলা। ওই ছবির নির্মাতা ছিলেন শহীদুল ইসলাম খোকন। অবশ্য দ্বিতীয় কিস্তির নির্মাতা হিসেবে তিনি এফডিসিতে নামও তালিকাভুক্ত করেছিলেন এ বছরের এপ্রিলে। এ তথ্য জানিয়ে সিমলা বলেন, ‘খোকন ভাই এখন অসুস্থ। সিনেমা বানানোর মতো অবস্থা নেই। তাই আশিক দায়িত্বটি নিয়েছেন।’ এ ক্ষেত্রে শহীদুল ইসলামের কাছ থেকে অনুমতিও নেওয়া হয়েছে বলে নিশ্চিত করেন তাঁর স্ত্রী জয় ইসলাম।
