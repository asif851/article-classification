
কিংবদন্তি শিল্পীরা নিজ হাতে এঁকেছেন—এমন সব ছবি কিছুদিনের জন্য ঘরের বাইরে বের করা হয়েছে। শিল্পীপরিবার বা ব্যক্তিগত সংগ্রাহকদের কাছে থাকা শিল্পাচার্য জয়নুল আবেদিন, পটুয়া কামরুল হাসান, শিল্পগুরু শফিউদ্দিন আহমেদ, মোহাম্মদ কিবরিয়াদের আঁকা সেসব ছবি দেখার সুযোগ সচরাচর মেলে না সবার। শিল্পরসিক থেকে শুরু করে সাধারণের দেখার জন্য দুর্লভ সেসব ছবি প্রদর্শনের ব্যবস্থা করেছে চিত্রক।
গতকাল মঙ্গলবার সন্ধ্যায় ধানমন্ডির গ্যালারি চিত্রকে শুরু হয়েছে প্রয়াত ও বর্তমান ১১ চিত্রকরের ছবি নিয়ে প্রদর্শনী ‘এক্সিবিশন-২০১৭’। সেখানে উল্লিখিত শিল্পীদের আঁকা ছবিসহ রয়েছে আমিনুল ইসলাম, আবদুর রাজ্জাক, রশিদ চৌধুরী, মুর্তজা বশীর, সমরজিৎ রায়চৌধুরী, রফিকুন নবী ও মনিরুল ইসলামের আঁকা মোট ৫৭টি ছবি। বিভিন্ন মাধ্যমে আঁকা সেসব ছবি এখনো জীবন্ত এবং নতুনের মতো। এর বেশির ভাগই বিক্রি নয়, শুধু দেখার জন্য রাখা হয়েছে। এ প্রদর্শনী কিউরেট করেছেন শিল্পী আহমেদ নাজির।
নন্দিত চিত্রকর রফিকুন নবীর সভাপতিত্বে প্রধান অতিথি হিসেবে প্রদর্শনীর উদ্বোধন করেন বেঙ্গল ফাউন্ডেশনের চেয়ারম্যান আবুল খায়ের। দেশের বেশ কজন প্রখ্যাত চিত্রকরের ছবিকে জাতীয় গুরুত্বপূর্ণ সম্পদ বিবেচনা করে তিনি বলেন, ‘তাঁদের ছবিগুলো দেশের বাইরে নেওয়া যাবে না, সরকারিভাবে এমন নিয়ম করা প্রয়োজন।’
অনুষ্ঠানে বিশেষ অতিথি ছিলেন চিত্ররসিক সৈয়দ দুর্জয় রহমান। উপস্থিত ছিলেন বেঙ্গল ফাউন্ডেশনের মহাপরিচালক লুভা নাহিদ চৌধুরী, শিল্পাচার্যের ছেলে মঈনুল আবেদিন, মানবাধিকারকর্মী খুশী কবিরসহ বরেণ্য সব চিত্রশিল্পী। আগামী ২০ এপ্রিল পর্যন্ত প্রতিদিন সকাল ১০টা থেকে রাত ৮টা পর্যন্ত প্রদর্শনীটি ঘুরে আসা যাবে।
