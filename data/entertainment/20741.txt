
 

ঘর বানিয়ে থিতু হওয়া আর মনের মানুষ খুঁজে না পাওয়া অবধি যেন কোনো কিছুতেই মন বসছে না তাঁর, মনে শান্তি পাচ্ছেন না পাকিস্তানি বংশোদ্ভূত মার্কিন মডেল নার্গিস ফাখরি।
এ প্রসঙ্গে নার্গিস মুম্বাইভিত্তিক অনলাইন পোর্টাল মিডডেকে জানিয়েছেন, মুম্বাইয়ে থিতু হওয়ার আগে তিনি ছুটে বেড়িয়েছেন কোপেনহেগেন থেকে মুম্বাই। কিন্তু এখন আর কিছুতেই মন বসছে না তাঁর।
নার্গিস ফাখরি একরকম সরাসরিই জানিয়েছেন, একদম বিরক্তিকর আর একঘেয়ে জীবন হয়ে পড়েছে তাঁর। বলিউডে অভিনয় করতে এসে কিছু বন্ধুবান্ধব জুটেছে তাঁর। মুম্বাইয়ে ফ্ল্যাট কিনেছেন, বলিউডে টুকটাক পরিচিতি বেড়েছে, আর ‘রকস্টার’, ‘মাদ্রাজ ক্যাফে’র মতো চলচ্চিত্রে অভিনয়ও করছেন; তবু এই জীবনে আর কোনো মজা কেন মিলছে না তাঁর?
ফাখরি নিজেই আবার প্রশ্নের উত্তরে জানিয়েছেন, ‘ঘর তো সেটাই হয়, যেখানে মন বসে। আমি মন বসানোর চেষ্টা করছি। মুম্বাইয়ে নিজেকে মানিয়ে সবকিছু ঠিকঠাক করার চেষ্টা করে যাচ্ছি। কিন্তু মুম্বাইয়ের যানজট সে মনোযোগে বাধা হয়ে বিরক্তি যেন আরও বাড়িয়ে তুলছে।’
এর আগে নার্গিসের সঙ্গে রণবীর কাপুর, উদয় চোপড়া, নেস ওয়াদিয়া, শহীদ কাপুরের প্রেমের গুঞ্জন রটেছিল। নার্গিস আক্ষেপ করেই জানিয়েছেন, তাঁর সঙ্গে কারও কোনো সম্পর্ক নেই। তিনি এখন বড় একা। আপাতত কাজের মধ্যেই মনের শান্তি খুঁজে পেতে চেষ্টা করছেন এই মডেল ও অভিনেত্রী।
নারগিস ফাখরির অজানা কয়েকটি তথ্য সম্পর্কে তাঁর দাবি, অনেকে তাঁর জীবন সম্পর্কে আগ্রহ নিয়ে জানতে চান। বাস্তবের নার্গিস ফাখরি অবশ্য বেশ মজা করতেই পছন্দ করেন। তিনি সবচেয়ে ভয় পান তেলাপোকা। জাপানি রান্না তাঁর প্রিয় খাবারের তালিকায় রয়েছে। বাইরে যাওয়ার সময় ছেলেদের পোশাক পরতেই পছন্দ করেন তিনি। নার্গিস ফাখরি স্বপ্ন দেখেন, একদিন কোনো এক রাজকুমার এসে পঙ্খীরাজে করে উঠিয়ে নিয়ে যাবে তাঁকে।

