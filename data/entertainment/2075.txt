
শাবনূরের বিয়ে নিয়ে বেশ একটা রহস্যের সৃষ্টি হয়েছিল। কাকে তিনি বিয়ে করলেন, বিয়েই যদি করলেন, তবে একসঙ্গে তাঁদের দেখা যায় না কেন—এ ধরনের অনেক প্রশ্নই উড়ে বেড়াচ্ছিল বাতাসে। অবশেষে স্বামীকে নিয়ে নতুন বছরে প্রথম দিন গত শুক্রবার সন্ধ্যায় শাবনূর এলেন ‘মান্না উৎসব’-এ, বাংলাদেশ শিশু একাডেমীর উন্মুক্ত মঞ্চে। রহস্যের অবসান ঘটিয়ে স্ত্রীর সঙ্গে মঞ্চে উঠলেন অনীক মাহমুদ। মজা করে শাবনূর দর্শকদের বললেন, ‘আমার হাজবেন্ড কেমন হয়েছে? পছন্দ হয়?’শাবনূর অনেকটা গোপনেই বিয়ে করেছিলেন। বিয়ের তারিখ নিয়েও ছিল রহস্য। শাবনূর বলেছেন, ২০১১ সালের ৬ ডিসেম্বর তাঁর বিয়ে হয়েছে। অনীক বলেছেন, বিয়েটা হয়েছে ২০১২ সালের ২৮ ডিসেম্বর।দুজনের কেউ কি অসত্য বলেছিলেন? অনীক এ ব্যাপারে মুখ খুললেন; বললেন, ‘আমরা বিয়ে করেছি ২০১২ সালের ২৮ ডিসেম্বর। ২০১১ সালের ৬ ডিসেম্বর নূপুরকে (শাবনূরের ডাকনাম) আমার মা আংটি পরিয়েছিলেন। সেদিন শুধু আংটি বদলের কাজটি হয়েছে। ভুলে হয়তো নূপুর ওই তারিখটিকে বিয়ের তারিখ বলেছে।’বিয়ের পর কোনো অনুষ্ঠানেই স্বামীকে নিয়ে যাননি শাবনূর। তাঁদের একসঙ্গে কোনো ছবিও পাওয়া যায়নি। তখন শাবনূরের সংসারজীবনের জটিলতা নিয়ে নানা কথা শোনা যায়। তা নিয়ে শাবনূরকে প্রশ্ন করা হলে তিনি হেসে বলেছেন, ‘একটু অপেক্ষা করুন। সব জানতে পারবেন।’‘মান্না উৎসব ২০১৬’ অনুষ্ঠানের মঞ্চে এসে শাবনূর-অনীক মুখ খুললেন।
