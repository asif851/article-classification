
অন্তত তিনটি কাজের জন্য শামসুজ্জামান খান পাঠকের কাছে স্থায়ী হবেন। একটি হলো বাংলা ভাষার প্রথম ব্যাকরণ (প্রমিত), দ্বিতীয়টি আঞ্চলিক ভাষার অভিধান এবং তৃতীয়টি বাঙালি ও বাংলা সাহিত্যের ইতিহাস। শামসুজ্জামান খান ৭৫ পূর্তি সংবর্ধনাগ্রন্থ–এর প্রকাশনা উৎসবের প্রধান অতিথি অর্থমন্ত্রী আবুল মাল আবদুল মুহিত এসব কথা বলেন।জাতীয় জাদুঘরের সুফিয়া কামাল মিলনায়তনে শনিবার বিকেলে ইমিরেটাস অধ্যাপক আনিসুজ্জামানের সভাপতিত্বে গ্রন্থটির ও শামসুজ্জামান খানের জীবন ও কর্মের ওপর আলোকপাত করেন অ্যাটর্নি জেনারেল মাহবুবে আলম, জনপ্রশাসনসচিব কামাল আবদুল নাসের চৌধুরী, শিল্পী হাশেম খান, সাংস্কৃতিক ব্যক্তিত্ব রামেন্দু মজুমদার, ইতিহাসবিদ মুনতাসীর মামুন, বুলবুল ললিতকলা একাডেমি অব ফাইন আর্টসের (বাফা) সভাপতি শামসুয জাহান নূর, কবি অসীম সাহা ও কবি মুহম্মদ নুরুল হুদা, গবেষক শান্তনু কায়সার, কবি মুহাম্মদ সামাদ, সম্মিলিত সাংস্কৃতিক জোটের সভাপতি গোলাম কুদ্দুছ প্রমুখ।সভাপতির বক্তব্যে অধ্যাপক আনিসুজ্জামান বলেন, ‘যেসব ছাত্রের জন্য আমি গর্ববোধ করি শামসুজ্জামান খান তাদের অন্যতম। ছাত্রজীবনে তার মধ্যে মুক্তবুদ্ধিচর্চার স্পৃহা দেখেছিলাম, আজও তা অব্যাহত আছে। এটি তার এক অনন্য বৈশিষ্ট্য।’
