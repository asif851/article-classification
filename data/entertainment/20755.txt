
সঞ্জয় লীলা বানসালির প্রথম ছবি ‘খামোশি’র নায়ক ছিলেন সালমান খান। এই নির্মাতার পরিচালিত দ্বিতীয় ছবি ‘হাম দিল দে চুকে সনম’-এর নায়কও তিনি। এর অনেক দিন পর বানসালি ও সালমান একসঙ্গে কাজ করেছিলেন ‘সাওয়ারিয়া’ ছবিতে। যদিও সেই ছবির মূল নায়ক ছিলেন রণবীর কাপুর। এবার দীর্ঘ এক দশক পর আবারও সালমানকে নিয়ে একটি ছবি বানানোর কথা ভাবছেন সঞ্জয় লীলা বানসালি। 
দুই বছর সালমানের কোনো শিডিউল পাওয়া যাবে না যদিও। আগামী মাসে মুক্তি পাবে তাঁর ‘টিউবলাইট’ ছবিটি। এখন এই সিনেমার প্রচারে ব্যস্ত তিনি। আর কিছুদিন পরই শুরু করবেন ‘এবিসিডি থ্রি’ ছবির কাজ। এ ছাড়া বোন আলভিরা খান অগ্নিহোত্রির নাম ঠিক না হওয়া একটা ছবি, আর ভাই আরবাজ খানের ‘দাবাং ৩’-এর কাজ। আর এদিকে বানসালি নিজেও ব্যস্ত ‘পদ্মাবতী’র শুটিং নিয়ে। সালমানের সঙ্গে মৌখিকভাবে নতুন ছবির ব্যাপারে কথা হয়েছে তাঁর। এখনো বিস্তারিত আলাপ হয়নি। সালমান জানান, ‘বানসালি “পদ্মাবতী”র শুটিং শেষ হলে আমাকে ছবির স্ক্রিপ্ট পড়ে শোনাবেন। তবে, আমার হাতে যেসব ছবি আছে, তার কাজ শেষ না হওয়া পর্যন্ত নতুন কোনো ছবির কাজ শুরু করতে পারব না।’ বলিউড লাইফ।
 
