
উপস্থাপনা থেকে চলচ্চিত্রে নাম লিখিয়েই আলোচনায় এসেছিলেন নুসরাত ফারিয়া। প্রথম ছবিতে তাঁর নায়ক ছিলেন কলকাতার এ সময়ের জনপ্রিয় অভিনেতা অঙ্কুশ। খুব শিগগির নতুন আরেকটি ছবির কাজ শুরু করতে যাচ্ছেন ফারিয়া। এ ছবিতে তাঁর বিপরীতে অভিনয় করবেন কলকাতার এ সময়ের আরেক জনপ্রিয় নায়ক ওম।এবারেও যৌথ প্রযোজনার ছবিতে অভিনয় করছেন নুসরাত ফারিয়া। এ ছবির নাম ‘হিরো ৪২০’। যৌথভাবে ছবিটি পরিচালনা করবেন সৈকত নাসির ও সুজিত মণ্ডল। আগামী ১৪ নভেম্বর কলকাতায় ছবির মহরত হবে বলে জানান নুসরাত ফারিয়া।‘হিরো ৪২০’ ছবিটি সম্পর্কে নুসরাত ফারিয়া প্রথম আলোকে বলেন, ‘গল্পটা খুবই মজার। পড়ে আমার দারুণ লেগেছে। আর যে ইউনিটের সঙ্গে কাজ করব, তাঁরাও খুব ভালো। সব মিলিয়ে মনে হচ্ছে ভালো একটি ছবি হবে।’ছবিতে তাঁর সহশিল্পী ওম প্রসঙ্গে ফারিয়া বলেন, ‘কলকাতার এখনকার সম্ভাবনাময় নায়কদের একজন ওম। সে খুব আকর্ষণীয় বটে। কিছুদিন আগে আমি তাঁর অভিনীত ‘অঙ্গার’ ছবির কিছু দৃশ্য দেখেছি। আমার খুবই ভালো লেগেছে। মনে হচ্ছে, আমাদের জুটিটাও জমবে বেশ।’ ২০ নভেম্বর থেকে কলকাতায় ‘হিরো ৪২০’ ছবির শুটিং শুরু হবে। এরপর টানা হায়দরাবাদ, ব্যাংকক এবং বাংলাদেশে কাজ করার মধ্য দিয়ে ছবির কাজ শেষ হবে।
