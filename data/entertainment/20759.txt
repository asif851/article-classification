
অকালে মারা গেলেন বলিউড অভিনেতা ইন্দর কুমার। গতকাল শুক্রবার সকালে মুম্বাইয়ের আন্ধেরিতে নিজের বাংলোয় হৃদ্‌রোগে আক্রান্ত হয়ে মারা যান তিনি। তাঁর বয়স হয়ছিল ৪৫ বছর।
ইন্দর কুমারের সাবেক শ্বশুর রাজু কারিয়াকে উদ্ধৃত করে এনডিটিভির খবরে আজ শনিবার এ কথা বলা হয়েছে। তাঁর মৃত্যুতে শোকের ছায়া নেমে এসেছে বলিউডপাড়ায়।
১৯৯৬ সালে ‘মাসুম’ চলচ্চিত্রের মাধ্যমে বলিউড যাত্রা শুরু হয় ইন্দর কুমারের। এরপর ‘কাহি প্যায়ার না হো যায়ে’, ‘খিলাড়িও কা খিলাড়ি’, ‘পেয়িং গেস্ট’, ‘ওয়ান্টেড’সহ ২০টির মতো চলচ্চিত্রে অভিনয় করেছেন তিনি। এ ছাড়া তিনি জনপ্রিয় হিন্দি সিরিয়াল ‘কিউ কি সাস ভি কাভি বহু থি’তে অভিনয় করে জনপ্রিয় হন।
এই অভিনেতার মৃত্যুর খবরে শোক প্রকাশ করে ‘খিলাড়িও কা খিলাড়ি’ চলচ্চিত্রে তাঁর সহ-অভিনেত্রী রাভিনা ট্যান্ডন টুইট করেছেন, ‘অকালে চলে গেলেন তিনি। তাঁর সঙ্গে কাজের স্মৃতিগুলো মনে পড়ছে। স্রষ্টা তাঁর পরিবারকে শোক কাটিয়ে ওঠার শক্তি দিক।’ অভিষেক বচ্চন টুইটারে লিখেছেন, ‘এই মাত্র তাঁর মৃত্যুর খবর পেলাম। ইন্দর কুমার খুবই শক্তিশালী অভিনেতা ছিলেন। আমাকে খুবই ভালোবাসতেন। তাঁর পরিবার ও প্রিয়জনের প্রতি সমবেদনা রইল।’
ইন্দর কুমারের জন্ম জয়পুরে। বেড়ে উঠেছেন কলকাতায়। মৃত্যুকালে তিনি দ্বিতীয় স্ত্রী পল্লবী এবং প্রথম সংসারের মেয়ে খুশিকে রেখে গেছেন। বলিউড অভিনেতা সালমান খানের সঙ্গে তাঁর বেশ ঘনিষ্ঠতা ছিল। বেশ কয়েকটি সিনেমায় তাঁরা একসঙ্গে অভিনয় করেছেন।
 
