
পরিচালকের সংগীতায়োজন আর নায়কের সুরে চলচ্চিত্রের গানে কণ্ঠ দিয়েছেন অর্থহীন ব্যান্ডের সুমন। গানটির শিরোনাম ‘প্রথম’। পরিচালক মাসুদ হাসান উজ্জ্বলের ‘উনপঞ্চাশ বাতাস’ চলচ্চিত্রে ব্যবহার করা হবে গানটি।
অর্থহীনের সুমন আর বেজবাবা সুমন—দুই নামেই পরিচিত তিনি। গত কয়েক বছর গানের এই মানুষটি গানের জন্য নয়, আলোচনায় এসেছেন অসুস্থতার জন্য। ক্যানসারের সঙ্গে লড়ছেন তিনি। গতকাল বুধবার সকালে ক্যানসার চিকিৎসার ফলোআপ শেষে সিঙ্গাপুর থেকে দেশে ফেরেন সুমন। ফিরে ভক্তদের জন্য প্রথম আলোর মাধ্যমে দারুণ এক খবর দিয়েছেন। জানালেন, এবারই প্রথম চলচ্চিত্রের গানে কণ্ঠ দিয়েছেন।
‘প্রথম’ গানটির কথা লিখেছেন সুমন বড়ুয়া, সুর করেছেন এই ছবির নায়ক ইমতিয়াজ বর্ষণ আর সংগীতায়োজন করেছেন মাসুদ হাসান উজ্জ্বল। কণ্ঠ দেওয়ার পাশাপাশি গানের সঙ্গে বেজ গিটার বাজিয়েছেন সুমন। রাজধানীর উত্তরায় ৪ নম্বর সেক্টরে সুমনের স্টুডিওতে গানটির কণ্ঠ ধারণের কাজ হলো গতকাল সন্ধ্যায়। গানটির প্রথম কয়েকটি লাইন হলো, ‘প্রথম ঝরে পড়া শিউলিটা,/ কুড়িয়ে তোমার পায়ে দেব বলে,/ আমি সারা রাত শিশিরে ভিজেছি’।
সুমন বলেন, ‘গানের কথা আর সুর আমার এত বেশি মনে ধরেছে যে উজ্জ্বলের কাছ থেকে প্রস্তাব পাওয়ার পরই গাইতে রাজি হয়ে যাই। এর আগে আরও কয়েকটা ছবির গানে কণ্ঠ দেওয়ার প্রস্তাব প্রথম এসেছিল, কিন্তু কথা আর সুর পছন্দ না হওয়ায় পাশ কাটিয়ে গেছি। এবার আর এই সুযোগ ছিল না।’
ব্যান্ডে গান গাওয়ার পাশাপাশি সুমন এককভাবেও অনেক গানে কণ্ঠ দিয়েছেন। সুমন জানান, ‘উনপঞ্চাশ বাতাস’ ছবিতে গান গাওয়ার প্রস্তাব পাওয়ার পর তাঁর মনে হয়েছে, এত বছর ধরে গান গাইছি, অথচ চলচ্চিত্রে এখনো কোনো গান গাওয়া হলো না।
সুমন বলেন, ‘আমরা যখন ছোট ছিলাম, তখন চলচ্চিত্রে খুব চমৎকার কিছু গান হতো। ইদানীং ভালো কিছু গান হচ্ছে। আমি মনে করি, এই গানটিও সেই ভালো গানের একটি হবে। তাই গেয়েছি। সিঙ্গাপুর থেকে বেলা ১১টায় এসেছি। জামাকাপড় চেঞ্জ না করেই স্টুডিওতে ঢুকে গেছি। রাতে গানের কাজ শেষ করে তারপর ফ্রেশ হয়েছি।’
ইমতিয়াজ বর্ষণের সুর করা গানটি গেয়েছেন সুমন। আর তা জানতে তিনি দারুণ উচ্ছ্বসিত। আজ বৃহস্পতিবার দুপুরে বর্ষণ বললেন, ‘সুমন ভাইয়ের মতো বড় মাপের একজন শিল্পী আমার গান গেয়েছেন, এই অনুভূতি বলে বোঝানো সম্ভব না। যখন গানটা সবার মুখে মুখে ঘুরে বেড়াবে, তখন এই খুশি শতগুণ বেড়ে যাবে। মজার ব্যাপার হলো, এই গানের স্থায়ী অংশের সুর করেছিলাম ১০ বছর আগে, তখন অন্তরা লেখা হয়নি, তখন সুরও করা হয়নি। ছবির শুটিংয়ে আগে মহড়ার সময় আমি গিটার বাজিয়ে গাইছিলাম, তখন গানটার বাকি কাজ শেষ হয়।’
‘উনপঞ্চাশ বাতাস’ ছবির কাহিনি, চিত্রনাট্য ও পরিচালনা করেছেন মাসুদ হাসান উজ্জ্বল। তিনি বললেন, ‘খুব চমৎকার একটা রোমান্টিক গান। গানটি তৈরির সময় থেকে আমার টার্গেট ছিল, সুমন ভাইকে দিয়েই গানটি গাওয়াব। তাঁর সঙ্গে কথা বলার পর সবকিছু সহজেই হয়ে যায়।’
গত বছর সুমনের শরীরে কয়েকবার অস্ত্রোপচার হয়েছে। এর মাঝেই গান গেয়েছেন তিনি। শারীরিক অসুস্থতার কারণে ওই সময় মাসখানেক সবার থেকে দূরে ছিলেন। ফেসবুকে পাওয়া যায়নি তাঁকে। বন্ধু আর প্রিয়জনদের সঙ্গেও তেমন যোগাযোগ ছিল না। এখন আবার গান গাওয়ার কাজে নেমে পড়েন তিনি।
গত বছর নভেম্বরে আগামী দিনের পরিকল্পনা নিয়ে প্রথম আলোকে তিনি বলেছিলেন, ‘নভেম্বর থেকে অর্থহীন নিয়মিত কনসার্ট করবে। এই ব্যাপারটা সবাইকে জানানো দরকার। আমি এখন অনেকটা সুস্থ।’
