
‘আশিকি টু’-এর সাফল্যের পর ভাবা হয়েছিল, এ জুটিকে বেশি বেশি বড় পর্দায় দেখা যাবে। প্রস্তাবও তাঁরা কম পাননি! কিন্তু না, আদিত্য রায় কাপুর ও শ্রদ্ধা কাপুর সময় নিলেন। একসঙ্গে ক্যামেরার সামনে দাঁড়াতে তাঁরা সময় নিলেন পাক্কা তিনটি বছর!তাঁদের আবার দেখা যাবে ‘ওকে কানমানি’র রিমেকে। দক্ষিণ ভারতীয় ছবির গুণী পরিচালক মণিরত্নম গেল বছরই তামিল ভাষায় নির্মাণ করেছিলেন মূল ছবিটি। বলিউড পরিচালক-প্রযোজক করন জোহর এক টুইটার বার্তায় এবার ছবিটি হিন্দিতে পুনরায় নির্মাণের ঘোষণা দিলেন।ছবি নির্মাণের গুঞ্জন আগেই ছিল। গতকাল বছরের শেষ দিনে টুইটার বার্তায় করন জোহর জানান, এ ছবির মূল চরিত্রে অভিনয় করবেন আদিত্য ও শ্রদ্ধা কাপুর। এভাবেই আনুষ্ঠানিকভাবে জানা গেল আদিত্য-শ্রদ্ধার নতুন ছবির কথা।ধর্ম প্রোডাকশনের ব্যানারে ছবিটি পরিচালনা করবেন শাদ আলী।এটুকুই শুধু নয়, আছে আরও চমক। এ ছবির গান লিখবেন বিখ্যাত গীতিকার গুলজার, তাতে সুর দেবেন আরেক খ্যাতিমান এ আর রহমান! ব্যস, আর কী লাগে? বলিউড হাঙ্গামা।
