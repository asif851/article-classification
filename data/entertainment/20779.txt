
ঈদ উপলক্ষে দ্বৈত অ্যালবাম একটা বন্ধু চাই এবং মিশ্র অ্যালবাম আমি ছুঁয়ে দিলেই নিয়ে শ্রোতাদের কাছে হাজির সামিনা চৌধুরী। তিনি জানালেন, অনেক বছর পর দারুণ একটা ঈদ কাটল তাঁর। এই ঈদ ও ঈদের কাজগুলো নিয়েই কথা বলেছেন তিনি—
ঈদ কেমন কাটল?এককথায় দারুণ! আমার ছোট বোন অন্তরা দেশের বাইরে থাকে। এবার সে দেশে এসেছে। সঙ্গে এসেছে আমার ভাগনে। ১০-১২ বছর পর ভাইবোন, ভাগনে-ভাগনিদের নিয়ে এত মজা করে ঈদ করলাম। সেই সঙ্গে এবার আমাদের পরিবারে এক সদস্যও যোগ হয়েছে। ভাই পঞ্চমের মেয়ে আমিরা। আমাদের আনন্দ ওর জন্য যেন আরও কয়েক গুণ বেড়ে গেছে।তাহলে তো পরিবারের সদস্যদের সঙ্গে বাড়িতেই ঈদটা কাটল। ঘুরে বেড়ানো হয়নি?ঘুরেছি তো। ঈদের দিন সকালে সবাই আমার বাসায় এসেছিল। রাতে আবার আমরা সবাই নুমার (ফাহমিদা নবী) বাসায় বেড়াতে গেলাম। মাঝে আবার শ্বশুরবাড়ি বেড়ালাম। এমন করে সারাটা দিন শুধু এর-ওর বাসায় ঘুরে ঘুরে আনন্দ আর আড্ডায় কেটেছে। ঈদের বাড়তি আনন্দ ছিল মায়ের হাতের সেমাই। এর সঙ্গে আর কিছুর তুলনা হয় না। আমরা অনেক চেষ্টা করেও তাঁর মতো রাঁধতে পারি না।এত আনন্দ উদ্যাপনের মধ্যে কি ঈদের নাটক–অনুষ্ঠান দেখা হয়েছে?তা তো কিছুটা দেখেছিই। বেশ কয়েকটি নাটক দেখলাম। গানের অনুষ্ঠানগুলোও দেখেছি। লাইভ গানের অনুষ্ঠান দেখে মনে হলো, এসবে একটু পরিবর্তন আনা দরকার।কেমন পরিবর্তন?সাউন্ড সিস্টেম থেকে শুরু করে মঞ্চের আলোকসজ্জা পর্যন্ত—সরাসরি গানের অনুষ্ঠানে এসব বিষয়কে প্রাধান্য দেওয়া উচিত। সবকিছুর দিকে নজর দিয়ে যদি অনুষ্ঠানটি গোছানো যায়, তাহলে সরাসরি গানের অনুষ্ঠান আরও বেশি সুন্দর ও উপভোগ্য হয়ে উঠতে পারে।ঈদে তো আপনার একটি দ্বৈত ও একটি মিশ্র অ্যালবাম ছিল। সাড়া কেমন পাচ্ছেন?আসলে এখন তো অনেক প্রতিযোগিতার সময়। সৃষ্টিকে শ্রোতা কিংবা দর্শক পর্যন্ত পৌঁছে দেওয়ার জন্য এর প্রচারে অনেক খাটতে হয়। কিন্তু প্রচারের জন্য আমার খুব বেশি পরিশ্রম করা হয় না। সৃষ্টিকর্তার কল্যাণে শ্রোতারা ঠিকই আমার গান সব সময় ইতিবাচকভাবেই গ্রহণ করে আসছেন। এবার আমার ও কলকাতার রাঘব চ্যাটার্জির একটা বন্ধু চাই অ্যালবামটি ঈদের দিন কয়েক আগে মুক্তি পায়। ফলে এখনো সবার কাছে অ্যালবামটি সেভাবে পৌঁছায়নি। এরপরও ই-মেইল ও ফেসবুকে সবাই লিখছেন অ্যালবামটি নিয়ে। গানের নাম ধরে ধরে তাঁরা জানাচ্ছেন তাঁদের ভালো লাগার কথা।নতুন কাজ শুরুর পরিকল্পনা আছে কোনো?অনেক কাজই তো হাতে আছে। তাই ইচ্ছা হাতের কাজগুলো শেষ করার। তবে কিছুদিন আগেই নতুন একটি ভাবনা নিয়ে কাজ শুরু করলাম। আমাদের দেশের গুণী অগ্রজদের সম্মান জানাব। আঞ্জুমান আরা বেগম, হাসিনা মমতাজ, নীনা হামিদ, নীলুফার ইয়াসমীনের মতো শিল্পীদের একটি করে গান নিয়ে অ্যালবাম করব। ১০ জন কিংবদন্তির ১০টি গান থাকবে। শিগগিরই এই কাজ শুরুর ইচ্ছা আছে।সাক্ষাৎকার: আদর রহমান
