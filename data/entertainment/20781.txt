
বাবা অভিনেতা মানে তো রাস্তা পরিষ্কার। খোলা দরজা দিয়ে টুপ করে ঢুকে পড়লেই হলো বলিউডের চৌহদ্দিতে। কিন্তু না, এই সহজ পথ মাড়াচ্ছেন না জুনায়েদ খান। তিনি যে আমির খানের ছেলে। রুপালি পর্দার ঝলমলে জগতে নামার আগে হয়তো নিজেকে ঝালিয়ে নিতে চান মঞ্চনাটকে। ভিত্তিটা যে ভালো হতেই হবে।
জুনায়েদ তাঁর বাবার চেয়েও মনে হচ্ছে সিরিয়াস। এই বিষয়ে রীতিমতো মার্কিন মুলুক থেকে পড়াশোনা করে এসেছেন। এই মাসেই দর্শকদের সামনে নিজের প্রথম মঞ্চ পরিবেশনা নিয়ে হাজির হবেন। জার্মান নাট্যকার ব্রেখটের ‘মাদার কারেজ অ্যান্ড হার চিলড্রেন’ নামে মঞ্চনাটকটি নির্দেশনা দিচ্ছেন পাদামসি। এই নাটকের একাধিক চরিত্রে অভিনয় করছেন জুনায়েদ।
পাদামসি জানান, জুনায়েদকে তিনি আগে চিনতেন না। একদিন একজন ফোন করে এই নাটকে অভিনয়ের ইচ্ছা প্রকাশ করেন। তাঁকে ঝালিয়ে নিয়েই পরে দেওয়া হয়েছে সুযোগ। আর কাজের প্রতি জুনায়েদের নিষ্ঠা ও আগ্রহ দেখে বোঝা যাচ্ছে, ‘বাপকা বেটা’!
সকাল সকাল থিয়েটারে এসে সেখানে আট-দশ ঘণ্টা কাটিয়ে দিতেও তাঁর কোনো ক্লান্তি নেই। এমনকি শুধু নিজের চরিত্র নয়, পুরো নাটকের সব বিষয়েই তাঁর সমান খেয়াল। সহশিল্পীদেরও সাহায্য করেন।
মুম্বাইয়ের এইচ আর কলেজ থেকে স্নাতক করার পর জুনায়েদ চলে গিয়েছিলেন লস অ্যাঞ্জেলেসে। সেখানে আমেরিকান অ্যাকাডেমি অব ড্রামাটিক আর্ট থেকে মঞ্চে অভিনয়ের ওপর ডিগ্রি নিয়ে এসেছেন। ‘পিকে’ ছবিতে পরিচালক রাজকুমার হিরানির সহকারী হিসেবে কাজ করেছিলেন। প্রস্তুতিটা তাঁর ভালোই হচ্ছে।
জুনায়েদ কি মঞ্চ অভিনয়েই আটকে থাকবেন, নাকি বাবার কর্মক্ষেত্রেও নিজেকে যাচাই করে দেখবেন, সেটা ভবিষ্যৎই বলে দেবে। তবে তারকার সন্তান হওয়ার কোনো সুবিধা যে তিনি নিতে চান না, সেটা স্পষ্ট। থিয়েটারেও যেচে কারও কাছে বাবার পরিচয় দেন না জুনায়েদ।
জুনায়েদ আমিরের প্রথম স্ত্রী রিনা দত্তের সন্তান। সেই সংসারে আমিরের একটি মেয়েও আছে। নাম ইরা। আর বর্তমান স্ত্রী কিরণ রাওয়ের ঘরে একমাত্র সন্তান আজাদ। তথ্যসূত্র: ডেকান ক্রনিকল।
