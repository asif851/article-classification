
বলিউডের সবচেয়ে কাঙ্ক্ষিত নারী নির্বাচিত হয়েছেন ‘গোলিও কি রাসলীলা: রাম-লীলা’ তারকা দীপিকা পাড়ুকোন। এই দৌড়ে তিনি পেছনে ফেলেছেন ক্যাটরিনা কাইফ, জ্যাকুলিন ফার্নান্দেজ, সানি লিওন, নার্গিস ফাকরি, আনুশকা শর্মা, বিপাশা বসু, শার্লিন চোপড়া ও পুনম পান্ডের মতো আবেদময়ী তারকাদের।আকর্ষণীয় ব্যক্তিত্ব, চেহারা, শারীরিক অবয়ব, আবেদনময়তা, গ্ল্যামার, সুন্দর হাসি, সৌন্দর্য ও মেধার সংমিশ্রণ, ফ্যাশন সচেতনতা, সুন্দর ত্বক, মায়াবী চোখ, আত্মবিশ্বাস ইত্যাদি বিষয় বিবেচনায় নিয়ে বলিউডের সবচেয়ে কাঙ্ক্ষিত নারী নির্বাচনের জন্য অনলাইন ভোটের উদ্যোগ নেয় আইটাইমস ডটকম। সব মিলিয়ে ভোট পড়েছে সাত লাখ ৩৪ হাজার। সবচেয়ে বেশি ভোট পেয়ে বিজয়ী হয়েছেন দীপিকা। সম্প্রতি এক খবরে এ তথ্য জানিয়েছে টাইমস অব ইন্ডিয়া।ভোটের সংখ্যার ভিত্তিতে বলিউডের কাঙ্ক্ষিত ৫০ জন নারীর তালিকা প্রকাশ করা হয়েছে। তালিকায় দীপিকার পরেই আছে ‘বুম’ তারকা ক্যাটরিনা কাইফের নাম। আর তৃতীয় স্থান দখল করেছেন শ্রীলঙ্কান বংশোদ্ভূত বলিউডের অভিনেত্রী জ্যাকুলিন ফার্নান্দেজ। চতুর্থ স্থানে রয়েছেন সাবেক পর্নো তারকা ও ‘জিসম ২’ খ্যাত বলিউডের অভিনেত্রী সানি লিওন। তালিকায় পঞ্চম স্থান অর্জন করেছেন অভিনেত্রী, গায়িকা ও সাবেক বিশ্বসুন্দরী প্রিয়াঙ্কা চোপড়া। সেরা দশে ঠাঁই পাওয়া বাকি পাঁচ তারকার মধ্যে রয়েছেন যথাক্রমে চিত্রাঙ্গদা সিং, শ্রিয়া শরণ, এষা গুপ্তা, কঙ্গনা রানাউত ও শ্রদ্ধা কাপুর।তালিকায় সেরা ২০ জনের মধ্যে জায়গা করে নিয়েছেন যথাক্রমে ‘স্টুডেন্ট অব দ্য ইয়ার’ তারকা আলিয়া ভাট, পাকিস্তানি বংশোদ্ভূত মার্কিন মডেল ও বলিউডের অভিনেত্রী নার্গিস ফাকরি, ‘ইয়ঙ্গিস্তান’ তারকা নেহা শর্মা, অনিল কাপুর তনয়া সোনম কাপুর, জার্মান মডেল ও বলিউডের অভিনেত্রী এভিলিন শর্মা, ‘হিম্মতওয়ালা’ তারকা তামান্না ভাটিয়া, ‘ভিকি ডোনার’ তারকা ইয়ামি গৌতম, নৃত্যশিল্পী ও ‘মার্ডার ৩’ ছবির নায়িকা অদিতি রাও হায়দারি, শত্রুঘ্ন সিনহা তনয়া সোনাক্ষী সিনহা এবং ‘জান্নাত’ খ্যাত বলিউডের অভিনেত্রী, মডেল ও গায়িকা সোনাল চৌহান।
তালিকায় ঠাঁই পাওয়া অন্যদের মধ্যে রয়েছেন ইলিয়ানা ডি’ক্রুজ, লিসা হেডেন, শ্রুতি হাসান, সৃষ্টি রানা, আনুশকা শর্মা, অ্যামি জ্যাকসন, বিপাশা বসু, আমিশা প্যাটেল, শার্লিন চোপড়া, কারিশমা তান্না, অসিন, রিচা চাদ্ধা, পরিনীতি চোপড়া, পুনম পান্ডে প্রমুখ।
