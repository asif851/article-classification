
যৌথ প্রযোজনার ছবি নির্মাণের ক্ষেত্রে নায়ক-নায়িকা নির্বাচনের রীতিটা মনে হয় এবার বদলাল। প্রায় দুই বছর ধরে যৌথ প্রযোজনার ছবিতে নায়ক-নায়িকা নির্বাচনে বাংলাদেশের মেয়ে আর কলকাতার ছেলে—এ বিষয়টাই ঘটে আসছে। কিন্তু এবার হলো এর ঠিক উল্টোটা। জাজ মাল্টিমিডিয়া ও এসকে মুভিজের পরবর্তী ছবিতে অভিনয় করছেন ঢাকাই ছবির জনপ্রিয় নায়ক শাকিব খান ও টালিগঞ্জের জনপ্রিয় নায়িকা শ্রাবন্তী। ছবির নাম অবশ্য এখনো ঠিক হয়নি। তবে ছবির সংলাপ, চিত্রনাট্য লেখা শেষ হয়েছে। এ ছবির জন্য চিত্রনাট্য লিখেছেন বাংলাদেশের আবদুল্লাহ জহির বাবু ও কলকাতার পেলে চ্যাটার্জি।এদিকে, এ ছবিতে অভিনয়ের ব্যাপারে দুই দেশের দুই প্রযোজনা প্রতিষ্ঠানের কাছ থেকে শাকিবের বিষয়টি শতভাগ নিশ্চিত হওয়া গেলও শ্রাবন্তীর বেলায় এখনো শতভাগ নিশ্চিত হওয়া যায়নি।এ ব্যাপারে এসকে মুভিজের ব্যবস্থাপনা পরিচালক অশোক ঢানুকার সঙ্গে যোগাযোগ করা হলে (তিনি তখন মুম্বাইয়ে অবস্থান করছিলেন) মুঠোফোনে তিনি বলেন, ‘গত মাসে শাকিবের সঙ্গে চুক্তি হয়ে গেছে। আর শ্রাবন্তীর সঙ্গে কথাবার্তা প্রায় চূড়ান্ত। তবে এখনো চুক্তি করা হয়নি। ঠিকঠাক থাকলে শিগগিরই চুক্তি হয়ে যাবে। তবে চুক্তি না হওয়া পর্যন্ত নিশ্চিত করে বলছি না।’বিষয়টি নিয়ে শ্রাবন্তীর সঙ্গে যোগাযোগ করা হলে তিনিও একই কথাই জানিয়েছেন। কলকাতা থেকে মুঠোফোনে শ্রাবন্তী বলেন, ‘যৌথ প্রযোজনার এই ছবিতে কাজের ব্যাপারে কথাবার্তা প্রায় ৯০ ভাগ এগিয়েছে। এতটুকুই বলতে চাই। তবে তাঁদের সঙ্গে আমার কাজ করার ইচ্ছা আছে।’ এ ছবিতে শাকিব খানও তাঁর অভিনয়ের কথা নিশ্চিত করেছেন। তিনি বলেন, ‘একটু ভিন্ন আঙ্গিকে কাজ করার জন্য ছবিটিতে চুক্তিবদ্ধ হয়েছি। ছবিটির বাজেটও অনেক বড়।’জাজ মাল্টিমিডিয়ার কর্ণধার আব্দুল আজিজ জানিয়েছেন, এবারও দুই বাংলা থেকে দুজন পরিচালক ছবিটি পরিচালনা করবেন। বাংলাদেশ থেকে পরিচালনা করছেন সীমান্ত। কলকাতার পরিচালকের নাম সামনে সপ্তাহে জানানো হবে। পরিচালক সীমান্ত জানিয়েছেন, মার্চের শুরু থেকে ছবিটির শুটিংয়ের শিডিউল রাখা হয়েছে। ঢাকা, কলকাতা মিলে ছবিটির শুটিং হওয়ার কথা আছে।
