
প্যাটিনসনের মতো অভিনেতাও কাজ পাচ্ছেন না! এ নিয়ে বেশ মনঃকষ্টে আছেন টোয়াইলাইট ছবির এই অভিনেতা। মনের মতো কাজ পাওয়া অবশ্য সহজ কথা নয়। সম্প্রতি কঠিন এ বাস্তবতার কথা স্বীকার করেছেন এই অভিনেতা। এমনকি নিজের ছবিগুলো যে খুব একটা রোজগার করতে পারছে না, তা নিয়েও কষ্ট তাঁর। 
সম্প্রতি সংবাদমাধ্যমকে দেওয়া এক সাক্ষাৎকারে খোলামেলা নানা কথা বলেছেন হলিউড অভিনেতা রবার্ট প্যাটিনসন। বলেছেন, ‘ভালো চরিত্র পাওয়া আমার জন্য বেশ কঠিন। কেননা আমি লিওনার্দো ডি ক্যাপ্রিও নই। কেবল বিখ্যাত হলেই লোকে আপনার পেছনে বিনিয়োগ করবে।’ রবার্ট প্যাটিনসন এ-ও বলেন, যে ছবিগুলোতে তিনি অভিনয় করেছেন, সেগুলোর অবস্থাও খুব একটা ভালো না। খুব বেশি রোজগার করতে পারেনি ছবিগুলো। এই অভিনেতা বলেন, ‘কপাল যদি খারাপ হয়, আপনার সঙ্গে একের পর এক অঘটন ঘটতেই থাকবে।’ হ্যারি পটার অ্যান্ড দ্য গবলেট অব ফায়ার ছবিতে সেডরিক ডিগরির চরিত্রের পর অভিনেত্রী ক্রিসটেন স্টুয়ার্টের বিপরীতে টোয়াইলাইট ছবিতে কাজ করেন প্যাটিনসন। গত কান চলচ্চিত্র উৎসবে তাঁর অভিনীত গুড টাইম বেশ প্রশংসা কুড়িয়েছিল। সূত্র: বিজনেস স্ট্যান্ডার্ড
