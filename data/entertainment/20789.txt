
‘মাস্টারপিস’ নামের নতুন একটি নাটকে গুণী অভিনয়শিল্পী আবুল হায়াতকে ভিন্নধর্মী একটি চরিত্রে দেখা যাবে। এ নাটকে চিত্রশিল্পী লেওনার্দো দ্য ভিঞ্চি চরিত্রে অভিনয় করেছেন তিনি।নাটকটির গল্প প্রসঙ্গে আবুল হায়াত বলেন, ‘আমার কাছে গল্পটি ভালো লাগায় অভিনয় করলাম। পরিচালকও চেষ্টা করেছেন কাজটিকে দর্শকদের ভালো লাগার উপযোগী করে তৈরি করার।’ আবুল হায়াত আরও বলেন, ‘অভিনয় কী করেছি আল্লাহ জানেন। তবে আমাকে এ ধরনের একটি চরিত্রে রূপদান করার পুরো কৃতিত্বটাই রূপসজ্জাশিল্পীর।’আবুল হায়াত এ-ও বলেন, ‘দীর্ঘ অভিনয়জীবনে অনেক ধরনের চরিত্রে অভিনয় করেছি। কিন্তু এ ধরনের রূপসজ্জা কখনো নেওয়া হয়নি। আমি নাটকটির ব্যাপারে খুব আশাবাদী।’‘মাস্টারপিস’ নাটকটি লিখেছেন শাজাহান সৌরভ আর পরিচালনা করেছেন আরিফ এ আহনাফ। 
এদিকে ‘মাস্টারপিস’ নাটকে আবুল হায়াতের একটি ছবি ফেসবুকে প্রকাশের পর অভিনয়শিল্পী ও পরিচালকদের অনেকেই নানারকম মন্তব্য করেছেন। বিপাশা হায়াত লিখেছেন, ‘গ্রেট!!! আমি খুবই উচ্ছ্বসিত এবং অধীর অপেক্ষা করছি “মাস্টারপিস” নাটকটি দেখার জন্য।’ মীর সাব্বির লিখেছেন, ‘সত্যিই অসাধারণ। এ ধরনের রূপসজ্জা শুধু আবুল হায়াতকেই মানায়।’ শারমীন জোহা শশীর মন্তব্য, ‘ওরে বাপরে বাপ।’ জ্যোতিকা জ্যোতি লিখেছেন, ‘সত্যিই মাস্টারপিস’।
নির্মাতা চয়নিকা চৌধুরী এবং শাহনেওয়াজ কাকলী আবুল হায়াতের লেওনার্দো দ্য ভিঞ্চির রূপের প্রশংসা করেছেন। আর নাদিয়া ছবিটিকে অসাধারণ বলে সম্বোধন করেছেন।
