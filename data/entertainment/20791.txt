
মাঝে অনেকটা সময় লোকচক্ষুর আড়ালেই চলে যান আলোচিত মডেল ও অভিনেত্রী তিন্নি। কদিন আগে হঠাৎ করেই দেড় বছর আগে করা বিয়ের খবর দেন তিনি। এটি তাঁর দ্বিতীয় বিয়ে। বর আদনান হুদা সাদ। এ বিয়ের খবর দেওয়ার পর থেকেই যেন নড়েচড়ে বসলেন। যে তিন্নিকে অনেকটা সময় ফোনে পাওয়াই যেত না, ফেসবুকে হঠাৎ হঠাৎ উঁকি দিয়ে আবার ডুব দিতেন, সে তিন্নি যেন সব দিক থেকে সরব হয়ে উঠলেন। ফেসবুকে নতুন নতুন ছবি পোস্ট করছেন। পরিচিত জন ও শুভাকাঙ্ক্ষীদের মন্তব্যের জবাবও দিচ্ছেন।সম্প্রতি সুজন শাহরিয়ার নির্মিত একটি নাটকে অভিনয়ের মাধ্যমে দীর্ঘদিনের নীরবতা ভাঙেন তিন্নি।জীবনের নানা চড়াই উতরাই পেরিয়ে তিন্নি এখন আলোর দেখা পেয়েছেন বলে মনে করছেন। তিন্নি বলেন, ‘মাঝের অনেকটা সময় আমার খুব বাজে কেটেছে। এখন ওসব কাটিয়ে উঠতে পেরেছি। অনেক ভালো আছি।’মডেল ও অভিনেত্রী তিন্নিকে গান গাইতেও দেখা গেছে। গীতিকার আসিফ ইকবালকে উদ্দেশ করে ফেসবুকে তিন্নি লেখেন, আপনার একটা গান গাইতে চাইছিলাম অনেক দিন ধরে। বলা হয়ে ওঠেনি।’ জনপ্রিয় গায়ক পার্থ বড়ুয়ার শুভেচ্ছার জবাবে তিন্নি বলেন, ‘আমার জামাইটা অনেক ভালো মানুষ।’এর আগে তিন্নির বিয়ে হয়েছিল অভিনেতা আদনান ফারুক হিল্লোলের সঙ্গে। তাঁদের সেই সংসারে ওয়ারিশা নামের একটি কন্যা সন্তান রয়েছে। ওয়ারিশাকে নিয়ে এখন শ্বশুরবাড়িতে আছেন তিন্নি। বৃহস্পতিবার রাতে নতুন জীবনের ছবি প্রকাশ করলেন বেশ কিছু।হঠাৎ করে এমন সরব হওয়ার কারণ প্রসঙ্গে তিন্নি বলেন, ‘আমি আবার কাজে ফিরতে চাই। সংসারটাকে গুছিয়ে তবেই কাজে ফিরব। সবাই যে আমাকে এখনো মিস করে সেটা আবারও টের পেলাম। খুব শিগগিরই দর্শকদের সঙ্গে দেখা হবে।’আবার ডুব দেবেন না তো? এমন প্রশ্নে তিন্নি বলেন, ‘প্রশ্নই আসে না। সত্যিই আমি ভালো মানের কিছু কাজ করে যেতে চাই।’
