
এপ্রিলের শেষ সপ্তাহে মুক্তি পেয়েছে শ্রদ্ধা কাপুর-টাইগার শ্রফ অভিনীত ‘বাগি’। মাত্র ১২ দিনেই এই ছবি আয় করেছে প্রায় ৬৮ কোটি টাকা। বক্স অফিসে ১০০ কোটি ছুঁতে হয়তো আর বেশি দিন লাগবে না। ‘বাগি’র এমন অভাবনীয় সাফল্য ছবির নির্মাতাকে এর সিক্যুয়াল তৈরিতে উৎসাহিত করেছে। কিছুদিন আগে প্রযোজক সাজিদ নাদিয়াওয়ালা সেই আভাস দিয়েছিলেন। এখন শোনা যাচ্ছে, সামনের বছরে ‘বাগি ২’ ছবির কাজ শুরু হতে পারে। আর শুটিং হবে সাংহাইয়ে।একটি সূত্র জানায়, চীন সরকার এই ছবির নির্মাতাকে ছবিটির সিক্যুয়াল তৈরির জন্য সাংহাইয়ে আমন্ত্রণ জানিয়েছেন। অ্যাকশন ঘরানার এই ছবিতে অনেক মারপিটের দৃশ্য আছে। এ জন্য টাইগারকে মার্শাল আর্ট শিখতে হয়। চীনের একজন মার্শাল আর্টিস্ট ওই সময় এই অভিনেতাকে প্রশিক্ষণ দিয়েছিলেন। ছবি মুক্তির কিছুদিনের মধ্যেই এমন প্রস্তাব ‘বাগি’ ইউনিটের সবাইকে উচ্ছ্বসিত করেছে।‘বাগি’ ছবির পরিচালক সাব্বির খান ও নায়ক টাইগার শ্রফ এই খবরে ভীষণ খুশি। যদিও এখনো এই বিষয়ে কোনো আলোচনা চূড়ান্ত হয়নি। 
সূত্র: বলিউড হাঙ্গামা।
