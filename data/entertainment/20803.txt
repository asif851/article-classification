
লেডি গাগার কোনো নতুন গান বাজারে এলে তা লুফে নেন শ্রোতারা। মার্কিন এই গায়িকার ভরাট কণ্ঠের ভক্ত ছড়িয়ে আছেন বিশ্বের নানা প্রান্তে। এমনকি অনেক পাগল ভক্তও তো রয়েছেন তাঁর। এই ভেবেই যুক্তরাষ্ট্রের এক নিলামকারী প্রতিষ্ঠান সম্প্রতি লেডি গাগার একটি পিয়ানো নিলামে তোলে। কর্তৃপক্ষ ভেবেছিল, হয়তো মোটা দামে সেই পিয়ানো কিনে নেবে গাগার কোনো অন্ধভক্ত। কিন্তু তা আর হয়নি। নিলামকারী প্রতিষ্ঠানটি গাগার তেমন কোনো ভক্তই খুঁজে পায়নি। তাই বিক্রি হয়নি 'বর্ন দিজ ওয়ে' গায়িকার ছেলেবেলার স্মৃতি জড়ানো পিয়ানোটি।মাত্র পাঁচ বছর বয়সে এই পিয়ানো দিয়েই নাকি নিজের প্রথম লেখা গানে সুর বসিয়েছিলেন লেডি গাগা। তাই জুলিয়েন নামে নিলামকারী প্রতিষ্ঠানের কর্তৃপক্ষ গাগার জীবনের গুরুত্বপূর্ণ এই স্মৃতিচিহ্নটির দাম একটু বাড়িয়েই ধরেছিল। নিলামে সর্বনিম্ন এক লাখ ডলার থেকে দাম হাঁকা শুরু করতে চেয়েছিল প্রতিষ্ঠানটি। তারা আশা করেছিল, দুই লাখ ডলার পর্যন্ত এর দাম উঠতে পারে। কিন্তু অবাক করা বিষয় হলো, নিলামে অংশগ্রহণকারী কেউই সেই সবর্নিম্ন দামটিও হাঁকেনি। তাই বিক্রি হয়নি গাগার পিয়ানো।তবে নিউইয়র্কের হার্ডরক ক্যাফেতে আয়োজিত 'মিউজিক আইকনস' নামে এই নিলামে সংগীত কিংবদন্তি এলভিস প্রিসলির কিছু স্মৃতিচিহ্ন বিক্রি হয় চওড়া দামে। এর মধ্যে ছিল ১৯৬৯ সালের একটি গিবসন ডাভ গিটার, যা প্রিসলিকে তাঁর বাবা উপহার দিয়েছিলেন। নিলামে গিটারটি ৩ লাখ ৩৪ হাজার ডলারে বিক্রি হয়। এএফপি।
