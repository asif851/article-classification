
কথাসাহিত্যিক সমরেশ মজুমদারের ‘কালবেলা’ উপন্যাসের অসাধারণ এক চরিত্র ‘মাধবীলতা’। এই চরিত্রের প্রেমে পড়েছেন অভিনেতা রিয়াজ। তবে বাস্তবে নয়, এমন ঘটনা ঘটেছে নাটকে। নাটকের নাম ‘মাধবীলতা, শুধু তোমার জন্য’। নাটকটি রচনা করেছেন রাইসুল তমাল, পরিচালনা করেছেন আসাদুজ্জামান সবুজ। রিয়াজের সঙ্গে নাটকটিতে অভিনয় করেছেন প্রভা ও নাবিলা ইসলাম।
নাটকের গল্প প্রসঙ্গে পরিচালক বলেছেন, ‘রূপম ও নাফার বিয়ে হয়েছে এক বছর হলো, ভালোই চলছে তাদের সংসার। অফিস থেকে ফেরার পর রূপমের অনেকটা সময় কেটে যায় বই পড়ে। স্বাভাবিক নিয়মে একদিন রূপম সমরেশ মজুমদারের ‘কালবেলা’ বইটি পড়ছিল। বইটি তার নেশা ধরিয়ে দেয়। গল্পের নায়িকা মাধবীলতার প্রেমে পড়তে থাকে রূপম।বইটি শেষ হওয়ার পর থেকে রুপমের আচার-ব্যবহারে বেশ খানিকটা পরিবর্তন চলে আসে। রূপম বইটির চরিত্র মাধবীলতার সঙ্গে নাফার তুলনা খুঁজতে থাকে। কিন্তু কোনো মিলই খুঁজে পায় না। কিন্তু একদিন ঠিকই রূপম আবিষ্কার করে গল্পের মাধবীলতাকে। বাড়তে থাকে রূপম ও নাফার দূরত্ব.... । এই নিয়েই এগিয়েছে নাটকটির গল্প।’‘মাধবীলতা, শুধু তোমার জন্য’ নাটকটির শুটিং হয়েছে গেল সপ্তাহে। খুব তাড়াতাড়ি এটি একটি বেসরকারি টেলিভিশন চ্যানেলে প্রচারিত হবে।
