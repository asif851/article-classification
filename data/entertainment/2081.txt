
বলিউড অভিনেতা ও চলচ্চিত্র নির্মাতা আরবাজ খানের সঙ্গে অভিনয় করতে যাচ্ছেন সানি লিওন। বেশ কিছুদিন ধরেই এমন গুঞ্জন শোনা যাচ্ছিল। এবার সানি নিজেই এই খবরের সত্যতা নিশ্চিত করলেন। ‘তেরা ইনতেজার’ নামের এই ছবিতে সহশিল্পী হিসেবে আরবাজকে পেয়ে নিজেকে ধন্য মনে করছেন সানি। 
‘হ্যাঁ, আমি আর আরবাজ আসলেই নতুন একটি ছবিতে একসঙ্গে অভিনয় করছি। তাঁর সঙ্গে কাজ করব ভেবে আমি খুবই উচ্ছ্বসিত। আমি জানি না, আমার জীবন আমাকে কোথায় নিয়ে যাবে। আমি বিশ্বাস করি, কোনো কিছুই কারণ ছাড়া হয় না।’ এভাবেই নিজের উচ্ছ্বাস ব্যক্ত করেন এই তারকা। শুধু আরবাজের সঙ্গে কাজ করার জন্য নয়, আরও একটি কারণে সানি আনন্দিত। ‘বলিউড বাদশা’ শাহরুখের নতুন ছবি ‘রইস’-এর একটি গানেও দেখা যাবে এই ‘জিসম টু’ তারকাকে। সানির ভাষ্য, ‘আমি নিজেকে ভীষণ সৌভাগ্যবান মনে করছি। বলিউডে এসে আমি যা যা পেয়েছি, তার জন্য আমি কৃতজ্ঞ ও ধন্য। এখানে এসে এত কিছু পাব আশাই করিনি। তাই আমি অনেক বেশি উচ্ছ্বসিত।’ ‘তেরা ইনতেজার’ ছবিটি পরিচালনা করেছেন রাজীব ওয়ালিয়া। একটি সূত্র জানায়, মঙ্গলবার এই সিনেমার শুটিং শুরু হয়েছে। সূত্র : এনডিটিভি
