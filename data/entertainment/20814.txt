
২০১৪ সালে রানী মুখার্জি অভিনয় করেন ‘মারদানি’ ছবিতে। তারপর ক্যামেরার সামনে থেকে তিনি উধাও। গুঞ্জন চলছে শিগগিরই বড় পর্দায় ফিরছেন তিনি। সেই ছবিটি পরিচালনা করবেন ‘উই আর ফ্যামিলি’ ছবির পরিচালক সিদ্ধার্থ মালহোত্রা।যদিও রানি মুখার্জির নতুন ছবির নাম ঠিক করা হয়নি, কিন্তু প্রযোজক প্রস্তুত। সূত্র জানিয়েছে, শুরুতে ছবিটি প্রযোজনার কথা ছিল ইমরান হাশমির। কিন্তু অজ্ঞাত কারণে অন্য ছবি নিয়ে ব্যস্ত হয়ে পড়েন তিনি। পরে সিদ্ধার্থ যান অভিষেক বচ্চনের কাছে। ফিরিয়ে দেন তিনিও। পরে ছবিটি করতে রাজি হয় যশরাজ ফিল্ম।ওই ছবিতে মুখ্য ভূমিকায় অভিনয় করবেন রানী। চরিত্রটি শারীরিকভাবে অক্ষম এক নারীর। চরিত্রটি আদিত্য ও রানী দুজনেরই পছন্দ হয়েছে। শুরুতে কেন্দ্রীয় চরিত্রটি ছিল একজন পুরুষের। পরে রানীর জন্য সেটি বদলাতে হয়েছে। আগেও ‘ব্ল্যাক’ ছবিতে দৃষ্টিপ্রতিবন্ধীর চরিত্রে অভিনয় করেছিলেন তিনি। ডিএনএ
