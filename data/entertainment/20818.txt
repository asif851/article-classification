
‘মরি হায় চলে যায়/ বসন্তের দিন। তবু বলি/ রাঙিয়ে দিয়ে যাও যাবার আগে।’ শীলা মোমেনের গাওয়া এই গানের মধ্য দিয়ে শুরু হয় শুদ্ধ সংগীতচর্চার সংগঠন রক্তকরবীর বসন্ত উদ্যাপনের আয়োজন।মেঘলা সন্ধ্যায় গতকাল রোববার গান, কবিতা ও কথায় সাজানো ফুলকি মিলনায়তনে অনুষ্ঠিত অনুষ্ঠানটি হওয়ার কথা ছিল পূর্ণিমার চাঁদের আলোয় ফুলকির ছাদে। কিন্তু বৃষ্টির কারণে তা সম্ভব হয়নি।বসন্তকে বিদায় জানাতে ও এই ঋতুর শেষবেলায় তার আমেজ ছড়িয়ে দিতে এমন আয়োজন। তাতে রক্তকরবীর শিল্পীদের পরিবেশনা মুগ্ধ করেছে দর্শক-শ্রোতাদের। ‘নব বসন্তের ডালি’, ‘যদি তারে নাই চিনি গো’সহ ২০টি গান গাইলেন শিল্পীরা। অনুষ্ঠানে আবৃত্তি করেন উদয় শংকর দাশ, জিনাত ইসলাম ও মুবিদুর রহমান।সংগীত পরিবেশন করেন শীলা মোমেন, সোমা রায়, শুভ্রতা দাশ, জয়িতা, মাহতাব, প্রিয়াংকা, রুদ্রিলা, সুমিতা, পলাশ মজুমদার, পূরবী বড়ুয়া প্রমুখ।
‘আজ খেলা ভাঙার খেলা’ গানের মধ্য দিয়ে শেষ হয় আসর।
