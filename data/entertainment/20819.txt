
তৌকীর আহমেদের রূপকথার গল্প, গিয়াসউদ্দিন সেলিমের মনপুরা, গৌতম ঘোষের মনের মানুষ আর মোস্তফা সরয়ার ফারুকীর টেলিভিশন—এই চারটি ছবিতে অভিনয় করেছেন চঞ্চল চৌধুরী। এবার তিনি অভিনয় করবেন তাঁর পাঁচ নম্বর চলচ্চিত্রে। ছবির নাম কানামাছি। পরিচালক মুহাম্মদ মোস্তফা কামাল রাজ। পরিচালকের কাছ থেকে জানা গেছে, এরই মধ্যে ছবিটিতে অভিনয়ের ব্যাপারে চঞ্চলের সঙ্গে তাঁর আলোচনা চূড়ান্ত হয়েছে। এখন ছবির নায়িকাসহ অন্য চরিত্রগুলোর ব্যাপারে আলোচনা হচ্ছে।
চঞ্চল চৌধুরী জানালেন, কানামাছি ছবির শুটিং শুরু হবে ২০ সেপ্টেম্বর। শুরুতে শুটিং হবে এফডিসিতে। এরপর হবে সিলেট, বান্দরবান ও কক্সবাজারে।
ছবিতে নিজের চরিত্রটি নিয়ে এখনই কিছু বলতে চাননি চঞ্চল। চরিত্রের প্রসঙ্গে শুধু বললেন, ‘গল্পটি খুবই ভালো লেগেছে। রোমান্টিক অ্যাকশন ধাঁচের গল্প। আগের চারটি চলচ্চিত্রে যে ধরনের চরিত্রগুলোতে অভিনয় করেছি, সেগুলো থেকে কানামাছির চরিত্র একেবারেই আলাদা। এই ছবিতে দুটি সমান্তরাল চরিত্র থাকছে। তার মধ্যে একটিতে আমি অভিনয় করব।’
কানামাছি ছবিতে গান থাকছে সাতটি। সব কটি গানের সুর ও সংগীত পরিচালনা করেছেন আরফিন রুমি।
