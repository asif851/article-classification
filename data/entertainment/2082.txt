
বছর দুয়েক আগে ঢাকায় ‘বুনো হাঁস’ ছবির শুটিং করতে এলে বাংলাদেশি চলচ্চিত্রের জনপ্রিয় অভিনেতা শাকিব খানের সঙ্গে প্রথম দেখা হয় ভারতের জনপ্রিয় অভিনেতা দেবের। প্রথম আলোর আয়োজনে সেই আড্ডায় শাকিব খান ও দেব একে অপরের কাজ নিয়ে নানা কথাবার্তা বলেন। আলোচনা করেন দুই বাংলার সিনেমা নিয়েও। দুই বছরের মাথায় শাকিব অভিনয় করেন যৌথ প্রযোজনার ছবি ‘শিকারি’তে। সম্প্রতি এই ছবির গান আর ট্রেলার প্রকাশিত হয়েছে। তাতে শাকিবকে দেখে রীতিমেতা মুগ্ধ হয়েছেন দেব।শাকিবে মুগ্ধ দেব তাঁর মুগ্ধতার কথা প্রকাশও করেছেন টুইটারে। ‘শিকারি’ ছবির নায়িকা শ্রাবন্তীর টুইটার শেয়ার করে দেব লিখেছেন, ‘ওয়ে শিকারি, পুরাই শিকার মুডে। “শিকারি” সিনেমার গানে আপনাকে (শ্রাবন্তী) দেখতে খুব চমৎকার লাগছে। শাকিবকে বলে দিন, তাঁকে ব্রিলিয়ান্ট দেখাচ্ছে।’
ঈদুল ফিতরে মুক্তি পেতে যাচ্ছে শাকিব ও শ্রাবন্তী অভিনীত যৌথ প্রযোজনার ছবি ‘শিকারি’। গত বৃহস্পতিবার ইউটিউবে আপলোড হয়েছে এই সিনেমার ‘হারাব তোকে’ গানটি। একপরই ট্রেলারও আপলোড করা হয়। গান ও ট্রেলারে একদম ভিন্ন লুকে হাজির হয়েছেন শাকিব খান। সবাই শাকিবের প্রশংসা করেছেন। নতুন লুকের শাকিব নজর এড়াননি দেবেরও।‘শিকারি’র গল্প লিখেছেন বাংলাদেশের আবদুল্লাহ জহির বাবু ও কলকাতার পেলে ব্যানার্জি। যৌথভাবে পরিচালনা করছেন জাকির হোসেন সীমান্ত ও জয়দেব। এতে শাকিব খান ও শ্রাবন্তী ছাড়া আরও অভিনয় করছেন বাংলাদেশের অমিত হাসান, রেবেকা, শিবাসানু, সুব্রত এবং কলকাতার সব্যসাচী চক্রবর্তী, রুদ্র প্রতাপ, সুপ্রিয় দত্ত, লিলি চক্রবর্তী, খরাজ মুখার্জি, রাহুল প্রমুখ।
