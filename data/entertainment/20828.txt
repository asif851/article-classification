
ঈদুল ফিতরে আসছে গায়ক ও সংগীত পরিচালক কুমার বিশ্বজিতের মিউজিক্যাল ফিল্ম সারাংশে তুমি। গত বৃহস্পতিবার এটি সেন্সর ছাড়পত্র পেয়েছে বলে প্রথম আলোকে জানান কুমার বিশ্বজিৎ। আটটি গান-গল্প নিয়ে এটি নির্মাণ করেছেন আশিকুর রহমান। সারাংশে তুমির চিত্রনাট্য করেছেন গাজী মাজহারুল আনোয়ার।মাস দুয়েক আগে অনলাইনে প্রকাশিত হয়েছে কুমার বিশ্বজিতের দ্বৈত গানের অ্যালবাম সারাংশে তুমি। গান দিয়ে কীভাবে ছবি বানানোর চিন্তা মাথায় এল? জানতে চাইলে কুমার বিশ্বজিৎ বলেন, ‘গানগুলো তৈরির পর দেখলাম গানের কথায় পর্যায়ক্রমে পরিচয়, প্রেম, খুনসুটি, বিচ্ছেদ ও পুনর্মিলনের ব্যাপারগুলো চমৎকারভাবে ফুটে উঠেছে। চলচ্চিত্রের ক্ষেত্রেও কিন্তু এই ব্যাপারগুলো তুলে ধরা হয়। তখনই মনে হলো, ভালো চিত্রনাট্য হলে আমার গানের ভিডিওগুলোও চলচ্চিত্র হয়ে উঠবে। এরপর গাজী ভাই (গাজী মাজহারুল আনোয়ার) এমনভাবে চিত্রনাট্য করলেন, সত্যি সত্যিই সারাংশে তুমি একটি চলচ্চিত্র হয়ে উঠল।’ ৪২ মিনিট ব্যাপ্তির সারাংশে তুমি মিউজিক্যাল ফিল্মের প্রধান দুটি চরিত্রে অভিনয় করেছেন অন্তু করিম ও তানহা খান। আসছে ঈদে একটি বেসরকারি টেলিভিশন চ্যানেলে সারাংশে তুমি প্রচারিত হবে বলে জানিয়েছেন কুমার বিশ্বজিৎ।
