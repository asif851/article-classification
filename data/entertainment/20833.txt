
‘খিলাড়ি’খ্যাত অভিনেতা অক্ষয় কুমারের সঙ্গে একসময় রাভিনা টেন্ডনের প্রেমের গুঞ্জন ছিল তুঙ্গে। অনেক আগে দেওয়া এক সাক্ষাৎকারে রাভিনা তাঁদের গোপনে বিয়ের কথাও স্বীকার করেছিলেন। সেসব বহুদিন আগের কথা। তাঁদের সম্পর্ক পরে অবশ্য আর টেকেনি, দুজনের পথ ভিন্ন হয়েছে। বাস্তবে এখন তাঁদের দেখা–সাক্ষাৎ না হলেও সিনেমার রিলে তাঁদের প্রেমের দৃশ্যগুলো এখনো বেঁচে আছে। সম্প্রতি এক অনুষ্ঠানে সাবেক প্রেমিকা রাভিনাকে স্মরণ করেছেন অক্ষয় কুমার।
১৯৯৪ সালে ‘মোহরা’ ছবিতে ‘চিজ বারি হ্যায় মাস্ত মাস্ত’ শিরোনামের মূল গানে ছিলেন অক্ষয় কুমার ও রাভিনা টেন্ডন। ‘মেশিন’ সিনেমার জন্য গানটি নতুন করে তৈরি করা হয়েছে। রিমেক সংস্করণটির নাম দেওয়া হয়েছে ‘তু চিজ বারি হ্যায় মাস্ত মাস্ত এগেইন’। এই গানের উদ্বোধনী অনুষ্ঠানে উপস্থিত হয়েছিলেন অক্ষয় কুমারও। সেখানেই রাভিনার প্রসঙ্গ ওঠে।অক্ষয় বলেন, ‘রাভিনার সঙ্গে কাজ করতে পারাটা সম্মানজনক। আমরা দুজন একসঙ্গে চার–পাঁচটি সিনেমায় কাজ করেছি। আমাদের বেশ কিছু হিট গানও আছে। এর মধ্যে আমার সবচেয়ে প্রিয় ‘‘টিপ টিপ বারসা পানি’’। অসাধারণ একটি গান।’এখন কি এই গান রাভিনাকে উৎসর্গ করতে চান? এমন প্রশ্নের উত্তরে অক্ষয় বলেন, ‘এই মুহূর্তে আমার স্ত্রী টুইংকেল খান্নাকে গানটি উৎসর্গ করতে চাই। সারা জীবন আমি গানটি শুধু তাঁকেই উৎসর্গ করে যাব।’ ফিল্মফেয়ার।
 
