
অস্ত্র মামলায় সাজাপ্রাপ্ত বলিউডের অভিনেতা সঞ্জয় দত্তকে ছাড়া ‘মুন্নাভাই’ সিরিজের তৃতীয় ছবিতে অভিনয় করবেন না বলে সাফ জানিয়ে দিয়েছেন ছবিটিতে সঞ্জয়ের সহ-অভিনেতা আরশাদ ওয়ার্সি।‘মুন্নাভাই এমবিবিএস’ ও ‘লাগে রাহো মুন্নাভাই’ ছবি দুটিতে আন্ডারওয়ার্ল্ড ডন ‘মুন্নাভাই’ চরিত্রে অভিনয় করেছিলেন সঞ্জয় দত্ত। আর মুন্নাভাইয়ের ডান হাত ‘সার্কিট’ চরিত্রে দেখা গেছে আরশাদ ওয়ার্সিকে। দারুণ দর্শকপ্রিয়তা পেয়েছে ‘মুন্নাভাই-সার্কিট’ জুটি।সিরিজের তৃতীয় ছবি ‘মুন্নাভাই চালে দিল্লি’তেও ‘মুন্নাভাই-সার্কিট’ জুটিকে উপহার দিতে চেয়েছিলেন নির্মাতারা। কিন্তু অস্ত্র মামলায় সঞ্জয়ের কারাদণ্ড হওয়ায় ছবিটির কাজ অনির্দিষ্টকালের জন্য বন্ধ হয়ে গেছে। সম্প্রতি আরশাদ তাঁর অভিনীত ‘জোলি এলএলবি’ ছবির ডিভিডি প্রকাশনা অনুষ্ঠানে জানিয়েছেন, সঞ্জয়কে ছাড়া ‘মুন্নাভাই’ সিরিজের নতুন কোনো ছবিতে তিনি কাজ করবেন না। এ প্রসঙ্গে তাঁর ভাষ্য, ‘সঞ্জয়কে ছাড়া মুন্নাভাই চরিত্রটি কল্পনাও করা যায় না। চরিত্রটির ব্যক্তিত্বের সঙ্গে সঞ্জয়ের ব্যক্তিত্বের অদ্ভুত মিল রয়েছে।’ জানিয়েছে ইন্দো-এশিয়ান নিউজ।আরশাদ আরও বলেন, ‘মুন্নাভাই সিরিজের ছবিতে সঞ্জয়ের অভিনয় দর্শকেরা দারুণ উপভোগ করেছেন। আমি মনে করি, এই চরিত্রে অন্য কাউকে নেওয়া হলে তা দর্শকদের কাছে গ্রহণযোগ্যতা পাবে না। আমিও এই চরিত্রে সঞ্জয়কে ছাড়া অন্য কাউকে কল্পনা করতে পারছি না। এসব কারণে সঞ্জয়কে ছাড়া মুন্নাভাই সিরিজের নতুন কোনো ছবিতে অভিনয় করা আমার পক্ষে সম্ভব নয়।’
প্রসঙ্গত, ১৯৯৩ সালের মুম্বাই বিস্ফোরণ মামলায় অবৈধ অস্ত্র রাখার দায়ে গত ২১ মার্চ সঞ্জয়কে পাঁচ বছরের সশ্রম কারাদণ্ড দেন ভারতের সর্বোচ্চ আদালত। এই মামলায় এরই মধ্যে তিনি দেড় বছর জেল খেটেছেন। এ জন্য তাঁকে আর সাড়ে তিন বছর সাজা খাটতে হবে। আদালতের বেঁধে দেওয়া সময় অনুযায়ী ১৬ মে বৃহস্পতিবার আত্মসমর্পণ করেন সঞ্জয়। তাঁকে মুম্বাইয়ের আর্থার রোডের কারাগারে রাখা হয়েছে।
