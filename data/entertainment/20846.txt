
‘ফ্রেমে ফ্রেমে আগামী স্বপ্ন’ স্লোগান নিয়ে আবারও অনুষ্ঠিত হতে যাচ্ছে আন্তর্জাতিক শিশু চলচ্চিত্র উৎসব। চিলড্রেনস ফিল্ম সোসাইটি বাংলাদেশের উদ্যোগে ২৪ থেকে ৩০ জানুয়ারি এই উৎসব অনুষ্ঠিত হবে একই সঙ্গে ঢাকা, চট্টগ্রাম, রাজশাহী, সিলেট, বরিশাল, রংপুর ও খুলনায়। এটি হবে এ উৎসবের অষ্টম আয়োজন।এবারের উৎসবে সারা দেশে মোট ১৪টি ভেন্যুতে ৪৬টি দেশের দুই শতাধিক শিশুতোষ চলচ্চিত্র প্রদর্শিত হবে বলে আয়োজকেরা আশা করছেন।গতকাল সোমবার দুপুরে সেগুনবাগিচার মুক্তিযুদ্ধ জাদুঘর মিলনায়তনে এক সংবাদ সম্মেলনের আয়োজন করা হয়। সংবাদ সম্মেলনে বক্তব্য দেন সিএফএস বাংলাদেশের সভাপতি শিক্ষাবিদ মুহম্মদ জাফর ইকবাল, সাধারণ সম্পাদক মুনিরা মোরশেদ ও চলচ্চিত্রকার মোরশেদুল ইসলাম। উৎসবের বিস্তারিত বিষয় তুলে ধরেন উৎসব পরিচালক রায়ীদ মোরশেদ।সংবাদ সম্মেলনে জানান হয়, ২৪ জানুয়ারি বিকেল চারটায় কেন্দ্রীয় পাবলিক লাইব্রেরি চত্বর ও শওকত ওসমান মিলনায়তনে অথর্মন্ত্রী আবুল মাল আবদুল মুহিত এবারের উৎসবটি উদ্বোধন করবেন।এবারও উৎসবের অন্যতম আকর্ষণীয় বিভাগ হিসেবে থাকছে বাংলাদেশি শিশুদের নির্মিত প্রতিযোগিতা বিভাগটি। এই বিভাগে এবার ৮০টি চলচ্চিত্র জমা পড়েছিল, যার মধ্যে নির্বাচিত ৩০টি ছবি প্রদর্শিত হচ্ছে। এগুলোর মধ্যে পাঁচটি ছবি পাবে পুরস্কার।পুরস্কারের জন্য গঠিত পাঁচ সদস্যের জুরির্বোডের সবাই শিশু-কিশোর, অর্থাৎ ছোটরাই বাছাই করবে ছোটদের নির্মিত শ্রেষ্ঠ ছবিগুলো। উৎসবের সমাপনী ও পুরস্কার বিতরণী অনুষ্ঠানটি হবে ৩০ জানুয়ারি বিকেল পাঁচটায় জাতীয় জাদুঘরের প্রধান মিলনায়তনে। অনুষ্ঠানে প্রতিযোগিতা বিভাগে অংশ নেওয়া চলচ্চিত্রগুলোর মধ্যে পুরস্কারপ্রাপ্ত চলচ্চিত্রগুলোর নাম ঘোষণা ও পুরস্কার দেওয়া হবে।
