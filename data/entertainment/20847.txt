

* ‘মিশন: ইম্পসিবল’ সিরিজের ষষ্ঠ ছবির কাজ শুরু। * এই ছবির নাম হবে ‘মিশন: ইম্পসিবল-ফলআউট’। * ছবির শুটিংয়ে পায়ের আঙুলে আঘাত পান টম ক্রুজ।

ইথান হান্ট আবারও টান টান উত্তেজনায় ভরা কাজকর্ম করা শুরু করে দিয়েছেন। মধ্যে লম্বা সময় থেমে ছিল ‘মিশন: ইম্পসিবল’ সিরিজের ষষ্ঠ ছবির কাজ। এ মাসের শুরু থেকে এর শুটিং শুরু হয়েছে আবার। এবার শুটিংয়ের ফাঁকে নতুন ছবির নাম প্রকাশ করলেন ‘ইথান হান্ট’ চরিত্রের অভিনেতা টম ক্রুজ। ইনস্টাগ্রামে ছবিটির ক্ল্যাপস্টিকের একটি ছবি দিয়ে জানালেন তাঁর ষষ্ঠ মিশনের নাম হবে ‘মিশন: ইম্পসিবল-ফলআউট’। এটি মুক্তি পাবে আগের ঘোষণা করা সময়েই, অর্থাৎ আগামী ২৭ জুলাই।গত বছরের আগস্ট মাসের শেষ দিকে এই ছবির একটি অ্যাকশন দৃশ্যে অভিনয় করতে গিয়ে পায়ের একটি আঙুলে আঘাত পান টম ক্রুজ। দৃশ্যটি ছিল এক বিল্ডিংয়ের ছাদ থেকে আরেক ছাদে লাফ দেওয়ার। এরপর চিকিৎসক তাঁকে সাত সপ্তাহ বিশ্রামের পরামর্শ দেন। তবে তার আগেই আবার মারাত্মক সব অ্যাকশন দৃশ্যে কাজ করা শুরু করেন টম। গত অক্টোবরে হলিউডের এই নায়ক বুঝতে পারেন, তাঁর আঘাত পাওয়া আঙুল পুরোপুরি সারেনি। তাই কিছুদিন শুটিংয়ের পর আবার থেমে যায় ‘মিশন: ইম্পসিবল’-এর কাজ। কথা ছিল, ডিসেম্বর থেকে আবার শুরু হবে শুটিং। কিন্তু সেরে উঠতে আরেকটু সময় নিলেন টম। নতুন বছরের শুরুতে শুটিং সেটে ফেরেন ৫৫ বছর বয়সী এই অভিনেতা।শুটিংয়ে ফিরেই আবার দুর্ধর্ষ সব স্টান্টে অংশ নিতে শুরু করেন টম ক্রুজ। গত বৃহস্পতিবার নতুন ছবির নাম ঘোষণার আগে আগে ‘মিশন: ইম্পসিবল-ফলআউট’-এর আরেকটি ছবি ইনস্টাগ্রামে প্রকাশ করেন তিনি। সেখানে টমকে দেখা যায় উড়ন্ত একটি হেলিকপ্টারের দরজা ধরে ঝুলে আছেন। লম্বা সময় এই ছবির শুটিং থেমে থাকার পরও টম ও ছবির নির্মাতা-প্রযোজকেরা মুক্তির দিন পেছাননি। আগামী ২৭ জুলাই ছবিটি মুক্তি দেওয়ার জন্য এখন রাত-দিন কাজ করে যাচ্ছেন সবাই। এস শোবিজ
