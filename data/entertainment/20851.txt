
ভারতের পশ্চিমবঙ্গে রবীন্দ্রনাথ ঠাকুরের শান্তিনিকেতনের আদলে যুক্তরাজ্যের ডেভনে গড়া হয়েছিল ডার্টিংটন হল। আর তা গড়া হয় রবীন্দ্রনাথ ঠাকুরের শ্রীনিকেতন প্রকল্পের প্রধান সহকারী কৃষি অর্থনীতিবিদ এলমহার্স্টের স্ত্রী ডরোথির বিশাল সম্পত্তির ওপর। শ্রীনিকেতনের সঙ্গে এর যথেষ্ট মিল রয়েছে। রবীন্দ্রনাথ ঠাকুর সেখানে গিয়েছেন, থেকেছেন, বিভিন্ন কার্যক্রমের দিকনির্দেশনা দিয়েছেন।এবার চ্যানেল আইয়ের পরিচালক ও বার্তাপ্রধান শাইখ সিরাজ তাঁর ‘হৃদয়ে মাটি ও মানুষ’ অনুষ্ঠানে তুলে ধরেছেন ডার্টিংটন হলের গল্প। ডার্টিংটন হলে তিনি সন্ধান করেছেন অন্য এক রবীন্দ্রনাথকে। অনুষ্ঠানের এই পর্বের নাম ‘যুক্তরাজ্যে শ্রীনিকেতন’।সম্প্রতি যুক্তরাজ্য সফরের সময় ‘যুক্তরাজ্যে শ্রীনিকেতন’ পর্বটি তৈরি করেন শাইখ সিরাজ। তিনি বলেন, ‘রবীন্দ্রনাথ ঠাকুর তাঁর গ্রাম, প্রকৃতি আর উন্নয়নের দর্শন ও আদর্শ নিয়ে পৃথিবীকে সাজাতে চেয়েছিলেন অন্যভাবে। ফলে, ফসলে, কর্মে, শিক্ষা আর মানবতায় এই জগৎ-সংসারকে গড়ে তুলতে চেয়েছিলেন সমৃদ্ধির মন্ত্রে। এই অনুষ্ঠানে আমি রবীন্দ্রনাথের এই চিন্তা-চেতনার সন্ধান করেছি।’চ্যানেল আইয়ে আজ শনিবার রাত সাড়ে নয়টায় ‘হৃদয়ে মাটি ও মানুষ’ অনুষ্ঠানে দেখানো হবে ‘যুক্তরাজ্যে শ্রীনিকেতন’ পর্ব। অনুষ্ঠানটি আবার দেখানো হবে কাল রোববার বেলা সাড়ে ১১টায়।
