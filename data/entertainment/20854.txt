
প্রখ্যাত রবীন্দ্র সংগীত শিল্পী রেজওয়ানা চৌধুরী বন্যা তাঁর সম্পর্কে কারও অপপ্রচারে বিভ্রান্ত না হওয়ার জন্য তাঁর শুভানুধ্যায়ী ও গানের অনুরাগীদের প্রতি অনুরোধ জানিয়েছেন।আজ সোমবার এক বিবৃতিতে বন্যা বলেন, ‘আমার সাম্প্রতিক লন্ডন সফরের সময় ২২ মার্চ একটি ঘরোয়া অনুষ্ঠানে আমার দেওয়া একটি অতিসাধারণ বক্তব্যকে বেশ কয়েকটি অনলাইন বাংলা পত্রিকায় বিকৃত ও অতিরঞ্জিত করে বিভ্রান্তিকর অপপ্রচারের চেষ্টা করা হয়েছে।’বিবৃতিতে তিনি আরও বলেন, ‘আমার বক্তব্যে আমি কখনোই মসজিদ বা মাদ্রাসায় অর্থসাহায্য না করার বিন্দুমাত্র কোনো ইঙ্গিত করিনি। প্রবাসী বাঙালিদের কাছে মসজিদ ও মাদ্রাসায় অর্থসাহায্য দেওয়ার পাশাপাশি আমি বাংলাদেশের সুবিধাবঞ্চিত শিশুদেরও সাহায্য করার আবেদন জানিয়েছিলাম, যাতে এ তারা মানুষের মতো মানুষ হয়ে ভবিষ্যতে সুনাগরিক হয়ে উঠে দেশের হাল ধরতে পারে। আমি আমার শুভানুধ্যায়ী ও গানের অনুরাগীদের এই ধরনের মিথ্যা অপপ্রচারে বিভ্রান্ত না হতে অনুরোধ জানাচ্ছি।’
