


• কেউই এখনো মুখ খোলেননি। • রোহন সিপ্পি পর্দায় অন্য ঐশ্বরিয়া রাই বচ্চনকে তুলে ধরবেন? • ‘ফ্যানি খান’ ছবির শুটিং শেষ করেছেন ঐশ্বরিয়া রাই বচ্চন।

ঐশ্বরিয়া রাই বচ্চনের নতুন ছবির নাম শুনেছেন? ‘বোল্ড’! ক্রিকেট নয়, ছবির নামই ‘বোল্ড’! ছবির মুখ্য ভূমিকায় অভিনয় করবেন বলিউডের এই জনপ্রিয় তারকা। শোনা যাচ্ছে, সিদ্ধার্থ আনন্দ আর ক্রিআর্জ এন্টারটেইনমেন্ট যৌথভাবে প্রযোজনা করছে ছবিটি। পরিচালক রোহন সিপ্পি। থ্রিলার ধাঁচের গল্প। ঐশ্বরিয়া রাই বচ্চন কিংবা রোহন সিপ্পি—কেউই এ ব্যাপারে এখনো মুখ খোলেননি। তবে সংবাদমাধ্যমগুলোর মতে, রোহন সিপ্পি যে পর্দায় দর্শকদের সামনে অন্য ঐশ্বরিয়া রাই বচ্চনকে তুলে ধরবেন, তা আর বলার অপেক্ষা রাখে না।
মাত্র কদিন আগে ‘ফ্যানি খান’ ছবির শুটিং শেষ করেছেন ঐশ্বরিয়া রাই বচ্চন। এই ছবিতে প্রায় ১৯ বছর পর অনিল কাপুরের সঙ্গে তিনি আবার অভিনয় করেছেন। তাঁদের সর্বশেষ একসঙ্গে দেখা গেছে সুভাষ ঘাই পরিচালিত ‘তাল’ ছবিতে। ‘ফ্যানি খান’ ছবিতে আরও অভিনয় করেছেন রাজকুমার রাও আর দিব্যা দত্ত।
পরিচালক রোহন সিপ্পির সঙ্গে আগেও কাজ করেছেন ঐশ্বরিয়া রাই বচ্চন। ২০০৩ সালে ঐশ্বরিয়া রাই ও অভিষেক বচ্চন অভিনীত ‘কুচ না কহো’ ছবির পরিচালক ছিলেন রোহন সিপ্পি। ২০০৫ সালে অভিষেক বচ্চনের ‘ব্লাফ মাস্টার’ ছবিটি পরিচালনা করেন তিনি।
পর্দায় ফিরছেন ঐশ্বরিয়া রাই বচ্চন। আগামী ১৩ জুলাই তাঁর ‘ফ্যানি খান’ ছবিটি প্রেক্ষাগৃহে মুক্তি পাওয়ার কথা রয়েছে। এদিকে মা হওয়ার পর তাঁর ওজন বেড়ে যায় অনেকটা। তবে এরই মধ্যে নিজের ওজন যথেষ্ট কমিয়েছেন।
জানা গেছে, ঐশ্বরিয়া নিয়মিত ব্যবহার করছেন কেরালার হাজার বছরের ঐতিহ্যবাহী আয়ুর্বেদিক স্লিমিং অয়েল। শুধু তা-ই নয়, তখন নানা রকমের মসলা, তেল ও ভেষজ ওষুধে ভরা বড় বড় বাক্স আসে বচ্চনদের বাড়িতে। জিমে যাওয়ার পাশাপাশি আয়ুর্বেদ তেল ব্যবহার করে নাকি ওজন কমিয়েছেন সাবেক এই বিশ্বসুন্দরী। তৈরি করেছেন আগের ফিগার। আর ‘ফ্যানি খান’ ছবির জন্যও ওজন কমানোর পরামর্শ দিয়েছিলেন পরিচালক অতুল মাঞ্জেরেকার।
