

* ‘সিক্রেট সুপারস্টার’ ভারতে মুক্তি পায় ২০১৭ সালের ১৯ অক্টোবর। * এ বছর জানুয়ারির ১৯ তারিখে চীনে মুক্তি দেওয়া হয় এই ছবি। * ভারতের থেকে চীনে এই ছবির আয় প্রায় সাত গুণ বেশি।
বলিউডে আমির খানের ছবি মানেই হিট। তবে গত বছর তাঁর মুক্তি পাওয়া ‘সিক্রেট সুপারস্টার’ অবশ্য এই হিসাব পাল্টে দিয়েছিল। ১৫ কোটি রুপি বাজেটে তৈরি এই ছবি বক্স অফিসে খুঁড়িয়ে খুঁড়িয়ে চলেছে। তবে আমিরের নিরাশ হওয়ার কিছু নেই। কারণ ভারতে মুক্তির তিন মাস পর ১৯ জানুয়ারি ‘সিক্রেট সুপারস্টার’ মুক্তি দেওয়া হয় চীনে। সেখানে বাজিমাত করেছে সত্যি ঘটনার ওপর নির্মিত এই ছবি। এক সপ্তাহে এই ছবি ভারতে যা আয় করেছিল তার সাত গুণ বেশি আয় করেছে চীনের বাজারে।

বলিউডের বাণিজ্য বিশ্লেষক তরন আদর্শ গতকাল টুইটারে জানান, ‘সিক্রেট সুপারস্টার’ মুক্তির প্রথম সপ্তাহে ভারতীয় বক্স অফিসে আয় করেছিল ৩৯ কোটি ৩০ লাখ রুপি। আর চীনে মুক্তির পর এক সপ্তাহেই এই ছবির আয় ২৯৩ কোটি রুপি। তাঁর মানে ভারতীয় দর্শকেরা আমির খান ও জায়রা ওয়াসিমের এই ছবিকে আগ্রহভরে পাতে না তুললেও চীনারা এই ছবিটি লুফে নিচ্ছেন ‘হট কেক’-এর মতো। চীনের মাটিতে আমিরের সাফল্য অবশ্য নতুন নয়। এর আগে ‘দঙ্গল’ ছবিতেও চীনের বক্স অফিসে অভূতপূর্ব সাড়া জাগিয়েছিল। এর আগে চীনে কোনো বিদেশি ছবি এত ভালো ব্যবসা করেনি। এমনকি গত বছরের ব্লকবাস্টার হিট ‘বাহুবলী টু’ চীনের বক্স অফিসে ‘দঙ্গল’-এর কাছে পাত্তা পায়নি।
আদভৈত চন্দন পরিচালিত ছবি ‘সিক্রেট সুপারস্টার’-এর গল্প একটি কিশোরীকে নিয়ে। যে গাইতে ভালোবাসে। কিন্তু রক্ষণশীল বাবা ও সামাজিকতার ভয়ে সে তার প্রতিভার প্রকাশ করতে পারে না। এরপর ইন্টারনেটে নিজের পরিচয় লুকিয়ে গান গেয়ে প্রকাশ করতে থাকে। একসময় পরিচয় গোপন করা সেই গায়িকাই হয়ে ওঠে সুপারস্টার। সম্প্রতি অনুষ্ঠিত ফিল্মফেয়ার অ্যাওয়ার্ডে এই ছবির জন্য জায়রা জিতেছেন সেরা অভিনেত্রীর পুরস্কার। আর তাঁর মায়ের ভূমিকায় অভিনয় করে মেহের ভিজ পেয়েছেন সেরা সহ-অভিনেত্রীর খেতাব। হিন্দুস্তান টাইমস
