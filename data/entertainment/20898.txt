
‘দুই পৃথিবী’, ‘বোঝে না সে বোঝে না’, ‘কানামাছি’, ‘পারব না আমি ছাড়তে তোকে’ ছবি গুলির সফল পরিচালক হিসেবে দুই বাংলাতে বেশ পরিচিত নাম রাজ চক্রবর্তী। গতকাল এই পরিচালক ঘুরে গেলেন বাংলাদেশ। এক দিনের এক ঝটিকা সফরে গত বৃহস্পতিবার রাতে ঢাকায় আসেন তিনি। পরের দিন শুক্রবার ঢাকার বিভিন্ন জায়গা ও মানিকগঞ্জে যান। ঢাকায় তাঁর বিভিন্ন জায়গার ঘোরাঘুরির সঙ্গী হয়েছিলেন সংগীতশিল্পী ও রাজের বন্ধু সন্দীপন। তাঁর মাধ্যমে প্রথম আলোর সঙ্গে কথা হয় রাজের। বললেন, ‘কিছু পরিকল্পনা তো আছেই। এ কারণে ঢাকার বিভিন্ন জায়গা দেখা জরুরি ছিল আমার জন্য। আর একটা প্রযোজনা প্রতিষ্ঠানের সঙ্গে মিটিংও ছিল। সামনে ভালো কিছু দেখবেন দুই বাংলার দর্শক।’ তবে প্রাথমিকভাবে সেই পরিকল্পনা আটকে আছে লোকেশন দেখা ও আলোচনার মধ্যেই। কিন্তু পূর্ণ বাস্তবায়ন হতে বেশি দিন লাগবে না এমন ইঙ্গিত দিলেন তিনি। পাশের দেশ হলেও এবারই প্রথম বাংলাদেশে আসা রাজ চক্রবর্তীর। একদিনের সফর শেষ করে গতকাল রাতের ফ্লাইটে কলকাতায় ফিরে যান তিনি।সন্দীপন জানালেন, কলকাতায় পড়াশোনার সময়ই রাজের সঙ্গে তাঁর বন্ধুত্ব হয়। তাই ঢাকায় এসে যোগাযোগ করেছিলেন তিনি। তাই পুরোনো বন্ধুর সঙ্গে গতকাল সারা দিনই কাটিয়েছেন সন্দীপন।
