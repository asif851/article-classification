
শিরোনাম দেখে একটু ধন্দে পড়ে গেছেন নিশ্চয়? ‘কাবালি’ ছবিটি মুক্তি পেয়ে বলিউড তথা বিশ্ব চলচ্চিত্র বাজার তোলপাড় করে দিচ্ছে। আর ‘বাহুবলী ২’ এখনো নির্মাণাধীন। ২০১৭ সালের ২৮ এপ্রিল মুক্তি পাবে এ ছবিটি। পরিচালক এস এস রাজামৌলি এখন অ্যাকশন দৃশ্যের শুটিংয়ে ব্যস্ত; যা শেষ হয়ে যাবে চলতি মাসেই। এখনো দুটি গানের দৃশ্যের শুটিং বাকি। আগামী নভেম্বরের মধ্যেই তা শেষ হয়ে যাবে বলে জানা গেছে। তাহলে কীভাবে হারজিতের প্রসঙ্গ এল? হয়তো ইতিমধ্যে ভেবেও ফেলেছেন শিরোনামে ভুল হয়েছে।না, ভুল হয়নি। চলচ্চিত্র বিশেষজ্ঞরাই এমনটাই মতামত দিয়েছেন, বাণিজ্যিক হিসাবে ইতিমধ্যেই ‘কাবালি’কে ছাড়িয়ে গেছে ‘বাহুবলী ২’। কারণ, মুক্তির আগেই প্রি-রিলিজ চুক্তি থেকে ‘বাহুবলী ২’-এর আয় হয়েছে ৩৫০ কোটি টাকা। যেখানে মুক্তির আগে ‘কাবালি’ আয় করেছিল ২০০ কোটি টাকা। এ যাবৎ​ ‘বাহুবলী ২’-এর যা স্বত্ব বিক্রি হয়েছে, তা এর আগে ভারতের কোনো দক্ষিণী ছবিতে হয়নি।‘বাহুবলী’র প্রথম ছবিটি মুক্তি পেয়েছিল ২০১৫ সালে। তখনই ভারতীয় সিনেমার বাণিজ্যিক ইতিহাসে ঢুকে পড়েছিল ছবিটি। কারণ, বিশ্বজুড়ে ৬০০ কোটি টাকা ব্যবসা করেছিল। আর মুক্তির আগেই ইতিহাসে ঢুকে পড়ল ‘বাহুবলী ২’ সিনেমাটিও।ছবিটি যে বক্স অফিসে তুমুল সাফল্য পাবে, তা আর বলার অপেক্ষা রাখে না। তেলেগু, তামিল, মালায়ালাম ও হিন্দি ভাষায় মুক্তি পাওয়ার কথা রয়েছে ‘বাহুবলী ২’-এর। ছবিটি বক্স অফিসের যাবতীয় হিসাব ছাপিয়ে যাবে—প্রযোজক-পরিচালক এমন স্বপ্ন দেখলে মোটেও বাড়াবাড়ি হবে না।
