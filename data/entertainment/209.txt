
পুলিশগিরি ছবিতে শিপনের সঙ্গে নায়িকা হিসেবে মাহিয়া মাহির নামটি ঘোষণা দেওয়া হয়েছিল। পরিচালক সৈকত নাসির ছবির গান থেকে শুরু করে পোশাক-আশাক নিয়ে প্রস্তুতও ছিলেন। কিন্তু হঠাৎ ছবির নায়িকা পরিবর্তন হয়ে গেল। নায়িকা হিসেবে শিপনের বিপরীতে চুক্তিবদ্ধ হলেন নুসরাত ফারিয়া। নায়িকার পরিবর্তন কেন? পরিচালক বললেন, ‘মাহিকে চূড়ান্ত করা ছিল। কিন্তু এখন ছবির প্রযোজনা প্রতিষ্ঠান জাজ মাল্টিমিডিয়া চাইছে নুসরাত ফারিয়াকে নিয়ে কাজটি করতে। এখানে আমার কিছু বলার নেই। তবে মাহিও আমার পছন্দের নায়িকা।’মাহির পরিবর্তে পুলিশগিরি ছবিতে চুক্তিবদ্ধ হওয়া প্রসঙ্গে কিছু বলতে চাননি ফারিয়া। তিনি শুধু বললেন, ‘আমি এ বিষয়ে কিছুই জানি না। আমাকে ছবির গল্প শোনানো হয়েছিল। গল্প শুনে ভালো লেগেছে। তাই রাজি হয়েছি।’নিজের প্রস্তুতি কেমন? জানতে চাইলে ফারিয়া বলেন, ‘বেশ কিছুদিন ধরে নিজেকে গ্রুম করছি। তা ছাড়া এই ছবিটির শুটিংয়ের আগেই প্রেমী ও প্রেমী ছবির কাজ শুরু হয়ে যাবে। ফলে পুলিশগিরিতে অভিনয়ের আগে কিছু অভিজ্ঞতা হয়ে যাবে।’নতুন নায়িকা হিসেবে ফারিয়াকে নেওয়ার ব্যাপারে কোনো অভিমত নেই বলে জানান ছবির নায়ক শিপন। বলেন, ‘যার সঙ্গেই কাজ করব, ভালো করে কাজ করতে চাই।’পরিচালক জানান, জাজ মাল্টিমিডিয়া ও এসকে মুভিজের যৌথ প্রযোজিত ছবিটির শুটিং ১ সেপ্টেম্বর শুরু হতে পারে।
