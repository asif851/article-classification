
বলিউড অভিনেত্রী দীপিকা পাড়ুকোন গতকাল ৫ জানুয়ারি ৩৩ বছরে পা দিয়েছেন। এই ‘মাস্তানি গার্ল’ শুধু হাজারো তরুণেরই রাতের ঘুম কেড়ে নেননি, ক্রিকেট থেকে করপোরেট জগতের তারকাদেরও হৃদয়ও ভেঙে চুরমার করেছেন। ১১ বছরের ক্যারিয়ারে কম মানুষের প্রেমে পড়েননি তিনি।
শোনা গেছে, দীপিকার তাঁর বলিউড ক্যারিয়ারে সবার আগে নীহার পান্ডের প্রেমে পড়েছিলেন। বেঙ্গালুরুতে এক অভিনয়ে স্কুলে তাঁদের আলাপ। আর সেখান থেকেই প্রেম। এমনকি জানা গেছে, মুম্বাইয়ে দুজন এক ছাদের নিচেই থাকতেন। তিন বছর পর দীপিকা ও নীহার আলাদা হয়ে যান।

নীহারের পর বলিউডের ‘পদ্মাবতী’-র জীবনে আসেন মডেল তথা অভিনেতা উপেন প্যাটেল। উপেনের সঙ্গে এই বলিউড সুন্দরীর ভালোবাসার সম্পর্ক খুব বেশি দিন টেকেনি। এরপর দীপিকার জীবনে আবির্ভাব হন ভারতীয় দলের ক্রিকেটার যুবরাজ সিং। যুবরাজের প্রেমে পাগল ছিলেন হাজার হাজার তরুণী। এদিকে এই সুদর্শন ক্রিকেটার আবার দীপিকার রূপে মুগ্ধ ছিলেন। কিন্তু যুবরাজ-দীপিকার প্রেমের গাড়িও বেশি দূর এগোয়নি। কিছুদিন পর তাঁদের ছাড়াছাড়ি হয়ে যায়। এই প্রেমিক যুগলকে একসঙ্গে একাধিকবার অনেক জায়গায় দেখা গেছে।
তবে যুবরাজের আগে দীপিকার জীবনে আর এক ক্রিকেটার এসেছিলেন। তিনি হলেন ভারতীয় ক্রিকেট দলের সাবেক অধিনায়ক মহেন্দ্র সিং ধোনি। ধোনি ও দীপিকা একাধিকবার ডেটে গেছেন। কিন্তু ধোনি থাকাকালে যুবরাজের আগমন হয় তাঁর জীবনে। ধোনি সবকিছু বুঝতে পেরে ধীরে ধীরে যুবরাজ-দীপিকার প্রেমের রাস্তা থেকে সরে দাঁড়ান। তাই খুব অল্প সময়ের মধ্যে ধোনি ও দীপিকার প্রেমের ইতি ঘটে।

এরপর দীপিকার জীবনে আসেন প্রখ্যাত ব্যবসায়ী বিজয় মাল্যর পুত্র সিদ্ধার্থ মাল্য। দুজনে একসঙ্গে অনেকটা পথ চলেন। দীপিকা সিদ্ধার্থের প্রেমে রীতিমতো পাগল ছিলেন। তাঁদের বিভিন্ন জায়গায় এবং পার্টিতে দেখা যেত। বিজয় মাল্যর কিং ফিশারের সব পার্টি এবং ফ্যাশন শোতে দীপিকা সব সময় উপস্থিত থাকতেন। এমনকি শোনা গেছে, সিদ্ধার্থ তাঁর প্রেমিকাকে একটি ফ্ল্যাট উপহার দিয়েছিলেন। কিন্তু ভাগ্যের পরিহাসে এই প্রেমেরও মৃত্যু ঘটে।

এবার এক বলিউড নায়কের আবির্ভাব হয় দীপিকার জীবনে। ‘বাঁচনা এ হাসিনো’ ছবির শুটিং চলাকালে এই বলিউড অভিনেত্রী ও রণবীর কাপুর একে অপরের কাছে আসেন। রণবীরের প্রেমের হাতছানি থেকে বলিউডের এই ‘হাসিনা’ বাঁচতে পারেননি। দুজনে প্রেমে রীতিমতো হাবুডুবু খেতেন। প্রকাশ্যে যেখানে-সেখানে ঘুরে বেড়াতেন। বলিউডি এই দুই তারকা কখনো তাঁদের প্রেমের কথা লুকানোর চেষ্টা পর্যন্ত করেননি। দীপিকা এতটাই ভালোবাসতেন রণবীরকে যে তাঁর নামের ট্যাটু বানিয়েছিলেন। বলিউডের ‘মাস্তানি গার্ল’-এর গলায় এই ট্যাটু দেখা যেত। কিন্তু এক-দুই বছর পর তাঁদের ছাড়াছাড়ি হয়ে যায়। আর এর কারণ রণবীর। এই বলিউড তারকা ধোঁকা দিয়েছিলেন দীপিকাকে। দীপিকা অনেক দিন পর্যন্ত বিরহ যন্ত্রণা বয়ে বেড়িয়েছেন।
এই ব্রেকআপের পর এই তারকা খুব একা হয়ে যান। বারবার ভাঙনের ফলে নিরাশায় ডুবে যান দীপিকা। তবে এখন রণবীর ও দীপিকা দুজনে ভালো বন্ধু।
এই নিরাশার মাঝে তাঁর জীবনে আসেন রণবীর সিং; যদিও রণবীর-দীপিকা কখনো তাঁদের ভালোবাসার কথা স্বীকার করেননি। কিছুদিন আগে রটেছিল তাঁদের ছাড়াছাড়ির খবর। কিন্তু এটা নিছকই গুজব। এমনকি সম্প্রতি দুজনকে একসঙ্গে ভারতের শিল্পপতি আম্বানি পরিবারের একটি পার্টিতেও দেখা গেছে। আবার এও শোনা যাচ্ছে, রণবীর ও দীপিকা এখন শ্রীলঙ্কায় ছুটি কাটাচ্ছেন। তাঁরা নববর্ষ সেখানেই উদ্‌যাপন করেছিলেন। আবার বলিউডে জোর রব, এই দুই বলিউডি তারকা চুপিচুপি তাঁদের বাগদান পর্ব নাকি সেরে ফেলবেন। আর এটাই হবে তাঁদের ভক্তদের জন্য নববর্ষের উপহার।
