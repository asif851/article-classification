
 


 চতুর্থবারের মতো অনুষ্ঠিত হতে যাচ্ছে ‘জয় বাংলা কনসার্ট’।
 আজ সিলেটের আবুল মাল আবদুল মুহিত ক্রীড়া কমপ্লেক্স মাঠে অনুষ্ঠিত হচ্ছে ‘জয় বাংলা কনসার্ট’।
 সোমবার খুলনার সার্কিট হাউস মাঠে কনসার্টেও থাকছে দুটি ব্যান্ড।


বঙ্গবন্ধু শেখ মুজিবুর রহমানের ঐতিহাসিক ৭ মার্চের ভাষণ উপলক্ষে চতুর্থবারের মতো অনুষ্ঠিত হতে যাচ্ছে ‘জয় বাংলা কনসার্ট’। ঢাকার আর্মি স্টেডিয়ামে এর আয়োজন করেছে ইয়াং বাংলা। ঢাকার পাশাপাশি আজ শুক্রবার সন্ধ্যায় সিলেটে এবং আগামী সোমবার খুলনাতেও অনুষ্ঠিত হবে এ কনসার্ট। কনসার্টের নাম ‘রোড টু সেভেনথ মার্চ কনসার্ট’।
২০১৫ সাল থেকে প্রতিবছর জয় বাংলা কনসার্টের আয়োজন করছে তরুণদের নেটওয়ার্ক ইয়াং বাংলা। ঐতিহাসিক ৭ মার্চের গুরুত্ব সম্পর্কে তরুণ প্রজন্মকে জানানোর উদ্দেশ্যেই আয়োজিত হয় এ কনসার্ট।
আজ সিলেটের আবুল মাল আবদুল মুহিত ক্রীড়া কমপ্লেক্স মাঠে অনুষ্ঠিত হচ্ছে জয় বাংলা কনসার্ট। সন্ধ্যা ছয়টা থেকে অনুষ্ঠেয় এ কনসার্টে অংশ নিচ্ছে ব্যান্ড মেকানিকস ও নেমেসিস। সোমবার খুলনার সার্কিট হাউস মাঠে সন্ধ্যা ছয়টার কনসার্টেও থাকছে ব্যান্ড দুটি।
৭ মার্চ ঢাকার আর্মি স্টেডিয়ামে বেলা সোয়া ৩টা থেকে রাত সাড়ে ১০টা পর্যন্ত চলবে জয় বাংলা কনসার্ট। এখানে থাকবে ব্যান্ড পাওয়ার সার্জ, আরবোভাইরাস, শূন্য, নেমেসিস, ক্রিপটিক ফেইট, লালন, চিরকুট এবং আর্টসেল।
আগের তিনবারের মতো এবারও শুধু অনলাইনে বিনা মূল্যে নিবন্ধন করে কনসার্টে আসা যাবে। নিবন্ধন করা যাবে ticket.youngbangla.org এই পেজে। জাতীয় পরিচয়পত্র, পাসপোর্ট অথবা জন্মনিবন্ধন সনদ, মুঠোফোন নম্বর এবং ই-মেইল ঠিকানা দিয়ে নিবন্ধন করা যাবে। নিবন্ধন শেষ হলে টিকিট পৌঁছে যাবে ই-মেইলে। নিবন্ধন শুরু হয়েছে গতকাল বৃহস্পতিবার থেকে। চলবে ৬ মার্চ পর্যন্ত।
প্রতিবছর কনসার্টের একটি বড় অংশজুড়ে থাকে মুক্তিযুদ্ধ। এখানে অংশ নেওয়া প্রতিটি ব্যান্ড স্বাধীন বাংলা বেতার কেন্দ্রের একটি করে গান নতুন করে পরিবেশন করে।
