
প্রথমবারের মতো নাটকে অভিনয় করলেন সংগীতশিল্পী হৃদয় খান। তা–ও আবার জনপ্রিয় অভিনেত্রী তিশার বিপরীতে। কেমন সে অভিজ্ঞতা? জানতে যোগাযোগ করা হলো হৃদয় খানের সঙ্গে। উচ্ছ্বাসের সঙ্গেই উত্তর দিলেন তিনি। বললেন, ‘মজার অভিজ্ঞতা। আমি একজন কলেজশিক্ষার্থীর চরিত্রে অভিনয় করেছি। একটা মেয়েকে তাঁর ভালো লাগে। তাঁর সঙ্গে দুষ্টুমি করে। কিন্তু কখনো ভালোবাসি বলা বা অনুভব করা এমনটা হয়নি।’নাটকের সেই ‘একটা মেয়ে’ আসলে তিশা। এমন জনপ্রিয় অভিনেত্রীর সঙ্গে অভিনয়ের অভিজ্ঞতাও অকপটে বলেন হৃদয়, ‘প্রচণ্ড মেধাবী অভিনেত্রী তিশা। আমার অভিনয় অতটা ভালো না হলেও তাঁর অভিনয়গুণেই উতরে গেছি আমি। আমার জন্য এটা এক দারুণ অভিজ্ঞতা।’হৃদয় খান ও তিশাকে নিয়ে নাটকটি নির্মাণ করলেন মোহাম্মদ মোস্তফা কামাল রাজ। নাটকের নাম ‘রূপকথা’।নাটকে অভিনয়ের আগে হঠাৎ করেই অসুস্থ হয়েছিলেন হৃদয় খান। শুটিংয়ের প্রথম দিন অনেকটা অনিশ্চিত ছিল তাঁর অংশ নেওয়া। পরে অবশ্য চিকিৎসকের পরামর্শে খানিকটা সুস্থ হওয়ার পর হাজির হয়েছিলেন শুটিং স্পটে।
হুট করে নাটকে অভিনয় প্রসঙ্গে তিনি বললেন, ‘অনেক দিন ধরে নাটকে অভিনয়ের প্রস্তাব পাচ্ছিলাম। কিন্তু সেভাবে আগ্রহ হয়নি। এবার রাজ ভাই বলাতে আর না করতে পারলাম না। আর আমার তো মিউজিক ভিডিওতে অভিনয় করার সুবাদে ক্যামেরার সামনে দাঁড়ানোর অভিজ্ঞতা ছিলই। বলতে পারেন, সেটাই একটু বৃহৎ পরিসরে কাজে লাগালাম।’তাহলে নাটকে কি নিয়মিত মুখ হবেন গানের মানুষ হৃদয়? ‘সে সম্ভাবনা খুবই কম। আমি গানের মানুষ, তাই গান নিয়েই থাকতে চাই। তবে এবারের ঈদে আরও একটি নাটকে অভিনয়ে কথা চলছে। হ্যাঁ-না কিছু বলিনি। দেখা যাক।’ বলেন তিনি।
