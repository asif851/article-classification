
‘সবার জন্য চলচ্চিত্র, সবার জন্য শিল্প-সাহিত্য’-এ স্লোগান সামনে রেখে বাংলাদেশ শিল্পকলা একাডেমীর উদ্যোগে শুরু হতে যাচ্ছে ১৫ দিনব্যাপী চলচ্চিত্র উৎসব। জাতীয় চিত্রশালা মিলনায়তন এবং দেশের সব জেলার শিল্পকলা একাডেমী মিলনায়তনে এই চলচ্চিত্র উৎসব অনুষ্ঠিত হবে। ৬৪ জেলার শিল্পকলা একাডেমীর ব্যবস্থাপনায় ১০ ডিসেম্বর থেকে শুরু হয়ে এই উৎসব চলবে ২৪ ডিসেম্বর পর্যন্ত। আজ মঙ্গলবার দুপুরে শিল্পকলা একাডেমীর সেমিনার মিলনায়তনে উৎসবের বিস্তারিত জানানো হয়। সংবাদ সম্মেলনে লিখিত বক্তব্য পড়ে শোনান একাডেমীর মহাপরিচালক লিয়াকত আলী। এ সময় আরও উপস্থিত ছিলেন চলচ্চিত্রকার মসিউদ্দিন শাকের, মোরশেদুল ইসলাম, চলচ্চিত্র গবেষক অনুপম হায়াৎ, এই আয়োজনের আহ্বায়ক ও শিল্পকলা একাডেমীর সচিব জাহাঙ্গীর হোসেন চৌধুরী এবং একাডেমীর নাট্যকলা ও চলচ্চিত্র বিভাগের পরিচালক সারা আরা মাহমুদ। সংবাদ সম্মেলনে জানান হয়, বৃহস্পতিবার সন্ধ্যা ৬টায় এই উৎসবের উদ্বোধন করবেন সংস্কৃতিবিষয়ক মন্ত্রী আসাদুজ্জামান নূর। এ অনুষ্ঠানে প্রধান অতিথি হিসেবে উপস্থিত থাকবেন তথ্যমন্ত্রী হাসানুল হক ইনু। উৎসবের উদ্বোধনী অনুষ্ঠান হবে সন্ধ্যা ৬টায় এবং রাত ৭টায় প্রদর্শিত হবে ‘মাটির ময়না’ ছবিটি। সংবাদ সম্মেলনে লিয়াকত আলী বলেন, ‘চলচ্চিত্রের মতো একটি বিশাল শিল্পমাধ্যম জাতির শিল্পবোধ ও মনন গঠনে বিরাট ভূমিকা পালন করে। আমরা এই কার্যক্রমটি উপজেলা পর্যায় পর্যন্ত ছড়িয়ে দিতে চাই। ঘরে ঘরে পৌঁছে দিতে চাই চলচ্চিত্রের সুফল।’ এই চলচ্চিত্র উৎসবের মাধ্যমে ঢাকার বাইরের দর্শকেরাও সুস্থ ধারার চলচ্চিত্র উপভোগের সুযোগ পাবেন বলে মন্তব্য করেন মসিউদ্দিন শাকের। মোরশেদুল ইসলাম তাঁর বক্তৃতায় ভবিষ্যতে এই আয়োজনের সঙ্গে স্বল্পদৈর্ঘ্য এবং প্রামাণ্যচিত্রও সংযুক্ত করার পাশাপাশি জেলা শহরগুলোতে চলচ্চিত্রবিষয়ক সেমিনার আয়োজন করার প্রস্তাব করেন।’
