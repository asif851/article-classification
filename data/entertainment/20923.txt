
‘আরোহী’ যেন তার ওপর আরোহণ করেই থাকবে আজীবন। শ্রদ্ধা কাপুরের গান থেকে মুক্তি নেই। প্রায় প্রতিটি ছবিতে গান গাইছেন। এক ভিলেন-এ ‘গালিয়া’, হায়দার-এ ‘দো হাজান’, এবিসিডি টুতে ‘বেজুবান ফির সে’, বাগিতে ‘সাব তেরা’। পরের সিনেমায় তো শুধু গান আর গান। কারণ, রক অন টু যে মিউজিক্যাল ধাঁচের সিনেমা। তাই তো এতে একা শ্রদ্ধারই গান আছে তিনটি।গানটি তাই এবার বেশ গুরুত্বের সঙ্গেই নিচ্ছেন শ্রদ্ধা। চেতন ভগতের সাড়া জাগানো উপন্যাস অবলম্বনে মোহিত সুরির নতুন সিনেমা হাফ গার্লফ্রেন্ড-এর জন্য এবার গিটার শিখতে শুরু করেছেন তিনি। এই ছবিতে শ্রদ্ধা শুধু গানে কণ্ঠ মেলাবেন। কিন্তু ছবির এক দৃশ্যে গিটার বাজাতে দেখা যাবে তাঁকে। সাধারণত অভিনয়শিল্পীদের আনাড়ির মতো গিটার বাজাতে দেখা যায়, বোঝাই যায় কাজটা তাঁরা পারেন না। সাইফ আলী খানদের মতো গিটার-পারদর্শী অভিনেতা আছেন হাতে গোনা। শ্রদ্ধা গিটারের কর্ডগুলো শিখে নিয়েই তাই অভিনয় করতে চান, যেন তাঁকে পর্দায় আনাড়ি না লাগে।পিয়ানোতে পারদর্শী শ্রদ্ধার জন্য কাজটা কঠিন হওয়ার কথা নয়। শ্রদ্ধা বলেছেন, ‘সংগীত আর সংগীতযন্ত্র আমাকে সব সময় টানে। এই ছবিতে গিটারের খুব একটা বড় ভূমিকা নেই, তবু আমি কর্ডগুলো শিখে রাখলাম। আমার সবচেয়ে প্রিয় বাদ্যযন্ত্র পিয়ানো, সেই ছোট্টটি থেকে পিয়ানো বাজিয়ে আসছি। এরপরই সবচেয়ে প্রিয় হলো গিটার। রক অন-এর সিকু্যয়েলে সিনথেসাইজারও বাজিয়েছি, ওটাও ছিল খুব আনন্দের।’ টিওআই।
