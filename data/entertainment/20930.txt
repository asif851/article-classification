
অভিনেতা সিদ্দিকুর রহমান বিয়ে করেছেন ১২.১২.১২ তারিখে। ফেসবুকে প্রেম করে বিয়ে। আর সেই বিয়েকে ঘিরে নানা ঘটনা। নিজের বিয়ের সেই সব গল্প নিয়েই ধারাবাহিক নাটক পরিচালনা করছেন সিদ্দিকুর রহমান। রচনাও তাঁর। কদিন আগে পুবাইলে শেষ হয়েছে গফুরের বিয়ে নামের ধারাবাহিকটির প্রথম ধাপের শুটিং। এর নাম–ভূমিকায় অভিনয় করেছেন জাহিদ হাসান।গফুরের বিয়ে প্রচারিত হবে এটিএন বাংলায়। নাটকটি নিয়ে সিদ্দিক বলেন, ‘বিয়ের দিনই নাটকটির গল্প আমার মাথায় আসে। তার পরপরই আমি লেখা শুরু করি।’ কথা প্রসঙ্গে তিনি জানান, সত্যিকার অর্থেই মজার নাটক বলতে দর্শক যা দেখতে চান, তা-ই থাকবে এই নাটকে। এতে আরও অভিনয় করেছেন তারিক আনাম খান, তারিন, এজাজুল ইসলাম, ম ম মোর্শেদ, মুনিরা মিঠু, শামীমা নাজনীন, ফারুক আহমেদ ও সিদ্দিকুর রহমান নিজে।
