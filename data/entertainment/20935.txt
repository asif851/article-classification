
একসঙ্গে পাঁচটি এক ঘণ্টার নাটকে অভিনয় করতে যাচ্ছেন মোশাররফ করিম। পাঁচটির মধ্যে চারটিতেই তাঁর নায়িকা হচ্ছেন পিয়া বিপাশা। নাটক চারটি হলো প্রেমিকার এপিটাফে, রোদের গাড়ি, চলতে চলতে হঠাৎ ও দুলাল বিরিয়ানি। সবগুলো নাটকই পরিচালনা করবেন মাইদুল রাকিব। আর একটি নাটকে মোশাররফের বিপরীতে নায়িকা হিসেবে থাকছেন তাঁর স্ত্রী জুঁই। তবে সেই নাটকের চিত্রনাট্যের কাজ শেষ হলেও নাটকটির নাম এখনো ঠিক হয়নি।২৮ অক্টোবর থেকে মালেশিয়ার রাজধানী কুয়ালালামপুরের বিভিন্ন স্থানে টানা শুটিং হবে নাটকগুলোর।একসঙ্গে এতগুলো নাটকের টানা কাজ প্রসঙ্গে রাকিব বলেন, ‘মোশাররফ ভাইয়ের টানা শিডিউল পাওয়া মুশকিল। সন্তানকে ডাক্তার দেখানোর জন্য এখন মোশাররফ করিম ও জুঁই দুজনই মালেশিয়ায় আছেন। এ কারণেই ওখানে টানা কাজগুলো করার সুযোগ পাচ্ছি।’ চারটি নাটকের মধ্যে দুটিতে জুঁইও মোশাররফ ও পিয়ার সহশিল্পী হিসেবে অভিনয় করবেন।এদিকে এবারই মোশাররফ করিমের বিপরীতে প্রথম কাজ করবেন পিয়া বিপাশা। তাও একসঙ্গে চার নাটকে। রোমাঞ্চিত পিয়া বলেন, ‘মোশাররফ ভাইয়ের অভিনয়ের ভক্ত আমি। এত দিন ধরে মিডিয়ায় কাজ করছি, কিন্তু তাঁর সঙ্গে অভিনয় করার সুযোগ হয়নি। তাঁর বিপরীতে কাজের শুরুতেই এতগুলো কাজ একসঙ্গে করতে পারছি। আমি খুশি।’আজ রাতেই নাটকগুলোর শুটিং দল মালেশিয়ার উদ্দেশে রওনা হবে বলে জানান পরিচালক।
