
বাংলাদেশ প্রকৌশল বিশ্ববিদ্যালয় (বুয়েট) ফিল্ম সোসাইটির আয়োজনে কাল ১২ এপ্রিল প্রদর্শিত হবে ‘আন্ডার কনস্ট্রাকশন’ ছবিটি। রুবাইয়াত হোসেন পরিচালিত এ ছবিতে অভিনয় করেছেন বলিউডের অভিনয়শিল্পী শাহানা গোস্বামী ও রাহুল বোস।
‘রুপালী কথন’ সিরিজের দ্বিতীয় চলচ্চিত্র হিসেবে বুয়েট মিলনায়তনে এ ছবির প্রদর্শনীর সময় বেলা তিনটা ও বিকেল পাঁচটা।ঢাকা শহরের প্রেক্ষাপটে মধ্যবিত্ত এক নারীর আত্মানুসন্ধানই ‘আন্ডার কনস্ট্রাকশন’ ছবির বিষয়বস্তু। এ বছরের ২২ জানুয়ারি ছবিটি বাংলাদেশের কয়েকটি প্রেক্ষাগৃহে মুক্তি পায়।‘আন্ডার কনস্ট্রাকশন’ ছবিতে শাহানা গোস্বামী ও রাহুল বোস ছাড়া আরও অভিনয় করেছেন বাংলাদেশের অভিনয়শিল্পী শাহাদাত, মিতা চৌধুরী, তৌফিকুল ইসলাম ইমন, টোকাই নাট্যদলের রিকিতা নন্দিনী শিমু প্রমুখ।‘আন্ডার কনস্ট্রাকশন’ ছবিতে গান রয়েছে তিনটি। এর মধ্যে অর্ণবের সংগীতায়োজনে ‘তোমায় গান শোনাব’ ও ‘পৌষ তোদের’ রবীন্দ্রসংগীত দুটি গেয়েছেন শাহানা বাজপেয়ি। পুরো ছবির আবহসংগীতও করছেন অর্ণব।‘আন্ডার কনস্ট্রাকশন’ রুবাইয়াত হোসেনের দ্বিতীয় চলচ্চিত্র। এর আগে তিনি তৈরি করেন ‘মেহেরজান’ ছবিটি। ওই ছবিতে অভিনয় করেছিলেন জয়া বচ্চন।
