
একটা গাড়ি আছে তার। সব সময় বনেট খোলা গাড়িটির নাম ‘ওপেন হার্ট পরিবহন’। গাড়ি নিয়েই নিজের প্রতিষ্ঠানে যাতায়াত করেন তিনি।শুধু ঘুরে বেড়ানোই নয়, গ্রামের মানুষদের নানা ধরনের যন্ত্রপাতি সারাই করা হয় তার প্রতিষ্ঠানে। আর যন্ত্রপাতির ধরন বুঝে খুলেছেন বিদ্যুৎ ও ব্যাটারি শাখা। আছে কাস্টমার সার্ভিস, হিসাব বিভাগসহ নানা ধরনের বিভাগ। গ্রামের মধ্যে এমন আধুনিক সারাইখানা পেয়ে উপকৃত মানুষ। আদর করে প্রতিষ্ঠানের কর্ণধারকে ‘ইঞ্জিনিয়ার’ বলেই ডাকেন সবাই। এমন এক ইঞ্জিনিয়ার চরিত্রে অভিনয় করছেন মোশাররফ করিম। ধারাবাহিকের নাম দ্য ভিলেজ ইঞ্জিনিয়ার। মাসুম রেজার রচনা ও সালাহউদ্দিন লাভলুর পরিচালনায় ধারাবাহিকটির শুটিং চলছে পুবাইলে। এমন চরিত্রে অভিনয় প্রসঙ্গে মোশাররফ করিম বলেন, ‘গ্রামের একজন ইঞ্জিনিয়ার বলতে যা বোঝায়, তা-ই আসলে দেখানো হয়েছে ধারাবাহিকে। প্রচণ্ড হাসির নাটক এটি। অনেক দিন পরে একটা অসাধারণ কাজ করছেন লাভলু ভাই।’ পরিচালক জানান, এ মাসের বািক দিনগুলোতে শুটিং চলবে এবং ২৬ পর্বের কাজ শেষ হলেই নাটকটি প্রচার শুরু হবে বাংলা ভিশনে।
