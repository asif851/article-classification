
বলিউডের গণ্ডি পেরিয়ে প্রথমে মার্কিন টিভি সিরিজ ‘কোয়ান্টিকো’তে অভিনয়। এরপর প্রথম ভারতীয় অভিনয়শিল্পী হিসেবে পিপলস চয়েজ পুরস্কার জেতা। এদিকে কথা চলছে নব্বইয়ের দশকের সাড়াজাগানো টিভি সিরিজ ‘বেওয়াচ’ অবলম্বনে প্যারামাউন্টের ব্যানারে হলিউডের বড়পর্দার ‘বেওয়াচ’ ছবিতে অভিনয়ের। সম্ভবত এ ছবির জন্য খুব শিগগির চুক্তিবদ্ধ হবেন বলিউডের এই তারকা অভিনেত্রী।
বলিউডের এক উজ্জ্বল তারকার নাম প্রিয়াঙ্কা চোপড়া। ক্যারিয়ারের শুরু থেকেই যিনি দর্শকদের উপহার দিয়ে এসেছেন দারুণ সব জনপ্রিয় ও ব্যবসাসফল ছবি। শুধু অভিনয়ই তাঁর একমাত্র পরিচয় নয়। ২০০০ সালে তিনি জিতেছিলেন ‘মিস ওয়ার্ল্ড’-এর খেতাব। আর অভিনয়ের জন্য পেয়েছেন প্রথম সারির বেশ কিছু পুরস্কার ও সম্মাননা। এখানেই শেষ নয়। প্রিয়াঙ্কা একজন সংগীতশিল্পী বটে।শুধু প্রথম ভারতীয় হিসেবেই নন, গোটা দক্ষিণ এশিয়াতেও এর আগে আর কোনো অভিনেত্রীই ‘পিপলস চয়েজ’ পুরস্কার জেতেননি। জনতার ভোট আর পছন্দে এই পুরস্কার নির্ধারিত হয়। ফলে এই পুরস্কারের গুরুত্ব অনেক বেশি।প্রিয়াঙ্কা চোপড়া ‘কোয়ান্টিকো’ সিরিজে এফবিআই এজেন্টের ভূমিকায় অভিনয় করে দর্শকদের মন জিতেছেন। ‘পিপলস চয়েজ’ পুরস্কার প্রাপ্তির পর উচ্ছ্বসিত প্রিয়াঙ্কা টুইটও করেছিলেন, ‘কী সৌভাগ্য আমার! আমাকে যাঁরা ভোট দিয়েছেন, সবাইকে অসংখ্য ধন্যবাদ। আপনারা ছাড়া আমি কিছুই নই। অনেক অনেক ভালোবাসা।’যা-হোক, প্রিয়াঙ্কা এবার হলিউডের বড়পর্দায় শুরু করতে যাচ্ছেন নিজের নতুন ক্যারিয়ার। ৩৩ বছর বয়সী এ অভিনেত্রী কাজ করতে যাচ্ছেন নির্মাতা শেথ গর্ডনের ‘বেওয়াচ’ ছবিতে। ক্যালিফোর্নিয়ার লাইফগার্ডদের ওপর নির্মিত ৯০ দশকের একটি বিখ্যাত টিভি সিরিয়াল অবলম্বনেই গড়ে উঠেছে এ ছবির কাহিনি। এ সিরিজে এক সময় কাজ করেছেন পামেলা অ্যান্ডারসনের মতো বিখ্যাত তারকারা।তবে এবারে প্রিয়াঙ্কার পাশাপাশি প্যারামাউন্টের ব্যানারে নতুন ‘বেওয়াচ’ ছবিতে দেখা যাবে মডেল তারকা কেলি রোরবাখকে। কেলি অভিনয় করবেন সি জে পারকারের চরিত্রে। ১৯৯০ সালে ‘বেওয়াচ’ সিরিজে এই চরিত্রে অভিনয় করেছিলেন পামেলা। অবশ্য ‘বেওয়াচ’ ছবিতে প্রিয়াঙ্কাকে হয়তো দেখা যাবে ভিলেনের চরিত্রে।কিন্তু হলিউডের এই নতুন ছবিতে প্রিয়াঙ্কা চোপড়ার অভিনয়ের কথা থাকলেও গোল বেধেছে ‘বেওয়াচ’-এর শুটিংয়ের শিডিউল আর ‘কোয়ানটিকো’র শিডিউল নিয়ে। একই সময়ে শুটিং থাকার কারণে এখনো সময় মেলানো হয়ে ওঠেনি তাঁর। তবে, ঘনিষ্ঠ একটি সূত্র জানিয়েছে, সময় মিলিয়ে খুব শিগগির ‘বেওয়াচ’ ছবির শুটিং শুরু করতে যাচ্ছেন এই অভিনেত্রী। হলিউড রিপোর্টার।
