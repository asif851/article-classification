
কানাডীয় অভিনেতা ডোনাল্ড সাথারল্যান্ড ও ফরাসি নির্মাতা আনিয়েস ভার্দা এ বছর পেতে যাচ্ছেন সম্মানসূচক অস্কার বা গভর্নরস অ্যাওয়ার্ড। তাঁদের সঙ্গে এই পুরস্কার পাচ্ছেন মার্কিন নির্মাতা চার্লস বার্নেট ও চিত্রগ্রাহক ওয়েন রোইজম্যান।
গত বুধবার একাডেমি অব মোশন পিকচার্স অ্যান্ড সায়েন্স এই পুরস্কার ঘোষণা করে। আসছে নভেম্বরের ১১ তারিখ এই চারজনের হাতে একাডেমি নবম গভর্নরস অ্যাওয়ার্ড তুলে দেবে। চলচ্চিত্রে সারা জীবনের কাজ   ও বিশেষ অবদানের স্বীকৃতিস্বরূপ এই সম্মাননা      দেওয়া হবে।
গত মঙ্গলবার রাতে গভর্নর বোর্ড কখনো অস্কার না পাওয়া এই ব্যক্তিদের পুরস্কারের জন্য নির্বাচন করেছে। একাডেমির প্রেসিডেন্ট জন বেইলি এক সাক্ষাৎকারে বলেন, ‘ব্যতিক্রম এই চার শিল্পীকে সম্মানিত করতে পেরে আমরা ভীষণ আনন্দিত।’
দর্শকেরা ডোনাল্ড সাথারল্যান্ডকে দেখেছেন ‘দ্য হাঙ্গার গেমস’সিরিজ, অরডিনারি পিপল, দ্য ইতালিয়ান জব ছবিগুলোতে। এই অভিনেতার চলচ্চিত্রসংখ্যা ১৪০টি। বেলজিয়ামে জন্ম নেওয়া ফরাসি নবতরঙ্গের অন্যতম নির্মাতা আনিয়েস ভার্দার উল্লেখযোগ্য ছবিগুলো হলো লা পোঁয়াত কোর্ত, ক্লেও ফাইভ টু সেভেন, স টুয়া নি লুয়া, জ্যাকো দ নত। চার্লস বার্নেট নির্মিত কয়েকটি ছবি হলো কিলার অব শিপ, মাই ব্রাদার’স ওয়েডিং, টু স্লিপ উইথ অ্যাংগার, দ্য গ্লাস শিল্ড। ওয়েন রোইজম্যানের চিত্রগ্রহণে মুক্তি পেয়েছে দ্য এক্সরসিস্ট, নেটওয়ার্ক, দ্য ফ্রেঞ্চ কানেকশন, টুটসিছবিগুলো।
সূত্র: ইউএসএ টুডে ও আইএমডিবি।
 
