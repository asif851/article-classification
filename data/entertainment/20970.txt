
সম্প্রতি অরবিন্দ কেজরিওয়ালের সঙ্গে দেখা করেছেন বলিউড তারকা ইরফান খান। এতে চারদিকে গুঞ্জন রটতে শুরু করেছে। হলিউড-বলিউড মাতিয়ে তবে কি এবার রাজনীতিতে নামছেন ইরফান?দিল্লির মুখ্যমন্ত্রী অরবিন্দ কেজরিওয়াল, কংগ্রেসের ভাইস প্রেসিডেন্ট রাহুল গান্ধী ও লালু প্রসাদের সঙ্গে দেখা করতে গিয়েছিলেন ইরফান খান। ফলে এই অভিনেতা রাজনীতিতে যোগ দিচ্ছেন কি না এ ধরনের প্রশ্ন ওঠা স্বাভাবিক। তিনিও সাফ জানিয়ে দিয়েছেন, রাজনীতিতে তাঁর কোনো আগ্রহ নেই। ভারতের ইটিভির বার্তা প্রধান জগদীশ চন্দ্র এক সাক্ষাৎকারে এ বিষয়ে জানতে চাইলে ইরফান বলেছেন, ‘রাজনীতি আমার কাজের অংশ নয়। তাছাড়া রাজনীতি নিয়ে আমার কোনো আগ্রহ নেই। ছবির কাজেই তাঁদের সঙ্গে দেখা করেছি।’ইরফান মনে করেন, তাঁর কাজ হচ্ছে সিনেমা করা ও এই অঙ্গনে অবদান রাখা। শত কোটিপতির খাতায় নাম লেখানো তাঁর কাজ নয়। তিনি বলেন, ‘আমার কাজই হচ্ছে চলচ্চিত্রের মাধ্যমে মানুষকে বিনোদিত করা। একশ কোটি দুশ কোটির ক্লাবে নাম লেখানোর চিন্তা নেই আমার।’চলচ্চিত্রে ‘কাজের’ মাধ্যমে মানুষের হৃদয়ে জায়গা করে নিতে চান এই অভিনেতা, ‘ছবির সংখ্যা’র মাধ্যমে নয়। সাম্প্রতিক অনলাইন ছবি ফাঁসকে বলিউডের জন্য বড় ধরনের হুমকি হিসেবে দেখছেন তিনি। এ নিয়ে এক পরামর্শে ইরফান বলেন, ‘এসব বন্ধে সরকারকে চাপ দেওয়া উচিত।’ ইন্ডিয়ান এক্সপ্রেস
