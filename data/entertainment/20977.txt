
বলিউডের অন্যতম জনপ্রিয় ও প্রভাবশালী তারকা অভিনেতা সালমান খানকে অভিনন্দন জানালেন ‘বলিউড শাহেনশাহ’ অমিতাভ বচ্চন। বলিউডে দীর্ঘ ২৫ বছর সফল পদচারণের জন্য সম্প্রতি সালমানকে অভিনন্দন ও শুভকামনা জানিয়েছেন অমিতাভ।এ প্রসঙ্গে অমিতাভ বলেন, ‘সালমানের প্রতি আমার অনেক অনেক শুভকামনা। ২৫ বছর সাফল্যের সঙ্গে বলিউডে পথচলার বিষয়টি মোটেও কম অর্জন নয়। আজ তিনি হিন্দি চলচ্চিত্রশিল্পের অন্যতম সেরা অভিনেতা। এ জন্য তাঁকে অভিনন্দন জানাচ্ছি আমি।’‘বাগবান’, ‘বাবুল’ ও সর্বশেষ পাঁচ বছর আগে ‘গড তুসি গ্রেট হো’ ছবিতে একসঙ্গে অভিনয় করেছিলেন অমিতাভ ও সালমান। অনেক দিন একসঙ্গে কাজ না করলেও, বরাবরই একে অপরের সঙ্গে হূদ্যপূর্ণ সম্পর্ক বজায় রেখেছেন তাঁরা।বলিউডের বর্ষীয়ান অভিনেতা ও চিত্রনাট্যকার সেলিম খানের ছেলে সালমান খানের বলিউডে যাত্রা শুরু ১৯৮৮ সালে। তখন সালমানের বয়স ছিল ২৩। ‘বিবি হো তো অ্যায়সি’ ছবিতে পার্শ্ব চরিত্রে অভিনয়ের মাধ্যমে বলিউডে সালমানের অভিষেক হয়। পরের বছর মুক্তি পায় তাঁর সাড়াজাগানো ছবি ‘ম্যায়নে পেয়ার কিয়া’। ছবির কেন্দ্রীয় চরিত্রটির নাম ছিল প্রেম। রোমান্টিক এই চরিত্রে সালমানের অনবদ্য অভিনয় প্রশংসিত হয় বিভিন্ন মহলে। ছবিটিতে অভিনয়ের কল্যাণে সেরা নবাগত অভিনেতা হিসেবে ফিল্মফেয়ার পুরস্কার পাওয়ার পাশাপাশি বছরের সেরা অভিনেতা হিসেবে মনোনয়নও পান সালমান।  
পরবর্তী সময়ে ‘সাজন’, ‘আন্দাজ আপনা আপনা’, ‘করণ অর্জুন’, ‘হাম আপকে হ্যায় কৌন’, ‘খামোশি’, ‘পেয়ার কিয়া তো ডরনা কিয়া’, ‘বিবি নাম্বার ওয়ান’, ‘হাম দিল দে চুকে সোনম’, ‘তেরে নাম’, ‘ম্যায়নে পেয়ার কিউ কিয়া’, ‘হাম সাথ সাথ হ্যায়’, ‘মুঝছে শাদি করোগি’, ‘লাকি’, ‘বাবুল’, ‘ওয়ান্টেড’, ‘পার্টনার’ ‘বীর’সহ প্রায় ৬৬টি ছবিতে অভিনয় করেছেন সালমান। এ ছাড়া ‘কুচ কুচ হোতা হ্যায়’, ‘ফির মিলেঙ্গে, ‘আজব প্রেম কি গজব কাহানি’, ‘সান অব সর্দার’সহ বেশ কয়েকটি ছবিতে অতিথি চরিত্রে দেখা গেছে তাঁকে।
২০০৯ সালে মুক্তি পাওয়া সালমানের ‘ওয়ান্টেড’ ছবিটি দারুণ ব্যবসাসফল হয়। ৩৫ কোটি রুপি বাজেটের ছবিটি আয় করে ১২৭ কোটি ৩৫ লাখ রুপি। পরের বছর মুক্তি পায় তাঁর ‘দাবাং’ ছবিটি। এটিও বক্স অফিসে ঝড় তোলে। ছবিটি তৈরিতে সালমানের ভাই আরবাজ খান লগ্নি করেছিলেন ৩০ কোটি রুপি। অবিশ্বাস্য শোনালেও ছবিটির বক্স অফিস আয়ের পরিমাণ গিয়ে ঠেকে ২১৫ কোটি রুপিতে। এরপর একের পর এক বক্স অফিস কাঁপানো ছবি উপহার দিয়েছেন সালমান। তাঁর অভিনীত ‘রেডি’, ‘বডিগার্ড’, ‘এক থা টাইগার’, ‘দাবাং ২’ প্রতিটি ছবিই বক্স অফিসে নিত্যনতুন সব রেকর্ড গড়েছে। সামনে মুক্তি পেতে যাচ্ছে সালমানের ‘কিক’ ও ‘মেন্টাল’ ছবিগুলো।
