
দুই বছরের বেশি সময় ধরে যে ছবির শুটিং শেষ করাই সম্ভব হচ্ছিল না, অবশেষে তা মুক্তির অপেক্ষায়। সেন্সর ছাড়পত্র হাতে পাওয়ার পর সত্তা ছবিটি মুক্তি দেওয়ার সিদ্ধান্ত চূড়ান্ত করেছেন পরিচালক হাসিবুর রেজা কল্লোল। আগামী ৭ এপ্রিল ছবিটি মুক্তি পাবে। প্রথম আলোর সঙ্গে আলাপে গতকাল বৃহস্পতিবার এমনটাই জানালেন তিনি।২০১৪ সালের ১৬ নভেম্বর এফডিসিতে সত্তার শুটিং শুরু হয়। শুরুতে পরিকল্পনা ছিল, ৩৫ দিনে পুরো সিনেমার কাজ শেষ করা হবে। কিন্তু নায়ক শাকিব খান ও নায়িকা পাওলি দামের শিডিউল জটিলতায় তা শেষ পর্যন্ত ঠেকে ৫৬ দিনে। আড়াই বছরে ৫৬ দিন শুটিং করে ছবিটির কাজ যে শেষ করতে পারা গেছে, এতেই সন্তুষ্ট পরিচালক।কল্লোল বলেন, ‘তিন লটে পুরো ছবির কাজ শেষ করার পরিকল্পনা ছিল। প্রথম দুই লটে গল্প এবং তৃতীয় লটে গানের কাজ। কিন্তু দ্বিতীয় লটের কাজ শুরুর আগমুহূর্তে পাওলি অসুস্থ হয়ে পড়েন। এরপর আবার শাকিব অন্য ছবির শুটিং নিয়ে ব্যস্ত হয়ে পড়েন। কোনোভাবেই দুজনের শিডিউল মেলাতে পারছিলাম না। শেষ পর্যন্ত সবার আন্তরিক সহযোগিতায় ছবির শুটিং শেষ করেছি। এরই মধ্যে সেন্সর ছাড়পত্রও হাতে পেয়ে গেছি।’সত্তা ছবিতে অনেক পরিশ্রম করেছেন পাওলি। বাংলাদেশে এর আগে ভারতীয় এই নায়িকার আরেকটি সিনেমা মনের মানুষ মুক্তি পেয়েছিল। তবে সত্তা নিয়ে পাওলির প্রত্যাশা অনেক বেশি। কারণ বললেন পাওলি, ‘এটি আমার প্রথম পূর্ণাঙ্গ বাংলাদেশি সিনেমা। এর আগের ছবিটি ছিল যৌথ প্রযোজনার। পরিচালক থেকে শুরু করে বেশির ভাগ শিল্পীই ছিলেন ভারতের। আর সত্তায় আমি ছাড়া বাকি সবাই বাংলাদেশের। কাজ করার অভিজ্ঞতা সত্যিই অসাধারণ। এখন দর্শকদের ছবিটি ভালো লাগলেই আমাদের সবার পরিশ্রম সার্থক হবে।’সোহানী হোসেনের ‘মা’ গল্প অবলম্বনে নির্মিত সত্তা ছবির সব কটি গানের সংগীত পরিচালনা করেছেন বাপ্পা মজুমদার। গানগুলোতে কণ্ঠ দিয়েছেন মমতাজ, জেমস, সামিনা চৌধুরী, মিলা, কনা, সুমী শবনম ও বাপ্পা মজুমদার।
