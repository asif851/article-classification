
নতুন প্রজন্মের দুই সংগীতশিল্পী প্রীতম হাসান ও প্রত্যয় খান। প্রথমজন প্রয়াত কণ্ঠশিল্পী খালিদ হাসান মিলুর ছেলে। অন্যজন সংগীত পরিচালক রিপন খানের ছেলে। দুই সংগীতশিল্পীর দুই সন্তান এবার এক অ্যালবামে গান গাইলেন। অ্যালবামটির নাম থ্রিজি।অ্যালবামটি নিয়ে প্রত্যয় খান বলেন, ‘আমরা দুজন একসঙ্গে এবারই কোনো অ্যালবামে গান করেছি। অ্যালবামের পরিকল্পনাটি সুন্দর। এখানে আমরা দুজন দুই ধাঁচের গান করেছি।’এ ব্যাপারে প্রীতম হাসানের বক্তব্য, ‘আমার গানগুলো কিছুটা কমার্শিয়াল ধাঁচের। তবে আমার নিজস্ব আঙ্গিক থেকে বের হয়ে গান করেছি এখানে।’ ভিন্ন ধরনের পরিকল্পনার কারণে প্রকাশের পর অ্যালবামটি ঘিরে শ্রোতাদের বাড়তি আকর্ষণ থাকবে বলে আশা করছেন এই সংগীতশিল্পী।অ্যালবামটির নাম থ্রিজি কেন? প্রত্যয় খান বলেন, ‘থ্রিজি মানে তো থার্ড জেনারেশন, অর্থাৎ তৃতীয় প্রজন্ম। খালিদ হাসান মিলু ও রিপন খানের পরের প্রজন্ম তাঁদের বড় ছেলে প্রতীক হাসান ও হৃদয় খান। তাঁদের পর গানের জগতে নাম লেখালাম আমরা (প্রত্যয় ও প্রীতম) দুজন। সেটা ভেবেই অ্যালবামটির নাম রেখেছি থ্রিজি।’এই অ্যালবামে দুজনের তিনটি করে মোট ছয়টি গান থাকছে। কণ্ঠ দেওয়ার পাশাপাশি নিজেদের গানের সুর ও সংগীতায়োজন প্রত্যয় ও প্রীতম নিজেরাই করেছেন। গান লিখেছেন অনুরূপ আইচ, জনি হক ও জিয়াউদ্দিন আলম। ঈগলসের ব্যানারে থ্রিজি বাজারে আসবে শিগগিরই।
