
ফজলুল হক স্মৃতি পুরস্কার ২০১৩ পাচ্ছেন চলচ্চিত্র পরিচালনায় রাজ্জাক ও চলচ্চিত্র সাংবাদিকতায় রেজানুর রহমান। পুরস্কার হিসেবে তাঁরা পাচ্ছেন ২৫ হাজার টাকা, সম্মাননাপত্র ও ক্রেস্ট। ২৬ অক্টোবর এক অনুষ্ঠানের মাধ্যমে তাঁদের পুরস্কৃত করবে ফজলুল হক স্মৃতি কমিটি।বাংলা চলচ্চিত্রের স্বপ্নদ্রষ্টা ও গুণী ব্যক্তিত্ব ফজলুল হক স্মরণে ২০০৪ সাল থেকে প্রতিবছর দুজন বিশিষ্ট ব্যক্তিত্বকে ফজলুল হক স্মৃতি পুরস্কার প্রদান করে আসছে ফজলুল হক স্মৃতি কমিটি ।বাংলাদেশের চলচ্চিত্র সাংবাদিকতার পথিকৃত্ ও প্রথম চলচ্চিত্রবিষয়ক পত্রিকা ‘সিনেমা’র সম্পাদক এবং বাংলাদেশের প্রথম শিশু চলচ্চিত্র ‘প্রেসিডেন্ট’-এর পরিচালক ফজলুল হকের মৃত্যুবার্ষিকী কাল ২৬ অক্টোবর। ফজলুল হক ১৯৩০ সালের ২৬ মে বগুড়ার এক সম্ভ্রান্ত পরিবারে জন্মগ্রহণ করেন। ১৯৯০ সালের ২৬ অক্টোবর মৃত্যুবরণ করেন তিনি।ফজলুল হক স্মৃতি পুরস্কার প্রবর্তন করেছেন প্রখ্যাত কথাসাহিত্যিক রাবেয়া খাতুন। ফজলুল হকের সহধর্মিণী রাবেয়া খাতুন। তাঁদের বড় ছেলে ফরিদুর রেজা সাগর বিশিষ্ট শিশুসাহিত্যিক ও টিভিব্যক্তিত্ব এবং চ্যানেল আইয়ের ব্যবস্থাপনা পরিচালক, ছোট ছেলে ফরহাদুর রেজা প্রবাল বাংলাদেশ টেলিভিশনের এক সময়ের উপস্থাপক ও বর্তমানে অস্ট্রেলিয়াপ্রবাসী স্থপতি, বড় মেয়ে কেকা ফেরদৌসী বিশিষ্ট রন্ধনবিদ ও ছোট মেয়ে ফারহানা মাহমুদ কাকলী গৃহিণী।
