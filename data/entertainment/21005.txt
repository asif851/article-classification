
* গ্র্যামি অ্যাওয়ার্ডস আয়োজনের ৬০তম আসর বসবে ২৮ জানুয়ারি। * আয়োজনটি বাংলাদেশ সময় অনুযায়ী ২৯ জানুয়ারি ভোর সাড়ে ছয়টা থেকে শুরু হবে। * এবার তারকাদের পরনে থাকতে পারে সাদা গোলাপ।
সম্প্রতি গোল্ডেন গ্লোব অ্যাওয়ার্ডসে তারকাদের দেখা গেছে কালো পোশাক পরতে। হলিউডে নারীদের যৌন হয়রানির বিরুদ্ধে প্রতিবাদ জানাতে পুরুষ-নারী সব তারকা পরেছিলেন কালো পোশাক। প্রতীকী এই প্রতিবাদের ধারা অব্যাহত থাকবে সংগীতের সবচেয়ে বড় পুরস্কার গ্র্যামি অ্যাওয়ার্ডসেও। যুক্তরাষ্ট্রের নিউইয়র্কের ম্যাডিসন স্কয়ার গার্ডেনে এই আয়োজনের ৬০তম আসর বসবে ২৮ জানুয়ারি। তবে আয়োজনটি বাংলাদেশ সময় অনুযায়ী ২৯ জানুয়ারি ভোর সাড়ে ছয়টা থেকে শুরু হবে, চলবে সকাল ১০টা পর্যন্ত।

এবার তারকাদের পরনে থাকতে পারে সাদা গোলাপ। পোশাকে সাদা গোলাপ গুঁজে আসার জন্য ভয়েজেস অব এন্টারটেইনমেন্ট নামের একটি সংগঠন ইতিমধ্যে গ্র্যামিতে সংগীত জগতের আমন্ত্রিত তারকাদের চিঠি দিয়ে আহ্বান জানিয়েছে। মূলত যৌন হয়রানির বিরুদ্ধে হলিউডে গড়ে ওঠা ‘টাইমস আপ’ আন্দোলনকে সমর্থন জানাতেই এই উদ্যোগ নিয়েছে সংগঠনটি। চিঠিতে বলা হয়, ‘আমরা সবাইকে সাদা গোলাপ পরার অনুরোধ করছি। কারণ ঐতিহাসিকভাবে এটি আশা, শান্তি, সমবেদনা ও প্রতিরোধের প্রতীক।’
চিঠিতে আহ্বান জানানো হয়, ‘কর্মক্ষেত্রে সমান প্রতিনিধিত্ব নিশ্চিত করতে আমাদের সঙ্গে যোগ দিন। আমাদের সমাজের বৈচিত্র্যকে প্রতিফলিত করবে, যৌন নিপীড়নমুক্ত কর্মপরিবেশ তৈরি করবে-এমন নেতৃত্বের জন্য এই উদ্যোগকে সমর্থন করুন। কর্মক্ষেত্রে জবাবদিহি নিশ্চিত করতে আমাদের বোনেরা ১ জানুয়ারি থেকে যে আন্দোলন করছেন, যেটি গোল্ডেন গ্লোব পুরস্কারে এবং তারপরেও তাঁরা চালিয়ে আসছেন, সেটাকে সমর্থন করতে আমাদের উদ্যোগে যোগ দিন।’কর্মক্ষেত্রে যৌন হয়রানির প্রতিবাদস্বরূপ ১ জানুয়ারি থেকে হলিউডে ‘টাইমস আপ’ আন্দোলন শুরু হয়। এর অংশ হিসেবে ৭ জানুয়ারি ৭৫ তম গোল্ডেন গ্লোব অ্যাওয়ার্ড আয়োজনে সবাই পরেছিলেন কালো পোশাক।এরই মধ্যে ভয়েজেস অব এন্টারটেইনমেন্টের সাদা গোলাপ পরার আহ্বানে সাড়া দিয়েছেন কেলি ক্লার্কসন, হালসে, র্যাপসডি, সিন্ডি লপার, দুয়া লিপা, রিটা অরা ও টম মরেলোর মতো তারকারা। এরই মধ্যে নিউইয়র্কের ফুল ব্যবসায়ীদের কাছে সাদা গোলাপের এত চাহিদা আসছে যে সেটা মেটাতে তাঁরা হিমশিম খাচ্ছেন। হাফিংটন পোস্ট ও টিএমজি
