
প্যারিস যেন এক আতঙ্কের নগর হয়ে যাচ্ছে দিন দিন। বিশেষ করে বিতর্কিত ব্যক্তিত্বদের জন্য প্যারিস তো রীতিমতো ভয়ের জায়গা হয়ে দাঁড়িয়েছে। কিম কার্দাশিয়ানের পর এবার ফ্রান্সের প্যারিস শহরে ডাকাতের কবলে পড়লেন বলিউডের অভিনেত্রী মল্লিকা শেরাওয়াত। শুধু ডাকাতের কবলেই পড়েননি, হামলার শিকারও হয়েছেন তিনি।১১ নভেম্বর প্যারিসে মল্লিকা ও তাঁর ফরাসি ব্যবসায়িক প্রেমিক সাইরিলের অ্যাপার্টমেন্টে কয়েকজন মুখোশধারী ঢুকে পড়ে। এরপর দুজনের চোখে-মুখে কাঁদানে গ্যাস স্প্রে করে এবং তাঁদের প্রহার করে। কিন্তু মল্লিকার অ্যাপার্টমেন্ট থেকে কিছু না নিয়েই হামলাকারীরা পালিয়ে যায়। ঘটনার পরপরই পুলিশে অভিযোগ করেছেন মল্লিকা ও তাঁর প্রেমিক। গত বৃহস্পতিবার ফরাসি পুলিশ কর্তৃপক্ষ হামলার ব্যাপারে গণমাধ্যমকে জানায়। তারা এও জানায়, এ ঘটনার আরও তদন্ত হচ্ছে।জানা গেছে, মার্কিন রিয়েলিটি শো তারকা কিম কার্দাশিয়ান যে এলাকায় ডাকাতের কবলে পড়েছিলেন, তাঁর খুব কাছেই মল্লিকার ওপর এই হামলা হলো। ডেইলি মেইল।
