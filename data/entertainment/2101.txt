
‘এক থা টাইগার’ ছবির পর কেটে গেছে পাঁচ বছর। ওই ছবিতে তাঁরা একসঙ্গে নেচেছিলেন। আবার দুজন দুজনের হাত ধরে নেচেছেন সালমান খান ও ক্যাটরিনা কাইফ। যশরাজ ফিল্মস প্রযোজিত ‘টাইগার জিন্দা হ্যায়’ ছবিতে এই জনপ্রিয় জুটিকে ‘সোয়াগ সে স্বাগত’ গানে একে অপরের ইশারায় নাচতে দেখা যাবে। আর এই গানে সাল্লু-ক্যাটের তালে তাল মিলিয়ে নেচেছে বিনোদনপ্রিয় দুনিয়া।
আলী আব্বাস জাফর পরিচালিত অ্যাকশন-থ্রিলারধর্মী ছবি ‘টাইগার জিন্দা হ্যায়’-এর ট্রেলার দারুণ সাড়া ফেলেছে। প্রতীক্ষিত এই ছবির অন্যতম সেরা আকর্ষণ হতে চলেছে ‘সোয়াগ সে স্বাগত’ গানটি। বিশাল দদলানি ও নেহা বাসিনের গাওয়া গানটির নৃত্য নির্দেশক বৈভবি মার্চেন্ট। যশরাজের পক্ষ থেকে জানানো হয়, গ্রিসের ন্যাক্সস নামে ছবির মতো সুন্দর ছোট্ট একটি দ্বীপে গানটি শুট করা হয়েছে।
সালমান আর ক্যাটরিনার সঙ্গে গানটিতে নাচ করেছেন বিভিন্ন দেশের নৃত্যশিল্পীরা। এই যেমন গ্রিস, ফ্রান্স, ত্রিনিদাদ, টোবাগোসহ বিভিন্ন দেশের প্রশিক্ষিত হিপহপ, ব্যালে, অ্যাফ্রো মিলিয়ে ১০০ জন নৃত্যশিল্পী। ‘সোয়াগ সে স্বাগত’ গানের মাধ্যমে উঠে এসেছে বিশ্ব ভ্রাতৃত্ববন্ধন। ‘সুলতান’ ছবির পরিচালক আলী আব্বাস জাফর গানটি প্রসঙ্গে বলেন, ‘টাইগার জিন্দা হ্যায়’ ছবির গানটি ভালোবাসা, শান্তি আর ভ্রাতৃত্ববোধের প্রতীক। বিশাল-নেহার গাওয়া এই গানে ক্যাটরিনা আর সালমানের সঙ্গে বিশ্বের বিভিন্ন দেশের নৃত্যশিল্পীরা নাচ করেছেন।’
‘সোয়াগ সে স্বাগত’ গানের শুটিং প্রসঙ্গে পরিচালক বলেন, ‘গ্রিসের এই দ্বীপের জনসংখ্যা একদম কম। ন্যাক্সসের প্রতিটি মানুষ শুটিং দেখতে ভিড় করতেন। গানটি শুনে এই দ্বীপের নয় থেকে নব্বই বছরের সবাই নেচে উঠেছিলেন। বাড়ির ছাদে, বারান্দায়, পথে ঘাটে নেক্সাসের প্রায় প্রতিটি মানুষকে দেখা যায় সালমান-ক্যাটরিনার পায়ে পা মেলাতে। সে এক দুর্দান্ত অনুভূতি।’
যশরাজ ফিল্মসের পক্ষ থেকে জানান হয়, ‘সোয়াগ সে স্বাগত’ গানটির শুটিংয়ের মাধ্যমে ন্যাক্সসবাসীর সঙ্গে সালমান খান ও ক্যাটরিনা কাইফের এক সুন্দর সম্পর্ক গড়ে ওঠে। এই দুই বলিউড তারকা শুটিং শেষ করে দ্বীপের মানুষদের সঙ্গে আড্ডায় মেতে উঠতেন।
‘এক থা টাইগার’ ছবির সিক্যুয়েল ‘টাইগার জিন্দা হ্যায়’ মুক্তি পাবে আগামী ২২ ডিসেম্বর।
