
মুঠোফোন প্রতারণা বাড়ছেই। সম্প্রতি মুঠোফোনে এক প্রতারক চক্রের খপ্পরে পড়েছিলেন বলেই দাবি করেছেন অভিনয়শিল্পী কুসুম শিকদার। তবে বিপদ কিছু ঘটেনি, শেষ পর্যন্ত নিজের বিচক্ষণতায় প্রতারকের খপ্পর থেকে রক্ষা পেয়েছেন বলেও জানিয়েছেন তিনি।
প্রথম আলো ডটকমকে কুসুম বলেন, ‘হঠাত্ করেই “রাজীব” পরিচয়ের একজন আমার মুঠোফোনে ফোন করে একটি শাড়ি প্রস্তুতকারী প্রতিষ্ঠানে স্থিরচিত্রের মডেল হওয়ার প্রস্তাব দেয়। আমাকে বলা হয়, স্থিরচিত্রের কাজটি করবে বাংলাদেশের একটি নামী প্রতিষ্ঠান।’কুসুম শিকদার বলেন, ‘আমাকে ই-মেইলে ব্যক্তিগত ছবি পাঠানোর জন্যও বলা হয়।’মজার ব্যাপার হচ্ছে, যে প্রতিষ্ঠানটি স্থিরচিত্রটির কাজ করবে বলে ফোনে বলা হয়েছিল, সেখানকার অনেকেই আমার পূর্বপরিচিত। এরপর দ্রুত খোঁজখবর নিয়ে দেখি, আমার সঙ্গে প্রতারণা করা হচ্ছে। আমি পুরো বিষয়টিতে বিস্মিত হয়েছি।’কুসুম আরও বলেন, ‘রাজীব পরিচয়ে যে ফোন করেছিল, সে এত নিখুঁতভাবে সবকিছু আমাকে বোঝানোর চেষ্টা করছিল, যাতে প্রভাবিত হয়ে পড়া স্বাভাবিক।’মুঠোফোনে প্রতারণার বিষয়ে সতর্ক করে কুসুম শিকদার জানিয়েছেন, ‘নিত্যনতুন প্রতারণা ফাঁদ পাতা হচ্ছে। আমি প্রতারণা থেকে রক্ষা পেলেও নতুন প্রজন্মের অভিনয়শিল্পীসহ সকলকে প্রতারক চক্র থেকে সাবধান থাকার অনুরোধ করছি।’ ই-মেইলে ছবি পাঠানোর বিষয়েও সবাইকে সতর্ক থাকার কথা বলেন তিনি।এদিকে কাজের ব্যস্ততা সম্পর্কে কুসুম শিকদার বলেছেন, এখন নাটকের শুটিং নিয়ে ব্যস্ত আছেন তিনি। নতুন বছরে নতুন চলচ্চিত্রের শুটিং নিয়েও ভাবছেন।
