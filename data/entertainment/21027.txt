
বলিউডে দুই অভিনেত্রীর চুলোচুলি নতুন কিছু নয়। দুই শীর্ষ অভিনেত্রী একে অন্যকে সিংহাসন থেকে হটিয়ে দিতে প্রকাশ্যে ও গোপনে যা কিছু করেন, তা নিয়েই তো হতে পারে মসলাদার বলিউডি সিনেমা। এ যুগের অভিনেত্রীদের মধ্যেও রেষারেষি কম নেই। সেদিক দিয়ে একেবারেই আলাদা প্রিয়াঙ্কা চোপড়া আর কারিনা কাপুরের সম্পর্ক।একদিক দিয়ে দেখতে গেলে দুজনের মধ্যে সরাসরি প্রতিদ্বন্দ্বিতা। কিন্তু তা দুজনের সম্পর্কে কোনো আঁচ ফেলেনি। ঈর্ষার ভাইরাস ঢুকে পড়েনি মনে। বরং দুজনের পারস্পরিক শ্রদ্ধাবোধ সত্যিই মুগ্ধতা জাগায়। কদিন আগে কারিনা বলেছেন, ‘ও তো হলিউডে ঝড় তুলে দিয়েছে। খুব গর্ব হয় ওকে নিয়ে। ওর যে এই সাহসটা আছে, এ জন্যই প্রিয়াঙ্কাকে শ্রদ্ধা করি। ও এখন বৈশ্বিক তারকা, সম্ভবত একমাত্র প্রধান ধারার অভিনয়শিল্পী, যে ভারতকে বৈশ্বিক প্রেক্ষাপটে নিয়ে গেছে।’এমন প্রশংসা পেয়ে প্রিয়াঙ্কা যেন গলেই গেছেন। বলেছেন, ‘কারিনা সব সময়ই আমাকে প্রেরণা জোগায়। আমি তো ওর গুণমুগ্ধ। যখন নিজের সহকর্মী এমন প্রশংসা করে, সেটা আপনাকে আরও ভালো কিছু করার উৎসাহ জোগায়।’ টিওআই।
