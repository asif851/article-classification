
কলকাতায় পরপর যে কয়টি বাংলা ছবি ব্যবসাসফল হয়েছে, তার প্রায় সব কটি গোয়েন্দা কাহিনি নিয়ে। সর্বশেষ ব্যবসাসফল ছবি দুটি হলো এবার শবর ও হর হর ব্যোমকেশ। পরিচালক অরিন্দম শীল। শীর্ষেন্দু মুখোপাধ্যায়ের জনপ্রিয় গোয়েন্দা চরিত্র ‘শবর দাশগুপ্ত’ আবার আসছে। অরিন্দম শীল নিজের চতুর্থ ছবিটি তৈরি করছেন শীর্ষেন্দু মুখোপাধ্যায়ের ঈগলের চোখ উপন্যাস নিয়ে। ছবির নামও ঈগলের চোখ। পদ্মনাভ দাশগুপ্তর সঙ্গে যৌথভাবে এর চিত্রনাট্য লিখেছেন তিনি।অরিন্দম শীল বলেন, নারীদের ওপর যৌন নির্যাতনের কথা বেশি শোনা যায়। কিন্তু পুরুষেরাও একই ধরনের নির্যাতনের শিকার হচ্ছে। এটিও বড় অপরাধ। তাতে অনেক পুরুষের জীবন অন্য রকম হয়ে পড়ে। ঈগলের চোখ ছবিতে তেমনই একটি চরিত্র বিষাণ। তার স্ত্রী শিবাঙ্গী। ছবির অনেকটা অংশজুড়ে রয়েছে তার সংগ্রামের গল্প। এই চরিত্রেই অভিনয় করছেন জয়া আহসান।প্রথমটি অরিন্দম শীলের আবর্ত, এরপর ইন্দ্রনীল রায়চৌধুরীর একটি বাঙালি ভূতের গপ্পো ও সৃজিত মুখার্জির রাজকাহিনী। আবারও কলকাতার ছবিতে অভিনয় করছেন জয়া আহসান। ঈগলের চোখ ছবির শুটিং শুরু হবে ২৪ ফেব্রুয়ারি। এবার শবর ছবির পর ‘শবর দাশগুপ্ত’র চরিত্রে আবারও অভিনয় করছেন শাশ্বত চট্টোপাধ্যায়।গতকাল রোববার দুপুরে মুঠোফোনে কথা হলো অরিন্দম শীলের সঙ্গে। তাঁর ছবিতে জয়াকে নেওয়ার ব্যাপারে তিনি বলেন, ‘জয়া খুবই মেধাবী একজন অভিনেত্রী। যেকোনো চরিত্রকে ধারণ করে ও নিজের মতো করে তা তুলে ধরে। অসাধারণ! ওর অভিনয়ক্ষমতা ওকে দর্শকের অনেক কাছে নিয়ে গেছে। কলকাতায় জয়া এখন খুবই জনপ্রিয়।’গতকাল সকালে কলকাতা থেকে দেশে ফিরেছেন জয়া আহসান। জানালেন, এবার তিব্বত বিউটি স্নোর একটি বিজ্ঞাপনচিত্রের কাজ করতে গিয়েছিলেন সেখানে। কয়েক দিন পর আবার যাবেন। কলকাতায় কয়েকটি ইভেন্ট আর টিভির অনুষ্ঠানে অংশ নেবেন তিনি।জয়া বললেন, ‘আমাকে এখন কলকাতার লোকজন তাদের ইন্ডাস্ট্রির একজন মনে করছে। অল্প দিনেই এই অর্জন আমার জন্য অনেক বড় পাওয়া। আর কলকাতায় আমার চারটি ছবিই কিন্তু মৌলিক গল্প নিয়ে।’
