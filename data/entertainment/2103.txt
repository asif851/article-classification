



 রাইমা সেন এবার অভিনয় করছেন জাহিদ হাসান ও ফজলুর রহমান বাবুর সঙ্গে। 
 কলকাতার পরিচালক আশিস রায়ের ছবিটির নাম ‘সিতারা’। 
 রাইমা জানান, জাহিদ ভাই খুব সহযোগিতা করছেন।


ভারতের বাংলা ও হিন্দি চলচ্চিত্রের অভিনেত্রী রাইমা সেন এবার অভিনয় করছেন বাংলাদেশের অভিনয়শিল্পী জাহিদ হাসান ও ফজলুর রহমান বাবুর সঙ্গে। কলকাতার পরিচালক আশিস রায়ের ছবিটির নাম ‘সিতারা’। আবুল বাশারের উপন্যাস ‘ভোরের প্রসূতি’ অবলম্বনে তৈরি হবে এই ছবি। নাম ভূমিকায় দেখা যাবে রাইমাকে। ভারতের কোচবিহারের মেখলিগঞ্জের শুটিং স্পট থেকে মুঠোফোনে গতকাল প্রথম আলোর সঙ্গে কথা বললেন তিনি।এবারই প্রথম বাংলাদেশের কোনো অভিনেতার বিপরীতে কাজ করছেন?একদম তাই। পাঁচ দিন হলো শুটিং করছি। জাহিদ ভাই খুব সহযোগিতা করছেন। তাঁর সঙ্গে কাজ করে ভীষণ ভালো লাগছে। খুব ভালো একজন অভিনেতা তিনি। খুবই স্বতঃস্ফূর্ত।ছবিতে আপনার প্রেমিক জাহিদ হাসান। আর স্বামীর চরিত্র করছেন ফজলুর রহমান বাবু। তাঁদের কাজ দেখেছেন আগে?না, আগে সেভাবে দেখা হয়নি। বাবু ভাইয়ের সঙ্গে আমার কাজ এখনো শুরু হয়নি। আমি শুধু বাংলাদেশের জয়া আহসান আর তিশাকে চিনি। তাঁরা কলকাতার বাংলা ছবিতে কাজ করছেন। আমার বোন রিয়া সেন বাংলাদেশে কয়েকটা ছবিতে কাজ করেছে। সে জন্য রিয়াজ ও ফেরদৌসকে চিনি।আপনার নানি সুচিত্রা সেনের বাড়ি বাংলাদেশে। নানি সুচিত্রা ও মা মুনমুন সেনের কাছ থেকে বাংলাদেশ সম্পর্কে কিছু জেনেছেন?বাংলাদেশ সম্পর্কে তেমন কিছুই জানি না। ছোটবেলায় মায়ের সঙ্গে কয়েকবার গিয়েছিলাম। সেসব এখন আর মনে নেই। এখন তো আর যাওয়া হয় না। ভবিষ্যতে বাংলাদেশে যাওয়ার ইচ্ছা আছে।তিন বছর আগে বাংলাদেশের মুক্তিযুদ্ধ নিয়ে নির্মিত ‘যুদ্ধশিশু’ ছবিতে অভিনয় করেছিলেন। মুক্তিযুদ্ধ সম্পর্কে কিছু জানেন?ছবিটি মুক্তির সময় বাংলাদেশ থেকে আমাকে অনেকে ফোন করেছিলেন। আমরা এই ছবির কাজ করেছিলাম দিল্লিতে। ছবির প্রয়োজনে যতটুকু জানা দরকার, তা পরিচালকের কাছ থেকে জানতে পেরেছি। এই ছবির জন্য পরিচালক মৃত্যুঞ্জয় দেবব্রত অনেক গবেষণা করেছিলেন। তাঁর কাছ থেকে যতটা জানার সুযোগ হয়েছে, তা-ই জেনেছি।আপনি মুম্বাইয়ের ছবিতে কাজ করেছেন। ইদানীং আপনাকে কলকাতার ছবিতে বেশি দেখা যাচ্ছে।মার্চে হিন্দি ছবি থ্রি দেব, আরও পরে বানারসি মুক্তি পাবে। এখন কলকাতার তিন-চারটা বাংলা ছবি করছি। আসলে এখন বাংলা ছবি অনেক ভালো হচ্ছে। ভালো ভালো নির্মাতার ছবিতে কাজ করতে পারছি। কিন্তু মুম্বাইয়ের ছবির কাজ যে বাদ দিয়েছি, তেমনটা নয়। মুম্বাইতে খারাপ ছবিতে অভিনয় না করে কলকাতায় ভালো ছবিতে কাজ করতে চাই। তাই কলকাতার বাংলা ছবিতে ইদানীং বেশি কাজ করা হচ্ছে।বাংলাদেশ থেকে অভিনয়ের প্রস্তাব পেয়েছেন?
বাংলাদেশ থেকে দু-তিনটা ছবিতে অভিনয়ের প্রস্তাব এরই মধ্যে পেয়েছি। ভালো কিছু হলে নিশ্চয়ই কাজ শুরু করব।
