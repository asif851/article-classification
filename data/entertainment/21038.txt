
বলিউডের মেগাতারকা শাহরুখ খান কত বড় ক্রিকেটপ্রেমী, তা সবারই জানা। এবার তাঁর এই ক্রিকেটের প্রতি ভালোবাসা আরও একধাপ এগিয়ে গেল। শোনা যাচ্ছে, দক্ষিণ আফ্রিকা লিগে নিজের একটি ক্রিকেট দল কিনতে চলেছেন বলিউডের এই কিং খান।
এরই মধ্যে ইন্ডিয়ান প্রিমিয়ার লিগ (আইপিএল) এবং ক্যারিবিয়ান প্রিমিয়ার লিগে (সিপিএল) বলিউডের বাদশার নিজস্ব দল আছে। এখন জোর খবর যে কলকাতা নাইট রাইডার্স ও ত্রিংবাগো নাইট রাইডার্স-এর মালিক এবার দক্ষিণ আফ্রিকা লিগেও একটি দলের মালিক হতে যাচ্ছেন। এ ব্যাপারে নাকি শাহরুখের ক্রীড়া সংগঠনের সঙ্গে দক্ষিণ আফ্রিকার ক্রিকেট সংস্থার প্রাথমিক স্তরে কথাবার্তাও হয়ে গেছে। এও শোনা গেছে,চেন্নাই এক্সপ্রেস–খ্যাত এই অভিনেতা কেপটাউন অথবা জোহানেসবার্গের মধ্যে কোনো একটি দল কিনবেন বলে আগ্রহ দেখিয়েছেন। আশা করা যাচ্ছে, এই বছরের শেষের দিকে আফ্রিকান লিগ শুরু হবে।
