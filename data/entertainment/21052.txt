
অভিনয়শিল্পীরা প্রায়ই বলেন, ‘নাটকের গল্পটি অন্য রকম’। কিংবা ‘অন্য কাজ থেকে একদম আলাদা’। কিন্তু অভিনয় করতে গিয়ে যদি দেখেন নাটকের গল্প নিজের করা কোনো পুরোনো নাটকের গল্পের সঙ্গে মিলে যায়, তখন সেই শিল্পী কী করবেন? অন্য কেউ হলে কী হতো কে জানে। অভিনেতা মোশাররফ করিম নিলেন অভিনব এক সিদ্ধান্ত। সঙ্গে সঙ্গে এ কথা নাটকের রচয়িতা ও পরিচালক সাজিন আহমেদকে জানালেন তিনি। এরপর মোশাররফ করিম আর পরিচালক মিলে সিদ্ধান্ত নিলেন গল্পটিকে নতুনভাবে সাজানোর। শুরুতে নাটকের নাম ছিল ডিয়ার সোলায়মান। এখন সেই নাটক দর্শকেরা দেখতে পাবেন কিড সোলায়মান নামে। এ ব্যাপারে মোশাররফ করিমের কাছে জানতে চাইলে তিনি বলেন, ‘কিড শব্দটি এ গল্পে দুই অর্থে ব্যবহার করা হয়েছে। আমার সহশিল্পী মোনালিসার সঙ্গে আমার চরিত্রটি কিড অর্থাৎ শিশুসুলভ আচরণ করে। অন্যদিকে গল্পের প্রয়োজনে একসময় সোলায়মানকে কিডন্যাপার বা অপহরণকারী হিসেবে দেখা যায়, তখন তার নামের সঙ্গে জুড়ে যায় এই কিড শব্দটি।’কিড সোলায়মান আসছে ঈদে বৈশাখী টিভিতে প্রচারিত হবে। নাটকে আরও অভিনয় করেছেন কচি খন্দকার, মিলন ভট্টাচার্য, জুঁই, তারিক স্বপন, মনিরা মিঠু, কাজী উজ্জ্বল প্রমুখ।
