
দীপিকা পাড়ুকোন আর রণবীর সিংয়ের প্রেম এখন আর গোপন কিছু নয়। কিছুদিন আগেই শোনা যাচ্ছিল এই জুটির বাগদানের গুঞ্জন। ৫ জানুয়ারি ছিল দীপিকার জন্মদিন। কানাঘুষা চলছিল, জন্মদিনে রণবীর সিংয়ের সঙ্গে বাগদান করবেন এই নায়িকা। পরে অবশ্য এমন অনুমান ভুল প্রমাণিত হয়। তবে দীপিকা-রণবীরের বিয়ের সম্ভাবনা একেবারে উড়িয়ে দেওয়া যাচ্ছে না। সম্প্রতি একটি সাক্ষাৎকারে দীপিকা জানিয়েছেন তাঁর বিয়ের পরিকল্পনা।অভিনেত্রী নেহা ধুপিয়ার উপস্থাপনায় এক সাক্ষাৎকার অনুষ্ঠানে দীপিকা বলেন, তিনি বিয়েতে ঐতিহ্যবাহী পোশাক পরবেন। নায়িকাদের মধ্যে অনেকেই মনীশ মালহোত্রার নকশা করা পোশাক পরে বিয়ের মঞ্চে উঠতে চান। দীপিকার কি সে রকম ইচ্ছা আছে? এই প্রশ্নের উত্তরে দীপিকা বলেন, বিয়েতে তিনি বাঙালি ডিজাইনার সব্যসাচী মুখার্জির নকশা করা পোশাক পরতে চান। গত বছর বহুল আলোচিত আনুশকা শর্মা ও বিরাট কোহলির বিয়ের পোশাকগুলো সবার মতো দিপীকাকেও মুগ্ধ করেছে। বাগদান থেকে মেহেদি, বিয়ে থেকে দুটি বিবাহোত্তর সংবর্ধনায় আনুশকার পোশাকগুলো ছিল খুব আকর্ষণীয়। তা ছাড়া প্রেমিক রণবীর সিংয়ের ফ্যাশন নিয়েও কিছুটা বিরক্ত এই নায়িকা। বিয়েতে রণবীরের পোশাক পছন্দের ভারও তিনি নিজের কাঁধে নেবেন বলে মনে হচ্ছে। রণবীরের কোন জিনিসটি বন্ধ করতে চান, জানতে চাইলে তিনি বলেন, ‘ওর জঘন্য পোশাক।’এবার জন্মদিনে রণবীরের মা-বাবার পক্ষ থেকে দীপিকা উপহার পেয়েছেন সব্যসাচী মুখার্জির নকশা করা একটি জমকালো শাড়ি আর হীরার গয়নার সেট। এর কয়েক দিন পর দীপিকা রণবীর সিংয়ের অসুস্থ দাদির সঙ্গেও দেখা করেছেন। বোঝা যাচ্ছে, এই জুটির প্রেম এখন পারিবারিক পর্যায়ে পৌঁছে গেছে। ২৫ জানুয়ারি মুক্তি পাবে রণবীর সিং, দীপিকা পাড়ুকোন, শহিদ কাপুর ও অদিতি রাও হায়দারি অভিনীত ছবি ‘পদ্মাবত’। সঞ্জয় লীলা বানসালির ‘পদ্মাবতী’ অবশেষে বিদ্রোহীদের তোপে পড়ে চলচ্চিত্র সেন্সর বোর্ডের নির্দেশে হয়ে গেছে ‘পদ্মাবত’। তথ্যসূত্র: ইন্ডিয়া টুডে
