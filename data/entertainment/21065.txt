
মাঝে যেন হারিয়েই গিয়েছিলেন বলিউড থেকে। সম্প্রতি খবর রটেছে আবারও বলিউডে ফেরার বিষয়টিতে মনস্থির করেছেন প্রীতি জিনতা।‘কাল হো না হো’, ‘বীর-জারা’র মতো জনপ্রিয় ব্যবসাসফল ছবি রয়েছে যার ঝুলিতে, বলিউডের সেই ‘মিষ্টি মেয়ে’ প্রীতি জিনতা-ই কিনা কিছুদিন আগে অভিনয় ছেড়ে দেওয়ারই সিদ্ধান্ত নিয়েছিলেন!অবশ্য, অভিনয় এবং বলিউড ছেড়ে দেওয়ার কারণটা কারও অজানা নয়। বক্স অফিসে প্রীতির ‘লাভ ইন প্যারিস’ ছবিটির আশানুরূপ ভালো ফল না করার তারণেই এই অভিনেত্রী এমন সিদ্ধান্ত নিতে বাধ্য হয়েছিলেন।কিন্তু এভাবে বিদায় বললেই হলো? প্রীতিভক্তরাই বা মানবেন কেনো এতে? তাঁরা তো চান প্রীতি আবারও পর্দায় ফিরে আসুন, কাজ করুন, আগের মতোই তাঁদের আনন্দ দিন।প্রীতি জিনতার ভক্তদের জন্য খুশির খবর হচ্ছে, বলিউডে ফিরে আসার জন্য পুরোপুরি প্রস্তুত।সাম্প্রতিক এক খবরে জানা গেছে, প্রীতি বর্তমানে শিকাগো শহরে আছেন এবং সেখানেই কিছু স্ক্রিপ্ট তাঁর নজরে এসেছে। প্রীতি নাকি ইদানীং খুব মনযোগ দিয়ে ছবির গল্পগুলো দেখছেন।
নিশ্চয়ই প্রীতি আবারও ক্যামেরার সামনে দাঁড়াবেন এবং বড়পর্দায় ভক্তদের মন মাতাবেন। অবশ্য, শুধু অভিনেত্রী হিসেবেই নয়, প্রীতি নাকি প্রযোজনাও করবেন— এমনটাই শোনা যাচ্ছে।প্রীতির ঘনিষ্ঠ একটি সূত্র জানিয়েছে, শিগগিরই বলিউডে প্রত্যাবর্তনের ঘোষণা দিতে যাচ্ছেন প্রীতি। তত দিন পর্যন্ত অবশ্য অপেক্ষা ছাড়া আর কোনো বিকল্পও নেই প্রীতি ভক্তদের। টাইমস অব ইন্ডিয়া।
