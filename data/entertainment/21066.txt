
বন্যা মির্জা। অভিনেত্রী। আজ মাছরাঙা টেলিভিশনে প্রচারিত হবে তাঁর অভিনীত ধারাবাহিক নাটক পিঞ্জর।‘পিঞ্জর’-কাহিনি...বদরুল আনাম সৌদের নাটকগুলো গল্পনির্ভর। এই ধারাবাহিকের গল্পটাও অসাধারণ! এখানে অনেক অভিজ্ঞ অভিনয়শিল্পী অভিনয় করছেন। এ ছাড়া একদম তরুণেরাও আছেন। সমন্বয়টা দারুণ! সৌদ খুব মুনশিয়ানার সঙ্গে সবকিছু সামলাতে পারেন।ধারাবাহিকের কথা...মূলত ধারাবাহিকেই বেশি অভিনয় করছি। আওলাদ হোসেনের কেবলই স্বপন করেছি বপন ধারাবাহিকটি যাচ্ছে এটিএন বাংলায়। জুয়েল মাহমুদের বধূ কেন মন বোঝে না প্রচারিত হচ্ছে চ্যানেল আইয়ে। বৈশাখীতে সংঘাতসহ আরও চার-পাঁচটি ধারাবাহিকে অভিনয় করছি।এখন যা করছি...এই মুহূর্তে অরুণ বরুণ কিরণমালা নামের একটি এক ঘণ্টার নাটকের শুটিং করছি। এর পরিচালক লিটু ইসলাম। গল্পটা ভালো। দেখা যাক, শেষ পর্যন্ত পর্দায় কতটা ভালোভাবে উপস্থাপিত হয়। বিশেষ নাটক বাদে এক ঘণ্টার নাটক খুব কমই করা হচ্ছে।দিনের প্রিয় সময়...রাত। রাতে কোনো কাজ থাকে না। সময়টা একান্তই আমার। তবে দিন ও রাতের মাঝের সময়টা, অর্থাৎ সন্ধ্যায় কেন জানি মনটা বিষণ্ন হয়ে যায়! এটা ছোটবেলা থেকেই হয়!
প্রথম অভিনয়ের কথা...প্রথম অভিনয় করেছিলাম কুষ্টিয়ায় থাকতে। সুকান্ত ভট্টাচার্যের একটি কবিতা অবলম্বনে গীতিনৃত্যনাট্য করেছিলাম আমরা। এরপর ১৯৯১ সালের ডিসেম্বরে ঢাকায় এসে যোগ দিই দেশ নাটকে। ১৯৯৩ সালে অভিনয় করলাম সারমেয় নামের একটি নাটকে। টেলিভিশন নাটকে প্রথম অভিনয় করেছিলাম ১৯৯৬ সালে।যা হতে চেয়েছি...একদম ছোটবেলা থেকেই অভিনয়শিল্পী হতে চেয়েছি।মাহফুজ রহমান
