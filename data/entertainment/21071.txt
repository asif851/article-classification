
অন্য রকম এক আনন্দের জোয়ারে ভাসছেন মডেল ও আইটেম গার্ল নায়লা নাঈম। গুগল সার্চ ইঞ্জিন ২০১৪ সালে সবচেয়ে বেশি খোঁজা হয়েছে এমন বাংলাদেশি তারকা হিসেবে তাঁর নাম ঘোষণা করায় দারুণ উচ্ছ্বসিত নায়লা।এ প্রসঙ্গে নায়লা বলেন, ‘বাংলাদেশ থেকে গুগল সার্চ ইঞ্জিনে সবচেয়ে বেশিবার যেসব ব্যক্তিকে সার্চ করা হয়েছে, সেই তালিকায় শীর্ষে অবস্থান করাটা আমার কাছে সম্পূর্ণ অপ্রত্যাশিত ছিল। মানুষ আমাকে ভালোবাসে জানতাম, কিন্তু তা যে এতটা বেশি, বুঝতে পারলাম যখন গুগল এটা আনুষ্ঠানিকভাবে জানাল।’পৃথিবীতে মানুষের কাছ থেকে পাওয়া ভালোবাসার চেয়ে বড় কোনো পুরস্কার একজন শিল্পীর জন্য আর কিছুই হতে পারে না। গুগলের মাধ্যমে বিষয়টি আবারও উপলব্ধি করেছেন নায়লা নাঈম। বললেন, ‘মানুষের ভালোবাসার জন্যই আমি গুগল সার্চে নাম্বার এক পজিশনে এসেছি। সবাই আমাকে বলতেন আমি নতুন ধারার প্রবর্তক। কিন্তু আমার কাছে তখন সে রকম কিছু মনে হয়নি। ভেবেছি অন্য সব মডেল বা অভিনেত্রীর মতোই কাজ করছি। কিন্তু আমার জনপ্রিয়তা বা আমার প্রতি মানুষের ভালোবাসা এত বেশি, প্রমাণ পেলাম যখন গুগলের রিপোর্টটা হাতে পেলাম। এর থেকে আসলে বড় কিছুই আর হতে পারে না। সবাই আমার জন্য দোয়া রাখবেন। সামনে আমার ভালো কিছু কাজ রিলিজ হবে। আমি যেন আপনাদের প্রত্যাশা পূরণ করতে পারি এবং ভালোবাসা ধরে রাখতে পারি সামনের দিনগুলোতে।’
