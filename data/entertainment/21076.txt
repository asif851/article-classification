
এ বছর অস্কারে ‘থ্রি বিলবোর্ডস আউটসাইড এবিং, মিসৌরি’ ছবিতে অভিনয় করে সেরা পার্শ্ব–অভিনেতার অস্কার জিতে নিয়েছেন স্যাম রকওয়েল। পুরস্কার নিতে মঞ্চে উঠে প্রায় দেড় মিনিটের বক্তব্য দেন। তিনি বলেন, ‘থ্রি বিলবোর্ডস আউটসাইড এবিং, মিসৌরি’র সঙ্গে সংশ্লিষ্ট সবাইকে ধন্যবাদ। তোমরা অসাধারণ।’
এবার এই বিভাগে আরও মনোনয়ন পেয়েছিলেন উইলেম ড্যাফো (দ্য ফ্লোরিডা প্রোজেক্ট), উডি হ্যরেলসন (থ্রি বিলবোর্ডস আউটসাইড এবিং, মিসৌরি), রিচার্ড জেনকিন্স (দ্য শেপ অব ওয়াটার), ক্রিস্টোফার প্লামার (অল দ্য মানি ইন দ্য ওয়ার্ল্ড)।
যুক্তরাষ্ট্রের লস অ্যাঞ্জেলেসে হলিউড অ্যান্ড হাইল্যান্ড সেন্টারের ডলবি থিয়েটারে বাংলাদেশ সময় আজ ৫ মার্চ ভোরে বসেছে ৯০তম একাডেমি অ্যাওয়ার্ডের আসর। গতবারের মতো এবারের আসরও উপস্থাপনা করছেন জিমি কিমেল। বিশ্বের ২২৫টিরও বেশি দেশে এই আয়োজন এবিসি নেটওয়ার্কের মাধ্যমে সরাসরি সম্প্রচার করা হচ্ছে। বাংলাদেশের দর্শকেরা স্টার মুভিজ চ্যানেলেও অনুষ্ঠানটি সরাসরি দেখতে পারছেন।
 
