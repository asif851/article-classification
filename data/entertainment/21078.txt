
মুক্তির অপেক্ষায় থাকা ‘কাবিল’ ছবির প্রচারে আজ এই সিনেমার কয়েকজন কলাকুশলী এসেছিলেন ফেসবুক লাইভে। এ ছবির নায়ক হৃতিকের সঙ্গে ছিলেন ছবির নায়িকা ইয়ামি গৌতমও। আরও ছিলেন প্রযোজক রাকেশ রোশন এবং পরিচালক সঞ্জয় গুপ্ত।লাইভে একজন ফেসবুক ব্যবহারকারী হৃতিকের কাছে জানতে চান—এই ছবির সবচেয়ে চ্যালেঞ্জিং দিক ছিল কোনটি? কিন্তু ভক্তের সেই প্রশ্ন খানিকটা পালটে দেন হৃতিক। বলেন, ‘চ্যালেঞ্জিং দিকের কথা না বলে এই ছবির সবচেয়ে দুঃখের অংশটির কথা বলতে পারি।’ এই ছবিতে কাজ করতে গিয়ে এই অভিনেতার যেই দুঃখের অভিজ্ঞতাটি হয়েছে, তা হলো পুরো সিনেমায় একটিবারও নায়িকা ইয়ামির দিকে তাকাতে পারেননি তিনি!‘কাবিল’-এ একজন দৃষ্টিপ্রতিবন্ধীর চরিত্রে অভিনয় করেছেন হৃতিক। তাই সিনেমার অনেক দৃশ্য ইয়ামির সঙ্গে থাকলেও তাঁকে সংলাপ বলতে হয়েছে অন্যদিকে তাকিয়ে। হৃতিক তাই মজা করে বলেন, ‘যদি ইয়ামির চোখের দিকে তাকিয়ে সংলাপ বলতে পারতাম, তাহলে আমার অভিব্যক্তি নিশ্চয়ই আরও অনেক ভালো হতো।’
‘কাবিল’ মুক্তি পাবে ২০১৭ সালের জানুয়ারি মাসে। বলিউড বাবল।
