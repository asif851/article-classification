
বাজেটের দিক থেকে ইদানীং দক্ষিণ ভারতের ছবিই এগিয়ে আছে। এখন পর্যন্ত ভারতের সবচেয়ে ব্যয়বহুল ছবি ধরা হয় এস এস রাজামৌলির বাহুবলী ২ কে। ২০০ কোটি রুপি বাজেট নিয়ে তৈরি এই দক্ষিণী ছবি এখন মুক্তির অপেক্ষায়। এর মধ্যেই খবর এসেছে, দক্ষিণ ভারতের আরেকটি ছবিতে মাত্র একটি দৃশ্যের জন্যই নাকি ব্যয় করা হয়েছে আনুমানিক তিন কোটি রুপি। নাম ঠিক না হওয়া এই ছবির পরিচালক গজনী-খ্যাত নির্মাতা এ আর মুরুগাদোস।সেই ব্যয়বহুল দৃশ্যটি অ্যাকশনধর্মী হবে বলে জানিয়েছে একটি সূত্র। ছবির কলাকুশলীরা এখন ভিয়েতনামে ছবির শুটিং করছেন। এর আগে অন্য কোনো ভারতীয় ছবির মাত্র একটি দৃশ্যের জন্য এত অর্থ ব্যয় করা হয়েছে বলে তথ্য পাওয়া যায়নি। ব্যয়বহুল সেই দৃশ্যটিতে দক্ষিণী তারকা মহেশ বাবুকে দেখা যাবে। তাঁর সঙ্গে এই দৃশ্যে কাজ করবেন বেশ কয়েকজন স্টান্টম্যানও।ছবির ৮০ শতাংশ শুটিং শেষ হয়ে গেছে। ভিয়েতনামে আরও দুই সপ্তাহ শুটিং হওয়ার কথা রয়েছে। ছবিতে আরও অভিনয় করেছেন রাহুল প্রীত সিং ও এস জে সুরিয়া। হিন্দুস্তান টাইমস
 
