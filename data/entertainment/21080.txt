
দেশের বাইরে নানা চলচ্চিত্র উৎসবে প্রদর্শিত হয়েছে জালালের গল্প। এবার দেশের প্রেক্ষাগৃহে মুক্তি পেতে যাচ্ছে ছবিটি। আগামী ৪ নভেম্বর ঢাকাসহ দেশের ২০টি প্রেক্ষাগৃহে ছবিটি মুক্তি পাচ্ছে বলে জানান এর পরিচালক আবু শাহেদ ইমন।ইমপ্রেস টেলিফিল্ম প্রযোজিত জালালের গল্প ছবির মুক্তি উপলক্ষে গতকাল রোববার ঢাকার যমুনা ফিউচার পার্কের ব্লকবাস্টার সিনেমাসে এর উদ্বোধনী প্রদর্শনীর আয়োজন করা হয়। এতে ছবির সঙ্গে সংশ্লিষ্ট অনেকেই উপস্থিত ছিলেন।প্রিমিয়ার অনুষ্ঠানে এসে মোশাররফ করিম বলেন, ‘সিনেমা ভালো নাকি খারাপ, তা আমি জানি না। এর বিচার দর্শকেরাই করবেন। তবে পর্তুগালের মতো একটি দেশের বড় উৎসব থেকে ছবিটিকে পুরস্কার দেওয়া হয়েছে, সেই ভরসা থেকে সিনেমাটি দেখতে এসেছি। দর্শকও আশা করি একই ভরসায় সিনেমা হলে ছবিটি দেখতে যাবেন।’জালালের গল্প ছবির মুক্তি উপলক্ষে আয়োজিত প্রিমিয়ার অনুষ্ঠানে উপস্থিত ছিলেন চ্যানেল আইয়ের ব্যবস্থাপনা পরিচালক ফরিদুর রেজা সাগর, যমুনা গ্রুপের পরিচালক মো. আলমগীর ও এস এম আবদুল ওয়াদুদ, ছবির পরিচালক ইমন, অভিনয়শিল্পী মোশাররফ করিম, তৌকীর আহমেদ, শর্মীমালা প্রমুখ।আবু শাহেদ ইমন বলেন, ‘শেষ পর্যন্ত দেশের প্রেক্ষাগৃহে ছবিটি মুক্তি পেতে যাচ্ছে, এ আনন্দ প্রকাশের ভাষা আমার নেই। আমি প্রচণ্ডভাবে নার্ভাসও বলতে পারেন।’ইমন পরিচালিত প্রথম চলচ্চিত্র জালালের গল্প। তাই তরুণ এই নির্মাতাকে উৎসাহ দিতে আসেন অগ্রজদের অনেকেই। তাঁদের মধ্যে ছিলেন নাসির উদ্দীন ইউসুফ, আবু সাইয়ীদ, গোলাম রাব্বানী বিপ্লব, বিপাশা হায়াত, মাসুদ হাসান উজ্জ্বল, রেদওয়ান রনি প্রমুখ।
