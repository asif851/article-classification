
বাংলাদেশের প্রেক্ষাগৃহে বহুদিন এমন দৃশ্য দেখা যায়নি, যা আজ বৃহস্পতিবার ঢাকার পান্থপথে বসুন্ধরা সিটির স্টার সিনেপ্লেক্সে দেখা গেল। সাড়া জাগানো ‘অ্যাভেঞ্জারস’ সিরিজের নতুন ছবি ‘অ্যাভেঞ্জারস: ইনফিনিটি ওয়ার’ দেখার অগ্রিম টিকিট সংগ্রহ করার জন্য আজ সকাল থেকে লাইন ধরেছেন দর্শক। এই লাইন স্টার সিনেপ্লেক্সের আটতলা থেকে রাস্তা পর্যন্ত এসে ঠেকেছে। সরেজমিনে এমনটাই দেখা গেছে। স্টার সিনেপ্লেক্সের মিডিয়া ও মার্কেটিং বিভাগের জ্যেষ্ঠ ব্যবস্থাপক মেসবাহ উদ্দিন আহমেদ জানান, এটি বিরল ঘটনা!
পৃথিবীর চরম সংকটাপন্ন অবস্থায় সর্বগ্রাসী ভিলেন থানোসের সামনে অসহায় টিম অ্যাভেঞ্জারস। ঘনিয়ে আসছে মহাপ্রলয়। এ প্রলয় থেকে পৃথিবীকে রক্ষা করতে এগিয়ে আসে মারভেল কমিকসের সব সুপারহিরো! এত সুপারহিরো একসঙ্গে এর আগে কোনো ছবিতে দেখা যায়নি। আয়রনম্যান থেকে শুরু করে ক্যাপ্টেন আমেরিকা, হাল্ক, থর, ডক্টর স্ট্রেঞ্জ, স্পাইডারম্যান, ব্ল্যাক উইডো, উইন্টার সোলজার, ব্ল্যাক প্যান্থার, গার্ডিয়ানস অব দ্য গ্যালাক্সি বাহিনী—কে নেই এখানে! ছবির নাম ‘অ্যাভেঞ্জারস: ইনফিনিটি ওয়ার’। সাড়া জাগানো ‘অ্যাভেঞ্জারস’ সিরিজের নতুন ছবি। আগামীকাল ২৭ এপ্রিল আন্তর্জাতিকভাবে মুক্তি পাবে ছবিটি। একই দিনে ছবিটি মুক্তি পাবে বাংলাদেশের স্টার সিনেপ্লেক্সে।
এর আগে মুক্তি পাওয়া ‘অ্যাভেঞ্জারস’ সিরিজের ছবিগুলোর ব্যাপক সাফল্য এ ছবির ব্যাপারে প্রত্যাশা কয়েক গুণ বাড়িয়ে দিয়েছে। সিরিজের নতুন ছবির জন্য দর্শকেরা কতটা মুখিয়ে আছেন, তা আঁচ করা যায় ছবির ট্রেলার প্রকাশের পর। অনলাইনে এর ট্রেলার দেখতে রীতিমতো হুমড়ি খেয়ে পড়েছে বিশ্বের ভক্তরা। তৈরি হয়েছে ইতিহাস। কম সময়ে সবচেয়ে বেশি দেখা ট্রেলারের রেকর্ড এখন ‘অ্যাভেঞ্জারস: ইনফিনিটি ওয়ার’ ছবির দখলে। প্রকাশের প্রথম ২৪ ঘণ্টায় তা দেখা হয়েছে ২৩ কোটিবার! যা ছাড়িয়ে গেছে পুরোনো সব রেকর্ড।
এই ইতিহাস সৃষ্টি হওয়ায় টুইটারে বিশ্বজুড়ে ভক্তদের ধন্যবাদ জানানো হয়েছে মারভেল এন্টারটেইনমেন্ট আর দ্য অ্যাভেঞ্জারস পেজে। এতে বলা হয়, মারভেল স্টুডিও গড়ে তোলার জন্য পৃথিবী নামক এই গ্রহের সেরা ভক্তদের ধন্যবাদ। ‘অ্যাভেঞ্জারস: ইনফিনিটি ওয়ার’ সর্বকালের সবচেয়ে বেশি দেখা ট্রেলার।
মেসবাহ উদ্দিন আহমেদ বলেন, ‘সাধারণত দর্শকদের উপচে পড়া ভিড় ঈদ কিংবা অন্য উৎসবে দেখা যায়। তবে এতটা না। ছবিটি দেখতে দর্শকদের এমন আগ্রহ সত্যিই বিস্ময়কর। আর তাই তো দর্শকের চাহিদা দেখে প্রতিদিন ১৩টি শো চালানোর সিদ্ধান্ত নিয়েছি আমরা। অবস্থা দেখে মনে হচ্ছে, শো আরও বাড়াতে হতে পারে। এরই মধ্যে শুক্র ও শনিবারের টিকিট শেষ হয়ে গেছে। দর্শকের এমন সাড়া আমাদের অভিভূত করেছে।’
শুধু বাংলাদেশ নয়, দেশের বাইরেও অগ্রিম টিকিট বিক্রির পুরোনো সব রেকর্ড ভেঙে দিয়েছে মাত্র ছয় ঘণ্টায়। যুক্তরাষ্ট্রের অন্যতম অনলাইনে টিকিট বিক্রির ওয়েবসাইট ফ্যানড্যানগো জানিয়েছে, তারা অনলাইনে ছবির অগ্রিম টিকিট ছাড়ার পর থেকে বেশ চাপে আছে। এতটা চাপ অন্য কোনো ছবির ক্ষেত্রে দেখা যায়নি। ছবির প্রথম ট্রেলার ইউটিউবে উন্মুক্ত হয়েছে গত ২৯ নভেম্বর।
ছবির অভিনেতা হলিউডের অন্যতম জনপ্রিয় তারকা রবার্ট ডাউনি জুনিয়র (আয়রন ম্যান), টম হল্যান্ড (স্পাইডার-ম্যান), ক্রিস প্র্যাটসহ কলাকুশলীরা নিজেদের সামাজিক যোগাযোগের মাধ্যমে ইউটিউব লিংকটি শেয়ার করেছেন। ছবিতে আরও অভিনয় করেছেন স্কারলেট জোহানসন (ব্ল্যাক উইডো), মার্ক রাফালো (হাল্ক), ক্রিস ইভান্স (ক্যাপ্টেন আমেরিকা), জেরেমি রেনার (হাউকি), এলিজাবেথ ওলসেন, অ্যান্থনি ম্যাকি, পল রুড (অ্যান্ট-ম্যান), জোয়ি স্যালডানা, ডেভ বাতিস্তা, পম ক্লেমেনটিয়েফম, বেনেডিক্ট কাম্বারব্যাচ (ডক্টর স্ট্রেঞ্জ), শ্যাডউইক বোজম্যান (ব্ল্যাক প্যান্থার), টম হিডেলস্টোন (লকি), সেবাস্তিয়ান স্ট্যান, পিটার পিঙ্কলেজ, জশ ব্রোলিনসহ অনেকে।
‘অ্যাভেঞ্জারস: ইনফিনিটি ওয়ার’ ছবিটি পরিচালনা করেছেন দুই ভাই জো রুশো ও অ্যান্থনি রুশো। তাঁরা এর আগে ‘ক্যাপ্টেন আমেরিকা’ সিরিজের দুটি ছবি পরিচালনা করেন। দুই ভাই এক যৌথ বিবৃতিতে জানিয়েছেন, ২০০৮ সালে ‘আয়রন ম্যান’ ছবির মাধ্যমে যে গল্প শুরু হয়েছিল, ‘অ্যাভেঞ্জারস: ইনফিনিটি ওয়ার’ ছবির মধ্য দিয়ে এর সমাপ্তি হবে। আর এ জনই ছবিটি ঘিরে দর্শকদের কৌতূহলের মাত্রা একটু বেশি।
