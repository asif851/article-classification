
দুই বাংলার জনপ্রিয় দুই সংগীতশিল্পী সামিনা চৌধুরী ও নচিকেতা। সম্প্রতি তাঁরা একটি গানে কণ্ঠ দিয়েছেন। গানের শিরোনাম ‘একটু একটু’। মিশ্র অ্যালবাম ‘এমসিকিউ’-এর গান এটি।‘একটু একটু করে তোমায় ভেবেছি/একটু একটু করে কাছে এসেছি/এ মনের ক্যানভাসে তোমায় এঁকেছি/তোমাকেই শুধু ভালোবেসেছি’ কথার গানটি লিখেছেন মাহমুদুল হাসান। ‘এমসিকিউ’ অ্যালবামের সবগুলো গানের সুর ও সংগীত পরিচালনা করেছেন যাদু রিছিল।‘একটু একটু’ গানটি সম্পর্কে নচিকেতা বলেন, ‘অ্যালবামের নামটি মজার হলেও আমরা যে গানটি গাইলাম; খুবই সিরিয়াস প্রেমের একটি গান। সাবলীল কথায়, ওয়েস্টার্ন ও ক্ল্যাসিক্যাল মিশ্রিত সুরে অ্যাকুস্টিক সংগীতায়োজনে গানটি অসাধারণ হয়েছে। আর সামিনা দিদিও গেয়েছেন অসাধারণ। আশা করছি, শ্রোতাদের গানটি অনেক ভালো লাগবে।’সামিনা চৌধুরী বলেন, ‘নতুন দুটি ছেলে যখন আমাকে গানটি করতে বলল, খুব চিন্তায় পড়ে গেলাম কেমন হবে ভেবে। গান শোনার পর ওদেরকে আর না করতে পারিনি। চমত্কার কথা, সুর ও সংগীতায়োজনে গানটি করে আমার যেমন ভালো লেগেছে; আশা করছি শ্রোতাদেরও মন ছুঁয়ে যাবে। আর নচিকেতা দাদাতো তাঁর মতোই গাইলেন। এক কথায় অসাধারণ।’এদিকে ‘একটু একটু’ গানের মিউজিক ভিডিওর কাজও শেষ হয়েছে। এই প্রথম সামিনা চৌধুরী ও নচিকেতা মিউজিক ভিডিওতেও একই ফ্রেমে বন্দী হলেন। খুব শিগগির মিউজিক ভিডিওটি দর্শকরা উপভোগ করতে পারবেন।
