
খবরটা মাস খানেক আগের। যুক্তরাষ্ট্রে বসে চলচ্চিত্র অভিনেত্রী মাহিয়া মাহি এক ফেসবুক স্ট্যাটাসে জানিয়েছিলেন, তিনি আর চলচ্চিত্রে অভিনয় করবেন না। হাতে থাকা অগ্নি-২ ছবির কাজ শেষ করেই চলচ্চিত্র থেকে একবারে বিদায় নেবেন। এমনিতেই ঢাকার চলচ্চিত্রে নায়িকাসংকট, তার মধ্যে মাহির চলচ্চিত্র ছেড়ে যাওয়ার সংবাদটি নিয়ে সেই সময় ঢালিউডে কম হইচই হয়নি!এবারের সংবাদটাও হঠাৎই। মাস পেরোতেই মত পাল্টে ফেলেছেন মাহি। হঠাৎ করেই জানালেন, চলচ্চিত্র ছাড়ছেন না তিনি। আবারও অভিনয় করবেন। ভারতের এসকে মুভিজ ও জাজ মাল্টিমিডিয়ার যৌথ প্রযোজনার ছবি পুলিশগিরিতে অভিনয় করবেন বলে জানিয়েছেন মাহি। তিনি এখন ইফতেখার চৌধুরীর অগ্নি-২-এর শুটিং করছেন থাইল্যান্ডে। সেখান থেকে মুঠোফোনে মাহি বললেন, ‘অভিনয় ছাড়ছি না। অগ্নি-২ শেষ করে পুলিশগিরিতে কাজ করব। জাজ মাল্টিমিডিয়ার কথামতো কাজ করছি। তারাই আমাকে ছবিটিতে চূড়ান্ত করেছে।’তবে কী কারণে অভিনয় ছেড়ে দেওয়ার সিদ্ধান্ত হয়েছিল? এমন প্রশ্নের জবাবে মাহি বলেন, ‘ওই সময় বিশেষ কিছু কারণে মনটা খারাপ ছিল। হুট করেই অভিনয় ছাড়ার স্ট্যাটাস দিয়েছিলাম। এটা আমার ভুল ছিল।’ছবির পরিচালক সৈকত নাসির জানান, আগামী মে মাস থেকে পুলিশগিরি ছবির শুটিং শুরুর কথা আছে।
