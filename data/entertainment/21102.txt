
বিরোধীদলীয় নেতা বেগম খালেদা জিয়ার সঙ্গে দেখা করলেন জাতীয় পুরস্কারপ্রাপ্ত কণ্ঠশিল্পী নাজমুন মুনিরা ন্যান্সি। তিনি গতকাল বৃহস্পতিবার রাত আটটার পর বিএনপির চেয়ারপারসনের গুলশান কার্যালয়ে যান। খালেদা জিয়া ন্যান্সিকে নির্ভয়ে থাকতে বলেছেন। তাঁর পাশে থাকার আশ্বাসও দিয়েছেন খালেদা জিয়া।কিছুদিন আগে সামাজিক যোগাযোগের ওয়েবসাইট ফেসবুকে বিরোধীদলীয় নেতা খালেদা জিয়ার বক্তব্যের প্রশংসা করেন ন্যান্সি। খালেদা জিয়ার বক্তব্যের প্রশংসার পর বেশ বিপাকেই পড়ে যান ন্যান্সি। এর ফল হিসেবে নানা মাধ্যম থেকে মুঠোফোনে হুমকি এবং সর্বশেষ গত মঙ্গলবার গভীর রাতে ন্যান্সির নেত্রকোনার বাড়িতে পুলিশ অভিযান চালায়। পুলিশের অভিযানের এক দিন পর বৃহস্পতিবার ঢাকার জাতীয় প্রেসক্লাবে এক সংবাদ সম্মেলন করে নিজের অবস্থানের কথা সংবাদমাধ্যমের কাছে তুলে ধরেন ন্যান্সি। এরপর রাতেই বিরোধীদলীয় নেতা বেগম খালেদা জিয়ার সঙ্গেও দেখা করেন তিনি। খালেদা জিয়ার সঙ্গে দেখা করার জন্য গতকাল রাত আটটার পর বিএনপির চেয়ারপারসনের গুলশান কার্যালয়ে যান ন্যান্সি।সাক্ষাতের বিষয়ে ন্যান্সি বলেন, ‘বিশেষ কোনো কারণে যাইনি। ২১ অক্টোবর আমার রাজনৈতিক অবস্থান পরিষ্কার করে গত সপ্তাহে আমি ফেসবুকে একটি স্ট্যাটাস দিয়েছিলাম। এরপর থেকে নানাভাবে হয়রানির শিকার হচ্ছি। এমনকি বিভিন্ন মহল থেকে হুমকিও আসছে। ২৯ অক্টোবর গভীর রাতে পুলিশ আমার নেত্রকোনার বাসায় হানা দেয়। সে কারণে নেত্রী আমাকে ডেকেছিলেন। এ সময় বিএনপির ভারপ্রাপ্ত মহাসচিব মির্জা ফখরুল ইসলাম আলমগীর ও দলের সিনিয়র নেতারা উপস্থিত ছিলেন।’
 
ন্যান্সি এও বলেন, ‘সাক্ষাতে খালেদা জিয়া আমাকে বলেছেন, এগুলো নিয়ে ভয়ের কোনো কিছু নেই। বিভিন্ন মহলের হুমকি-ধামকি ও পুলিশি হয়রানি নিয়ে সংবাদ সম্মেলনের বিষয়টির প্রশংসা করেন তিনি। আমাকে নানাভাবে হয়রানির পুরো বিষয়টি নিয়ে তিনি দুঃখপ্রকাশ করেছেন। তিনি বলেছেন, “তুমি শিল্পী মানুষ। নির্ভয়ে থেকো, আমরা তোমার পাশে আছি। তুমি ভালো গান করো। তোমার গানের চর্চা নিয়মিত চালিয়ে যাও। ভয়ের কিছু নেই। আমরা তোমাকে সব ধরনের সহযোগিতা করব।”’
 
এদিকে বিরোধীদলীয় নেতা খালেদা জিয়ার সঙ্গে সাক্ষাত্ করতে পেরে বেশ উচ্ছ্বসিত ন্যান্সি। তিনি বলেন, ‘আমি কখনো ভাবিনি তাঁর (খালেদা জিয়া) সঙ্গে সামনাসামনি দেখা হবে। কথা হবে। আমি খুব সম্মানিত বোধ করছি। আমি আনন্দিত। উনি আমাকে বারবার সাহস জুগিয়েছেন।’ 
