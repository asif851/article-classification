
ঢাকাই চলচ্চিত্রের জনপ্রিয় অভিনেতা শাকিব খানের ড্রিমগার্ল জয়া আহসান! অবশ্য এ কথা অন্য কারো নয়, কথাটা নিজ মুখেই স্বীকার করলেন শাকিব। মাছরাঙা টেলিভিশনের ঈদের অনুষ্ঠানের শুটিংয়ে এমনটাই জানিয়েছেন তিনি।
গতকাল সোমবার রাতে মাছরাঙা টেলিভিশনের স্টুডিওতে অনুষ্ঠানটির দৃশ্যধারণের কাজ শেষ হয়। মুনমুনের উপস্থাপনায় অনুষ্ঠানটির নাম ‘কেমিস্ট্রি’। এই অনুষ্ঠানের মাধ্যমে এবারের ঈদে একসঙ্গে ছোট পর্দায় হাজির হতে যাচ্ছেন শাকিব খান ও জয়া আহসান।অনুষ্ঠানের শুটিংয়ের সময় কথা প্রসঙ্গে শাকিব জানান, জয়া আহসান তাঁর ড্রিমগার্ল। জয়া তাঁকে নানাভাবে অনুপ্রাণিত করেছেন। কলকাতার ফিল্ম ফেয়ার পুরস্কারে যখন জয়ার নামটি আছে শুনেছেন, তখন একজন বাংলাদেশি অভিনেতা হিসেবে তাঁর নিজের খুব গর্ব হয়েছে।অন্যদিকে জয়া জানান, শাকিব এমন একজন অভিনেতা যাঁর সঙ্গে অভিনয় করার স্বপ্ন সব অভিনেত্রীরই আছে। জয়ার খুব পছন্দের একজন অভিনেতা শাকিব। তাঁর সঙ্গে ছবিতে কাজ করার অভিজ্ঞতাও খুব চমৎকার।শাকিব খান ও জয়া আহসান একসঙ্গে প্রথম অভিনয় করেন ‘পূর্ণদৈর্ঘ্য প্রেম কাহিনি’ ছবিতে। কোরবানির ঈদে মুক্তি পাবে এই জুটির নতুন চলচ্চিত্র ‘পূর্ণদৈর্ঘ্য প্রেম কাহিনি টু’। দর্শক-প্রদর্শক-নির্মাতাদের পছন্দের কারণে তাঁরা আরও প্রায় অর্ধ ডজন ছবিতে কাজ করার প্রস্তাব পেয়েছেন বলেও আড্ডার ছলে জানালেন শাকিব-জয়া।রুম্মান রশীদ খানের গ্রন্থনা ও সাইফুল ইসলামের প্রযোজনায় কেমিস্ট্রি মাছরাঙা টেলিভিশনে প্রচারিত হবে ঈদের পরদিন। 
