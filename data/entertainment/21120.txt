
অমিত মাসুরকার পরিচালিত ছবি ‘নিউটন’ মুক্তি পেয়েছে গত শুক্রবার। ইতিমধ্যেই ৯০তম একাডেমি অ্যাওয়ার্ড আসরে ভারতের ২৬টি চলচ্চিত্রকে পেছনে ফেলে দেশের প্রতিনিধিত্ব করতে যাচ্ছে এই চলচ্চিত্র। রাজনৈতিক স্যাটায়ারধর্মী এই ছবির প্রশংসায় বলিউডের সবাই পঞ্চমুখ। অভিনেতা অমিতাভ বচ্চনসহ অনেক চলচ্চিত্র বোদ্ধাই ছবিটির ভূয়সী প্রশংসা করছেন। নকশাল আন্দোলনের প্রেক্ষাপটে তৈরি ‘নিউটন’ ছবিতে উঠে এসেছে সামাজিক ও রাজনৈতিক পক্ষপাতিত্ব, দুর্নীতিসহ নানা বিষয়। কিন্তু সুনামের পাশাপাশি কিছু দুর্নামও হচ্ছে ‘নিউটন’ নিয়ে। মুক্তির পরপরই শোনা যাচ্ছিল, এটি নাকি ইরানি ছবি ‘সিক্রেট ব্যালট’-এর নকল। সেই তর্কে অবশ্য ‘নিউটন’-এর পক্ষে থাকা লোকদেরই আপাতত জয় হয়েছে। ধরা যাক, অমিত কোনো ইরানি ছবি থেকে গল্প ধার করেননি। কিন্তু তাঁর ছবির পোস্টার যে হুবহু মিলে যায় বাঙালি চলচ্চিত্র নির্মাতা সত্যজিৎ রায়ের ‘গণশত্রু’র সঙ্গে, এ কথা কীভাবে অস্বীকার করবেন ছবির পরিচালক ও প্রযোজক?
‘নিউটন’ ছবির ওপর যখন নকলের অভিযোগ ওঠে, তখন ছবির নির্মাতা বলেছিলেন, ‘একটি গল্পের সঙ্গে আরেকটি গল্পকে মানুষ কোনো না কোনোভাবে মেলাতেই পারে। এই সম্ভাবনা খুব প্রবল, আমি যখন এখানে বসে কোনো কাহিনি লিখছি, তখন বিশ্বের অন্য কোনো প্রান্তে বসে অন্য কেউ সেই একই বিষয় নিয়ে লিখছেন। কাহিনি মিলে গেলে আমার কী করার আছে?’
তবে, ‘নিউটন’ ছবিকে নকল বলায় সবচেয়ে বেশি চটেছেন নির্মাতা অনুরাগ ক্যাশপ। যদিও তিনি এই সিনেমা তৈরি করেননি। কিন্তু টুইটারে নিন্দুকদের ওপর আচ্ছামতো ক্ষোভ ছেড়েছেন। অনুরাগ লিখেছেন, ‘নিউটন’-এর সঙ্গে ‘সিক্রেট ব্যালট’-এর ততখানি মিল আছে, যতখানি ‘ওয়াতান কা রাখওয়ালে’-এর সঙ্গে হলিউডের ‘অ্যাভেঞ্জারস’-এর। শুধু এটুকু লিখেই ক্ষান্ত হননি এই পরিচালক। ইরানি সেই ছবির প্রযোজক ম্যাক্রো মুলার বরাবর একটি চিঠিও লিখেছেন। মুলার ‘নিউটন’ দেখে নিশ্চিত করেছেন যে এই ছবি কোনোভাবেই তাঁর ছবির নকল নয়। কিন্তু এবার ‘নিউটন’-এর পোস্টার প্রসঙ্গে কী বললেন অনুরাগ?
১৯৯০ সালে বিখ্যাত নাট্যকার হেনরিক ইবসেনের ‘অ্যান এনিমি অব দ্য পিপল’ থেকে অনুপ্রাণিত হয়ে সত্যজিৎ রায় তৈরি করেন চলচ্চিত্র ‘গণশত্রু’। এতে অভিনয় করেছিলেন সৌমিত্র চট্টোপাধ্যায়, রুমা গুহঠাকুরতা, মমতা শংকর, ধৃতিমান চ্যাটার্জি, দীপংকর দেসহ অনেকে। ১৯৮৯ সালে কান চলচ্চিত্র উৎসবের চলচ্চিত্র প্রতিযোগিতায়ও এটি প্রদর্শিত হয়। ছবির কয়েকটি পোস্টারের মধ্যে একটির সঙ্গে হুবহু মিলে যাচ্ছে মনীশ মুন্দ্রা প্রযোজিত ‘নিউটন’ ছবির পোস্টার। এ ব্যাপারটিকে কাকতালীয় বলে উড়িয়ে দেবেন নির্মাতা? চাইলেও হয়তো তা পারবেন না। খোলা চোখে দেখলে যে কেউ বলবে, দুটি পোস্টারের থিম সম্পূর্ণ এক। এদিকে অস্কারে যাওয়ার আগে একের পর এক যেভাবে তির ছোড়া হচ্ছে ‘নিউটন’ দিকে, তাতে শেষমেশ এই সিনেমার পরিণতি কী হয়, তা নিয়েও সন্দিহান কেউ কেউ। ‘নিউটন’ ছবিতে অভিনয় করেছেন রাজকুমার রাও, পঙ্কজ ত্রিপাঠি, অঞ্জলি পাতিল, রঘুবীর যাদব, সঞ্জয় মিশ্র। ইন্ডিয়া টুডে
 
