
চলচ্চিত্রে অসামান্য অবদানের জন্য যুক্তরাষ্ট্রের নিউইয়র্কে ‘আজীবন সম্মাননা’ পেতে যাচ্ছেন বাংলাদেশের চলচ্চিত্রের দুই গুণী অভিনয়শিল্পী ইলিয়াস কাঞ্চন ও নূতন। তাঁদের এই ‘আজীবন সম্মাননা’ পুরস্কার দিতে যাচ্ছে বিএনএস লজিস্টিক নামের একটি প্রতিষ্ঠান। একই অনুষ্ঠানে ২০১৩-১৪ সালে বাংলাদেশি চলচ্চিত্রের ১৪টি শাখায় বিশেষ অবদানের জন্য পুরস্কৃত করা হবে আরও বেশ কয়েকজন বাংলাদেশি শিল্পীকে।আগামী ১৫ নভেম্বর নিউইয়র্ক সিটির অ্যামাজুরা মিলনায়তনে এক অনুষ্ঠানের মাধ্যমে এই পুরস্কার তাঁদের হাতে তুলে দেওয়া হবে। পুরস্কার অনুষ্ঠানের পাশাপাশি থাকবে মনোজ্ঞ সাংস্কৃতিক অনুষ্ঠানও। আয়োজক প্রতিষ্ঠানের পক্ষ থেকে জানানো হয়েছে, শুধু চলচ্চিত্র নিয়ে এমন আয়োজন তারা এই প্রথমবারের মতো করতে যাচ্ছে।এদিকে, আজীবন সম্মাননা পুরস্কার প্রাপ্তির কারণে বেশ সম্মানিতবোধ করছেন ইলিয়াস কাঞ্চন। প্রথম আলোর সঙ্গে আলাপে তিনি বলেন, ‘দেশের বাইরে বেশ কয়েকটি অনুষ্ঠানে এর আগেও সম্মাননা পেয়েছি। নিউইয়র্কে আজ থেকে ১৫ বছর আগে এক অনুষ্ঠানে ববিতা, চম্পা ও আমাকে একসঙ্গে সম্মানিত করা হয়েছিল। তবে, ‘আজীবন সম্মাননা’ পুরস্কার পাওয়ার বিষয়টি একেবারেই অন্য রকম।’ইলিয়াস কাঞ্চন এ-ও বলেন, ‘একজন শিল্পীকে তাঁর জীবনের শেষ পর্যায়েই আজীবন সম্মাননা পুরস্কার প্রদান করা হয়। আমার ক্ষেত্রেও আয়োজকেরা তেমনটাই ভেবেছেন কি না, জানি না। আজীবন সম্মাননার মতো একটি সম্মানজনক পুরস্কার পেতে যাচ্ছি ভেবে অনেক সম্মানিতবোধ করছি।’ তিনি বলেন, ‘এটাও ঠিক যে, আমি কিন্তু এখনো ফুরিয়ে যাইনি।’ রসিকতা করে বললেন, ‘আমার তো মনে হয়, ইদানীং যদি আমার কোনো ছবি যদি মুক্তি পেত, তাহলে হয়তো সেই প্রতিযোগিতা বিভাগেও মনোনয়ন পেতাম।’
এদিকে, এ প্রসঙ্গে নূতন বলেন, ‘দেশের বাইরে এমন আয়োজনের ভাবনাটা আমার কাছে দারুণ লেগেছে। অনুষ্ঠানে অংশ নিতে অনেকবারই আমি দেশের বাইরে গেছি। কিন্তু এমন সম্মাননা পাওয়া হয়নি। চলচ্চিত্রের মানুষদের নিয়ে বিএনএস লজিস্টিক আয়োজিত এই অনুষ্ঠানে আমাকে আজীবন সম্মাননা পুরস্কারের যোগ্য ভাববার জন্য সংশ্লিষ্ট সকলকে ধন্যবাদ ও কৃতজ্ঞতা জানাই।’ তিনি বলেন, ‘এই সম্মান প্রাপ্তি আমাকে অনেক বেশি সম্মানিত করবে।’
