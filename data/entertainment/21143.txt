
আশ্চর্য হলেও সত্য। যেখানে বলিউডের পারিশ্রমিকের হিসাব হয় কোটির ঘরে সেখানে কি না বলিউডেরই একজন পারিশ্রমিক নিলেন মাত্র এক টাকা? হ্যাঁ, এমনটিই ঘটেছে তারকা অভিনেতা নওয়াজুদ্দিন সিদ্দিকীর বেলায়। ছবির প্রযোজক বললেন, এমন অভিনেতারাই প্রমাণ করেন, পেশাদারত্ব নয়, প্যাশনই বড়।সম্প্রতি মুক্তি পেয়েছে নওয়াজুদ্দিন সিদ্দিকীর ছবি ‘হারামখোর’। শিক্ষক ও শিক্ষার্থীর মধ্যকার প্রেম নিয়ে বানানো ছবিটি নিয়ে আলোচনা হয়েছে বেশ। সেন্সর বোর্ড আটকেও দিয়েছিল ছবিটিকে। শেষ পর্যন্ত মুক্তি পেয়েছে শিক্ষক-ছাত্রীর এই আখ্যান। এই ছবির জন্য কোনো পারিশ্রমিক নেননি নওয়াজ। শুধু ‘টোকেন মানি’ হিসেবে এক টাকা নেন তিনি। ছবির প্রযোজক গুনিত মোংগা বললেন, শুরুতেই নওয়াজের এই সিনেমার পাণ্ডুলিপি বেশ পছন্দ হয়েছিল। তাই এই পারিশ্রমিকেই কাজ শুরু করেন তিনি। আসলে এই সিনেমাতে একটা প্যাশন কাজ করেছিল। এটা তিনি বুঝতে পেরেছিলেন। নওয়াজুদ্দিনের মতো অভিনেতারাই প্রমাণ করেন, পেশাদারত্ব নয়, প্যাশনই বড়।‘হারামখোর’ সিনেমাতে তাঁর সঙ্গে অভিনয় করেছেন শ্বেতা ত্রিপাঠি। পরিচালনা করেছেন শ্লোক শর্মা।
