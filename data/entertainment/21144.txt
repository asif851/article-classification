
বন্ধুকে বড় করলেই নিজেকে ছোট করা হয় না। ‘মিস্টার পারফেকশনিস্ট’ আমির খান সেটা ভালো করেই জানেন। ‘দাবাং’, ‘ওয়ান্টেড’খ্যাত বন্ধু সালমান খানকে তাই অকপটে তাঁর চেয়েও বড় তারকা বলে স্বীকৃতি দিলেন তিনি। সম্প্রতি আমির খানকে জিজ্ঞাসা করা হয়েছিল আমির, সালমান ও শাহরুখ খানের মধ্যে সবচেয়ে বড় তারকা কে?এ প্রসঙ্গে আমির খান বলেন, সবচেয়ে বড় তারকা হিসেবে নিজের নামটি বলতে পারি। প্রতিদ্বন্দ্বিতাকে আমি ইতিবাচক হিসেবে দেখি। তবে আমার ভাবনার সঙ্গে সবার তো মিল নাও থাকতে পারে। অন্যের অভিনয় দেখে মাঝে মাঝে মুগ্ধ হয়ে ভাবি সে কীভাবে এতো ভালো অভিনয় করতে পারে? আমি কীভাবে আরও ভালো অভিনয় করতে পারব তা নিয়ে ভাবি।আমির খান জানিয়েছেন, ‘মুন্নাভাই এমবিবিএস দেখে সঞ্জয় দত্তের অভিনয় যেমন অসাধারণ লাগে, তেমনি রণবীর কাপুরের বরফি আমাকে মুগ্ধ করে। তবে যখন দাবাং দেখি  তখন আমার বন্ধু সালমানের অভিনয় আমাকে মুগ্ধ করে। আমার চেয়ে সালমান নিঃসন্দেহে বড় তারকা। অভিনয় করতে তার যেন কিছুই করতে হয় না। তাঁর মধ্যে যেন তারকাখ্যাতি ভরপুর।’
সালমানের প্রশংসায় আমির খান আরও বলেন, সালমান অভিনয়ে সামান্য বেল্ট নাড়ানো কিংবা চশমা ঠিক করার স্টাইল দর্শকের মনোরঞ্জনের জন্য যথেষ্ট। সালমানের সঙ্গে কোনো প্রতিদ্বন্দ্বিতা নেই বলেও জানান আমির। সালমানের সঙ্গে আমিরের পার্থক্য কিসে? আমির বলেন, সালমান যেভাবে সহজেই ট্যাপ ড্যান্স বা শরীর প্রদর্শন করতে পারেন আমার এগুলোতে কিছুটা লজ্জা লাগে।
বন্ধু সালমান খানকে প্রশংসায় ভাসালেও ‘চেন্নাই এক্সপ্রেস’ দিয়ে আয়ের রেকর্ড গড়া শাহরুখ খান প্রসঙ্গে কোনো কথা বলেননি আমির। তবে কি ‘ধুম থ্রি’ দিয়ে জবাব দিতে চাইছেন তিনি?

