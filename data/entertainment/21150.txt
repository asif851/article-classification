
*পূজা এরই মধ্যে অভিনয় করেছেন ‘নূর জাহান’ ছবিতে। *১৬ ফেব্রুয়ারি ‘নূর জাহান’ ছবিটি দুই বাংলায় মুক্তি দেওয়ার চেষ্টা করছেন দুই প্রযোজক।*তার আগেই পূজাকে নিয়ে নতুন ছবির ঘোষণা দিলেন তাঁরা।
বাংলাদেশ-ভারত যৌথ প্রযোজনার আরেকটি ছবিতে অভিনয় করতে যাচ্ছেন বাংলাদেশের নায়িকা পূজা চেরি। এর প্রযোজকও বাংলাদেশের জাজ মাল্টিমিডিয়া ও ভারতের কলকাতার রাজ চক্রবর্তী প্রোডাকশনস।
পূজা এরই মধ্যে অভিনয় করেছেন যৌথ প্রযোজনার ‘নূর জাহান’ ছবিতে। ছবিটি পরিচালনা করেছেন পরিচালক ও প্রযোজক রাজ চক্রবর্তীর একসময়কার সহকারী অভিমন্যু মুখোপাধ্যায়। নতুন ছবিটি পরিচালনা করবেন রাজ চক্রবর্তীর আরেক সহকারী বিদুলা ভট্টাচার্য।
ভালোবাসা দিবস উপলক্ষে আগামী ১৬ ফেব্রুয়ারি ‘নূর জাহান’ ছবিটি দুই বাংলায় একসঙ্গে মুক্তি দেওয়ার চেষ্টা করছেন দুই প্রযোজক। তার আগেই পূজাকে নিয়ে নতুন ছবির ঘোষণা দিলেন তাঁরা। নতুন ছবির নাম ‘প্রেম আমার ২’। ‘নূর জাহান’-এ পূজার নায়ক অদ্রিতই নতুন ছবির নায়ক হিসেবে থাকছেন।
২০০৯ সালে মুক্তি পেয়েছিল রাজ চক্রবর্তীর আলোচিত ছবি ‘প্রেম আমার’। নতুন ছবির নাম ‘প্রেম আমার ২’ হলেও এটি প্রথম ছবিটির সিক্যুয়াল নয়। ছবির বাংলাদেশ অংশের প্রযোজক আবদুল আজিজ বলেন, ‘ছবির নামে দ্বিতীয় কিস্তি থাকলেও গল্প পুরোই আলাদা।’
‘প্রেম আমার ২’ ছবিতে কাজের সুযোগ পেয়ে খুশি পূজা। তিনি বলেন, ‘খবরটি আজিজ ভাইয়ের কাছ থেকে প্রথমে জানতে পারি। “প্রেম আমার” ছবিটি কলকাতায় দারুণ জনপ্রিয়তা পেয়েছিল। আমি ভাগ্যবান যে সেই ছবির দ্বিতীয় কিস্তিতে কাজের সুযোগ পাচ্ছি।’ আর প্রযোজক আবদুল আজিজ বলেন, ‘নূর জাহান’ ও ‘পোড়ামন ২’ ছবি দুটিতে পূজার অভিনয় দেখে আমি মুগ্ধ হয়েছি। তাঁর প্রতি আস্থা তৈরি হয়েছে।
আগামী ২০ ফেব্রুয়ারি থেকে ‘প্রেম আমার ২’ ছবির শুটিং শুরুর কথা আছে। ছবির ভারত অংশের প্রযোজক রাজ চক্রবর্তী বলেন, ‘বাংলাদেশের সিলেটের লোকেশনে প্রথমে শুটিং হবে।’
