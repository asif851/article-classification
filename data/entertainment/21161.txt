
দুটি গানের শুটিং ছাড়া ‘পাগল মানুষ’ ছবির সব কাজই শেষ হয়েছিল। কিন্তু পরিচালক এম এম সরকারের আকস্মিক মৃত্যুতে আড়াই বছর আগে থেমে যায় ছবির কাজ। ছবির প্রধান অভিনেত্রী শাবনূরও চলে যান অস্ট্রেলিয়ায়। আসা-যাওয়ার মধ্যে থাকলেও কোনোভাবেই শুটিংয়ের শিডিউল দিতে পারছিলেন না তিনি।শাবনূরের এখন সময় মিলেছে; আর পরিচালকের হাল ধরেছেন এম এম সরকারের ‘শিষ্য’ বদিউল আলম খোকন। ফলে কদিনের মধ্যেই ছবির কাজ শেষ হচ্ছে। পাগল মানুষ ছবির শুটিংয়ের জন্য দীর্ঘদিন পর ক্যামেরার সামনে দাঁড়ালেন শাবনূর। ছবিতে শাবনূরের বিপরীতে অভিনয় করছেন শায়ের খান।শাবনূর বলেন, ‘বাংলাদেশ ও অস্ট্রেলিয়া যাওয়া-আসার কারণে কোনোভাবে শিডিউল মেলাতে পারছিলাম না। মাঝে অবশ্য দেশে ফিরে মোস্তাফিজুর রহমান মানিকের কিছু আশা কিছু ভালোবাসা ছবির কাজ শুরু করি। ছবির কাজ শেষে আবার আবার সিডনি চলে যাই। তারপর বিয়ে ও সন্তানের কারণে আর শুটিং করতে চাইনি। এবার দেশে আসার পর মনে হলো, ছবিটির কাজ শেষ করে ফেলা উচিত। তাই সময় বের করে কাজটি শেষ করছি।’কেমন লাগছে এফডিসির পরিবেশ জানতে চাইলে বলেন, ‘খুব খারাপ লাগছে। আমরা যখন কাজ করেছি তখন পুরো এফডিসিতে উৎসবের আমেজ ছিল। এখন তো এফডিসিতে ঢুকলেই মনে হয়, কোথায় আসলাম! একেবারে পিনপতন নীরবতা।’
‘মাঝে শোনা গিয়েছিল সালাউদ্দিন লাভলু পরিচালিত একটি ছবিতে অভিনয় করছেন আপনি। সেই ছবির খবর কী? ’—এমন প্রশ্নের জবাবে শাবনূর বলেন, ‘কথা হয়ে আছে। আমি সামনে আবার অস্ট্রেলিয়া যাচ্ছি। দেশে ফিরেই নতুনভাবে ছবির কথা ভাবব।’‘পাগল মানুষ’ ছবি প্রসঙ্গে বদিউল আলম খোকন বলেন, ‘আমার চলচ্চিত্র পরিচালক হওয়ার পেছনে এম এম সরকারের অবদানের শেষ নাই। তাঁর শিষ্য হিসেবে মনে করেছি, ছবিটির কাজ শেষ করা আমার দায়িত্ব। গুরুর অসমাপ্ত কাজ শেষ করতে পারছি ভেবে শান্তি পাচ্ছি।’
