
অভিনয়শিল্পী কুসুম শিকদারের জন্মদিন ছিল গতকাল ১২ এপ্রিল। কত বছর পূর্ণ করলেন সে বিষয়ে কিছু না বললেও এবারের জন্মদিনের কী উপহার পেয়েছেন, তা বলতে একমুহূর্তও সময় নিলেন না এই অভিনেত্রী। শুধু কি তা-ই, এবারের জন্মদিনে নাকি নিজের জীবনের সেরা উপহারটিই তিনি পেয়ে গেছেন। গতকাল সোমবার কুসুম অভিনীত ‘শঙ্খচিল’ ছবির প্রিমিয়ার শো শেষে স্টার সিনেপ্লেক্স থেকে বের হওয়ার সময় প্রথম আলোর প্রতিবেদককে এ কথা জানান কুসুম। কিন্তু কী সেই সেরা উপহার? ‘আমার আজকের জন্মদিনে ভক্ত-শুভাকাঙ্ক্ষীদের অনেক এসএমএস আর শুভেচ্ছা পাচ্ছি। রাত থেকেই শুরু হয়েছে। পরিবার আর বন্ধু-বান্ধবের শুভেচ্ছা তো ছিলই। কিন্তু এমন শুভদিনে নিজের অভিনীত “শঙ্খচিল”-এর মতো একটি ছবির প্রিমিয়ার, একজন অভিনয়শিল্পী হিসেবে জন্মদিনে এর চেয়ে সেরা উপহার আর কিছুই হতে পারে না। এটাই এখন পর্যন্ত আমার জন্মদিনের সেরা উপহার।’ বললেন কুসুম।  ‘শঙ্খচিল’ ছবির প্রিমিয়ার অনুষ্ঠানে উপস্থিত ছিলেন বাংলাদেশের টিভি নাটক ও চলচ্চিত্রের অনেক গুণী অভিনয়শিল্পী ও নির্মাতা। তাঁরা সবাই আলাদাভাবে এই ছবিতে কুসুমের অভিনয়ের ভূয়সী প্রশংসা করেন। কুসুম বলেন, ‘জন্মদিনে ছবির প্রিমিয়ারে এসে সহকর্মীদের কাছ থেকে ছবিটির এমন প্রশংসায় সত্যিই আমি অভিভূত। এমন একটা দিন আমার জীবনে স্মরণীয় হয়ে থাকবে। আমি এই ছবির পরিচালক ও প্রযোজকদের কাছে কৃতজ্ঞতা জানাই, তাঁরা আমাকে এমন একটি ছবিতে কাজের সুযোগ দিয়েছেন। আমার এবারের জন্মদিনটাকে সত্যিই বিশেষ করেছেন।’ এদিকে ‘শঙ্খচিল’ ছবির প্রচারণায় অংশ নিতে আজ বুধবার কলকাতার উদ্দেশে ঢাকা ছাড়ার কথা রয়েছে কুসুম শিকদারের। যাবতীয় আনুষ্ঠানিকতা শেষে ঢাকায় ফিরবেন ১৮ এপ্রিল। গৌতম ঘোষ পরিচালিত ‘শঙ্খচিল’ ছবিতে কুসুম শিকদারের সহশিল্পী ভারতের জনপ্রিয় অভিনেতা প্রসেনজিৎ চট্টোপাধ্যায়। এই ছবিতে আরও অভিনয় করেছেন বাংলাদেশের মামুনুর রশীদ, শাহেদ আলী, রোজি সিদ্দিকী, সাঁঝবাতি, ভারতের প্রিয়াংশু চট্টোপাধ্যায়, অরিন্দম শীল, উষসী চক্রবর্তী, অনুম রহমান খান, দীপংকর দে প্রমুখ।
