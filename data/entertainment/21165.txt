
শিরোনামহীনের অন্যতম সদস্য তানযীর তুহিন ব্যান্ড থেকে সরে যান গত ৭ অক্টোবর। এরপর তাঁর পরিবর্তে নতুন একজন সদস্য যুক্ত হয়েছেন। শিরোনামহীনের নতুন এই সদস্য শেখ ইশতিয়াক। তাঁকে নিয়ে নিয়মিত প্র্যাকটিস শুরু করেছে শিরোনামহীন। পাশাপাশি তৈরি করছে নতুন গান। এরই মধ্যে তিনটি নতুন গান তৈরি হয়েছে। গানগুলোর শিরোনাম ‘বোহেমিয়ান’, ‘জাদুকর’ ও ‘বারুদসমুদ্র’। তিনটি গানেরই মিউজিক ভিডিও তৈরি হয়েছে।
শিরোনামহীনের অন্যতম সদস্য জিয়াউর রহমান আজ রোববার প্রথম আলোকে জানান, আগামী ৭ থেকে ১০ ডিসেম্বরের মধ্যে ‘জাদুকর’ গানটি ইউটিউবে প্রকাশ করা হবে। এরপর ডিসেম্বর মাসের শেষ দিক থেকে আবার নিয়মিত কনসার্টে গান করবে শিরোনামহীন। এখন থেকে প্রতি মাসে অন্তত একটি নতুন গান মিউজিক ভিডিওসহ প্রকাশের উদ্যোগ নেওয়া হয়েছে। এরপর আগামী বছর সেপ্টেম্বর মাস নাগাদ শিরোনামহীন নিজেদের নতুন অ্যালবাম প্রকাশ করবে।
নতুন গান আর নতুন সদস্যের ব্যাপারে তিনি বলেন, ‘শিরোনামহীনের গান আগে সবাই যেমন শুনেছেন, তা থেকে খুব একটা ব্যতিক্রম হবে না। আশা করছি, সবাই আগের মতোই উপভোগ করবেন। আর আমাদের নতুন সদস্য শেখ ইশতিয়াক ব্যান্ডে যথেষ্ট সময় দিচ্ছেন। নিজেকে ব্যান্ডের সঙ্গে মানিয়ে নেওয়ার জন্য তাঁর চেষ্টার কোনো কমতি নেই।’
এদিকে শিরোনামহীনের নতুন তিনটি গানের মিউজিক ভিডিও পরিচালনা করেছেন আশরাফ শিশির। জাতীয় চলচ্চিত্র পুরস্কার পাওয়া এই পরিচালক বলেন, ‘পুরো কাজটি ছিল আমাদের জন্য নতুন অভিজ্ঞতার। প্রযুক্তিগত দিক থেকে ছিল বড় চ্যালেঞ্জ। আমি তো বলব, নতুন লাইন আপে কিছু চমক নিয়েই সামনে আসছে শিরোনামহীন।’
