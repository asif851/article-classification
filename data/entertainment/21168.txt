
রাজবাড়ী শহর থেকে ১৫ কিলোমিটার দূরে পদ্মার চর। এই চরের নাম লালগোলা। এখানে হিমেল আশরাফের সুলতানা বিবিয়ানা ছবির শুটিং হচ্ছে। ১৬ ফেব্রুয়ারি থেকে এখানে শুটিং করছেন ছবির নায়িকা আঁচল। চলচ্চিত্রের নায়িকা বলে কথা। চরে চলচ্চিত্রের নায়িকা এসেছেন, মুহূর্তেই রটে যায় এই খবর। এরপর আশপাশের গ্রাম থেকে অসংখ্য মানুষ এসে ভিড় করে ওই চরে। সবাই ঘিরে ধরে আঁচলকে।আঁচলকে তারা কখনো দেখেছে? কিংবা তাঁর ছবি? তাতে কী আসে-যায়? ছবির নায়িকা বলে কথা!কী আর করা, নিরাপত্তার কথা ভেবে শুটিং স্থগিত করেন নির্মাতারা। কিন্তু পুরো ঘটনায় এতটুকু বিরক্ত হননি আঁচল। পরে সেখান থেকে মুঠোফোনে তিনি বলেন, ‘তাঁদের সঙ্গে কথা বলে মনে হলো, তাঁরা আমার ছবি দেখেছেন। এত দুর্গম এলাকার মানুষ আমার ছবি দেখেছেন, আমাকে ভালোবাসেন। সত্যিই আমি অভিভূত!’আঁচল জানান, ২৮ ফেব্রুয়ারি পর্যন্ত এই চরে শুটিং করবেন তাঁরা।
