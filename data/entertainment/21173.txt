
‘বিগহার্ট লাভারবয়’ সালমান খানের ‘সাবেক প্রেমিকা’ তালিকা করলে বলা যায় তা বেশ দীর্ঘই হবে। সালমানের সর্বশেষ সাবেক প্রেমিকা হিসেবে এ তালিকায় নাম লিখিয়েছেন রোমানিয়ান টিভি তারকা ইলুলিয়া ভেঞ্চুর। সম্প্রতি ‘জয় হো’ ছবির শুটিংয়ের কাজে রোমানিয়া গিয়েছেন সালমান। সেখানে তিনি ইলুলিয়ার সঙ্গে দেখা করেছেন বলেই খবর চাউর হয়েছে। কিন্তু কেউ স্পষ্ট করেননি এ দেখা কি নিছক সাক্ষাত্, নাকি রোমানিয়ায় সালমানের রোমান্স।এ প্রসঙ্গে ‘জয় হো’ ছবির দলের এক সদস্যের উদ্ধৃতি দিয়ে মিড-ডে ডটকম জানিয়েছে, এক সপ্তাহ ধরে ‘জয় হো’ ছবির শুটিংয়ের কাজে রোমানিয়ায় অবস্থান করছেন সালমান। ছবির শুটিংয়ের ফাঁকে ইলুলিয়ার সঙ্গে সাক্ষাতের সুযোগ হয় তাঁর। বেশ খানিকটা সময় একসঙ্গে কাটিয়েছেন সালমান-ইলুলিয়া।
‘জয় হো’ ছবির সহ-অভিনেত্রী ডেইজি শাহের সঙ্গে রোমানিয়ায় একটি গানের দৃশ্যের শুটিং করছেন সালমান। রোমানিয়ায় এ ‘দাবাং’ তারকার দারুণ জনপ্রিয়তা রয়েছে। তিনি রোমানিয়ায় যে হোটেলে উঠেছেন সেখানে ঢোকার সময়ের একটি ভিডিও ইন্টারনেটে ছড়িয়ে পড়ার পর হইচই পড়ে গেছে সালমান-ভক্তদের মধ্যে। তাঁরা প্রিয় তারকাকে কাছ থেকে এক নজর দেখার জন্য ‘জয় হো’ ছবির সেটে ভিড় করছেন।
প্রসঙ্গত, ২০১১ সালে মুক্তি পাওয়া ‘বডিগার্ড’ ছবির শুটিং করতে আয়ারল্যান্ডের রাজধানী ডাবলিনে গিয়েছিলেন সালমান। সেখানে ইলুলিয়ার সঙ্গে তাঁর প্রথম পরিচয় হয়। সেই থেকে তাঁরা যোগাযোগ রক্ষা করে চলেন। প্রায় এক বছর সবার অগোচরে অভিসার চালিয়েছেন তাঁরা। চলতি বছরের মে মাসে রোমানিয়া থেকে ভারতে যান ইলুলিয়া। সালমান তাঁর নিজের অ্যাপার্টমেন্টে ইলুলিয়ার থাকার ব্যবস্থাও করে দিয়েছিলেন। এই জুটির সখ্যের খবর প্রথম শোনা যায় মে মাসের শুরুর দিকে। এমনকি তাঁরা বিয়ে করতে যাচ্ছেন বলে খবর চাউর হলে হইচই পড়ে যায় চারদিকে।
শুরুতে গোপন থাকলেও পরে জানা যায়, রোমানিয়ান সংগীতশিল্পী মরিয়াস মগাকে বিয়ে করেছিলেন ইলুলিয়া। এটা জানার পর সালমানকে তাঁর বাবা-মা ইলুলিয়ার সঙ্গ ত্যাগ করতে বলেন। বাধ্য ছেলের মতো বাবা-মায়ের কথা শুনে ইলুলিয়ার সঙ্গে সম্পর্ক ভেঙে দেন সালমান।
