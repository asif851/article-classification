
ভারতের কলকাতার ভেঙ্কটেশ ফিল্মসের ছবিতে শাকিব খানের অভিনয় করার কথা পাকাপাকি হয়েছে। নাম ঠিক না হওয়া ছবিটিতে শাকিবের বিপরীতে থাকছেন টালিউডের দুই নায়িকা। তাঁদের একজন সায়ন্তিকা; আরেকজন কে, তা ঠিক হয়নি এখনো। তবে আগামী ১৬ মার্চ শুটিং শুরু হচ্ছে, এটা ঠিক হয়ে গেছে। এসব তথ্য দিলেন ছবির পরিচালক রাজীব বিশ্বাস।কলকাতা থেকে মুঠোফোনে ‘পাগলু’খ্যাত এই পরিচালক বলেন, ‘সায়ন্তিকার নাম মোটামুটি চূড়ান্ত হয়েছে।’ তিনি এখনই আরেক নায়িকার নাম ফাঁস করতে চাইলেন না। বললেন, ‘আরও দু–এক দিন পর জানতে পারবেন আপনারা। তবে ভেঙ্কটেশের ঘরের নায়িকা কোয়েল মল্লিক, মিমি কিংবা নুসরাত—যেকোনো একজন থাকবেন, এটা নিশ্চিত।’সায়ন্তিকার বিষয়টি নিশ্চিত করেছেন শাকিব খানও। ঢাকাই ছবির এই নায়ক বলেন, ‘ছবিতে সায়ন্তিকার অভিনয়ের বিষয়টি ভেঙ্কটেশ থেকে আমাকে জানানো হয়েছে। শুনেছি, আরেকজন নায়িকা ও ছবির নাম তাঁরা সংবাদ সম্মেলন করে একসঙ্গে সবাইকে জানাতে চান।’শাকিব খান ছবির গল্প নিয়ে উচ্ছ্বসিত। তিনি বলেন, ‘এ ধরনের গল্পের ছবি কলকাতায় আগে হয়েছে কি না, জানা নেই আমার। এতটুকুই বলতে পারি, শিশুদের কাছে উপভোগ্য হবে ছবিটি।’শুটিং শুরুর ব্যাপারে পরিচালক জানান, ১৬ মার্চ থেকে শুটিংয়ের শিডিউল দিয়েছেন শাকিব খান। কলকাতা থেকে শুটিং শুরু হবে। পর্যায়ক্রমে বাংলাদেশ, সুইজারল্যান্ড ও ইতালির ভেনিসে শুটিং হবে ছবিটির।
