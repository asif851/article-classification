
কিং খান, মাই নেম ইজ খান ছবি দুটিতে নামভূমিকায় অভিনয় করেন শাকিব খান। ছবিগুলো জনপ্রিয়ও হয়েছে। সেই ধারাবাহিকতায় ঢালিউডের এই তারকা এবার অভিনয় করবেন হিরো, দ্য সুপারস্টার ছবিতে। বড় বাজেটের এই ছবিতে শাকিবের বিপরীতে থাকছেন অপু বিশ্বাস ও ববি।শাকিব বলেন, ‘ছবিটি নিয়ে আমার অনেক স্বপ্ন। প্রযোজনা প্রতিষ্ঠান বাজেটের দিক থেকে কোনো কৃপণতা করবে না। পরিপূর্ণ একটা ভালো ছবি নির্মাণ করতে যা যা দরকার, সব করা হবে। পোস্ট প্রোডাকশনের কাজ হবে থাইল্যান্ডে। পুরো আউটডোর শুটিং হবে যুক্তরাজ্যে। ছবিটির শুটিংয়ের জন্য উন্নত প্রযুক্তির ক্যামেরা ব্যবহার করা হবে।’ছবিটি পরিচালনা করছেন বদিউল আলম। তিনি বলেন, ‘রোমান্টিক, কমেডি আর অ্যাকশন ধাঁচের গল্প। দর্শকেরা প্রেক্ষাগৃহে বসে যেন সম্পূর্ণ বিনোদন পেতে পারেন, সেই চেষ্টাই থাকবে আমাদের।’পরিচালক জানান, ছবির শুটিংয়ের প্রস্তুতি এখন শেষের পথে। আগামী বছর জানুয়ারি মাসে শুটিং শুরুর পরিকল্পনা করা হচ্ছে।
