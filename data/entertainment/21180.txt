



পিরিয়ড নিয়ে খোলামেলা আলোচনা শুরু হয়েছে।
‘প্যাডম্যান চ্যালেঞ্জ’ গ্রহণ করেছেন বলিউড তারকারা।
অনেক তারকাকে ‘স্যানিটারি ন্যাপকিন’ হাতে ছবি শেয়ার করতে দেখা গেছে।


বলিউড তারকা অক্ষয় কুমারের কথা সত্যি হতে চলেছে। প্রথম আলোকে সাক্ষাৎকারে তিনি বলেন, তাঁর ‘প্যাডম্যান’ ছবির পর পিরিয়ড নিয়ে সবাই খোলাখুলি কথা বলবে। আর বালকি পরিচালিত ‘প্যাডম্যান’ ছবির ট্রেলার মুক্তির পর সামাজিক যোগাযোগমাধ্যমে পিরিয়ড নিয়ে খোলামেলা আলোচনা শুরু হয়েছে। এমনকি অক্ষয়ের দেওয়া ‘প্যাডম্যান চ্যালেঞ্জ’ গ্রহণ করেছেন বলিউড তারকারা। আমির খান, টাইগার শ্রফ, কারিনা কাপুর, অদিতি রাও হায়দারি, দিয়া মির্জা, ডায়না পেন্টি, দীপিকা পাড়ুকোন, বরুণ ধাওয়ান, আনুশকা শর্মা, টুইঙ্কেল খান্না, সোনম কাপুরসহ বলিউডের আরও অনেক তারকাকে ‘স্যানিটারি ন্যাপকিন’ হাতে ছবি শেয়ার করতে দেখা গেছে। এবার পাঁচ বলিউড সুন্দরী ‘পিরিয়ড’ নিয়ে প্রকাশ্যে কথা বলেছেন। এর আগে রাধিকা আপ্তে এবং ভূমি পেডনেকর পিরিয়ডকে ঘিরে নিজেদের অভিজ্ঞতার কথা জানিয়েছেন।
কারিনা কাপুরপিরিয়ড বন্ধ দরজার পেছনে আলোচনার করার বিষয় নয়। সংবাদমাধ্যম এ ব্যাপারে খোলাখুলি কথা বলুক। মেয়েদের পিরিয়ড সম্পর্কে সব পুরুষের জানা উচিত। এটা খুব স্বাভাবিক একটা প্রক্রিয়া। আর মেয়েদের এ সময় বেশি করে পরিষ্কার-পরিচ্ছন্ন থাকা উচিত।
জারিন খানসবাই পিরিয়ড নিয়ে এত লুকোছাপা কেন করে বুঝতে পারি না। কিসের এত লজ্জা! পিরিয়ড খুব সাধারণ এবং সহজ একটি প্রক্রিয়া। পিরিয়ডের জন্য আমাকে কখনোই শুটিং বন্ধ রাখতে হয়নি। কারণ, এটা প্রতি মাসের একটা ব্যাপার।
তাপসী পান্নুছেলেদের চেয়ে মেয়েরা অনেক বেশি শক্তিশালী। কারণ যন্ত্রণা সহ্য করার প্রশিক্ষণ আমাদের পিরিয়ডের মাধ্যমে হয়ে যায়। শুটিংয়ের সময় পিরিয়ডের ডেট থাকলে আমি ওষুধ নিয়ে তা বন্ধ রাখি। পিরিয়ডের যন্ত্রণা এতটাই ভয়ংকর যে তা হৃদ্‌রোগে আক্রান্ত হওয়ার মতো মনে হয়।
টুইঙ্কেল খান্নাআমি আর অক্ষয় আমাদের ছেলে আরাভের সঙ্গে পিরিয়ড নিয়ে আলোচনা করেছি। ছেলেদেরও মেয়েদের এ বিষয়ে জানা উচিত। মাসিকের সময় মেয়েরা কতটা যন্ত্রণা পায়, তা ছেলেদের জানা প্রয়োজন। মেয়েদের এই যন্ত্রণা যেন ছেলেরা অন্তর থেকে অনুভব করে। মেয়েদের যেন তারা সম্মানের চোখে দেখে। আমি বোর্ডিং স্কুলে পড়েছি। আমার প্রথম পিরিয়ড স্কুলের ক্যানটিনে হয়। তখন কিছু জানতাম না, তাই খুব ঘাবড়ে যাই।
সোনম কাপুরপিরিয়ডকে ঘিরে যেসব কুসংস্কার আছে, তা দূর হওয়া প্রয়োজন। আমার পিরিয়ড দেরিতে শুরু হয়েছে। অথচ আমার বন্ধুদের আগেই শুরু হয়েছে। তাই প্রথম যেদিন আমার পিরিয়ড শুরু হয়, সেদিন খুব খুশি হয়েছিলাম।
গত শুক্রবার মুক্তি পেয়েছে অক্ষয় কুমার, রাধিকা আপ্তে, সোনম কাপুর অভিনীত ছবি ‘প্যাডম্যান’। দক্ষিণ ভারতের ‘প্যাডম্যান’ অরুণাচলম মুরুগানান্থমের জীবনের ওপর ভিত্তি করে তৈরি হয়েছে ছবিটি। আর বালকি পরিচালিত ‘প্যাডম্যান’ দুই দিনে প্রায় ২৪ কোটি রুপি আয় করেছে।
