
৫২ বছরে চলে গেলেন যুক্তরাষ্ট্রের সাউন্ডগার্ডেন ও অডিওস্লেভ ব্যান্ডের জনপ্রিয় গায়ক ক্রিস কর্নেল। গতকাল বুধবার রাতে মারা যান এই গায়ক।
ব্রায়ান বাম্বেরি নামের ক্রিস কর্নেলের একজন প্রতিনিধি বিবিসিকে জানান, তাঁর এই হঠাৎ করে চলে যাওয়াটা পরিবার ও বন্ধুমহলের কেউ মেনে নিতে পারছে না। এটা ছিল একেবারেই হঠাৎ করে এবং অপ্রত্যাশিত।
যুক্তরাষ্ট্রের এই গায়কের স্ত্রী ভিকি ও তাঁর পরিবারের অন্য সদস্যরা ক্রিসের হঠাৎ মৃত্যুতে হতবাক হয় গেছেন। পরিবার থেকে দাবি করা হয়েছে, তাঁর মৃত্যুর সঠিক কারণ অনুসন্ধানের জন্য মেডিকেল পরীক্ষা ও জিজ্ঞাসাবাদ করা হবে।
জেমস বন্ড সিরিজের ‘ক্যাসিনো রয়্যাল’ ছবির ‘ইউ নো মাই নেম’ গানের জন্য তিনি খুবই বিখ্যাত।
গ্র্যামি পুরস্কার বিজয়ী এই শিল্পী গত বুধবার রাতে মিশিগানের ডেট্রয়েট শহরের ফক্স থিয়েটারে গান করছিলেন। সাউন্ডগার্ডেন ব্যান্ড গঠনের মধ্য দিয়ে সিয়াটলের রক ঘরানার কর্নেল তাঁর সংগীতজীবন শুরু করেন ১৯৮৪ সালে। তথ্যসূত্র: বিবিসি।
