
ব্যক্তিজীবনে নানা কর্মকাণ্ডের কারণে মাঝের কয়েক বছর সমালোচিত হয়েছিলেন গায়ক ও সংগীত পরিচালক আরেফিন রুমি। এখন আবার গানে মনোযোগী হয়েছেন তিনি। আর তাই তো নতুন বছরের শুরুতেই শ্রোতাদের জন্য নতুন একটি গান প্রকাশ করেছেন এই গায়ক ও সংগীত পরিচালক। ‘বড় বেশি ভালোবাসি’ শিরোনামের এ গানটি রুমি তাঁর ইউটিউব প্ল্যাটফর্মে আপলোড করা হয়েছে।
ফয়সাল রাব্বিকীনের লেখা ‘বড় বেশি ভালোবাসি’ গানটিতে কণ্ঠ দেওয়ার পাশাপাশি এর সুর-সংগীতায়োজনও করেছেন রুমি। আপাতত গানটির স্টুডিও ভার্সন ভিডিও আকারে প্রকাশিত হয়েছে। খুব শিগগিরই গানটির একটি পূর্ণ অফিশিয়াল মিউজিক ভিডিও করা হবে বলেও জানিয়েছেন এ গায়ক ও সংগীত পরিচালক।আরেফিন রুমি বলেন, ‘নতুন বছরে এটি শ্রোতাদের জন্য আমার পক্ষ থেকে উপহার। মাত্র একদিন হলো ‘বড় বেশি ভালোবাসি ‘গানটি প্রকাশ হয়েছে। এর মধ্যেই যে পরিমাণ সাড়া পেয়েছি তাতে আমি সন্তুষ্ট।’এদিকে আরেফিন রুমি সামনের ভালোবাসা দিবস ও পয়লা বৈশাখে নতুন গান প্রকাশের প্রস্তুতি নিচ্ছেন। গত বছর ‘তোমারই নামে’ এবং ‘সত্যি করে বল’ শিরোনামে তাঁর দুটি একক অ্যালবাম প্রকাশ হয়।
