
• এবার বড় পর্দায় কাজ করতে চলছেন তাঁরা। • শিগগির নেমে যাবেন ‘স্টার ওয়ারস’ ফিল্ম সিরিজ নিয়ে। • লুকাস ফিল্মের সভাপতি ক্যাথলিন কেনেডি এক বিবৃতিতে বলেন, ‘আমি খুবই রোমাঞ্চিত।’
ফ্যান্টাসি ড্রামা সিরিজ ‘গেম অব থ্রোনস’ বানিয়ে ডেভিড বেনিওফ ও ডিবি ওয়েইস ছোট পর্দায় ঝড় তুলেছিলেন। এবার বড় পর্দায় কাজ করতে চলছেন তাঁরা। শিগগির নেমে যাবেন স্টার ওয়ারস ফিল্ম সিরিজ নিয়ে। প্রযোজনা প্রতিষ্ঠান লুকাস ফিল্ম বিখ্যাত এই সাই-ফাই ফ্র্যাঞ্চাইজির নতুন সিরিজ নির্মাণ করবে। তারাই জানাল খবরটি।
রেকর্ডসংখ্যক এমি অ্যাওয়ার্ডজয়ী সিরিজ ‘গেম অব থ্রোনস’ তাক লাগিয়ে দেয় আমেরিকার টেলিভিশন ইন্ডাস্ট্রিতে। এবার তাদের কাজের প্রতি চোখ গেল ফিল্ম প্রযোজকদের। লুকাস ফিল্ম স্টার ওয়ারস ফ্র্যাঞ্চাইজির নতুন ছবি বানানোর ভার তাদের কাঁধে তুলে দিয়েছে। লুকাস ফিল্মের সভাপতি ক্যাথলিন কেনেডি এক বিবৃতিতে বলেন, ‘এই সময়ে ডেভিড ও ড্যান সবচেয়ে সেরা গল্প বলিয়ে। তাঁদের তৈরি চরিত্রের জটিলতা, গল্পের গভীরতা এক নতুন ধারা তৈরি করছে, যা স্টার ওয়ারস-এর মধ্যে প্রভাব ফেলতে পারবে। এ নিয়ে আমি খুবই রোমাঞ্চিত।’
বেনিওফ ও ওয়েইসও স্বপ্ন দেখতেন এমন একটি ফ্র্যাঞ্চাইজিতে কাজ করার। একটি যৌথ বিবৃতিতে তাঁরা বলেন, ১৯৭৭ সালে যখন থেকে স্টার ওয়ারস দেখেন তখন থেকেই এর সঙ্গে কাজ করার স্বপ্ন দেখেন। পরিচালকদ্বয় আরও বলেন, ‘এমন সুযোগ পাওয়ায় আমরা সম্মানিত। এত বড় দায়িত্বের জন্য কিছুটা হলেও ভয় লাগছে। গেম অব থ্রোনসের শেষ মৌসুমের কাজ শেষ। যত তাড়াতাড়ি সম্ভব এটি শুরু করার জন্য মুখিয়ে আছি।’ তবে মূল স্টার ওয়ারস ফিল্মের সঙ্গে এই সিরিজের কোনো সম্পর্ক নেই। সিরিজটি দেখভাল করছেন স্টার ওয়ারস: দ্য লাস্ট জেডি ছবির রচয়িতা ও পরিচালক রিয়ান জনসন।
এই ফ্র্যাঞ্চাইজিতে কতটি ছবি বানানো হবে লুকাস ফিল্ম অবশ্য সেটি বলেনি। জাকার্তা পোস্ট ও বিজনেস ইনসাইডার
