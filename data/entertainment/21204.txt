
ড্যাফোডিল ইন্টারন্যাশনাল ইউনিভার্সিটির মিলনায়তন কক্ষে গত বৃহস্পতিবার বিকেলে পল্লিকবি জসীমউদ্দীন রচিত ‘নক্সী কাঁথার মাঠ’ নিয়ে তৈরি নাটক মঞ্চস্থ হয়। বিশ্ববিদ্যালয়ের মাল্টিমিডিয়া ও ক্রিয়েটিভ টেকনোলজি বিভাগের শিক্ষার্থীরা এই নাটক মঞ্চায়ন করেন। তরুণদের মাঝে যে এখনো রয়েছে বাংলা সংস্কৃতির পূর্ণ আবেগ, তার প্রমাণ পাওয়া যায় তাঁদের এই প্রযোজনার মধ্য দিয়ে। ‘নক্সী কাঁথার মাঠ’ যেন চিরায়ত পল্লিজীবনের এক সাধারণ প্রতিচ্ছবি। জসীমউদ্দীনের সেই অনবদ্য সৃষ্টি রুপাই ও সাজুর গল্পকে একঝাঁক তরুণ অভিনয়শিল্পী যেন জীবন্ত করেছেন তাঁদের পরিবেশনায়। এমনটাই প্রতিক্রিয়া জানালেন উপস্থিত দর্শকেরা। মূল ছন্দ-কাব্য অপরিবর্তিত রেখে বর্ণনাত্মক রীতিতে নাটকটি মঞ্চায়ন করা হয়। ড্যাফোডিল ইন্টারন্যাশনাল ইউনিভার্সিটির শিক্ষার্থীদের নিয়ে তৈরি এ নাটকের নির্দেশনা দিয়েছেন এই বিশ্ববিদ্যালয়ের সাংবাদিকতা ও গণযোগাযোগ বিভাগের শিক্ষক তৌফিক এলাহী।
