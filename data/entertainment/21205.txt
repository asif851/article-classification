
ভারতের অন্যতম জনপ্রিয় ক্রিকেট তারকা বিরাট কোহলির জন্য তো দারুণ খবর! এই ডিসেম্বরেই বিয়ের পিঁড়িতে বসতে যাচ্ছেন এই তারকা ক্রিকেটার। পাত্রী বলিউড তারকা আনুশকা শর্মা। আবার সদ্য ‘মিস ওয়ার্ল্ড’ খেতাব জয়ী মানুষি শিলার বলছেন, ‘আমি বিরাট কোহলিকে ভালোবাসি।’
এবার কী করবেন ভারতীয় ক্রিকেট দলের ‘মোস্ট এলিজিবল ব্যাচেলর’ বিরাট? আনুশকাকে বিয়ের সিদ্ধান্তের ব্যাপারে নতুন করে আরেকবার ভাববেন? আর এ কথা শোনার পর আনুশকা শর্মার প্রতিক্রিয়া কী? তিনি কি ছুটে আসছেন মানুষির মুখোমুখি হওয়ার জন্য?
গতকাল বৃহস্পতিবার সিএনএন ও নিউজ এইটিন আয়োজিত ‘ইন্ডিয়ান অব দ্য ইয়ার ২০১৭’ সম্মাননা প্রদান অনুষ্ঠানে এসেছিলেন বিরাট কোহলি আর মানুষি শিলার। এখানে সংবাদমাধ্যমের কাছে নিজের কিছু কথা তুলে ধরেন মানুষি। বিরাটকে ভালোবাসা আর ভালো লাগার কারণ ব্যাখ্যা করে মানুষি বলেন, ক্রিকেটার হিসেবে বিরাট খুবই সফল। তাঁর খেলা দেখে সব সময় মুগ্ধ হন তিনি। গত কয়েক বছর একের পর এক রেকর্ড নিজের ঝুলিতে ভরেছেন। বিরাটের এই সাফল্য তাঁকে মোহিত করেছে।
তবে বিরাটের কাছের মানুষজন সংবাদমাধ্যমকে নিশ্চিত করেছেন, বিরাট কিন্তু আনুশকার প্রেমেই হাবুডুবু খাচ্ছেন। সামনেই বিয়ে করছেন তাঁরা। দুজনই কাজ থেকে কিছুদিনের জন্য ছুটি নিচ্ছেন।
অনেকর মতে, বিরাট কোহলি ও মানুষি শিলার—দুজনই এখন বিশ্বের কাছে ভারতকে মর্যাদার আসনে বসিয়েছেন। তাঁরা দুজনই এখন বিশ্বের কাছে ভারতের শুভেচ্ছাদূত। হিন্দুস্তান টাইমস
