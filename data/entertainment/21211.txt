
প্রজন্মকে আলোকচিত্রের (ফটোগ্রাফি) দিকে উদ্বুদ্ধ করতে বরিশালে আয়োজন করা হয়েছে উন্মুক্ত আলোকচিত্র প্রদর্শনী। ফ্রিল্যান্স ফটোগ্রাফারদের অংশগ্রহণে অনুষ্ঠিত হয় ওই প্রদর্শনী। বাঁশের চাটাইয়ের ওপর নান্দনিকভাবে বিন্যাস করা হয় ছবিগুলো।গতকাল শুক্রবার বিকেল সাড়ে চারটায় বরিশাল নগরের বিবিরপুকুর পাড়ে পাবলিক স্কয়ারে আনুষ্ঠানিকভাবে প্রদর্শনী শুরু করা হয়।প্রদর্শনীর পাশাপাশি আলোকচিত্র নিয়ে স্বল্পদৈর্ঘ্য চলচ্চিত্র প্রদর্শনী চলে। সেখানে আলোকচিত্রের বিভিন্ন দিক তুলে ধরা হয়। সহজে ছবি তোলার বিষয়গুলো জানতে ও বুঝতে আগ্রহী তরুণেরা ভিড় জমান প্রদর্শনীতে।ফ্রিল্যান্স ফটোগ্রাফারের ছবি নিয়ে দ্বিতীয়বারের মতো অনুষ্ঠিত হয় এই প্রদর্শনী। সংগঠনের চতুর্থ প্রতিষ্ঠাবার্ষিকী উপলক্ষে আয়োজিত ওই প্রদর্শনী চলবে একুশে ফেব্রুয়ারি রাত আটটা পর্যন্ত।বরিশালের ফটোগ্রাফার ছাড়াও ময়মনসিংহ, বরগুনা, স্বরূপকাঠি জেলার ফটোগ্রাফারদের পাঠানো ছবি থেকে বাছাই করে ৩৮টি ছবি নিয়ে আয়োজন করা হয় এ প্রদর্শনী।
