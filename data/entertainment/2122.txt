
ভারতে অনুষ্ঠিত হচ্ছে ১৪ নারী নির্দেশকের নাটক নিয়ে নাট্যোত্সব। সেখানে বাংলাদেশ থেকে অংশগ্রহণ করছেন নূনা আফরোজ। তাঁর নির্দেশিত স্বদেশী এবং আমি ও রবীন্দ্রনাথ মঞ্চায়িত হবে এই উৎসবে।আগামী ২ জুলাই বেলা তিনটা ও সন্ধ্যা সাড়ে ছয়টায় কলকাতার কালীঘাটের তপন থিয়েটার মঞ্চে নাটক দুটি মঞ্চায়িত হবে। ‘মহিলা পরিচালিত নাট্যোত্সব’ শিরোনামের এই আয়োজনটি করেছে ভারতের নিভা আর্টস। সূত্র জানায়, ভারতের বিভিন্ন প্রদেশের ১৩ নারী নাট্যনির্দেশকের প্রযোজনা নিয়ে এই আয়োজন। বাংলাদেশ থেকে এতে অংশ নিচ্ছেন নূনা আফরোজ। উত্সবে স্বাতী লেখা সেনগুপ্ত, ঊষা গাঙ্গুলীর মতো বিখ্যাত নির্দেশকের নাটকও থাকবে।নারী নির্দেশকদের নিয়ে এই ব্যতিক্রমী উত্সবে অংশ নেওয়া প্রসঙ্গে নূনা আফরোজ বলেন, ‘নতুন মঞ্চে নাটক মঞ্চায়ন এবং অভিনয় করতে ভালোই লাগে। এটা নতুন জামা পরার মতো আনন্দের। তা ছাড়া ভারতের বিখ্যাত নারী নির্দেশকদের সঙ্গে আমার নাটক প্রদর্শনী তো সত্যিই সম্মানের।’স্বদেশী নাটকটি রবীন্দ্রনাথ ঠাকুরের চার অধ্যায় উপন্যাস অবলম্বনে রচিত। আর আমি ও রবীন্দ্রনাথ-এর বিষয়বস্তু—রবীন্দ্রমুগ্ধ এক পাঠকের রবীন্দ্রনাথকে নিয়ে ফ্যান্টাসি। নাটকটিতে রবীন্দ্রনাথ ঠাকুরের ব্যক্তিগত জীবন, দর্শন ও সাহিত্যের বিভিন্ন দিক উঠে এসেছে। নির্দেশক বলেন, ‘যদিও নাটকটি একজন গুণমুগ্ধ পাঠকের ফ্যান্টাসি ঘিরে, কিন্তু এতে রবীন্দ্রনাথ ঠাকুরের ব্যক্তিগত জীবন ও দর্শনের সব সত্য ঘটনা উঠে এসেছে। এটা আসলে রবীন্দ্রনাথকে নিয়ে কোনো ধরনের আঁতলামি না। নাটকীয়তার ছলে রবীন্দ্রনাথ সম্পর্কে তথ্য দেওয়া।’নিভা দেবীর ৩২তম মৃত্যুদিবস এবং ‘নিভা আর্টস’-এর ২৫ বর্ষ উপলক্ষে উত্সবটি আয়োজিত হচ্ছে। উত্সবটি চলবে ১০ জুলাই পর্যন্ত।
