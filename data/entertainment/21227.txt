
পৃথিবীর ভিলেনকুলের জন্য দুঃসংবাদ। হাতে হাত মিলিয়ে একজোট হয়েছেন দুই সুপার হিরো—সুপারম্যান ও ব্যাটম্যান। দুই সুপার হিরোর দীর্ঘ ইতিহাসে প্রথমবারের মতো এক ছবিতে দেখা যাবে দুজনকে।ভক্তদের জন্য দারুণ খুশির এই সংবাদটি দিয়েছেন জ্যাক স্নাইডার, ম্যান অব স্টিল ছবিতে সুপারম্যানকে নতুনভাবে হাজির করে চমকে দিয়েছেন যিনি। ক্যালিফোর্নিয়ায় এক সংবাদ সম্মেলনে এই পরিচালক অবশ্য জানিয়েছেন, সবকিছুই পরিকল্পনার পর্যায়ে আছে। চিত্রনাট্য লেখা হচ্ছে। আগামী বছর ছবির কাজ শুরু হবে, মুক্তি পাবে ২০১৫ সালে।প্যান্টের ওপরে অন্তর্বাস না পরা প্রথম সুপারম্যান হেনরি ক্যাভিল অভিনয় করবেন এই ছবিতে। তবে ব্যাটম্যান কে হবেন, সেটি এখনো নিশ্চিত নয়। কারণ, গত বছর ‘ডার্ক নাইট’ সিরিজের ছবিটি করার পর ক্রিশ্চিয়ান বেল জানিয়ে দিয়েছেন, ব্যাটম্যানের ভূমিকায় তিনি আর নেই।সুপার হিরোদের জয়জয়কার দেখেই প্রযোজকের যে এই সিদ্ধান্ত, তাতে কোনো সন্দেহ নেই। ম্যান অব স্টিল এরই মধ্যে ৬০০ মিলিয়ন ডলার কামিয়েছে। আগের বছর ডার্ক নাইট রাইজেস আয় করেছিল এক বিলিয়ন। দ্য অ্যাভেঞ্জার্স আয় করেছিল দেড় বিলিয়ন ডলার। এএফপি।
