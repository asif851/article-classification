
অবশেষে খুলছে ছিটকিনি। সপ্তাহ খানেক আগে মুক্তি পাওয়ার কথা থাকলেও ছবিটি মুক্তি পাচ্ছে আজ। তা–ও মাত্র ঢাকার বাইরে একটি প্রেক্ষাগৃহে, মুন্সিগঞ্জের পিক্স সিনেপ্লেক্সে। সাজেদুল আউয়াল পরিচালিত এই সিনেমা সরকারি অনুদানে নির্মিত এবং ইমপ্রেস টেলিফিল্ম লিমিটেড ও যোজনা প্রোডাকশনস প্রযোজিত। ছবিটির প্রধান চরিত্রে অভিনয় করেছেন রুনা খান। আরও আছেন ভাস্বর বন্দ্যোপাধ্যায়, আমিনুর রহমান, মানস বন্দ্যোপাধ্যায়, মাহমুদুল ইসলাম, মুসতাগিসুর রহমান, রুবলী চৌধুরী, জহিরুজ্জামান, বাউল মো. রইসউদ্দীন সরকার, মো. সাজাহান বাউল, সরকার হায়দার, মোস্তাক, শিশুশিল্পী আপন প্রমুখ।
ছবিটি নিয়ে পরিচালক সাজেদুল আউয়াল বলেন, ‘শুরুতে মুক্তি দেওয়া নিয়ে একটু জটিলতা সৃষ্টি হয়েছিল। সেসব কাটিয়ে মুক্তি দিতে পারছি, এটাই আনন্দের খবর।’সাজেদুল আউয়াল জানান, ‘ছিটকিনি’র কাহিনি গড়ে উঠেছে পঞ্চগড় রেলস্টেশনের কর্মচারী যক্ষ্মায় আক্রান্ত কফিলের জন্য স্বামীহারা পাথরশ্রমিক ময়মুনার আত্মত্যাগের ঘটনাকে কেন্দ্র করে। মৈমনসিংহ গীতিকার ‘মলুয়া’ পালায় মলুয়ার চরিত্র যেভাবে চিত্রিত হয়েছে, ‘ছিটকিনি’তে ময়মুনার চরিত্র ঠিক উল্টোভাবে চিত্রিত হয়েছে।ছবিটির শুটিং হয়েছে পঞ্চগড়, টাঙ্গাইলসহ দেশের বেশ কিছু এলাকায়। পরিচালক ছবিটি তাঁর দুই প্রয়াত বন্ধু চলচ্চিত্রকার তারেক মাসুদ ও ক্যামেরা সঞ্চালক মিশুক মুনীরকে উৎসর্গ করেছেন।
