
চিত্রপরিচালক প্রসূন রহমান তাঁর নতুন ছবি ‘ঢাকা ড্রিম’ উৎসর্গ করেছেন বারী সিদ্দিকীর স্মৃতির উদ্দেশে। প্রসূন রহমান বললেন, ‘২০১৬ সালের জানুয়ারি মাসে আমার এই ছবির কাজ শুরু করেছিলাম বারী সিদ্দিকীর গান রেকর্ডিংয়ের মধ্য দিয়ে। তাঁর স্মৃতির প্রতি শ্রদ্ধা আর ভালোবাসা জানাতে আমরা এই সিদ্ধান্ত নিয়েছি।’
গানটির কথা হলো—‘একদিন আমারও ছিলরে ঘর, আমার ছিল ঘর/ নদীর স্রোতে ভাইঙ্গা নিলো ভাঙ্গিল অন্তর...’। লিখেছেন প্রসূন রহমান, সুর ও সংগীত পরিচালনা করেছেন কুমার বিশ্বজিৎ। প্রসূন বলেন, ‘একজন প্রান্তিক কৃষকের সব হারানোর বেদনাকে ধরে রাখার চেষ্টা ছিল গানটিতে। আর বারী সিদ্দিকী দারুণ গেয়েছেন।’
প্রসূন রহমান জানান, ‘ঢাকা ড্রিম’ ছবির গল্পে আছে অন্ধ ভিক্ষুক, রিকশাচালক, নরসুন্দর, স্বামী পরিত্যক্তা নারী, যৌনকর্মী, ছাত্র, স্বল্পশিক্ষিত বেকার, খুনি, বাদাম বিক্রেতা, টেলিভিশনের রিয়্যালিটি শোতে সুযোগ পাওয়া একজন প্রতিযোগী এবং নদীভাঙনে গৃহহারা একটি পরিবার। বলেন, ‘প্রথমবারের মতো ঢাকার দিকে যাত্রা করা নানা পেশার কিছু মানুষের ঢাকায় আসার পেছনের কারণ আর অন্য রকম এক ভ্রমণ অভিজ্ঞতার গল্প।’
‘ঢাকা ড্রিম’ ছবিতে ‘আয়নাল ফকির’ নামের রহস্যময় এক অন্ধ ভিক্ষুকের চরিত্রে অভিনয় করেছেন ফজলুর রহমান বাবু। এ ছাড়া জীবিকার সন্ধানে এবং নানামুখী স্বপ্নপূরণে ঢাকায় আসার জন্য পথে নামা আরও কয়েকজন প্রান্তিক মানুষের চরিত্রে অভিনয় করছেন নওশাবা, শাহাদাত হোসেন, মুনিরা মিঠু, শাহরিয়ার সজীব, ইকবাল হোসেন, ফজলুল হক, জয়নাল জ্যাক, মনোজ প্রামাণিক ও সেরা জামান। অন্যান্য চরিত্রে দেখা যাবে আবদুল্লাহ রানা, হিন্দোল রায়, অশোক ব্যাপারী, জয়িতা মহলানবিশ, কাজী শিলা, শারমিন আঁখি, খোরশেদ আলম, হামিদুর রহমান, স্পর্শা, জামাল রাজাসহ অনেককে।
‘ঢাকা ড্রিম’ ছবির গানের সুর ও সংগীত পরিচালনা করছেন কুমার বিশ্বজিৎ। বারী সিদ্দিকী ছাড়া এই ছবির গানে আরও কণ্ঠ দিয়েছেন মমতাজ।
একটা ছবি তৈরি করতে এতটা সময় লাগছে? প্রসূন রহমান বলেন, ‘আমি নিজের টাকা দিয়ে ছবিটি তৈরি করছি। একটু একটু করে টাকা জমাই, ওই টাকা দিয়ে যতটুকু সম্ভব, ততটুকু কাজ করি।’
ঢাকা শহরে গড়ে প্রতিদিন মানুষের সংখ্যা বাড়ছে ১ হাজার ৪১৮ জন। এই তথ্য প্রথম আলো পত্রিকায় ২০১৪ সালের ২৪ জুনে প্রকাশিত এক জরিপের। এই ১ হাজার ৪১৮ জন থেকে সম্ভাব্য ১০ জন মানুষের গল্প নিয়ে নির্মাতা প্রসূন রহমান তৈরি করছেন চলচ্চিত্র ‘ঢাকা ড্রিম’।
