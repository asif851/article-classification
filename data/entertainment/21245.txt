
‘দ্য হাঙ্গার গেমস’ খ্যাত হলিউডের তারকা জেনিফার লরেন্স এক বছরে আয় করেছেন ৫২ মিলিয়ন মার্কিন ডলার বা প্রায় ৩৯১ কোটি টাকা। আর এর সুবাদে এ বছরে ফোর্বসের তালিকায় হলিউডে সর্বোচ্চ পারিশ্রমিক নেওয়া অভিনেত্রী হিসেবে শীর্ষে পৌঁছেছেন তিনি। সাড়ে ৩৫ মিলিয়ন মার্কিন ডলার পারিশ্রমিক নিয়ে তাঁর কাছাকাছি আছেন কেবল স্কারলেট জোহানসন।
অবশ্য পারিশ্রমিকের দিক থেকে সর্বোচ্চ পারিশ্রমিকপ্রাপ্ত অভিনেতার চাইতে অনেকটাই পিছিয়ে আছেন জেনিফার। ৮০ মিলিয়ন মার্কিন ডলার পারিশ্রমিক পেয়েছেন ‘আয়রনম্যান’ খ্যাত রবার্ট ডাউনি জুনিয়র। তবে পারিশ্রমিকের দিক থেকে দ্বিতীয় সর্বোচ্চ পারিশ্রমিক প্রাপ্ত অভিনেতা জ্যাকি চ্যানকে টপকে গেছেন জেনিফার লরেন্স। জ্যাকি চ্যানের মোট পারিশ্রমিক ৫০ মিলিয়ন ডলার। দ্বিতীয় সর্বোচ্চ পারিশ্রমিকপ্রাপ্ত অভিনেত্রী জোহানসনের সঙ্গে অভিনেতাদের মধ্যে তালিকার ৬ নম্বরে আছেন টম ক্রুজ, আর সাতে থাকা অমিতাভ ও সালমান খানের পারিশ্রমিক প্রায় কাছাকাছি।অভিনেত্রীদের পারিশ্রমিকের দিক থেকে তৃতীয় অবস্থানে আছেন মেলিসা ম্যাকার্থি (২৩ মিলিয়ন), চতুর্থ স্থানে চীনের তারকা বিংবিং ফ্যান (২১ মিলিয়ন) ও পঞ্চম স্থানে আছেন জেনিফার অ্যানিস্টন (১৬.৫ মিলিয়ন)।সম্প্রতি বছরের সর্বোচ্চ পারিশ্রমিক প্রাপ্ত অভিনেতাদের তালিকা প্রকাশ করে ফোর্বস ম্যাগাজিন; এতে পাঁচ বলিউডের তারকাও স্থান পান। এ বছর ফোর্বস ম্যাগাজিনের করা সর্বোচ্চ পারিশ্রমিকপ্রাপ্ত তারকাদের মধ্যে জনি ডেপ, ব্র্যাড পিট এমনকি লিওনার্দো ডিক্যাপ্রিওকেও ছাড়িয়ে গেছেন বলিউডের তিন অভিনেতা। কিন্তু অভিনেত্রীদের বিবেচনায় ধরলে, শীর্ষ পারিশ্রমিকপ্রাপ্ত অভিনেত্রীদের তালিকায় বলিউডের কেউই নেই। দীপিকা বা প্রিয়াঙ্কা, এমনকি ঐশ্বরিয়া, কঙ্গনার নাম এ তালিকায় ওঠেনি।ফোর্বসের শীর্ষ পারিশ্রমিক পাওয়া অভিনেতাদের তালিকায় ভারতের অমিতাভ বচ্চন, সালমান খান ও অক্ষয় কুমার শীর্ষ ১০ এর মধ্যে আছেন। এর মধ্যে সাড়ে ৩৩ মিলিয়ন মার্কিন ডলার পারিশ্রমিক হিসেবে অমিতাভ ও সালমান যৌথভাবে আছেন সাত নম্বরে। সাড়ে ৩২ মিলিয়ন মার্কিন ডলার পারিশ্রমিক নিয়ে অক্ষয় আছেন নয় নম্বরে। তালিকায় শাহরুখ খানের অবস্থান ১৮ আর রণবীরের ১৫। (ফোর্বস, আইএএনএস)
