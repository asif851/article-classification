
বলিউডের অভিনেত্রী কারিশমা কাপুরের বিবাহ বিচ্ছেদের মামলাটি এখন সুপ্রিম কোর্টে। তাঁকে প্রায়ই শুনানির জন্য মুম্বাইয়ের সুপ্রিম কোর্টে হাজিরা দিতে হচ্ছে। কিন্তু এই অভিনেত্রীর স্বামী সঞ্জয় কাপুর সম্প্রতি তাঁদের বিবাহবিচ্ছেদের মামলাটি মুম্বাই থেকে দিল্লির আদালতে সরিয়ে নেওয়ার জন্য আবেদন করেছেন। কারণ হিসেবে সঞ্জয় জানিয়েছেন, ইদানীং তিনি নাকি ফোনে হুমকি পাচ্ছেন। মুম্বাই তাঁর কাছে নিরাপদ মনে হচ্ছে না।দেশটির সর্বোচ্চ আদালতের বিচারপতি একে সিকরি ও বিচারপতি আরকে আগরওয়ালের বেঞ্চে মামলাটির শুনানি হয়েছে। সেখানকার বেঞ্চকে জানানো হয়েছে, কারিশমা কাপুরের উপস্থিতির কারণে আদালতে বিপুল জনসমাগমের কারণে জটলার সৃষ্টি হচ্ছে। আর এর কারণে কোর্ট রুমের ভেতরে প্রবেশ ও বাইরে বেরিয়ে যাওয়ার পথ আটকে থাকছে। সৃষ্টি হচ্ছে অসুবিধার।শুরুতে বিচারপতি সিকরি বলেন, তাঁরা শুধুমাত্র চেম্বারে শুনানির নির্দেশনা প্রদান করেছেন। কিন্তু কারিশমার কৌঁসুলি জানিয়েছেন, তাঁদের নাকি চেম্বারে প্রবেশের অনুমতিপত্রই দেওয়া হয়নি!এদিকে আদালতের নিবন্ধক জানিয়েছেন, আদালতের আগের নির্দেশনায় এমন কোনো কথার উল্লেখই ছিল না। এরপর আদালত বলেছেন, তাঁরা বিষয়টি সম্পর্কে চেম্বারে শুনবেন। তারপর কারিশমা কাপুরকে আদালতের বারান্দায় দাঁড়িয়ে থাকা বিপুলসংখ্যক ভক্তের ভিড়ের মধ্য দিয়ে নিরাপত্তারক্ষীদের দ্বারা বেষ্টিত অবস্থায় কোর্ট রুম থেকে বিচারকদের চেম্বারে নিয়ে যাওয়া হয়।
জিনিউজ অবলম্বনে দেব দুলাল গুহ।
