
কান চলচ্চিত্র উৎসবের প্রতিযোগিতা বিভাগে বাংলাদেশের একটা সিনেমা! কত না অবিশ্বাস্য ব্যাপার মনে হয় আজ। অথচ আজ থেকে ৬০ বছরেরও বেশি সময় আগে এই কান উৎসবে অসামান্য এক কাণ্ড ঘটিয়েছিলেন ঢাকারই এক ছেলে। নাম বিমল রায়। নামটা কি একটু অচেনা ঠেকল? জানিয়ে রাখি, নির্মাতা ও সিনেমাটোগ্রাফার বিমল রায় ১৯০৯ সালে জন্মেছিলেন ঢাকায়। মারা গেছেন মুম্বাইয়ে ১৯৬৬ সালে। আজকের যে তরুণ নির্মাতারা কান জয়ের স্বপ্ন দেখছেন, তাঁরা নিশ্চয়ই কানে সত্যজিৎ রায়ের অর্জনের কথা জানেন। কান উৎসবে আমাদের উপমহাদেশীয় অর্জনের কথা বললে পথের পাঁচালি ‘মানবিক দলিল’ (১৯৫৬) হিসেবে পুরস্কারপ্রাপ্তির কথাই শোনা যায় বেশি।কিন্তু বিমল রায়ের নাম কি আমরা খুব বেশি শুনি? অথচ তিনি কান জয় করেছিলেন এমনকি পথের পাঁচালির মতো ছবিরও আগে। সেই ১৯৫৪ সালে কান উৎসব জয় করেছিল বিমল রায়ের ছবি দো বিঘা জমিন। ছবিটি পেয়েছিল প্রিঁ ইন্টারন্যাশনাল বা সেরা আন্তর্জাতিক ছবির পুরস্কার।এবার ৭০তম পর্বে পা রাখা কান উৎসব তখন শিশু।এবং সেবারই শেষ নয়। এই কান উৎসবে প্রদর্শিত হয়েছে ঢাকার ছেলে বিমলের আরও দুটো ছবি। দুটোই প্রতিযোগিতা বিভাগে। বিরাজ বহু (১৯৫৫) ও সুজাতা (১৯৬০)। দো বিঘা জমিন এক দরিদ্র কৃষকের শেষ সম্বল জমিটুকু হারানোর গল্প। কারও যদি ইচ্ছে হয় ইউটিউবে একবার গিয়ে দেখে নিতে পারেন এই ছবিটা।
