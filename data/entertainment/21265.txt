
বাংলাদেশ টেলিভিশনের কোথাও কেউ নেই, বহুব্রীহি, সংশপ্তক, এইসব দিনরাত্রি, ঢাকায় থাকির মতো নাটকগুলো আজও সমান জনপ্রিয়। কিন্তু সেগুলো দেখার উপায় এত দিন তেমন ছিল না। বিচ্ছিন্নভাবে কিছু পর্ব ইউটিউবের বিভিন্ন চ্যানেলে পাওয়া গেলেও খুব শিগগির দর্শক এসব নাটক দেখতে পাবেন বিটিভিরই ইউটিউব চ্যানেলে। 
এত দিন ফেসবুক ও টুইটারে বিটিভির উপস্থিতি থাকলেও ইউটিউবে বিটিভি আসছে ২৫ ডিসেম্বর, চ্যানেলটির ৫৩ তম প্রতিষ্ঠাবার্ষিকীতে। সামাজিক মাধ্যমে চ্যানেলটির আনুষ্ঠানিক পথচলার এই কার্যক্রম উদ্বোধন করবেন অর্থমন্ত্রী আবুল মাল আবদুল মুহিত। এই অনুষ্ঠান লাইভ স্ট্রিমিংয়ের মাধ্যমে ইউটিউব চ্যানেলে যাত্রা শুরু হবে। ইউটিউব চ্যানেলে বিটিভির চলমান সব অনুষ্ঠান তো থাকছেই, সঙ্গে থাকছে আগের সব নাটক, গান ও ম্যাগাজিন অনুষ্ঠানের মূল কপি। প্রাথমিকভাবে চ্যানেলে যোগ হয়েছে ধারাবাহিক নাটক কোথাও কেউ নেই, বহুব্রীহি, সংশপ্তক, এইসব দিনরাত্রি, ঢাকায় থাকি। জনপ্রিয় আরও অনুষ্ঠান পরে যোগ হবে এই চ্যানেলে। বিটিভির আর্কাইভে সংরক্ষিত সব অনুষ্ঠানই পর্যায়ক্রমে এতে যুক্ত হবে। এ জন্য আর্কাইভের ফিল্ম বা বেটা-ক্যাসেট থেকে ভিডিও রূপান্তরের কাজ চলছে। সুপ্রভাত বাংলাদেশ, গান চিরদিন, গল্প নয় সত্যি, উদ্ভাবকের দেশ-এর মতো এখনকার অনুষ্ঠানগুলোও দর্শক দেখতে পাবেন এই চ্যানেলে। পুরো প্রক্রিয়ার দায়িত্বে আছেন বিটিভির ঢাকা কেন্দ্রের মহাব্যবস্থাপক মো. মাসুদুল হক। তিনি বলেন, নতুন প্রযুক্তির সাহায্য নিয়ে বাংলাদেশের ইতিহাস ও ঐতিহ্যকে দর্শকের কাছে পৌঁছে দিতে চান তাঁরা। বিটিভির মহাপরিচালক এস এম হারুন-অর-রশীদ বলেন, বাংলাদেশের সাংস্কৃতিক ঐতিহ্য ধারণ করে বিটিভি। দেশের উন্নয়ন-অগ্রগতিতে এর আছে অনুঘটকের ভূমিকা। এ কাজগুলোকে আরও এগিয়ে নিতেই সামাজিক মাধ্যমে কাজের পরিধি বাড়াচ্ছে বিটিভি, যাতে আরও বেশি মানুষের কাছে সহজে পৌঁছানো যায়।
 
