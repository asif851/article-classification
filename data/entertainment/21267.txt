
বলিউড অভিনেতা আমির খান এখন ভীষণ ব্যস্ত। চলতি মাসের ১৯ অক্টোবর মুক্তি পাবে তাঁর ছবি ‘সিক্রেট সুপারস্টার’। এখন তিনি ছবির প্রচারণায় ঘুরছেন দেশ-বিদেশে। বর্তমানে তুরস্ক সরকারের বিশেষ আমন্ত্রণে সেখানে হাজির হয়েছেন আমির। ইস্তাম্বুলে একটি সংবাদ সম্মেলনে আমির সম্প্রতি ঘটে যাওয়া রোহিঙ্গা ইস্যু নিয়ে কথা বলেন।
মিয়ানমারের রাখাইনে দেশটির সেনাবাহিনীর বর্বর নির্যাতনের শিকার রোহিঙ্গা মুসলিমদের প্রতি সহানুভূতি জানানোর পাশাপাশি অত্যাচার-নিপীড়ন বন্ধের আহ্বান জানিয়েছেন বলিউড সুপারস্টার আমির খান।
আমির খান বলেন, বছরজুড়ে পৃথিবীর কোথাও না কোথাও এমন বর্বরতা চলছে। এখন মিয়ানমারে রোহিঙ্গাদের সঙ্গে যা হচ্ছে তা অন্যায়। এমনটা কখনো, কারও ক্ষেত্রেই হওয়া উচিত নয়। রোহিঙ্গাদের বর্তমান পরিস্থিতিকে হৃদয়বিদারক অভিহিত করে মিস্টার পারফেকশনিস্ট বলেন, ‘আমি আশা ও প্রার্থনা করি, এ অবস্থা থেকে তারা শিগগিরই (রোহিঙ্গারা) পরিত্রাণ পাক।’
তুরস্কে আমিরের এত ভক্ত, সেটা কল্পনাতেও ছিল না এ অভিনেতার। আমির বলেন, তিনি তুরস্কের সিনেমা দেখতে চান এবং সেখানকার শিল্প সম্পর্কে ধারণা নিতে চান। এরপর নিজের নতুন সিনেমা প্রসঙ্গেও সাংবাদিকদের সঙ্গে কথা বলেন।  উল্লেখ্য, গত ২৫ আগস্টের পর মিয়ানমারের রাখাইন রাজ্যে রোহিঙ্গাদের ওপর বর্বর নির্যাতন শুরু করে দেশটির সেনাবাহিনী। সেনা অভিযান ও উগ্রপন্থী বৌদ্ধ ধর্মাবলম্বীদের হামলায় এখন পর্যন্ত সেখানে তিন হাজারের বেশি প্রাণহানি ঘটেছে বলে জানা যায়। নির্যাতনের মুখে এখন পর্যন্ত বাংলাদেশে আশ্রয় নিয়েছে পাঁচ লাখের বেশি রোহিঙ্গা। মুসলিম রোহিঙ্গাদের পাশাপাশি আশ্রয় নেওয়া রোহিঙ্গাদের মধ্যে অনেকেই হিন্দু ধর্মাবলম্বীও রয়েছে।
