
প্রেমে ব্যর্থ হয়েছিলেন? ভালোবাসা পাননি? অপরাহ কেন বিয়ে করেননি সম্প্রতি সে কথা জানিয়েছেন অপরাহ নিজেই।দীর্ঘ ২৭ বছর ধরে প্রেম করছেন যুক্তরাষ্ট্রের প্রখ্যাত টিভি ব্যক্তিত্ব অপরাহ উইনফ্রে এবং ব্যবসায়ী স্টেডম্যান গ্রাহাম। ১৯৯২ সালে বিয়ে করে থিতু হওয়ার লক্ষ্যে বাগদানও সম্পন্ন করেছিলেন তাঁরা। কিন্তু আজ অবধি বিয়ের পথ মাড়াননি এ জুটি। সম্প্রতি এর পেছনের কারণ সম্পর্কে মুখ খুলেছেন উইনফ্রে। তিনি জানিয়েছেন, প্রথাগত ধ্যানধারণায় বিশ্বাসী নন বলেই বিয়ে করেননি তিনি।এ প্রসঙ্গে ৫৯ বছর বয়সী উইনফ্রের ভাষ্য, ‘আমি চাইলে ঠিকই বিয়ের জন্য সময় বের করতে পারতাম। কিন্তু আমি প্রথাগত জীবন-যাপনে অভ্যস্ত নই। আমার ধারণা, গ্রাহামের সঙ্গে বিয়ের সম্পর্কে জড়ালে আমাদের সম্পর্ক টিকত না।’ সম্প্রতি এক খবরে এমনটিই জানিয়েছে যুক্তরাজ্যের মেট্রো ডটকম।উইনফ্রে আরও বলেন, ‘গ্রাহাম অবশ্য প্রথাগত ধ্যানধারণায় বিশ্বাসী। কিন্তু আমি তাঁকে প্রথা ভাঙতে শিখিয়েছি। একজন স্ত্রীর অনেক দায়-দায়িত্ব থাকে। তাঁকে অনেক ত্যাগ স্বীকারও করতে হয়। কিন্তু আমার পক্ষে এসব করা সম্ভব নয় বলেই বিয়ের পথ মাড়াইনি।’
