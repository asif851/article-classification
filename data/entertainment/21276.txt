
ফ্রান্সের কান শহরে ১৫ মে বুধবার বসেছে কান চলচ্চিত্র উত্সবের ৬৬তম আসর। উত্সবে যোগ দেওয়া বিশ্বের নামী-দামি তারকাদের সাময়িকভাবে ব্যবহারের জন্য বেশ কিছু মূল্যবান গয়না দিতে চেয়েছিল উত্সব কর্তৃপক্ষ। কিন্তু বিধি বাম! ১০ লাখ ডলারের বেশি মূল্যের সেসব গয়না নিয়ে গেছে বেরসিক চোর। ধারণা করা হচ্ছে, উত্সব চলাকালে গতকাল বৃহস্পতিবার রাতে চুরি গেছে গয়নাগুলো। কাকতালীয় বিষয় হলো, একই দিন উত্সবে প্রদর্শিত হয়েছে তারকাদের ব্যবহার্য বিভিন্ন সামগ্রী চুরির বিষয়বস্তু নিয়ে নির্মিত চলচ্চিত্র ‘দ্য ব্লিং রিং’। পুলিশের একটি সূত্রের বরাতে এ তথ্য জানিয়েছে বার্তা সংস্থা রয়টার্স। এদিকে জানা গেছে, গয়নাগুলো রাখা হয়েছিল কান শহরে অবস্থিত নভোটেল হোটেলের একটি কক্ষে। কক্ষটি ভাড়া নিয়েছিলেন সুইজারল্যান্ডের গয়না প্রস্তুতকারী প্রতিষ্ঠান চপার্ড-এর একজন কর্মচারী। তাঁর তত্ত্বাবধানে রাখা হয়েছিল গয়নাগুলো। কান চলচ্চিত্র উত্সবের অন্যতম পৃষ্ঠপোষক হিসেবে দায়িত্ব পালন করছে গয়না প্রস্তুতকারী প্রতিষ্ঠান চপার্ড।
