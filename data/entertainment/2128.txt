
ব্যাংককের শহর আর গ্রামে ছুটে বেড়াচ্ছেন শাকিব খান ও মিম। দুটি গানের শুটিংয়ের জন্য তাঁদের এই দৌড়ঝাঁপ চলছে। গত শুক্রবার থেকে শুরু হওয়া বাংলাদেশি ছবি ‘আমি নেতা হব’র এই দুই নায়ক-নায়িকার গানের দৃশ্যের শুটিং শেষ হচ্ছে আজ মঙ্গলবার।
শাকিব ও মিম অভিনীত প্রথম সিনেমা ‘আমার প্রাণের প্রিয়া’ মুক্তি পায় ২০০৯ সালে। জাকির হোসেন রাজু পরিচালিত এই সিনেমার পর তাঁরা দুজন একসঙ্গে আর কাজ করার সুযোগ পাননি। ‘আমি নেতা হব’ সিনেমার মধ্য দিয়ে আবার তাঁরা কাজ করছেন। উত্তম আকাশ তাঁর ‘আমি নেতা হব’ ছবির শুটিং শুরু করেন ৩১ জুলাই। মৌসুমী আর ওমর সানি জুটিকে নিয়ে শুরু হয় শুটিং। পরে শুটিংয়ে যোগ দেন শাকিব খান ও বিদ্যা সিনহা মিম। এই ছবির মধ্য দিয়ে প্রায় নয় বছর পর শাকিব খান ও মিম আবার জুটি হয়েছেন।
ভারতের হায়দরাবাদে ‘নোলক’ সিনেমার শুটিং শেষে শাকিব খান সরাসরি চলে যান ব্যাংককে। গতকাল সোমবার রাতে মুঠোফোনে কথা হয় তাঁর সঙ্গে। প্রথম আলোকে শাকিব খান বললেন, ‘কাজের মধ্যে ডুবে থাকতে হচ্ছে। ফোন থেকে দূরে আছি। গত বছর মাঝামাঝি সময়ে অনাকাঙ্ক্ষিত কিছু ঘটনার কারণে কাজে মন দিতে পারিনি। প্রযোজক-পরিচালকেরা আমাকে ওই সময় ছাড় দিয়েছেন। ঝামেলা কাটিয়ে ওঠার পর এখন আমি প্রযোজক-পরিচালকদের দেওয়া কমিটমেন্ট রক্ষা করে চলছি।’
শাকিব খান আরও বলেন, ‘নয় বছর আগে মিম ও আমি একটি সিনেমায় কাজ করেছিলাম। ভক্ত-দর্শকেরা আমাদের সেই সিনেমা খুব পছন্দ করেছিল। এরপর নির্মাতাদের চাহিদা থাকা সত্ত্বেও আমরা কাজ করতে পারিনি। আশা করছি, আমাদের এই সিনেমাটি দর্শকদের আনন্দ দেবে।’
মিম বলেছেন, ‘বাংলাদেশের সবচেয়ে জনপ্রিয় নায়ক শাকিব খানের সঙ্গে সিনেমায় কাজ করার আনন্দই আলাদা। কাজের ক্ষেত্রে তিনি খুব সহযোগিতা করছেন।’
ব্যাংককের একেবারে নতুন কয়েকটি জায়গায় গান দুটির শুটিং করছেন তাঁরা। মিম বললেন, ‘শহর থেকে তিন ঘণ্টার সড়কপথ, গ্রামীণ পরিবেশে সেট বানিয়ে কাজ করছি। শুনেছি, এখানে নাকি আগে বাংলা ও হিন্দি কোনো সিনেমার শুটিংই হয়নি। আমাদের দর্শক এবার নতুন লোকেশন দেখতে পাবেন।’
ব্যাংককে শাকিব ও মিম যে দুটি গানের শুটিং করছেন, তার কোরিওগ্রাফি করছেন বাবা যাদব। আর গান দুটির সুর ও সংগীত পরিচালনা করেছেন বাংলাদেশের আলী আকরাম শুভ আর ভারতের কলকাতার আকাশ সেন। গান দুটির গীতিকার সুদীপ কুমার দীপ ও প্রিয় চট্টোপাধ্যায়।
এদিকে ‘আমি নেতা হব’ সিনেমার পরিচালক উত্তম আকাশ জানান, এরই মধ্যে সিনেমাটি চলচ্চিত্র সেন্সর ছাড়পত্র পেয়েছে। নতুন বছর ফেব্রুয়ারিতে শাকিব খান ও মিম অভিনীত ছবিটি মুক্তি দিতে চান ছবিটির প্রযোজক।
