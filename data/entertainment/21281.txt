
জনপ্রিয় চলচ্চিত্র ‘হ্যারি পটার’ সিরিজের চরিত্র প্রফেসর স্নেইপ মারা গেছেন। চরিত্রটির অভিনেতা অ্যালান রিকম্যান দীর্ঘদিন ক্যানসারে ভুগছিলেন। আজ সন্ধ্যায় ৬৯ বছর বয়সী এ অভিনেতার মৃত্যুসংবাদ নিশ্চিত করেছে তাঁর পরিবার। তাঁরা জানায়, ‘দীর্ঘদিন ক্যান্সারের সঙ্গে লড়ে ১৪ জানুয়ারি শেষ নিঃশ্বাস ত্যাগ করেছেন অভিনেতা ও পরিচালক অ্যালান রিকম্যান।’ তাঁর মৃত্যুতে সংবাদমাধ্যম ও সামাজিক যোগাযোগ মাধ্যমে শোক প্রকাশ করছেন তাঁর সহকর্মীরা। অভিনেতা জেমস ফেল্পস এক টুইটে লিখেছেন, ‘আমার চেনা ভালো অভিনেতাদের মধ্যে তিনি অন্যতম। তাঁর পরিবারের প্রতি সমবেদনা।’ টিভি তারকা স্টিফেন ফ্রাই টুইটে লিখেছেন, ‘অ্যালান রিকম্যানের মৃত্যুসংবাদ খুবই দুঃখজনক। তাঁর মতো প্রতিভাবান এবং খ্যাপাটে অভিনেতার অনুপস্থিতি আমরা সবসময়ই অনুভব করবো।’ সেরা মিনি সিরিজ অভিনেতা হিসেবে ‘রাস্পুটিন: দ্য ডার্ক সারভেন্ট অব ডেস্টিনি’-এর জন্য গোল্ডেন গ্লোব পুরস্কার জয় করেন তিনি। ১৯৭৮ সালে অভিনয় করেছেন ‘রোমিও অ্যান্ড জুলিয়েট’ টিভিনাটকে। জনপ্রিয় সিরিজ ‘হ্যারি পটার’ ছাড়াও তিনি ‘ট্রুলি ডিপলি ম্যাডলি’, ‘ডাই হার্ড’, ‘সেন্স অ্যান্ড সেন্সিবিলিটি’, ‘সুইনি টড: দ্য ডিমন বারবার ওফ ফ্লিট স্ট্রিট’, ‘রবিন হুড: প্রিন্স অব থিবস’-এর মতো সিনেমায় অভিনয় করে বিশ্বের সিনেমাপ্রেমীদের হৃদয়ে স্থান করে নিয়েছেন।
