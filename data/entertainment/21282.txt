
অবশেষে ‘বাহুবলী’ প্রভাসের নতুন ছবির নায়িকা চূড়ান্ত হলো। সাম্প্রতিক কালে কোনো ছবির নায়িকা বাছাইকে ঘিরে বোধ হয় জল এত ঘোলা হয়নি, ‘সাহো’ ছবির ক্ষেত্রে যা হলো। এই ছবিতে ‘বাহুবলী’, তথা প্রভাসের সঙ্গী হিসেবে একের পর এক নায়িকার নাম উঠে এসেছে। নির্মাতারা ক্যাটরিনা কাইফ, দীপিকা পাড়ুকোন, শ্রদ্ধা কাপুর, দিশা পাটানি, সোনম কাপুর, তামান্না ভাটিয়ার মতো একাধিক বলিউড সুন্দরীর কাছে প্রস্তাব দিয়েছিলেন। তবে সবচেয়ে বেশি সম্ভাবনা ছিল ‘বাহুবলী’ ছবির হিট জুটি প্রভাস ও আনুশকা শেঠিকে আবার রুপালি পর্দায় দেখার।
কিন্তু এখানে বাধা আনুশকার ওজন। অ্যাকশনধর্মী এই ছবির জন্য নায়িকাকে আরও ছিপছিপে হতে হবে। তাই জিমে গিয়ে দিন-রাত ঘাম ঝরাচ্ছিলেন এই দক্ষিণী সুন্দরী। কিন্তু তাতেও ফল হয়নি। ছবির জন্য এখনো আনুশকার ওজন পাঁচ থেকে আট কেজি বেশি। তাই ‘সাহো’ ছবির নির্মাতারা আবার সেই বলিউড সুন্দরীর দরজায় কড়া নেড়েছেন, যাঁর বাড়ি থেকে একসময় তাঁরা রীতিমতো পালিয়ে বেঁচেছিলেন। সেই বলিউড সুন্দরী হলেন শ্রদ্ধা কাপুর।
‘আশিকি ২’ খ্যাত এই অভিনেত্রী প্রভাসের নায়িকা হওয়ার জন্য আট কোটি টাকা দাবি করেছিলেন। বলিউড অভিনেতা শক্তি কাপুর-তনয়ার এই দর শুনে রীতিমতো ঘাম ছুটে যায় ছবির প্রযোজকদের। কিন্তু সম্প্রতি পাওয়া খবর অনুযায়ী, প্রভাসের ‘সাহো’ ছবির নায়িকা হিসেবে শ্রদ্ধা কাপুরের নাম চূড়ান্ত হয়েছে।
শ্রদ্ধারও এই ছবির চিত্রনাট্য খুব পছন্দ হয়েছিল। আর বলিউডের এই ‘হাসিনা’-ও চেয়েছিলেন প্রভাসের সঙ্গে জুটি বাঁধতে। প্রভাস সম্পর্কে তিনি টুইট করে বলেন, ‘নতুন ব্লকব্লাস্টার কিং’। কিন্তু শ্রদ্ধার দর শুনে পিছিয়ে এসেছিলেন ‘সাহো’ ছবির নির্মাতারা। আর এদিকে বলিউড নায়িকাও তাঁর হাঁকানো দরের সঙ্গে এতটুকু সমঝোতা করতে চাননি। তবে এখনো জানা যায়নি, এ ক্ষেত্রে কে সমঝোতা করেছেন?
খুব শিগগির মুক্তি পেতে চলেছে শ্রদ্ধা কাপুরের নতুন ছবি ‘হাসিনা পার্কার’। এই ছবিতে তাঁকে প্রথমবার দেখা যাবে এক নেতিবাচক চরিত্রে। অন্ধকার জগতের কুখ্যাত ডন দাউদ ইব্রাহিমের বোন হাসিনার জীবনীর ওপর নির্মিত এই ছবিতে শ্রদ্ধাকে দেখা যাবে হাসিনার ভূমিকায়।
