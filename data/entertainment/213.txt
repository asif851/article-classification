
যদিও বিষয়টি এখনো নিশ্চিত করেননি দীপিকা, কিন্তু নির্মাতা ডিজে কারুসো তাঁর নতুন ‘এক্সএক্সএক্স: দ্য রিটার্ন অব জ্যান্ডার কেজ’ ছবিতে দীপিকার অভিনয়ের বিষয়টি নিশ্চিত করেছেন নিজেই।নির্মাতা ডিজে কারুসো গত ২ জানুয়ারি এক টুইট বার্তায় জানিয়েছেন, ‘যাত্রা হলো শুরু! আমার নতুন ছবির কাস্ট/অভিনেত্রী দীপিকাকে ভালো লাগছে।’ তিনি জানিয়েছেন, জানুয়ারির ১৩ তারিখ থেকেই শুরু হচ্ছে ছবির শুটিং।এর আগে হলিউডের জনপ্রিয় ‘ফাস্ট অ্যান্ড ফিউরিয়াস ৭’ ছবিতে অভিনয়ের প্রস্তাব পেয়েও ফিরিয়ে দিয়েছিলেন দীপিকা। এ খবর জানাজানি হলে তুমুল শোরগোল শুরু হয়েছিল। দীপিকা এটা কী করলেন? এমন সুযোগ হেলায় হারালেন? প্রথমে কিছুদিন দীপিকা একরকম চুপচাপই ছিলেন। কিন্তু গেল বছর ডিসেম্বরে তিনি আবারও ঝড় তুললেন টুইটারে। সেখানে দীপিকা যে ছবি পোস্ট করেছিলেন, তাতে দীর্ঘদেহী এক পুরুষের সঙ্গে দেখা গেছে দীপিকাকে! ভক্তদের অবশ্য দীপিকার সঙ্গে হলিউডের জনপ্রিয় অ্যাকশন তারকা ভিন ডিজেলকে চিনতে কোনো অসুবিধা হয়নি!
যা হোক, নির্মাতা ডিজে কারুসোর দেওয়া নতুন খবরটি জানার পর ভক্তরা ধরেই নিয়েছেন সামনের সপ্তাহেই অভিনয়ে নামছেন দীপিকা। কিন্তু পরিচালক কারুসো স্পষ্ট জানিয়েছেন, ‘আমরা শুরু করছি জানুয়ারিতে। সে (দীপিকা) শুরু করবে ফেব্রুয়ারির কোনো এক সময়ে।’এদিকে ভিন ডিজেল সম্পর্কে জানতে চাইলে দীপিকা বলেছেন, ‘ও আমার বন্ধু এবং এমন এক মানুষ, যাকে আমি খুবই পছন্দ করি। সবকিছু ছাড়িয়ে ও একজন দারুণ মানুষ।’ কিন্তু বাকি ব্যাপারগুলো সম্পর্কে এখনই কিছু না বলে দীপিকা জানিয়েছেন, ‘সবাই যা জানতে চায়, শিগগিরই তা তাঁরা জানতে পারবে।’৫ জানুয়ারিই ৩০ বছর পূর্ণ হলো দীপিকার। এখনই বলিউড ছাড়িয়ে তিনি পা রাখছেন হলিউডে। এখনো পড়ে আছে জীবনের অনেকটা সময়। আগামী দিনগুলিতে অভিনয়ের সাফল্য তাঁকে কোন পর্যায়ে নিয়ে পৌঁছায়, তা সময়ই বলে দেবে। এনডিটিভি।
