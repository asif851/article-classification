
‘কারিনার সঙ্গে নাচার “বাসনা” আছে?’ হাসতে হাসতেই অনন্ত জলিল বললেন, ‘বাসনা আবার কী... জলিল চাইলেই তো হয়। আগেও এমন হয়েছে।’ সংবাদ সম্মেলনে এমন আত্মবিশ্বাস নিয়েই বলিউডের তারকা কারিনা কাপুরের সঙ্গে এক মঞ্চ পরিবেশনায় অংশ নেওয়ার ইঙ্গিত দিলেন ঢাকাই চলচ্চিত্রের আলোচিত নায়ক অনন্ত জলিল।
‘ক্লিন ঢাকা কনসার্ট উইথ বলিউড কুইন অ্যান্ড এ জে’ (অনন্ত জলিল) অনুষ্ঠানটি উপলক্ষে এক সংবাদ সম্মেলনের আয়োজন করা হয়েছিল আজ বুধবার দুপুরে। সংবাদ সম্মেলনে অনন্ত জলিলকে বেশ কয়েকবারই প্রশ্ন করা হয়েছিল, কারিনার সঙ্গে ঠিক কী ধরনের পরিবেশনায় অংশ নেবেন তিনি? অনুষ্ঠানের আগে এ বিষয়ে কোনো কিছুই আগাম প্রকাশ করে এর চমক নষ্ট করতে চাননি তিনি। অগত্যা তাঁর কাছে জানতে চাওয়া হয়েছিল, কারিনার সঙ্গে নাচার বাসনা আছে কি না?আগামী ১২ ফেব্রুয়ারি ঢাকার বঙ্গবন্ধু জাতীয় স্টেডিয়ামে অনুষ্ঠিত হবে ‘ক্লিন ঢাকা কনসার্ট উইথ বলিউড কুইন অ্যান্ড এ জে’। ছয় ঘণ্টার এই অনুষ্ঠানে অংশ নেবেন বলিউডের অভিনেত্রী কারিনা কাপুর। আর গান গাইবেন জাবেদ আলী ও কণিকা কাপুর। বাংলাদেশ থেকে এ আয়োজনে অংশ নেবেন অনন্ত জলিল।
অন্তর শোবিজ আয়োজিত এ অনুষ্ঠানে অংশ নিতে ৬০ সদস্যের একটি দল নিয়ে ঢাকায় আসবেন কারিনা কাপুর। আর এই অনুষ্ঠানে সার্বিক সহযোগিতায় আছে ঢাকা দক্ষিণ সিটি করপোরেশন।সংবাদ সম্মেলনের প্রশ্নোত্তর পর্বে স্বপন চৌধুরী জানান, ‘ক্লিন ঢাকা কনসার্টটি জুড়েই থাকবে ঢাকাকে পরিচ্ছন্ন রাখার আহ্বান। এই অনুষ্ঠানের মাধ্যমে আমরা ঢাকা শহরের পরিচ্ছন্নতাকর্মীদেরও সহযোগিতা করব।’‘ক্লিন ঢাকা কনসার্ট উইথ বলিউড কুইন অ্যান্ড এ জে’ সংবাদ সম্মেলনে আরও উপস্থিত ছিলেন অন্তর শোবিজের ব্যবস্থাপনা পরিচালক নাসরিন চৌধুরী ও পৃষ্ঠপোষক প্রতিষ্ঠানের কর্মকর্তারা। অনুষ্ঠান শেষে ১৩ ফেব্রুয়ারি ঢাকা ছাড়বে কারিনা কাপুর ও তাঁর দল।
