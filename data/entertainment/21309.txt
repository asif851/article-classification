
১ ডিসেম্বর থেকে ভারতের হায়দরাবাদে ‘নোলক’ সিনেমার শুটিং শুরু হয়েছে। চলবে এ মাসের তৃতীয় সপ্তাহ পর্যন্ত। এদিকে শুটিং শুরু হওয়ার পাঁচ দিন পর ছবির নায়ক শাকিব খানের ‘ফার্স্ট লুক’ প্রকাশের সিদ্ধান্ত নেন পরিচালক রাশেদ রাহা। তাঁর মতে, এর মধ্য দিয়ে ‘নোলক’ সিনেমায় শাকিব খানের চরিত্র সম্পর্কে কিছুটা ধারণা পাবেন দর্শক। আজ বুধবার সকালে প্রথম আলোর সঙ্গে আলাপে তেমনটাই জানালেন রাশেদ রাহা।
‘শিকারী’ সিনেমা মুক্তির পর শাকিব খান নিজেকে পুরোপুরি বদলে ফেলেছেন, এমনটা মনে করছেন দেশের সিনেমার পরিচালক আর প্রযোজকেরা। সিনেমাটি মুক্তির আগে ‘ফার্স্ট লুক’ দিয়ে আলোচিত হন তিনি। এরপর শাকিব খানের যে সিনেমাগুলো মুক্তি পেয়েছে, সব কটিতে পরিচালকেরা তাঁর ‘ফার্স্ট লুক’ প্রকাশ করে নায়কের চরিত্র সম্পর্কে ধারণা দিয়েছেন। এবার ‘নোলক’ সিনেমার পরিচালকও সেই পথেই হাঁটছেন।
জানা গেছে, আজ সামাজিক যোগাযোগমাধ্যম ফেসবুকে সন্ধ্যায় ‘নোলক’ সিনেমার শাকিব খানের ফার্স্ট লুক প্রকাশ করা হবে। তার আগে হায়দরাবাদ থেকে শাকিব খান প্রথম আলোকে বলেন, ‘একটা সিনেমার ক্ষেত্রে “ফার্স্ট লুক” গুরুত্বপূর্ণ। ট্রেলার, টিজার দেখে সিনেমা সম্পর্কে দর্শক যেমন আগাম ধারণা পান, ঠিক তেমনি ফার্স্ট লুক দেখেও সিনেমাটি দেখার ব্যাপারে আগ্রহী হন। বিষয়টা ভালোভাবে টের পেয়েছি “শিকারি” সিনেমা থেকে। এরপর যে কয়টি সিনেমার ফার্স্ট লুক প্রকাশিত হয়েছে, সব কটির জন্য প্রশংসা পেয়েছি।’
এদিকে পরিচালক রাশেদ রাহা ‘নোলক’ সিনেমায় শাকিব খানের ‘ফার্স্ট লুক’ নিয়ে দারুণ আশাবাদী। তিনি বলেন, ‘এই সিনেমায় শাকিব খানকে একেবারে নতুন রূপে দেখা যাবে। সিনেমায় তিনি মোটরবাইক রেসিং করবেন। ট্রেলার আর টিজার প্রকাশের আগে তাই দর্শকদের আমরা শাকিব খানের চরিত্র সম্পর্কে ধারণা দিতে চাই। শাকিব খানের আগের কয়েকটি সিনেমার “ফার্স্ট লুক” সামাজিক যোগাযোগমাধ্যমে ভাইরাল হয়। আমার বিশ্বাস, এই সিনেমার ফার্স্ট লুকও দর্শক সেভাবেই পছন্দ করবেন।’
‘নোলক’ সিনেমার শুটিং হচ্ছে ভারতের হায়দরাবাদের রামোজি ফিল্ম সিটিতে। এই সিনেমায় শাকিবের বিপরীতে অভিনয় করছেন ববি। পরিচালক রাশেদ রাহার প্রথম সিনেমা। এর আগে এই পরিচালক কয়েকটি নাটক নির্মাণ করেন। এই সিনেমার প্রযোজকও একজন তরুণ। দুই তরুণের এই মেলবন্ধনকে স্বাগত জানিয়েছেন শাকিব খান। তিনি বলেন, ‘আধুনিক ও মানসম্মত বাংলা সিনেমা “নোলক”। যুগের সঙ্গে তাল মিলিয়ে যে ভালো বাংলা সিনেমা নির্মাণ করা যায়, এটি হবে তার উদাহরণ। আর তা তরুণেরাই করে দেখাবে।’
শাকিব খান ও ববি ছাড়া ‘নোলক’ সিনেমায় আরও আছেন মৌসুমী, ওমর সানী প্রমুখ।
