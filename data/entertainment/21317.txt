
সিনেমার গল্প নয়, বাস্তবেই জোঁকের কবলে পড়লেন চিত্রনায়িকা আঁচল। একটি ছবির গানের শুটিং করতে গিয়ে এমন ঘটনাই ঘটেছে। গানের শুটিং চলছিল বান্দরবানে। সেখান থেকে গতকাল মুঠোফোনে আঁচল জানান, নৃত্য পরিচালক মাসুম বাবুলের পরিচালনায় আড়াল ছবির দুটি গানের শুটিং করতে তাঁরা বান্দরবানে গেছেন। সেখানকার প্রান্তিক লেকের সেতুর নিচে চলছিল তাঁদের একটি গানের শুটিং। বৃষ্টি হওয়ায় লেকের পাশের ঘাসে জমে ছিল হালকা পানি। জমে থাকা সেই পানিতে যে জোঁকও ছিল, তা শুটিংয়ের কেউই খেয়াল করেননি! আঁচল বলেন, ‘ক্যামেরা চলছে। কিছুক্ষণ পরই দেখি আমার শরীরের বিভিন্ন অংশে জোঁক লেগে আছে। এটা দেখে আমি আর শট শেষ করতে পারিনি। চিত্কার দিয়ে ভোঁ দৌড় দিই! পরে অবশ্য শুটিং থেকে বিরতি নিয়ে জোঁকমুক্ত হয়ে দৃশ্যটি শেষ করি। কিন্তু এরপরও শট দিতে গেলে আবারও জোঁক আমাকে ঘিরে ধরে! ৪ নম্বর টেকে গিয়ে শটটি শেষ করি। ওহ! আমি এখনো জোঁক–আতঙ্কে আছি।’আড়াল ছবিটি পরিচালনা করছেন শাহেদ চৌধুরী। এতে আঁচলের বিপরীতে অভিনয় করছেন শাহরিয়াজ।
