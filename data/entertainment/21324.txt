
পয়লা বৈশাখ ঢাকা ও কলকাতার প্রেক্ষাগৃহে মুক্তি পাচ্ছে ‘শঙ্খচিল’। এই ছবির প্রচারণায় অংশ নিতে গতকাল মঙ্গলবার সকালে এক দিনের জন্য ঢাকায় আসেন ভারতের বাংলা চলচ্চিত্রের জনপ্রিয় অভিনেতা প্রসেনজিৎ চট্টোপাধ্যায়। প্রচারণা শেষে আজ বুধবার ভোরে বাংলাদেশ বিমানের একটি ফ্লাইটে কলকাতার উদ্দেশে ঢাকা ছাড়েন তিনি। সঙ্গে নিয়ে যান একরাশ মুগ্ধতা।গতকাল দুপুরে চ্যানেল আই কার্যালয়ে সংবাদমাধ্যমের মুখোমুখি হন প্রসেনজিৎ। এরপর সন্ধ্যায় স্টার সিনেপ্লেক্সে ‘শঙ্খচিল’ ছবির উদ্বোধনী প্রদর্শনীতে অংশ নেন। এ সময় তাঁর সঙ্গে ছিলেন ছবির অভিনয়শিল্পী ও কলাকুশলীরা। স্টার সিনেপ্লেক্সে ‘শঙ্খচিল’ ছবির প্রদর্শনী শেষে প্রথম আলোকে প্রসেনজিৎ বলেন, ‘যে ভাবনা থেকে ছবিটি নির্মাণ করা হয়েছে, তা অনেকাংশে সফল। আজ প্রদর্শনীতে বাংলাদেশের অনেক গুরুত্বপূর্ণ ব্যক্তিত্বরা এসেছিলেন। তাঁরা সবাই ছবিটি দেখে নিজেদের মুগ্ধতার কথা জানিয়েছেন। এমন একটি বিষয় নিয়ে ছবি নির্মাণের উদ্যোগকে অনেকেই প্রশংসা করেছেন। ছবির অভিনয়শিল্পী হিসেবে এটা নিঃসন্দেহে অনেক ভালো লাগার অনুভূতি।’এদিকে শঙ্খচিল’ ছবির উদ্বোধনী প্রদর্শনীর আগে লালগালিচায় অংশ নেন প্রসেনজিৎ। এ সময় আরও উপস্থিত ছিলেন ‘শঙ্খচিল’ ছবির অভিনয়শিল্পী কুসুম শিকদার, পরিচালক গৌতম ঘোষ, অভিনেতা মামুনুর রশীদ এবং দুই প্রযোজক হাবিবুর রহমান খান ও ফরিদুর রেজা সাগর। মুক্তির আগেই ভারতের ৬৩তম জাতীয় চলচ্চিত্র পুরস্কারের আসরে সেরা বাংলা ছবির পুরস্কার জিতেছে ‘শঙ্খচিল’। সম্প্রতি এই পুরস্কার ঘোষণা করা হয়।
