
আসছে ঈদুল আজহা উপলক্ষে বিভিন্ন শিল্পীর একক ও মিশ্র অ্যালবাম প্রকাশ করছে অডিও প্রযোজনা প্রতিষ্ঠানগুলো। সেই ধারাবাহিকতায় সম্প্রতি একটি মিশ্র অ্যালবামের দ্বৈতগানে কণ্ঠ দিলেন এই প্রজন্মের দুই কণ্ঠশিল্পী ইমরান ও নাওমি। ‘স্বপ্ন মাঝে’ শিরোনামের গানটি লিখেছেন ফয়সাল রাব্বিকীন। সুর ও সংগীতায়োজন করেছেন ইমরান।সম্প্রতি মগবাজারে ইমরানের নিজস্ব স্টুডিওতে গানটির রেকর্ডিং সম্পন্ন হয়েছে। ‘হূদয়জুড়ে’ মিশ্র অ্যালবামে স্থান পাচ্ছে গানটি। এ অ্যালবামে আরও গান গাইছেন বর্তমান প্রজন্মের তারকা শিল্পীরা।‘স্বপ্ন মাঝে’ গানটি প্রসঙ্গে ইমরান বলেন, ‘সত্যি বলতে, গানটির লিরিক পাওয়ার পর খুব কম সময়ের মধ্যে এর সুর ও সংগীতায়োজনের কাজ শেষ করেছি। এখন পর্যন্ত যাঁদের গানটি শুনিয়েছি, সবাই পছন্দ করেছেন। নাওমি বরাবরের মতো দারুণ গেয়েছে। সব মিলিয়ে অন্য রকম একটি ভালো লাগা খুঁজে পাওয়া যাবে গানটির মধ্যে। গানটি আমার নিজের কাছে ভালো লেগেছে। আশা করছি, শ্রোতাদেরও ভালো লাগবে।’ নাওমি বলেন, ‘ইমরান ভাইয়ার সঙ্গে আগেও কাজ করা হয়েছে। এবারও ‘‘স্বপ্ন মাঝে’’ গানটিতে তাঁর সঙ্গে কণ্ঠ দিলাম। আমি বলব, কথা-সুর-সংগীতের দিক দিয়ে গানটি অনেক ভিন্নধর্মী হয়েছে। রেকর্ডিংয়ের পর গানটি শুনে বেশ ভালো লেগেছে। আশা করছি, শ্রোতাদেরও অনেক ভালো লাগবে গানটি।’
