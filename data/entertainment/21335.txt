
সম্প্রতি হলিউডকেন্দ্রিক কয়েকটি সংবাদমাধ্যমে চাউর হয়েছিল যে, জনপ্রিয় ‘এক্স-মেন’ সিরিজের পরবর্তী ৪ ছবিতে ‘উলভারিন’ এর পারিশ্রমিক হিসেবে ১০০ মিলিয়ন ডলারের প্রস্তাব ফিরিয়েছেন হিউ জ্যাকম্যান। কিন্তু খবরটিকে স্রেফ গুজব বলেই উড়িয়ে দিয়েছেন অস্ট্রেলীয় এ তারকা অভিনেতা।এ প্রসঙ্গে যুক্তরাষ্ট্রের একটি বিনোদন ম্যাগাজিনে দেয়া সাক্ষাত্কারে জ্যাকম্যান বলেন, ‘উলভারিন আমার অনেক পছন্দের একটি চরিত্র। প্রতিবারই এই চরিত্রে অভিনয় করে আমার অনেক ভালো লেগেছে। এমন পছন্দের একটি চরিত্রে অভিনয়ের বিনিময়ে আমি কখনোই এত বিপুল অঙ্কের পারিশ্রমিক নিতে পারি না।’ সম্প্রতি এক খবরে এমনটিই জানিয়েছে ‘হাফিংটন পোস্ট’।উলভারিন চরিত্রে অভিনয় করে ব্যাপক জনপ্রিয়তা পেয়েছেন হিউ জ্যাকম্যান। কিন্তু সামনে এই চরিত্রে অভিনয় না করার সম্ভাবনার কথা জানিয়েছেন ৪৪ বছর বয়সী এ তারকা। এ প্রসঙ্গে তিনি জানান, শুরু থেকেই ‘এক্স-মেন’ সিরিজের ছবিতে উলভারিন চরিত্রে অভিনয় নিয়ে তাঁর স্ত্রী অস্ট্রেলীয় অভিনেত্রী ও নির্মাতা ডেবরা-লি-ফারনেসের আপত্তি ছিল। বরাবরই উলভারিনের চেয়ে আরও বেশি সিরিয়াস চরিত্রে জ্যাকম্যানকে দেখতে চেয়েছেন ৫৭ বছর বয়সী ডেবরা।২০০০ সালে ব্রায়ান সিঙ্গারের ‘এক্স-মেন’ ছবিতে ‘উলভারিন’ চরিত্রে অভিনয়ের সুযোগ পান হিউ জ্যাকম্যান। পরে ২০০৩ সালে ‘এক্স-মেন টু’, ২০০৬ সালে ‘এক্স-মেন: দ্য লাস্ট স্ট্যান্ড’ এবং ২০০৯ সালে ‘এক্স-মেন অরিজিন: উলভারিন’ ছবিতেও একই চরিত্রে অভিনয় করেন জ্যাকম্যান। গত মাসে মুক্তি পাওয়া ‘দ্য উলভারিন’ ছবিতে নাম ভূমিকায় দেখা গেছে জ্যাকম্যানকে।
