
বলিউডে একের পর এক জনপ্রিয় ছবি উপহার দিচ্ছেন দীপিকা পাড়ুকোন। তারকাখ্যাতির সর্বোচ্চ চূড়ায় অবস্থান করেও দীপিকা বাস্তবতা ভুলে যাননি। সম্প্রতি তিনি নিজের সম্পর্কে বলেছেন, ‘আমি এখন নিজের অবস্থান সম্পর্কে নিরাপদ বোধ করলেও, এই তারকাখ্যাতি হয়তো চিরস্থায়ী নয়।’গত বছরে ‘চেন্নাই এক্সপ্রেস’, ‘ইয়ে জাওয়ানি হেই দিওয়ানি’ ও ‘রাম-লীলা’ তিনটি ব্যবসাসফল জনপ্রিয় ছবিতে অভিনয় করেছেন দীপিকা। বলিউডে হালের অভিনেত্রীদের একজন তিনি। তারকাখ্যাতি হারানোর কোনো ভয় তাঁর মধ্যে কাজ করে কি না—এমন প্রশ্নের উত্তরে দীপিকা বলেন, ‘না, তেমন কোনো ভয় একেবারেই কাজ করে না। কিন্তু এও জানি, চিরকাল আমার এ তারকাখ্যাতি থাকবে না। তবে আমি আমার কাজ নিয়ে সন্তুষ্ট। আর সারাজীবন তারকা থাকার আশাও আমি করি না। এটা এককথায় অসম্ভব। কেউ যদি তা মনে করে, তবে সে নিশ্চয় বোকার স্বর্গে বাস করে।’ এক খবরে এনডিটিভি এ তথ্য জানিয়েছে।দীপিকার সাম্প্রতিক ছবি ‘ফাইন্ডিং ফ্যানি’ যথেষ্ট প্রশংসিত হয়েছে। নিজের পারফরম্যান্স সম্পর্কে দীপিকার মন্তব্য হচ্ছে কখনো কখনো কাজ করে ‘খুশি’ হতে পারেন। তাঁর মন্তব্য, ‘আমি নিজেকে প্রশংসার স্রোতে খুবই কম ভাসায়। নিজের সমালোচনা নিজে করতে পারলে তা আমাকে আরও ভালো কাজ করার উৎসাহ জোগায়।’
