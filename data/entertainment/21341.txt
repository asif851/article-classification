
বাংলাদেশের পথশিশুদের জন্য গান করেছে গানের দল ‘চিরকুট’। যুক্তরাষ্ট্রের টেক্সাসের ম্যাকআর্থার স্কুল মিলনায়তনে ১২ মার্চ ‘কনসার্ট ফর বাংলাদেশ’ শিরোনামের এই কনসার্টটির আয়োজন করা হয়। কনসার্ট আয়োজন করে ‘স্পৃহা’। বাংলাদেশের সুবিধাবঞ্চিত শিশুদের জন্য কাজ করছে স্থানীয় এ সংগঠনটি।
চিরকুটের সদস্য সুমি আজ রোববার যুক্তরাষ্ট্র থেকে বলেছেন, ‘যুক্তরাষ্ট্রের টেক্সাসের অস্টিন শহরে সাউথ বাই সাউথওয়েস্ট (এসএক্সএসডব্লিউ) উৎসবে আমরা গান করতে এসেছি। উৎসবের আগে এই কনসার্টটি আমাদের জন্য ছিল একটা বড় মহড়ার সুযোগ। দূর-দূরান্ত থেকে প্রচুর দর্শক এসেছেন এই কনসার্টে।’সুমি আরও বলেন, ‘এই কনসার্ট থেকে পাওয়া সম্পূর্ণ অর্থ বাংলাদেশের সুবিধাবঞ্চিত শিশুদের পড়াশোনা, বাসস্থান আর উন্নয়নে ব্যয় করা হবে।’এদিকে গত শুক্রবার স্থানীয় সময় রাত সাড়ে ১০টায় ‘সাউথ বাই সাউথওয়েস্ট’ (এসএক্সএসডব্লিউ) উৎসবে রাশান হাউসে গান করেছে চিরকুট। এর আগে গত বুধবার বিকেলে একই উৎসবে চিরকুট গান করেছে অস্টিন কনভেনশন সেন্টারের ইন্টারন্যাশনাল ডে স্টেজে।উৎসব নিয়ে অস্টিন থেকে সুমি বলেন, ‘যুক্তরাষ্ট্রসহ বিশ্বের বিভিন্ন দেশের দুই হাজার ব্যান্ড অংশ নিচ্ছে এই উৎসবে। এর মধ্যে বাংলাদেশ থেকে চিরকুট সুযোগ পেয়েছে। এটা বাংলাদেশের ব্যান্ড সংগীতের জন্য বড় ঘটনা। আর আমাদের জন্যও বিশাল অভিজ্ঞতার বিষয়।’ তিনি বলেন, ‘আমাদের গান পরিবেশনার পর উপস্থিত সবাই দাঁড়িয়ে অভিনন্দন জানিয়েছে।’যুক্তরাষ্ট্রের টেক্সাসের অস্টিন শহরে নয় দিনের এই উৎসব শুরু হয়েছে ১১ মার্চ। অস্টিনের শতাধিক ভেন্যুতে আয়োজন করা হয়েছে উৎসবের অনুষ্ঠানগুলো।এসএক্সএসডব্লিউ উৎসবে অংশ নেওয়া ছাড়াও এক মাসের এই সফরে ২৬ মার্চ ফ্লোরিডা, ৩ এপ্রিল নিউইয়র্ক ও ১০ এপ্রিল আটলান্টায় কনসার্টে গান করবে চিরকুট।১৯৮৭ সাল থেকেই প্রতিবছর মার্চ মাসে যুক্তরাষ্ট্রের টেক্সাসের অস্টিন যেন রূপ নেয় গান আর চলচ্চিত্রের নগরে। সংগীত আর চলচ্চিত্র-সংশ্লিষ্টদের পদচারণে মুখরিত হয়ে ওঠে চারদিক। বিশ্বের বিভিন্ন দেশের দুই সহস্রাধিক নামীদামি ব্যান্ড ও শিল্পীরা এই উৎসবে গান করেন। উৎসবে চলে চলচ্চিত্র প্রদর্শনী, মতবিনিময় ও আলোচনা। আন্তর্জাতিক খ্যাতনামা সংগীত বিপণন প্রতিষ্ঠানগুলো এ উৎসব থেকেই বেছে নেয় সম্ভাবনাময় শিল্পী, ব্যান্ড, গীতিকার, সুরকার আর সংগীত আয়োজকদের। আন্তর্জাতিক অঙ্গনে গানের দল আর সংগীতশিল্পীদের নিজেদের তুলে ধরার এ এক অনন্য সুযোগ।
