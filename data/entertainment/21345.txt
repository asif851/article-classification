
অস্কার অনুষ্ঠানে হুট করে ঢুকে পড়ল এক পিৎজা ডেলিভারি ম্যান! উপস্থাপিকা এলেন ডিজেনারেসই নাকি ফরমাশ দিয়েছিলেন। দর্শকসারিতে হলিউডের সেরা সব তারকা। একসঙ্গে এত নামীদামি খদ্দের এই জীবনে সেই ডেলিভারি ম্যান দেখেননি নির্ঘাত। উপস্থাপিকার নির্দেশে পিৎজা বিলানো শুরু করলেন তিনি। টিপও পেলেন। পরে জানা গেল, সব মিলিয়ে এদিন এক হাজার ডলার বখশিস পেয়েছেন তিনি।এক হাজার ডলার নেহাত কম নয়। কিন্তু কোটি ডলার আয় করা তারকাদের হিসাবে নিলে কমও। তবে এ নিয়ে কোনো আক্ষেপ নেই ডেলিভারি ম্যানটির। একে তো একসঙ্গে এত তারকাকে সামনে দেখেছেন, তাঁকেও বিশ্বজুড়ে কোটি দর্শক দেখেছে টিভিতে। সবচেয়ে বড় কথা, নিজের স্বপ্নের নারী জুলিয়া রবার্টসকে নিজ হাতে পিৎজা সরবরাহ করেছেন। আর কী চাই! এপি।
