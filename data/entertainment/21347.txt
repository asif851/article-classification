
চলচ্চিত্রে নাম লেখালেন সংগীতশিল্পী পার্থ বড়ুয়া। আয়নাবাজি ছবির মধ্য দিয়ে তিনি শুরু করতে যাচ্ছেন তাঁর চলচ্চিত্র যাত্রা। অভিনয়ে নতুন নন পার্থ। সংগীতশিল্পীর পরিচয়টা বরাবরই ঊর্ধ্বে থাকলেও অভিনয়ে পার্থ কিন্তু কাঁচা নন। গানের কথার পাশাপাশি নাটকের সংলাপ আওড়াতেও তাঁর জুড়ি নেই। নাটক কিংবা টেলিফিল্মে নিজেকে বেশ মানিয়ে নিয়েছেন এই সংগীতশিল্পী। তবে এবার ছোট পর্দার গণ্ডি পেরিয়ে পার্থ ঝুঁকেছেন চলচ্চিত্রে। জানা গেছে, আগামী সপ্তাহ থেকেই শুরু হচ্ছে আয়নাবাজি ছবির শুটিং।অমিতাভ রেজা পরিচালিত আয়নাবাজি এর আগে বিভিন্ন কারণেই উঠে এসেছিল আলোচনায়। প্রথমে এর অভিনেতা, এরপর অভিনেত্রী, আর এবার পার্থ বড়ুয়ার এই সম্পৃক্ততা। পরিচালকের কাছে তাই কৌতূহল নিয়ে জানতে চাওয়া, শিল্পী নির্বাচন নিয়ে ধাপে ধাপে চমক কি কোনো কৌশলগত কারণে? জবাবে অমিতাভ রেজা বললেন, ‘কোনো কৌশলগত কারণ নেই। আমরা দর্শকদের প্রতিমুহূর্তে চমকে দিতে চাই। এটুকু বলতে পারি, দর্শকেরা ছবি মুক্তির আগ মুহূর্ত পর্যন্ত এমন চমক পেতেই থাকবেন।’আয়নাবাজি ছবিতে পার্থ বড়ুয়াকে দেখা যাবে একজন সাংবাদিকের চরিত্রে। সংগীতশিল্পীকে সাংবাদিকের রূপ দেওয়ার কারণ জানতে চাইলে অমিতাভ রেজা বলেন, ‘পার্থদার ভেতর একধরনের প্যাশন সব সময় কাজ করে। সেই প্যাশনটাকেই আমরা তুলে ধরতে চেয়েছি আয়ানাবাজিতে। আমরা মনে করি, সাংবাদিকের চরিত্রে তিনি এই প্যাশনটা বেশ ভালোভাবেই তুলে ধরতে পারবেন।’চলচ্চিত্রের জন্য এখন নিজেকে প্রস্তুত করতে ব্যস্ত পার্থ বড়ুয়া। তিনি জানান, গত ঈদের পর থেকে নতুন কোনো নাটকের কাজ হাতে নেননি তিনি। তাঁর ভাষায়, ‘চলচ্চিত্র একেবারে ভিন্ন বিষয়, ভিন্ন ক্ষেত্র। এতে কাজ করতে হলে তাই প্রস্তুতিও নিতে হবে ভিন্নভাবে। তাই নিজেকে সময় নিয়ে তৈরি করছি।’ পার্থ বড়ুয়া জানান, ১২ জুন থেকে তিনি আয়নাবাজির শুটিংয়ে যোগ দেবেন।
