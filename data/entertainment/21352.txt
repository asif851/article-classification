
• কেট উইন্সলেট ক্ষমা চাইলেন। • লন্ডনের একটি অ্যাওয়ার্ড অনুষ্ঠানে ক্ষমা চান তিনি। • তিনি যৌন হয়রানির বিরুদ্ধে সোচ্চার নারীদের পাশে দাঁড়ালেন।
‘টাইটানিক’ ছবির অভিনেত্রী কেট উইন্সলেট ক্ষমা চাইলেন। এমন কিছু মানুষের সঙ্গে তিনি কাজ করেছেন, যাদের বিরুদ্ধে যৌন হয়রানির অভিযোগে তোলপাড় ছিল হলিউড। তাই লন্ডনের একটি অ্যাওয়ার্ড অনুষ্ঠানে ক্ষমা চান তিনি। কথা বলতে বলতে সে সময় ভিজে উঠেছিল কেটের চোখ দুটো। তবে কি তিনিও এমন কোনো আচরণের শিকার হয়েছিলেন? এ প্রশ্নের জবাব কেটের কথায় পাওয়া যায়নি। তবে তিনি যৌন হয়রানির বিরুদ্ধে সোচ্চার নারীদের পাশে দাঁড়ালেন তাঁর এবারের বক্তব্যের মাধ্যমে।
লন্ডন ক্রিটিকস’ সার্কেল অ্যাওয়ার্ডস অনুষ্ঠানে চলচ্চিত্রের উন্নয়নে অবদান রাখার জন্য বিশেষ সম্মাননা পান কেট উইন্সলেট। সেই সম্মাননা গ্রহণের সময় কেট এক আবেগী বক্তব্য দেন। ৪২ বছর বয়সী এই অভিনেত্রী কারও নাম নেননি। শুধু বললেন, হলিউডের অনেক পুরুষের ক্ষমতার অপব্যবহার নিয়ে তিনি খুবই বিরক্ত।
অস্কারজয়ী এ অভিনেত্রী বলেন, ‘হলিউডে অনেক প্রভাবশালী পরিচালক ও প্রযোজক আছেন যারা কাজ দিয়ে দশকের পর দশক পুরস্কৃত ও প্রশংসিত হয়ে আসছেন। তাঁদের চলচ্চিত্রে অভিনয় করে অনেক অভিনয়শিল্পী খ্যাতি পেয়েছেন। একটা সময় ছিল যখন তাঁদের কাছ থেকে কোনো চরিত্রের প্রস্তাব পাওয়া ছিল বিশাল ব্যাপার। অথচ সেই সব ব্যক্তিদের বিরুদ্ধেই আজ হয়রানি, শোষণ ও নিগ্রহের এত এত গল্প। আমি এখন আফসোস করছি এই ভেবে যে, আমাকে একটা সময় সেই সব ব্যক্তিদের সঙ্গে কাজ করতে হয়েছিল।’
কথা বলতে বলতে কেট উইন্সলেটের চোখ ভিজে যায়। ভেজা চোখে তিনি সমর্থন জানান বিভিন্ন সময় হলিউডের প্রভাবশালী ব্যক্তিদের দ্বারা হয়রানির শিকার হওয়া নারীদের প্রতি। তিনি বলেন, ‘এটা পরিষ্কার যে, মুখের কথায় কিছুই হয় না। আমার কথা কেবল হয়রানির শিকার সাহসী এই মানুষগুলোকে হয়তো শুধু একটু অনুপ্রেরণা জোগাবে।’
এ বছরের গোল্ডেন গ্লোব আসরে যৌন হয়রানির বিরুদ্ধে অভিনয়শিল্পীরা কালো পোশাক পরে প্রতিবাদ জানান। আবার গানের জগতের তারকারা পোশাকে সাদা গোলাপ গুঁজে গ্র্যামি অ্যাওয়ার্ডেও প্রতিবাদ করেন।
কেট উইন্সলেট হার্ভি ওয়াইনস্টিন প্রযোজিত সিনেমা ‘দ্য রিডার’ ছবিতে অভিনয় করেছিলেন। এ ছবির জন্য অস্কারও পেয়েছেন তিনি। এ ছাড়া রোমান পোলানস্কির ‘কারনেজ’ এবং উডি অ্যালেনের ‘ওয়ান্ডার হুইল’ ছবিতে অভিনয় করেও প্রশংসিত হন এই অভিনেত্রী। কিন্তু এই প্রযোজক ও নির্মাতাদের বিরুদ্ধে বিভিন্ন সময় উঠেছে যৌন হয়রানির অভিযোগ। তাই কেট উইন্সলেট এ বিষয়ে কি মন্তব্য দেন, তা নিয়ে অনেক দিন ধরেই অপেক্ষা ছিল। বিক্ষিপ্তভাবে এর আগে এ বিষয়ে মন্তব্য করলেও, কেটের এবারের বক্তব্য নতুন করে সাড়া ফেলল হলিউডে। টাইম
