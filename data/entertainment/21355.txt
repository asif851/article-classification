
যাঁকে নিয়ে আয়োজন, সেই আলী যাকেরের ইচ্ছা ছিল না আনুষ্ঠানিক আয়োজনে। তার পরও পরিবার ও নাগরিক নাট্যসম্প্রদায়ের সদস্যরা করলেন সার্থক, নিখাদ ভালোবাসায় পরিপূর্ণ আয়োজন—‘আলোর পথযাত্রী...আলী যাকের সপ্ততিতম জন্মদিন’। গতকাল বৃহস্পতিবার সন্ধ্যা সাড়ে ছয়টায় শুরু হওয়া অনুষ্ঠানের শেষভাগে রাত নয়টার পর মঞ্চে তিনি জানালেন, অনুষ্ঠান অসাধারণ হয়েছে। শুধু তাঁর জন্মদিনকে উপলক্ষ করে আয়োজিত এ অনুষ্ঠানে অগ্রজ, অনুজ প্রিয়জনদের বিপুল উপস্থিতি তাঁর চোখে জল গড়ানোর কারণ হয়েছে। তিনি ফিরে গেছেন সত্তরের দশকের শুরুতে, স্বাধীনতা-উত্তর বাংলাদেশে, যখন তাঁরা শুরু করেছিলেন মঞ্চনাটক চর্চা। তাঁর ভাষায়, ‘অতি সুচারু এ অনুষ্ঠান’ তাঁর আবেগকে উসকে দিয়েছে। সমবেতদের ভালোবাসার জবাব দিতে গিয়ে ঘোষণা করলেন, মঞ্চে আবার ফিরে আসবেন।নাট্যব্যক্তিত্ব আলী যাকেরের ৭০তম জন্মদিন উদ্যাপন উপলক্ষে শিল্পকলা একাডেমীর চিত্রশালা প্লাজায় নাগরিক নাট্যসম্প্রদায় করেছিল এ বর্ণাঢ্য আয়োজন। ফুলেল শুভেচ্ছায় সিক্ত হলেন আলী যাকের, হলো আড্ডা, নৃত্য, সংগীত, আলোকচিত্র ও প্রামাণ্যচিত্র প্রদর্শন।জাতীয় চিত্রশালা ভবনে প্রবেশের আগেই আলো আর নানারকমের অনুষঙ্গে সাজানো মেঝে। ওপরে উঠে চিত্রশালার সামনের করিডরে আলী যাকের পেলেন তাঁরই ক্যামেরার লেন্সে ধরা পড়া বাংলার প্রকৃতি, মানুষ—যা মুগ্ধ করে দর্শকদের। চিত্রশালা প্লাজায় সাজানো মঞ্চে ছিল নানা বয়সের আলী যাকের, আলোকচিত্রে। একটি ছবিতে পুরো পরিবার। দর্শক আসনের প্রায় সব পরিপূর্ণ হয়ে যায় নির্ধারিত সময়ের আগেই। একটা সময় হঠাৎ শোনা গেল গান, ‘আমার মুক্তি আলোয় আলোয়’। কয়েকজন নৃত্যশিল্পী এ গানের তালে তালে জিনস আর কালো শার্টে চিরসবুজ সুদর্শন আলী যাকেরকে নিয়ে এলেন অনুষ্ঠানস্থলে। চারপাশ থেকে ফুলের পাপড়ির বৃষ্টি তখন। আবেগাপ্লুত হয়ে একের পর এক সহশিল্পীকে জড়িয়ে ধরলেন আলী যাকের।সঞ্চালনার গুরুদায়িত্ব নিজের কাঁধে তুলে নেন নাট্যব্যক্তিত্ব ও সংস্কৃতিমন্ত্রী আসাদুজ্জামান নূর। তিনি বন্ধুপ্রতিম মানুষটির জন্মদিনের শুভলগ্নে নাটকের শুভেচ্ছা জানান সংস্কৃতি মন্ত্রণালয়ের পক্ষে। সচিব রণজিৎ কুমার বিশ্বাসও এ সময় উপস্থিত ছিলেন। থিয়েটারের পক্ষ থেকে রামেন্দু মজুমদার, সম্মিলিত সাংস্কৃতিক জোটের পক্ষে সভাপতি গোলাম কুদ্দুছ ও সাধারণ সম্পাদক হাসান আরিফ, গ্রুপ থিয়েটার ফেডারেশনের পক্ষে লিয়াকত আলী, ঝুনা চৌধুরী, আয়োজক নাট্য সংগঠনের পক্ষে আতাউর রহমান, নাগরিক নাট্যাঙ্গনের পক্ষে লাকী ইনাম, সময় নাট্যদলের পক্ষে আকতারুজ্জামান ছাড়াও শুভেচ্ছা জানায় আরণ্যক নাট্যদল, লোক নাট্যদল (সিদ্ধেশ্বরী), পদাতিক নাট্য সংসদ, চারুনীড়ম, ঢাকা বিশ্ববিদ্যালয়ের থিয়েটার অ্যান্ড পারফরম্যান্স স্টাডিজ, কাইয়ুম চৌধুরীর নেতৃত্বাধীন কণ্ঠশীলন, নৃত্যাঞ্চল, নাট্যধারাসহ বেশ কয়েকটি সাংস্কৃতিক সংগঠন।অনুষ্ঠানে আলী যাকেরের বর্ণাঢ্য নাট্যজীবনের নানা অভিজ্ঞতা নিয়ে আরও বক্তব্য দেন রামেন্দু মজুমদার, আবুল হায়াত, সাংবাদিক মাহ্ফুজ আনাম, আবেদ খান, নাসির উদ্দীন ইউসুফ, লাকী ইনাম, লিয়াকত আলী, জিয়াউদ্দীন তারিক আলী, মামুনুর রশীদ, ইশরাত নিশাত, আফসানা মিমি, বিপাশা হায়াত। বক্তারা তাঁদের দীর্ঘদিনের সঙ্গী ও নাটকের সহযাত্রী আলী যাকেরের দীর্ঘায়ু কামনা করেন। শুভেচ্ছা প্রদানের পর সংগীত পরিবেশন করেন রেজওয়ানা চৌধুরী বন্যা এবং প্রতিশ্রুতিশীল শিল্পীরা। নৃত্য পরিবেশন করেন শর্মিলা বন্দ্যোপাধ্যায়, তামান্না রহমান প্রমুখ। প্রদর্শিত হয় আলী যাকেরের ওপর নির্মিত প্রামাণ্যচিত্র।অনুষ্ঠানের শেষ দিকে প্রতিক্রিয়া জানাতে গিয়ে আয়োজক ও সমাগতদের ধন্যবাদ ও কৃতজ্ঞতা জানিয়ে আলী যাকের সমকালীন (মূলত তরুণদের) নাট্যচর্চাকারীদের উদ্দেশে বললেন, ‘আমাদের নাটকের মূল উপাদান যেন শুধু শারীরিক অভিনয় না হয়, আমরা যেন নাটকের মাধ্যমে গল্প বলতে পারি। নাটক শেষে মানুষ যেন বলতে পারে, আহ্ কী দারুণ একটি গল্প শুনলাম।’বাড়ল ‘স্টোনস’–এর সময় উত্তরার গ্যালারি কায়ায় চলছে শিল্পী ও ভাস্কর হামিদুজ্জামান খানের একক চিত্র প্রদর্শনী ‘স্টোনস’। প্রদর্শনীটি শেষ হওয়ার কথা ছিল আজ। তবে প্রদর্শনীর সময় বাড়ছে। গ্যালারির কর্ণধার গৌতম চক্রবর্তী জানালেন, এই প্রদর্শনী চলবে ১১ নভেম্বর পর্যন্ত। প্রতিদিন বেলা ১১টা থেকে রাত আটটা পর্যন্ত গ্যালারি খোলা থাকবে।
