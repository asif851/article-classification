
ইদানীং রণবীর কাপুর একেবারেই জনসম্মুখে আসছেন না। পারিবারিক পার্টিতেও সেভাবে চোখে পড়ছে না তাঁকে। ছবি তোলাও কি ছেড়ে দিলেন এই নায়ক? এমনও তো নয় যে সমাজ–সংসারের প্রতি বেজায় বিরক্তি তাঁর, আর এ জন্য সবার থেকে দূরে থাকতে হবে। তাহলে কেন তিনি লোকচক্ষুর আড়ালে? আসলে নিজের নতুন ‘লুক’ দর্শকদের কাছ থেকে আড়াল করতেই এখন জনসমক্ষে কম বের হচ্ছেন রণবীর। 
বলিউড অভিনেতা সঞ্জয় দত্তের বায়োপিকে সঞ্জয়ের চরিত্রে দেখা যাবে রণবীরকে। ছবিতে সঞ্জয়ের জীবনের বেশ কটি ধাপ দেখানো হবে। আর একেক ধাপের জন্য রণবীরকে নিতে হবে একেক লুক। ইতিমধ্যে ওজন বাড়াতেও হয়েছে এই অভিনেতাকে। যদিও ৯০–এর দশকে সঞ্জয়ের রূপে রণবীরের একটি ছবি কিছুদিন আগে ইন্টারনেটে ফাঁস হয়ে যায় । কিন্তু এর বেশি রহস্য এখনই উন্মোচন করার ইচ্ছা নেই রণবীর ও ছবির পরিচালক রাজকুমার হিরানির। এ জন্য ছবির কাজ শেষ না হওয়া পর্যন্ত এই তারকার দেখা মিলবে না বললেই চলে। বলিউড বাবল।
