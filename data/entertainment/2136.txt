
আগামী ২ মার্চ দেওয়া হবে ‘কাজী সব্যসাচী স্মৃতি পুরস্কার ২০১৬’। জাতীয় কবি কাজী নজরুল ইসলামের তৃতীয় ছেলে কাজী সব্যসাচীর নামে পুরস্কার প্রদানের এ উদ্যোগ নিয়েছেন সব্যসাচীর মেয়ে খিলখিল কাজী। দুই বাংলার দুজন আবৃত্তিশিল্পীকে এ বছর দেওয়া হবে পুরস্কার। প্রথমবারের মতো এ আয়োজন সম্পর্কে জানাতে গতকাল বাংলাদেশ নজরুল ইনস্টিটিউটে (কবি ভবন) আয়োজন করা হয়েছিল সংবাদ সম্মেলনের। সেখানে কাজী সব্যসাচী স্মৃতি পুরস্কার ২০১৬-এর আহ্বায়ক খিলখিল কাজী বলেন, ‘আমার বাবা একজন জনপ্রিয় আবৃত্তিশিল্পী ছিলেন। তাঁর কর্মের প্রতি শ্রদ্ধা জানাতেই তাঁর মৃত্যুদিনে দুই বাংলার দুজন আবৃত্তিশিল্পীকে সম্মান জানানোর উদ্যোগ নেওয়া হয়েছে। এ বছর পুরস্কার পাচ্ছেন পশ্চিমবঙ্গের বিখ্যাত শিল্পী সৌমিত্র চট্টোপাধ্যায় ও বাংলাদেশের আবৃত্তিশিল্পী কাজী আরিফ। পুরস্কার হিসেবে দুজনের হাতে দুই লাখ টাকা তুলে দেওয়া হবে।’খিলখিল কাজী জানান, আগামী ২ মার্চ সব্যসাচীর ৩৭তম মৃত্যুবার্ষিকীর দিনে বাংলাদেশ জাতীয় জাদুঘর মিলনায়তনে আয়োজন করা হয়েছে এ অনুষ্ঠানের। এতে প্রধান অতিথি হিসেবে উপস্থিত থাকার কথা রয়েছে ইমেরিটাস অধ্যাপক ড. আনিসুজ্জামানের।
