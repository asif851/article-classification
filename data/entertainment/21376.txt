
বিশ্ব সুন্দরী বা মিস ওয়ার্ল্ডে প্রতিযোগিতার মৌসুম এলেই বিশ্বের নামীদামি গণমাধ্যমগুলোতে বিকিনি পরা এক ঝাঁক সুন্দরী তরুণীর ছবি ছাপা হয়। টানা ছয় দশক ধরে এটাই যেন মিস ওয়ার্ল্ড প্রতিযোগিতার একটি রেওয়াজ হয়ে দাঁড়িয়েছিল। এবারও আসছে মিস ওয়ার্ল্ড প্রতিযোগিতার মৌসুম। কিন্তু এবার আর কোনো প্রতিযোগীকে বিকিনি পরা অবস্থায় দেখা যাবে না বলে জানিয়েছেন মিস ওয়ার্ল্ড প্রতিযোগিতার আয়োজকেরা। আজ বৃহস্পতিবার মিরর নিউজের এক খবরে জানা গেছে, আসছে সেপ্টেম্বরে মিস ওয়ার্ল্ড প্রতিযোগিতার আসর বসবে ইন্দোনেশিয়ার বালিতে। আর ইন্দোনেশিয়া মুসলিমপ্রধান দেশ হওয়ায় সে দেশের নিয়ম না ভাঙতেই গতকাল বুধবার এই সিদ্ধান্ত নিয়েছেন আয়োজকেরা।খবরে আরও জানা গেছে, এবার প্রতিযোগীরা বিকিনি বা সাঁতারের পোশাক পরার পরিবর্তে ইন্দোনেশিয়ার জাতীয় পোশাক সারং পরিধান করবেন। অনেকটা লুঙ্গির মতো দেখতে এই পোশাক পরেই এবার মিস ওয়ার্ল্ডের বিচ ফ্যাশন শাখায় ১৩৭ জন তরুণী সবার সামনে হাজির হবেন। মিস ওয়ার্ল্ড অর্গানাইজেশনের চেয়ারউইমেন জুলিয়া মুরলি বলেন, ‘আমরা প্রতিযোগী সব দেশের প্রতি সমান সম্মান দেখাই। এই অর্থে ইন্দোনেশিয়ার রেওয়াজ ভেঙে তাঁদের অসম্মান করতে চাই না। এ ক্ষেত্রে কেউ আঘাত পাবে, সেটাও আমরা চাই না বলেই এবারের আসরে বিকিনি নিষিদ্ধ করা হয়েছে। শুধু তা-ই না, আসরে বাজানো সংগীতের ব্যাপারেও বিশেষ নজর দেওয়া হবে।’গত বছর পপশিল্পী লেডি গাগা ইন্দোনেশিয়ায় শুধু বিকিনি পরে কনসার্টে অংশ নেওয়ায় তাঁকে কনসার্ট ছাড়তে বাধ্য করেছিলেন সে দেশের মুসলিম নেতারা। কনসার্ট ছেড়ে না গেলে তাঁরা সেই ভেন্যু পুড়িয়ে দেওয়ারও হুমকি দিয়েছিলেন।
