
গত কয়েক মাস ধরে মুম্বাইয়ের কার্টার রোড এলাকায় ভাড়া বাড়িতে বসবাস করছিলেন ‘মিস্টার পারফেকশনিস্ট’ তারকা আমির খান। প্রতিমাসে দশ লাখ রুপি ভাড়া গুণতে হচ্ছিল তাঁকে। এবার মাসে মাসে ভাড়া না গুণে ৬০ কোটি রুপি ব্যয় করে পুরো বাড়িটিই কিনে ফেললেন বলিউডের অন্যতম প্রভাবশালী এ তারকা অভিনেতা। দুটি তলা নিয়ে সাগরমুখী বিশাল এ বাড়ির আয়তন পাঁচ হাজার বর্গফুট।এ প্রসঙ্গে ঘনিষ্ঠ সূত্রের বরাতে ‘মিড-ডে’ জানিয়েছে, পালি হিল এলাকায় মেরিনা অ্যাপার্টমেন্টের সংস্কার কাজ শুরু হলে চলতি বছরের শুরুর দিকে কার্টার রোডে অবস্থিত ফ্রিদা অ্যাপার্টমেন্টে ওঠেন আমির ও তাঁর পরিবারের সদস্যরা। পর্যাপ্ত আলো-বাতাস আর সাগরমুখী হওয়ায় বাড়িটি দারুণ পছন্দ করে ফেলেন আমির-পত্নী কিরণ রাও। এক পর্যায়ে বাড়িটি কেনার সিদ্ধান্ত নেন আমির। তাঁর প্রস্তাব পাওয়ার পর বাড়ির মালিক জানান, কেবল আমিরের কাছেই বাড়িটি বিক্রি করতে রাজি আছেন তিনি। অন্য কেউ চাইলে বাড়িটি বিক্রি করতেন না তিনি।এর আগে পালি হিলের মেরিনা অ্যাপার্টমেন্ট ভবনের সবগুলো ফ্ল্যাট কিনতে চেয়েছিলেন আমির খান। কিন্তু ফ্ল্যাট মালিকদের কাছ থেকে ইতিবাচক সাড়া না পেয়ে কার্টার রোডে বাড়ি ভাড়া করেন আমির।  এরই মধ্যে মেরিনা অ্যাপার্টমেন্টের সংস্কার কাজ শেষ হয়েছে। সেখানে থাকছেন আমিরের মা জিনাত। শিগগির মায়ের সঙ্গে মেরিনা অ্যাপার্টমেন্টে থাকা শুরু করবেন আমিরের ছোট ভাই ফয়সাল।
