
• পাপন নাকি ফেসবুক লাইভে একটি শিশুকে জোর করে চুমু খেয়েছেন। • গত মঙ্গলবার নিজের ফেসবুক পেজ থেকে এই লাইভ করেন পাপন। • রিয়্যালিটি শো ‘দ্য ভয়েস ইন্ডিয়া কিডস’-এর অন্যতম বিচারক পাপন মোহান্ত।
ভারতের এ সময়ের অন্যতম জনপ্রিয় সংগীতশিল্পী পাপন মোহান্তর বিরুদ্ধে গুরুতর অভিযোগ এসেছে। তিনি নাকি হোলি উপলক্ষে অ্যান্ড টিভির রিয়্যালিটি শো ‘দ্য ভয়েস ইন্ডিয়া কিডস’-এর শিশু আর কলাকুশলীদের নিয়ে ফেসবুক লাইভে একটি শিশুকে জোর করে চুমু খেয়েছেন। পাপনের বিরুদ্ধে আদালতে শিশুর যৌন নির্যাতন প্রতিরোধ (পক্সো) আইনে অভিযোগ দায়ের করা হয়েছে। পাশাপাশি এ ঘটনার তদন্ত দাবি করেছেন সুপ্রিম কোর্টের আইনজীবী রুনা ভায়ন। গত মঙ্গলবার নিজের ফেসবুক পেজ থেকে এই লাইভ করেন পাপন।
অভিযোগে রুনা ভায়ন লিখেছেন, এই রিয়্যালিটি শোর অন্যতম বিচারক পাপন মোহান্ত। তিনি হোলি উদ্‌যাপন করতে গিয়ে এক শিশু প্রতিযোগীর গালে রং মাখিয়ে দেন এবং এরপর তাকে জোর করে চুমু খান।
তিনি আরও লিখেছেন, ‘এক শিশুর প্রতি পাপনের আচরণ দেখে আমি স্তম্ভিত। ফেসবুক লাইভের ভিডিওতে স্পষ্ট দেখা গেছে, ওই শিশুর মুখে রং মাখিয়ে দেওয়ার পর তাকে চুমু খেতে যান পাপন। এই শিশুর ইচ্ছার বিরুদ্ধে জোর করে তাকে চুমু খান তিনি। গোটা দেশে রিয়্যালিটি শোগুলোতে যে শিশুরা অংশ নিচ্ছে, তাদের সুরক্ষার ব্যাপারে আমি চিন্তিত।’
রিয়্যালিটি শো ‘দ্য ভয়েস ইন্ডিয়া কিডস’-এ বিচারকের ভূমিকা পালন করছেন পাপন মোহান্ত। তাঁর সঙ্গে বিচারক হিসেবে আরও আছেন শান, হিমেশ রেশামিয়া ও পলক মুছাল।
এই গুরুতর অভিযোগের ব্যাপারে এখনো মুখ খোলেননি পাপন। তবে পাপনের ফেসবুক পেজ থেকে প্রচারিত এই লাইভে দেখা গেছে, হোলি উপলক্ষে অনুষ্ঠানের ফাঁকে তিনি শিশুদের নিয়ে আনন্দ করছেন। এ সময় ‘দ্য ভয়েস ইন্ডিয়া কিডস’ অনুষ্ঠানের কয়েকজন কলাকুশলীকেও দেখা গেছে।
