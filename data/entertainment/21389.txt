
ফেসবুকে ভেরিফায়েড হলো চিত্রনায়িকা পূর্ণিমার ফেসবুক পেজ। অ্যাক্টর বিভাগে আজ সোমবার যুক্তরাষ্ট্রের ক্যালিফোর্নিয়ার মেনলো পার্কে অবস্থিত ফেসবুক সদর দপ্তর থেকে কর্তৃপক্ষ তাঁর পেজ ভেরিফায়েড করে। পূর্ণিমার ফেসবুক পেজ এবং প্রোফাইল থেকে এ তথ্য জানানো হয়।
পেজ ভেরিফায়েড হওয়ার পর প্রথম আলোকে পূর্ণিমা বলেন, ‘ফেসবুক আমার পেজ ভেরিফায়েড করেছে। আমি উচ্ছ্বসিত ও সম্মানিত। এর পেছনে বড় অবদান আমার বন্ধুদের, যারা সব সময় ফেসবুকে আমার সঙ্গী। আর সবাইকে অনুরোধ করছি, ফেসবুকে আমার ভুয়া অ্যাকাউন্টগুলো আপনারা এড়িয়ে চলুন।’পূর্ণিমা জানান, মাস দেড়েক আগে তিনি ফেসবুকের সঙ্গে যুক্ত হয়েছেন। তবে অনেক আগে থেকেই ফেসবুকে তাঁর নামে অসংখ্য ভুয়া পেজ আছে। তিনি এই পেজগুলো নিয়ে আতঙ্কিত ছিলেন। এখন নিজের আসল পেজটি ভেরিফায়েড হওয়ায় অনেকটাই নিশ্চিন্ত।পূর্ণিমা আরও বলেন, ‘আমি কিন্তু সব সময়ই প্রযুক্তির সঙ্গে নিজেকে মানিয়ে নিয়েছি। যুগের সাথে তাল মিলিয়ে চলেছি। প্রতিদিন কাজের বাইরে যখনই ফ্রি থাকি, ফেসবুকের সঙ্গে নিজেকে যুক্ত রাখি। নিজের নতুন নতুন সব খবর বন্ধুদের সঙ্গে শেয়ার করছি। নতুন কিংবা পুরোনো সব ছবি দিচ্ছি। এখন ভাবছি নিয়মিত লাইভে যাব। তাতে আমার দর্শকদের সঙ্গে যোগাযোগ আরও নিবিড় হবে।’
