
নাট্যজন আল মনসুরের পরিচালনায় নাটকে অভিনয় করলেন নৃত্যশিল্পী পূজা সেনগুপ্ত। গতকাল শুক্রবার গভীর রাত পর্যন্ত শুটিংয়ের পর নাটকটির কাজ শেষ হয়েছে। রবীন্দ্রনাথ ঠাকুরের ‘বাঁশি’ কবিতা অবলম্বনে নাটকটি নির্মিত হয়েছে। নাটকের নাম ‘পরনে ঢাকাই শাড়ি’।পরিচালনার পাশাপাশি ‘বাঁশি’ কবিতা থেকে নাটকটির চিত্রনাট্য ও সংলাপ রচনা করেছেন আল মনসুর। নাটকটিতে কান্তবাবু চরিত্রে অভিনয়ও করেছেন তিনি। আর কৃষ্ণা চরিত্রে পূজা সেনগুপ্ত। অন্যান্য চরিত্রে অভিনয় করেছেন খায়রুল আলম সবুজ, লায়লা হাসান প্রমুখ।দীর্ঘদিন পর নাটকে অভিনয় প্রসঙ্গে পূজা বলেন, ‘অনেক বছর পর কিছুদিন আগে প্রথম আলোর একটি অনুষ্ঠানে আল মনসুরের সঙ্গে আমার দেখা হয়। সেই অনুষ্ঠানে কথা বলার একপর্যায়ে তিনি আমাকে নাটকটিতে অভিনয়ের প্রস্তাব দেন। তিনি আমাকে এও বলেন, নাটকের চিত্রনাট্যটি নাকি তিনি আমাকে ভেবেই করেছেন। কিন্তু আমি তাঁকে বিনয়ের সঙ্গে “না” করি। আমি তো অভিনয়ের মানুষ না, নাচটাই ভালোবাসি। আর নাচটাই ঠিকমতো করার চেষ্টা করি। এরপরও তিনি আমাকে চিত্রনাট্যটি পড়তে অনুরোধ করেন। পড়ার পর তো আমার খুব ভালো লেগে যায়। চরিত্রটা ছিল খুবই লোভনীয়, তাই না করতে পারিনি।’শুটিং-পরবর্তী অভিজ্ঞতা জানিয়ে পূজা বলেন, ‘নাটকে আমার চরিত্রটি অনেকটাই নাচনির্ভর। তাই কাজটি করতে খুব একটা সমস্যা হয়নি। পরিচালক অবশ্য আমাকে অনেক সহযোগিতা করেছেন। ভিন্নধর্মী কিছু একটা হয়েছে বলে মনে হচ্ছে। সবাইকে নাটকটি দেখার অনুরোধ করব।’
নাটকটি প্রসঙ্গে আল মনসুর জানান, ‘রবীন্দ্রনাথ ঠাকুর বাঙালি সত্তার সঙ্গে ওতপ্রোতভাবে জড়িয়ে আছেন। রবীন্দ্রনাথ এখনো চির-আধুনিক। তাই কবিতায় ফুটে ওঠা প্রতিটি চরিত্র আর গল্পে বড় রকমের কোনো পরিবর্ত না করেই একটি চমৎকার নান্দনিক নাটক নির্মাণের চেষ্টা করেছি।’বাংলাদেশ টেলিভিশনে প্রচারের জন্য নির্মিত এই নাটক তাদের নিজস্ব স্টুডিওতে সেট তৈরি করে শুটিং হয়েছে। এ ছাড়া অন্যান্য অংশের শুটিং হয়েছে গাজীপুরের কালিয়াকৈরে। ‘পরনে ঢাকাই শাড়ি’ প্রযোজনা করেছেন মাহফুজা আক্তার। ৮ মে রবীন্দ্রনাথ ঠাকুরের জন্মদিন উপলক্ষে নাটকটি প্রচারিত হবে বিটিভিতে রাত নয়টায়।
