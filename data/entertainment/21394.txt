
মানুষের মৃত্যুর পরও তাঁর কৃতির মাধ্যমে অমর হয়ে থাকেন। মারা যাওয়া অনেক শিল্পীর আগের সিনেমা কিন্তু টিভিতে হরদম দেখা যায়। এটি মোটেও অস্বাভাবিক কোনো ঘটনা নয়। কিন্তু বিজ্ঞান ও প্রযুক্তি এখন এমন অবস্থানে এসেছে ঠেকেছে যে মৃত মানুষকে দিয়ে নতুন ছবিও মুক্তি দেওয়া হচ্ছে। হলিউড নির্মাতাদের কাছে এটি কোনো ব্যাপার নয়। কী, অবাক লাগছে? তাহলে জেনে নিন কোন কৌশল ব্যবহার করে মৃত ব্যক্তির রূপ ফুটিয়ে তোলা হচ্ছে পর্দায়। আর কোন কোন তারকাকে মৃত্যুর পরও দেখা গেছে নতুন চলচ্চিত্রে।

ব্রুস লিছবির নাম ‘গেম অব ডেথ’ (১৯৭৮)। মৃত্যুর খেলা খেলতে খেলতেই মৃত্যুবরণ করেন এই ছবির তারকা ব্রুস লি। ছবির শুটিং শুরুর কয়েক দিন পরে তিনি মারা যান। প্রযোজকের মাথায় হাত। ছবির কাজ তো তাঁকে শেষ করতে হবে, কিন্তু মূল তারকাকে ছাড়া শুটিং কীভাবে সম্ভব? এরপর পরিচালক চিন্তা করলেন ব্রুসলির ফুটেজ যতটুকু নেওয়া হয়েছে, তা দিয়েই কাজ চালানো যাবে। ১৯৭৩ সালে ব্রুসলির মৃত্যু হয়। আর এই ছবিটি মুক্তি পায় অভিনেতার মৃত্যুর পাঁচ বছর পর। বাকি দৃশ্যগুলো এই তারকার বডি ডাবল বা ডামির মাধ্যমে শেষ করতে হয়েছিল। আর সেই যুগের আন্দাজে কারিগরি কৌশলের যেটুকু আশ্রয় নেওয়া যায়, তা-ও করেছেন পরিচালক।
পিটার সেলারস হলিউডের ‘পিংক প্যানথার’ মুভি সিরিজের জনপ্রিয় চরিত্র ইন্সপেক্টর ক্লুসো। এই চরিত্রে অভিনয় করতেন পিটার সেলারস। ‘ট্রেইল অব দ্য পিংক প্যানথার’ ছবির শুটিংয়ের আগেই তিনি মারা যান। তবুও নির্মাতারা এই সিরিজের নতুন ছবি তৈরির পদক্ষেপ নেন। নতুন ছবিতে লেখক কিছু অদলবদল করেন। ১৯৬৩ সালে শুরু হওয়া এই সিরিজের বেশ কয়েকটি ছবি থেকে পিটারের ফুটেজ নেওয়া হয়। এ ছাড়া তাঁর কিছু অব্যবহৃত ফ্রেমও নতুন ছবিতে ব্যবহার করেন পরিচালক। ১৯৮২ সালে মুক্তি দেওয়া হয় ‘ট্রেইল অব দ্য পিংক প্যানথার’। পরে অবশ্য বিপদে পড়তে হয়েছিল নির্মাতাকে। পিটারের স্ত্রী তাঁর স্বামীর স্মৃতি পরিবারের অনুমতি ছাড়া ব্যবহারের জন্য আইনি ব্যবস্থা নেন ও প্রযোজকের কাছ থেকে ক্ষতিপূরণ হিসেবে আদায় করেন এক মিলিয়ন ডলার। 

ব্র্যান্ডন লি ব্রুসলির ছেলে ব্র্যান্ডন লিও বাবার মতো একটি ছবির শুটিং চলাকালীন মারা যান। ১৯৯৩ সালে ‘দ্য ক্রো’ ছবির সেটে মর্মান্তিক দুর্ঘটনায় মৃত্যু হয় তাঁর। যেই দৃশ্যের শট দেওয়ার সময় ব্র্যান্ডন লি মৃত্যুবরণ করেন, সেটি তাঁর বডি ডাবলকে দিয়ে শেষ করা হয়েছিল। আর ১৯৯৩ সালে মেকআপ ও সম্পাদনার অনেক আধুনিক কলাকৌশলের সঙ্গেও বেশ পরিচিত হয়ে উঠছিল হলিউড। সেসব কৌশল কাজে লাগিয়ে পরিচালক ব্র্যান্ডন লিকে পর্দায় জীবন্ত করে তুলেছিলেন। এই তারকার মৃত্যুর পরের বছর মুক্তি পায় ‘দ্য ক্রো’। ছবিটি বক্স অফিসে বিশাল সাফল্য বয়ে আনে।  
অলিভার রিড ‘গ্লাডিয়েটর’ ছবির শুটিং শেষ হওয়ার মাত্র তিন সপ্তাহ আগে হার্ট অ্যাটাকে মৃত্যুবরণ করেন অলিভার রিড। ছবির নির্মাতা চাইলে এ অভিনেতার দৃশ্যগুলো নতুন করে ধারণ করতে পারতেন। কিন্তু তিনি তা করেননি। কম্পিউটার গ্রাফিকস, স্টান্ট ডাবল ও ম্যনিকুইন ব্যবহার করে অলিভারকে পর্দায় ‘জীবন্ত’ করে তোলেন পরিচালক।

মারলন ব্র্যান্ডো অভিনেতা মারলন ব্র্যান্ডো মারা গেছেন ২০০৪ সালে। কিন্তু তাঁর শেষ ছবি ‘সুপারম্যান রিটার্নস’ মুক্তি পায় ২০০৬ সালে। ১৯৭৮ সালে ‘সুপারম্যান’ ছবিতে সুপারম্যানের বাবার চরিত্রে অভিনয় করেছিলেন তিনি। পরিচালক ২০০৬ সালের সিকুয়েলেও এই চরিত্রে ব্র্যান্ডোকে দিয়ে করাতে চেয়েছিলেন। কিন্তু তিনি তো তখন মৃত। পরিচালক তখন কম্পিউটার মডেলে মারলন ব্র্যান্ডোর মুখ বসিয়ে অ্যানিমেশনের সাহায্য নিলেন। তাই কম্পিউটার গ্রাফিকসের আশীর্বাদে মৃত্যুর পরেও একটি ছবিতে অভিনয় (!) করতে দেখা গেছে এই তারকাকে।  
অড্রে হেপবার্ন গত শতকের ১৯৯৩ সালে মারা গেছেন অভিনেত্রী অড্রে হেপবার্ন। কিন্তু ২০১৩ সালেও একটি বিজ্ঞাপনচিত্রে দেখা গেছে এ অভিনেত্রীকে। ভাবছেন, মৃত্যুর আগেই এর শুটিং করেছিলেন অড্রে? না, চকলেটের এই বিজ্ঞাপনে অড্রেকে দেখা যায় একদম তরুণী রূপে। অড্রে হেপবার্নের মতো দেখতে একটি মেয়ে ও এই তারকার সঙ্গে অভিব্যক্তি মিলে যায় এমন আরেকটি মেয়ে কাজ করেছেন এই বিজ্ঞাপনে। মানে অড্রের রূপ ফুটিয়ে তুলতে তাঁর চরিত্রে আসলে দুজন কাজ করেছেন।
পল ওয়াকার ২০১৩ সালে একটি গাড়ি দুর্ঘটনায় মারা যান পল ওয়াকার। তখনো ‘ফিউরিয়াস সেভেন’ ছবির শুটিং শেষ হয়নি। এই ছবির অন্যতম তারকার মৃত্যুতে পিছিয়ে যায় ছবির মুক্তি। এরপর কম্পিউটার প্রযুক্তি ব্যবহার করে আগের ‘ফাস্ট অ্যান্ড ফিউরিয়াস’ সিরিজের ব্যবহৃত ও অব্যবহৃত ফুটেজ জোড়াতালি দিয়ে ফিরিয়ে আনা হয় পলকে! পরের সিরিজগুলোতে পল ওয়াকারের ভাই কোটি ও কেলেবকেও তাঁর চরিত্রায়নে কাজে লাগানো হয়। 
পিটার কাশিংব্রিটিশ অভিনেতা পিটার কাশিং মারা গেছেন বহু আগে। অথচ ভিজ্যুয়াল ইফেক্টসের কেরামতির মাধ্যমে এ অভিনেতাকে পর্দায় চলতে-ফিরতে দেখা গেছে ২০১৬ সালের ‘রৌগ ওয়ান’ ছবিতে। ছবিটি যাঁরা দেখেছেন, তাঁরা যদি আগে থেকে না জানতেন যে পিটার ১৯৯৪ সালেই পৃথিবীকে বিদায় জানিয়েছেন, তাহলে নিশ্চয় এখন এ প্রতিবেদন পড়ে অবাক হচ্ছেন? কারণ ‘রৌগ নেশন’-এর পিটারকে দেখে বোঝার কোনো উপায়ই নেই যে সেটা সত্যিকারের নয় বরং ডিজিটাল। 
সূত্র: ব্রাইট সাইড
