
কথা ছিল, ২০১৭ সালের দিওয়ালিতে মুক্তি পাবে ‘সান অব সর্দার’-এর সিক্যুয়াল। কিন্তু তাতে জল ঢেলে দিলেন এই ছবির অভিনেতা অজয় দেবগন। কমেডি সিরিজ ‘গোলমাল’-এর ১০ বছর পূর্তি অনুষ্ঠানে বলিউডের এই অভিনেতা জানালেন, ‘সান অব সর্দার টু’ নয়, দিওয়ালিতে আসবে ‘গোলমাল ফোর’।‘গোলমাল’ সিরিজ নির্মাতা রোহিত শেঠি ও অভিনেতা অজয় দেবগন দুজন মিলেই এ সিদ্ধান্ত নিয়েছেন।রোহিত শেঠির পরিচালনায় ২০০৩ সালে ‘জামিন’ ছবিতে অজয় প্রথম কাজ করেন। ২০০৬ সালে ‘গোলমাল’ সিরিজের প্রথম ছবি ‘গোলমাল’ মুক্তি পায়। তারপর ‘গোলমাল রিটার্নস’, ‘গোলমাল থ্রি’, ‘সিংহাম’ ও ‘সিংহাম রিটার্নস’-এর মতো বক্স অফিস সফল সিনেমা দর্শকদের উপহার দেন তাঁরা।মাঝে সিনেপাড়ায় অজয় ও রোহিতের সম্পর্কের অবনতি হয়েছে বলে গুঞ্জন উঠেছিল। রোহিত ‘চেন্নাই এক্সপ্রেস’ ও ‘দিলওয়ালে’ ছবিতে শাহরুখ খানের সঙ্গে কাজ করেছিলেন। বলা হয়, অজয়ের স্ত্রী কাজল শাহরুখের বন্ধু হলেও তাঁদের নিজেদের মধ্যে সম্পর্ক খুব একটা ভালো নয়। কিন্তু সব গুঞ্জন উড়িয়ে দিয়ে সম্প্রতি রোহিত ও অজয় একে অন্যের সঙ্গে দেখা করেছেন। নতুন ছবির কাজ নিয়ে পরিকল্পনাও শুরু করেছেন।
‘গোলমাল ফোর’-এ তুষার কাপুর, কুনাল খেমু, আরশাদ ওয়ার্সি ও শ্রেয়াস তালপাড়ের থাকার কথা রয়েছে। গত দুটি ছবিতে কারিনা কাপুর ছিলেন। অক্টোবরে এই ছবির শুটিং শুরু হবে। আর ডিসেম্বরে আসতে পারে কারিনার প্রথম সন্তান। তাই এ পর্বে হয়তো নতুন কোনো নায়িকাকে দেখা যাবে। মিড ডে।
