
মোহন খানের মেঘবালিকা নাটকের শুটিং চলছিল উত্তরার ৩ নম্বর সেক্টরের লেকের পাড়ে। প্রেমিক সজলের সঙ্গে প্রেমিকা সুজানার তুমুল ঝগড়া। একপর্যায়ে সুজানা থাপড় দেবে সজলের গালে। এমন একটা দৃশ্য ধারণ করতে গিয়েই ঘটল বিপত্তি। পরিচালকের নির্দেশ—সপাটে থাপড় দিতে হবে, শব্দ হবে তাতে। কিন্তু সুজানা ওরকম জোরসে থাপড় দিতে চান না। পরিচালকের ধমক খেয়ে পরপর দুটি থাপড় দিলেও কোনো শব্দ নেই। এবারও কাট! ...হলো না। পরিচালক তো রেগে অস্থির। উচ্চ স্বরে সুজানাকে বললেন, ‘তোমাকে আর সুযোগ দেওয়া যাবে না। এইবারই শেষ সুযোগ । সত্যি সত্যিই জোরে থাপড় মারো।’ সুজানা এবার চোখ বন্ধ করে মারলেন কষে এক থাপড়।‘গুড শট...গুড শট’—বললেন পরিচালক। কিন্তু সেই ‘গুড শট’-এ সজলের কম্ম কাবার! ভীষণ রকম খেপে গিয়ে সজল সোজা সেট থেকে বের হয়ে গেলেন। পরিচালকের ওপর রাগ করে বসে থাকলেন দূরে গিয়ে। বললেন, ‘এ নাটকে আর কাজ করব না। এভাবে কেউ মারে?’প্রায় ২০ মিনিট শুটিং বন্ধ। শেষে অনেক দেনদরবারের ফলে সজলের মান ভাঙলে শুটিং শুরু হলো আবার। গত সোমবার ঘটা এই কাণ্ড নিয়ে শিল্পীরা বেশ রসিকতাও করেছেন।
