
গায়ক-সংগীত পরিচালক বালাম ও হাবিব ওয়াহিদ একসঙ্গে একটি রেস্তোরাঁ উদ্বোধন করলেন। রাজধানী ঢাকার বসুন্ধরা আবাসিক এলাকার তিন শ ফুট–সংলগ্ন এলাকায় চালু হওয়া এই রেস্তোরাঁটির মালিক হলেন আরেক গায়ক ও সংগীত পরিচালক হৃদয় খান।বালাম বলেন, ‘গানের পাশাপাশি হৃদয় নতুন একটি উদ্যোগের সঙ্গে যুক্ত হচ্ছে। সে চাইছিল তাঁর রেস্তোরাঁটি উদ্বোধনের সময় যেন আমরা সেখানে উপস্থিত থাকি। তাঁর এই নতুন পথচলায় শুভকামনা রইল।’অনুষ্ঠানে উপস্থিত গায়ক মিনার রহমান বলেন, ‘আমার সঙ্গে হৃদয়ের সম্পর্কটা বন্ধুত্বের। আমার যখন “সাদা” গানটি প্রকাশিত হয়, তখন আমাদের পরিচয়। ও একটা ইনিশিয়েটিভ নিয়েছে। শুভকামনা জানাতে তাই ছুটে গেছি।’গত বুধবার বিকেলে হৃদয়ের জায়রো হাউস নামের রেস্তোরাঁটির আনুষ্ঠানিক উদ্বোধন করা হয়। সেখানে হৃদয় খানের সংগীতাঙ্গনের বন্ধুবান্ধবেরা ছাড়াও শুভাকাঙ্ক্ষীদের অনেকে উপস্থিত ছিলেন।হৃদয় জানান, ‘নিজের একটি রেস্তোরাঁ চালু করলাম। সবার দাওয়াত রইল। আশা করছি, আমার এই রেস্তোরাঁটির খাবারের স্বাদ সবাই পছন্দ করবেন।’ হৃদয় খানের সঙ্গে যৌথভাবে রেস্তোরাঁটির মালিকানায় আছেন তাঁর চাচা রিংকন খান। প্রসঙ্গত, শাফিন আহমেদ, এস আই টুটুল, আসিফ আকবর, হাবিব ওয়াহিদ, এলিটা করিম, মিলন মাহমুদ, পারভেজ সাজ্জাদসহ সংগীতের অনেকেই এর মধ্যে রেস্তোরাঁ ব্যবসায় নাম লিখিয়েছেন।
