
নানা আয়োজনের মাধ্যমে উদ্যাপিত হলো এবিসি রেডিওর অষ্টম জন্মদিন। বিকেল সোয়া চারটায় কেক কেটে আনুষ্ঠানিকভাবে জন্মদিনের উদ্যাপন শুরু হয়। এ সময় উপস্থিত ছিলেন এবিসি রেডিওর নির্বাহী পরিচালক জালাল উদ্দিন আকন্দ, ভারপ্রাপ্ত অনুষ্ঠানপ্রধান এহসানুল হক টিটু, রেডিও জকি শারমিন, কিবরিয়াসহ এবিসির কর্মীরা। জন্মদিনের শুভেচ্ছা জানাতে উপস্থিত হয় ব্যান্ড পাওয়ারসার্জ, ব্ল্যাক, অভিনেতা মাজনুন মিজান, তৌসিফ মাহবুব, সাফা কবিরসহ অনেকে। শুভেচ্ছা জানাতে আরও এসেছিল বাংলালিংক, রবি, রেডিও ঢোল, ঢাকা এফএম ও সিম্ফোনি। জন্মদিনের অনুষ্ঠানে শিল্পী জর্জ লিংকন ডি’কস্টা, জয় শাহরিয়ার, তরুণ, শেখ সালেকিন গান পরিবেশন করেন।
