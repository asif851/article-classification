
পতৌদির নবাব সাইফ আলি খানের সহধর্মিণী ‘হিরোইন’ তারকা কারিনা কাপুর খান বাংলা ছবিতে অভিনয়ে আগ্রহ দেখিয়েছেন। গতকাল রোববার একটি ছবির প্রচারে কলকাতায় এসে এ কথা জানিয়েছেন কারিনা। ‘সিংঘম রিটার্নস’ ছবির প্রচারের জন্য কলকাতায় এসেছিলেন কারিনা। সঙ্গে ছিলেন এ ছবির নায়ক অজয় দেবগনও। কলকাতার একটি পাঁচতারা হোটেলে এ উপলক্ষে আয়োজিত এক অনুষ্ঠানে সাংবাদিকদের প্রশ্নের জবাবে কারিনা বলেন, ‘ভালো কাহিনি পেলে আমি বাংলা ছবিতে অভিনয় করতে আগ্রহী।’কারিনার পাশাপাশি অনুষ্ঠানে উপস্থিত অজয় দেবগনও জানিয়েছেন, বাংলা ছবিতে অভিনয় করতে তাঁরও আপত্তি নেই।অজয় দেবগন এর আগে প্রয়াত চলচ্চিত্রকার ঋতুপর্ণ ঘোষের ‘রেইনকোট’ ছবিতে অভিনয় করেছিলেন।
