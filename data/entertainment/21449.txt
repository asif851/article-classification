
বিভিন্ন সৃজনশীল ক্যারিয়ার নিয়ে আয়োজিত হচ্ছে দুই দিনব্যাপী উৎসব ‘বেঙ্গল ক্রিয়েটিভ ফেস্ট ২০১৮’। ২৩ ও ২৪ এপ্রিল রাজধানীর ফার্মগেটের কৃষিবিদ ইনস্টিটিউশনে বেঙ্গল সি হাবের আয়োজনে হচ্ছে এই উৎসব। ২৩ এপ্রিল বেলা ১১টায় উদ্বোধনী অনুষ্ঠানে উপস্থিত থাকবেন ঢাকা বিশ্ববিদ্যালয়ের ইমেরিটাস অধ্যাপক আনিসুজ্জামান, কথাসাহিত্যিক সেলিনা হোসেন, বেঙ্গল ফাউন্ডেশনের চেয়ারম্যান আবুল খায়ের। উৎসবে বাংলাদেশে সৃজনশীল খাতের সম্ভাবনা, পেশাদারি ও এই খাতের উন্নয়নের বিষয়ে বিভিন্ন অধিবেশনে কথা বলবেন বিশেষজ্ঞরা।
প্রথম দিন ‘উপার্জন নাকি অর্জন?’ অধিবেশনে কথা বলবেন নাগরিক টিভির প্রধান নির্বাহী আব্দুন নূর তুষার। ‘জীবনসংগ্রাম ও শিল্পসংগ্রামের মূলমন্ত্র’ অধিবেশনে থাকছেন ঢাকা বিশ্ববিদ্যালয়ের চারুকলা অনুষদের ডিন শিল্পী নিসার হোসেন এবং সংগীত বিভাগের চেয়ারম্যান শিল্পী লীনা তাপসী।
‘শুরুটা কেমন হয়?’ অধিবেশনে বলবেন তরুণ নির্মাতা নুহাশ হ‌ুমায়ূন এবং উন্মাদ-এর সহকারী সম্পাদক সৈয়দ রাশাদ ইমাম। প্রথম দিনের শেষ অধিবেশনটি হলো ‘অনেক বড় স্বপ্ন-ফ্রম স্মল স্ক্রন টু বগ স্ক্রিন’। সেখানে কথা বলবেন নির্মাতা মোস্তফা সরয়ার ফারুকী, অভিনেত্রী মেহ্জাবীন চৌধুরী। এই অধিবেশনে মডারেটর হিসেবে থাকবেন শিল্পী এলিটা করিম।
এ ছাড়া প্রথম দিন আরও থাকছে ‘দ্য পাওয়ার অব ক্রিয়েটিভিটি’ এবং ‘ক্রিয়েটিভিটি ইন দ্য করপোরেট ওয়ার্ল্ড’ শীর্ষক দুটি অধিবেশন। দ্বিতীয় দিন শুরু হবে ‘শিল্পে বন্ধুত্ব’ শিরোনামের একটি অধিবেশন দিয়ে। সেখানে সৃজনশীল পেশায় কাজের মাধ্যমে গড়ে ওঠা বন্ধুত্বের কথা বলবেন চার অভিনয়শিল্পী—আফজাল হোসেন, মিতা রহমান, সুবর্ণা মুস্তাফা ও শম্পা রেজা।
‘কম্পিটিং প্যাশন-যে স্বপ্ন দেখতে জানে’ অধিবেশনের অতিথি কথাসাহিত্যিক আনিসুল হক। ‘কোন পথে আজ বাংলাদেশের গান’ অধিবেশনে থাকছেন দলছুট ব্যান্ডের সদস্য শিল্পী বাপ্পা মজুমদার, চিরকুট ব্যান্ডের সদস্য শিল্পী শারমিন সুলতানা সুমী ও শিল্পী এলিটা করিম। এই অধিবেশনটির মডারেটর হিসেবে থাকবেন মেঘদল ব্যান্ডের সদস্য শিল্পী শিবু কুমার শীল।
দ্বিতীয় দিনের আয়োজনের শেষ দিকে থাকছে ‘আইডিয়াস ক্যান মেক অর ব্রেক দ্য ওয়ার্ল্ড’ অধিবেশনটি। সেখানে কথা বলবেন বিজ্ঞাপনী সংস্থা গ্রে অ্যাডভারটাইজিং বাংলাদেশ লিমিটেডের ব্যবস্থাপনা অংশীদার সৈয়দ গাউসুল আলম শাওন। এ ছাড়া থাকবে ‘ডেয়ার টু ড্রিম-ক্রিয়েটিভিটি অ্যাজ আ ক্যারিয়ার’ শিরোনামের একটি অধিবেশন।
বেঙ্গল সি হাবের ব্যবস্থাপনা পরিচালক ইশিতা আজাদ বলেন, ‘উৎসবটির আয়োজন করতে পেরে আমরা খুবই আনন্দিত। আমরা বিশ্বাস করি, বাংলাদেশে সৃজনশীলদের সঠিক পরিচর্যা করলে এ খাতে আমাদের দেশ আরও উন্নতি করবে।’
