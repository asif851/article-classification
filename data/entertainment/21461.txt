
সালমান খান বিয়ে করবেন? তিনি কি আদৌ বিয়ে করবেন? কবে করবেন? ভক্ত আর দর্শকদের কাছ থেকে এমন প্রশ্ন অনেক বছর ধরেই শুনতে হচ্ছে এই বলিউড তারকাকে। তবে এসব প্রশ্নের ব্যাপারে কখনোই মাথা ঘামান না তিনি। যদি শুনেই ফেলেন, কখনো মুচকি হাসি দেন, আবার কখনো না শোনার ভান করেন। কিন্তু এবার কিছু না বলে পার পাওয়ার উপায় নেই। সম্প্রতি এক টিভি চ্যানেলের সাক্ষাৎকারে এমনি প্রশ্নের মুখোমুখি হতে হয় তাঁকে। এবার তিনি কী বলবেন?
সালমান খান মোটেও অপ্রস্তুত হননি। বললেন, ‘যখন বিয়ে করব, তখন আপনারা অবশ্যই জানতে পারবেন। বিয়েটা তো আর লুকিয়ে রাখার কিছু না। যদি বিয়ে হওয়ার হয় হবে, যদি না হয়, হবে না। তবে সবার ভালোবাসা নিয়ে আমি খুব ভালো আছি।’
তিনি আরও বললেন, ‘আমি খুবই খুশি। আমার ভক্তরা এখনো আমার বিয়ে নিয়ে এতটা চিন্তা করেন, আমাকে নিয়ে এতটাই উদ্বিগ্ন, তা ভেবেই ভালো লাগে। সত্যি বলছি, আমি কবে বিয়ে করব, সেই প্রশ্নের কোনো উত্তর আমার কাছে নেই। যদি আবারও প্রশ্ন করেন, তাহলেও আমি হ্যাঁ কিংবা না, কোনো উত্তর দিতে পারব না।’
সম্প্রতি সংবাদমাধ্যমে প্রচারিত হয়, ১৮ নভেম্বর বিয়ে করছেন সালমন খান। এবার তিনি নিজে তা গুজব বলে উড়িয়ে দিলেন। বিয়ে নিয়ে তিনি সত্যি সত্যি মুখ খুলেছেন।
সালমান খান এখন সাবেক প্রেমিকা ক্যাটরিনা কাইফের সঙ্গে নতুন ছবি ‘টাইগার জিন্দা হ্যায়’ নিয়ে ব্যস্ত আছেন। ২২ ডিসেম্বর প্রেক্ষাগৃহে মুক্তি পাবে ছবিটি। জি নিউজ
