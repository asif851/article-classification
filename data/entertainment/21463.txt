
চলচ্চিত্র পরিবারের সঙ্গে তথ্য মন্ত্রণালয়ের বৈঠক থেকে সিদ্ধান্ত আসে ‘নতুন নীতিমালা না হওয়া পর্যন্ত যৌথ প্রযোজনায় চলচ্চিত্র নির্মাণ-সম্পর্কিত কার্যক্রম স্থগিত থাকবে’। এই সিদ্ধান্তের পর অনেকের মনেই প্রশ্ন জাগে, তাহলে যৌথ প্রযোজনায় এরই মধ্যে যেসব সিনেমার শুটিং শেষ হয়েছে ও নির্মাণাধীন ছবিগুলোর ভবিষ্যৎ কী? বিষয়টি পরিষ্কার করলেন তথ্যমন্ত্রী হাসানুল হক ইনু। বলেন, ‘যেসব সিনেমার অনুমতি দেওয়া আছে সেগুলোর শুটিং চলবে। আর যেগুলোর শুটিং শেষ হয়েছে সেগুলো যথানিয়মেই মুক্তি পাবে। এসব নিয়ে আতঙ্কিত হওয়ার কিছু নেই।’
যৌথ প্রযোজনার নামে ‘যৌথ প্রতারণা’ হচ্ছে—এমন দাবিতে বেশ কিছুদিন ধরে আন্দোলন করে আসছিল বাংলাদেশ চলচ্চিত্র পরিবার। চলচ্চিত্রশিল্পী, পরিচালক, প্রযোজক ও কলাকুশলীদের একটি প্রতিনিধিদল গত রোববার দেখা করে তথ্যমন্ত্রী হাসানুল হক ইনুর সঙ্গে। সেখানে দ্রুত কয়েকটি বিষয়ে সিদ্ধান্ত নেওয়া হয়। ওই দিনই আলোচনার ভিত্তিতে একটি কমিটি গঠন করা হয়।
প্রথম আলোর সঙ্গে দুই দফা আলাপে হাসানুল হক ইনু বলেন, ‘বাংলাদেশ টেলিভিশনের মহাপরিচালক হারুন-অর-রশীদের নেতৃত্বে একটি কমিটি বানানো হয়েছে। এই কমিটিতে আরও কয়েকজন প্রতিনিধি থাকবেন। তাঁরা যৌথ প্রযোজনার নীতিমালা পর্যালোচনা করবেন। তাঁরা যে প্রতিবেদন দেবেন তার আলোকে নতুন যৌথ প্রযোজনার নীতিমালা পুনর্গঠন করা হবে। আর পরবর্তী সিদ্ধান্ত না নেওয়া পর্যন্ত যৌথ প্রযোজনা-সম্পর্কিত বর্তমান যে প্রিভিউ কমিটি তার সব কার্যক্রম স্থগিত থাকবে। আশা করছি, মাসখানেকের মধ্যে আমরা পুনর্গঠন করে নতুন নীতিমালা চূড়ান্ত করতে পারব।’
বাংলাদেশ টেলিভিশনের মহাপরিচালক হারুন-অর-রশীদ জানান, আপাতত যৌথ প্রযোজনার নতুন কোনো ছবি নির্মাণের জন্য আবেদন করা যাবে না।
যৌথ প্রযোজনায় এরই মধ্যে বেশ কটি সিনেমার নির্মাণ শেষ হয়েছে। শুটিং চলছে আরও কয়েকটির। এর মধ্যে উল্লেখযোগ্য হচ্ছে রংবাজ, ডুব, ইয়েতি অভিযান, চালবাজ, মনে রেখো, ওলট পালট। এসব সিনেমার অভিনয়শিল্পীদের মধ্যে আছেন বাংলাদেশের শাকিব খান, তিশা, আরিফিন শুভ, বুবলি, মিম, মাহি, রোশান ও ভারতের ইরফান খান, প্রসেনজিৎ, শুভশ্রী, সোহাম, যিশু সেনগুপ্ত, পার্নো মিত্র প্রমুখ।
তথ্য মন্ত্রণালয়ের অতিরিক্ত সচিব মনজুরুর রহমান বলেন, ‘এখন যে নীতিমালা আছে তা নিয়ে কিছু ভুল-বোঝাবুঝি হচ্ছে। তাই চলচ্চিত্র পরিবারের পক্ষ থেকে পরিবর্তনের দাবি জানানো হয়।’
 
