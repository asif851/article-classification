
বলিউডে কাজ শুরুর পর থেকেই তাঁর স্বপ্ন শাহরুখের সঙ্গে কাজ করবেন। সানি লিওনের সেই স্বপ্ন পূরণ হতে চলেছে। সম্প্রতি ‘রাইস’ ছবিতে বলিউডের কিং খানের কাজের সুযোগ হয়েছে তাঁর। শাহরুখের সঙ্গে দেখা ও কাজের অনুভূতি জানিয়েছেন সানি।‘রাইস’ ছবির আইটেম গান ‘লাইলা ও লাইলা’য় একসঙ্গে দেখা যাবে শাহরুখ ও সানিকে। সম্প্রতি শেষ হয়েছে গানটির দৃশ্যধারনের কাজ। আশির দশকের জনপ্রিয় এই গানটিকে নতুন করে তৈরি করা হয়েছে ‘রাইস’ ছবির জন্য।শাহরুখের সঙ্গে এতটুকু কাজ করতে পেরে গর্বিত ‘মাস্তিজাদি’ সানি। সাংবাদিকদের তিনি বলেছেন, প্রতিনিয়ত এই সুযোগের অপেক্ষাতেই ছিলেন তিনি। বলেছেন, ‘শাহরুখের সঙ্গে কাজ করা ছিল আমার স্বপ্ন। সেটা যে সত্যি হয়েছে তা এখনো বিশ্বাস হচ্ছে না। কীভাবে বিশ্বাস করব যে, দীর্ঘদিনের লালিত কোনো প্রত্যাশা পূরণ হয়ে গেল!’এই অভিনেত্রী আরও বলেন, ‘শাহরুখের সঙ্গে পর্দায় কাজ করতে পেরে আমি ভীষণ আনন্দিত। গানটির দৃশ্যধারনের শুরুর অভিজ্ঞতাটাই ছিল অভূতপূর্ব। আমি বারবার শুধু বলছিলাম—মাই গড! শাহরুখের সঙ্গে প্রথম শট!’শুটিং শুরুর আগে শাহরুখকে সেটে দেখে বাকরুদ্ধ হয়ে পড়েন সানি। এ নিয়ে তিনি নিজেই বলেন, ‘তাঁকে দেখে গবেটের মতো আচরণ শুরু করেছিলাম। তাঁর মতো শ্রদ্ধেয়, পেশাদার ও চমৎকার একজন মানুষকে সামনে দাঁড়িয়ে থাকতে দেখে বুঝতে পারছিলাম না যে, কি বলা উচিৎ।’বলিউডে পথচলার অনেকটা দিন পার করলেন সানি লিওন। তারপরও শাহরুখকে সামনে পেয়ে একজন সাধারণ ভক্তের মতোই বিহ্বল হয়ে পড়েছিলেন তিনি। সেটে শাহরুখ এসেছেন শুনে দৌড়ে গিয়ে সামনে দাঁড়ান সানি এবং তাঁকে ধন্যবাদ জানান। সানি বলেন, ‘শাহরুখের সঙ্গে দেখা করে সাজঘরে ঢুকে দরজা বন্ধ করে দিই। আয়নায় দেখি আমার চুল এলোমেলো। নিজেকে তখন ধিক্কার দিতে ইচ্ছে করছিল। মনে হচ্ছিল, ছিঃ আমি এই অবস্থায় তাঁর সামনে গেলাম!’
বলিউডের বড় তারকাদের সঙ্গে অভিনয় প্রসঙ্গে কিছুদিন আগে এক টিভি সাংবাদিকের আপত্তিকর প্রশ্নের মুখে পড়তে হয়েছিল সানিকে। পরে অবশ্য আনুশকা শর্মা, বরুন ধাওয়ান, আলিয়া ভাটসহ বলিউডের অনেক শিল্পীই তাঁর প্রশংসা করেছেন। এমনকি আমির খান তাঁর সঙ্গে অভিনয়েরও ইচ্ছে পোষণ করেছিলেন।গত বছর এই অভিনেত্রী একটি অতিথি চরিত্রে কাজ করেছেন অক্ষয় কুমারের সঙ্গে তাঁর ‘সিং ইজ ব্লিং’ ছবিতে। এটাই বলিউডের তাঁর কোনো বড় তারকার সঙ্গে কাজ করা। ‘রাইস’ ছবিটি পরিচালনা করেছেন রাহুল ধোলাকিয়া। আসছে ঈদে মুক্তি পাবে ছবিটি। ইন্ডিয়ার এক্সপ্রেস
