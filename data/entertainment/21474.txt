
সম্প্রতি সালমান খান অভিনীত ‘কিক’ ছবির আইটেম গানের শুটিং শেষ করেছেন পাকিস্তানি বংশোদ্ভূত মার্কিন মডেল ও বলিউডের অভিনেত্রী নার্গিস ফাখরি। তবে গানটির শুটিং করতে গিয়ে ভালোই ঝক্কি পোহাতে হয়েছে তাঁকে। শুটিংয়ের আগে মহড়া দিতে গিয়ে হাঁটুতে গুরুতর চোট পান নার্গিস। আহত হওয়ার সঙ্গে সঙ্গে ছবির সেটে চিকিত্সক ডেকে আনা হয়। চিকিত্সক জানান, নার্গিসের হাঁটুর আঘাতটা বেশ গুরুতর এবং সহজে সারবার নয়। বিষয়টি জানার পরও সামান্য বিশ্রাম নিয়েই আবার মহড়া শুরু করেন তিনি। নিয়মিত চিকিত্সকের তত্ত্বাবধানে থেকে শেষ পর্যন্ত ঠিকই গানটির শুটিং শেষ করেন আহত নার্গিস।এ প্রসঙ্গে ঘনিষ্ঠ সূত্রের বরাতে ওয়ান ইন্ডিয়া জানিয়েছে, ‘কিক’ ছবির আইটেম গানটির সংগীত পরিচালক ইয়ো ইয়ো হানি সিং। আহমেদ খানের নৃত্য পরিচালনায় গানটির মহড়া দিচ্ছিলেন নার্গিস। দ্রুত লয়ের গানটির সঙ্গে পা মেলাতে গিয়ে হঠাত্ করেই নার্গিসের হাঁটুর পেছনে মাংসপেশিতে টান লাগে। আঘাতটা যথেষ্ট গুরুতর হলেও, মহড়া চালিয়ে যাওয়ার সিদ্ধান্ত নেন নার্গিস। যেকোনো উপায়ে গানটির শুটিং শেষ করার জন্যই তাঁর এমন সিদ্ধান্ত।
সূত্রটি আরও জানায়, আহত হওয়ার কারণে নাচের মান যাতে কমে না যায়, তা নিশ্চিত করতে নার্গিস প্রতিদিন মহড়া শেষে ফিজিওথেরাপিস্টের কাছে গিয়ে চিকিত্সা নিয়েছেন। এভাবে চিকিত্সা ও শুটিং সমানতালে চালিয়ে গেছেন তিনি। নার্গিসের এমন পেশাদারি আচরণ ও পরিশ্রমের পাশাপাশি তাঁর নাচেরও ভূয়সী প্রশংসা করেছেন বলিউডের প্রখ্যাত কোরিওগ্রাফার আহমেদ খান।প্রসঙ্গত, কিছুদিন আগে অভিনেতা-প্রযোজক উদয় চোপড়ার সঙ্গে দীর্ঘদিনের প্রেমের ইতি টেনেছেন নার্গিস। উদয়ের সঙ্গে বিচ্ছেদের পরপরই ‘বিগহার্ট লাভারবয়’ সালমান খানের সঙ্গে দারুণ ভাব জমিয়ে ফেলেন এ ‘রকস্টার’ তারকা। এর পরিপ্রেক্ষিতে ‘কিক’ ছবির একটি আইটেম গানে নার্গিসকে কাজের সুযোগ করে দেন খান সাহেব।উদয়ের সঙ্গে বিচ্ছেদের পর এক বন্ধুর মাধ্যমে সালমানের সঙ্গে পরিচিত হন নার্গিস। পরিচয়ের পরপরই তাঁকে দারুণ পছন্দ করে ফেলেন সালমান। বলিউডের অন্যতম প্রভাবশালী এ তারকা অভিনেতার সঙ্গে নার্গিসের চমত্কার বন্ধুত্বপূর্ণ সম্পর্কও গড়ে ওঠে। বন্ধুত্বের খাতিরে সালমান তাঁর অভিনীত ‘কিক’ ছবিতে নার্গিসকে অন্তর্ভুক্ত করার অনুরোধ করেন নির্মাতাদের। খান সাহেবকে খুশি রাখতে ছবির আইটেম গানে নার্গিসের অন্তর্ভুক্তি নিশ্চিত করা হয়।
