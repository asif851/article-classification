
‘বদ্রিনাথ কি দুলহানিয়া’ ছবির জুটি বরুণ ধাওয়ান আর আলিয়া ভাট চাঁদের দেশে পাড়ি জমালেন। ইনস্টাগ্রামে একটি ছবিতে দেখা গেল, নভোচারীর পোশাক পরে দুজন প্রস্তুত। আবার অন্য একটি ভিডিওতে দেখা যাচ্ছে, নভোযানে চড়ে তাঁরা চাঁদের দেশে নামছেন। তবে বাস্তবে নয়। তাঁরা পা রেখেছেন ‘নকল’ চাঁদে। আদর পুনাওয়ালার পরিচ্ছন্ন শহর প্রচারণার অংশ হিসেবে একটি জনসচেতনতামূলক ভিডিও চিত্র তৈরি হয়েছে। তাতে অভিনয় করেছেন বরুণ ধাওয়ান ও আলিয়া ভাট। ধর্ম ২.০ প্রডাকশন থেকে নির্মিত এই ভিডিও চিত্রের শুটিং হয়েছে গত অক্টোবর মাসে।
এই পরিচ্ছন্নতা অভিযানে বরুণ ও আলিয়া আগে থেকেই যুক্ত। এর আগে রোমিও-জুলিয়েট থিমে তাঁদের একটি ভিডিও চিত্র এসেছিল। এ ধারাবাহিকতায় এবার দ্বিতীয় সচেতনতামূলক ভিডিওটি এসেছে। টুইটারে আলিয়া এই ভিডিও শেয়ার করে লিখেছেন, ‘আমাদের গ্রহ...আমাদের ঘর। এটি পরিষ্কার রাখার দায়িত্ব আমাদের। আমাদের মূলমন্ত্র হওয়া উচিত দৃশ্য পাল্টালেই দুনিয়া হবে ক্লিন (পরিচ্ছন্ন)।’
পরিচ্ছন্নতা অভিযানের জনসচেতনতামূলক ভিডিও চিত্রে দেখা যায়, বরুণ আর আলিয়া নভোযানে করে চন্দ্র অভিযানে যাচ্ছেন। চাঁদের বুকে নেমেই দুজন রোমান্টিক হয়ে ওঠেন। কথা বলার ফাঁকে বরুণ চকলেটের প্যাকেট মাটিতে ছুড়ে ফেলেন। তা দেখে ভীষণ রাগ করেন আলিয়া। বরুণের এই কাণ্ড দেখে তিনি নভোযানে করে আবার পৃথিবীতে আসার প্রস্তুতি নেন। কমেডি ঘরানার এই সচেতনতামূলক ভিডিও চিত্র তৈরি করেছেন পুনিত মালহোত্রা।
বরুণ ও আলিয়া একসঙ্গে অভিনয় করেছেন ‘স্টুডেন্ট অব দ্য ইয়ার’, ‘হামটি শর্মা কি দুলহানিয়া’, ‘বদ্রিনাথ কি দুলহানিয়া’ ছবিতে। এনডি টিভি
