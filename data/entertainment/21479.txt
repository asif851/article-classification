
প্রয়াত সুচিত্রা সেনের চিতাভস্ম বিসর্জন দেওয়া হলো ভারতের উত্তর প্রদেশের হিন্দু তীর্থস্থান বারানসির গঙ্গার ঘাটে। গতকাল মঙ্গলবার দুপুরে এই চিতাভস্ম বিসর্জন দেওয়া হয়।
পুরোহিত পণ্ডিত যুগল কিশোর শাস্ত্রী প্রথম আলোকে বলেন, গত সোমবার সকালে সুচিত্রা সেনের আত্মার শান্তির জন্য পিণ্ডদান করা হয়। এর আগে ২০ জানুয়ারি সুচিত্রা সেনের বাসভবনে তাঁর পারলৌকিক ক্রিয়া সম্পন্ন করেন কন্যা মুনমুন সেন।
গত ১৭ জানুয়ারি সুচিত্রা সেন মারা যান। ওই দিনই দক্ষিণ কলকাতার কেওড়াতলা মহাশ্মশানে তাঁর শেষকৃত্য সম্পন্ন হয়। তাঁর চিতাভস্ম একটি পাত্রে করে রাখা হয় নিজ বাসার একটি বকুলগাছের নিচে। গতকাল এই চিতাভস্ম নিয়ে যাওয়া হয় বারানসিতে।
