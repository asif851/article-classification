
এরই মধ্যে সমরেশ মজুমদারের কয়েকটি উপন্যাস নিয়ে বাংলাদেশ ও কলকাতায় নির্মিত হয়েছে নাটক ও চলচ্চিত্র। এবার তাঁর জনপ্রিয় উপন্যাস গর্ভধারিণী নিয়ে চলচ্চিত্র নির্মাণ করতে যাচ্ছেন বাংলাদেশের তরুণ নির্মাতা মাহমুদ দিদার। গর্ভধারিণী উপন্যাস নিয়ে চলচ্চিত্র নির্মাণসহ অন্যান্য প্রসঙ্গে কলকাতা থেকে প্রথম আলোর সঙ্গে কথা বলেছেন সমরেশ মজুমদার
কেমন আছেন?অনেক ভালো আছি। অনেক আনন্দে আছি।বিশেষ কোনো কারণ?তা তো আছেই। এই তো গত মঙ্গলবার উত্তরবঙ্গ বিশ্ববিদ্যালয় থেকে আমাকে ডি-লিট ডিগ্রি দেওয়া হলো। পশ্চিমবঙ্গের রাজ্যপাল কেশরীনাথ ত্রিপাঠী এ পুরস্কার তুলে দেন। এ ধরনের একটি সম্মাননায় ভূষিত হয়েছি বলে ভালো লাগছে।শুনলাম, আপনার ‘গর্ভধারিণী’ উপন্যাস নিয়ে বাংলাদেশে চলচ্চিত্র নির্মাণ হতে যাচ্ছে?ঠিকই শুনেছেন। বাংলাদেশ থেকে কিছুদিন আগে মাহমুদ দিদার এসেছিল। সে আমার উপন্যাসটি নিয়ে ছবি নির্মাণের ব্যাপারে যথেষ্ট আগ্রহী। তার কথা ও পরিকল্পনা শুনে আশ্বস্ত হয়েছি। তাই ছবি নির্মাণের লিখিত অনুমতি তাকে দিয়েছি।আপনি কি মনে করেন দিদার আপনার চিন্তার সঠিক প্রতিফলন করতে পারবে?শুরুতে ভেবেছিলাম এত ছোট একটা ছেলেকে গর্ভধারিণী নিয়ে ছবি নির্মাণের দায়িত্ব দেওয়া কি ঠিক হবে? কিন্তু তারপর যখন দিদারের সঙ্গে কথা বললাম, তখন মনে হলো তার চিন্তাভাবনা ও পরিকল্পনা অনেক বেশি ম্যাচিউরড। দেখতে যতটা ছোট মনে হয়েছে, কথাবার্তায় ঠিক তার উল্টো। দিদার অনেক সিরিয়াস গর্ভধারিণী নিয়ে। মনে হচ্ছে, সে ভালোভাবে ছবিটি তুলে আনতে পারবে।ছবির অভিনয়শিল্পী ও শুটিংয়ের ব্যাপারে কি আপনার কোনো মতামত থাকবে?এখন তো গল্প বিন্যাসের কাজ চলছে। এরপর চিত্রনাট্য দাঁড় করানো হবে। তারপর অভিনয়শিল্পী বাছাই। শিল্পী বাছাইয়ের পর ঠিক করা হবে কে কোন চরিত্রে অভিনয় করবে। সে ক্ষেত্রে দিদার আমার মতামত চেয়েছে। বেশির ভাগ শুটিং ঢাকায় করা হবে। কলকাতা ও সিকিমের কিছু অংশেও শুটিংয়ের পরিকল্পনা করা হয়েছে।আপনার আরও বেশ কয়েকটি উপন্যাস নিয়েও তো সিনেমা নির্মিত হয়েছিল...চলচ্চিত্রে আমার প্রথম উপন্যাস দৌড়। এরপর এখন পর্যন্ত আমার উপন্যাস নিয়ে ১০টি সিনেমা ও ১৮টি নাটক নির্মিত হয়েছে। গৌতম ঘোষ সর্বশেষ বানিয়েছিলেন কালবেলা আর অনিরুদ্ধ রায় বানান বুনোহাঁস।সাক্ষাৎকার: মনজুর কাদের
