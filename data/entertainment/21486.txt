
সালমান খানের ‘সুলতান’ ও আমির খানের ‘দঙ্গল’—দুটো ছবিই দুই কুস্তিগিরকে নিয়ে। তাই এ নিয়ে দুই খানের সম্পর্কের রসায়ন কেমন হবে, এ নিয়ে আলোচনা ছিল বছরজুড়েই। তবে ‘দঙ্গল’ নিয়ে সালমানের টুইটের পর থেকে দুই খানের বন্ধুত্বের দৃঢ়তা নিয়ে আর কোনো সংশয় থাকল না।গতকাল বৃহস্পতিবার আমির খান ‘দঙ্গল’-এর একটি বিশেষ প্রদর্শনী ব্যবস্থা করেছিলেন সালমানের বাবা-মা ও রণবীর কাপুরের দাদির জন্য। সালমান নিজে ছবিটি এখনো দেখেননি। কিন্তু ছবি নিয়ে বাবা-মায়ের মন্তব্য শোনার পর টুইট করেন তিনি। লেখেন, ‘আমার পরিবার সন্ধ্যায় “দঙ্গল” দেখেছে। তাঁদের মতে, এটা “সুলতান”-এর চেয়েও ভালো ছবি। ব্যক্তিগতভাবে আমিরকে ভালোবাসি, কিন্তু পেশাদারির স্থানে তোমাকে ঘৃণা করি!’আমিরও সালমানকে উদ্দেশ করে টুইট করেন এরপর, ‘তোমার ঘৃণাতেই আমি ভালোবাসার আঁচ পাই।’ ইন্ডিয়ান এক্সপ্রেস
