
একেই বলে বন্ধুত্ব। বন্ধু শাহরুখ এবং তাঁর অনুরাগীদের ঈদের আগেই ঈদি দিলেন সালমান খান। আবার একে ফিরতি উপহারও বলা যেতে পারে।
সালমানের ‘টিউবলাইট’ ছবিতে শাহরুখকে দেখা গেছে, তা নিশ্চয়ই ইতিমধ্যে অনেকেই জেনে গেছেন। এবার হবে উল্টো। মানে বলিউডের বাদশা শাহরুখের আগামী ছবিতে দেখা যাবে বলিউডের সুলতান সালমানকে।
শাহরুখের ‘রংবাজ’ ছবিতে সালমানকে একটি বিশেষ গানে অতিথি শিল্পী হিসেবে দেখা যাবে। আনন্দ এল রাই পরিচালিত এই ছবিতে শাহরুখ ছাড়াও অভিনয় করেছেন আনুশকা শর্মা এবং ক্যাটরিনা কাইফ। তবে এখন প্রশ্ন হলো, ‘রংবাজ’ ছবির এই বিশেষ গানে সালমানের সঙ্গে কাকে প্রেম করতে দেখা যাবে। তাঁর সাবেক প্রেমিকা ক্যাটরিনার সঙ্গে তিনি রোমান্স করবেন? না, ‘সুলতান’ ছবিতে তাঁর লাকি চ্যাপ আনুশকার সঙ্গে তাঁকে এই গানে দেখা যাবে। আবার এও হতে পারে, বলিউডের ‘করণ-অর্জুন’ অর্থাৎ শাহরুখ ও সালমান একে অপরের সুরে সুর মেলাবেন।
মজার ব্যাপার হলো, বলিউডের এই দুই সুপারস্টার একসময় একে অপরের মুখ পর্যন্ত দেখতেন না। তাঁদের সম্পর্কের বরফ জল হয়ে যায় এক ঈদের দিনেই। কয়েক বছর আগে মুম্বাইয়ে ঈদের আগে এক ইফতার পার্টিতে বলিউডের সুলতান ও বাদশা একে অপরকে আলিঙ্গন করেন। এখান থেকে শুরু হয় তাঁদের বন্ধুত্বের নতুন কাহিনি। তারপর থেকে একে অপরের পাশে সব সময় দাঁড়িয়েছেন। সালমানের এই ছবিতে শাহরুখের উপস্থিতি এই বার্তাই দিচ্ছে, ‘ইয়ে দোস্তি হাম নেহি তোরেঙ্গে’।
