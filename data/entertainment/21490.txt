
২০০৭ সালে বিগ ব্রাদার অনুষ্ঠানে অংশ নিয়ে বেশ খ্যাতি পেয়েছিলেন শিল্পা শেঠি। বলিউডের এই অভিনেত্রী অবশ্য এখন নিজের ভুলের খেসারত দিচ্ছেন। কী ভুল করেছেন তিনি? ভারতীয় শিশুদের প্রতি গত সোমবার পরামর্শ দিয়েছেন, পশুপালন শিখতে জর্জ অরওয়েলের অ্যানিমেল ফার্ম বইটি পড়তে হবে।কিন্তু বইটি আসলে মোটেও শিশুতোষ নয়। ১৯৪৫ সালে লেখা কল্পকাহিনিতে অরওয়েল বিশ শতকের স্বৈরশাসনের ব্যঙ্গাত্মক ছবি ফুটিয়ে তুলেছেন। কাজেই সাহিত্য নিয়ে বলিউড তারকার অজ্ঞতা নিয়ে সমালোচনা শুরু হতে দেরি লাগেনি। টুইটারে এ নিয়ে ঠাট্টা-বিদ্রূপ চলছে অবিরত। “শিল্পার সাহিত্য পর্যালোচনা” নামে বিকল্প বেশ কিছু মন্তব্য লিখতে শুরু করেছেন অনেকে। যেমন: বিশাল পুরোহিত নামের একজন টুইটারে লিখেছেন, ‘ফিফটি শেডস অব গ্রে বইটি সাংঘাতিক বর্ণিল। শিশুরা এটা পছন্দ করবে!’ আবার নবীন নরনহা নামের একজনের মন্তব্য, ‘নাইনটিন এইটি ফোর বইটি ডিসকো, কোকেন এবং লাভা ল্যাম্প নিয়ে লেখা।’
শিল্পার ওই মন্তব্য টাইমস অব ইন্ডিয়া পত্রিকার এক নিবন্ধে স্থান পেয়েছে। বিদ্যালয় পর্যায়ে ইংরেজি সাহিত্যের নতুন সিলেবাস নিয়ে এটি লেখা। পাঠ্যক্রমে হ্যারি পটার যোগ করায় স্বাগত জানিয়ে শিল্পা বলেছেন, শিশুদের কল্পনাশক্তির অনুশীলন গুরুত্বপূর্ণ। আর অ্যানিমেল ফার্ম বইটি সিলেবাসে রাখা উচিত। কারণ, এটা পড়ে শিশুরা পশুপাখির প্রতি যত্ন ও ভালোবাসা নেওয়া শিখতে পারবে।
বিতর্ক শুরু হওয়ার পরপরই টাইমস অব ইন্ডিয়া কর্তৃপক্ষ তাদের অনলাইন সংস্করণ থেকে ওই লেখা সরিয়ে ফেলেছে। কিন্তু ছাপা সংস্করণের ছবি তুলে সমালোচকেরা সেটা অনলাইনে ছড়িয়ে দিয়েছেন।
অভিনয়ে বড় ধরনের সাফল্য না পেলেও ৪১ বছর বয়সী শিল্পাকে নিয়ে ব্যাপক আলোচনা হয়ে থাকে। তিনি ও তাঁর স্বামী ইন্ডিয়ান প্রিমিয়ার লিগের (আইপিএল) ক্রিকেট দল রাজস্থান রয়্যালসের মালিকানার অংশীদার। ব্রিটেনের ‘সেলিব্রিটি বিগ ব্রাদার’ নামের রিয়েলিটি টেলিভিশন ধারাবাহিকে কাজ করে আলোচনায় এসেছিলেন শিল্পা। তবে বর্ণবাদী আচরণের অভিযোগে অনুষ্ঠানটি নিয়ে সমালোচনাও হয়েছিল।
 
