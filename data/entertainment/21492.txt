

* আলীবাগে সম্পত্তি কেনার জন্য নকল কাগজ তৈরি করেন মোরেশ্বর আজগাওকর। * এ ব্যাপারে নির্দেশ দিয়েছিলেন শাহরুখ খান।* এই স্বীকারোক্তির ওপর ভিত্তি করে তদন্ত করছে আয়কর বিভাগ।

বেনামি সম্পত্তিতে খামারবাড়ি তৈরি করে বিপদে পড়েছেন শাহরুখ খান। এরই মধ্যে ভারতের আয়কর বিভাগ এই নায়কের আলীবাগের সম্পত্তি অস্থায়ীভাবে বাজেয়াপ্ত করেছে। এদিকে শাহরুখ খানের সাবেক চার্টার্ড অ্যাকাউন্ট্যান্ট মোরেশ্বর আজগাওকর আয়কর বিভাগকে জানিয়েছেন, শাহরুখের নির্দেশেই নাকি আলীবাগের ওই সম্পত্তি কেনার জন্য নকল কাগজ তৈরি করেন তিনি। তাঁর এই স্বীকারোক্তির ওপর ভিত্তি করে এখন তদন্ত করছে আয়কর বিভাগ। শাহরুখ খান প্রায়ই ছুটি কাটাতে যান এখানে। গত বছর নভেম্বরে জন্মদিন উদ্‌যাপন করার জন্য পরিবার ও বন্ধুদের সঙ্গে নিয়ে আলীবাগের এই খামারবাড়িতে গিয়েছিলেন তিনি।
২০০৪ সালের ২৯ ডিসেম্বর শস্য উৎপাদন, উদ্যানপালনের জন্য দেজা ভু ফার্মস প্রাইভেট লিমিটেড নথিভুক্ত হয়। প্রতিষ্ঠানটির পরিচালক হিসেবে দেখানো হয় নমিতা ছিবা, রমেশ ছিবা ও সবিতা ছিবার নাম। দেজা ভু ফার্মসের আরেক পরিচালক মোরেশ্বর আজগাওকরকে সম্পত্তির মালিক হিসেবে উল্লেখ করা হয়।
আয়কর বিভাগের অভিযোগ, কৃষিকাজের জন্য আলীবাগে কৃষিজমি কিনেছিলেন শাহরুখ। কিন্তু ২০ হাজার বর্গমিটার আয়তনের এই জমিতে বিলাসবহুল খামারবাড়ি তৈরি করা হয়। এখানে আরও আছে সুইমিংপুল ও হেলিপ্যাড। খামারবাড়িটি তৈরি করা হয়েছে ১৯ হাজার ৯৬০ বর্গমিটার জায়গার ওপর। সম্পত্তিটি কেনার জন্য শাহরুখ খান দেজা ভু ফার্মসকে সাড়ে আট কোটি রুপি ঋণ দেন।
আলীবাগ তহসিলদারের অভিযোগ, জমিটি ছিল কৃষিকাজের জন্য। ওই সময় মোরেশ্বর নিজেকে কৃষিবিদ বলে দাবি করেন। শর্ত অনুযায়ী তিন বছরের মধ্যে এই জমিতে কৃষিকাজ শুরু করার কথা থাকলেও বাস্তবে তা মানা হয়নি।
পরে জানা গেছে, নমিতা ছিবা হলেন শাহরুখের শ্যালিকা, রমেশ ছিবা শ্বশুর আর সবিতা ছিবা শাশুড়ি। এখন খামারবাড়িসহ এই সম্পত্তির মূল্য ২৫০ কোটি রুপি।
আলীবাগে শাহরুখের এই খামারবাড়ি ‘বেনামি সম্পত্তি’ ঘোষণা দিয়ে বাজেয়াপ্ত করেছে আয়কর দপ্তর। শাহরুখকে কারণ দর্শানো নোটিশ পাঠিয়ে বিচার বিভাগীয় কর্তৃপক্ষের কাছে প্রতিবেদন জমা দেওয়া হয়েছে। আগামী তিন মাসের মধ্যে কারণ দর্শানো নোটিশের জবাব দিতে হবে শাহরুখকে। বিচার বিভাগীয় কর্তৃপক্ষের অনুমোদন পাওয়ার পর আয়কর দপ্তর এ ব্যাপারে ফৌজদারি মামলা করবে।
