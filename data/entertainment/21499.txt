
অ্যাঞ্জেলিনা জোলি অভিনয় ছাড়ছেন—এমন ঘোষণা আগেও দিয়েছিলেন। ২০১৪ সালে নিজের পরিচালিত আনব্রোকেন ছবিটির প্রচারের সময় জোলি জানিয়ে দিয়েছিলেন, আর নয় ক্যামেরার সামনে, এবার পেছনেই দাঁড়াতে চান তিনি। তারপর অবশ্য পেরিয়ে গেছে তিনটি বছর। এর মাঝে অভিনয়ও করেছেন। ভেঙে গেছে সংসার। এবার আবার গুঞ্জন উঠেছে, জোলি নাকি সরে দাঁড়াবেন অভিনয় থেকে।ছেলেমেয়েদের দিকেই এখন তাঁর সব মনোযোগ। সঙ্গে চলবে ছবি পরিচালনার কাজ। সূত্র বলছে, জোলির অভিনয়জীবনের পর্দা নেমে যাচ্ছে। এখন তিনি লেখালেখি ও ছবি পরিচালনায় মন দিতে চান। তা ছাড়া বাচ্চাদের দেখাশোনাটাও তাঁর কাছে খুব গুরুত্বপূর্ণ। এগুলোর কাছে অভিনয়কে এখন ‘খেলো’ ব্যাপার মনে হয় তাঁর। জীবনের আরও যে গভীর দিকগুলো আছে, সেগুলোতে এখন গুরুত্ব দিতে চান। ফার্স্ট দে কিলড মাই ফাদার: আ ডটার অব কম্বোডিয়া রিমেম্বার ছবির কাজও শেষ। খুব শিগগির মুক্তি পাবে ভিডিও দেখার ওয়েবসাইট নেটফ্লিক্সে। এরপর মুক্তি পাবে মেলেফিসেন্ট টু। এটাই হতে পারে তাঁর শেষ ছবি। আইএএনএস।
