

• সালমান খানের প্রথম ছবি ‘বিবি হো তো অ্যায়সি’। • সালমানকে অতিথি চরিত্রে দেখা যাবে ‘ইয়ামলা পাগলা দিওয়ানা ফিরসে’তে। • এখানে একটি গানে একসঙ্গে নাচবেন সালমান ও রেখা।
সালমান খানের প্রথম ছবি ‘বিবি হো তো অ্যায়সি’ (১৯৮৮)। এই ছবিতে সালমানের ভাবির চরিত্রে অভিনয় করেন রেখা। এরপর সালমান আর রেখার একসঙ্গে কোনো কাজ করা হয়নি। দীর্ঘ ৩০ বছর পর এই দুই তারকাকে আবার একসঙ্গে বড় পর্দায় দেখা যাবে। 
‘ইয়ামলা পাগলা দিওয়ানা টু’ ছবি মুক্তির পাঁচ বছর পর বলিউডের ‘দেওল পরিবার’ এই ছবির আরও একটি সিকুয়াল নিয়ে হাজির হচ্ছে। এবারের ছবির নাম ‘ইয়ামলা পাগলা দিওয়ানা ফিরসে’। যথারীতি এই ছবিতেও অভিনয় করবেন বর্ষীয়ান অভিনেতা ধর্মেন্দ্র আর তাঁর দুই ছেলে সানি দেওল ও ববি দেওল। ছবির নায়িকা হবেন কৃতী খরবন্দা। এই ছবিতে বিশেষ একটি চরিত্রে দেখা যাবে সালমান খানকে। আর রেখা এখানে নাচবেন একটি গানে।
১৯৭৩ সালে ‘কাহানি কিসমত কি’ ছবিতে রেখা ও ধর্মেন্দ্রর ‘রাফতা রাফতা দেখো আঁখ মেরি লাড় গায়ি’ শিরোনামে একটি গান ছিল। সেই গানটি নতুন করে দর্শকদের সামনে উপস্থিত করার কথা ভেবেছেন নবনিয়ত সিং। আর সেখানেই দেখা যাবে রেখাকে, সঙ্গে ধর্মেন্দ্রও থাকবেন। এই গানে পা দোলাতে দেখা যাবে সালমান খান, সোনাক্ষী সিনহা ও শত্রুঘ্ন সিনহাকে।  ‘ইয়ামলা পাগলা দিওয়ানা’ ধর্মেন্দ্র অভিনীত ছবির একটি জনপ্রিয় গান। এই নামে ২০১১ সাল থেকে অ্যাকশন কমেডি নির্ভর ছবি তৈরি শুরু করেন ধর্মেন্দ্র। এই ছবির দ্বিতীয় সিকুয়েল ‘ইয়ামলা পাগলা দিওয়ানা টু’ মুক্তি পায় ২০১৩ সালে। ওই ছবির নায়িকা ছিলেন নেহা শর্মা। ইন্ডিয়া টুডে
