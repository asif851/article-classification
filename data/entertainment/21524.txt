
লোক নাট্যদল (বনানী) ছয় দিনব্যাপী ‘ময়মনসিংহ গীতিকা নাট্যোৎসব ২০১৪’-এর আয়োজন করছে। উৎসবটি হবে বাংলাদেশ শিল্পকলা একাডেমীর জাতীয় নাট্যশালায়। দলটির সাড়া জাগানো প্রযোজনা ময়মনসিংহ গীতিকা অবলম্বনে পদাবলী যাত্রা সোনাই মাধব-এর ১৫০তম মঞ্চায়ন উপলক্ষে উৎসবটি হবে ২৫ থেকে ৩০ সেপ্টেম্বর।‘শেকড় খুঁজি মাটির টানে প্রাণের মেলায়’ স্লোগান নিয়ে এই নাট্যোৎসবে লোক নাট্যদলসহ দেশের অন্যতম প্রধান ছয়টি নাট্যসংগঠন ময়মনসিংহ গীতিকা অবলম্বনে ছয়টি নাটক মঞ্চস্থ করবে। জাহাঙ্গীরনগর বিশ্ববিদ্যালয়ের নাটক ও নাট্যতত্ত্ব বিভাগ মহুয়া, নাট্যধারা আয়না বিবির পালা, শিকড় নাট্য সম্প্রদায়, কিশোরগঞ্জ চন্দ্রাবতী নাট্যতীর্থ কমলা সুন্দরী, জাহাঙ্গীরনগর থিয়েটার দস্যু কেনারামের পালা এবং লোক নাট্যদল করবে সোনাই মাধব।প্রতিদিন সন্ধ্যা সাতটায় জাতীয় নাট্যশালার মূল মিলনায়তনে নাটকগুলো মঞ্চায়িত হবে। নাটক মঞ্চায়ন ছাড়াও প্রতিদিন বিকেল পাঁচটা থেকে উৎসব প্রাঙ্গণের মুক্তমঞ্চে বৃহত্তর ময়মনসিংহ অঞ্চলের প্রখ্যাত শিল্পীরা লোকসংগীত পরিবেশন করবেন।
