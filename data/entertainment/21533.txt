
হত্যা ও ধর্ষণের অপরাধে ১৪ বছরের জেল! কারাগারের চার দেয়ালের ভেতরে এতগুলো বছর। এই দীর্ঘ সময়ে নিশ্চয়ই পাল্টে গেছে বাইরের জগৎ ও মানুষ। দীর্ঘ কারাবাস শেষে রুদ্র ফিরে আসে স্ত্রী দামিনী আর দুই সন্তানের কাছে। কিন্তু চেনা মানুষ, চেনা ঘরদোর, সংসার অচেনা ঠেকে রুদ্রর।এমনই গল্প নিয়ে কলকাতায় বানানো হচ্ছে নতুন ছবি পারাপার। মতি নন্দীর উপন্যাস পুবের জানালা অবলম্বনে চলচ্চিত্রটি পরিচালনা করেছেন সঞ্জয় নাগ। আর এই ছবিতে প্রধান চরিত্রগুলোয় অভিনয় করেছেন আহমেদ রুবেল, ঋতুপর্ণা সেনগুপ্ত ও পাওলি দাম। এই প্রথম কলকাতার ছবিতে অভিনয় করছেন রুবেল। ঋতুপর্ণা আর পাওলিও এবারই একসঙ্গে কাজ করছেন।মেমোরিজ ইন মার্চ নামের প্রথম ছবি দিয়েই জাতীয় পুরস্কার জিতেছিলেন সঞ্জয়। এই ছবিও আলোচনায় আসবে নির্ঘাত। রুবেল বলেন, ‘চলচ্চিত্রে নিজেকে প্রতিষ্ঠিত করার ইচ্ছা সব সময়ই ছিল। আসলে রুপালি পর্দায় নিয়মিত হতে পারিনি স্রেফ ভালো গল্পের অভাবে। পারাপার-এর কাহিনি আমাকে এতটাই আলোড়িত করেছে যে দ্বিতীয়বার ভাবতে হয়নি।’ঋতুপর্ণাও রুবেলের সঙ্গে কাজ করে মুগ্ধ, ‘রুবেলের মতো অসাধারণ অভিনেতার সঙ্গে কাজ করার অভিজ্ঞতাটা আমার জন্য ছিল অন্য রকম। চিত্রনাট্যও অসাধারণ। যেভাবে প্রতিটি চরিত্র ফুটিয়ে তোলা হয়েছে, এখানেই পরিচালকের দক্ষতা বোঝা যাবে।’
 
