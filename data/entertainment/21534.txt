
সাবেক প্রেমিকা সেলেনা গোমেজের সঙ্গে ‘সারপ্রাইজ ডেটিং’ বা অভিসারের বিষয়টা শেষ পর্যন্ত ভেস্তেই গেল জাস্টিন বিবারের। লস অ্যাঞ্জেলেসের ওয়ার্ল্ড ট্যুর কনসার্ট শেষ করে সেলেনার সঙ্গে পুরোনো প্রেমটা আরেকবার ঝালাই করে নিতে চেয়েছিলেন ২২ বছর বয়সী এই পপসংগীত তারকা।সাবেক প্রেমিকার সঙ্গে একান্ত সময় কাটানোর কথা ভেবে লস অ্যাঞ্জেলেসের স্টাপেল সেন্টার বুকিং দেওয়ার কথা ছিল বলেও জানিয়েছে ই! নিউজ! কিন্তু ভাগ্যদেবী বোধ হয় সহায় ছিলেন না অতটা। তাই কোনো কিছুই পরিকল্পনামাফিক হচ্ছিল না। ফলে ভেস্তে যায় সবই।এদিকে সেলেনাকে এ পরিকল্পনার ব্যাপারে আগাম কিছু জানিয়েছিলেন কি না, সে বিষয়ে কিছু জানা না গেলেও সম্পর্কটা জোড়া লাগাতে আবার বেশ তৎপর হয়ে উঠছেন এই সংগীত তারকা। গত সপ্তাহে সাবেক প্রেমিকার সঙ্গে চুম্বনরত একটি ছবিও শেয়ার করেন তিনি। সেই সঙ্গে ‘ফিলস!’ লিখে ছোট্ট একটি ক্যাপশনও জুড়ে দিয়েছিলেন ছবির সঙ্গে।পুরোনো প্রেমিকাকে বুঝি ভালোই অনুভব করছেন জাস্টিন বিবার। তবু কোনো এক অজ্ঞাত কারণে অভিসারটা হলো না। এর নেপথ্যে কি সেলেনা? নাকি জাস্টিনই শেষ পর্যন্ত আগ্রহ হারিয়ে ফেললেন—এসব বিষয়ে নিশ্চিত হওয়া যায়নি।এদিকে কনসার্টের সময়টাতেও পুরোপুরি স্বাভাবিক ছিলেন না জাস্টিন। একপর্যায়ে মঞ্চে কেবল ট্র্যাক চালু রেখে গান গাওয়াই বন্ধ করে দিয়েছিলেন। সেটা কি তবে অভিসার ভেস্তে যাওয়ার শোকেই!
আপাতত এ জুটির মধ্যে আসলে ঠিক কী ঘটছে—সে রহস্যটা পরিষ্কার করে বোঝা খানিকটা কঠিনই বটে। তবে জাস্টিনের বড় ধরনের কোনো পরিকল্পনা ছিল বলেই জানিয়েছে সূত্রটি। ই! নিউজ।
