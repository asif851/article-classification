
কলকাতার বাংলা ছবির জনপ্রিয় নায়ক জিতের বিপরীতে ‘বাদশা’ ছবিতে কাজ করছেন বাংলাদেশের নুসরাত ফারিয়া। এরই মধ্যে ঢাকা ও কলকাতার বিভিন্ন লোকেশনে ছবিটির প্রায় ৪০ শতাংশ শুটিং শেষ হয়েছে। বাকি শুটিং হবে কলকাতা ও যুক্তরাজ্যে। জিতের বিপরীতে প্রথম কাজ করতে গিয়ে প্রথম দিন থেকেই নানা অভিজ্ঞতা হয়েছে ফারিয়ার। শুটিংয়ের ফাঁকে কলকাতা থেকে দেশে এসেছেন তিনি। এই ছবির শুটিংয়ের নানা অভিজ্ঞতা নিয়ে কথা বলেন প্রথম আলোর সঙ্গে।জিতের সঙ্গে প্রথম দেখার অভিজ্ঞতা কেমন?আমাদের প্রথম দেখা হয় ঢাকার একটি তারকা হোটেলে। সেখানেই হয় এই ছবির প্রথম দৃশ্যের কাজ। সেটে ঢুকে পরিচিত হওয়ার পর আশ্চর্য ভঙ্গিতে জিৎ বলেন, ইউ ফারিয়া! পরে বললেন, তোমার ভেতরে একটা ব্যাপার আছে। এখনো দেখা হলে ওই একই কথা বলেন।শুটিংয়ের প্রথম দৃশ্যের কথা বলুন।ছবিতে জিতের নাম বাদশা। আর আমার নাম শ্রেয়া। প্রথম দিনই আমাদের দুজনকে একটি রোমান্টিক দৃশ্যে অংশ নিতে হয়। দুজনের মধ্যে ভুল–বোঝাবুঝির দৃশ্য। কথা-কাটাকাটির মধ্যেই জিৎ আমাকে ভালো লাগার কথা জানান। একপর্যায়ে তিনি বলেন, আই লাভ ইউ শ্রেয়া। পরিচয়ের পরপরই এ ধরনের দৃশ্যে অংশ নিয়ে একটু অন্য রকম অনুভূতি হয়। ওই দিন তাঁর মতো একজন জনপ্রিয় তারকার সামনে দাঁড়ানো আমার জন্য খুব সহজ ছিল না।সহশিল্পী হিসেবে কেমন সহযোগিতা পাচ্ছেন?তাঁর সঙ্গে কাজ করতে গিয়ে বুঝেছি, কাজের ক্ষেত্রে তিনি দারুণ পেশাদার। প্রথম দিন থেকে আজ অবধি প্রতিটি দৃশ্য করার আগে একাধিকবার আমাকে রিহার্সেল করতে হয়েছে। যতক্ষণ না পারফেক্ট হয়, ততক্ষণ রিহার্সেল করতে হয়। এ ব্যাপারে তাঁর মধ্যে কোনো বিরক্তিভাব দেখিনি।কাজ শুরু করার আগে তাঁর ব্যাপারে কী ধারণা ছিল?
পর্দা কিংবা পর্দার বাইরে তিনি স্মার্ট ও ব্যক্তিত্বসম্পন্ন একজন মানুষ। তাঁর বিপরীতে প্রথম বাংলাদেশি নায়িকা হিসেবে আমি কাজ করব, এটা ছিল আমার জন্য রোমাঞ্চকর। তাঁর সঙ্গে নিজেকে মানিয়ে নিতে পারব কি না, সেটা নিয়ে খানিকটা ভয় ছিল। তবে কাজের সময় তাঁর সহযোগিতার কারণে ভয় পুরোপুরি কেটে গেছে।‘প্রেমী ও প্রেমী’ ছবির শুটিং কবে থেকে?জুন থেকে শুরু হওয়ার কথা। ‘বাদশা’ ছবির একাংশের কাজ হবে যুক্তরাজ্যে। সেই কাজ শেষ হলে যুক্তরাজ্যের লোকেশনেই ‘প্রেমী ও প্রেমী’র কাজ শুরু হবে। ওখানে ছবিটির কাজ করতে হবে দুদিন। এরপর বাংলাদেশ ও কলকাতার বিভিন্ন লোকেশনে ছবির বাকি কাজ হবে।কথোপকথন : শফিক আল মামুন
