
মাঝে বছর পাঁচেক বিরতি দিয়েছিলেন; সম্প্রতি আবারও একটি পণ্যের শুভেচ্ছাদূত হয়েছেন তিনি। এবারে দেশের একটি বিস্কুট উৎপাদনকারী প্রতিষ্ঠানের সঙ্গে শুভেচ্ছাদূত হওয়ার জন্য চুক্তিবদ্ধ হয়েছেন ঢাকাই ছবির নায়িকা পপি।সপ্তাহখানেক আগে এই বিস্কুট উৎ​পাদনকারী প্রতিষ্ঠানটির সঙ্গে শুভেচ্ছাদূত হওয়ার চুক্তিতে সই করেছেন পপি।এ প্রসঙ্গে পপি জানিয়েছেন, চুক্তি অনুযায়ী এই এক বছরে প্রতিষ্ঠানটির একটি পণ্যের তিনটি বিজ্ঞাপনের জন্য মডেল হতে হবে তাঁকে। আগামীকাল শুক্রবার এফডিসিতে প্রথম বিজ্ঞাপনটির শুটিং হবে। বিজ্ঞাপনটি পরিচালনা করছেন মুহাম্মদ মোস্তফা কামাল রাজ। দীর্ঘ বিরতি দিয়ে কোনো প্রতিষ্ঠানের শুভেচ্ছাদূত হওয়া প্রসঙ্গে পপি বলেন, ‘শুরু থেকেই আমি সবকিছু যাচাই বাছাই করেই কোনো প্রতিষ্ঠানের সঙ্গে যুক্ত হই। এই সময়টার মধ্যে অনেকগুলো প্রস্তাব পেয়েছি কিন্তু পছন্দ না হওয়াতে কাজ করিনি।’পপি আরও জানিয়েছেন, চলচ্চিত্রে অভিনয় শুরু করার আগে থেকেই বিজ্ঞাপনের মডেল হওয়ার মাধ্যমে তাঁর যাত্রা শুরু হয়েছিল। প্রথমে লাক্স-এর শুভেচ্ছাদূত হয়েছিলেন তিনি। এরপর আরও একাধিক প্রতিষ্ঠানের পণ্যের শুভেচ্ছাদূত হিসেবে মডেল হয়েছেন তিনি। এদিকে, পপি জানিয়েছেন, তিনি এখন ব্যস্ত বেশ কয়েকটি সিনেমার শুটিং নিয়ে। এর মধ্যে ‘সোনাবন্ধু’, ‘বিয়ে হলো বাসর হলো না’, ‘শর্টকাটে বড়লোক’, ‘দুই ভাইয়ের যুদ্ধ’ ও ‘পৌষ মাসের পিরিতি’ ছবির শুটিং চলছে বলেই জানিয়েছেন দেশের জনপ্রিয় এই চলচ্চিত্র তারকা।
