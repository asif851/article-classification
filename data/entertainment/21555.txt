
আজ সারা দেশে মুক্তি পেয়েছে প্রয়াত অভিনেতা ও নির্মাতা আবদুল্লাহ আল-মামুন পরিচালিত ছবি দুই বেয়াইয়ের কীর্তি। এতে অভিনয় করেছেন পপি। নির্মাণের আট বছর পর মুক্তি পাওয়া এই ছবি ও সমসাময়িক অন্য কাজ নিয়ে কথা বলেছেন তিনিআপনার ২০১৫ সালের প্রথম ছবিটি মুক্তি পেল আজ?হ্যাঁ। গত বছরের নভেম্বরে চার অক্ষরের ভালোবাসা ছবিটি মুক্তি পায়। সেটি ছিল আমার প্রায় তিন বছর পর মুক্তি পাওয়া কোনো ছবি। তবে এবার আর দর্শকদের অতটা অপেক্ষা করতে হয়নি। পাঁচ মাসের মাথায় মুক্তি পেল দুই বেয়াইয়ের কীর্তি। একটা সময় এই ছবি মুক্তি পাওয়ার আশা ছেড়েই দিয়েছিলাম। কিছুদিন আগে যখন শুনলাম এটি মুক্তি পাচ্ছে, তখন আনন্দটা বেড়ে গেছে অনেকখানি।‘দুই বেয়াইয়ের কীর্তি’ ছবির কাজ তো অনেক আগে করেছিলেন, তাই না?আট বছর আগে ছবিটির কাজ করেছিলাম। অনেক কিছু মনেও নেই। মামুন ভাইয়ের পরিচালনায় আমার দ্বিতীয় ছবি এটি। আজ যদি মামুন ভাই বেঁচে থাকতেন, তাহলে ভালো লাগাটা আরও বেশি কাজ করত। তাঁর শূন্যতা অনুভব করছি খুব। ছবির শুটিংয়ের সময় নানাভাবে আমাকে অভিনয়ের ব্যাপারে উত্সাহ দিতেন তিনি। তাঁর অনেক উপদেশ অভিনয়জীবনে আমাকে সাহায্য করেছে।একটা সময় ছিল যখন বছরে একাধিক ছবিতে আপনার উপস্থিতি ছিল। কিন্তু গত কয়েক বছরে তেমনভাবে আপনাকে নতুন ছবিতে পাওয়া যাচ্ছে না...শুধু আমি কেন, আমাদের সমসাময়িক অনেক শিল্পীই এখন আর সেভাবে অভিনয় করছেন না। এ ছাড়া এখন বছরে ছবি নির্মাণের সংখ্যাও তো অনেক কমে গেছে।কিন্তু অনেকেই বলছেন এখন নাকি আগের মতো ছবির প্রস্তাব পাচ্ছেন না?আমি কোনোভাবেই এটা মানতে রাজি নই। প্রতিনিয়ত ছবির অফার আসছে। কিন্তু ছবির বাজেট পছন্দ হচ্ছে না। একটা সময় এক-দুই কোটি টাকা বাজেটে ছবি নির্মিত হতো। এখন ৩০ থেকে ৪০ লাখ টাকায়ও ছবি হচ্ছে। এত অল্প বাজেটের ছবি দর্শক কেন বা কীভাবে গ্রহণ করবেন, তা আমার বোধগম্য নয়।আপনাকে এখন বিশেষ দিবসে টিভি নাটকে অভিনয় করতে দেখা যায়...ভালো গল্প, পরিচালক এবং সম্মানীর বিষয়টি নিশ্চিত হলে আমি টিভি নাটকে অভিনয় করতে রাজি হই। একজন অভিনয়শিল্পীর ভালো লাগলে সব মাধ্যমেই কাজ করতে পারেন।
