
কুরুক্ষেত্রের যুদ্ধ শুরু হবে। দ্রৌপদী চান না এই যুদ্ধ। যুদ্ধ হলে অনেক নিরীহ লোক মারা যাবে। আবার দ্রৌপদী বুঝতে পারেন, কোনোভাবে কর্ণ যদি কৌরবের পক্ষে এই যুদ্ধে অংশ না নেন, তাহলে দ্রৌপদীর স্বামী পঞ্চপাণ্ডবের দল যুদ্ধে জয়লাভ করবে। কর্ণের দলের হাতে দ্রৌপদীর বস্ত্রহরণের ঘটনা ঘটলেও কর্ণের কাছেই ছুটে যান দ্রৌপদী। কর্ণকে যুদ্ধ থেকে বিরত রাখতে নানাভাবে বুঝিয়েও ব্যর্থ হন তিনি। শেষে কর্ণের দুর্বল জায়গায় আঘাত হানেন দ্রৌপদী। কর্ণকে প্রেমের প্রস্তাব দেন। এরপর কী হবে? যুদ্ধ থেকে কি কর্ণ বিরত থাকবেন? যুদ্ধ থামবে? এটি প্রথম পার্থ নাটকের গল্প। নাটকে দ্রৌপদী চরিত্রে অভিনয় করছেন তানিয়া হোসাইন। ২৫ জানুয়ারি সন্ধ্যায় রাজধানীর পান্থপথে তাঁর বাসায় বসে কথা হয়।তানিয়া জানান, আগামী ১৩ ফেব্রুয়ারি আবদুল্লাহ আল-মামুন থিয়েটার স্কুল প্রাক্তনীর এই নাটকের ১২তম প্রদর্শনী হবে।মহাভারতের খুবই আলোচিত চরিত্র দ্রৌপদী। তানিয়ার মতে, প্রথম পার্থ নাটকে দ্রৌপদীকে শান্তির প্রতীক হিসেবে তুলে ধরা হয়েছে।মহাভারতের এই চরিত্র ফুটিয়ে তুলতে যথেষ্ট পরিশ্রম করতে হয়েছে তানিয়াকে। তিনি বলেন, ‘মহাভারতের কোনো নাটকে কাজ করতে গেলে ভাষার বিষয়টি বড় বাধা মনে হয়। আমি এর আগে নাগরিকের কাল সন্ধ্যা ও নাট্যত্রয়ীতে কাজ করেছি। ফলে প্রথম পার্থ নাটকে কাজের সময় ভাষার বিষয়টি আমার কাছে সহজ মনে হয়েছে। আর নাটকটি মঞ্চে আসার আগে টানা চার মাস টিভির কোনো নাটকের কাজ করিনি। মহড়ায় বেশি সময় দিয়েছি।’প্রথম পার্থ নাটকে অভিনয়ের পাশাপাশি নিজের পোশাকের নকশা করেছেন তানিয়া। বলেন, ‘নাগরিক নাট্যসম্প্রদায়ের হয়ে মঞ্চে কাজ করছি অনেক দিন হলো। সেখান থেকে একটা বড় অভিজ্ঞতা হয়েছে। আর নিজের একটা নাট্যভাবনা তো আছেই। প্রথম পার্থ নাটকে কাজ করার আগে পোশাকের নকশা নিয়ে অনেক পড়াশোনা করেছি।’২৫ জানুয়ারি ভিশন থিয়েটারের গালিভারের সময় নাটকের উদ্বোধনী প্রদর্শনী হয়। আবুল মনসুর আহমদের গল্প থেকে নাট্যরূপ দিয়েছেন গোলাম সারোয়ার। নির্দেশনা দিয়েছেন গোলাম শাহরিয়ার। তানিয়া জানান, এই নাটকের পোশাক নকশা করেছেন তিনি।প্রথম পার্থ নাটকটি মঞ্চে এসেছে গত বছর ১৪ ফেব্রুয়ারি। এরপর টিভিতে আবার নিয়মিত কাজ করছেন তিনি। বলেন, ‘এখন শুধুই ধারাবাহিক নাটকে কাজ করছি। বিভিন্ন চ্যানেলে দেখানো হচ্ছে মায়ার খেলা, কমেডি অ্যাট কলোনি, নো প্রবলেম, প্রজ্ঞা পারমিতা ও পাগলা বাড়ি। শুটিং করছি পাল্টা হাওয়া ও লেক ড্রাইভ লেন ধারাবাহিকের। সামনে মেঘে ঢাকা শহর ধারাবাহিকের কাজ শুরু হবে।’আর মঞ্চে? ‘প্রথম পার্থ নাটকের নিয়মিত প্রদর্শনী হচ্ছে। নাগরিক নাট্যসম্প্রদায়ের যে নাটকগুলোয় আমি অভিনয় করি, আপাতত সেগুলোর প্রদর্শনী হচ্ছে না। আর সামনে তিনটি রেপার্টরি নাটকে অভিনয় করব।’নাটকে অভিনয়ের পাশাপাশি উপস্থাপনাও করেন তানিয়া। বলেন, ‘আমি একটু বেছে বেছে অনুষ্ঠান করি। ঈদের সময় করেছি। ভালো অনুষ্ঠান হলে তবেই উপস্থাপনা করব।’
