
বলিউডের ‘মিস্টার ক্লিন’ অক্ষয় কুমার বিবাহবহির্ভূত সম্পর্কে লিপ্ত? অক্ষয়ের চরিত্রে এবার কালির দাগ লাগছে! সবাই তো জানেন তিনি আপাদমস্তক একজন পারিবারিক মানুষ। তাহলে! তেমন কিছু না। বলিউড এই তারকার আগামী ছবি ‘প্যাডম্যান’-এ বিবাহিত হয়েও তাঁকে দেখা যাবে পরকীয়া প্রেমে মজতে। আর বলিউডের এই ‘খিলাড়ি’ অভিনেতা প্রেম করবেন সোনম কাপুরের সঙ্গে। বাল্কি পরিচালিত ‘প্যাডম্যান’ ছবিটি পদ্মশ্রী অরুণাচল মুরুগানানথমের জীবনের সত্য ঘটনা অবলম্বনে নির্মাণ করা হয়েছে। অরুণাচল এমন একটি যন্ত্র আবিষ্কার করেন, যার সাহায্যে খুব সস্তায় স্যানিটারি ন্যাপকিন উৎপাদন করা যায়। এই যন্ত্রের মাধ্যমে উৎপাদিত ন্যাপকিন তিনি অতিসাধারণ নারীদের ঘরে ঘরে পৌঁছে দিয়ে সমাজে দৃষ্টান্ত স্থাপন করেন। ছবিটির সহপ্রযোজকেরা হলেন, অক্ষয় পত্নী টুইঙ্কেল খান্না ও প্রেরণা অরোরা।
সম্প্রতি টুইঙ্কেল খান্না বলেন, ‘এই ছবিটির গল্প ভীষণ প্রেরণাদায়ী। আর “প্যাডম্যান” পুরোপুরি সামাজিক ছবি। আমরা চাই, ছবির মাধ্যমে এই সামাজিক বার্তা দেশের প্রতিটি কোনায় কোনায় পৌঁছে যাক।’  এ ছবিতে অক্ষয় কুমারকে প্রধান চরিত্রে দেখা যাবে। তাঁর স্ত্রীর ভূমিকায় অভিনয় করছেন রাধিকা আপ্তে। অনিল তনয়া সোনম কাপুরকেও এক গুরুত্বপূর্ণ চরিত্রে দেখা যাবে।
সম্প্রতি রাধিকা বলেন, ‘এই ছবিতে আমি অক্ষয় কুমারের স্ত্রীর চরিত্রে অভিনয় করছি। আমার অভিনীত চরিত্রটি পর্দায় দীর্ঘ না হলেও খুবই গুরুত্বপূর্ণ। আমাকে এক জটিল চরিত্রে অভিনয় করতে দেখা যাবে।’
