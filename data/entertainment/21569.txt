
এ বছর ভারতের রাষ্ট্রীয় সম্মাননা পদ্মশ্রী পাচ্ছেন জাতীয় চলচ্চিত্র পুরস্কারপ্রাপ্ত বলিউডের অভিনেত্রী বিদ্যা বালান।২০১৪ সালে পদ্মবিভূষণ, পদ্মভূষণ ও পদ্মশ্রী পুরস্কারের জন্য নির্বাচিতদের নামের তালিকা প্রকাশ করা হয়েছে গতকাল শনিবার। হিন্দি চলচ্চিত্রের প্রখ্যাত দুই অভিনেতা কমল হাসান ও পরেশ রাওয়ালের নামও তালিকায় ঠাঁই পেয়েছে। ভারতের তৃতীয় সর্বোচ্চ বেসামরিক সম্মাননা পদ্মভূষণ পাচ্ছেন কমল হাসান। আর চতুর্থ সর্বোচ্চ বেসামরিক সম্মাননা পদ্মশ্রী পাচ্ছেন বিদ্যা বালান ও পরেশ রাওয়াল।মাত্র ৩৬ বছর বয়সে এমন মর্যাদাপূর্ণ খেতাব পাওয়ার কথা শুনে দারুণ উচ্ছ্বসিত বিদ্যা। পরিবারের সদস্যদের সম্মাননাটি উত্সর্গ করেছেন তিনি। তালিকায় নিজের নাম দেখার পর প্রতিক্রিয়া জানাতে ইন্দো-এশিয়ান নিউজকে লেখা এক মুঠোফোন বার্তায় বিদ্যা জানিয়েছেন, ‘আমি শিহরিত, অভিভূত ও অতি-আনন্দিত। কৃতজ্ঞতা ও অনুভূতি প্রকাশের ভাষা হারিয়ে ফেলছি আমি।’
বিদ্যা আরও জানান, ‘আমার দেশের সরকারের কাছ থেকে এই খেতাব নিতে যাচ্ছি আমি। এটা আমার জন্য অনেক গর্বের একটি বিষয়। আমার পরিবারের সদস্যদের কারণেই আজ এই পর্যায়ে পৌঁছতে পেরেছি আমি। এজন্য সম্মাননাটি আমি তাঁদেরই উত্সর্গ করছি।’   
অভিনয়জগতে বিদ্যা বালান যাত্রা শুরু করেছিলেন ‘হাম পাঁচ’ টিভি সিরিজের মাধ্যমে। ২০০৫ সালে পরিনীতা ছবির মধ্য দিয়ে বলিউডে অভিষেক হয় তাঁর। পরবর্তী সময়ে একের পর এক ছবিতে ভিন্নধর্মী নানা চরিত্রে অভিনয়ের মাধ্যমে বহুমুখী অভিনয় প্রতিভার প্রমাণ দেন গুণী এ অভিনেত্রী।
পা, ইশকিয়া, নো ওয়ান কিলড জেসিকা ও কাহানি ছবিতে বিদ্যার অনবদ্য অভিনয় দারুণ প্রশংসিত হয় বিভিন্ন মহলে। ২০১১ সালে মুক্তি পাওয়া দ্য ডার্টি পিকচার ছবিতে আবেদনময়ী দক্ষিণী অভিনেত্রী প্রয়াত সিল্ক স্মিথার চরিত্রে অভিনয়ের সুবাদে জাতীয় চলচ্চিত্র পুরস্কার অর্জন করেন বিদ্যা বালান। তিনি পরের বছর ডিজনি-ইউটিভির ব্যবস্থাপনা পরিচালক সিদ্ধার্থ রয় কাপুরকে বিয়ে করে সংসারজীবন শুরু করেন।    
