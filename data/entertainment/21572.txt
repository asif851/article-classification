
সারা আলী খান তাঁর বলিউডি ক্যারিয়ার শুরুর আগেই কি অতলে তলিয়ে যাবেন? এমন প্রশ্নই এখন ঘুরপাক খাচ্ছে বিটাউনে। অভিষেক কাপুর পরিচালিত ‘কেদারনাথ’ ছবির মাধ্যমে বলিউডে পা রাখতে চলেছেন সাইফ-অমৃতার মেয়ে সারা। ‘কেদারনাথ’ ছবিতে এই নবাগতা অভিনয়শিল্পীর সঙ্গে জুটি বাঁধছেন সুশান্ত সিং রাজপুত। ছবিটির শুটিংও শুরু হয়েছে। কিন্তু সেটে সারার ব্যবহারে রীতিমতো অতিষ্ঠ সবাই। এমনকি পরিচালক অভিষেক কাপুরের কথাও নাকি শুনছেন না সারা।
সূত্রের খবর অনুযায়ী, সারা ছবিতে তাঁর ‘লুক’ নিয়ে প্রচুর সময় নষ্ট করছেন। এমনকি সেটে বারবার তাঁর পোশাক বদল করছেন। মুঠোফোনে নিজের ছবি তুলে প্রথমে কাউকে পাঠাচ্ছেন। সেই ব্যক্তি যদি সারার পোশাক আর মেকআপ নিয়ে সন্তুষ্ট না হন, তো সারা তাঁর পোশাকসহ সবকিছু বদলে ফেলেন। এমনকি সারা ছবির পরিচালকের একটি কথাও কানে তোলেন না। নিজের মর্জিমতো চলেন। তাঁর এই ব্যবহারে সবাই খুব বিরক্ত। আর ওই অজ্ঞাতব্যক্তি কে, যে সারাকে নিয়ন্ত্রণ করছেন?
বলিউডের অনেকের ধারণা, সারা যদি তাঁর আচরণ না বদলান, তো ভবিষ্যতে কাজ পাওয়া মুশকিল হবে। কোনো পরিচালক, প্রযোজক তাঁর সঙ্গে কাজ করতে আগ্রহী হবেন না। বলিউডে এভাবে অনেক নায়ক-নায়িকা অতলে তলিয়ে গেছেন। আর সারার ক্যারিয়ার এখনো শুরুই হয়নি। তার আগেই কি শেষ হয়ে যাবেন সাইফ-অমৃতার কন্যা।
