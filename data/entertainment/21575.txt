
কামিলা কাবেলের গানটা কি শুনেছেন? ওই যে, কদিন আগে ‘হাভানা’ শিরোনামে গানটা বের হলো। তারপরই তো মার্কিন-কিউবান এই পপ সংগীতশিল্পী এসেছেন নতুন করে আলোচনায়। এ বছর ১২ জানুয়ারি প্রকাশ পেয়েছে তাঁর প্রথম একক অ্যালবাম কামিলা। সপ্তাহ ঘুরতে না ঘুরতেই কামিলা দিয়ে শীর্ষে উঠে গেছেন এই ‘হাভানা’ গায়িকা।প্রথম সপ্তাহ শেষে বিলবোর্ডের শীর্ষ ২০০-এর তালিকায় এক্কেবারে প্রথম স্থান দখল করে নিয়েছে কামিলার প্রথম এই অ্যালবাম। ২০১৬ সালে ফিফথ হারমনি থেকে বেরিয়ে এসে কামিলা এই অ্যালবামের প্রস্তুতি নিচ্ছিলেন। কিশোর বয়সে ফিফথ হারমনি নামের মেয়েদের গানের এই দলই যে কামিলাকে পরিচিতি এনে দিয়েছিল, তা নিশ্চয়ই তিনি অস্বীকার করবেন না। কিন্তু দল থেকে বেরিয়ে এসে নিজের অস্তিত্ব প্রমাণ করতে যথেষ্ট সক্ষম হয়েছেন তিনি। এ কথা সমালোচকেরাও অস্বীকার করবেন না। অ্যালবাম প্রকাশের আগে র‍্যাপার ইয়ং থাগের সঙ্গে গাওয়া ‘হাভানা’ গানটি প্রকাশ করে ধীরে ধীরে খ্যাতি বাড়িয়ে নিচ্ছিলেন কামিলা। এখন তো খ্যাতির চূড়ায় পৌঁছে গেছেন দেখা যাচ্ছে! কামিলা কাবেলের সদ্যপ্রকাশিত এই অ্যালবামে আছে মোট ১১টি গান। তবে আপাতত এই অ্যালবাম ঘিরে কনসার্টের কোনো পরিকল্পনা নেই কামিলার। বিলবোর্ড বলছে, বিগত তিন বছরে তিনিই প্রথম নারী, যিনি প্রথম একক অ্যালবাম দিয়ে শীর্ষ ২০০-এর তালিকায় প্রথম অবস্থানে আছেন। ২০১৫ সালে মেগান ট্রেইনর ছিলেন শীর্ষে। আবার ২০১৩ সালের পর তিনিই প্রথম সবচেয়ে কমবয়সী নারী, যিনি এই অবস্থানে আছেন। আর ২০১৩ সালে এই রেকর্ড ছিল আরিয়ানা গ্র্যান্ডের কাছে। গানের দল থেকে বেরিয়ে এসে অনেকেই আজকে তারকা বনে গেছেন। বিলবোর্ড তালিকার শীর্ষে উঠেছে তাঁদের নাম। বলতে হয় গুয়েন স্টেফানি, বিয়ন্স, লরিন হিল, প্যাটি লাবেল, ডায়ানা রস কিংবা সেলেনা গোমেজের কথা। এই তালিকায় যুক্ত হলেন কামিলা কাবেল। দেখা যাক, তাঁর ভবিষ্যৎ কোথায় গিয়ে দাঁড়ায়। তিনি অবশ্য বলেছেন, ‘আপাতত আমি শুধু বাচ্চাই থাকতে চাই।’
সৈয়দা সাদিয়া শাহরীনবিলবোর্ড ও ফোর্বস ম্যাগাজিন অবলম্বনে
