
শাহরুখ খান তাঁর নতুন ছবিতে বামনের চরিত্রে অভিনয় করেছেন—এমন খবর কয়েক মাস ধরেই গণমাধ্যমে ঘুরছিল। নববর্ষের প্রথম দিন শাহরুখ তাঁর ভক্তদের কাছে নতুন ছবির নাম ও প্রথম দর্শন প্রকাশ করার প্রতিজ্ঞা করেন। ‘কিং খান’ তাঁর কথা অনুযায়ী গতকাল সোমবার বিকেল পাঁচটায় জানান, আনন্দ এল রাই পরিচালিত তাঁর নতুন ছবির নাম ‘জিরো’ বা শূন্য।
ছবির নাম ‘জিরো’ হলেও ভক্তদের শূন্য হাতে ফেরাননি শাহরুখ। সিনেমার নামের সঙ্গে এক মিনিটের একটি টিজারও প্রকাশ করেছেন এই নায়ক। প্রকাশের ২৪ ঘণ্টার মধ্যেই ইউটিউবে এই টিজারটি প্রায় ৩৮ লাখ বার দেখা হয়েছে। এর আগে শাহরুখকে এমন ‘বেয়াড়া’ রূপে দেখেননি দর্শক। হাফপ্যান্ট আর হাতাকাটা গেঞ্জি পরা শাহরুখকে এর আগে কোনো দিন এভাবে নাচতে দেখেননি তাঁর ভক্তরা। তবে, ছবির দুই নায়িকা ক্যাটরিনা কাইফ ও আনুশকা শর্মার এখানে দেখা মেলেনি। যদিও একবার গুঞ্জন শোনা গিয়েছিল, এই ছবির গল্প আবর্তিত হবে ক্যাটরিনাকে ঘিরে। প্রাথমিক পর্যায়ে ছবির নাম নাকি ঠিক করা হয়েছিল ‘ক্যাটরিনা মেরে জান’ বা ‘ক্যাটরিনা মেরি বন্ধুয়া’। ‘জিরো’ মুক্তি পেতে এখনো ঢের দেরি। এ বছরের ২১ ডিসেম্বর মুক্তি পেতে যাওয়া এই ছবির সঙ্গে মুক্তি পাবে ‘কেদারনাথ’। সাইফ আলী খানের মেয়ে সারাহ আলী খান ও সুশান্ত সিং রাজপুতের এই ছবি মুক্তির দিন শাহরুখের বহুল প্রতীক্ষিত এই ছবির মুক্তি পরিচালককে কিছুটা চিন্তায় ফেলেছে। আর ‘জিরো’-এর টিজার প্রকাশ পাওয়ামাত্রই দর্শকদের মধ্যে যে পরিমাণ সাড়া ফেলেছে তাতে ‘কেদারনাথ’-এর পরিচালক অভিষেক কাপুরের নড়েচড়ে বসাটাই স্বাভাবিক।  কিন্তু শাহরুখের এই নতুন ছবির নাম ‘জিরো’ কেন জানেন? পরিচালক আনন্দ এল রাই বলেন, ‘কারণ, আমি অপূর্ণতা উদ্‌যাপন করতে চেয়েছিলাম। মানুষের মধ্যে যে অপূর্ণতা থাকে, আমি সেটিকে উদ্‌যাপন করতে চেয়েছি। সম্পূর্ণ মানুষ হওয়ার মধ্যে কোনো কৃতিত্ব নেই। অসম্পূর্ণতারও নিজস্ব এক সৌন্দর্য আছে।’ আনন্দ তাঁর এই ছবিতে সেই সৌন্দর্যটিই দেখানোর চেষ্টা করেছেন। এখানে বিশেষ প্রযুক্তি ব্যবহার করে ক্যামেরায় শাহরুখকে বামন দেখানো হয়েছে। ছবির কিছু অংশের কাজ শেষ হয়েছে। এখনো বেশির ভাগ কাজ বাকি। হিন্দুস্তান টাইমস।
