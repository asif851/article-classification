
নব কুমার ভদ্র ২৫ বছরেরও বেশি সময় ধরে রিকশাচিত্রের প্রাচীন ঐতিহ্যকে লালন করছেন, ধারণ করছেন তার তুলিতে, টিনের ক্যানভাসে। তিনি আশির দশকে পেশাদার চিত্রকর হিসেবে ঢাকাই চলচ্চিত্রের রঙিন পোস্টার আর ব্যানার আঁকতে শুরু করেন। একপর্যায়ে প্রবেশ করেছেন বহুবর্ষী প্রাচীন এবং ঐতিহ্যবাহী রিকশাচিত্রের ভুবনে। শুক্রবার আলিয়ঁস ফ্রঁসেস দো ঢাকার গ্যালারি জুমে শুরু হলো শিল্পী নব কুমার ভদ্র এর ‘রঙে ভরা গ্রীষ্ম’ শীর্ষক তৃতীয় একক শিল্পকর্ম প্রদর্শনী।লেখক ও গবেষক পিয়্যের-অ্যাঁলা বো এ প্রদর্শনীর উদ্বোধন করেন। বিশেষ অতিথি হিসেবে উপস্থিত ছিলেন শিল্প-সমালোচক মইনুদ্দিন খালেদ, আলোকচিত্র শিল্পী আনোয়ার হোসেন প্রমুখ। আলিয়ঁস ফ্রঁসেস দো ঢাকার পরিচালক ব্রুনো প্লাস সম্মানিত অতিথিদের স্বাগত জানান এবং অনুষ্ঠানের সভাপতিত্ব করেন।প্রদর্শনীতে মোট ২৪টি চিত্রকর্ম এবং ১৭টি পেনসিল স্কেচ এবং টিনের ওপর আঁকা ২৪টি চিত্রকর্ম স্থান পেয়েছে। শিল্পীর কাজে উঠে এসেছে বাংলাদেশের বাণিজ্যিক চলচ্চিত্রের অভিনেতা-অভিনেত্রীদের ‘অ্যাকশনে থাকা’ মুখভঙ্গি ও নাটকীয় মুহূর্তগুলো; বাংলার গ্রামীণ জনপদের নৈসর্গিক শোভা এবং প্রাচীন লোককথা। রিকশাচিত্রের পাশাপাশি শিল্পী তাঁর আঁকা খুদে মডেল রিকশা, বিলুপ্ত হলুদ বেবি-ট্যাক্সি, মাটির সরা প্রভৃতিও।চিত্র প্রদর্শনীটি চলবে ১৪ই মে পর্যন্ত। গ্যালারি খোলা থাকে সোমবার থেকে বৃহস্পতিবার বিকেল ৩টা থেকে রাত ৯টা এবং শুক্রবার ও শনিবার সকাল ৯টা থেকে দুপুর ১২টা এবং বিকেল ৫টা থেকে রাত ৮টা পর্যন্ত। রবিবার সাপ্তাহিক বন্ধ।
