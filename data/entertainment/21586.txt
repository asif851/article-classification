
ভিন্ন বাস্তবতার দুজন অচেনা মানুষ মুখোমুখি হয় একটি স্টেশনে। রাতের নির্জনতা তাদের দাঁড় করিয়ে দেয় নিজেদের মুখোমুখি। একসময় তারা বুঝতে পারে, দুজনের জীবনের ঘটনাগুলো যতই আলাদা হোক না কেন, কোথাও একটা মিল রয়েছে। জীবনের চাওয়া আর না-পাওয়ার রংগুলো একই রকম ধূসর আবার রঙিন, ঠিক যেন মুদ্রার এপিঠ-ওপিঠ।
আবৃত্তি প্রযোজনা ‘ভালোবাসার দৃশ্যকাব্য’র মূল ভাবনা এটি।ঢাকা বিশ্ববিদ্যালয়ের টিএসসিকেন্দ্রিক সাংগঠনিক আবৃত্তিচর্চার সংগঠন ‘প্রজন্মকণ্ঠ’। তাদের ভিন্ন মাত্রার আবৃত্তি প্রযোজনা ‘ভালোবাসার দৃশ্যকাব্য’-এর তৃতীয় মঞ্চায়ন হয়ে গেল মঙ্গলবার সন্ধ্যায়।সন্ধ্যা ৭টায় রাজধানীর শাহবাগে কেন্দ্রীয় পাবলিক লাইব্রেরির শওকত ওসমান স্মৃতি মিলনায়তনে মঞ্চস্থ হয়েছে প্রযোজনাটি। এর গ্রন্থনা ও নির্দেশনা দেন আহমেদ ইমতিয়াজ সাব্বির।প্রযোজনাটিতে দেখা যায়, মানুষ বারবার ফিরে যায় সম্পর্কের টানে। এ জীবন এ প্ল্যাটফর্মের ভিড়েই তো ছুটে চলতে হয়, এগিয়ে যেতে হয় গন্তব্যহীন যাত্রায়। আর এর মধ্য দিয়েই ভালোবাসার গল্পগুলো হয়ে ওঠে এক-একটি দৃশ্যকাব্য।এটি আবৃত্তি প্রযোজনা হলেও এর উপস্থাপনায় রয়েছে ভিন্ন মাত্রা, যেখানে চরিত্র অনুযায়ী পোশাক, কোরিওগ্রাফি, আলোক প্রক্ষেপণ, গান (অংশবিশেষ) ও মঞ্চকে সাজানো হয়েছে। বিষয়বস্তুকে মাথায় রেখেই এ আয়োজন।
