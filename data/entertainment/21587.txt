
মমতা কুলকার্নিকে মনে আছে? ‘হার্টথ্রব’ বলতে যা বোঝায়, একসময় তেমনই ছিলেন। অগণিত পুরুষের কাঙ্ক্ষিত ছিলেন এ তারকা। বলিউড দাপিয়ে বেড়িয়েছেন দীর্ঘদিন। তারপর হুট করেই কেমন যেন হারিয়ে গেলেন।এখন অন্য জগতের বাসিন্দা তিনি। নাম উঠেছে মাদক মামলায়। তবে বলিউডের এ তারকার দাবি, তিনি যোগিনী এবং নির্দোষ। বর্তমানে কেনিয়ার মোম্বাসাতে রয়েছেন। সেখান থেকে এক ভিডিও বার্তায় মমতা কুলকার্নি বলেছেন, ‘আমি একজন যোগিনী। গত ২০ বছর ধরে আধ্যাত্মিক জগৎ নিয়েই রয়েছি। আমি নির্দোষ। আমার বিরুদ্ধে যে অভিযোগ উঠেছে, তাতে আমি আহত বোধ করেছি।’মমতা ভারতের পররাষ্ট্রমন্ত্রী সুষমা স্বরাজ ও স্বরাষ্ট্র প্রতিমন্ত্রী কিরেন রিজিজুর কাছে চিঠি লিখে তাঁকে মাদক মামলায় টেনে আনার জন্য মহারাষ্ট্র পুলিশের বিরুদ্ধে ব্যবস্থা গ্রহণের আরজি জানিয়েছেন। কেন্দ্রীয় মন্ত্রীদের কাছে পাঠানো বার্তায় তিনি বলেছেন, আমি কখনোই ভারতীয় আইনের অবমাননা করিনি। আমাকে মার্কিন ড্রাগ এনফোর্সমেন্ট অ্যাডমিনিস্ট্রেশন ও পুলিশের যড়যন্ত্রের শিকার করা হচ্ছে।উল্লেখ্য, গত বছর ১৮ জুন পুলিশ ২ হাজার কোটি টাকার মাদক বাজেয়াপ্ত করার পর মামলায় নাম উঠে আসে মমতা কুলকার্নির। এই মামলায় অন্যতম অভিযুক্ত মমতা কুলকার্নির স্বামী তথা ব্যবসায়িক অংশীদার ভিকি গোস্বামী। ভারতীয় পুলিশ এই ঘটনায় সিবিআইয়ের দ্বারস্থ হয় এবং মমতা কুলকার্নি ও ভিকি গোস্বামীর বিরুদ্ধে রেড কর্নার নোটিশ জারি করায়। পুলিশের দাবি, এই মাদক চক্রে মেক্সিকো ও কলম্বিয়ার মাদক পাচারকারীরাও যুক্ত।
সংবাদমাধ্যমের সামনে ভিডিও টেপ প্রকাশের সময় হাজির ছিলেন মমতা কুলকার্নির আইনি পরামর্শদাতারা। তাঁর আইনজীবীদের বক্তব্য, কোনো প্রমাণ ছাড়াই মমতা কুলকার্নিকে ফাঁসানোর চেষ্টা হচ্ছে। ইন্ডিয়ান এক্সপ্রেস
