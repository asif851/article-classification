
অস্ট্রেলীয় চলচ্চিত্রবোদ্ধা জন হুড বাংলাদেশের চলচ্চিত্র নিয়ে একটি গবেষণামূলক বই লিখেছেন। বইটির নাম দ্য ব্লিডিং লোটাস: নোশনস অব নেশন ইন বাংলাদেশি সিনেমা (রক্তাক্ত পদ্ম: বাংলাদেশি চলচ্চিত্রে জাতির ধারণা)।ভারতের দিল্লিভিত্তিক প্রকাশনা পালিম্পসেস্ট পাবলিশার্স বইটি প্রকাশ করেছে। গত সোমবার বিকেলে রাজধানীর কলাবাগানে অবস্থিত বাংলাদেশ ফিল্ম ইনস্টিটিউটের মিলনায়তনে বইটির প্রকাশনা অনুষ্ঠান হয়।অনুষ্ঠানে বই নিয়ে আলোচনা করেন বাংলাদেশ চলচ্চিত্র ও টেলিভিশন ইনস্টিটিউটের প্রধান নির্বাহী মোহাম্মদ জাহাঙ্গীর হোসেন, চলচ্চিত্রকার শামীম আখতার, চলচ্চিত্রবিষয়ক লেখক মাহমুদুল হোসেন ও ইলিয়াছ কামাল। অনুষ্ঠান সঞ্চালনা করেন চলচ্চিত্র নির্মাতা তানভীর মোকাম্মেল। প্রায় ২০০ পৃষ্ঠার এই বইয়ে জন হুড বাংলাদেশের মুক্তিযুদ্ধভিত্তিক চলচ্চিত্রে জাতির ধারণা কীভাবে বিবর্তিত হয়েছে, তা তুলে ধরেছেন। গত বুধবার তানভীর মোকাম্মেলের বাসায় জন হুড বলেন, ‘১৯৭১ সালে পাকিস্তানি সুশিক্ষিত সশস্ত্র সামরিক বাহিনীর বিপরীতে বাংলাদেশের সাধারণ মানুষের যুদ্ধজয়ের ঘটনাটি আমাকে ভীষণ আলোড়িত করেছিল। সেখান থেকেই এই বই।’
