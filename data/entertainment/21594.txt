
মাস চারেক আগে বাংলাদেশের ইমরান মাহমুদুল ও ভারতের অন্বেষা দত্ত একসঙ্গে গান করেছেন। জুলফিকার রাসেলের লেখা ‘লাগে বুকে লাগে’ শিরোনামের এই গানের একটি ভিডিও তৈরি করা হয়েছে। সম্প্রতি ঢাকায় শেষ হয়ে গেল সেই ভিডিওর শুটিং। 
এই গান প্রসঙ্গে জানতে চাওয়া হয়েছিল ইমরানের কাছে। তিনি বলেছেন, ‘অন্বেষা আমার পছন্দের একজন শিল্পী। তাঁর কণ্ঠ অসাধারণ। গানটির ভিডিওতে দেখা যাবে এক দম্পতির কাহিনি।’ শিল্পী অন্বেষাও ইমরানের গানের প্রশংসা করে বলেছেন, ‘ইমরানের সঙ্গে আমার আগে পরিচয় ছিল না। কিন্তু তাঁর গান আমি শুনেছি। “লাগে বুকে লাগে” গানটির সুর ও সংগীত তিনি খুবই ভালো করেছেন।’ গাওয়া ছাড়া গানের ভিডিওতে মডেলও হয়েছেন ইমরান। সঙ্গে আছেন নাদিয়া। ভিডিওটির পরিচালক শাহরিয়ার পলক জানান, প্রকাশের জন্য প্রস্তুত সেই ভিডিও। শিগগিরই ধ্রুব মিউজিক স্টেশনের ইউটিউব চ্যানেলে দেখা যাবে ভিডিওটি। এই গানের সুর ও সংগীত করেছেন ইমরান নিজেই।
