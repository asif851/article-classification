
বলিউডের বরেণ্য অভিনেত্রী শর্মিলা ঠাকুর এবার আত্মজীবনী লিখবেন। আর তা নিজেই জানিয়েছেন সাংবাদিকদের। গত মঙ্গলবার শর্মিলা ঠাকুরের মেয়ে সোহা আলী খানের লেখা ‘দ্য পেরিলস অব বিয়িং মডারেটলি ফেমাস’ বই আনুষ্ঠানিকভাবে প্রকাশিত হয় মুম্বাইয়ে। বইটির প্রকাশনা অনুষ্ঠানে এসেছিলেন শর্মিলা ঠাকুর, তাঁর ছেলে সাইফ আলী খান, পুত্রবধূ কারিনা কাপুর খান, মেয়ে সোহা আলী খান আর মেয়ের জামাই কুনাল খেমুসহ অনেকে।
শর্মিলা ঠাকুরের কাছে সাংবাদিকেরা জানতে চান, তিনি কি আত্মজীবনী লিখতে চান? শর্মিলা ঠাকুর বলেন, ‘অনেক দিন ধরেই ভাবছি আত্মজীবনী লিখব। কিন্তু কলম আর কাগজ এক করতে পারিনি। সোহা আমার মেয়ে হয়ে আমাকেই টেক্কা দিয়ে গেল। এবার ঠিক করেছি, আমি আত্মজীবনী লিখব। শিগগিরই লেখা শুরু করছি।’শর্মিলা ঠাকুরের বয়স এখন ৭৩ বছর। অসংখ্য ছবিতে অভিনয় করেছেন। পেয়েছেন পুরস্কার। ১৯৬৯ সালে শর্মিলা ঠাকুর বিয়ে করেন ভারতের ক্রিকেট তারকা ও ক্রিকেট অধিনায়ক পতৌদির নবাব মনসুর আলী খান পতৌদিকে।
