
অভিনয়শিল্পী জয় পরিচালিত প্রার্থনা ছবিতে অভিনয় করতে রাজি হলেন নওশীন। শুরুর দিকে ছবিটিতে নিজের চরিত্রের গুরুত্ব কম মনে হওয়ায় অভিনয়ের ব্যাপারে নওশীনের আপত্তি ছিল। এ প্রসঙ্গে নওশীন বলেন, ‘চরিত্র পছন্দ না হওয়ায় ছবিটিতে অভিনয় করতে রাজি হইনি।এখন জয় ভাই ছবির গল্প ও চরিত্রে অনেক পরিবর্তন এনেছেন। শুধু তা–ই নয়, সহশিল্পী তৌকীর ভাইও আমাকে চরিত্রটি সম্পর্কে ইতিবাচক মতামত দিয়েছেন। সবকিছু মিলিয়ে মনে হয়েছে, ছবিটিতে এখন আমার অভিনয়ের অনেক বেশি সুযোগ তৈরি হয়েছে। তাই অভিনয় করতে রাজি হয়েছি।’নওশীনকে ছবিতে নেওয়া প্রসঙ্গে জয় বলেন, ‘ছবির গল্পটি যেমন তার জন্য নওশীনকে উপযুক্ত মনে হয়েছে আমার কাছে। শুরুতে ছবির গল্প ও চরিত্র নিয়ে নওশীনের সঙ্গে একটু ভুল-বোঝাবুঝি হয়েছিল। এখন তা মিটে গেছে। অবশেষে আমরা কাজটি করতে যাচ্ছি।’সব ঠিক থাকলে ২১ ও ২২ নভেম্বর শ্রীমঙ্গলে প্রার্থনা ছবির শুটিংয়ে অংশ নেবেন নওশীন।
