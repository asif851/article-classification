
তথ্য ফাঁসের ভয়ে ফেসবুক থেকে বিদায় নিচ্ছেন হলিউড আর বলিউডের তারকারা। হলিউডে এরই মধ্যে শুরু হয়েছে ‘হ্যাশ ডিলিট ফেসবুক’ মুভমেন্ট। এরই মধ্যে অসংখ্য তারকা ফেসবুককে বিদায় জানিয়েছেন। এই বাতাস এসে লেগেছে বলিউডেও। এবার বলিউডে শুরু হয়েছে ‘হ্যাশ ডিলিট ফেসবুক’ মুভমেন্ট। শুরুতেই নিজের ফেসবুক অ্যাকাউন্ট ডিলিট করেছেন বলিউডের অন্যতম জনপ্রিয় তারকা ফারহান আখতার।
ফেসবুক ছেড়ে যাওয়ার খবর নিজেই টুইট করে জানিয়েছেন ফারহান আখতার। টুইটারে তিনি লিখেছেন, ‘আমি আমার ব্যক্তিগত ফেসবুক অ্যাকাউন্ট ডিলিট করেছি। তবে ফারহান আখতার লাইভ পেজ এখনো অ্যাকটিভ রয়েছে।’
জানা গেছে, হলিউডে জিম ক্যারি থেকে শুরু করে অসংখ্য তারকা এরই মধ্যে ফেসবুককে বিদায় জানিয়েছেন। ডিলিট করেছেন নিজেদের অ্যাকাউন্ট।
এদিকে গতকাল সোমবার ব্রিটেন ও যুক্তরাষ্ট্রের প্রথম সারির কয়েকটি সংবাদপত্রের পাতাজুড়ে বিজ্ঞাপন দিয়েছে ফেসবুক কর্তৃপক্ষ। গ্রাহকদের তথ্য ফাঁসের ঘটনার জন্য ক্ষমা চেয়েছেন ফেসবুকের প্রধান নির্বাহী কর্মকর্তা মার্ক জাকারবার্গ। ফেসবুক গ্রাহকদের তথ্য সুরক্ষিত রাখার দায়িত্ব নিয়েছেন তিনি।
