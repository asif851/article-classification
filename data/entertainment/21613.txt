
নিরব-মম জুটির প্রথম ছবি ‘আমি শুধু তোর হব’-এর শুটিং শুরু হতে যাচ্ছে। আগামী ১ আগস্ট থেকে পাবনার বিভিন্ন লোকেশনে ছবিটির শুটিং হবে। ছবির ৮০ ভাগ কাজই সেখানকার লোকেশনে হবে। গেল পরশু এফডিসির জহির রায়হার কালার ল্যাব মিলনায়তনে ছিল ছবিটির মহরত। অনুষ্ঠানে ছবির পরিচালক রফিক সিকদার এসব তথ্য জানান।
এ সময় উপস্থিত ছিলেন ছবির শিল্পী–কলাকুশলী ছাড়াও পরিচালক সমিতির মহাসচিব মুসফিকুর রহমান গুলজার, পরিচালক সোহানুর রহমান সোহান, প্রযোজক সমিতির নেতা খোরশেদ আলম খসরু, মোরশেদ খান হিমেল, সংগীতশিল্পী আরফিন রুমি, বেলাল খান প্রমুখ।অনুষ্ঠানে রফিক সিকদার বলেন, ‘এটি আমার দ্বিতীয় চলচ্চিত্র। মৌলিক গল্প নিয়ে চলচ্চিত্র নির্মাণে বিশ্বাসী আমি। প্রথম ছবি ‘ভোলা তো যায় না তারে’ মৌলিক গল্প ছিল। এবারও মৌলিক গল্প নিয়ে ছবি বানাচ্ছি।’এই পরিচালকের প্রথম ছবিতেও নিরব অভিনয় করেছেন।অনুষ্ঠানে নিরব বলেন, ‘একজন পরিচালকের পরপর দুটি ছবিতে কাজের সুযোগ পাওয়াটা ভাগ্যের ব্যাপার। আমি সেই সুযোগটা পেলাম। আরও ভালো কাজের উৎসাহ পাচ্ছি।’ছবির নায়িকা মম বলেন, ‘আমি কম কাজ করি। নিজেকে গুছিয়ে ভালো গল্পের ছবিতে কাজ করার চেষ্টা করি। এই ছবির গল্প আমার ভালো লেগেছে। ভালো একটি কাজ হবে বলে আশা রাখি।’মম ছাড়াও নায়িকা হিসেবে আরও দুজন নতুন অভিনেত্রী অভিনয় করবেন এ ছবিতে। একজন কলকাতার মেয়ে জাজ সরকার, আরেকজন বাংলাদেশের মেয়ে ফারিয়া।ছবির আরও অভিনয়শিল্পী হলেন সুচরিতা, শিমুল খান, ডন প্রমুখ।
