
৮ জানুয়ারি প্রেক্ষাগৃহে মুক্তি পাচ্ছে চাষী নজরুল ইসলাম পরিচালিত ভুল যদি হয়। প্রয়াত চাষী নজরুল ইসলামের চলচ্চিত্রজীবনের শেষ ছবি এটি। ছবিতে অভিনয় করেছেন আলিশা প্রধান। এই ছবিতে অভিনয়ের মধ্য দিয়ে চলচ্চিত্রে যাত্রা শুরু হয় আলিশার। তাই এই ছবিকে ঘিরে যেমন তাঁর রয়েছে অনেক আনন্দের স্মৃতি, তেমনি আছে কিছু কষ্ট। আলিশা বললেন, ‘ভাবতেই পারছি না, এমন একজন গুণী পরিচালকের ছবি আর মুক্তি পাবে না। তাঁর হাত ধরে চলচ্চিত্রে আমি প্রথম কাজ করেছি। কাল শুক্রবার তাঁর ছবি মুক্তি পেতে যাচ্ছে, অথচ তিনি আমাদের মাঝে নেই।’ভুল যদি হয় ছবির মুক্তির আগে চাষী নজরুল ইসলামের সঙ্গে কাজ করতে গিয়ে তেমনি অনেক স্মৃতি ভিড় করছে আলিশার মনে। আলিশা বলেন, ‘প্রথম প্রথম কাজ করতে গিয়ে মনে খুব ভয় ছিল। অথচ আমি যে নতুন শিল্পী, শুটিংয়ের সময় আমাকে তিনি তা বুঝতেই দেননি। শুটিংয়ের সময় তো বটেই, এমনকি পরে সংলাপ দেওয়ার আগে অনেক উচ্চারণ আমাকে শিখিয়ে দিয়েছেন। এমনও সময় গেছে, শুটিংয়ে আমাকে মুখে তুলে খাইয়েও দিয়েছেন, যেন আমি তাঁর মেয়ে। শুটিংয়ে সারাক্ষণ মজা করতেন। তাঁর সেই ব্যবহার কোনো দিন ভোলা যাবে না।’চাষী নজরুল ইসলামের আরেকটি ছবিতে অভিনয় করেন আলিশা। ছবির নাম অন্তরঙ্গ। অন্তরঙ্গ আলিশার দ্বিতীয় ছবি হলেও প্রেক্ষাগৃহে তা মুক্তি পেয়েছে গত বছরের নভেম্বর মাসে। এই ছবিতে অভিনয়ের স্মৃতির কথা উল্লেখ করে তিনি বলেন, ‘ছবিটির একটি দৃশ্য করছি। তার আগে চাষী নজরুল ইসলাম আমাকে দৃশ্যটি বুঝিয়ে দেন। শট শেষ হওয়ার পর আমার কাজের প্রশংসা করে বললেন, আগামী পাঁচ বছর তোমাকে নিয়েই আমি কাজ করব।’আলিশা জানান, গত দুই বছরে চাষী নজরুল ইসলামের সঙ্গে দুটি ছবিতে কাজ করেন তিনি। শুটিংয়ের ফাঁকে চলচ্চিত্র ছাড়াও সংগীতাঙ্গন থেকে শুরু করে দেশের অর্থনীতি, রাজনীতি—সব বিষয় নিয়ে আলোচনা করতেন চাষী নজরুল ইসলাম। তাঁর জানার পরিধি ছিল ব্যাপক।’চাষী নজরুল ইসলামের সঙ্গে কাজের সুযোগ হলো কীভাবে? আলিশা বলেন, ‘অনেক দিন ধরেই চলচ্চিত্রে কাজ করার পরিকল্পনা করছিলাম। কিন্তু ইচ্ছার কথা কাউকে বলতে পারিনি। একদিন চাষী নজরুল ইসলামের কাছ থেকে ফোন পাই। তিনি আমাকে তাঁর ছবিতে অভিনয়ের প্রস্তাব দেন। আমি তো প্রথমে বিশ্বাস করতে পারছিলাম না।’ভুল যদি হয় ছবির গল্প প্রসঙ্গে আলিশা জানান, এটি শতভাগ বাণিজ্যিক ধারার ছবি নয়। প্রায়ই দেখা যায়, হুট করে ছেলেমেয়েরা বিয়ে করে ফেলে। বাবা-মায়ের কথা শোনে না। অন্যকে সম্মান করার ব্যাপারটিও তেমন দেখা যায় না। বিয়ের কিছুদিন পরই তাঁদের ছাড়াছাড়ি হচ্ছে। সামাজিক এই সমস্যাকে ছবিতে তুলে এনেছেন চাষী নজরুল ইসলাম।এটিএন মাল্টিমিডিয়া প্রযোজিত এই ছবিতে গান আছে ছয়টি। আলিশা প্রধান ছাড়া ছবিতে আরও অভিনয় করেছেন শহীদুজ্জামান সেলিম, ইমন, সম্রাট, লীনা ফেরদৌসী প্রমুখ।
