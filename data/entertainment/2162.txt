
অভিনেতা ও প্রযোজক আরবাজ খান ও তাঁর স্ত্রী বলিউডের তারকা মালাইকা অরোরার ‘কথিত’ বিচ্ছেদের বিষয়টা নিয়ে বলিউডে এক ধরনের মিশ্র প্রতিক্রিয়ার সৃষ্টি হয়েছে। অনেকেই বিস্মিত হয়েছেন খান পরিবারের এই পারিবারিক সংকটে। আরবাজ-মালাইকার বিচ্ছেদের গুজবের সঙ্গে একটি নাম জড়িয়ে গেছে। সে নামটি হচ্ছে অর্জুন কাপুর।এ প্রসঙ্গে স্পট বয় ডটকম জানিয়েছে, বলিউডের অনেকেই বলছেন, এ দুজনের বিচ্ছেদের নেপথ্যে আছেন অর্জুন কাপুর। অর্জুন কাপুরের সঙ্গে মালাইকা অরোরার সাম্প্রতিক ঘনিষ্ঠতাই এই গুজবের আগুনকে উসকে দিয়েছে।আরবাজ খান ও মালাইকা অরোরার বিচ্ছেদের খবরটি ফারহান আখতার ও তাঁর স্ত্রীর বিচ্ছেদের খবর প্রকাশিত হওয়ার ঠিক পরপরই বলিউডে ছড়িয়েছে।বিচ্ছেদ বিষয়ে স্পট বয় ডটকম আরও জানিয়েছে, ইদানীং অর্জুন কাপুর ও মালাইকা অরোরার ঘনিষ্ঠতা বেড়েছে।এর কারণ হিসেবে সংবাদমাধ্যমটি যা উল্লেখ করেছে, তা হলো—সম্প্রতি এক অনুষ্ঠানে এ দুজনের দেখা হওয়ার পর থেকেই নাকি আরবাজ-মালাইকা সম্পর্কের এই অবনতি। আর এভাবেই অর্জুন কাপুরের নামটির সঙ্গে আরবাজ-মালাইকার এই বিচ্ছেদের বিষয়টি জড়িয়ে গেছে।
এদিকে আরবাজ-মালাইকা অরোরার বিচ্ছেদের বিষয়টি নিয়ে বলিউডের বেশ কয়েকটি সংবাদমাধ্যম খবর প্রকাশ করলেও আরবাজ কিংবা মালাইকা কারও কাছ থেকেই এ নিয়ে কোনো মন্তব্য অথবা তথ্য পাওয়া সম্ভব হয়নি।কেউ কেউ অবশ্য বলছেন, আরবাজ কিংবা মালাইকার কাছ থেকে এ-সংক্রান্ত কোনো তথ্য অথবা মন্তব্য না মিললেও, ‘যা রটে তা কিছুটা বটে’। টাইমস অব ইন্ডিয়া।
