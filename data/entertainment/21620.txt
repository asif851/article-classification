
ক্রিকেট পিচ ছেড়ে এবার চাঁদের দেশে পাড়ি দিতে চলেছেন বলিউড অভিনেতা সুশান্ত সিং রাজপুত। ‘ধোনি: দ্য আনটোল্ড স্টোরি’ ছবিতে ক্রিকেট ব্যাট হাতে একের পর এক ওভার বাউন্ডারি হাঁকাতে দেখা গিয়েছিল তাঁকে। পর্দায় নিজেকে ধোনি হিসেবে প্রতিষ্ঠিত করতে রীতিমতো প্রশিক্ষণ নিয়েছিলেন এই তারকা। ব্যাট হাতে দিনের পর দিন মাঠে ঘাম ঝরিয়েছেন। এবার তাঁর আগামী ছবির জন্য অন্য রকম প্রস্তুতি নিচ্ছেন তরুণ এই বলিউড অভিনেতা। ‘চান্দা মামা দূর কে’ ছবির জন্য নাসায় রীতিমতো প্রশিক্ষণ নিচ্ছেন সুশান্ত।
সুশান্ত সিং রাজপুতকে ছবিতে মহাকাশবিজ্ঞানীর চরিত্রে দেখা যাবে। এখন সেই প্রস্তুতিতে ব্যস্ত তিনি। বাস্তব জীবনে বিজ্ঞানের ছাত্র সুশান্ত খুবই উত্তেজিত ছিলেন নাসার এই প্রশিক্ষণের ব্যাপারে।
‘চান্দা মামা দূর কে’ ছবির নির্মাতারা সদ্য সামাজিক মাধ্যমে সুশান্তের নাসার প্রশিক্ষণের ছবি প্রকাশ করেছেন। ছবির ক্যাপশনে তাঁরা উল্লেখ করেছেন, ‘আমাদের আগামী ছবি “চান্দা মামা দূর কে” প্রথম বলিউড সিনেমা, যা প্রশিক্ষণের জন্য নাসায় গেছে।’ সুশান্ত অভিনীত ছবিটি পরিচালনা করছেন ‘লাহোর’ ছবির জন্য জাতীয় পুরস্কারপ্রাপ্ত পরিচালক সঞ্জয় পূরণ সিং চৌহান। সুশান্ত ছাড়াও এই ছবিতে আছেন নওয়াজুদ্দিন সিদ্দিকী এবং আর মাধবন। এই ছবিতে ‘তন্নু ওয়েডস মন্নু’ খ্যাত অভিনেতা আর মাধবন অভিনয় করবেন পরীক্ষক উড়োজাহাজের পাইলটের চরিত্রে।
