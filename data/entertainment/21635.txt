
পাবনা থেকে মৌসুমী হামিদই জানালেন খবরটা। বললেন, ‘একটি ভালো ধারাবাহিকের শুটিংয়ে আছি।’ পাবনার আমিনপুর ও মিরপুরে হচ্ছে নাটকটির শুটিং। নাটকের নাম মায়ার বাঁধন। লিখেছেন মাতিয়া বানু শুকু। আর পরিচালনা করছেন রুমান রুনি। কিন্তু ‘ভালো ধারাবাহিক’ বলতে মৌসুমী কী বোঝাতে চাইছেন? এমন প্রশ্নের জবাবে মৌসুমী জানালেন, তাঁদের সঙ্গে পাবনার একটি প্রতিবন্ধী স্কুলের শিক্ষার্থীরা এ নাটকে অভিনয় করছেন। বলেন, এমন গল্পে নাটক খুব কমই হয়। আর এটা শুধু নাটক নয়, আমাদের জন্য একটা অভিজ্ঞতাও বটে। এই শুটিংয়ের জায়গাটাও অসাধারণ!প্রতিবন্ধী স্কুলের শিক্ষার্থীদের সঙ্গে কাজের অভিজ্ঞতা জানাতে গিয়ে মৌসুমী বললেন, তাঁরা অনেক ভালো অভিনয় করছেন।ধারাবাহিকটির গল্প নিয়ে কথা হলো নাটকটির পরিচালকের সঙ্গে। তিনি বলেন, ‘আমাদের পরিবারে কিংবা আশপাশে পরিচিত প্রতিবন্ধী শিশুদের দিকে সুদৃষ্টি দেওয়া যে কত জরুরি, তা দেখানো হবে এ নাটকে। তা ছাড়া প্রেম-ভালোবাসা ও সমাজের কিছু গুরুত্বপূর্ণ বিষয় তুলে ধরা হয়েছে মায়ার বাঁধন নাটকে।’এতে আরও অভিনয় করেছেন শবনম পারভীন, মাসুম আজিজ, তমালিকা কর্মকার, প্রাণ রায়, কল্যাণ কোরাইয়া, আরফান ও শেলী।প্রত্যন্ত অঞ্চলে লোকেশন বাছাই প্রসঙ্গে পরিচালক বলেন, ‘আমরা লোকেশনের ভিন্নতা আনতেই এখানে শুটিং করেছি। কারণ, উত্তরা ও পুবাইলের দৃশ্য দেখতে দেখতে মানুষের চেনা হয়ে গেছে। তা ছাড়া আমাদের গল্পের খাতিরেও এমন জায়গা জরুরি ছিল।’বিরতিহীনভাবে নাটকটি প্রচারিত হবে বৈশাখী টিভিতে। এপ্রিলের মাঝামাঝি থেকে শুরু হবে নাটকটির সম্প্রচার। ৩ মার্চ থেকে শুরু হয়েছে মায়ার বাঁধন-এর শুটিং। এরই মধ্যে কিছু কাজ শেষ করে ঢাকায় এসেছে পুরো দল। আবার ২৫ মার্চ থেকে একই জায়গায় শুরু হবে শুটিং।
