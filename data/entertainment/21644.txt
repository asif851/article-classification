
শুক্রবার মুক্তি পেয়েছে শাহরুখ খান ও আলিয়া ভাট অভিনীত ডিয়ার জিন্দেগি। মাত্র পাঁচ দিনেই অল্প বাজেটে তৈরি এ ছবি আয় করেছে প্রায় ৫০ কোটি রুপি। শাহরুখ আর আলিয়া যে বলিউডের বক্স অফিস মাত করতে যাচ্ছেন, তা আগেই কিছুটা আঁচ করা গিয়েছিল। অথচ ছবির শুটিং শুরুর আগে এমন গুজবও শোনা গিয়েছিল যে শাহরুখের বয়স বেশি হওয়ার গৌরী শিন্ডের এই ছবিটির প্রস্তাব প্রথমে ফিরিয়ে দিয়েছিলেন ভাট-কন্যা। যদিও তাঁরা এখানে প্রেমিক-প্রেমিকার চরিত্রে অভিনয় করেননি, কিন্তু পর্দায় এই জুটির রসায়ন দারুণ জমেছে। ‘কিং খান’ আরও একবার আলিয়ার সঙ্গে জুটি বাঁধতে রাজি, তবে এর সঙ্গে একটি শর্ত জুড়ে দিয়েছেন তিনি।ডিয়ার জিন্দেগি মুক্তির পর এক অনুষ্ঠানে হাজির হয়েছিলেন শাহরুখ খান। সেখানে তাঁর কাছে জানতে চাওয়া হয়, আলিয়ার সঙ্গে আবারও কোনো ছবিতে অভিনয় করার কথা ভাবছেন কি না? শাহরুখ তখন রসিকতা করে বলেন, ‘যদি বয়সে বড় এক মেয়ের সঙ্গে ছোট কোনো ছেলের প্রেমের গল্প নিয়ে ছবি হয় তাহলে হয়তো করব।’শাহরুখ আর আলিয়ার বয়সে বিশাল ফারাক। ডিয়ার জিন্দেগির কাহিনির প্রয়োজনে অবশ্য অসম বয়সের দুই অভিনেতা ও অভিনেত্রীকেই দরকার ছিল। এ জন্যই মজা করে এই মন্তব্যটি করেছেন কিং খান।অবশ্য একটি সূত্র থেকে জানা গেছে, শুটিং চলাকালে নাকি প্রায়ই শাহরুখ-আলিয়া নিজেদের মধ্যে ছবির আইডিয়া বিনিময় করতেন। তাই ভবিষ্যতে তাঁদের জুটি হওয়ার সম্ভাবনাকে কিন্তু একেবারে উড়িয়ে দেওয়া যাচ্ছে না। দ্য ইন্ডিয়ান এক্সপ্রেস।
