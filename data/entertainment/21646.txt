
ঈদের সাত পর্বের ধারাবাহিক নাটক বাঘবন্দী, দ্য মাইন্ড গেম-এ আসাদুজ্জামান নূরের বিপরীতে অভিনয় করছেন মেহজাবীন। নাটকটিতে আসাদুজ্জামান নূর অভিনয় করছেন একজন সিরিয়াল কিলারের ভূমিকায়। মেহজাবীন অভিনয় করছেন তাঁর প্রেমিকা নন্দিতার চরিত্রে।আসাদুজ্জামান নূর বলেন, ‘শুরুতে অনেকের কাছে এই অসম জুটির ব্যাপারটি একটু গোলমেলে ঠেকতে পারে। তবে পুরো নাটকটি দেখার পরে দর্শক এই জুটির রহস্যটা ভেদ করতে পারবেন।’ নাটকটির পরিচালক রেদওয়ান রনি বলেন, ‘আসাদুজ্জামান নূরের সঙ্গে এবারই প্রথম অভিনয় করছেন মেহজাবীন। আসাদুজ্জামান নূর আমাদের সব সময়ের প্রিয় আর মেহজাবীন একদমই নতুন প্রজন্মের অভিনয়শিল্পী। আশা করছি, এই অন্য রকম জুটি দর্শক পছন্দ করবেন।’ ইকবাল হোসাইন চৌধুরীর লেখা বাঘবন্দী, দ্য মাইন্ড গেম ধারাবাহিকে আরও অভিনয় করেছেন শহীদুজ্জামান সেলিম, মিশু সাব্বির, খসরু, সজীবসহ অনেকে।
