
সানি লিওনের খানে খানে সয়লাব। শাহরুখের পর আমিরকেও পেয়েছেন পাশে। তবুও ভাগ্য ফেরেনি সানির। এবার সানি ভর করেছেন আরও দুই খানে। সালমান ও আরবাজ। তবে গন্তব্য অনিশ্চিত!
কে না জানে, একটা সময় পর্নো তারকাই খ্যাতি বা কুখ্যাতি এনে দিয়েছিল সানিকে। সেসব এখন অতীত। অতীত ভুলে সানি বলিউডে নাম লেখান। কাজ করছেন একের পর এক ছবিতে। কিন্তু এ দুনিয়ায় সানির ভাগ্য মোটেও প্রসন্ন নয়।
গত বছরের কথায় আসি। ২০১৬ সালে দুটি ছবি মুক্তি পেয়েছিল সানির৷ ‘ওয়ান নাইট স্ট্যান্ড’ এবং ‘বেইমান লাভ’৷ রীতিমতো দুটি ছবিই পানিতে ডুবল! নাম-যশ কিংবা ব্যবসা—কোনোটাই অর্জন করতে পারেনি এ দুই ছবি; যা হওয়ার তা-ই হলো। সানির যে আর বাজার নেই, সেটা বেশ বুঝে ফেলেছেন পরিচালক ও প্রযোজকেরা৷অবশ্য, সানির বন্ধুভাগ্য ভালো বটে। যখন উপর্যুপরি ফ্লপ ছবির কারণে পরিচালকেরা মুখ ঘুরিয়ে নিয়েছেন, তখন সানি পাশে পেলেন শাহরুখের মতো শীর্ষ তারকাকে। শাহরুখ খান তাঁর অভিনীত ‘রইস’ ছবিতে আইটেম গানে সানিকে মেনে নেন। শাহরুখের ছবিতে নেচেও কাউকে নিজের দিকে টানতে অক্ষম সানি৷ অথচ এটুকু নেচেছেন বলেই স্বয়ং শাহরুখ তাঁকে সঙ্গে করে ছবির প্রমোশনে নিয়ে গিয়েছেন৷ শাহরুখ প্রকাশ্যে বলেছেন, ‘লায়লা ও লায়লা’য় তাঁর নাচ লোকের ভালো লেগেছে৷ অনেকেই প্রশংসাও করেছেন৷ কিন্তু শাহরুখ নিজে অনেক প্রভাবশালীর সঙ্গে সানির আলাপ করিয়ে দিলেও কাজ হয়নি।
সানিকে সাহায্য করেছেন তো আমির খানও৷ ‘মিস্টার পারফেকশনিস্ট’-এর ব্যাপারে প্রশংসা করেছেন সানি নিজেই৷ সানি এখন আমিরের অভিনয় প্রশিক্ষকের কাছেই অভিনয় প্রশিক্ষণ নেন। এখানে তিনি অভিনয় এবং হিন্দি বলা, দুটিই শিখছেন।
বড় দুই খানের আশীর্বাদ পেয়েছেন ঠিক, কিন্তু পায়ের তলায় মাটি পাননি সানি। এখন শোনা যাচ্ছে, নতুন ছবি ‘তেরা ইন্তেজার’-এ আরবাজ খানের বিপরীতে রয়েছেন সানি৷ ধারণা করা হচ্ছে, একমাত্র এ ছবিটাই সানির হারানো রাজ্য ফিরিয়ে দিতে পারে৷ ধারণা করা হচ্ছে, যেহেতু ছবিটা নিজের ভাইয়ের, তাই সালমান খান এগিয়ে আসবেন বলেই ধরে নেওয়া যায়৷ সেই সূত্রে তাঁর মুখ দিয়ে খানিকটা প্রশংসা বের করে নিতে পারবেন সানিও৷
শোনা যায়, সালমানের ছবিতে ছোটখাটো চরিত্রে কিংবা আইটেম নাচের জন্য দেন দরবার করে যাচ্ছেন সানি৷ এ রাস্তায় সফল হলে অনেক দরজা নতুন করে খুলে যাবে তাঁর জন্য—এখন আশার আলো দেখছেন সানি। তবে ভারতের বিনোদন সংবাদমাধ্যমের বেরসিক চিত্র সমালোচকেরা বলছেন, শাহরুখ-আমিরের আশীর্বাদ পেয়েও যাঁর দিন ফেরেনি, তিনি আকাশের চাঁদ হাতে পেলেও ব্যর্থ হবেন। তাঁর জন্য বলিউড থেকে বিদায় নেওয়া উচিত!
বিচিত্র অভিজ্ঞতায় দুনিয়া দেখা সানি নিশ্চয় অত সহজে থেমে যাবেন না। সূত্র: এনডিটিভি, ইন্ডিয়া টাইমস।
 
