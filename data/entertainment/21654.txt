
১২ দিনের মহাযজ্ঞ শেষ, কান চলচ্চিত্র উৎসব থেকে পাম দ’র জিতল ব্লু ইজ দ্য ওয়ার্মেস্ট কালার ছবিটি। ফরাসি-তিউনিসিয়ান পরিচালক আবদুললতিফ কিশিসের এই ছবিটি নিয়ে ছিল খানিক বিতর্কও! দুই অসম বয়সী নারীর ভালোবাসার সম্পর্কের গল্প নিয়ে এই ছবি। গ্র্যাঁ প্রিঁ জিতলেন এথান কোয়েন ও জোয়েল কোয়েন। তবে অনুষ্ঠানে উপস্থিত ছিলেন না ইনসাইড লিওয়েইন ডেভিস ছবিটির পরিচালক ভ্রাতৃদ্বয়। ১৯৯১ সালে অবশ্য স্বর্ণ পাম ঘরে তুলেছিলেন তাঁরা। জুরি প্রাইজ গেছে কোর-এদা হিরোকাজুর হাতে। লাইক ফাদার, লাইক সান ছবিটি বানিয়ে পুরস্কারটি জিতলেন এই জাপানি পরিচালক। সেরা পরিচালকের পুরস্কার ঘরে তুললেন মেক্সিকোর আমাত এসকালেনতে, হেলি ছবিটির জন্য। সেরা অভিনেত্রীর পুরস্কার জেতার পর স্বভাবতই উচ্ছ্বসিত বেরেনাইস বেজো, ‘কিছু একটা পেয়েছি যা কেবল আমার জন্যই—কল্পনাও করতে পারছি না এটা!’ দ্য পাস্ট ছবিতে অভিনয় করে পুরস্কারটি জিতলেন আর্জেন্টিনায় জন্ম নেওয়া এই ফরাসি অভিনেত্রী। আর সেরা অভিনেতার মুকুট উঠেছে ব্রুস ডার্নের মাথায়, নেবরাসকা ছবিতে অভিনয়ের সুবাদে। আইএএনএস।
