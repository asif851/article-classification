
‘এক সেকেন্ডের নাই ভরসা’ জনপ্রিয় এ গানটি স্মরণীয় করে রেখেছে দেশের এক সময়ের আলোচিত কণ্ঠশিল্পী প্রয়াত ফিরোজ সাঁইকে। দীর্ঘ ১৯ বছর পর নতুন করে গানটি গাইলেন ফিরোজ সাঁইয়ের ছেলে রায়হান ফিরোজ। গানটি তিনি এরই মধ্যে অনলাইনে প্রকাশ করেছেন। বাবা ফিরোজ সাঁইয়ের গানটি নতুন করে গাইতে পেরে সন্তান হিসেবে গর্বিত বলেই জানালেন রায়হান ফিরোজ।কথা প্রসঙ্গে রায়হান ফিরোজ বলেন, ‘বাবার হাতেই আমার গানের হাতেখড়ি। তখন থেকেই স্বপ্ন ছিল বড় হয়ে বাবার মতো গান গাইব। বড় হওয়ার পথে চলতে চলতে হয়তো আমাদের পথ কিছুটা ভিন্ন হয়ে গেছে। তার পরও সব সময় আমি সেই একই স্বপ্নের পেছনে ছুটে চলি। এর মাঝে বাবার কিছু গান বিভিন্ন সময় চেষ্টা করেছি আমার মতো করে গাইতে। নতুন প্রজন্ম যেন নিজেদের মতো করে গ্রহণ করতে পারে সে জন্য গানগুলোতে আধুনিকতার মিশ্রণ এনেছি। কিন্তু বহুবার পা বাড়িয়েও “এক সেকেন্ডের নাই ভরসা” গানটি করার সাহস করে উঠতে পারিনি। এই গানটির সাথে আমার এমন একটি স্মৃতি জড়িত, যা আজীবন আমাকে তাড়িয়ে বেড়ায়। যতবার গানটি গাওয়ার চেষ্টা করি আমার কণ্ঠ ভারী হয়ে আসে। বাবাকে খুব মনে পড়ে। অবশেষে বাবার ১৯তম মৃত্যুবার্ষিকীতে গানটি শ্রোতাদের কাছে পৌঁছে দিতে পেরে ভালো লাগছে। মনে হচ্ছে জীবন কিছুটা পূর্ণতা পেয়েছে।’অনেক দিন ধরেই নিজের মতো করে গানের চর্চা চালিয়ে যাচ্ছেন রায়হান ফিরোজ। এরই মধ্যে অসংখ্য বিজ্ঞাপনচিত্রের জিঙ্গেল এবং বিভিন্ন মিশ্র অ্যালবামের গানের কাজ করেছেন তিনি। ইদানীং সংগীতশিল্পী বালামের সঙ্গে নতুন কিছু গানের কাজও করছেন তিনি। তবে সব সময় বাবা ফিরোজ সাঁইয়ের আদর্শে পথ চলতে চান নতুন প্রজন্মের এই গায়ক ও সংগীত পরিচালক। বললেন, ‘কারও সহযোগিতা পাই বা না পাই, বাবার দেখানো পথে আমি চলব সব সময়।’
