
স্বাস্থ্যসেবা, অভিবাসন–নীতি, রাজস্বসহ গুরুগম্ভীর বিষয়গুলো নিয়ে কথা বলছিলেন মার্কিন প্রেসিডেন্ট ডোনাল্ড ট্রাম্প। সেই সময় ব্রেইটবার্ট নিউজ–এর সাংবাদিক মার্কিন প্রেসিডেন্টকে গত রোববার অনুষ্ঠিত ৮৯তম একাডেমি অ্যাওয়ার্ড নিয়ে প্রশ্ন করেন। এর জবাবে বেশ রসাত্মক মন্তব্য করেন ট্রাম্প। বলেন, এবারের অস্কার ছিল একেবারেই দ্যুতিহীন। অস্কারে ঘটে যাওয়া মারাত্মক ভুল নিয়ে মার্কিন প্রেসিডেন্ট বলেন, ‘এবার অস্কার আয়োজকেরা বিজয়ী নির্বাচনের চেয়ে বেশি মনোযোগ দিয়েছেন রাজনীতিতে।’ তিনি বলেন, ‘এটা খুবই দুঃখজনক। অস্কার অনুষ্ঠানের সব জৌলুশ যেন হারিয়ে গেছে। আমি নিজেও অস্কার অনুষ্ঠানে অংশ নিয়েছি এর আগে। এবারের অনুষ্ঠান দেখে মনে হয়েছে, কী যেন একটা নেই। আর সবশেষে অস্কারের বিরাট ভুলে তো এটা স্পষ্টই হয়ে যায়, তারা (একাডেমি কর্তৃপক্ষ) আসলে ফলাফলের দিকে মনোযোগী ছিল না। খুবই দুঃখজনক একটা ঘটনার মধ্য দিয়ে শেষ হয়েছে অস্কার।’
উল্লেখ্য, গত ২৬ ফেব্রুয়ারি অনুষ্ঠিত হয় ৮৯তম অস্কার। এই আয়োজনের শেষ দিকে সেরা চলচ্চিত্র বিভাগে বিজয়ী মুনলাইট ছবির বদলে ভুলে লা লা ল্যান্ড ছবির নাম ঘোষণা করা হয়। পরে জানা যায়, ভুলটি করেছে একাডেমি সদস্যদের ভোট গণনাকারী প্রতিষ্ঠান প্রাইস ওয়াটার হাউস কুপার্স। এএফপি।
