
সদ্য শেষ হওয়া বিশ্বকাপ ক্রিকেটে নতুন করে চিনিয়েছেন নিজেকে। নানা বিতর্ককে সামলে ঠিকই মাঠে দেখিয়েছেন নিজের সেরা ‘পারফরম্যান্স’। বলা হয়ে থাকে, বিশ্বকাপে ইংল্যান্ডকে বধ্ করার নায়কও তিনি। পাঠক নিশ্চয়ই এতক্ষণে ধরে ফেলেছেন কার কথা বলা হচ্ছে! তিনি রুবেল হোসেন। মাঠের পারফরম্যান্সের মতোই নিজের সেরাটা দেখাতে ক্রিকেটার রুবেল হাজির হচ্ছেন টিভি পর্দায়। বিজ্ঞাপনের মডেল হিসেবে কাজ করছেন তিনি। সবকিছু ঠিক থাকলে মুঠোফোন সেবাদাতা প্রতিষ্ঠান রবির একটি বিজ্ঞাপনে মডেল হিসেবে দেখা যাবে তাঁকে। আজই বিজ্ঞাপনটির শুটিং হওয়ার কথা রয়েছে। এটি নির্মাণ করছেন আদনান আল রাজীব। মুঠোফোনে রাজীব বলেন, ‘আজ এফডিসির২ নম্বর ফ্লোরে দুপুর থেকে বিজ্ঞাপনটির শুটিং হবে। ৪০ সেকেন্ড ব্যাপ্তির এই বিজ্ঞাপনে মডেল হিসেবে শুধু রুবেলই থাকছেন।’রাজীব জানান, বিজ্ঞাপনটির এজেন্সি হিসেবে কাজ করছে অ্যাডকম। সম্পাদনার কাজ শেষে শিগগিরই এই বিজ্ঞাপনের প্রচার শুরু হবে।
