
এখন আর বাগ্যুদ্ধ হয় না। কথার লড়াইটা এখন হয় ফেসবুক-টুইটারে। সম্প্রতি এমনই টুইট-তর্কে জড়িয়ে গেলেন শাহরুখ খান, নির্মাতা হানসাল মেহতার সঙ্গে।গত সোমবার ছিল শাহরুখের চাক দে ইন্ডিয়া মুক্তির আট বছর পূর্তি। সেই ছবির ‘কবির খান’কে এখনো ভুলতে পারেনি কেউ। দুর্দান্ত অভিনয় করেছিলেন শাহরুখ। সমালোচকেরা মনে করেন, বিনোদননির্ভর নাটুকেপনার রোমান্টিক-কমেডি ছবি করে তিনি আসলে প্রতিভার অপচয় করেছেন। কবির খানের চরিত্রটাই তার প্রমাণ। এই প্রসঙ্গ আবারও উঠে এল। শাহিদ ও সিটিলাইটস-এর মতো আলোচিত ছবির নির্মাতা মেহতা টুইট করেছেন, ‘চাক দে ইন্ডিয়ার আট বছর পূর্তি মনে করিয়ে দিচ্ছে শাহরুখ কত দুর্দান্ত এক অভিনেতা। শাহরুখের অভিনেতা সত্তার উচিত ছিল তঁার তারকা সত্তাকে আরও বেশি চ্যালেঞ্জের মুখে ফেলা।’মেহতাকে পাল্টা জবাব দিয়ে শাহরুখ টুইট করেন, ‘তারকা সত্তাটিকে চ্যালেঞ্জ করতে হবে কেন? দুটি সত্তাই পাশাপাশি থাক না। দুটিই আমার অংশ। দুটিকেই সমান ভালোবাসি।’শাহরুখ কম কথায় জবাব দিলেও তাঁর ভক্তরা রীতিমতো ‘ধুয়ে’ দেন মেহতাকে। পরে মেহতা আরও একটি টুইট করে আগের বক্তব্যের ব্যাখ্যা দিতে বাধ্যও হন। টুইটার।
