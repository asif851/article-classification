
‘অজস্র জন্ম ধরে আমি তোমার দিকে আসছি; কিন্তু পৌঁছাতে পারছি না। তোমার দিকে আসতে আসতে আমার এক একটা দীর্ঘ জীবন ক্ষয় হয়ে যায়।’ আপাতদৃষ্টে অবস্থাটা যেন অমনই। নেমেছিল সৌন্দর্যপিপাসু মানুষের ঢল। চারপাশে অগুনতি যুবকের দল, তরুণীর সংখ্যাই যেন বেশি। অপলক চেয়ে থাকা চোখগুলো যেন বলছিল, ‘রূপসী, তুমি আমাকে করো তোমার হাতের গোলাপ।’ হুমায়ুন আজাদের পঙ্ক্তিগুলো যেন দীপিকার জন্যই বাঙ্ময় হয়ে ওঠে।গতকাল সন্ধ্যায় রাজধানীর বসুন্ধরা ইন্টারন্যাশনাল কনভেনশন সিটিতে ইউনিলিভারের আমন্ত্রণে এসেছিলেন বলিউডের অভিনেত্রী দীপিকা পাড়ুকোন।লাক্সের পণ্যদূত হিসেবে তাঁর এই বাংলাদেশ সফর। তাঁর সম্মানে আয়োজন করা হয় ‘ট্রিবিউট টু দীপিকা’ নামের একটি পরিবেশনা। তাতে তাঁর অভিনীত চলচ্চিত্রগুলোর গান দিয়ে সাজানো হয় কোরিওগ্রাফি ও নাচ। এতে অংশ নেন বাংলাদেশের লাক্স তারকা মেহ্জাবীন, শানু ও মীম। ওম শান্তি ওম সিনেমার ‘তুমকো পায়া হু তো য্যায়সে খোয়া হু’, চেন্নাই এক্সপ্রেস–এর ‘তিতলি’, ইয়ে জাওয়ানি হ্যায় দিওয়ানির ‘বেত্তমিজ দিল’ এবং রামলীলা ছবির ‘ঢোল বাজে’ গানগুলোর সঙ্গে তাঁরা নাচেন।নাচের কোরিওগ্রাফাররা জানান, নাচগুলোতে আধুনিক, সমসাময়িক, বলিউড, ফ্লেমেনকো এবং ভরতনাট্যমের ধাঁচ রাখা হয়েছে।শুরুতে ‘বৃষ্টি পড়ে’ গানটি করেন বাপ্পা মজুমদার। এরপর একে একে গান করেন জোহাদ, কনা, জন ও পার্থ বড়ুয়া। ছিল একটি মনোরম ফ্যাশন শো। এ সময় মঞ্চে দেখা মেলে মৌ, শমী, ঈশিতা, কুসুমের। এরপরই ওম শান্তি ওম সিনেমার আবহে মঞ্চে আসেন দীপিকা। বলেন, গুড ইভনিং। উপস্থাপককে তিনি বলেন একটু নেচে দেখাতে। কিন্তু উপস্থাপক গেয়ে শোনান একটি গান। ‘স্বপ্নে তার সাথে হয় দেখা’ গানটির সঙ্গে মঞ্চে ওঠেন মীম। তারপর ‘আমি চিনিগো চিনি’ রবীন্দ্রসংগীতের সঙ্গে নাচেন শানু। লাক্সের থিম সংয়ের সঙ্গে নাচ করেন মেহ্জাবীন। ‘আ মেসমেরাইজিং ফ্রেগরেন্ট ইভনিং উইথ দীপিকা’ অনুষ্ঠানটি সঞ্চালনা করেন কণ্ঠশিল্পী তাহসান।
