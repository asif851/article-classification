
আজ ২১ সেপ্টেম্বর ৩৭ বছরে পা রেখেছেন বলিউডের জনপ্রিয় তারকা কারিনা কাপুর। তবে এই বলিউড সুন্দরীর আরেকটি পরিচয় আছে, নবাব খানদানের শাহজাদা  স্ত্রী তিনি। কিন্তু এটা হয়তো অনেকেরই জানা নেই যে দশ বছরের বড় সাইফকে কেন বিয়ে করেছেন কারিনা?
একসময় এই বলিউড তারকার সঙ্গে শহীদ কাপুরের প্রেমের সম্পর্ক ছিল। অনেকেই ধরে নেন, তাঁদের এই প্রেম বিয়ে অবধি গড়াবে। কিন্তু তা হয়নি। ‘তাশান’ ছবির সেটে কারিনা ও সাইফ একে অপরের প্রেমে পড়েন। এই প্রেম আরও গাঢ় হয় ‘কুরবান’ ছবির শুটিংয়ের সময়। তাঁদের মধ্যে ঘনিষ্ঠতা বাড়ে।
সম্প্রতি এক সাক্ষাৎকারে সাইফের সঙ্গে ঘর বাঁধার কারণ প্রসঙ্গে কারিনা বলেন, ‘বিয়ের আগে আমি কিছু শর্ত সাইফের সামনে রাখি। আমি ভীষণ স্বাধীনচেতা ও আত্মনির্ভরশীল। বিয়ের পরও আমি আমার অভিনয়ের কাজ চালিয়ে যেতে চেয়েছি। আমি স্ত্রী হব, আবার মা-ও হব। কিন্তু তার প্রভাব যেন আমার কাজের ক্ষেত্রে না পড়ে। আর আমি নিজে অর্থ উপার্জন করতে চাই।’
সাইফ তাঁর আদরের ‘বেবো’র সব শর্ত মেনে নিয়েছিলেন। আর তখনই বিয়েতে ‘হ্যাঁ’ বলেন কারিনা। এই দুই বলিউড তারকার দীর্ঘ প্রেমের পর ২০১২ সালের ১৬ অক্টোবর বিয়ে হয়। এরপর তাঁদের জীবনে ছোট নবাব তৈমুর আসে। তবে সাইফ কিন্তু তাঁর কথার নড়চড় করেননি। বিয়ের পর কারিনা ফিল্মের কাজ চালিয়ে গেছেন। এক সন্তানের মা হয়েও আবার পর্দায় ফিরে আসছেন। রিয়া কাপুরের ‘বিরে দে ওয়েডিং’ ছবিতে তাঁকে দেখা যাবে। স্ত্রী, মা, অভিনয়—সব দায়িত্ব সমানভাবে পালন করছেন কারিনা।
