
‘বলিউড বাদশাহ’ শাহরুখ খানের মান্নাত বাসভবনে অগ্নিকাণ্ডের ঘটনা ঘটেছে। গতকাল বৃহস্পতিবার রাত ১১টায় বৈদ্যুতিক শর্টসার্কিট থেকে অগ্নিকাণ্ডের সূত্রপাত হয়। আগুন লাগার সঙ্গে সঙ্গেই ফায়ার সার্ভিসে খবর দেওয়া হয়। আগুন ছড়িয়ে পড়ার আগেই নিভিয়ে ফেলায় কোনো অঘটন ঘটেনি। শাহরুখ খানসহ তাঁর পরিবারের সবাই অক্ষত আছেন।অনেক দিন থেকেই বান্দ্রায় সাগরমুখী মান্নাত বাসভবনে স্ত্রী-সন্তান নিয়ে বসবাস করছেন বলিউডের অন্যতম প্রভাবশালী তারকা অভিনেতা শাহরুখ খান। ফায়ার সার্ভিস সূত্রের বরাতে টাইমস অব ইন্ডিয়া জানিয়েছে, গতকাল রাতে ভবনের সপ্তম তলার একটি স্নানঘরের এগজস্ট ফ্যানের বৈদ্যুতিক লাইনে শর্টসার্কিট থেকে অগ্নিকাণ্ডের সূত্রপাত হয়। এগজস্ট ফ্যানের কাঠের ফ্রেমে আগুন ধরে যায়। সঙ্গে সঙ্গে ভবনের ফায়ার অ্যালার্ম বেজে উঠলে ফায়ার সার্ভিসে খবর দেওয়া হয়।খবর পেয়ে দ্রুত শাহরুখের বাড়িতে একটি ফায়ার ইঞ্জিন ও একটি জাম্বো ট্যাংকার পাঠানোর ব্যবস্থা করে ফায়ার সার্ভিস কর্তৃপক্ষ। মান্নাত বাসভবনের অগ্নিনির্বাপণব্যবস্থা যথেষ্ট শক্তিশালী। শাহরুখের পরিবারের সদস্য ও বাড়ির নিরাপত্তাকর্মীরা ফায়ার সার্ভিসের কর্মীরা ঘটনাস্থলে পৌঁছার আগেই ডিসিপি পাউডার ছিটিয়ে আগুন নিয়ন্ত্রণে আনতে সক্ষম হন।           
 
