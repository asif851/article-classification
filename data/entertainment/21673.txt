
ঈদের আগে এক দফা শুটিং হয়েছে। বাকি ছিল আরও কিছু কাজ। সেটুকু শেষ করতেই গত বৃহস্পতিবার কলকাতা গেলেন চলচ্চিত্রের অভিনয়শিল্পী পরীমনি। সেখানে তাঁর অপেক্ষায় ছিল নতুন ছবি ‘রক্ত’র টিম। যৌথ প্রযোজনার এই ছবিটি পরিচালনা করছেন বাংলাদেশের পরিচালক ওয়াজেদ আলী। কলকাতা থেকে পরী বললেন, ‘আমাদের বেশির ভাগ অংশের কাজ শেষ। কলকাতায় আর পাঁচ-ছয় দিন শুটিং হবে। তারপর বাকি অংশের শুটিং হবে বাংলাদেশে। বাকি থাকবে গানের শুটিং। সেটিও খুব তাড়াতাড়ি শেষ হয়ে যাবে।’ ‘রক্ত’ ছবিতে পরীমনি দ্বৈত চরিত্রে অভিনয় করছেন; যার একটি পুরোপুরি অ্যাকশনধর্মী চরিত্র, অন্যটি সাধারণ। একটি চরিত্রের নাম ‘সানিয়া’, আরেকটির নামই ‘পরী’। অ্যাকশন চরিত্রে অভিনয় করতে গিয়ে শুটিংয়ের আগে মারামারি শিখতে হয়েছে তাঁকে। পরী বললেন, বেশ কিছুদিন ধরে চলচ্চিত্রে কাজ করলেও এ রকম অ্যাকশনধর্মী ছবিতে কাজ করা হয়নি। তাই বাড়তি অনুশীলন করতে হয়েছে। দর্শক পর্দায় সেটি ভালোমতোই বুঝতে পারবেন। কলকাতায় শুটিংয়ের অভিজ্ঞতা সম্পর্কে পরী বললেন, ‘সবাই দারুণ সহযোগিতা করছে। মজার ব্যাপার হলো, পুরো টিমের অর্ধেক বাংলাদেশেরই। আর পরিচালক তো আমাদের আছেনই। তাই খুব বেশি অসুবিধা হয়নি।’ ‘রক্ত’ যৌথভাবে প্রযোজনা করছে বাংলাদেশের জাজ মাল্টিমিডিয়া ও কলকাতার এসকে মুভিজ। পরী জানালেন, সবকিছু ঠিক থাকলে আসছে ঈদুল আজহায় মুক্তি পাবে ছবিটি।
