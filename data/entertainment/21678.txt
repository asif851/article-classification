
অভিনেত্রী শ্রীদেবী ও নির্মাতা বনি কাপুরের বড় মেয়ে জানভির বলিউডে আগমনের গুঞ্জন আরও আগে থেকেই শোনা যাচ্ছিল। কিন্তু তখন আসলে চলচ্চিত্রে নাম লেখানোর কোনো প্রস্তুতিই ছিল না জানভির। তবে, এবার তিনি সত্যিই মায়ের পথে হাঁটার প্রস্তুতি নিচ্ছেন। নির্মাতা করণ জোহরের ছবি দিয়েই অভিনয় জীবন শুরু হবে তাঁর। আর এই কথা নিশ্চিত করেছেন তাঁর বাবা বনি কাপুর। শোনা যাচ্ছে, হিন্দি ভাষায় পুনঃ নির্মাণের জন্য মারাঠি ছবি ‘সৈরাৎ’-এর স্বত্ব কিনে নিয়েছেন করণ। ধারণা করা হচ্ছে, এই ছবিতেই নায়িকা হিসেবে দেখা যাবে জানভি কাপুরকে। বনি কাপুর বলেন, ‘করণ আমাদের সঙ্গে জানভিকে নিয়ে ছবি বানানোর বিষয়ে আলাপ করেছেন। আমরা এতে সম্মতিও জানিয়েছি। তবে, কোন সিনেমার জানভি অভিনয় করবে তা আমরা এখনো জানি না। কিছুদিন আগেই যেহেতু করণ মারাঠি একটি ছবির স্বত্ব কিনে নিয়েছে তাই ধারণা করা হচ্ছে সেই ছবির রিমেকেই জানভির অভিষেক হবে।’ কবে নাগাদ ছবির শুটিং শুরু হবে এবং তাঁর কোন ছবিতে জানভির অভিষেক হবে তা করণ জোহর এখনো প্রকাশ করেননি। এক বছর আগে মেয়ের চলচ্চিত্রে নাম লেখানো প্রসঙ্গে জানতে চাওয়া হলে তিনি বলেছিলেন, ‘জানভি মাত্রই স্নাতক শেষ করল। এখন তার পড়াশোনা নিয়ে চিন্তা করার সময়। আর নায়িকা হওয়ার জন্য ওর বয়স তো খুবই কম।’ অথচ শ্রীদেবী নিজে নায়িকা হয়েছিলেন মাত্র ১৩ বছর বয়সে। তামিল একটি ছবিতে রজনীকান্ত ও কমল হাসানের বিপরীতে অভিনয় করেছিলেন তিনি। আর তাঁর মেয়ে জানভির বয়স এখন ১৯। এনডিটিভি।
