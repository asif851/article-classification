
আজ শুরু হচ্ছে ‘আন্তর্জাতিক স্বল্পদৈর্ঘ ও মুক্ত চলচ্চিত্র উৎসব, ঢাকা ২০১৪’। উৎসব পরিষদের চেয়ারম্যান নাসির উদ্দীন ইউসুফ। কথা হলো তাঁর সঙ্গে:উৎসবের আট দিনে ২০০টি চলচ্চিত্র প্রদর্শন করছেন। এ তো এক বিশাল ব্যাপার!তা তো বটেই। পৃথিবীর প্রায় ৪০টি দেশ থেকে বাছাই করা চলচ্চিত্র নিয়ে এই উৎসব। ৪০০টি ছবি থেকে এই ২০০ ছবি নেওয়া হয়েছে। যারা দেখতে আসবে, তারা ভালো ছবি দেখার আনন্দ পাবে।আজ উদ্বোধনী অনুষ্ঠানে কী থাকবে?বিকেল চারটায় জাতীয় জাদুঘর প্রাঙ্গণে অর্থমন্ত্রী আবুল মাল আবদুল মুহিত উৎসবের উদ্বোধন করবেন। উপস্থিত থাকবেন দেশের ও বাইরের আমন্ত্রিত অতিথিরা। উদ্বোধনী অনুষ্ঠানের দ্বিতীয় অংশে থাকবে নির্বাচিত চলচ্চিত্রের প্রদর্শনী। ইরাকের বাগদাদ মেসি ও ভারতের পনি অ্যান্ড মি ছবি দুটি দেখানো হবে।প্রখ্যাত চলচ্চিত্রকার শ্যাম বেনেগাল আসছেন জানা গেল...হ্যাঁ। এটা সুসংবাদ। শ্যাম বেনেগালের উপস্থিতি উৎসবকে অন্য মাত্রা দেবে। শ্রীলঙ্কা থেকে আসবেন প্রসন্ন ভিথানাগে, রাশিয়া থেকে সের্গেই আনাশকিন, নেপাল থেকে কেসাঙ্গ ট্যেটেন লামা। আসছেন থাইল্যান্ডের ব্যাংকক চলচ্চিত্র উৎসবের প্রতিষ্ঠাতা ব্রায়ান বেনেট। আরেকটা কথা, শ্যাম বেনেগালকে ৭ ডিসেম্বর বিকেল চারটায় সম্মাননা দেওয়া হবে। এ অনুষ্ঠানে প্রধান অতিথি হিসেবে উপস্থিত থাকবেন তথ্যমন্ত্রী হাসানুল হক ইনু।ছবিগুলো নিয়ে কী বলবেন?দর্শক ছবিগুলো দেখে মুগ্ধ হবে। আমাদের চলচ্চিত্রের মান বাড়াতে এই উৎসব ইতিবাচক ভূমিকা রাখবে। আরেকটা কথা বলার আছে আমার। আমরা উৎসবটি উৎসর্গ করেছি প্রকৃতি ও মানুষের শিল্পী কাইয়ুম চৌধুরীর নামে। এখানে বলে রাখি, আমাদের এই উৎসব ২৬ বছর ধরে চলছে। ১৩টি উৎসবের আয়োজন হলো এ পর্যন্ত। অনেকেই হয়তো জানেন না, এই উৎসবের ক্রেস্টের ডিজাইন তিনিই করেছিলেন।সাক্ষাৎকার: জাহীদ রেজা নূর
