
আজ সালমান শাহর মৃত্যুদিবস। প্রয়াত এই নায়কের স্মৃতির প্রতি শ্রদ্ধা জানাচ্ছে ঈগল মিউজিক। প্রতিষ্ঠানটির পক্ষ থেকে জানানো হয়েছে, ইউটিউবে ঈগল মিউজিক চ্যানেলে সালমান শাহ অভিনীত প্রথম ছবি ‘কেয়ামত থেকে কেয়ামত’ প্রকাশ করেছে প্রতিষ্ঠানটি। পাশাপাশি এখানে আরও দেখা যাচ্ছে সালমান শাহ অভিনীত ছবি সুজন সখী, জীবন সংসার, আনন্দ অশ্রু আর প্রেম যুদ্ধ। মুক্তি পেয়েছিল ১৯৯৩ সালে।ঈগল মিউজিকের প্রধান কচি আহমেদ জানান, এই চলচ্চিত্রগুলোর বাণিজ্যিক স্বত্ব ঈগল মিউজিকের। সালমান শাহর স্মৃতির প্রতি শ্রদ্ধা জানাতেই তাঁর ভক্তদের জন্য ইউটিউবে ঈগল মিউজিক চ্যানেলে ছবিগুলো দেখার সুযোগ করে দেওয়া হয়েছে।১৯৯৬ সালে মারা যান দেশের চলচ্চিত্রের অন্যতম জনপ্রিয় নায়ক সালমান শাহ। মাত্র চার বছরের চলচ্চিত্রজীবনে তিনি ২৭টি ছবিতে অভিনয় করেছেন। ছোট পর্দায় অভিনয় করেছেন আটটি নাটকে।
