
সংবাদ পাঠিকা থেকে নায়িকা হয়েই বাজিমাত করেন শবনম বুবলি। জনপ্রিয় নায়ক শাকিব খানের সঙ্গে পরপর দুটি সিনেমা অভিনয় করে হয়েছেন আলোচিত। দর্শক ও চলচ্চিত্র–সংশ্লিষ্ট অনেকেই মনে করছেন, পর্দার এই জুটির সম্পর্ক বাস্তবের দিকেও গড়িয়ে যাচ্ছেন। আজ সোমবার সকালে ফেসবুকে পোস্ট করা একটি ছবিতে বুবলির হাতে আঁকা একটি ট্যাটু সেই রহস্য আরও ঘনীভূত হয়। যেই বুবলিকে নিয়ে এত মাতামাতি, তিনি কী ভাবছেন?প্রথম আলোর সঙ্গে আলাপে সোমবার দুপুরে বাংলাদেশি সিনেমার আলোচিত এই নায়িকা বলছেন, ‘অনেকেই হয়তো এটাকে ভিন্ন খাতে নেওয়ার চেষ্টা করছেন। আসলে আমি তেমন কিছুই মনে করছি না। এটা নিয়ে ভাবতেও চাই না। আমার নাম কিন্তু শবনম বুবলি। সেই হিসেবে ট্যাটুতে যে দুটি অক্ষর আছে তা আমার নামেই। সবাই যদি ভাবেন, তাহলেই কিন্তু প্রমাণটা পেয়ে যাবেন। আমি সবাইকে উদ্দেশ করে বলতে চাই, না বুঝে সবাই এমন মন্তব্য করছেন।’বুবলি এ–ও বলেন, ‘আমাকে নিয়ে অনেক ধরনের গুজব চারদিকে ছড়াচ্ছে। আমি ওসব নিয়ে একদমই ভাবতে চাই না। কাজ নিয়ে আছি, কাজ নিয়েই ভাবতে চাই। আমার সামনের দিকের কাজগুলো সব গুজবের জবাব দেবে বলে আশা করছি।’গতকাল ২০ নভেম্বর ছিল বাংলাদেশি সিনেমার বর্তমান সময়ের আলোচিত নায়িকা বুবলীর জন্মদিন। নায়িকা হিসেবে পরিচিতি পাওয়ার এটিই ছিল তাঁর প্রথম জন্মদিন। এদিন তিনি মুঠোফোন, ফেসবুকে ভক্ত অনুরাগী থেকে শুরু করে অভিনয়জগতের সঙ্গে যুক্ত অনেকের কাছ থেকে জন্মদিনের শুভেচ্ছা ও ভালোবাসা পেয়েছেন। শাকিব খানও তাঁকে জন্মদিনের শুভেচ্ছা জানিয়েছেন।
