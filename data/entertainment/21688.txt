
হিন্দি ছবির সবচেয়ে রোমান্টিক হিরোদের একজন তিনি। অথচ হালজমানার প্রেম-ভালোবাসার ধরন-ধারণ ঠিক বুঝে উঠতে পারছেন না সেই শাহরুখ খানই। ভারতের অন্তত দুটি প্রজন্মকে রুপালি পর্দায় ভালোবাসার দীক্ষা দেওয়া শাহরুখই এবার নতুন করে শিখতে চলেছেন ভালোবাসার নব-ধারাপাত।ফেসবুক-টুইটারের এই জমানায় সম্পর্কের সংজ্ঞা নানা রকম। কোনোটা ‘কমপ্লিকেটেড’, কোনোটা ‘ওপেন’। এ তো গেল ভার্চুয়াল দুনিয়ার সম্পর্কের রকমভেদ। বাস্তবের দুনিয়াতেও এখন সম্পর্ক ‘ডেটিং’, ‘গোয়িং আউট’, ‘মেকিং আউট’, ‘হ্যাংগিং আউট’—নানা ধাপে পড়ে। শাহরুখ ঠিক বুঝে উঠতে পারেন না, এর মধ্যে কোন সম্পর্কটি আসল?ছেলে আরিয়ানের বয়স এখন ১৮, মেয়ে সুহানাও ‘সুইট সিক্সটিন’-এ। বাবা শাহরুখকে তাই নতুন অভিজ্ঞতার ভেতর দিয়ে যেতে হচ্ছে। তবে নতুন প্রজন্মের সম্পর্কের এই রকমারিতে শাহরুখ যেন বিরক্তই। টিওআই।
