
দেশের বাইরে এখন নিয়মিত অভিনয় করছেন বাংলাদেশের জয়া আহসান। অভিনয় করে প্রশংসা যেমন পাচ্ছেন, তেমনি পুরস্কার হাতে নেওয়া জয়ার জন্য নিয়মিত ব্যাপার হয়ে গেছে। কিছুদিন আগে জি সিনে অ্যাওয়ার্ডে সেরা অভিনয়শিল্পীর পুরস্কার জয়ের পর আজ রোববার আরেকটি পুরস্কার পেয়েছেন তিনি। কলকাতার প্রিয়া সিনেমা হলে ‘বেঙ্গল ফিল্ম জার্নালিস্টস অ্যাওয়ার্ড’ অনুষ্ঠান আয়োজন করা হয়। এখানে জয়ার হাতে পুরস্কার তুলে দেন প্রসেনজিৎ। ভারতের পশ্চিমবঙ্গের সাংবাদিক সমিতি আয়োজিত এই অনুষ্ঠানে জয়া অভিনীত ‘বিসর্জন’ চলচ্চিত্র আরও তিনটি বিভাগে পুরস্কার পেয়েছে।দেশের বাইরে থেকে এমন অর্জনে ভীষণ খুশি জয়া। পুরস্কারপ্রাপ্তির পর কলকাতা থেকে প্রথম আলোকে জয়া আহসান বলেন, ‘আমার কাছে পুরস্কার শুধু স্বীকৃতি নয়, এটা আমাকে আরও ভালো কাজ করার জন্য উৎসাহ ও অনুপ্রেরণা জোগায়।’এদিকে দুপুরে পুরস্কার গ্রহণ শেষে জয়া চলে যান মুর্শিদাবাদে। বলেন, সেখানে সৃজিত মুখার্জির নতুন ছবি ‘এক যে ছিল রাজা’র শুটিং করবেন। কথা ছিল বাংলাদেশের গাজীপুরে ভাওয়াল জমিদার বাড়ি, ভাওয়াল জাদুঘর এবং আশপাশের এলাকায় শুটিং হবে ছবিটির। বিষয়টি নিয়ে কিছুদিন গবেষণা করেছেন ছবির নির্মাণকাজের সঙ্গে সংশ্লিষ্টরা। কিন্তু শেষ পর্যন্ত বাংলাদেশে আর শুটিং করা হয়নি।‘এক যে ছিল রাজা’ ছবিতে কাজ করার অভিজ্ঞতা প্রসঙ্গে জয়া বললেন, ‘১৯০৩ থেকে ১৯৪৭ সাল পর্যন্ত সময় নিয়ে ছবির গল্প। তাই ছবিতে ওই সময়কে যথাযথভাবে তুলে ধরা হচ্ছে। এ মাসেই ছবির প্রথম ধাপের শুটিং শেষ হবে।’‘এক যে ছিল রাজা’ ছবিতে আরও অভিনয় করছেন যিশু, অপর্ণা সেন, অঞ্জন দত্ত, অনির্বাণ ভট্টাচার্য প্রমুখ।
