
একই চরিত্রে বারবার অভিনয় করলে সেই অভিনেতাকে বলা হয় ‘টাইপ-কাস্ট’ অভিনয়শিল্পী। অনেক অভিনেতা ‘টাইপ-কাস্ট’ হওয়ার ভয়ে অনেক ভালো ভালো চরিত্রে অভিনয়ের সুযোগ হাতছাড়া করেন। অনেকে আবার এই ‘টাইপ-কাস্ট’ হওয়াকে আশীর্বাদ হিসেবে গ্রহণ করেছেন। যেমন আর্নল্ড শোয়ার্জেনেগার। তিনি নিজেকে ‘অ্যাকশন হিরো’ হিসেবে ‘টাইপ-কাস্ট’ করে দারুণ সন্তুষ্ট। অন্যদিকে ‘কিং অব রোমান্স’ নামে ‘টাইপ-কাস্ট’ হওয়া শাহরুখও কিন্তু আছেন এই কাতারে। কিন্তু এদের সবাইকেই ছাপিয়ে যান ভারতীয় অভিনেতা জগদীশ রাজ। জগদীশ ১৪৪টি ছবিতে শুধুই পুলিশ কর্মকর্তার চরিত্রে অভিনয় করে গড়েছেন সবচেয়ে টাইপ-কাস্ট অভিনেতার রেকর্ড।গিনেজ বুক অব ওয়ার্ল্ড রেকর্ডে সবচেয়ে ‘টাইপ-কাস্ট’ অভিনয়শিল্পী হিসেবে লেখা আছে জগদীশ রাজের নাম। শুধু বলিউডের ইতিহাসে নয়, বিশ্ব চলচ্চিত্র ইতিহাসে তিনিই একমাত্র অভিনেতা, যিনি সর্বাধিকবার একই চরিত্রে সর্বাধিক ছবিতে অভিনয় করেছেন।‘ডন’,‘দিওয়ার’, ‘শক্তি’, ‘মজদুর’-এর মত ৭০ দশকের সফল বলিউড ছবিগুলো দেখলেই তাতে ‘পুলিশ অফিসার’ জগদীশের দেখা মিলবে। ২১ বছরের অভিনয়জীবন ছিল তাঁর। ১৯৯২ সালে অবসর নেন বলিউড থেকে। মাঝেমধ্যে পুলিশ অফিসারের চরিত্র থেকে একটু বিরতি নিতেন জগদীশ। তখন তাঁকে দেখা যেত খলচরিত্র কিংবা আদালতের বিচারকের ভূমিকায়।
২০১৩ সালে মারা যান রেকর্ড গড়া এই অভিনেতা। তাঁর মৃত্যুর পর বিবিসি থেকে শুরু করে ‘গার্ডিয়ান’, ‘পিপল ম্যাগাজিন’, ‘মিরর’-এর মতো আন্তর্জাতিক গণমাধ্যমগুলো তাদের লেখায় জগদীশকে ‘মোস্ট টাইপ-কাস্ট অ্যাক্টর’ হিসেবে উল্লেখ করেছে। এমনকি এখনো যখন কোনো ছবির মূল চরিত্রটি হয় পুলিশ অফিসারের, তখন বলিউডের শিল্পীরা মনে করেন জগদীশকে, জগদীশের সেই দাপুটে স্টাইলকে! মিড ডে।
