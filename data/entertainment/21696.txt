
একের পর এক বক্স অফিস কাঁপানো ছবি উপহার দিয়ে ক্যারিয়ারের সুবর্ণ সময় পার করছেন দীপিকা পাড়ুকোন। ছবির সাফল্যের সঙ্গে পাল্লা দিয়ে তাঁর ভক্ত ও অনুসারীর সংখ্যাও বেড়ে চলেছে। বর্তমানে ফেসবুকে দীপিকার ১৫ মিলিয়ন অনুসারী। সালমান খান, অমিতাভ বচ্চন ও শাহরুখ খানের মতো বাঘা বাঘা তারকাদের ছাপিয়ে এখন বলিউডের তারকাদের মধ্যে সবচেয়ে বেশি ফেসবুক অনুসারী দীপিকার।গত বছর পরপর তিনটি বক্স অফিসে ঝড় তোলা ছবি উপহার দিয়ে হ্যাটট্রিক করেছেন দীপিকা। ‘ইয়ে জাওয়ানি হ্যায় দিওয়ানি’, ‘চেন্নাই এক্সপ্রেস’ এবং ‘গোলিও কি রাসলীলা: রাম-লীলা’—তিনটি ছবিতেই দীপিকার দুর্দান্ত অভিনয় দেখে মুগ্ধ হয়েছেন অগণিত দর্শক। এর মধ্য দিয়ে হালের অন্যতম সেরা অভিনেত্রী হিসেবে নিজেকে প্রমাণ করেছেন দীপিকা।স্বভাবতই জনপ্রিয়তার সঙ্গে সঙ্গে দীপিকার ভক্ত ও অনুসারীর সংখ্যাও বেড়ে গেছে। বর্তমানে সামাজিক যোগাযোগ রক্ষার অন্যতম জনপ্রিয় ওয়েবসাইট ফেসবুকে দীপিকার অনুসারীর সংখ্যা ১৫ মিলিয়ন। দীপিকার নিকটতম প্রতিদ্বন্দ্বী ‘দাবাং তারকা’ সালমান খান। দীপিকা ও সালমানের ফেসবুক অনুসারীর সংখ্যার ব্যবধানটাও কিন্তু নেহাতই কম নয়। ফেসবুকে দীপিকার চেয়ে এক মিলিয়ন কম অনুসারী নিয়েই সন্তুষ্ট থাকতে হচ্ছে সালমানকে।
ফেসবুক অনুসারীর সংখ্যার বিচারে তৃতীয় অবস্থানে রয়েছেন ‘বলিউড শাহেনশা’ অমিতাভ বচ্চন। ফেসবুকে তাঁর অনুসারীর সংখ্যা ১০ মিলিয়ন। আর ৭.৬ মিলিয়ন অনুসারী নিয়ে চতুর্থ অবস্থানে রয়েছেন ‘বলিউড বাদশাহ’ শাহরুখ খান। এক খবরে এ তথ্য জানিয়েছে হিন্দুস্তান টাইমস।এদিকে শিগগির ফেসবুকে ভক্তদের সঙ্গে লাইভ চ্যাট সেশনে অংশ নিতে যাচ্ছেন দীপিকা।সম্প্রতি একটি পুরস্কার প্রদান অনুষ্ঠানে একনিষ্ঠ এক ভক্তকে নিয়ে হাজির হন দীপিকা। ভক্তের প্রতি দীপিকার এমন ভালোবাসায় অভিভূত হয়ে আরও অনেক ভক্ত জুটে যায় তাঁর। এ প্রসঙ্গে দীপিকার কাছের একটি সূত্র জানিয়েছে, বরাবরই দীপিকা তাঁর সাফল্যের সব কৃতিত্ব দিয়েছেন তাঁর ভক্তদের। কারণ চলচ্চিত্র শিল্পে যাত্রা শুরুর পর থেকে সব সময় তাঁদের পাশে পেয়েছেন তিনি। এজন্য সুযোগ পেলেই তিনি ভক্তদের প্রতি ভালোবাসা ও কৃতজ্ঞতা প্রকাশের চেষ্টা করেন।
