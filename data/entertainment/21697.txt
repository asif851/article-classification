
ছবিতে নিজের চরিত্রকে বাস্তব রূপ দেওয়ার জন্য বলিউডের নায়ক-নায়িকারা কি করছেন জানেন? তাঁরা এমন কিছু করেন, যা কল্পনার বাইরে! ছবিতে কোনো ঘনিষ্ঠ দৃশ্য শুটের আগে তাঁদের নানা প্রস্তুতি নিতে হয়। আর এমনই কিছু করেছিলেন বলিউড তারকা কারিনা কাপুর। মধুর ভান্ডারকরের ‘হিরোইন’ ছবিতে অভিনয় করেন অর্জুন রামপাল ও কারিনা কাপুর। এ ছবিতে কারিনাকে অর্জুনের সঙ্গে একটি অন্তরঙ্গ দৃশ্যে দেখা যায়। দৃশ্যটি নিয়ে বলিউড তখন রীতিমতো সরগরম ছিল।
‘হিরোইন’ ছবিতে কারিনা আর অর্জুনের অন্তরঙ্গ দৃশ্যটির পেছনের আসল কাহিনি হয়তো অনেকেরই জানা নেই। শুরুতে কারিনা নাকি মধুরকে পরিষ্কার জানিয়ে দেন, এ ধরনের দৃশ্য তিনি কিছুতেই করবেন না। কারণ, তখন এই বলিউড সুন্দরী পাতৌদির নবাব সাইফ আলী খানের বেগম হতে যাচ্ছেন। তিনি সিদ্ধান্ত নিয়েছেন, আর কখনো কোনো অন্তরঙ্গ বা গভীর চুম্বনের দৃশ্য করবেন না। কিন্তু মধুরের জেদের কাছে হার মানতে হয় কারিনাকে।
এবার আসা যাক এই অন্তরঙ্গ দৃশ্যের শুটিংয়ের প্রসঙ্গে। ‘হিরোইন’ ছবিতে কারিনা নিজের চরিত্রকে বাস্তবসম্মত করতে অনেক ধূমপান করেন। এমনকি তিনি মদ্যপানও করেছিলেন। ফলে দৃশ্যটি আরও বাস্তব হয়ে ওঠে। শোনা গেছে, একটি পাঁচ তারকা হোটেলের কক্ষে দৃশ্যটি ক্যামেরাবন্দী করা হয়। শুটিংয়ের সময় সেই কক্ষে কারিনা-অর্জুন ছাড়া ছিলেন পরিচালক মধুর ভান্ডারকর, প্রধান চিত্রগ্রাহক আর সংশ্লিষ্ট কয়েকজন।
মধুর ভান্ডারকরের ‘হিরোইন’ বক্স অফিসে সাফল্য না পেলেও ছবিতে কারিনার অভিনয় খুবই প্রশংসিত হয়। আর এই অন্তরঙ্গ দৃশ্য নিয়ে রীতিমতো গবেষণা হয়েছে।
