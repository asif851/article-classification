
লোককবি আবদুল হাই মাশরেকী গ্রামবাংলার জনপ্রিয় পালাগান রচয়িতা। তাঁর লেখা ‘রাখাল বন্ধু’, ‘জরিনা সুন্দরী’, ‘আল্লা মেঘ দে ছায়া দে’, জাতীয় কবি কাজী নজরুল ইসলামের জীবনীভিত্তিক ‘দুখু মিয়ার জারি’ ও হজরত আবু বকর (রা.)-এর জীবন নিয়ে পুঁথি লিখেছেন। ১ এপ্রিল ছিল এই লোককবির ৯৬তম জন্মবার্ষিকী। জন্মবার্ষিকী স্মরণে শিল্পকলা একাডেমীর জাতীয় সংগীত ও নৃত্যকলা মিলনায়তনে গতকাল শুরু হওয়া দুদিনব্যাপী অনুষ্ঠানের উদ্বোধন করেন মুক্তিযুদ্ধবিষয়ক মন্ত্রণালয়ের মন্ত্রী আ ক ম মোজাম্মেল হক।
কবির সাহিত্যকর্ম, জীবনদর্শন নিয়ে আলোচনা শেষে সন্ধ্যায় শুরু হয় সাংস্কৃতিক পরিবেশনা। এতে আবৃত্তি ও কাব্যনৃত্য পরিবেশন করে বঙ্গলোক। এরপর পালানৃত্য জরিনা সুন্দরী পরিবেশন করে গ্লোরিয়া কিশলয় কচিকাঁচার মেলা। অনুষ্ঠানে আধুনিক ও পল্লিগীতি পরিবেশন করেন বেতার ও টিভির শিল্পীরা। এ অনুষ্ঠানেই বেশ কয়েকজন আবৃত্তি শিল্পীকে সংবর্ধনা ও কবি আবদুল হাই মাশরেকী স্মৃতিপদক দেওয়া হয়।
