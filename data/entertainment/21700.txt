
হলিউড তারকা মিশা বারটন বুধবার সংবাদ সম্মেলন করে জানালেন, সম্মতি ছাড়া সাবেক প্রেমিকের সঙ্গে তাঁর কিছু অন্তরঙ্গ মুহূর্তের ভিডিও প্রকাশ করা হয়েছে। ওই মুহূর্ত যে ক্যামেরায় ধারণ করা হচ্ছে, সেটার ব্যাপারে তিনি কিছুই জানতেন না। সেই ভিডিও বিক্রি করার চেষ্টা হয়েছে। তাই আইনি পদক্ষেপ নিলেন মিশা। তিনি বলেন, ‘আমার সবচেয়ে বেশি ভয় পেয়েছিলাম, যখন বুঝতে পারলাম, যাকে আমি ভালোবাসি আর বিশ্বাস করি ভাবতাম, সে-ই আমার অনুমতি ছাড়া লুকানো ক্যামেরা দিয়ে আমার ব্যক্তিগত মুহূর্ত ভিডিও করেছে।’ ৩১ বছর বয়সী ‘ও.সি.’ তারকা আরও বলেন, ‘আর আমি এর চেয়েও খারাপ কিছু জানতে পারলাম যে সেই ভিডিও আবার মানুষের কাছে বিক্রি করার চেষ্টা করা হয়েছে।’ মামলা করে মিশা জানান, তিনি শুধু নিজের জন্য লড়াই করছেন না। পৃথিবীর সকল নারীদের জন্য লড়ছেন। তিনি বলেন, ‘আমি তাঁদের সেই কষ্ট আর অসম্মান থেকে রক্ষা করতে চাই, যেটার মধ্য দিয়ে আমি গিয়েছি।’ এটাকে ভয়ংকর অভিজ্ঞতা আখ্যা দিয়ে মিশা বলেন, কোনো নারীরই এ ঘটনার শিকার হওয়া উচিত নয়। মিশার উকিল লিসা ব্লুম এক বার্তায় অপরাধীকে সাবধান করে দিয়েছেন। অপরাধী যে-ই হোক না কেন, শাস্তি তাঁকে পেতে হবে। অভিযুক্ত ব্যক্তির নাম এখনো প্রকাশ করা হয়নি। এন্টারটেইনমেন্ট টুনাইট
