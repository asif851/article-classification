
তপস্যাই তাপসীর ধ্যান! এ কারণে নিজের অভিনয় নিয়ে নিজেকে সামর্থ্যের শেষ বিন্দু পর্যন্ত ঠেলে দিতে পারেন। পিংক ছবি দিয়ে বলিউডে গোলাপি গালিচার সম্মান পাওয়া তাপসী পান্নু এবার টানা ১৮০ দিন বিরামহীন শুটিং করে এসেছেন আলোচনায়।রুপালি পর্দায় প্রতিটি মিনিটের জন্য কতটা ঘাম ঝরে, তা শুধু শুটিং ফ্লোর জানে। সেখানে ১৮০ দিন টানা কাজ করা মানে তো শরীরকে ছিঁড়ে-খুবলে ফেলার মতো। নীরাজ পান্ডের নতুন ছবি শাবানার জন্য নিজেকে এতটাই উজাড় করে দিয়েছেন তাপসী। এই ছবিতে প্রধান চরিত্রটা যে তাঁরই। পাশাপাশি চলছিল আরও শুটিং। এক দিনের জন্যও মেলেনি ছুটি।এম এস ধোনিকে নিয়ে ছবি বানিয়ে আলাদা করে নাম কুড়িয়েছেন নীরাজও। তাঁরও চ্যালেঞ্জ আছে পরের ছবিতে প্রত্যাশা মেটানোর। আর মূলত তেলেগু ছবিতে কাজ করা তাপসী চার বছর ধরে বলিউডে কাজ করলেও পিংক দিয়েই আলাদা করে নজর কেড়েছেন। তিনিও এই সাফল্যের সিঁড়ির নিচের ধাপে নামতে রাজি নন। আরও ওপরে যেতে চান নিজেকে উজাড় করে দিয়ে।ছবির মুম্বাই অংশের শুটিং যে এ রকম বিরতিহীন হবে, তাপসী জানতেন। ক্লান্তি মুছেছেন কীভাবে? তাপসী জানালেন, ক্লান্তি নাকি টেরই পাননি, ‘আমি তখনই সবচেয়ে আনন্দে থাকি, যখন সবচেয়ে ব্যস্ত থাকি।’ হিন্দুস্তান টাইমস।
