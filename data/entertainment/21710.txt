
কথা ছিল আন্তর্জাতিক নারী দিবসে মুক্তি পাবে সুতপার ঠিকানা। সেই সিদ্ধান্ত থেকে সরে এসেছেন নির্মাতা। এবার ছবিটি মা দিবসে মুক্তি দেওয়ার জন্য প্রস্তুত করা হচ্ছে। এ ছবির জন্য সরকারের অনুদান পেয়েছেন প্রসূন রহমান। ছবির কাহিনি ও চিত্রনাট্য লিখেছেন তিনি, পাশাপাশি পরিচালনাও তাঁর।প্রসূন রহমান জানান, উপমহাদেশের পরিবারগুলোয় নারীর অবস্থান ও চালচিত্র নিয়ে তাঁর এই ছবির ভাবনা। এ দেশের বেশির ভাগ নারীর ক্ষেত্রেই দেখা যায়, একটি মেয়ে বড় হয় তার বাবার বাড়িতে, বিয়ের পর যায় শ্বশুরবাড়ি, শ্বশুরের মৃত্যুর পর সেটা হয়ে যায় স্বামীর বাড়ি, স্বামী মারা গেলে ছেলের বাড়ি। আর যদি কাউকে বিধবা অথবা তালাকপ্রাপ্ত হয়ে বাবার বাড়ি ফিরে যেতে হয়, তত দিনে বাবার বাড়ি হয়ে যায় ভাইয়ের বাড়ি। বেশির ভাগ ক্ষেত্রে নারীর নিজের কোনো ঠিকানা হয় না। এ প্রক্রিয়া থেকে বেরিয়ে নিজ ঠিকানা খোঁজার জন্য পথে নামা এক মায়ের গল্প সুতপার ঠিকানা। এতে কিশোরী থেকে মধ্য বয়স পর্যন্ত সুতপা নামের এক নারীর বেড়ে ওঠা, তার ত্যাগ ও সংগ্রামের গল্প বলা হয়েছে। সুতপার চরিত্রে অভিনয় করেছেন অপর্ণা ঘোষ। জানা গেছে, এরই মধ্যে অনুদান কমিটি ছবিটি প্রিভিউ করেছে। এখন চূড়ান্ত সম্পাদনার কাজ হচ্ছে।ছবিতে আরও অভিনয় করেছেন জয়ন্ত চট্টোপাধ্যায়, শাহাদাত হোসেন, রবি শিকদার, সায়কা আহমেদ প্রমুখ।
