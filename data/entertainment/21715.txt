
বলিউডের অভিনেত্রী সোনাক্ষী সিনহা সম্প্রতি ছবিতে অভিনয়ের সময় চুম্বন দৃশ্য ও বিকিনিকে ‘না’ জানিয়েছেন। সিনেমার চুক্তিপত্রে সই করার আগেই এই ব্যাপারগুলো পরিষ্কার করে নিয়েছেন তিনি। সোনাক্ষী জানিয়েছেন, সিনেমায় অভিনয় করবেন; তবে, এর আগে সে ছবিতে কোনো চুমুর দৃশ্য কিংবা বিকিনি পরে অভিনয়ের দৃশ্যে অংশ নেবেন না এই মর্মে চুক্তিপত্রে পরিষ্কার উল্লেখ থাকতে হবে। সোনাক্ষী সিনহা বলেছেন, ‘আমি চুমুর দৃশ্য বা খোলামেলা দৃশ্যে অভিনয় করতে স্বস্তি বোধ করি না এবং আমি বিশ্বাস করি আগে-ভাগে সেটা জানিয়ে দেওয়াই ভালো। যাতে করে পরে কোনো নির্মাতাকে ঝামেলায় পড়তে না হয়।’ তিনি বলেন, ‘আজ থেকে আমি এই ধরনের দৃশ্যে আর অভিনয় করব না এবং আমার পরিচালকেরাও আশা করি ব্যাপারটা বুঝবেন।সোনাক্ষী বলেন, ‘বিষয়টা সবার জানা থাকলে মনে হয় না পরে কেউ এসব নিয়ে আমাকে আর অনুরোধ করবেন। চুমু এবং বিকিনি ছাড়া যদি কারও সিনেমা না হয়, তাহলে দয়া করে অন্য নায়িকা দেখুন। আমি ওসবের মধ্যে আর নেই।’  তবে সিনেমার চুম্বনদৃশ্যকে দোষের কিছু মনে করেন না নির্মাতারা। এমনকি ওই ধরনের দৃশ্য কেটে সংক্ষিপ্ত করা নিয়ে ভারতের নির্মাতাদের তোপের মুখে পড়েছিলেন দেশটির সেন্সর বোর্ড প্রধান। গত মাসে ভারতের গোয়ায় অনুষ্ঠিত আন্তর্জাতিক চলচ্চিত্র উৎসবে প্রখ্যাত নির্মাতা শ্যাম বেনেগাল বলেছিলেন, ‘এই ধরনের সেন্সরশিপ ভাবপ্রকাশে বাধা সৃষ্টি করা ছাড়া আর কোনো কাজেই আসে না।’ টাইমস অব ইন্ডিয়া। মুম্বাই মিরর।
