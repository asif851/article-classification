
বলিউড অভিনেত্রী শিল্পা শেঠি নিজের পাশাপাশি তাঁর আশপাশের মানুষের স্বাস্থ্য নিয়েও দারুণ সচেতন। বিশেষ করে শিশুদের ব্যাপারে শিল্পা একটু বেশিই কঠোর। এই অভিনেত্রী তাঁর শুটিং দলের সবাইকে সাফ জানিয়ে দিয়েছেন, তাঁর সামনে কোনো শিশুই চিপস, ফ্রেঞ্চ ফ্রাই কিংবা বার্গারের মতো ‘জাঙ্ক ফুড’ খেতে পারবে না। শিশুদের খাবার হতে হবে স্বাস্থ্যসম্মত।বর্তমানে শিল্পা শেঠি বাচ্চাদের নিয়ে একটি নাচের প্রতিভা অন্বেষণমূলক অনুষ্ঠানের বিচারক হিসেবে কাজ করছেন। নাচের প্রতিভা খোঁজার পাশাপাশি এতে অংশ নেওয়া বাচ্চাদের স্বাস্থ্যসম্মত খাবার খাওয়ার বিষয়েও তদারকি করছেন এই অভিনেত্রী।শিল্পা অনুষ্ঠানের প্রযোজক ও পৃষ্ঠপোষকদের সঙ্গে আলোচনা করেছেন। প্রতিদিন বাচ্চাদের যেন তাজা ফলের জুস, স্যান্ডউইচ, ডাবের পানি ও খিচুড়ি খেতে দেওয়া হয়—এ বিষয়টি নিশ্চিত করেছেন তিনি। পরে গণমাধ্যমকে এ বিষয়ে শিল্পা বলেন, ‘যা আমি চর্চা করি, তা-ই প্রচার করি। আমি বাসায় আমার ছেলে ভিয়ানের খাবার নিয়েও সচেতন। কারণ, শারীরিক গঠনের পরিবর্তন শিশুকাল থেকেই শুরু করতে হয়।’ হিন্দুস্তান টাইমস।
