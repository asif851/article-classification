
পঞ্চাশ ছুঁই ছুঁই বয়স অভিনেত্রী নিকোল কিডম্যানের। চার সন্তানের মা। স্বামীর জন্য এখনো তাঁর দরদের অন্ত নেই। এখনো সে ফোন না ধরলে অস্থির হয়ে ওঠেন এই হলিউড অভিনেত্রী। সম্প্রতি ডব্লিউ ম্যাগাজিনকে দেওয়া এক সাক্ষাৎকারে তিনি এসব কথা বলেছেন। শিল্পী স্বামী কিথ আরবানের সঙ্গে তাঁর সম্পর্ক এতটাই রোমান্টিক যে তাঁর জন্য ভীষণ অস্থির লাগে। তিনি বলেন, ‘সে ফোন না ধরলে আমার খুবই খারাপ লাগে। আমি অস্থির হয়ে বারবার ফোন করতেই থাকি। একে কি অতি রক্ষণশীলতা বলবেন?’ বলে নেওয়া ভালো, কিথ আরবানের আগে কিডম্যানের বিয়ে হয়েছিল হলিউড তারকা টম ক্রুজের সঙ্গে। সেই সংসারে ইসাবেলা (২৪) ও কনর (২১) নামে দুটি সন্তান আছে তাঁদের। আর কিথের সংসারে সানডে (৮) ও ফেইথ (৬) নামে আছে আরও দুই সন্তান। পঞ্চাশের কোটায় পা রাখবেন এ বছরই। স্মৃতিচারণা করতে গিয়ে বলছিলেন, ‘যেদিন আমার ৪০ পূর্ণ হলো, কিথ আমাকে নিয়ে গিয়েছিল অস্ট্রেলিয়ায় তাঁর পাহাড়বাড়িতে। আতশবাজি পুড়িয়ে দিনটি উদ্‌যাপন করেছিলাম আমরা। মজার ব্যাপার হচ্ছে, সেদিন আমরা দুজন ছাড়া কিন্তু আর কেউই ছিল না। দারুণ না ব্যাপারটা?’এ বছরই মুক্তি পাচ্ছে কিডম্যানের নতুন ছবি ‘দ্য বিগাইল্ড’। ইন্ডিয়ান এক্সপ্রেস
