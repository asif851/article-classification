
‘মহাভারত’ নিয়ে চলচ্চিত্র তৈরি করবেন বলিউড তারকা আমির খান। ছবিতে ‘কর্ণ’ অথবা ‘কৃষ্ণ’ চরিত্রে অভিনয়ও করবেন। আর এই ছবির জন্য এক হাজার কোটি রুপি দেওয়ার সিদ্ধান্ত নিয়েছে শিল্পপতি মুকেশ আম্বানির প্রযোজনা প্রতিষ্ঠান ‘ভায়াকম এইটিন’। এই সবই বিভিন্ন সংবাদমাধ্যমের খবর। আমির খান কিংবা মুকেশ আম্বানি—কেউই এ ব্যাপারে এখনো কিছু বলেননি।
এদিকে ঘটেছে বিপত্তি। আমির খান একজন মুসলমান। একজন মুসলমান হিন্দু মহাকাব্য ‘মহাভারত’ নিয়ে ছবি তৈরি করবেন, তা কিছুতেই মেনে নিতে পারছেন না ভারতের হিন্দুধর্মাবলম্বী অনেকে। এরই মধ্যে সামাজিক যোগাযোগমাধ্যমগুলোয় ব্যাপারটি নিয়ে সমালোচনার ঝড় বয়ে যাচ্ছে। আমির খানের বিরুদ্ধে আরেকটি অভিযোগ হলো, তিনি নাকি ‘পিকে’ ছবিতে শিব ঠাকুরকে নিয়ে মজা করেছেন। কিন্তু এসব অভিযোগ, কটূক্তি আর ট্রল নিয়ে কিছুই বলছেন না আমির খান কিংবা তাঁর কোনো মুখপাত্র।
আমির খানের পাশে দাঁড়িয়েছেন পদ্মশ্রী, পদ্মভূষণ আর জাতীয় চলচ্চিত্র পুরস্কার পাওয়া কবি, গীতিকার, কাহিনিকার ও চিত্রনাট্যকার জাভেদ আখতার। তিনি টুইটারে লিখেছেন, ‘যাঁরা এসব কথা বলছেন, তাঁদের বলছি, আপনারা কি ফরাসি পরিচালক পিটার ব্রুকের “দ্য মহাভারত” দেখেছেন?’ এরপরও আমির খানের বিরুদ্ধে ট্রল বন্ধ হয়নি। বাধ্য হয়ে টুইটারে তিনি আবারও লিখেছেন, ‘যাঁরা এ ধরনের মন্তব্য করছেন, তাঁরা হয়তো আমাদের দেশের সংস্কৃতি এবং ঐতিহ্য সম্পর্কে কিছুই জানেন না। রস খান, বুল্লে শাহ, ওয়ারিশ শাহ, বাবা ফরিদ নজির আকবরাবাদি, নিজির বানারসি, বিসমিল্লা খান—তাঁদের কথা জানেন তাঁরা?’
জানা গেছে, ভারতের টেলিভিশনে প্রথম ধারাবাহিক আকারে ‘মহাভারত’-এর প্রচার শুরু হয় ১৯৮৮ সালে। পরিচালনা করেছেন রবি চোপড়া। এই ধারাবাহিকের চিত্রনাট্য লিখেছেন পণ্ডিত নরেন্দ্র শর্মা আর জনপ্রিয় উর্দু লেখক রাহি মাসুম রেজা। যাঁরা আমির খানের সমালোচনায় মেতে উঠেছেন, তাঁদের সামনে তুলে ধরা হয়, একজন মুসলমানের লেখা চিত্রনাট্য থেকেই ‘মহাভারত’-এর খুঁটিনাটি অনেক কিছু জানতে পেরেছিল দর্শক। কিন্তু ‘মহাভারত’ নিয়ে ছবি তৈরির ব্যাপারে আগ্রহ প্রকাশ করায় আমির খানকে জাতিবিদ্বেষের শিকার হতে হচ্ছে।
বিভিন্ন সূত্র থেকে জানা গেছে, আমির খানের ‘মহাভারত’ ছবিটি পাঁচ ভাগে প্রযোজনা করবেন মুকেশ আম্বানি। ছবিটি পরিচালনা করবেন একাধিক পরিচালক। এই চলচ্চিত্রে অভিনয় করবেন বলিউডের অনেক তারকা।
‘থাগস অব হিন্দুস্তান’ ছবির শুটিং শেষ করে আমির খান কিছুদিন বিশ্রাম নেবেন। তারপর তাঁর স্বপ্নের ‘মহাভারত’ ছবির শুটিং শুরু করবেন। বলিউডের ছবিপাড়ার খবর, এই ছবিতে মুকেশ আম্বানি খরচ করবেন এক হাজার কোটি রুপি। কেউ কেউ বলছেন, হলিউডের ‘লর্ড অব দ্য রিংস’ কিংবা ‘গেম অব থ্রোনস’-এর মতো করে ‘মহাভারত’ ছবিটি নির্মাণ করা হবে।
