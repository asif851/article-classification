
 ‘অস্কারজয়ী অভিনেত্রী কেট উইন্সলেটের অভিনয় একঘেয়ে’—এটা বর্ষীয়ান হলিউড পরিচালক উডি অ্যালেনের মন্তব্য। হ্যালো ম্যাগাজিনকে দেওয়া এক সাক্ষাৎকারে এ কথা জানালেন টাইটানিক ছবির তারকা কেট।আগামী ১ ডিসেম্বর মুক্তি পেতে যাচ্ছে উডি অ্যালেনের নতুন ছবি ওয়ান্ডার হুইল। এতে অভিনয় করেছেন কেট উইন্সলেট। কেট জানান, এই ছবির শুটিংয়ের সময় উডি বলেছেন, কেটের অভিনয় ‘বোরিং’! কেট বলেন, ‘একটা দৃশ্যে অভিনয় করার সময় উডি মাঝে এসে হঠাৎ আমাকে থামিয়ে দিয়ে বললেন, “না, না, না!” আমি বললাম, “কী হয়েছে?” তিনি বললেন, “তুমি জানো, আমি তোমাকে দেখে বোর হচ্ছি।’’ তখন আমি এটা শুনে খুব মজা পেয়েছিলাম।’ কেট এসব ব্যাপার খুব সহজে নিতে পারেন বলে স্বীকার করেন। তিনি বলেন, ‘আমি সততা পছন্দ করি, যতক্ষণ পর্যন্ত কেউ তাতে আহত না হয়। তিনি (উডি) আমাকে আঘাত করার জন্য কিছু বলেননি।’কেট উইন্সলেটের সঙ্গে ওয়ান্ডার হুইল-এআরও দেখা যাবে মার্কিন গায়ক ও অভিনেতা জাস্টিন টিম্বারলেককে।সূত্র: হিন্দুস্তান টাইমস।
 
