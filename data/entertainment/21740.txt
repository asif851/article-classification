
লাইভ কনসার্টে ভক্তরা শিল্পীর গানের সঙ্গে তাল মেলাবেন, নাচবেন—তবেই না সেই কনসার্ট ও শিল্পী সার্থক। কিন্তু সেই নাচানাচিতে যদি কেউ বাদ সাধে, তখন কেমন লাগবে? শিল্পী বা শ্রোতা কারও কাছে নিশ্চয়ই সেটা ভালো লাগার কথা নয়। সম্প্রতি কিংবদন্তি ব্রিটিশ গায়ক এলটন জনের একটি কনসার্টে ঘটেছে এমন ঘটনা। শ্রোতাদের তাঁদের ইচ্ছেমতো কনসার্ট উপভোগ করতে না দেওয়াতে নিরাপত্তাকর্মীদের ওপর প্রচণ্ড খেপেছেন এলটন।
গত শনিবার যুক্তরাজ্যের একটি ক্রিকেট মাঠে প্রায় ১ হাজার ৭০০ ভক্তের সামনে গান পরিবেশন করেন এলটন জন। শ্রোতারা অনেকেই তখন তাঁর গানের সঙ্গে নাচতে আরম্ভ করেন। পেছনের সারিতে বসা দর্শকদের মধ্যে কেউ কেউ আসনের ওপর দাঁড়িয়ে যান শুধু প্রিয় তারকাকে একটুখানি দেখার জন্য। অনুষ্ঠানের নিরাপত্তার দায়িত্বে থাকা কর্মীরা তখন সেই দর্শকদের আসনে বসাতে চাইলে প্রচণ্ড খেপে যান এলটন। বলে ওঠেন, ‘নিরাপত্তাকর্মীরা বসে পড়ুন। আপনারা না থামলে আমি অনুষ্ঠান শেষ করব না। তখন আপনারাই বিপদে পড়বেন।’৬৯ বছর বয়সী এই তারকার এমন হুমকির পর নিরাপত্তাকর্মীরা বসে পড়তে বাধ্য হন। আর তাঁর এই হস্তক্ষেপের পর শ্রোতারাও মনভরে কনসার্ট উপভোগ করেন। সাধেই কী আর তাঁর এত ভক্ত?সূত্র: আইএএনএস
