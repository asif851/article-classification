
ভারতীয় অভিনেতা অনুপম খেরকে ভিসা দেয়নি পাকিস্তান। করাচির একটি সাহিত্য সম্মেলনের আমন্ত্রিত অতিথি হিসেবে যোগ দিতে পাকিস্তানে যাওয়ার কথা ছিল তাঁর। আজ মঙ্গলবার অনুপমকে ছাড়া ১৮ জনের মধ্যে ১৭ জনকে ভিসা দেওয়া হয়েছে।এ নিয়ে ক্ষোভ প্রকাশ করে অভিনেতা অনুপম বলেন, ‘আমি হতাশ, খুবই কষ্ট পেয়েছি। ১৮ জন আবেদন করলাম, অথচ আমাকে ছাড়া আর সবাইকে ভিসা দেওয়া হয়েছে।’ ভিসা না দেওয়ার কারণ জানতে চাইলে পাকিস্তানের হাই কমিশনার জানান, অনুপম আবেদনই করেননি।আগামী ৫ ফেব্রুয়ারি ‘করাচি সাহিত্য উৎসব’-এ যোগ দিতে পাকিস্তানে যাওয়ার কথা ছিল অনুপম খেরের। ‘পদ্মভূষণ সম্মাননা’প্রাপ্ত ষাটোর্ধ্ব এই অভিনেতা বিজেপি সরকারের সমর্থক। ‘নিজেকে হিন্দু পরিচয় দিতে ভয় হয়’ এমন মন্তব্য করে গত সপ্তাহে তিনি কংগ্রেস নেতা শশী থারুরের সঙ্গে বিতর্কে জড়িয়ে পড়েছিলেন। অনুপমের ওই মন্তব্যের একটি ভিডিও লিঙ্ক টুইটারে পোস্ট করে থারুর লেখেন, ‘আমি সব সময় বলি, আমি একজন গর্বিত হিন্দু। হিন্দু দলের সদস্য নই।’প্রত্যুত্তরে অনুপম লেখেন, ‘থারুর, তুমি আমার বক্তব্য বিকৃত করছ। তুমি আসলে কংগ্রেসের চামচা।’গতমাসে জয়পুর সাহিত্য উৎসবেও দিল্লির মন্ত্রী কপিল মিশ্রকে এক হাত নিয়েছিলেন অনুপম খের।’টাইমস অব ইন্ডিয়া
