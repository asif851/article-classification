
এ মাসের গোড়ার দিকে শোনা গিয়েছিল, হলিউডের পাট চুকিয়ে ভারতে ফিরছেন ‘দেশি গার্ল’ প্রিয়াঙ্কা চোপড়া। তখন অনেকেই বলেছিলেন, বলিউডের নতুন কোনো প্রকল্পে শিগগিরই দেখা যাবে এই নায়িকাকে। কিন্তু তখন তা নিশ্চিত ছিল না। এবার চূড়ান্ত খবর পাওয়া গেছে। সালমান খানের ‘ভারত’ ছবির পরিচালক আলী আব্বাস জাফর জানিয়েছেন, এই ছবির মধ্য দিয়ে বলিউডে ফিরছেন প্রিয়াঙ্কা। এরই মধ্যে ছবিটির শুটিং শুরু হয়েছে। ছবির প্রযোজক ও সালমানের ভগ্নীপতি অতুল অগ্নিহোত্রী গতকাল সোমবার শুটিং সেট থেকে তোলা একটি ছবি নিজের টুইটারে প্রকাশ করেছেন।
জানা গেছে, ‘ভারত’ ছবির মধ্য দিয়ে দীর্ঘ ১০ বছর পর জুটি বাঁধতে যাচ্ছেন সালমান খান ও প্রিয়াঙ্কা চোপড়া। এই দুই তারকাকে এর আগে একসঙ্গে দেখা গেছে ‘মুঝসে শাদি করোগে’ (২০০৪), ‘সালাম-এ-ইশক (২০০৭), ‘গড তুসি গ্রেট হো’ (২০০৮) ছবিতে। প্রিয়াঙ্কার ভারতীয় ভক্তরা মুখিয়ে ছিলেন বলিউডে তাঁর প্রত্যাবর্তনের জন্য। আর প্রিয়াঙ্কা হলিউড ও বলিউড মিলিয়ে নিজের এমন একটা উচ্চতা তৈরি করে ফেলেছেন, যেমন-তেমন কোনো ছবি দিয়ে দেশি ছবিতে ফিরতে চাননি তিনি। ভারতে প্রিয়াঙ্কাকে শেষ দেখা গেছে ২০১৬ সালের ‘জয় গঙ্গাজল’ ছবিতে। সেখানে একজন পুলিশ কর্মকর্তার চরিত্রে অভিনয় করেন তিনি।
জানা গেছে, নিউইয়র্কে থাকতেই আলী আব্বাস আর অতুল ছবির চিত্রনাট্য নিয়ে তাঁর বাড়িতে হাজির হন। ছবির গল্প শুনে পছন্দ হয় প্রিয়াঙ্কার। শোনা যাচ্ছে, ছবির ব্যাপারে চূড়ান্ত কথা বলতেই নাকি মুম্বাই ফিরেছেন এই অভিনেত্রী। তাই বলা যেতে পারে, ‘ভারত’ ছবির জন্য ভারতে ফিরেছেন প্রিয়াঙ্কা চোপড়া।
পরিচালক জানান, ছবিতে গুরুত্বপূর্ণ চরিত্রে অভিনয় করবেন প্রিয়াঙ্কা। রীতিমতো সালমানের সঙ্গে কাঁধে কাঁধ মিলিয়ে এগিয়ে যাবে তাঁর চরিত্র। আগামী বছর ঈদে ছবিটি মুক্তি পাওয়ার কথা। এদিকে নিন্দুকেরা বলছেন অন্য কথা। তাঁদের মতে হলিউডে প্রিয়াঙ্কার দিন শেষ। আর তা এই অভিনেত্রী বুঝেছেন। তাঁর মার্কিন টিভি সিরিয়াল ‘কোয়ান্টিকো’ দিন দিন জনপ্রিয়তা হারাচ্ছে। হলিউডের কয়েকটি ছবিতে অভিনয় করেছেন প্রিয়াঙ্কা, কিন্তু সেসব ছবিতে তাঁর উপস্থিতি খুবই নগণ্য। এদিকে বলিউডেও এখন নতুন নায়িকাদের জয়গান। সব মিলিয়ে নিজের ক্যারিয়ার রক্ষা করতেই নাকি দেশে ছুটে এসেছেন প্রিয়াঙ্কা। আর এই ফিরে আসাকে সফল করতে সালমান খানকে মই হিসেবে ব্যবহার করছেন। কারণ, ঈদে ‘ভাইজান’-এর ছবি মানেই নিশ্চিত হিট।
‘ভারত’ ছবিটি ২০১৪ সালে নির্মিত কোরিয়ার ‘ওড টু মাই ফাদার’ ছবির অফিশিয়াল রিমেক। হিন্দি এই ছবিতে দেশভাগ আর ভারতের স্বাধীনতার ৭০ বছরের উল্লেখযোগ্য কিছু ঘটনা ফুটিয়ে তোলা হবে। ইন্ডিয়ান এক্সপ্রেস, জি নিউজ
