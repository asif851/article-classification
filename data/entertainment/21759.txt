
নায়করাজ রাজ্জাকের জীবনী লিখছেন চিত্রপরিচালক ছটকু আহমেদ। তবে এ ব্যাপারে আপত্তি জানিয়েছেন রাজ্জাকের বড় ছেলে বাপ্পারাজ। আজ বুধবার দুপুরে প্রথম আলোকে তিনি বলেন, ‘বাবার জীবনী লেখার জন্য আমরা তাঁকে কোনো অনুমতি দিইনি। কোথা থেকে অনুমতি নিয়ে তিনি বাবার জীবনী লিখছেন? যত দূর জানি, বাবা যখন জীবিত ছিলেন, তিনিও এ ধরনের কোনো অনুমতি দেননি। যদি ছটকু আহমেদের কাছে এ ধরনের কোনো অনুমতি থাকে, তাহলে তিনি তা আমাদের দেখান।’
এদিকে আজ সকালে সামাজিক যোগাযোগমাধ্যম ফেসবুকে বাপ্পারাজ লিখেছেন, ‘আমার বাবার জীবদ্দশায় তাঁকে নিয়ে যখন অপমানজনক উক্তি চালাচালি হচ্ছিল, তখন যাঁরা না শোনার না জানার ভান করে নিশ্চুপ ছিলেন, আজ তাঁদের উক্তি নিয়ে ছটকু আহমেদ নায়করাজের জীবনী লিখছেন। ভালো প্রোজেক্ট নিয়েছেন ছটকু সাহেব। আপনার কলম তখন কালিহীন ছিল, তাই একটু প্রতিবাদও করতে পারেননি। আজ জীবনী লিখছেন বইমেলায় আসবে বলে? ক্ষ্যান্ত হন, ক্ষ্যান্ত হন। আমি এখনো মরে যাইনি।’
এরপর ছটকু আহমেদ তাঁর প্রতিক্রিয়ায় লিখেছেন, ‘রাজ্জাক ভাইকে দিয়ে যদি ব্যবসা করতে চাইতাম, তবে রাজ্জাক ভাই ভিডিও করে যেসব কথা আমাকে বলে গেছেন, সেসব ভিডিও রাজ্জাক ভাইয়ের মৃত্যুর সঙ্গে সঙ্গে ইউটিউবে ছেড়ে দিতাম। হট কেকের মতো মানুষ তা লুফে নিত। আমরা লেখকেরা ব্যবসা করি না। আমরা সত্য তুলে ধরি। আর যারা সত্যকে চাপা দিয়ে রাখতে চায়, তারাই গোপনে ব্যবসা করে।’
রাজ্জাকের পরিবারের কাছ থেকে অনুমতি নেওয়ার ব্যাপারে প্রথম আলোকে ছটকু আহমেদ বলেন, ‘রাজ্জাক ভাই নিজে আমাকে লিখতে বলেছেন। তাঁর অনেক কথার ভিডিও আমার কাছে আছে। তা ছাড়া রাজ্জাক ভাই যে আমাকে অনুমতি দিয়েছেন, তাঁর স্বাক্ষর করা সেই কাগজ আমার কাছে আছে। প্রয়োজন হলে অবশ্যই আমি তা প্রকাশ করব।’
প্রয়াত নায়করাজ রাজ্জাককে নিয়ে ছটকু আহমেদ যে বই লিখছেন, তার নাম ‘নায়করাজ রাজ্জাক: টালিগঞ্জ থেকে ঢালিউড’। আগামী বছর জানুয়ারিতে বইটি প্রকাশ করবে বিডিনিউজ পাবলিকেশন লিমিটেড (বিপিএল)। ধারণা করা হচ্ছে, বাংলা একাডেমির আগামী অমর একুশে গ্রন্থমেলায় অন্যতম আকর্ষণ হবে বইটি।
