
ধনীর দুলাল হলে সবকিছুই একটু বেশি বেশি পাওয়া যায়। তবে শিশুদের ক্ষেত্রে সেটি নিজের একটি সাজানো ঘর, দামি পোশাক বা খেলনা পর্যন্ত সীমাবদ্ধ থাকলেই কেউ অবাক হয় না। কিন্তু নবাবপুত্র তৈমুরের কথা আলাদা। জন্মদিনের আগেই সাইফ আলী খান আর কারিনা কাপুর খানের আদরের ছেলে তৈমুর একটি লাল টুকটুকে গাড়ি উপহার পেয়েছে। খেলনার গাড়ি নয়, ১ কোটি ৩০ লাখ রুপির সত্যিকারের গাড়ি ছেলেকে উপহার দিয়েছেন সাইফ আলী খান।
সম্প্রতি একটি লাল রঙের জিপ কিনেছেন বলিউড তারকা সাইফ আলী খান। সেই গাড়ির পেছনের সিটে শিশুর বসার জন্য আলাদা আসনের ব্যবস্থা করা আছে। সাইফের কাছে জানতে চাওয়া হয়, এই গাড়িতে তিনি প্রথম কাকে চড়াবেন। সাইফ বলেন, ‘তৈমুরকে সবার আগে এই গাড়িতে চড়াব। গাড়ির রং ওর খুব পছন্দ হবে। তাই এই গাড়িটি আমি ওকে উপহার দিচ্ছি।’   আগামী ২০ ডিসেম্বর তৈমুরের প্রথম জন্মদিন। এর মধ্যেই অনেক বড় তারকায় পরিণত হয়েছেন সাইফ আর কারিনার পুত্র। তৈমুরের কোনো ছবি ইন্টারনেটে প্রকাশ পাওয়া মানে মুহূর্তের মধ্যে তা ভাইরাল হয়ে যাওয়া।
জন্মদিনে ছেলেকে অনেক দামি উপহার দিলেও এর আয়োজন হবে একদম সাদামাটা। তৈমুরের খালা ও বলিউড তারকা কারিশমা কাপুর আগেই জানিয়েছেন, একেবারে পারিবারিক আবহে সাধারণভাবে তৈমুরের জন্মদিন উদ্‌যাপন করা হবে। যদিও ইদানীং অন্য গুঞ্জনও শোনা যাচ্ছে, কারিনা নাকি তাঁর ছেলের জন্মদিন জনপ্রিয় কার্টুন চরিত্র পেপা পিগের ভাবনায় করার পরিকল্পনা করেছেন। দেখা যাক, শেষ পর্যন্ত তৈমুরের জন্মদিনে আরও কী কী চমক থাকছে। ইন্ডিয়া টুডে।
