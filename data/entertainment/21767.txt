
শারদ নবরাত্রির শুরুর দিনই প্রকাশিত হয়েছে ‘পদ্মাবতী’ সিনেমায় দীপিকা পাড়ুকোনের রাজকীয় লুক। গতকাল সোমবার প্রকাশ পেয়েছে ‘পদ্মাবতী’র স্বামী মহারাওয়াল রতন সিংয়ের রূপে শহীদ কাপুরের লুক। কিন্তু ছবির দুটি পোস্টার প্রকাশ হওয়ার পর এই সিনেমার কিছু স্থিরচিত্র ফাঁস হয়েছে। সিনেমার পোস্টারে দীপিকাকে যেমন পোশাক আর গয়নায় দেখা গিয়েছিল, সেই রকম সাজে আরও দুটি ছবি সামাজিক যোগাযোগমাধ্যমে ভাইরাল হয়েছে। নতুন ছবি দুটির সঙ্গে পোস্টারের আরও একটি মিল আছে। এখানে দীপিকাকে দেখা গেছে জোড়া ভ্রুতে। অনেকে মনে করছেন, সঞ্জয় লীলা বানসালির আসন্ন ছবি ‘পদ্মাবতী’র সেট থেকেই এই ছবিগুলো ফাঁস হয়েছে। 
এই ব্যাপারে বানসালির মুখপাত্র কোনো মন্তব্য করতে রাজি হননি। এই নির্মাতার প্রতিটি সিনেমাতেই নায়ক-নায়িকাদের লুক গোপন রাখার জন্য সেটে কড়া নিরাপত্তার ব্যবস্থা করা হয়। আর ‘পদ্মাবতী’ নিয়ে যেহেতু বারবার ঝামেলা হচ্ছিল, তাই এই ছবির শুটিংয়ে নিরাপত্তা ছিল আরও জোরদার। এত রাখঢাক সত্ত্বেও কীভাবে সেটের ভেতর থেকে ছবি ফাঁস হলো, সেই প্রশ্নও উঠছে কিছু মহল থেকে। কারণ, অনেকেই জানেন, বানসালি শুটিংয়ের সময় তারকা ও কলাকুশলীদের খুব কাছের লোকজনকেও প্রবেশের অনুমতি দেন না। ধারণা করা হচ্ছে, চলচ্চিত্র-সংশ্লিষ্ট কেউ হয়তো এই ছবিগুলো ফাঁস করেছেন।  এর আগে ‘দত্ত’ সিনেমায় রণবীর কাপুরের লুক ও ‘থাগস অব হিন্দুস্তান’ সিনেমায় আমির খানের বিচিত্র লুক সেট থেকে ফাঁস হয়েছে। কিন্তু এই দুটো ছবির একটিরও এখন পর্যন্ত পোস্টার প্রকাশিত হয়নি। ‘পদ্মাবতী’ টিম ছবিটিকে আলোচনায় রাখার জন্য নিজেরাই ছবি ফাঁস করেছে—এমন গুঞ্জন শোনা যাচ্ছে। ‘পদ্মাবতী’ সিনেমা নিয়ে এখন পর্যন্ত তো আর কম জল ঘোলা হয়নি। আসছে ডিসেম্বরে ছবিটি মুক্তি দেওয়ার কথা। কিন্তু সেটি আদৌ সম্ভব হবে কি না, তা নিয়েও সন্দিহান প্রযোজক।
‘পদ্মাবতী’ সিনেমার শুটিং করতে গিয়ে বেশ ঝামেলা পোহাতে হয়েছে নির্মাতাকে। সঞ্জয় লীলা বানসালির এই ছবিটি শুরু থেকেই ভালোভাবে নিতে পারছেন না রাজপুত করনি সেনা সদস্যরা। প্রথমে গুজব রটে, এই সিনেমায় নাকি দিল্লির সুলতান আলাউদ্দিন খিলজির সঙ্গে রানি পদ্মাবতীর একটি স্বপ্নের দৃশ্য আছে। সেই দৃশ্যে দুজনকে শোয়ার ঘরে দেখা গেছে। এ খবর ছড়ানো মাত্রই উগ্রবাদীরা হামলা করে ‘পদ্মাবতী’র সেটে। এরপর কিছুদিনের জন্য ছবির শুটিং স্থগিত ঘোষণা করা হয়। জয়পুরে তাঁদের শুটিং করতে না দেওয়া হলে কোলাপুরে আবার শুটিং শুরু হয়। সেখানেও ঘটে বিপত্তি। মাঝে কিছুদিন উগ্রবাদীরা চুপচাপ ছিল। সম্প্রতি ‘পদ্মাবতী’র পোস্টার প্রকাশিত হওয়ার পর ছবিটি ঘিরে নতুন উত্তেজনা সৃষ্টি হয়েছে। গত শনিবার রাজস্থানের জয়পুরের রাজমন্দিরের সামনে পোড়ানো হয় এই ছবির পোস্টার। হিন্দুস্তান টাইমস
