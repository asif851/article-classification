
চিত্রশিল্পী সালমান খানের পরিচয় আগেই পাওয়া গেছে। অবসরে ছবি আঁকতে দারুণ পছন্দ করেন তিনি। নতুন বছরে কারজাত শহরের হাটলুনি গ্রামের অধিবাসীদের ভিন্নধর্মী এক উপহারই দিলেন ছবি আঁকায় পারদর্শী এ তারকা অভিনেতা। তাঁর নেতৃত্বে ৩০ জনের একটি দল মাত্র পাঁচ ঘণ্টায় হাটলুনি গ্রামের সব বাড়ি, লাইব্রেরি ও পানির ট্যাংকি রং করেছে বলেই জানা গেছে।হাটলুনি গ্রামে সালমান অভিনীত ‘বজরঙ্গি ভাইজান’ ছবির শুটিং চলছে। সম্প্রতি গ্রামটি রং করার পাশাপাশি গ্রামের মেয়েদের শাড়ি উপহার দেন সালমান। এ ছাড়া তিনি গ্রামের ছেলেদের সঙ্গে ফুটবলও খেলেন। আর এ সবই তিনি করেন নতুন বছরে গ্রামের মানুষদের মুখে হাসি ফোটানোর জন্য। সালমানের চেষ্টা বিফলে যায়নি। তাঁর এসব কর্মকাণ্ডে দারুণ খুশি গ্রামের অধিবাসীরা। এক খবরে এমনটিই জানিয়েছে ওয়ান ইন্ডিয়া।‘জয় হো’ ছবির পোস্টার আঁকলেন সালমান‘বজরঙ্গি ভাইজান’ ছবির বিভিন্ন চরিত্রে অভিনয় করছেন সালমান খান, কারিনা কাপুর খান, নওয়াজউদ্দিন সিদ্দিকী, এজাজ খান, নাজিম খান প্রমুখ। ছবিটি মুক্তি পাবে চলতি বছরের আগস্টে। ব্রাহ্মণ একজন মেয়ের সঙ্গে মুসলিম ছেলের প্রেমের গল্প নিয়ে গড়ে উঠেছে এর কাহিনি। ২০১২ সালে মুক্তি পাওয়া ‘এক থা টাইগার’ ছবির ব্যাপক সাফল্যের পর এবার ‘বজরঙ্গি ভাইজান’ ছবিতে নির্মাতা কবির খানের সঙ্গে কাজ করছেন সালমান। কবির খান বলেন, ‘সালমানের নেতৃত্বে আমরা ৩০ জন একটানা পাঁচ ঘণ্টা কাজ করে পুরো গ্রামটি রং করেছি। কাজের ফলাফলটা এক কথায় অসাধারণ।’ 
