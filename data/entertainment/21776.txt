
মার্কিন সংগীতশিল্পী আরিয়ানা গ্রান্ডের পিছু ছাড়ছেই না দুর্বৃত্তরা। তাঁর কোস্টারিকার কনসার্টে হামলার হুমকি দিয়েছে এক ব্যক্তি। গত রোববার কাইসেও লোপেজ নামের ওই ব্যক্তিকে গ্রেপ্তার করেছে কোস্টারিকার পুলিশ। অবশ্য এতে কনসার্টের পরিকল্পনায় কোনো পরিবর্তন আসেনি। কনসার্টের আয়োজন বেশ জোরেশোরেই এগোচ্ছে।
গত ২২ মে যুক্তরাজ্যের ম্যানচেস্টারে আরিয়ানার কনসার্টে আত্মঘাতী হামলা হয়। হামলায় ২২ জন নিহত হন। আহত হন ৬৪ জন। হতাহত ব্যক্তিদের সম্মানে ও অর্থ সহায়তায় ম্যানচেস্টারে ফের কনসার্টের আয়োজন করা হয়েছিল। ওল্ড ট্রাফোর্ডে ‘ওয়ান লাভ ম্যানচেস্টার’ নামের এই কনসার্টে আরিয়ানার সঙ্গে যোগ দিয়েছিলেন আরও কয়েকজন সংগীত তারকা।
ম্যানচেস্টারের সেই হামলার পর থেকেই আরিয়ানার কনসার্ট বেশ কঠিন নিরাপত্তার মধ্য দিয়ে হচ্ছে। নতুন করে হুমকি পাওয়ার পর আরিয়ানার কোস্টারিকার কনসার্টে ভক্তরা তিন ধাপের নিরাপত্তা তল্লাশির মুখোমুখি হতে পারেন। কোস্টারিকার পুলিশ বলছে, যদি এটা কৌতুকও হয়, তবুও তা যাচাই করে দেখতে হয়েছে। কারণ এখন খুবই স্পর্শকাতর সময়। এটা বড় কোনো ট্র্যাজেডির নেতৃত্ব দিতে পারে।
আরিয়ানা ইনস্টাগ্রামে কনসার্টের কথা লিখে ছবি দিলেও হুমকির কথা কিছু লেখেননি। শিল্পীর ঝুলিতে কোস্টারিকা ছাড়াও আছে মেক্সিকো ও জাপান সফর। কনসার্ট নিয়ে এ হুমকির মাঝেও খুশির খবর আছে আরিয়ানার জন্য। ম্যানচেস্টার আরিয়ানাকে দিতে যাচ্ছে বিশেষ নাগরিকত্ব। সূত্র: বিবিসি ও ডেইলি মেইল।
