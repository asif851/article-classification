
বিজয়ের ৪২ বছর পর বিজয় দিবস উপলক্ষে গতকাল নিজের অনুভূতির কথা জানালেন স্বাধীন বাংলা বেতারকেন্দ্রের অন্যতম শিল্পী শাহীন সামাদ। দেশের বর্তমান অবস্থা ও ঘটনা প্রসঙ্গে তিনি প্রথম আলো ডটকমকে জানিয়েছেন, দেশের বর্তমান অবস্থা যা চলছে, তা নিয়ে খুবই হতাশ তিনি।শাহীন সামাদ জানিয়েছেন, ‘দেশের চলমান ঘটনাগুলো দেখে মনে হচ্ছে আমাদেরই মধ্যে শত্রুরা লুকিয়ে ছিল। তবে এ ধরনের শত্রুর সংখ্যা কিন্তু খুব একটা বেশি না। আমাদের দেশের মোট জনসংখ্যা কিন্তু ১৬ কোটির মতো। সেই তুলনায় শত্রুর সংখ্যা একেবারে হাতেগোনা।’শাহীদ সামাদ আরও জানিয়েছেন, ‘আমি কিন্তু রাজনৈতিক ব্যক্তি নই। তাই একজন সংগীতশিল্পী হিসেবে বলতে চাই, আমাদের সবার দেশ গড়ার কাজে মনোযোগ দেওয়াটা জরুরি। রাজনীতির ঊর্ধ্বে দেশ। তাই রাজনৈতিক এজেন্ডা বাস্তবায়নের জন্য দেশের স্বার্থকে উপেক্ষা করলে তা মোটেও সুখকর কিছু বয়ে আনবে না। আমি এমন একটা পরিবর্তন চাই, যা দেশকে শুধু সামনের দিকেই এগিয়ে নিয়ে যাবে।’শিল্পী শাহীন সামাদ জানিয়েছেন, আর সবার মতো তিনিও স্বপ্ন দেখতেন স্বাধীন সার্বভৌম বাংলাদেশে থাকবে না কোনো ধরনের অস্থিতিশীল পরিবেশ। সুজলা-সুফলা শস্যশ্যামলা ছোট্ট এই বাংলাদেশে সবাই মিলেমিশে হাসি আনন্দে একাত্ম হয়ে থাকবে। কিন্তু বাংলাদেশের এখন যা দেখছেন তাতে অত্যন্ত হতাশ তিনি।স্বাধীন বাংলা বেতারকেন্দ্রের শিল্পী বলেন, ‘এখন আমরা যা করছি, তা কিন্তু বাঙালি ভাইদের সঙ্গেই করছি। হানাহানি, মারামারি, সম্পদ নষ্ট করছি এই দেশেরই মানুষদের। বিশ্বের দরবারে আমারই আমাদের ভাবমূর্তি নষ্ট করে চলছি। অথচ আমাদের ভাইয়েরা ’৭১ সালে লড়াই করেছিল পাকিস্তানি হায়েনাদের বিরুদ্ধে। একটা স্বাধীন সার্বভৌম বাংলাদেশের স্বপ্নে সেদিন বাংলার আপামর জনসাধারণ একাত্ম হয়েছিল। কিন্তু আমরা তো এমন বাংলাদেশ কখনোই চাইনি। আমাদের সব দেশপ্রেমিক ভাইয়ের উচিত এইসব শত্রুকে চিহ্নিত করে তাদের বিরুদ্ধে সোচ্চার হওয়া। ছোট্ট একটা দেশ, আমরা কি সবাই মিলেমিশে থাকতে পারি না?’
