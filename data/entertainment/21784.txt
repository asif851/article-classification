
হন্যে হয়ে প্রেমপত্রের খোঁজ করছেন মৌসুমী হামিদ। চলচ্চিত্র আর নাটকে অভিনয়ের পাশাপাশি এখন প্রেমপত্র খোঁজাও তাঁর নিয়মিত কাজের একটি হয়ে দাঁড়িয়েছে! কিন্তু মজার বিষয়, নিজের নামে লেখা প্রেমপত্র নয়, মৌসুমী খুঁজছেন বিভিন্ন সময়ে বিভিন্ন প্রেমিক যুগলের লেখা প্রেমপত্র, যা নিয়ে হবে প্রদর্শনী। প্রেমপত্রের প্রদর্শনী!এবারের ভালোবাসা দিবসেই মৌসুমী ও তাঁর বন্ধুদের তৈরি ইভেন্ট ম্যানেজমেন্ট প্রতিষ্ঠান ‘ফ্যান্টাস্টিক ফোর’ ও ‘আয়োজন’ নামের আরেকটি প্রতিষ্ঠান আয়োজন করেছিল প্রেমপত্রের একটি প্রদর্শনী। কিন্তু তা ছিল খুব অল্প সময়ের প্রস্তুতিতে করা। তাই এবার একেবারে এক বছর সময় হাতে নিয়ে প্রেমপত্রের সন্ধানে নেমেছেন লাক্সসুন্দরী মৌসুমী ও তাঁর বন্ধুরা। মৌসুমী জানান, কোনো পৃষ্ঠপোষক ছাড়াই নিজ খরচে প্রেমপত্র সংগ্রহ ও প্রদর্শনীর আয়োজন করেছিলেন তাঁরা। আগামী দিনে ভালোবাসা দিবসে আরও বড় পরিসরে এর আয়োজন করবেন। এ জন্য বছরজুড়েই প্রেমপত্র সংগ্রহের কাজ চলবে। মৌসুমী বলেন, ‘প্রেমপত্র প্রদর্শনীর বিষয়টি মাথায় আসে এ বছরের ১ ফেব্রুয়ারি। এর পরপরই ইন্টারনেট, ফেসবুকে বেশ প্রচার চালাই। দুই সপ্তাহের মধ্যে প্রায় আড়াই হাজার প্রেমপত্র পাই। এর মধ্যে ৩৬ পাতার একটি প্রেমপত্রও ছিল।’প্রেমপত্র সংগ্রহ ও প্রদর্শনীর উদ্দেশ্য নিয়ে জানতে চাইলে মৌসুমী বলেন, ‘প্রেমিক-প্রেমিকার লেখা এক একটি চিঠি ভালোবাসার দলিল। চিঠির প্রতিটি শব্দের মধ্যে অনেক আবেগ জড়িয়ে থাকে। এই প্রযুক্তির যুগে হাতে লেখা কাগুজে চিঠিগুলো শুধুই স্মৃতি হয়ে হয়তো থেকে যাবে। তাই আমরা চেয়েছি দেশ-বিদেশের বাংলা ভাষাভাষীর প্রেমিক-প্রেমিকার লেখা চিঠিগুলো সংগ্রহ করতে।’
