
: আমি কয়েকটা দিন একদম চুপচাপ থাকতে চাই। নিরিবিলি একটা জায়গা দরকার। খুব জরুরি।: বলেন কী! কেন?: কাজের ওপর কাজ। একটা শেষ না হতেই আরেকটা। কাজ করতে করতে হাঁপিয়ে উঠেছি। শরীরের ওপর দিয়ে যাচ্ছে।: কতগুলো কাজ করেছেন?: অনেকগুলো! আমি এত কাজ করতে চাইনি। ভালো কিছু কাজ করতে চাই।: তাহলে এত কাজ করছেন কেন?: বাধ্য হচ্ছি। এত অনুরোধ। কাউকে না বলতে পারি না। বুঝেছি, এবার থেকে ‘না’ বলতে হবে।কথা হচ্ছে মোশাররফ করিমের সঙ্গে। অভিনয় নিয়ে খুবই ব্যস্ত। সাক্ষাৎকার দেওয়ার জন্য হাতে এতটুকু সময় নেই। ৪ সেপ্টেম্বর প্রেক্ষাগৃহে মুক্তি পাচ্ছে মোশাররফ করিমের নতুন ছবি। নাম জালালের গল্প। পরিচালক আবু শাহেদ ইমন। কাহিনি ও চিত্রনাট্য তিনিই লিখেছেন। সংগীত পরিচালনা করেছে চিরকুট। প্রযোজনা প্রতিষ্ঠান ইমপ্রেস টেলিফিল্ম। ৩০ আগস্ট দুপুরে ছবিটির উদ্বোধনী প্রদর্শনী হলো যমুনা ব্লকবাস্টার সিনেমাসে। ওদিকে পুবাইলে নাটকের শুটিং হবে। ধারাবাহিক নাটক লড়াই। বাংলাভিশনের জন্য তৈরি করছেন আল হাজেন। উদ্বোধনী প্রদর্শনী শেষে মোশাররফ করিমকে ছুটতে হবে সেখানে। তাই সাক্ষাৎকারটি তিনি মুঠোফোনে দেওয়ার ব্যাপারে আগ্রহ প্রকাশ করেন। কী আর করা, রাজি না হয়ে উপায় নেই।: কোথায় যাচ্ছেন?: জালালের গল্প ছবির উদ্বোধনী প্রদর্শনী হবে। ওখানে যাচ্ছি।মোশাররফ করিম জালালের গল্প ছবিতে কাজ করার অভিজ্ঞতার কথা বললেন এভাবে, ‘সময়টা মনে আছে। তখন শীত ছিল। আমি যে কম্বল গায়ে দিয়েছিলাম, তাতে আগুন লেগেছিল।’ কীভাবে? বললেন, ‘ওটা বলা যাবে না।’পর্তুগালে ১৯তম আভাঙ্কা আন্তর্জাতিক চলচ্চিত্র উৎসবে জালালের গল্প পেয়েছে শ্রেষ্ঠ ছবির পুরস্কার। একই উৎসবে সেরা অভিনেতার পুরস্কার পান মোশাররফ করিম।পাঠকদের আগেই জানানো হয়েছে, পর্তুগালের এই উৎসবে ১২১টি দেশের ২ হাজার ২০০টি চলচ্চিত্র নিবন্ধিত হয়। এর মধ্য থেকে ১১৮টি ছবি নির্বাচিত হয় প্রতিযোগিতার জন্য।: জালালের গল্প ছবিটি দেখেছেন?: না, কাজ শেষ হওয়ার পর আজ (৩০ আগস্ট) ছবিটি প্রথম দেখব। ছবিটি তো এরই মধ্যে কয়েকটি উৎসবে দেখানো হয়েছে। মনে হচ্ছে ভালোই হয়েছে।বাংলাদেশের আগেই ছবিটি বিশ্বের কয়েকটি উল্লেখযোগ্য উৎসবে দেখানো হয়েছে। এর মধ্যে রয়েছে ইরানের ৩৩তম ফজর আন্তর্জাতিক চলচ্চিত্র উৎসব, দক্ষিণ কোরিয়ার ১৯তম বুসান আন্তর্জাতিক চলচ্চিত্র উৎসব। এ ছাড়া ভারতের ৪৫তম গোয়া আন্তর্জাতিক চলচ্চিত্র উৎসব ও ষষ্ঠ ফিজি আন্তর্জাতিক চলচ্চিত্র উৎসবে দেখানো হয়েছে ছবিটি। ভারতের সপ্তম জয়পুর আন্তর্জাতিক চলচ্চিত্র উৎসবে সেরা নবাগত নির্মাতার পুরস্কার পান আবু শাহেদ ইমন।: জালালের গল্প ছবিতে আপনার চরিত্রটির কথা মনে আছে?: পুরোপুরি নেতিবাচক চরিত্র। ভয়ংকর আর নিষ্ঠুর স্বভাব। মানুষ হত্যা তার কাছে কোনো ব্যাপার না। জালালের কথিত বাবা। যাকে সে ছেলের মতো দেখে, তার প্রেমিকার দিকেই সে হাত বাড়ায়। জটিল মনস্তাত্ত্বিক দিক আছে। পুরো বিষয়টি মাথায় নিয়ে চরিত্রটি বাস্তবসম্মতভাবে ফুটিয়ে তোলার চেষ্টা করেছি।পর্তুগালে পুরস্কার পাওয়ার খবরটি মোশাররফ করিম পেয়েছেন হঠাৎ করেই। বললেন, ‘আমার তো ফোন না ধরার অভ্যাস। ফোন দিয়েছে, কিন্তু আমাকে পায়নি। আবু শাহেদ ইমন একদিন আমাকে ফোন দিয়ে খবরটা দিলেন। শুনে আমি তো মহাখুশি।’জালালের গল্প ছবিতে আরও অভিনয় করেছেন মৌসুমী হামিদ, তৌকীর আহমেদ, শর্মীমালা, আহমেদ গিয়াস, নবাগত মোহাম্মদ ইমন, আরাফাত রহমান প্রমুখ।এরই মধ্যে আরেকটি ছবির কাজ করেছেন মোশাররফ করিম। ছবির নাম অজ্ঞাতনামা। পরিচালক তৌকীর আহমেদ।মোশাররফ করিম বললেন, ‘পরপর দুটি ভালো ছবিতে কাজ করেছি। জালালের গল্প আর অজ্ঞাতনামা। দুটি ছবি দেখেই দর্শক আনন্দ পাবেন। এগুলো শুধু শহুরে দর্শকদের জন্য নয়, আমি বলব, ঢাকার বাইরের দর্শকেরাও দেখবেন।’আবার নাটকের প্রসঙ্গ। ঈদুল ফিতরে টিভিতে প্রচারিত মোশাররফ করিম অভিনীত নাটকগুলো দেখে অনেকেই অভিযোগ করেছেন, মোশাররফ করিমের নাটক দেখে আগে দর্শক যে আনন্দ পেয়েছে, এখন আর তা নেই। তাঁর অভিনয় একই ধরনের হচ্ছে। একটা থেকে আরেকটা কাজ আলাদা করার উপায় নেই।দর্শকদের অভিযোগ শুনে এতটুকু আপত্তি করেননি মোশাররফ করিম। বললেন, ‘ভিন্নতা পাবে কোথা থেকে। আমি তো নিজেই জানি না, কখন কোনটার কী কাজ করছি। কোন চরিত্রটা কী রকম। তাড়াতাড়ি শেষ করতে হবে। এত কাজ! কাজ করে করে ক্লান্ত হয়ে গেছি। তবে এবার খুব বেছে বেছে আর ভেবেচিন্তে কাজ করছি।’জানালেন, এবারও ‘সিকান্দর বক্স’ সিরিজের নাটক করবেন। এ ছাড়া অনেক দিন পর রেদওয়ান রনি ও শরাফ আহমেদ জীবনের নাটকের কাজ করছেন। মাসুদ সেজানের সঙ্গে আগেও কাজ করেছেন, এবারও করছেন। পাশাপাশি রয়েছে আরও কয়েকটি কাজ।ব্লকবাস্টার সিনেমাসে তিনি ঢুকবেন। এর আগে বললেন, ‘এখন দর্শক অনেক সচেতন। কিছু একটা করে ছেড়ে দিলেই তা আর কেউ দেখবে না। প্রযুক্তি এখন তাদের হাতের মুঠোয়। আমিও সেদিকে খেয়াল রেখেছি। আশা করছি, আমার এবারের কাজগুলো দেখে সবাই মুগ্ধ হবেন।’
