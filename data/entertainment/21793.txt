
গান-নাচ-কবিতা আর স্মৃতিচারণে ব্রিটিশ বিরোধী আন্দোলনের অগ্রসেনানী, অগ্নিযুগের বীর কন্যা প্রীতিলতা ওয়াদ্দেদারকে স্মরণ করল বাংলাদেশ উদীচী শিল্পীগোষ্ঠী। প্রীতিলতা ওয়াদ্দেদার-এর ৮৪ তম আত্মাহুতি দিবস উপলক্ষে শুক্রবার বিকেল চারটায় ঢাকা বিশ্ববিদ্যালয়ের টিএসসি’র স্বোপার্জিত স্বাধীনতা চত্বরে স্মরণ অনুষ্ঠান আয়োজন করে উদীচী ঢাকা মহানগর সংসদ। অনুষ্ঠানের শুরুতে ‘যখন তোমার ভাঙবে ঘুম, তখন তোমার সকাল’ গানটির সঙ্গে দলীয় নৃত্য পরিবেশন করেন উদীচী’র নৃত্যশিল্পীরা। এরপর উদীচী ঢাকা মহানগর সংসদের সহসভাপতি অধ্যাপক এ এন রাশেদা-এর সভাপতিত্বে শুরু হয় আলোচনা সভা। এতে আলোচনা করেন উদীচী কেন্দ্রীয় সংসদের সভাপতি কামাল লোহানী, উদীচী কেন্দ্রীয় সংসদের সাধারণ সম্পাদক প্রবীর সরদার এবং উদীচী ঢাকা মহানগর সংসদের সাধারণ সম্পাদক ইকবালুল হক খান। বীর কন্যা প্রীতিলতা ওয়াদ্দেদার-এর জীবন, কর্ম এবং তাঁর আত্মাহুতির ঘটনার বিভিন্ন দিক নিয়ে আলোচনা করেন বক্তারা। এ সময় তারা প্রীতিলতা ওয়াদ্দেদার যে কলেজে পড়তেন সেই ইডেন কলেজকে পূর্ণাঙ্গ বিশ্ববিদ্যালয় হিসেবে প্রতিষ্ঠা করে তাকে প্রীতিলতার নামে নামাঙ্কিত করার দাবি জানান। প্রীতিলতার লড়াইয়ের ইতিহাস, তাঁর আত্মত্যাগ এবং দেশপ্রেমের আখ্যানকে সর্বস্তরের ছড়িয়ে দেয়ার আহ্বানও জানান বক্তারা। আলোচনা সভার পর ছিল উদীচী ঢাকা মহানগর সংসদ এর মিরপুর, কাফরুল ও উত্তরাসহ বিভিন্ন শাখা সংসদের শিল্পীরা।
