
‘শুনলাম, “জালালের গল্প” নাকি মেকআপে জাতীয় পুরস্কার পাইছে। হাসব, নাকি কাঁদব, বুঝতেছি না। এ সিনেমায় তৌকীর ভাইয়ের (তৌকীর আহমেদ) গোঁফ ছাড়া কারও কোনো মেকআপের ব্যবহারই ছিল না।’ জাতীয় চলচ্চিত্র পুরস্কার ঘোষণার পর নিজের ফেসবুক পোস্টে বিস্ময় প্রকাশ করে এমন মন্তব্য করেন ওই চলচ্চিত্রের অন্যতম অভিনয়শিল্পী মৌসুমী হামিদ। পরে এ নিয়ে প্রথম আলোর সঙ্গে আলাপে তিনি ওই চলচ্চিত্রের এ শাখায় পুরস্কার পাওয়াকে ‘হাস্যকর ও প্রশ্নবিদ্ধ’ বলে মন্তব্য করেছেন। অন্য কোনো বিভাগে চলচ্চিত্রটির পুরস্কার না পাওয়ায় হতাশাও প্রকাশ করেছেন তিনি।
‘লাক্স চ্যানেল আই সুপারস্টার’ প্রতিযোগিতার মধ্য দিয়ে অভিনয়ে যাত্রা শুরু হয় মৌসুমী হামিদের। সাত বছরের অভিনয়জীবনে কাজ করেছেন নাটক ও চলচ্চিত্রে। ২০১৫ সালের আলোচিত সিনেমা ‘জালালের গল্প’ দিয়ে বেশ আলোচনায় আসেন তিনি। কিন্তু জাতীয় চলচ্চিত্র পুরস্কারের মতো এত বড় আসরে ছবিটি রূপসজ্জা শাখায় পুরস্কার অর্জন করায় বিস্মিত ও হতবাক হয়েছেন।
আজ শনিবার সকালে প্রথম আলোর সঙ্গে আলাপে মৌসুমী হামিদ বলেন, ‘ব্যাপারটা আমার কাছে হাস্যকর। আমার মনে হয়েছে, “জালালের গল্প” সিনেমাটি অন্য বিভাগে পুরস্কার পাওয়ার মতো। কিন্তু কোনো অবস্থাতেই রূপসজ্জায় পাওয়ার মতো না। তাই আমার কাছে ব্যাপারটা প্রশ্নবিদ্ধ মনে হয়েছে।’
তবে জাতীয় চলচ্চিত্র পুরস্কারের অন্য বিভাগের পুরস্কার নিয়ে খুশি মৌসুমী। তাঁর মতে, যোগ্য মানুষ এবং মানসম্পন্ন কাজগুলো পুরস্কার ঘরে তুলেছে। মৌসুমী বলেন, ‘অন্য বিভাগগুলোতে যাঁরা পুরস্কার পেয়েছেন, সেসবের অভিনয়শিল্পী ও কলাকুশলীরা দুর্দান্ত। প্রতিটা কাজ নিঃসন্দেহে প্রশংসার দাবি রাখে। “বাপজানের বায়োস্কোপ” সিনেমা নিয়ে বলব, নির্মাতা রিজু ভাই (রিয়াজুল রিজু) জীবন দিয়ে তাঁর সিনেমা বানিয়েছেন। আর জয়া আপু তো ওয়ান অ্যান্ড ওনলি। তিনি তো আমাদের অনেকের মেন্টর।’
মৌসুমী হামিদের মতে, রূপসজ্জা শাখায় ‘জিরো ডিগ্রী’ চলচ্চিত্রটি পুরস্কার পাওয়ার উপযুক্ত। জুরিবোর্ড কোন বিবেচনায় ‘জালালের গল্প’কে রূপসজ্জার পুরস্কার দিয়েছে, তা তিনি ভেবে পাচ্ছেন না। তিনি বলেন, ‘সাত বছরের অভিনয়জীবনে এতটা অবাক হইনি। এ ব্যাপারে আমার সিনেমার অন্য অভিনয়শিল্পী ও কলাকুশলীর সঙ্গে কথা বললে তাঁরাও একমত হবেন বলে আশা করছি। কারণ, আমাদের সিনেমায় রূপসজ্জার কোনো বিষয়ই ছিল না।’
