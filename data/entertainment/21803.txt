
কমিটির মেয়াদ শেষ হওয়ার তিন সপ্তাহের মাথায় বাংলাদেশ চলচ্চিত্র শিল্পী সমিতির নতুন নির্বাচনের ঘোষণা এল। গত শুক্রবার বিকেলে চলচ্চিত্র শিল্পী সমিতির কার্যালয়ে কার্যকরী কমিটির সভায় সিদ্ধান্ত হয়, ৫ মে শিল্পী সমিতির পরবর্তী নির্বাচন অনুষ্ঠিত হবে। সভা শেষে এ তথ্য দেন সমিতির সভাপতি শাকিব খান। গত ৭ ফেব্রুয়ারি চলতি কমিটির মেয়াদ শেষ হয়েছে। নির্বাচনের ব্যাপারে শাকিব খান বলেন, ‘আমরা নিয়মের মধ্যেই নির্বাচন দিচ্ছি। ৮ মে অতিরিক্ত ৯০ দিনের মেয়াদ শেষ হবে। তার আগেই ৫ মে নির্বাচন অনুষ্ঠিত হবে।’ নির্বাচনের তারিখ নির্ধারিত হলেও তফসিল ঘোষণা হয়নি এখনো। এ বিষয়ে জানতে চাইলে শাকিব খান বলেন, ‘রোববার (আজ) শিল্পী সমিতির পিকনিক হচ্ছে। এ নিয়ে ব্যস্ততা ছিল। আশা করছি, দু-এক দিনের মধ্যেই তফসিল ঘোষণা করতে পারব।’
