
মাদকের প্রতি আসক্তি ছিল গায়িকা মাইলি সাইরাসের। মাঝে মাঝে মাদক নিয়ে কিছু বাড়াবাড়ি ঘটনাও ঘটিয়েছেন ২৪ বছর বয়সী এই শিল্পী। তবে, সম্প্রতি মাইলি বিলবোর্ড পত্রিকার কাছে এক খোলামেলা সাক্ষাৎকারে জানান, এখন থেকে তিনি আর কোনো প্রকার মাদকের ধারে কাছেও যাবেন না। প্রায় এক মাস হলো তিনি নিজের কাছে এই প্রতিজ্ঞা করেছেন। মন ও মস্তিষ্ককে এখন পরিষ্কার রাখতে চান তিনি। গানে পূর্ণ মনোযোগ দিতে চান। এ জন্যই এই ক্ষতিকর বদঅভ্যাস থেকে নিজেকে মুক্তি দিয়েছেন। মাইলি জানান, ‘আমি এখন কোনো রকম মাদক সেবন করি না। মদ খাওয়াও ছেড়ে দিয়েছি। এই মুহূর্তে আমি পুরোপুরি শুদ্ধ। আর ঠিক এমনটাই আমি থাকতে চেয়েছিলাম।’ মাইলির ভাষ্য, ‘আমি সব সময় এমন সব মানুষের আশপাশে থাকতে চেয়েছিলাম যারা আমার ভালো চায়। কিন্তু আমি একটা পর্যায়ে গিয়ে দেখলাম, আমি যাদের সঙ্গে আছি, আর যা করছি সেটা আমার জন্য মঙ্গলজনক নয়। আমি আমার কর্মদক্ষতা আরও বাড়াতে চাই তাই মাদক ছেড়েছি।’ মাইলির মতে, অন্যেরা যতই বারণ করুক, নিজের ভেতর থেকে ডাক না আসলে কেউ মাদক থেকে বেরিয়ে আসতে পারে না। তিনি নিজের উপলব্ধি থেকেই বাজে অতীতকে পেছনে ফেলে আসতে পেরেছেন। এখন শুধু সামনের দিকে এগোতে চান। এমএসএন এন্টারটেইনমেন্ট
