
ফেসবুকে ছবি প্রকাশ করে মানহানি করার অভিযোগে চিত্রনায়িকা মাহিয়া মাহির করা মামলায় শাহরিয়ার ইসলাম ওরফে শাওন নামের তাঁর এক বন্ধুকে গ্রেপ্তার করে রিমান্ডে নিয়েছে ঢাকা মহানগর গোয়েন্দা পুলিশ। গত শুক্রবার (২৭ মে) রাজধানীর উত্তরা পশ্চিম থানায় তথ্যপ্রযুক্তি আইনে মাহিয়া মাহি এ মামলা করেন।ডিবি পুলিশ জানায়, মামলার পরদিন সকালে দক্ষিণ বাড্ডার বাসা থেকে শাহরিয়ারকে গ্রেপ্তার করা হয়। ওই দিনই সাত দিনের রিমান্ড আবেদন করে পুলিশ তাঁকে আদালতে পাঠায়। আদালত দুই দিনের রিমান্ড মঞ্জুর করেন। আগামীকাল মঙ্গলবার তাঁকে আদালতে পাঠানো হবে।ঢাকা মহানগর পুলিশের জনসংযোগ বিভাগের উপকমিশনার মাসুদুর রহমান প্রথম আলোকে এসব তথ্যের সত্যতা নিশ্চিত করেছেন।সূত্র জানায়, চলচ্চিত্র জগতে মাহিয়া মাহি বলে পরিচিত হলেও তাঁর প্রকৃত নাম শারমিন আক্তার নীপা। মামলায় তিনি বাদী হিসেবে প্রকৃত নামটি ব্যবহার করেছেন। মামলায় মাহি উল্লেখ করেছেন, ২৭ মে তাঁর বন্ধু শাহরিয়ার আলমের সঙ্গে তাঁর কিছু ছবি কয়েকটি অনলাইন নিউজপোর্টাল এবং ফেসবুকের মাধ্যমে ছড়িয়ে দেওয়া হয়েছে। এ ঘটনার সঙ্গে শাহরিয়ার ছাড়া তাঁর কয়েকজন বন্ধুও জড়িত বলে তাঁর ধারণা। বিয়ে ভেঙে দেওয়ার উদ্দেশ্যে এসব ছবি ছড়িয়ে দেওয়া হয়েছে।মামলার এজাহারে মাহি অভিযোগ করেন, ২৫ মে তাঁর বিয়ে হয়েছে। এ অবস্থায় দাম্পত্য সম্পর্ক নষ্ট ও তাঁকে সামাজিকভাবে হেয় করতে তাঁরা এসব করছেন। শাহরিয়ার ছাড়াও তাঁর (শাহরিয়ার) বন্ধু হাসান, আলামিন, খাদেমুল ও শাহরিয়ারের খালাতো ভাই রেজওয়ান জড়িত বলে মাহি ধারণা করছেন।
