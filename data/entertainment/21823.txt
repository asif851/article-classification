
এই প্রজন্মের জনপ্রিয় অভিনয়শিল্পী শশী। ঈদের ছুটির পর আবারও কাজ শুরু করেছেন তিনি। সাম্প্রতিক কাজ ও ব্যক্তিগত বিষয় নিয়ে তিনি কথা বলেছেন প্রথম আলোর সঙ্গে। ঈদের ছুটি কেমন কাটল?অনেক ভালো। এবারের ঈদ আমি রংপুরে করেছি। ঈদের ছুটির কয়েকটা দিন ভেবেছিলাম মেক-আপ করব না। কিন্তু হঠাৎ বন্ধুর বিয়ের অনুষ্ঠান থাকায় একটু সাজগোজ করতেই হয়েছে। ঈদে নিজের প্রচারিত নাটকগুলো কি দেখা হয়েছে?প্রতিবার ঈদের নাটকগুলো দেখা হয়। কিন্তু এই ঈদে টেলিভিশন দেখার একদম সময় পাইনি। আত্মীয়স্বজন এবং পরিবারের সঙ্গে ঘুরে বেড়িয়েছি। এখন কোন নাটকের শুটিং করছেন?ভালোবাসা যথেষ্ট নয় নাটকের শুটিং করছি। এখানে আমার সহশিল্পী আজিজুল হাকিম এবং গোলাম ফরিদা ছন্দা। নাটকটিতে আজিজুল হাকিম আমার বাবা চরিত্রে অভিনয় করছেন। নাটকটির গল্প অনেক চমৎকার। এই প্রথম আমি এ ধরনের চরিত্রে কাজ করছি যেখানে আমার চরিত্রের প্রেমের গল্প ঠাঁই পায়নি। অবসরে শশী কী করতে পছন্দ করেন? আমি প্রচুর ঘুমাই। আমার ২৪ ঘণ্টার মধ্যে ২০ ঘণ্টা ঘুমানোর রেকর্ড আছে। আর বই পড়তেও আমার অনেক ভালো লাগে।
