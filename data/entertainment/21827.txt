
‘কিক’ ছবির শুটিংয়ে ব্যস্ত সালমান খান ইদানীং ঝুঁকিপূর্ণ অ্যাকশন দৃশ্যে বডি ডাবল ব্যবহার করছেন। দিন কয়েক আগে ‘কিক’ ছবির ঝুঁকিপূর্ণ একটি দৃশ্যে সালমানের হয়ে অভিনয় করতে গিয়ে আহতও হয়েছেন এক স্টান্টম্যান। এদিকে, নির্মাতাদের নিষেধ অমান্য করে ঝুঁকিপূর্ণ সব অ্যাকশন দৃশ্যে নিজেই অভিনয় করছেন সালমানের সাবেক প্রেমিকা ক্যাটরিনা কাইফ। তবে কি অ্যাকশন দৃশ্যে অভিনয়ের ক্ষেত্রে সাবেক প্রেমিক সালমানের প্রতি চ্যালেঞ্জ ছুড়ে দিতেই ক্যাটের এমন সিদ্ধান্ত!বর্তমানে অ্যাকশন ঘরানার দুটি ছবিতে অভিনয় করছেন ক্যাটরিনা। ‘ব্যাং ব্যাং’ ছবিতে তিনি জুটি বেঁধেছেন ‘কৃশ’ তারকা হূতিক রোশনের সঙ্গে। আর ‘ফ্যান্টম’ ছবিতে ক্যাটের বিপরীতে রয়েছেন পতৌদির নবাব ও বলিউডের অভিনেতা সাইফ আলী খান।দুটি ছবিতেই ধুন্ধুমার সব অ্যাকশন দৃশ্য রয়েছে। ঝুঁকিপূর্ণ এসব দৃশ্যে ক্যাটরিনাকে বডি ডাবল ব্যবহার করতে বলছেন নির্মাতারা। কিন্তু তাঁদের কথা না শুনে সে সব দৃশ্যে অভিনয়ের জন্য নিজেই ক্যামেরার সামনে দাঁড়িয়ে যাচ্ছেন ক্যাট। এর পেছনে তাঁর যুক্তি, দৃশ্যগুলো বাস্তবসম্মতভাবে দর্শকদের সামনে তুলে ধরতেই তিনি এমনটা করছেন।   
