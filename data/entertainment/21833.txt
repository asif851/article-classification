
কী এমন বিষয়? যা বলিউড ও হলিউড তারকাদের এক কাতারে দাঁড় করায়? অমিতাভ বচ্চন, সানি লিওন, টম ক্রুজ, অ্যাঞ্জেলিনা জোলিদের নাম একসঙ্গে আসে? অবশ্যই তাঁরা অভিনেতা, তারকা, জনপ্রিয় ব্যক্তিত্ব এবং তাঁদের আছে বিশ্বজুড়ে অসংখ্য ভক্ত-অনুরাগী। কিন্তু একটি বিষয়ের জন্য আজকের দিনে তাঁদের নাম একসঙ্গে উচ্চারিত হচ্ছে। সেটি হলো তাঁরা সবাই বাঁহাতি।
আজ বিশ্বজুড়ে পালিত হচ্ছে ‘ইন্টারন্যাশনাল লেফটহ্যান্ডার ডে’। এটা খুবই মজার যে আপনি বলিউড ও হলিউড দুই জায়গায়ই পাবেন বাঁহাতি তারকাদের বিশাল বহর। যাঁরা বর্তমানে হলিউড ও বলিউড দুই জায়গার রুপালি পর্দায় দাপটের সঙ্গে কাজ করছেন।
বাঁহাতিদের সম্পর্কে মনোরোগ চিকিৎসক ডা. রাজীব মেহতা বলেন, বাঁহাতিরা অনেক বেশি শৈল্পিক হয়। তিনি আরও বলেন, শুধু সিনেমাজগতের লোকই বাঁহাতি নন। তারকা খেলোয়াড়দের মধ্যেও অনেকে আছেন বাঁহাতি। যুবরাজ সিং ও সৌরভ গাঙ্গুলী তাঁদের মধ্যে অন্যতম।
এদিকে ‘ইন্ডিয়ান লেফটহ্যান্ডা’র ক্লাবের প্রতিষ্ঠাতা সন্দীপ বিষ্ণু বলেন, প্রতি ১৩ আগস্ট সিনেপাড়ার বাঁহাতি তারকাদের নিয়ে পার্টিও দেন করন জোহর। বলিউড তারকাসহ ইন্ডিয়ান লেফটহ্যান্ডার ক্লাবে আছে ১০ লাখ মেম্বার।
হলিউড ও বলিউডের বাঁহাতি তারকাদের মধ্যে আছেন অমিতাভ বচ্চন, অভিষেক বচ্চন, কপিল শর্মা, সানি লিওন, কিয়ানু রিভস, ব্রুস উইলিস, ওয়েন উইলসন, হিউ জ্যাকম্যান, পিয়ার্স ব্রসন্যান, অ্যাঞ্জেলিনা জোলি ও টম ক্রুজ।হিন্দুস্তান টাইমস
