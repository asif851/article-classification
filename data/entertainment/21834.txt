
বলিউডের ১৯৯৩ সালের সুপারহিট ছবি ‘খলনায়ক’। সুভাষ ঘাই নির্মিত এ ছবিটি সেসময় ব্যাপক আলোচনায় এসেছিল। ছবি মুক্তির পর ফিল্মফেয়ারের প্রায় প্রতিটি বিভাগেই মনোনয়ন পেয়েছিল ‘খলনায়ক’ এবং জিতে নিয়েছিল সেরা নারী প্লেব্যাক শিল্পী ও সেরা নৃত্যপরিচালকের পুরস্কার। এবারে ‘খলনায়ক’ ছবিটি পুনর্নির্মাণ করতে চাইছেন নির্মাতা সঞ্জয় লীলা বনশালী।অবশ্য ছবির স্বত্ব যেহেতু নির্মাতা সুভাষ ঘাইয়ের, তাই ছবি পুনর্নির্মাণের জন্য সবার আগে বনশালীকে কিনতে হচ্ছে এ ছবির স্বত্ব। সুভাষ ঘাইয়ের সঙ্গে এ বিষয়ে নাকি আলাপও হয়েছে বনশালীর। যদিও সুভাষ ঘাই নিজে সঞ্জয় লীলা বনশালীর নামটি এখনো গণমাধ্যমের সামনে প্রকাশ করেননি।এদিকে, মুম্বাইভিত্তিক একাধিক সংবাদমাধ্যম জানিয়েছে, খলনায়ক ছবির স্বত্ব কেনার ব্যাপারে সুভাষ ঘাইয়ের সঙ্গে কথাও বলেছেন বনশালী। আর সম্প্রতি এক সাক্ষাৎকারে সুভাষ ঘাই বলেছেন, ‘তিনি (সঞ্জয় লীলা বনশালী) যখন আমার বাড়িতে দুপুরের খাবার খেতে আসেন এবং আমার ছবির সত্ত্ব কিনে নিয়ে চান তখন সেটি নিয়ে তো কথা হবেই।’এই ‘খলনায়ক’ নির্মাতা আরও জানিয়েছেন, ‘খলনায়ক’ ছবির জন্য তিনি আট থেকে নয় কোটি রুপি চেয়েছেন বনশালীর কাছে। সুভাষ বলেন, ‘তবে, আমার মনে হয় তিনি এখন তাঁর নতুন ছবি বাজিরাও মাস্তানি নিয়ে আটকে আছেন।’এর আগে গুঞ্জন শোনা যাচ্ছিল করণ জোহর ‘খলনায়ক’ পুনর্নির্মাণ করতে আগ্রহী। কিন্তু বিষয়টি সম্পূর্ণ উড়িয়ে দিয়েছেন সুভাষ ঘাই। তিনি জানিয়েছেন, করণ নন; তবে অন্য একজন নির্মাতা ছবিটি নতুন করে তৈরি করতে চান। কিন্তু এই নামটি এখনই প্রকাশ করতে চাইছেন না তিনি।
সুভাষ ঘাই না জানালে কী হবে, বলিউডের নাছোড়বান্দারা ঠিকই অনুমান করে নিয়েছেন; এই ব্যক্তি আর কেউ নন— তিনি সঞ্জয় লীলা বনশালী।প্রসঙ্গত, এর আগেও সুভাষ ঘাই পাঁচ থেকে সাত কোটি টাকায় সালমান খানের কাছে তাঁর ‘হিরো’ এবং করণ জোহরের কাছে ব্লকবাস্টার ছবি ‘রাম লক্ষণ’ ছবির স্বত্ব বিক্রি করেছেন। এনডিটিভি।
