
সালমান ও শাহরুখ, বলিউডের এই দুই খানের মাঝে একটা অদৃশ্য দেয়াল বহুদিন ধরেই ছিল। গত পাঁচ বছর একে অন্যের ছায়া​​ও মাড়াননি তাঁরা। কিন্তু কিছুদিন ধরেই যেন সেই দেয়ালটি ভাঙার চেষ্টা করছেন দুজনেই। এই তো ক​দিন আগে শাহরুখের জন্মদিনে শুভেচ্ছা জানাতে তাঁর বাংলোয় মধ্যরাতে গিয়েছিলেন সালমান। আবার এ ঘটনার আগে হিট-অ্যান্ড-রান মামলার রায়ের পরপর সালমানের বাড়িতে দেখা করতে গিয়েছিলেন শাহরুখ খান। এবার শোনা যাচ্ছে, ‘বিগ বস-৯’-এ একসঙ্গে দেখা যেতে পারে বলিউডের দুই জনপ্রিয় তারকা শাহরুখ খান ও সালমান খানকে।শাহরুখকে নিজের শোতে নিয়ে আসার বিষয়ে নাকি প্রথম আগ্রহ দেখিয়েছেন সালমান খান নিজেই। ‘করণ-অর্জুন’ ছবিতে শাহরুখের ছোট ভাইয়ের চরিত্রে অভিনয় করেছিলেন এই অভিনেতা।বিগ বস ও শাহরুখ প্রসঙ্গে সালমান বলেন, ‘শাহরুখকে আমার অনুষ্ঠানে নিয়ে আসতে চাই। যদি ওর সময় থাকে, আর যদি সে আসতে চায়; তাহলে তো দারুণ হবে।’ শাহরুখ যদি প্রতিযোগীদের সঙ্গে কিছুটা সময় কাটাতে চান তাহলে তো আরও ভালো হবে— জানিয়েছেন সালমান। শাহরুখ ও সালমান অভিনীত ‘করণ-অর্জুন’ ছবিটি মুক্তি পেয়েছিল ১৯৯৫ সালে। মুক্তির পর বক্স অফিসে দারুণ সাফল্য পেয়েছিল ‘করণ-অর্জুন’। সর্বশেষ ২০০২ সালে ‘হাম তুমহারে হ্যায় সোনম’ ছবিতে একসঙ্গে দেখা গিয়েছিল শাহরুখ ও সালমানকে।একটা সময়ে শাহরুখ ও সালমানের ভেতরে দারুণ এক বন্ধুত্বপূর্ণ সম্পর্ক ছিল। কিন্তু তাঁদের সেই বন্ধুত্বে ফাটল ধরে ২০০৮ সালে সালমানের সাবেক প্রেমিকা ক্যাটরিনা কাইফের জন্মদিনের অনুষ্ঠানে। সেদিন তুমুল বাগ্‌বিতণ্ডায় জড়িয়ে পড়েছিলেন শাহরুখ-সালমান। সেই থেকে তাঁদের মধ্যে দূরত্বটা ক্রমেই বাড়তে থাকে। তাঁরা বছরের পর বছর কথা বলেননি। সুযোগ পেলেই কথার মারপ্যাঁচে একে অপরকে ঘায়েল করার চেষ্টা করতেন। ইন্ডিয়ান এক্সপ্রেস। এনডিটিভি।
