
রণবীর কাপুর তাঁর ৩১তম জন্মদিনে প্রেমিকা ক্যাটরিনা কাইফের অনামিকায় বাগদানের আংটি পরাবেন বলে খবর চাউর হয়েছিল চলতি মাসের শুরুর দিকে। সম্প্রতি খবরটিকে ভিত্তিহীন গুজব বলেই দাবি করলেন ‘চকোলেট বয়’ রণবীর।
এ প্রসঙ্গে রণবীরের ভাষ্য, ‘দিন কয়েক আগে বিভিন্ন সংবাদমাধ্যমে আমার বাগদানের খবর প্রকাশিত হয়েছে। সেখানে বলা হয়েছে, আমার জন্মদিনেই নাকি আংটি বদল করব। এ খবরের বিন্দুমাত্র সত্যতা নেই। আমার বাগদান কিংবা বিয়ের কোনোটাই এখন হচ্ছে না।’ সম্প্রতি ‘বেশরম’ ছবির প্রচারণার সময় এসব কথা বলেন রণবীর।
রণবীর মনে করেন, বিনোদন জগতের মানুষ হওয়ায় তাঁর ব্যক্তিগত জীবন নিয়ে ঘাঁটাঘাঁটি হবেই। কিন্তু সাম্প্রতিক সময়ে মিডিয়ার বাড়াবাড়ির কারণে এখন থেকে ব্যক্তিগত জীবনকে লুকিয়ে রাখার সর্বোচ্চ চেষ্টা করবেন বলেই জানিয়েছেন তিনি।
এ প্রসঙ্গে রণবীর বলেন, ‘চলচ্চিত্রে কাজ শুরুর সময় প্রেম-ভালোবাসা নিয়ে আমি খোলামেলাভাবেই কথা বলেছি। কিন্তু এক পর্যায়ে বুঝলাম যে, পেশাগত জীবনের চেয়ে আমার ব্যক্তিগত জীবনের খবর নিয়েই বেশি হইচই হচ্ছে আর বর্তমানে তো বিষয়টি চরম আকার ধারণ করেছে।’
রণবীর আরও বলেন, ‘কোনো রকম নিয়ম-নীতির তোয়াক্কা না করে আমার ব্যক্তিজীবনে হস্তক্ষেপ করা হচ্ছে। কিন্তু এমনটা চলতে পারে না। এখন থেকে আমি আমার ব্যক্তিগত জীবনের গোপনীয়তা রক্ষা করার সর্বোচ্চ চেষ্টা করব। আমি চাই না, আমার জীবন একটা রিয়েলিটি শোতে পরিণত হোক।’ সম্প্রতি এক খবরে এমনটিই জানিয়েছে ‘ইন্ডিয়া টুডে’।  
ক্যাটরিনার সঙ্গে সম্পর্কের বিষয়টি সুকৌশলে এড়িয়ে গেছেন রণবীর। তিনি বলেছেন, ‘বিয়ে না হওয়া পর্যন্ত আমি একা—এই তত্ত্বেই আমি বিশ্বাস করি। বেশরম ছবি নিয়ে আমি অনেক বেশি উচ্ছ্বসিত ও আশাবাদী। এই মুহূর্তে আমার জীবনে ছবিটির সাফল্য পাওয়ার বিষয়টিই সবচেয়ে গুরুত্বপূর্ণ।’
রণবীর আরও বলেন, ‘আমার পেশাজীবন নিয়ে আমি খুবই খুশি। পরিবারের সদস্য ও বন্ধু-বান্ধবদের নিয়ে ব্যক্তিগত জীবনটাও দারুণ উপভোগ করছি। নির্দিষ্ট কোনো ভাবমূর্তি গড়তে বা ভাঙতে আমি বলিউডে আসিনি। একজন অভিনেতা হিসেবে ছবি বিক্রির চেষ্টা করছি মাত্র। নিজেকে ভালো অভিনেতা দাবি করার ঔদ্ধত্য আমার আছে। আমি জানি, ভালো কাজের জন্যই মানুষ আমাকে ভালোবাসবে।’
 
ক্যারিয়ারের শুরু থেকেই সহ-অভিনেত্রীদের সঙ্গে সখ্যের কারণে নারী-ঘেঁষা ভাবমূর্তি গড়ে উঠেছে রণবীরের। এর পেছনের কারণ সম্পর্কে তিনি মনে করেন, একাধিক ছবিতে নারী-ঘেঁষা চরিত্রে অভিনয় এবং তাঁকে নিয়ে বিভিন্ন সংবাদমাধ্যমে নানা কেচ্ছা-কাহিনি রটানোর জন্যই বলিউডে এমন ভাবমূর্তি গড়ে উঠেছে তাঁর। রণবীরের মতে, ‘অনেক দিন থেকেই “ক্যাসেনোভা ইমেজ” নিয়ে ঘুরে বেড়াচ্ছি আমি। তবে এটা থাকবে না। আজ থেকে পাঁচ কিংবা দশ বছর পর আমি যখন বিয়ে করব, তখন আমার এই ইমেজ আর থাকবে না। তখন হয়তো নতুন প্রজন্মের কোনো ব্যাচেলর অভিনেতা আমার এই তকমাটা পাবে।’
গত জুলাই মাসে স্পেনের ইবিজা সমুদ্রসৈকতে অবকাশযাপনের সময় রণবীর-ক্যাটরিনার অন্তরঙ্গ মুহূর্তের ছবি ফাঁসের ঘটনায় তোলপাড় উঠলেও এতদিন এ বিষয়ে মুখ খোলেননি রণবীর। এ সংক্রান্ত এক প্রশ্নের জবাবে তিনি বলেন, ‘এই ঘটনার জন্য কোনো প্রতিক্রিয়া আমি জানাতে চাই না। তবে সামনে ব্যক্তিগত জীবনের গোপনীয়তা সুরক্ষিত রাখার জন্য আমি দৃঢ়প্রতিজ্ঞ।’
ছবি ফাঁসের ঘটনায় ক্যাটরিনার ওপর রণবীরের বাবা ঋষি কাপুর বিরক্ত হয়েছিলেন কি না—এমন প্রশ্নের জবাবে রণবীর জানান, ‘কয়েকটি সংবাদমাধ্যমে এ ধরনের মিথ্যে খবর প্রকাশিত হয়েছে। কিন্তু আদতে এমন কিছুই ঘটেনি। বাবা-মাকে আমি সবকিছু খুলে বলি। তাঁদের কাছে আমি কিছুই লুকাই না। আমি তাঁদের ছত্রছায়াতেই আছি। প্রতিটি বিষয়ে তাঁরা আমার প্রতি সহযোগিতার হাত বাড়িয়ে দেন। যখনই কোনো বিষয়ে আমার পরামর্শ প্রয়োজন হয়, তখনই তাঁরা আমার পাশে এসে দাঁড়ান।’
প্রসঙ্গত, চলতি মাসের শুরুর দিকে মুম্বাইভিত্তিক অনলাইন নিউজপোর্টাল মিড-ডে’র এক খবরে দাবি করা হয়, আসছে ২৮ সেপ্টেম্বর রণবীরের ৩১তম জন্মদিন। ওইদিন প্রেমিকা ক্যাটরিনা কাইফের অনামিকায় বাগদানের আংটি পরানোর পরিকল্পনা করছেন রণবীর। জীবনের বিশেষ দিনটিতে হাঁটু গেড়ে ক্যাটকে আজীবনের সঙ্গী হওয়ার প্রস্তাব দিতে চান তিনি।
এ প্রসঙ্গে ঘনিষ্ঠ একটি সূত্রের ভাষ্য ছিল, ‘রণবীরের জন্মদিনে অনেক হূদয় ভাঙার সম্ভাবনা রয়েছে। ওইদিন ক্যাটরিনাকে আনুষ্ঠানিকভাবে জীবনসঙ্গিনী হওয়ার প্রস্তাব দেওয়ার পরিকল্পনা করছেন রণবীর।’ অবশ্য রণবীর-ক্যাটরিনার বাগদানের খবরকে ভিত্তিহীন গুজব দাবি করে ক্যাটরিনার মুখপাত্র জানান, ‘এটা কোনোভাবেই সম্ভব নয়। কারণ রণবীর তাঁর জন্মদিনে বেশরম ছবির প্রচারণা নিয়ে ব্যস্ত থাকবেন। ওইদিন মুম্বাইয়ের বাইরেও তাঁর যাওয়ার সম্ভাবনা রয়েছে।’
প্রকাশিত খবরে আরও বলা হয়, ক্যাটরিনাকে নিয়ে গয়না কিনতেও গিয়েছিলেন রণবীর। বেশ কয়েকটি গয়নার দোকানে ঢুঁ মেরেছেন বহুল আলোচিত এ তারকা জুটি। দামি বেশ কিছু গয়না নেড়েচেড়েও দেখেছেন তাঁরা। তবে শেষ পর্যন্ত ক্যাটকে বাগদানের হিরার আংটির পরিবর্তে চমত্কার একজোড়া কানের দুল কিনে দেন রণবীর।
