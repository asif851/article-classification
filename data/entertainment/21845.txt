
বলিউডের জনপ্রিয় তিন অভিনেতা শাহরুখ খান, সালমান খান ও আমির খানের ছবি মানেই ভক্তদের মধ্যে বাড়তি উন্মাদনা। এই তিন তারকার ছবি মুক্তির পরই নতুন নতুন রেকর্ডের কাজকারবার শুরু হয়। কার ছবি বেশি চলে, আয়ে এগিয়ে কে, বক্স অফিসের বাপ কে—দীর্ঘদিন ধরে ভক্তদের মধ্যে এসব নিয়ে কথার তুবড়ি ছোটে সব সময়। তিনজনের মধ্যও এ নিয়ে হয়তো চলে শীতল লড়াই। এখন প্রশ্নটি হচ্ছে, তিন খানের মধ্যেকার লড়াইয়ে শাহরুখ খান পেছনে পড়ে যাচ্ছেন কি না—তা নিয়ে ইকোনমিক টাইমস একটি প্রতিবেদন প্রকাশ করেছে।
রাজেশ নাইডুর ওই প্রতিবেদনটি পাঠকের জন্য তুলে ধরা হলো—
প্রশ্নটি উঠছে যে এ সময়ে কি খানদের সঙ্গে বক্স অফিসের যুদ্ধে টিকে থাকতে পারছেন বলিউড কিং? শাহরুখ, সালমান ও আমিরের ছবির মুক্তির পর বক্স অফিস শাসনকারী বা হিটের ক্ষেত্রে শেষ দুই সুপারস্টার অনেক এগিয়ে।সর্বশেষ ছবি ‘রইস’ মুক্তি পাওয়ার তিন সপ্তাহে আয় ১২৮ কোটি রুপি। একই সময়ে (তিন সপ্তাহে) আমিরের ‘দঙ্গল’ এবং সালমানের ‘সুলতান’ যথাক্রমে আয় করে ৩৬০ ও ২৯৪ কোটি রুপি। আয়ের এ পার্থক্য শুরু ‘রইস’-এর ক্ষেত্রেই নয়। এর আগে মুক্তি পাওয়া শাহরুখের তিন ছবির ভাগ্যও এমনটাই হয়েছে। ২০১৪ সালে তার ‘দিলওয়ালে’ দেশে আয় করে ১৩৮ কোটি রুপি। ওই একই বছরে সালমানের ‘কিক’-এর আয় দেশে ছাড়িয়ে যায় ২০০ কোটি রুপি। ওই সময় সব রেকর্ড ভেঙে দেয় আমিরের ব্লকবাস্টার ছবি ‘পিকে’। ‘পিকে’ দেশ থেকে ঘরে তোলে ৩৪১ কোটি এবং বিশ্বব্যাপী এই ছবির আয় দাঁড়ায় ৪৭২ কোটি রুপি। এরপরের বছর ‘বজরাঙ্গি ভাইজান’ দেশে ৩১৫ কোটি রুপি এবং বিশ্বে ৪৩৮ কোটি রুপি; ওই বছরই সল্লুর ‘প্রেম রতন ধন পাও’ দেশে আয় করে ১৮৫ কোটি এবং ভারতের বাইরে আয় করে ২৫৭ কোটি রুপি। এদিকে বলিউড বাদশাহ শাহরুখের ছবি ‘চেন্নাই এক্সপ্রেস’ ১৭৫ কোটি রুপি কোনোমতে আয় করে। আর ভারতের বাইরে আয় দাঁড়ায় ২৫০ কোটি রুপি।
এসব বিশ্লেষণের পর প্রতিবেদনে বলা হচ্ছে, ৫১ বছর বয়সী শাহরুখ ঝুঁকির মধ্যে রয়েছেন। তিনি নিজেকে ফিরে পাওয়ার জায়গাই আর নেই। এমনকি ‘ফ্যান’ ছবির মাধ্যমে চেষ্টা করেও পারলেন না। কর্মজীবনের শুরুতে তিনি ভক্ত-দর্শকদের যেভাবে আকর্ষণ করতে পারতেন, এখন যেন তিনি তা ভুলে গেছেন।
ভালোবাসা ও আয়ের দিকতিন খানের শুরুর দিকের ছবিগুলো ছিল রোমান্টিক, প্রেম-ভালোবাসার। আমিরের ‘কেয়ামত সে কেয়ামত তাক’ (১৯৮৮), সালমান ‘মেইনে পেয়ার কিয়া’ (১৯৮৯)। এর কয়েক বছর পরে শাহরুখের ব্লকবাস্টার ‘দিলওয়ালে দুলহানিয়া লে জায়েঙ্গে’ (১৯৯৫)। এই সময় দুই খান আমির ও সালমান যখন রোমান্টিক ছবিতে লাভার বয় হিসেবে নিজেদের ব্যস্ত রাখছিলেন, তখন শাহরুখ অন্য ধাঁচের ছবিতে নিজেকে তুলে ধরেন। শাহরুখ ‘বাজিগর’ (১৯৯৩), ‘ডর’ (১৯৯৩), ‘মায়া মেমসাব’ (১৯৯৩) ও ‘আনজাম’ (১৯৯৪) ছবির মাধ্যমে নিজেকে ভাঙতে চেয়েছিলেন। ৯০-এর দশকে তাঁর অপর সহকর্মীদের চেয়ে তিনি নিজেকে ভালো অভিনেতা হিসেবে তুলে ধরলেন।
শাহরুখ টেলিভিশনে ‘সার্কাস’ নামের একটি সিরিয়ালে অভিনয় করতেন। ১৯৮০ সালে দূরদর্শনে প্রচারিত সেই সিরিয়ালে শাহরুখের সহ-অভিনেত্রী রেনুকা সাহানে বলেন, ‘শাহরুখ সার্কাসে অভিনয় করেছেন। এরপরও জানতাম তিনি বড় পর্দায় ভালো করবেন। তাঁর সহজাত একটি দক্ষতা ছিল, যা ওই সময়ের অধিকাংশ অভিনেতার নেই। এমনকি তিনি নেতিবাচক চরিত্রগুলোতেও ভালো করতেন এবং দর্শকেরা তা গোগ্রাসে গিলত। তিনি ঝুঁকি নিয়েছেন। ঝুঁকি গ্রহণের ক্ষমতা এবং আত্মবিশ্বাস ছিল শাহরুখের ক্যারিয়ারের অন্যতম একটি দিক। মূল বিষয়টি ছিল, তিনি বেছে বেছে মানুষের সঙ্গ কাজ করতে পছন্দ করেন। তাঁর এই গুণটি অভিনেতা হিসেবে অন্যের সঙ্গে বিশাল পার্থক্য গড়ে দেয়।’
শাহরুখ অভিনীত ‘কাল হো না হো’র পরিচালক নিখিল আদভানি। এই পরিচালকের মন্তব্য হলো, আত্মপ্রকাশ থেকে শুরু করে এই পর্যন্ত একজন অভিনেতা হিসেবে শাহরুখের বিবর্তন বিস্ময়কর। তিনি আমাদের প্রজন্মের সবচেয়ে বহুমুখী প্রতিভাধর একজন অভিনেতা হিসেবে নিজেকে পরিণত করেছেন। এখানে দুটি কারণ তাঁর পক্ষে কাজ করেছে। ছবির ব্যবসায়ী দিক বোঝা ছাড়াও সৃষ্টিশীলতার দিকটি বুঝতে সমান পারদর্শী। এই গুণ তাঁকে অবিশ্বাস্য রকমের এক খেলোয়াড়ে পরিণত করেছে। এটা শাহরুখের পাশের সবাইকে অনুপ্রাণিত করেছে।
মুম্বাই বিশ্ববিদ্যালয়ের সহকারী অধ্যাপক এবং চলচ্চিত্র বিশ্লেষক সঞ্জয় রানাদে বলেন, ১৯৯০ সালের দিকে শাহরুখ খান হিন্দি সিনেমার চেহারা পরিবর্তন করে দিয়েছেন। ‘১৯৯০ সালে শাহরুখ হিন্দি সিনেমার নির্মাণ কৌশলে পরিবর্তন এনেছেন। ঘর-দোর, শয়নকক্ষ এবং সবচেয়ে গুরুত্বপূর্ণ হিন্দি সিনেমায় পোশাকে পরিবর্তন এনেছেন। সিনেমার গল্প হয়েছে শহরকেন্দ্রিক। তরুণদের প্রতি মনোযোগী হয়ে উচ্চাকাঙ্ক্ষী মানুষদের সিনেমামুখী করেছেন তিনি। সুন্দর সুন্দর আকর্ষণীয় স্থানগুলো যাদের দেখার অবকাশ বা সামর্থ্য নেই, তাদের তিনি সিনেমার মধ্য দিয়ে সেসব জায়গায় নিয়ে গেছেন।’ বলছিলেন সঞ্জয় রানাদে।
এর উল্টো দিকে সালমান খান অভিজাত, শহুরে সমাজে মিষ্টি ছেলে এবং সরল চেহারার একজন হিসেবে নিজেকে তুলে ধরা চেষ্টা করেছেন। দীর্ঘ সময় আমির, সালমান ও শাহরুখকে কিছুটা অনুসরণ করে কাজ করতেন।
ছবির গল্প বাছাইগল্প বা ছবির বিষয়গুলো ২০০০ সালের আগে বোঝা যেত যে তিন খান নিজেদের জন্য কোন ধরনের ছবি নির্বাচন করছেন। ২০০১ সালে আমির গতানুগতিক প্রথা ভেঙে ‘লগান’ এবং ‘দিল চাহতা হ্যায়’ ছবিতে অভিনয় করেন। চলচ্চিত্র সমালোচক পিয়ুস রায় বলেন, ২০০১ সালটি হিন্দি সিনেমার জন্য মাইলফলকের বছর। কারণ, পরিবর্তন আসে হিন্দি ছবির অবয়বে। আমিরের পছন্দের জন্য ধন্যবাদ। কারণ, হিন্দি ছবির জগৎ দুটি গুরুত্বপূর্ণ ছবি মুক্তি দিয়েছে।’ এরই ধারাবাহিকতায় আমির ‘রাং দে বাসন্তী’ (২০০৬), ‘তারে জামিন পার’ (২০০৭), ‘থ্রি ইডিয়টস’ (২০০৯) এবং ‘পিকে’র (২০১৪) মতো ছবি উপহার দেন। আমির ছবির নিজের সর্বোচ্চ ঢেলে দিয়ে কঠোর পরিশ্রমের মাধ্যমে ছবির গল্প দর্শকের সামনে তুলে ধরেন।
সালমান ‘মেরিগোল্ড’ (২০০৭), ‘গড তুসি গ্রেট হো’ (২০০৮), ‘হ্যালো’ (২০০৮) ও ‘যুবরাজ’ (২০০৮) একের পর এক ফ্লপ ছবি উপহার দেন। কিন্তু ২০০৯ সালে ‘ওয়ান্টেড’ সুপার ডুপার হিট। নেতিবাচক ভূমিকায় অভিনয় করতে রাজি ছিলেন না তিনি। এরপর দেশীয় মূল্যবোধকে গুরুত্ব দিয়ে ছবি করা শুরু করেন সল্লু। এরপর ‘দাবাং’ (২০১০), ‘বডিগার্ড’ (২০১১), ‘দাবাং ২’ (২০১২), ‘এক থা টাইগার’ (২০১২) কিংবা ‘বজরাঙ্গি ভাইজান’ (২০১৫) সুপার ডুপার হিটে সালমানকে নিয়ে যায় অন্য উচ্চতায়।
এদিকে শাহরুখ ‘মোহব্বাতেন’ (২০০০), ‘বীর-জারা’ (২০০৪), ‘কাভি আলবিদা না ক্যাহে না’ (২০০৬), ‘রব নে বানা দে জোডি’ (২০০৮), ‘যব তাক হ্যায় জান’ (২০১২), ‘চেন্নাই এক্সপ্রেস’ (২০১৩) এবং ‘হ্যাপি নিউ ইয়ার (২০১৪)—এ ছবিগুলোতে নিজেকে রোমান্টিক নায়ক হিসেবেই তুলে ধরতে থাকেন। এটা ৫০ পেরোনো এক নায়কের জন্য স্থিতিশীল অবস্থায় থাকার মতো। রোমান্স বা রোমান্টিক ছবি তরুণদের জন্য।
এরই মধ্য আবার রণবীর কাপুর, রণবীর সিং, বরুণ ধাওয়ান ও সিদ্ধার্থ মালহোত্রার মতো তরুণেরা রোমান্টিক ছবিতে নিজেদের জায়গা পাকাপোক্ত করে নিয়েছেন।
পিয়ুস রায় বলেন, ‘বয়স বুঝে শাহরুখের এখন ছবিতে অভিনয় করা উচিত। তাঁর পছন্দের ব্যাপারটি ৯০-এর দশকের অমিতাভ বচ্চনের ‘বড়ে মিয়া ছোটে মিয়া’ ছবির মতো। শাহরুখ যত তাড়াতাড়ি এ ব্যাপারটি বুঝতে পারবেন এবং দর্শকদের রুচি বুঝতে সক্ষম হবেন, ততই তাঁর ক্যারিয়ারের জন্য মঙ্গল হবে।’ মূলত ‘স্বদেশ’ (২০০৪) এবং ‘চাক দে ইন্ডিয়া’য় (২০০৭) শাহরুখ যা করেছেন, তা-ই করা উচিত তার।
‘কিং অব বলিউড: শাহরুখ খান’-এর লেখক সিনেমা সমালোচক অনুপমা চোপড়া কিন্তু একমত নন পিয়ুসের সঙ্গে। তাঁর কথা হলো, শাহরুখ যথেষ্ট করেছেন, নিজেকে নতুনভাবে গড়েও তুলেছেন। তিনি বলেন, ‘তাঁর সর্বশেষ কয়েকটি ছবি দেখলেই ব্যাপারটি স্পষ্ট হবে। তিনি ‘ফ্যান’ ছবিতে কঠোর পরিশ্রম করেছেন। যদিও এ ছবিটি সুপার ডুপার হিট হয়নি, তবে আপনি তার প্রচেষ্টা দেখতে পারেন। তিনি ছবির প্রথমার্ধে অনবদ্য ছিলেন।’
অনুপমা চোপড়ার সঙ্গে একমত রেনুকা সাহানে। তিনি বলেন, ‘আমি মনে করি, ৫১ বছর বয়সে শাহরুখ পর্দায় পরিপক্বভাবে অভিনয় করছে, যেমন দেখুন “ডিয়ার জিন্দেগি”-তে। আমি তাঁর কাছে আশা করি, বয়সের সঙ্গে যা মানায়, তেমন স্ক্রিপ্ট দেখেই ছবি হাতে নেওয়া উচিত। আমি মনে করি না যে শাহরুখকে নতুনভাবে গড়ার খুব একটা প্রয়োজন আছে। তাঁর ব্যক্তিত্বের সঙ্গে যায়, এমন সাহসী বিষয় বেছে নিলে তাঁর জন্য ভালো।’
পিয়ুস রায় বলেন, শাহরুখ হচ্ছেন এমন এক তারকা, যিনি ভক্ত-দর্শকদের আনন্দ দেন। তাঁর কাছ থেকে তা-ই প্রত্যাশা করা হয়। পর্দায় তিনি সঞ্জীব কুমার বা নাসিরুদ্দিন শাহ হবেন, এটা আশা করা ঠিক হবে না। এখন তাহলে শাহরুখের কি করা উচিত—তার ব্যাখ্যাও দিয়েছেন পিয়ুস রায়। তিনি বলেন, ‘পরিপক্ব রোমান্টিক ভূমিকার দিকে নজর দিতে হবে শাহরুখকে। ইমতিয়াজ আলীর পরবর্তী ‘রিং’ (শাহরুখ-আনুশকা) সিনেমা নিয়ে আমার উচ্চাশা আছে। এই ছবি দিয়ে নতুন একটি ধারা বা যুগের শুরু হতে পারে।’
‘কাভি হা কাভি না’-এর পরিচালক শাহরুখের পছন্দের একজন কুন্দন শাহ বলেছেন, ‘আমি মনে করি, একজন অভিনেতাকে তাঁর শক্তির জায়গাটা বুঝতে হবে। আমি যখন তাঁর সঙ্গে কাজ করেছি, আমি বুঝলাম যে তিনি রোল অনুযায়ী ভূমিকায় অভিনয়ের জন্য ফিট। তিনি উচ্ছ্বাস, উদ্দীপনা এবং করুণ রসের চরিত্রে অভিনয়ের জন্য দক্ষ ব্যক্তি। আমি ভেবেছিলাম, তিনি এভাবেই নিজেকে পর্দায় তুলে ধরবেন। কিন্তু তিনি শেষ পর্যন্ত রোমান্টিক নায়ক হতে গেলেন।’
সম্ভবত, শাহরুখের ‘রইস’-এর মতো ছবিতে অভিনয় করা থেকে নিজেকে বিরত রাখার সময় এখনই। সেই সঙ্গে নিজের সাহসী রূপটিও দেখিয়ে দেওয়া। 
ভাষান্তর: রাশেদুল আলম রাসেল
