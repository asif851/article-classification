
বলিউডের ঈদ ঠিক ঈদ হয়ে ওঠে না, যতক্ষণ না মুক্তি পায় সালমান খানের কোনো ছবি। তাই প্রতিবারের মতো এবারও সালমান তাঁর ভক্তদের ঈদকে পণ্ড করলেন না। তিনি পর্দায় হাজির তাঁর নতুন ছবি বজরঙ্গি ভাইজান নিয়ে। গত ঈদের ছবি কিক-এর মতো এবারও মুক্তির পরপরই বক্স অফিস রেকর্ড ভাঙচুর শুরু করবে বলে এরই মধ্যে পূর্বাভাস এসেছে বলিউড বিশ্লেষকদের কাছ থেকে।জুলাই মাসের প্রথম দিনই সালমান খানকে আদালতে হাজিরা দিতে হয়েছে। আইনজীবীদের ধারণা, এ মাস কিংবা এর পরের মাসেই হতে পারে তাঁর ভাগ্যনির্ধারণী সেই রায়। গাড়িচাপা দিয়ে মানুষ হত্যা মামলায় আপাতত জামিনে আছেন তিনি। রায় হলে যেকোনো সময়ই তাঁকে যেতে হতে পারে জেলে। তাই বলা যায়, বজরঙ্গি ভাইজান ছবিটি মুক্তি পাচ্ছে তাঁর জীবনের খুব জটিল একটি মোড়ে এসে। তাই তো কিছুদিন আগে যখন পরিবার এবং বন্ধুদের জন্য বজরঙ্গি ভাইজান ছবির বিশেষ প্রদর্শনী রাখলেন, তখন নিজের আবেগকে বেঁধে রাখতে পারলেন না ‘দাবাং’ খান। ছবির বিশেষ কিছু অংশে গিয়ে চোখ ভিজে এল তাঁর।সালমানও কাঁদেন? হ্যাঁ, বজরঙ্গি ভাইজান তাঁকেও কাঁদিয়েছে। ছবিটি আসলে এমনই।ধারণা করা হচ্ছিল, নামের শেষে ‘ভাইজান’ থাকায় বুঝি সালমানের চরিত্রটি হবে মুসলিম কোনো তরুণের। কিন্তু না। সালমানের সহশিল্পী কারিনা এই ভুল ভেঙে দিয়েছেন সম্প্রতি। জানিয়েছেন, সালমান খানকে ছবিতে সবাই ‘বজরঙ্গি ভাইজান’ বলে ডাকেন। তবে সব ধর্মের প্রতিই সমান শ্রদ্ধা তাঁর। পূজা হোক কিংবা ঈদ—বজরঙ্গি ভাইজান সব উৎসবেই থাকেন সরব। তাই তো ছবিতে থাকছে একটি ‘ঈদের গান’ও।বজরঙ্গি ভাইজান ছবির মধ্য দিয়ে সালমান খানের এক নতুন পরিচয় সামনে আসছে। এটিই হবে সালমান প্রযোজিত প্রথম ছবি। এবার নিজের প্রযোজিত ছবিতে কাজ করে যারপরনাই আপ্লুত সাল্লু। তাই তো এক সংবাদ সম্মেলনে বললেন, ‘বজরঙ্গি ভাইজান আমার কাছে আমার সন্তানের মতো।’কিন্তু আইনি জটিলতা আর শঙ্কার কারণে নিজের ছবির প্রচার মন খুলে করতে পারছেন না সালমান। কথা ছিল, ভারত-পাকিস্তানের সম্পর্ককে ঘিরে তৈরি এ ছবির প্রচারে শিল্পীরা সফর করবেন ভারত থেকে পাকিস্তান পর্যন্ত। কিন্তু মাথায় রায়ের চিন্তা থাকায় সালমান সেই ‘পথযাত্রা’য় যোগ দিতে পারছেন না।সালমানের খুব কাছের একজন জানালেন, এখন যতটা সময় সম্ভব পরিবারের সঙ্গেই থাকতে চান তিনি। তবে পেশাগত দায়িত্বের দিক থেকে একেবারে আপসহীন সালমান। তাই তো সশরীরে প্রচারাভিযানে যোগ দিতে না পারলেও ভিডিও কনফারেন্সের মাধ্যমে ভক্তদের পর্যন্ত পৌঁছে দিচ্ছেন নিজের বার্তা।বলিউড-গুরুরা সবুজ সংকেত দেখিয়ে দিয়েছেন। বলছেন, ছবিটি মুক্তি পাওয়া মাত্রই ছুঁয়ে যাবে শত কোটি রুপি আয়ের কোটা। কারণ সালমান খানের এর আগের ঈদের ছবির ইতিহাস তো এমনটাই বলে। কিক, এক থা টাইগার, বডিগার্ড, রেডি-এর বক্স অফিস আয় দেখলেই তা-ই বোঝা যায়।টাইমস অব ইন্ডিয়া ও ইন্ডিয়ান এক্সপ্রেস অবলম্বনে
