
সাবেক আমেরিকান আইডল ক্যারি আন্ডারউড তবু আশাবাদী। বাড়ির সামনে পড়ে গিয়ে কবজি ভেঙে ফেলেছিলেন। জানা গেল, এখন নাকি মুখাবয়বের তবিয়তও খারাপ। তবু নতুন বছরে হাল ছাড়ছেন না তিনি। আগামী সপ্তাহেই গান গাইতে স্টুডিওতে ফেরার কথা বললেন।
প্রথমে জানা যায়, ক্যারি আন্ডারউড দুর্ঘটনায় হাতের কবজি ভেঙে ফেলেছেন। সেখানে অস্ত্রোপচার করতে হয়েছে। এখন জানা গেল, সেই দুর্ঘটনায় তিনি মুখেও মারাত্মক আঘাত পেয়েছেন। ৪০ থেকে ৫০টি সেলাই লেগেছে মুখাবয়ব ঠিক করতে। ধারণা করা হচ্ছে, এই অস্ত্রোপচারের কারণে বদলে যেতে পারে ক্যারির মুখাবয়ব। ক্যারি তাঁর ভক্তদের আশ্বস্ত করেছেন যে বর্তমানে তাঁর চিকিৎসা চলছে। তিনি বলছেন, তাঁর চেহারা আগের মতো নেই, তবে তিনি আশাবাদী ভবিষ্যৎ নিয়ে। ক্যারি বলেন, ‘আমি জানি না ভবিষ্যতে কী ঘটতে চলছে। তবে আমি এটা জানি, আমি সৌভাগ্যবান। কারণ, আঘাত আরও মারাত্মক হতে পারত। আমি প্রতিজ্ঞাবদ্ধ যে ২০১৮ সালে অসাধারণভাবে সাজাব নিজেকে। যখন আমি ক্যামেরার সামনে দাঁড়াব, আমি চাই আপনারা বুঝবেন কেন আমাকে দেখতে একটু অন্য রকম লাগছে। এটা অদ্ভুত এক ব্যাপার! একটা দুর্ঘটনা আপনার জীবনকে কতটা পাল্টে দিতে পারে!’
দুর্ঘটনার জন্য ক্যারি যুক্তরাষ্ট্রের ন্যাশভিলের ব্রিজেস্টোন অ্যারেনার কনসার্ট বাতিল করতে বাধ্য হয়েছিলেন। ভক্তরা এখন সংশয়ে পড়ে গেলেন। প্রিয় তারকাকে কি তাঁরা পরের কনসার্টে চিনতে পারবেন? পাবেন আগের সেই চেহারায়? সূত্র: এসশোবিজ।
