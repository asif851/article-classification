
বলিউড অভিনেত্রী আলিয়া ভাটের বয়স মাত্র ২৩। এত কম বয়সে এমন তারকা খ্যাতি পাওয়া কিন্তু চাট্টিখানি কথা নয়। নিন্দুকেরা হয়তো বলবেন, বাবা যার মহেশ ভাটের মতো গুণী নির্মাতা, বলিউডে জনপ্রিয় হতে তাঁর আর কী লাগে? কিন্তু চলচ্চিত্রে আলিয়া নিজেকে প্রতিষ্ঠিত করেছেন বিখ্যাত বাবার সাহায্য ছাড়া। আর এই নিয়েই বাবা ভীষণ গর্বিত। মহেশ ভাট জানান, আলিয়া তাঁর জীবনের প্রথম অটোগ্রাফ তাঁকেই দিয়েছিলেন। সেটি তাঁর কাছে এখন পর্যন্ত পাওয়া এক অমূল্য উপহার।
মহেশ ভাট বলেন, ‘“স্টুডেন্ট অব দ্য ইয়ার” মুক্তির পর আলিয়া তাঁর প্রথম অটোগ্রাফটি আমাকেই দিয়েছিল। সেখানে লেখা ছিল, “ধন্যবাদ বাবা, আমাকে কোনো সাহায্য না করার জন্য”।’ তিনি আরও বলেন, ‘আলিয়া সব সময় অভিনেত্রীর থেকে বেশি কিছু হতে চাইত। সে সব সময়ই নতুন কিছু করতে চায়। ওর ভালো কিছু করার তৃষ্ণা আমাকে সব সময় মুগ্ধ করে।’ জুম টিভি।
