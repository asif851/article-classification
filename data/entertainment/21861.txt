
টাইমস র‌্যাঙ্কিংয়ে আগস্ট মাসের সেরা অভিনেতা নির্বাচিত হলেন ‘বলিউড বাদশাহ’ শাহরুখ খান। এই দৌড়ে বেশ বড় ব্যবধানেই বলিউডের আরেক প্রভাবশালী অভিনেতা সালমান খানকে পেছনে ফেলেছেন শাহরুখ। টাইমস র‌্যাঙ্কিংয়ে কিং খান পেয়েছেন ৭৬ পয়েন্ট। আর ‘দাবাং’ তারকা সালমান পেয়েছেন ৪২ পয়েন্ট।তারকাদের বক্স অফিস সাফল্য, খবরের শিরোনাম হওয়ার সামর্থ্য, পণ্যের দূতিয়ালিতে সাফল্য, জনপ্রিয়তাসহ নানা বিষয়ের ওপর ভিত্তি করে টাইমস সেলেবেক্স প্রকাশ করা হয় প্রতি মাসে। দুই শতাধিক পত্রিকা ও আড়াই শরও বেশি টেলিভিশন চ্যানেল থেকে তথ্য সংগ্রহ করে বলিউডের সেরা তারকাদের এ তালিকা প্রস্তুত করা হয়।এবার ৩৯ পয়েন্ট পেয়ে তালিকায় তৃতীয় স্থান দখল করেছেন ‘খিলাড়ি’ তারকা অক্ষয় কুমার। ৩৩ পয়েন্ট পেয়ে চতুর্থ স্থান অর্জন করেছেন সম্প্রতি ৭১ বছর বয়সে পা দেওয়া বলিউডের প্রখ্যাত অভিনেতা অমিতাভ বচ্চন। আর পঞ্চম অবস্থানে রয়েছেন ‘মাদ্রাজ ক্যাফে’ তারকা জন আব্রাহাম। তিনি পেয়েছেন ২৮.৫ পয়েন্ট। সম্প্রতি এক খবরে এ তথ্য জানিয়েছে টাইমস অব ইন্ডিয়া।সেরা দশে ঠাঁই পাওয়া বাকি পাঁচজন অভিনেতা হলেন ইমরান খান (২৬.৫ পয়েন্ট), রণবীর কাপুর (২৬ পয়েন্ট), অজয় দেবগন (২১.৫ পয়েন্ট), সাইফ আলী খান (১৬.৫ পয়েন্ট) ও আমির খান (১৫ পয়েন্ট)।
অল্পের জন্য সেরা দশে জায়গা পাননি ‘কৃশ’ তারকা হূতিক রোশন। ১৪.৩ পয়েন্ট পেয়ে ১১তম অবস্থানে রয়েছেন হূতিক। তালিকায় ঠাঁই পাওয়া অন্য তারকাদের মধ্যে আছেন অর্জুন রামপাল, সুশান্ত সিং রাজপুত, শহিদ কাপুর, ধানুশ, ফারহান আখতার, অভিষেক বচ্চন, বিবেক ওবেরয়, বরুণ ধাওয়ান, সঞ্জয় দত্ত, এমরান হাশমি, রণবীর সিং, আদিত্য রয় কাপুর, গোবিন্দ, জ্যাকি শ্রফ, অভয় দেওল প্রমুখ।
এদিকে টানা সাত মাস টাইমসর‌্যাঙ্কিংয়ে শীর্ষস্থান ধরে রেখেছিলেন বলিউডের অন্যতম জনপ্রিয় অভিনেত্রী ক্যাটরিনা কাইফ। এবার তাঁকে হটিয়ে সেরার আসনটি দখল করেছেন ‘চেন্নাই এক্সপ্রেস’ তারকা দীপিকা পাড়ুকোন। দ্বিতীয় ও তৃতীয় স্থান অর্জন করেছেন যথাক্রমে ক্যাটরিনা কাইফ ও সোনাক্ষী সিনহা। 
সেরা দশে ঠাঁই পাওয়া অন্য অভিনেত্রীরা হলেন কারিনা কাপুর খান, প্রিয়াঙ্কা চোপড়া, নার্গিস ফাকরি, মাধুরী দীক্ষিত, সোনম কাপুর, কাজল ও বিদ্যা বালান।
