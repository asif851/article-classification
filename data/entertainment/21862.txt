
ইংরেজি গান গেয়ে বাংলাদেশের মেয়ে জেফার রহমান এরই মধ্যে পরিচিতি পেয়েছেন। ভিডিও দেখার সাইট ইউটিউবে তৈরি হয়েছে জেফারের শ্রোতা। কিন্তু বাংলা সিনেমায় ইংরেজি গানের ব্যবহার এখনো খুব একটা প্রচলিত হয়নি। তবে এবার বাংলা সিনেমায় সেই ব্যতিক্রমটিই ঘটাতে যাচ্ছেন জেফার। তিনি গাইলেন বাংলাদেশ-ভারত যৌথ প্রযোজনায় নির্মিত ছবি সেনাপতিতে।সেনাপতি ছবিতে শুধু গান গেয়েই ক্ষান্ত হননি জেফার, ছবিতে তাঁকে এক ঝলক দেখাও যাবে। তিনি এই ছবিতে গাইছেন তাঁর প্রথম একক অ্যালবামের শিরোনাম সংগীত ‘আনকেইজড’। গানটির সংগীতায়োজন করেছেন নাগিব হক। ছবির গল্পের প্রয়োজনে এই গানেরই গায়িকা হিসেবে ছবিতে ঠোঁট মেলাতে দেখা যাবে জেফারকে। গত মাসের প্রথম দিকে গানের দৃশ্য ধারণের জন্য জেফার কলকাতায় যান। সেনাপতি ছবিটির ভারত অংশের পরিচালনা করছেন রিংগো ব্যানার্জি। আর এর বাংলাদেশ অংশের পরিচালক মুহাম্মদ মোস্তফা কামাল রাজ। ছবিতে অভিনয় করছেন বাংলাদেশের শাহেদ শরীফ খান, লুৎফর রহমান জর্জ, সানজিদা তন্ময়, কলকাতার পরমব্রত চট্টোপাধ্যায় ও রিয়া সেন।ছবিতে নিজের গাওয়া ইংরেজি গানটি নিয়ে জেফার বলেন, ‘কোনো বাংলা সিনেমায় ইংরেজি গান গাওয়ার কথা আমি এত দিন ভাবতেও পারতাম না। তবে ছবির প্রযোজকদের মধ্য অন্যতম একজন মাহবুব ভাই (মাহবুব রহমান) আমাকে আগে থেকেই চিনতেন এবং আমার গান শুনে প্রশংসাও করতেন। প্রস্তাবটি তিনিই দেন। তাই ইংরেজি গান করার এই সাহসটি করা।’এর আগে জেফার তাঁর প্রথম একক অ্যালবামের প্রথম গান হিসেবে অনলাইনে ‘জাজ’ গানটি ছাড়েন। ‘আনকেইজড’ হতে যাচ্ছে তাঁর অ্যালবামের দ্বিতীয় গান। নিজের প্রথম একক অ্যালবাম নিয়ে জেফার তাঁর পরিকল্পনা জানান প্রথম আলোকে।
