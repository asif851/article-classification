
প্রায় ১১ মাস পর কাজে ফিরলেন ছোট পর্দার উপস্থাপক ও অভিনেত্রী ঈশিকা খান। গতকাল থেকে আয়ারল্যান্ডে শুরু হয়েছে ত্রিদেশীয় ক্রিকেট টুর্নামেন্ট। এটি সরাসরি প্রচার করছে মাছরাঙা টেলিভিশন। খেলার মধ্যবিরতি ও শেষে ক্রিকেট-সংশ্লিষ্ট ব্যক্তিদের নিয়ে সরাসরি দেখানো হবে ‘পাওয়ার প্লে’ নামের একটি অনুষ্ঠান। দীর্ঘদিন পর ঈশিকাকে সেই অনুষ্ঠানের উপস্থাপনায় দেখা যাবে।বিয়ে, এরপর মা হওয়া ও একসময় স্বামীর সঙ্গে যুক্তরাজ্যে চলে যাওয়ার কারণে ঈশিকা বেশ কয়েক মাস মিডিয়া থেকে দূরে ছিলেন। মাসখানেক হলো তিনি আবার দেশে ফিরেছেন। ঈশিকা বলেন, ‘এখন আমার বাচ্চার বয়স পাঁচ মাস। এত দিন পুরো সময়টাই বাচ্চাকে দিয়েছি। এখন বাচ্চাকে দেখাশোনা করার ফাঁকে ফাঁকে কাজ শুরু করতে কোনো সমস্যা হবে না। আর এখন যেহেতু দেশেই থাকছি, তাই কাজ শুরু করলাম।’ঈশিকা বলেন, ১ জনু থেকে যুক্তরাজ্যে শুরু হবে ক্রিকেটের চ্যাম্পিয়নস ট্রফি। মাছরাঙা টেলিভিশন সরাসরি দেখাবে এটি। সে সময়ও খেলার ফাঁকে ফাঁকে সম্প্রচারিত ‘পাওয়ার প্লে’ অনুষ্ঠানটির উপস্থাপনা করবেন তিনি।
