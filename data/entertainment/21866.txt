
গেল বছর মার্চে নির্মাতা রাশিদ পলাশ শুরু করেছিলেন তাঁর প্রথম ছবি ‘নাইওর’-এর কাজ। এরই মধ্যে ছবির বেশির ভাগ কাজই শেষ করেছেন তিনি। বাকি কাজটুকুও খুব তাড়াতাড়ি শেষ করে ঈদুল ফিতর ও ঈদুল আজহার মাঝামাঝি সময়ে ছবিটি মুক্তির কথা ভাবছেন পরিচালক।তবে মুক্তির আগেই অনলাইনে ছাড়া হচ্ছে এ ছবির টিজার।নির্মাতা রাশিদ জানিয়েছেন, আজ দুপুরের পরপরই অনলাইনে আপলোড করা হবে ছবির আড়াই মিনিটের টিজারটি, যেখানে পুরো চলচ্চিত্রটির গল্প সম্পর্কে একটা স্বচ্ছ ধারণা পাবেন দর্শকেরা।এ ছবির মাধ্যমে অনেক দিন পর অভিনেত্রী সিমলাকে দেখা যাবে বড় পর্দায়। সিমলার সঙ্গে মিলনের জুটি দর্শক উপভোগ করবেন বলেই জানিয়েছেন পরিচালক। একই সঙ্গে নতুন অভিনেত্রী সাদিয়া মজুমদারের অভিষেক ঘটবে ছবিটির মাধ্যমে।নির্মাতার ভাষায়, ‘আমরা এখন ছবির প্রচারের জন্য কোনো কাজ শুরু করিনি। আজই প্রথম টিজার ছাড়ছি। দর্শকের কাছ থেকে একটা ফিডব্যাক নিয়ে তবেই ট্রেলার ও গানগুলো ছাড়ব।’‘নাইওর’ ছবির কাহিনি একটা ছেলের গ্রাম থেকে শহরে আসা আর শহরে টিকে থাকার লড়াইকে কেন্দ্র করে। এ ছবিতে অভিনয় করেছেন আনিসুর রহমান মিলন, সিমলা, ফজলুর রহমান বাবু, সাদিয়া প্রমুখ। শুটিং হয়েছে ঢাকার দুটি বস্তি, রমনা, এফডিসি ও রাজশাহীর বিভিন্ন জায়গায়।
নির্মাতা রাশিদ ছবি প্রসঙ্গে বলেছেন, ‘আমরা চেয়েছি একটা সুন্দর ও পরিচ্ছন্ন ছবি বানাতে। সেই চেষ্টাই করেছি। আশা করছি, দর্শকেরা বেশ উপভোগ করবেন আমার প্রথম ছবি “নাইওর”।’
