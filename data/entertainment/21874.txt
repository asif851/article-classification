
কেবল ভারতেই নয়, বিশ্বের বিভিন্ন দেশে ছড়িয়ে-ছিটিয়ে আছে ‘মিস্টার পারফেকশনিস্ট’ তারকা আমির খানের অগণিত ভক্ত। এবার তাঁর নতুন এক ভক্তের কথা জানা গেল। সম্প্রতি নিজেকে আমির খানের ভক্ত বলেই জানালেন হংকংয়ে জন্ম নেওয়া হলিউডের ডাকসাইটে অ্যাকশন তারকা জ্যাকি চ্যান।২০১৩ সালে একটি চায়নিজ চলচ্চিত্র উৎসব উদ্বোধন করতে ভারতে সফরে গিয়েছিলেন জ্যাকি চ্যান। ভারতের প্রতি ভালোবাসার কথা আগেই জানিয়েছেন ৬০ বছর বয়সী এ তারকা অভিনেতা। এবার ভারতের অন্যতম জনপ্রিয় তারকা অভিনেতা আমির খানের প্রতি ভালোবাসা প্রকাশ করলেন তিনি।আমিরের প্রশংসা করে জ্যাকি চ্যান বলেন, ‘বলিউডের ছবি খুব কমই দেখা হয় আমার। কিন্তু ২০০৯ সালে মুক্তি পাওয়া ‘‘থ্রি ইডিয়টস’’ ছবিটি আমার ভীষণ ভালো লেগেছে। হংকংয়ে ছবিটি দারুণ জনপ্রিয়তা পেয়েছিল। ছবিটি দেখার পর আমি রাতারাতি আমির খানের ভক্ত হয়ে যাই। আমার মনে হয়, তিনি ভয়ংকর একজন অভিনেতা।’ সম্প্রতি এক খবরে এমনটিই জানিয়েছে হিন্দুস্তান টাইমস।শিগগির একটি ছবির শুটিংয়ের কাজে ভারতে যাবেন বলেও জানিয়েছেন জ্যাকি চ্যান। এ প্রসঙ্গে তিনি বলেন, ‘নতুন একটি ছবির কাজ শুরুর পরিকল্পনা করছি। ছবির নাম ‘‘কুংফু ইয়োগা’’। ছবির শুটিং হবে ভারতে। আশা করছি, খুব শিগগির ছবির শুটিং করতে ভারতে যেতে পারব।’ভারত ও চীনের যৌথ প্রযোজনায় প্রথম ছবি ‘কুংফু ইয়োগা’। আইএমডিবি ডটকম-এ ছবিটির অভিনয়শিল্পী হিসেবে উল্লেখ করা হয়েছে জ্যাকি চ্যান, আমির খান, ক্যাটরিনা কাইফ ও রিয়া সেনের নাম। হংকংয়ের চলচ্চিত্র নির্মাতা স্ট্যানলি টংয়ের পরিচালনায় ছবিটি মুক্তি পাবে ২০১৬ সালে।বলিউডের ছবিতে কাজ করতে কোনো আপত্তি নেই বলেও জানিয়েছেন জ্যাকি চ্যান। এ প্রসঙ্গে তাঁর ভাষ্য, ‘বলিউড কিংবা হলিউডের ছবিতে অভিনয় করব কি না, তা নিয়ে আমি ভাবি না। আমার কাছে সবচেয়ে গুরুত্বপূর্ণ হলো ছবির চিত্রনাট্য। ভালো চিত্রনাট্য পেলে অবশ্যই আমি বলিউডের ছবিতে অভিনয় করব।’চিত্রনাট্যের গুরুত্বের কথা বলতে গিয়ে জ্যাকি চ্যান এও জানান, কেবল ভালো চিত্রনাট্য পাননি বলেই এখন পর্যন্ত হলিউডের ডাকসাইটে অ্যাকশন তারকা সিলভেস্টার স্ট্যালোনের সঙ্গে তাঁর অভিনয় করা হয়নি। এ প্রসঙ্গে তিনি বলেন, ‘একসঙ্গে কাজ করার ব্যাপারে স্ট্যালোনের সঙ্গে অনেক দিন থেকেই কথা-বার্তা চলছে। কিন্তু ভালো চিত্রনাট্য পাইনি বলে এখন পর্যন্ত আমাদের একসঙ্গে অভিনয় করা হয়নি। আমার প্রত্যাশা, একদিন নিশ্চয়ই একই ছবির পোস্টারে আমাদের দুজনকে একসঙ্গে দেখা যাবে।’জীবনে এগিয়ে যাওয়ার মন্ত্রের কথাও জানিয়েছেন জ্যাকি চ্যান। তিনি বলেন, ‘জীবনের প্রতিটি মুহূর্ত উপভোগ করুন। নিজের সত্তাকে গ্রহণ করে নিন। হৃদয়ে তারুণ্য ধরে রাখুন। এই বয়সেও আমি প্রতিদিন জিমে যাই, এক ঘণ্টা করে হাঁটি। আমি বিশ্বাস করি, সুখ ধারণ করতে পারলে ভাগ্যবান হওয়া যায়। এটাই আমার জীবনে এগিয়ে যাওয়ার মন্ত্র।’
