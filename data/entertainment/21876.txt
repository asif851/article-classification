
ঢাকার পল্টন এলাকার জোনাকী প্রেক্ষাগৃহে সাধারণত দর্শকেরা ছবি দেখে অভ্যস্ত। কিন্তু আজ আর ছবি দেখাবে না এই প্রেক্ষাগৃহ কর্তৃপক্ষ। গতকাল শনিবার রাতে কর্তৃপক্ষ সিদ্ধান্ত নিয়েছে, নিদাহাস ট্রফির বাংলাদেশ ও ভারতের মধ্যকার ফাইনাল খেলা দেখাবে।
আজ রোববার দুপুরে প্রথম আলোকে এমনটাই বললেন প্রেক্ষাগৃহটির ব্যবস্থাপক দেলোয়ার হোসেন।
কথা প্রসঙ্গে দেলোয়ার এও জানান, জোনাকী প্রেক্ষাগৃহ এবারই প্রথম খেলা দেখাচ্ছে না। ফুটবল ও ক্রিকেট বিশ্বকাপের অনেকগুলো গুরুত্বপূর্ণ খেলা প্রেক্ষাগৃহ কর্তৃপক্ষ দেখানোর সিদ্ধান্ত নেয়। তাঁর মতে, ছবির বাজার খারাপ হওয়ার কারণে এমন সিদ্ধান্ত নিতে হয়েছে।
দেলোয়ার হোসেন বলেন, ‘সারা দেশের মানুষের চোখ আজ বাংলাদেশ ও ভারতের খেলার দিকে। মানুষ এখন খেলায় বেশি আনন্দ–উল্লাস প্রকাশ করে। এই সময়টাতে প্রেক্ষাগৃহ লোকজন থাকে না বললেই চলে। কয়েক বছরে অভিজ্ঞতায় তেমনটাই বলতে পারি। তাই আমরা খেলা দেখানোর সিদ্ধান্ত নিয়েছি। এতে করে আনুষঙ্গিক খরচ অনন্ত ওঠে আসে।’
যাঁরা বড় পর্দায় নিদাহাস ট্রফির বাংলাদেশ ও ভারতের ফাইনাল খেলা দেখতে চান, তাঁদের জোনাকী প্রেক্ষাগৃহে যেতে হবে। এ জন্য অবশ্য ৭০ টাকার বিনিময়ে টিকিট কিনতে হবে আগ্রহী ব্যক্তিদের। তবে রিয়ার সিটে বসে খেলা দেখতে হলে লাগবে ৬০ টাকা। এরই মধ্যে প্রেক্ষাগৃহের বাইরের পোস্টার টাঙানো হয়েছে। সন্ধ্যা সাতটায় খেলা দেখানোর জন্য হলের গেট খুলে দেওয়া হবে।
জোনাকী প্রেক্ষাগৃহে এখন চলছিল দীপঙ্কর দীপনের আলোচিত চলচ্চিত্র ‘ঢাকা অ্যাটাক’। বাংলাদেশ ও ভারতের খেলার জন্য ‘ঢাকা অ্যাটাক’ ছবির ম্যাটানি ও নাইট শো বন্ধ থাকবে বলে জানিয়েছেন দেলোয়ার হোসেন। তিনি বলেন, ‘কয়েক দিন ধরে আমাদের প্রেক্ষাগৃহে ছবি দেখতে আসা দর্শকের সংখ্যা বলার মতো না। তাই সিদ্ধান্ত নিলাম খেলা দেখানোর। কিছু দর্শক তো আসবেন, প্রেক্ষাগৃহ কর্তৃপক্ষ কিছু টাকা পাবে।’
