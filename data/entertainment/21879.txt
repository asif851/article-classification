
‘অ্যাংরি বার্ডস’ ছবির প্রথম ট্রেলারটি প্রকাশিত হয়েছে। নতুন কোনো ছবি মুক্তির আগে সে ছবির গান, অভিনয়শিল্পী বা ছবির কোনো বিশেষ বিষয় নিয়ে ট্রেলার প্রকাশিত হয়; এটা একটা স্বাভাবিক ঘটনা। তবে, ‘অ্যাংরি বার্ডস’ ছবির ট্রেলারের মজার বিষয়টি হচ্ছে এ ছবির ট্রেলারটি তৈরি হয়েছে ‘অ্যাংগার ম্যানেজমেন্ট’ বা রাগ নিয়ন্ত্রণ নিয়ে।ছবির ট্রেলারটিতে দেখানো হয়েছে কোন পরিস্থিতিতে ও কেন পাখিগুলো রেগে যায় এবং কীভাবেই বা তারা তাদের রাগ নিয়ন্ত্রণ করে।ফিনল্যান্ডের গেম নির্মাতা প্রতিষ্ঠান রোভিওর তৈরি শিশুদের মাঝে তুমুল জনপ্রিয়তা পাওয়া গেমস ‘অ্যাংরি বার্ডস’-এর নাম শুনলেই আমাদের মনে ফুটে ওঠে লাল-হলুদ রঙের কয়েকটি রাগী পাখির চেহারা। যে পাখিগুলো ডিম চুরির জন্য সবুজ রঙের ‘ব্যাড পিগিস’ বা শুকরছানাকে শায়েস্তা করতে ব্যস্ত। রাগী পাখিগুলোর এ অভিযানে তাদেরকে সাহায্য করতেই অংশ নেয় গেমাররা। রাগী এই পাখিগুলোর মধ্যে রয়েছে লাল রঙের ‘রেড’, হলুদ রঙা ‘চাক’ ও কালো রঙের ‘বম্ব’। যুক্তরাষ্ট্রে ‘অ্যাংরি বার্ডস’ ছবিটির মুক্তির তারিখ ঠিক করা হয়েছে ২০১৬ সালের মে মাসের ২০ তারিখ।ইন্দো-এশিয়ান নিউজ।। ইনডিপেন্ডেন্ট ইউকে।
