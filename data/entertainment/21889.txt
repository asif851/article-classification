
শেষ হলো ১৬তম ঢাকা আন্তর্জাতিক চলচ্চিত্র উৎসব। এবার উৎসবে সেরা ছবি নির্বাচিত হয়েছে দারসিম গণহত্যা নিয়ে নির্মিত তুরস্কের চলচ্চিত্র ‘জার’। তুরস্কের ডাহা (মোর) চলচ্চিত্রের জন্য সেরা নির্মাতা হয়েছেন অনুর সায়ালক। সেরা অভিনেতা হয়েছেন রাস্টলেন গঞ্জালেসের পরিচালনায় ‘বোম্বা’ ছবিতে অভিনয়ের জন্য ফিলিপাইনের অ্যালেন ডিজান। সেরা অভিনেত্রীর পুরস্কার পেয়েছেন ইরানের ‘তাবেস্তান-ই-দাগ’ ছবিতে অভিনয়ের জন্য পারিনাজ ইজদায়ের ও মিনা সাদাতি।
গতকাল শনিবার বিকেলে রাজধানীর জাতীয় জাদুঘর মিলনায়তনে ১৬তম ঢাকা আন্তর্জাতিক চলচ্চিত্র উৎসবের সমাপনী অনুষ্ঠান আয়োজন করা হয়। এখানে সাতটি বিভাগে ২৩টি পুরস্কার ঘোষণা করা হয়। অনুষ্ঠানের প্রধান অতিথি সংস্কৃতিবিষয়ক মন্ত্রী আসাদুজ্জামান নূর বলেন, ‘চলচ্চিত্র তার শক্তিশালী ভাষার মাধ্যমে সীমানার গন্ডিকে বাঁধতে পারে হৃদ্যতার বন্ধনে। নির্দিষ্ট ভাষা তখন চিন্তার আদান-প্রদানে কোনো বাধা হয়ে দাঁড়াতে পারে না। আগামীর বিশ্বকে যান্ত্রিকতার নির্মমতা থেকে আবেগের আঁচলে টেনে নিতে পারে কেবল চলচ্চিত্র।’ অনুষ্ঠানে বিশেষ অতিথি ছিলেন তথ্য মন্ত্রণালয়ের সচিব নাসিরউদ্দিন আহমেদ, ফিলিপাইনের রাষ্ট্রদূত ভিসেন্তো ভিভেন্সিও টি ব্যান্ডেলিও। অনুষ্ঠানের সভাপতিত্ব করেন কিশওয়ার কামাল। সমাপনী অনুষ্ঠান পরিচালনা করেন উৎসব পরিচালক আহমেদ মুজতাবা জামাল ও ফাতিমা আমিন।
ফিপ্রেসি বাংলাদেশ প্যানারোমায় সেরা বাংলাদেশি চলচ্চিত্র হিসেবে নির্বাচিত হয়েছে লতা আহমেদ পরিচালিত ‘সোহাগীর গয়না’ এবং ‘হালদা’ চলচ্চিত্রের জন্য সেরা নির্মাতা হয়েছেন তৌকীর আহমেদ। শিশু চলচ্চিত্র বিভাগে ‘বাদল রহমান পুরস্কার’ জিতেছে ইরানের আলী গাবাতান পরিচালিত ‘হোয়াইট ব্রিজ’। ‘বেস্ট অডিয়েন্স পুরস্কার’ জিতেছে ভারতের প্রখ্যাত নির্মাতা বুদ্ধদেব দাশগুপ্তের পরিচালনায় ‘টোপ’।
ছোট এবং মুক্ত চলচ্চিত্র নিয়ে ‘স্পেশাল মেনশন শর্ট ফিকশন’বিভাগে সেরা ছবি নির্বাচিত হয়েছে বাংলাদেশের খন্দকার সুমনের ‘পৌনঃপুনিক’, সেরা ছোট ফিকশন ইরাকের নির্মাতা বাকার আল রবাইয়ের চলচ্চিত্র ‘ভায়োলেট’, স্পেশাল মেনশন শর্ট ডকুমেন্টারি নেপালের নির্মাতা প্রদীপ পোখরেলের চলচ্চিত্র ‘আ সং ফর বারপাক’। সেরা ছোট প্রামাণ্য চলচ্চিত্র নির্বাচিত হয়েছে যুক্তরাজ্যের পিয়েত্রো নভেলোর ‘কন্টিনেন্টাল ড্রিফট’।
নারী চলচ্চিত্র বিভাগে ‘সেরা নারী নির্মাতার ছবি’ রাশিয়ার কিরা কোভালেঙ্কোর পরিচালনায় ‘সোফিশকা’। প্রামাণ্যচিত্রে স্পেশাল মেনশন পুরস্কার পেয়েছে নরওয়ে এবং যুক্তরাজ্যের নির্মাতা জুলিয়া দারের ছবি ‘থ্যাংক ইউ ফর দ্য রেইন’। সেরা প্রামাণ্যচিত্র পুরস্কার জিতেছে আফগানিস্তানের সারা কারিমির ‘পারলিকি’। স্পেশাল মেনশন ছোট ছবির পুরস্কার জিতেছে ফ্রান্সের এলিস ভিয়ালের ‘লেস বিগেরোনাক্স’। সেরা ছোট ছবির পুরস্কার জিতেছে চেক রিপাবলিকের পেট্রা প্রিবোরস্কার ছবি ‘এনা’।
