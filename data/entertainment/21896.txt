

এরই মধ্যে শুরু হয়ে গেছে ‘মিস ওয়ার্ল্ড’ প্রতিযোগিতার নানা ইভেন্ট। অন্য প্রতিযোগীদের সঙ্গে মঞ্চে ডাকা হলো বাংলাদেশের জেসিয়া ইসলামকে। মঞ্চে তাঁকে স্বাগত জানান বিশ্বসুন্দরী স্টেফানি দেল ভালে। অন্যান্য প্রতিযোগীর মতো লালগালিচায় তাঁকেও পরিচয় করে দেওয়া হয়। এখানে নিজের পরিচয় দিয়ে ক্যাটওয়াক করেছেন জেসিয়া। এই অনুষ্ঠানে উপস্থিত ছিলেন ৭০০ প্রভাবশালী ব্যবসায়ী নেতা ও চীনের সরকারি কর্মকর্তারা।
গত বৃহস্পতিবার সন্ধ্যায় চীনের শেনজেন শহরে অনুষ্ঠিত হলো নিলাম অনুষ্ঠান। প্রতিযোগিতায় অংশ নেওয়া প্রত্যেক প্রতিযোগী নিলামের জন্য নিজ নিজ দেশের একটি করে উপহার সঙ্গে নিয়ে যান। এই নিলাম থেকে দেড় লাখ পাউন্ড পাওয়া গেছে। এই অর্থ মাদার ওয়ার্কসের তহবিলে দান করা হয়। চীনের বিভিন্ন প্রান্তে মায়েদের সহায়তা করছে এই বেসরকারি সংস্থা।
অনুষ্ঠানে স্টেফানি দেল ভালের নেতৃত্বে মিস ওয়ার্ল্ড প্রতিযোগিতার এবারের প্রতিযোগীরা সম্মিলিত কণ্ঠে গেয়েছেন মিস ওয়ার্ল্ডের থিম সং ‘লাইট দ্য প্যাশন, শেয়ার দ্য ড্রিম’।
এদিকে চীনে কর্মব্যস্ত দিন অতিবাহিত করছেন জেসিয়া। জানা গেছে, গত শুক্রবার সকালে গুয়াংজু থেকে হংজো শহরে যান প্রতিযোগীরা। এই শহরে ওয়েন্সলি সিল্ক কালচারাল মিউজিয়াম ঘুরে দেখেন সবাই। এখানে প্রত্যেককে সিল্কের তৈরি স্কার্ফ উপহার দেওয়া হয়।
