
আগে থেকেই ঘোষণা দেওয়া হয়, আজ মঙ্গলবার দুপুরে অভিনেতা সঞ্জয় দত্তের বায়োপিকের টিজার মুক্তি পাবে। পাঠক এত দিনে নিশ্চয়ই জেনে গেছেন, এই ছবিতে সঞ্জয় দত্তের চরিত্রে অভিনয় করছেন রণবীর কাপুর। গত বছর শুটিং সেট থেকে ফাঁস হওয়া রণবীরের কয়েকটি ছবি দেখেই সবার ভিরমি খাওয়ার দশা হয়েছিল। কারণ, রণবীর কাপুরকে যে একেবারে সঞ্জয়ের মতো দেখাচ্ছিল সেখানে। আর আজ যাঁরা একবার ‘সঞ্জু’ ছবির টিজার দেখেছেন, তাঁরা নিশ্চিত এটি কয়েকবার না দেখে ক্ষান্ত দেবেন না। এখানে সঞ্জয় দত্তের বিভিন্ন বয়সে দেখা যাবে রণবীরকে। প্রতিটি অংশেই রণবীরের অভিনয় প্রশংসার যোগ্য।
টিজারের শুরুতেই দেখা যায় ইয়ারাওয়াদা কারাগার থেকে বের হচ্ছেন রণবীর কাপুর। কিন্তু এ কী! রণবীর নাকি আসলেই সঞ্জয় দত্ত, এটা বোঝার জন্য দর্শককে চোখ কচলাতে হতে পারে। চলনবলন, সব একদম সঞ্জয়ের মতো। পরিচালক রাজ কুমার হিরানী আর নায়ক রণবীরের পাশাপাশি মেকআপ আর্টিস্টকেও প্রশংসার ভাগ দিতে হবে। সঞ্জয় রূপে রণবীরকে সুন্দরভাবে ফুটিয়ে তোলা হয়েছে এই ছবিতে। এই চলচ্চিত্রের জন্য ১৩ কেজি ওজন বাড়াতে হয় রণবীরকে। সঞ্জয়ের মতো পেশিবহুল শরীর বানানোর জন্য তিনি ঘণ্টার পর ঘণ্টা পড়ে থাকতেন জিমে।
রণবীরের শরীরচর্চা প্রশিক্ষক কুনাল গির জানান, এই সিনেমার জন্য প্রতিদিন কয়েক ঘণ্টা শরীরচর্চা করতেন রণবীর। আর খাওয়াদাওয়া করতেন নিয়ম মেনে। এভাবে ১৩ কেজি ওজন বাড়িয়েছেন। এ জন্য অবশ্য মুটিয়ে যাননি এই নায়ক। শরীরকে পেশিবহুল বানানোর জন্যই ওজন বেড়েছে তাঁর। কয়েক মাস আগে কুনাল আরও বলেন, ‘সঞ্জয় দত্তের চরিত্রের সঙ্গে গঠনগত দিক থেকে রণবীরকে মানিয়ে নেওয়ার বিষয়টি আসলেই চ্যালেঞ্জিং ছিল। রণবীর আগে তেমন একটা খাওয়াদাওয়া করতেন না। খাওয়ার মধ্যে খেতেন শুধু মাংস। এখন তাঁকে শুধু সবজি খাওয়াচ্ছি। রাত তিনটায় ঘুম থেকে ওঠে প্রোটিন শেকও খেতে হচ্ছে তাঁকে।’
এ ছাড়া সঞ্জয়ের চরিত্রে নিজেকে আরও মানিয়ে নেওয়ার জন্য তাঁর বাড়িতে প্রায়ই ঘুরতে যান রণবীর। তাঁর দুই সন্তানের সঙ্গে সময় কাটান। স্ত্রী আর সন্তানদের সঙ্গে সঞ্জয় কীভাবে কথা বলেন, তা খুব ভালোভাবে পর্যবেক্ষণ করেছেন। টিজার দেখে মনে হচ্ছে, রণবীরের কষ্ট সার্থক হয়েছে। ধারণা করা হচ্ছে, এ বছর অন্যতম সেরা ছবি হতে যাচ্ছে ‘সঞ্জু’।
বিধু বিনোদ চোপড়া প্রযোজিত এই চলচ্চিত্রে সঞ্জয়ের বাবা অভিনেতা সুনীল দত্তের চরিত্রে অভিনয় করেছেন পরেশ রাওয়াল, সঞ্জুর মা ও অভিনেত্রী নার্গিসের চরিত্রে দেখা যাবে মনীষা কৈরালাকে, স্ত্রী মান্যতার চরিত্রে দিয়া মির্জা। এ ছাড়া বিশেষ একটি চরিত্রে থাকবেন সোনম কাপুর। গুঞ্জন শোনা যাচ্ছে, তিনি সঞ্জয়ের সাবেক প্রেমিকা মাধুরী দীক্ষিতের চরিত্রে অভিনয় করেছেন। ছবিটি মুক্তি পাবে আগামী ২৯ জুন।
