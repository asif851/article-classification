



 নিশি হরিশচন্দ্র ত্রিপতি মুম্বাইয়ের মালাবর হিলের বাসিন্দা ছিলেন।
সঞ্জয় জানান, নিশি নামের কাউকে তিনি চেনেন না।
ব্যাংকের জমানো সব অর্থ ও লকারে থাকা সম্পদ নিশি তাঁর প্রিয় অভিনেতার নামে উইল করে গেছেন।


সঞ্জয় দত্তের জন্য গত ২৯ জানুয়ারি ছিল আর দশটা সাধারণ দিনের মতোই কর্মময়। হঠাৎ পুলিশের একটি ফোন পেয়ে থমকে যান সঞ্জয়। এর আগেও বহুবার পুলিশের ফোন পেয়েছেন বলিউড তারকা সঞ্জয়। জেলও খেটেছেন। কিন্তু এমন চমকে দেওয়া খবরের জন্য মোটেও প্রস্তুত ছিলেন না তিনি। সেদিন এই নায়ক জানতে পারেন, নিশি হরিশচন্দ্র ত্রিপতি নামে তাঁর এক ভক্ত ব্যাংকে থাকা নিজের সব সম্পত্তি মৃত্যুর আগে সঞ্জয় দত্তের নামে উইল করে গেছেন। 
নিশি হরিশচন্দ্র ত্রিপতি মুম্বাইয়ের মালাবর হিলের বাসিন্দা ছিলেন। দীর্ঘদিন রোগভোগের পর গত ১৫ জানুয়ারি তিনি মারা যান। তাঁর বয়স হয়েছিল ৬২। প্রায় ২৫০০ বর্গফুটের একটি ফ্ল্যাটে নিশি তাঁর বৃদ্ধ মা আর তিন ভাইবোনকে নিয়ে থাকতেন। নিশির শ্রাদ্ধের পরদিন তাঁর স্বজনেরা জানতে পারেন, ব্যাংকের জমানো সব অর্থ আর লকারে থাকা সম্পদ নিশি তাঁর প্রিয় নায়ক সঞ্জয় দত্তের নামে উইল করে গেছেন।
বিষয়টি সঞ্জয়কে জানাতে পুলিশ ফোন দেয়। তখন বলিউডের এই তারকা আকাশ থেকে পড়েন। সঞ্জয় জানান, নিশি নামে কাউকে তিনি চেনেন না। কখনো তাঁর সঙ্গে পরিচয় বা আলাপ হয়েছে বলে মনে পড়ে না। কিন্তু ভক্তের এমন ভালোবাসায় সঞ্জয় অভিভূত। তাঁর প্রতি নিশির এই আবেগের সম্মান করেন তিনি। কিন্তু এই উইলের একটি অর্থও সঞ্জয় নেবেন না বলে ব্যাংক কর্তৃপক্ষকে জানিয়ে দিয়েছেন।
এই তারকার আইনজীবী সুভাষ যাদব জানান, ‘এই উইলের কোনো অর্থ সঞ্জয় দত্ত গ্রহণ করবেন না বলে জানিয়ে দিয়েছেন। তাঁর (নিশির) পরিবারের কাছে এই অর্থ ও সম্পদ হস্তান্তর করতে আইনি যা আনুষ্ঠানিকতা পালন করতে হবে, তাতেও তিনি সব ধরনের সহযোগিতা করবেন।’
সঞ্জয়ের কাছের একটি সূত্র জানায়, এ অভিনেতা চলচ্চিত্র উৎসবে অংশ নিতে কলকাতা গিয়েছিলেন। সেখানে পুলিশের একজন কর্মকর্তা তাঁকে জানান, একজন নারী তাঁর নিজের সম্পদ সঞ্জয়ের নামে উইল করে গেছেন। সেখান থেকে সঞ্জয়ের ‘সাহেব, বিবি, ঔর গ্যাংস্টার থ্রি’র শুটিংয়ে যাওয়ার কথা ছিল। কিন্তু খবরটি শুনে তিনি স্তব্ধ হয়ে যান। এ অভিনেতা বলেন, ‘ভক্তরা ভালোবেসে আমাদের নামে সন্তানের নাম রাখেন, দেখার জন্য রাস্তায় ভিড় করেন, এমনকি অনেক উপহার দেন। আমরা এসবের সঙ্গে অভ্যস্ত। কিন্তু এ ঘটনা আমাকে ভীষণ অবাক করেছে। আমি এই সম্পদের কিছুই নেব না। আমি নিশিকে চিনি না। তবে পুরো বিষয়টি নিয়ে আমি খুব আপ্লুত।’ টাইমস অব ইন্ডিয়া।
