

দুই দিন পরই নতুন সিনেমার শুটিংয়ে অংশ নিতে যাচ্ছেন ঢালিউড নায়িকা পরীমনি। বেশ কিছু ছবিতে কাজের পর তিক্ত-মধুর নানা অভিজ্ঞতা হয়েছে তাঁর। এবার তাই নিজেকে একটু বদলে নিতে চান পরী। কীভাবে? জেনে নেওয়া যাক তাঁর অভিজ্ঞতাগুলোর সামান্য নির্যাস।

ছবি মুক্তি উপলক্ষে অপু বিশ্বাসকে শুভেচ্ছা জানালেন। আমাদের নায়িকাদের এমনটা করতে দেখাই যায় না।তাঁর প্রতি সম্মান ও ভালোবাসা থেকেই শুভেচ্ছা জানিয়েছি। অপু বিশ্বাস একজন সফল অভিনেত্রী। প্রায় এক বছর পর ঈদে তাঁর ছবি মুক্তি পাচ্ছে। এটা তাঁর প্রাপ্য। এর আগে বুবলী আপা ও নাবিলা আপার প্রথম ছবি মুক্তির আগে তাঁদেরও শুভকামনা জানিয়েছিলাম। বড়দের সম্মান জানাতে সব শিল্পীরই এমনটা করা উচিত।এবার নিজের কথা বলেন। শুনেছি, আপনার ছবি কমতে শুরু করেছে?কই আমি তো শুনিনি। গুজব। নতুন ছবির জন্য শিডিউল না পেয়ে কেউ হয়তো ছড়িয়েছে যে আমার ছবি কমে যাচ্ছে। ছবি কমবে কেন? আমিই বরং গণহারে নতুন ছবি নিচ্ছি না। ঠিক করেছি, এখন থেকে সব পরিচালকের সঙ্গে কাজ করব না।এমন সিদ্ধান্ত নিলেন কেন?নিজেকে একটু গুছিয়ে নিতে চাই। এখন থেকে কোনো ছবির কাজ হাতে নিলে সেটা শেষ না করে নতুন কাজে হাত দেব না। নতুন ছবি শুরুর আগে হাতে যথেষ্ট সময় রাখব। ভালো করে চিত্রনাট্য পড়ে চরিত্র ভালোভাবে বুঝে নেব।এত দিন পর বোধোদয় হলো?প্রথম যখন কাজ শুরু করি, তখন এত কিছু বুঝিনি। এখন মনে হচ্ছে, বুঝেশুনে ভালোভাবে কাজ করতে হবে। বিচ্ছিন্নভাবে কাজ করলে সময় নষ্ট হয়, কাজও ভালো হয় না। অযথা দুর্নাম হয়। শিডিউল ফাঁসিয়ে দেওয়াসহ কত অভিযোগ যে শুনতে হয়। অথচ প্রযোজক-পরিচালকেরাও কিন্তু অনেক সময় আমাদের ভোগান।তাঁরা কীভাবে ভোগান?ধরা যাক, একটি ছবির জন্য পরিচালক ১০ দিনের শিডিউল নিয়েছেন। দেখা গেল, শুটিংয়ের ঠিক আগের দিন তাঁরা শিডিউলটি বাতিল করলেন। আমাদের ১০ দিনের শিডিউল নষ্ট। তখন কিন্তু প্রযোজক-পরিচালককে কেউ বলেন না যে তাঁরা নায়িকার শিডিউল ফাঁসিয়েছেন। অথচ আমাদের দু-এক দিন সমস্যা হলে হইচই পড়ে যায়। সমিতিতে গিয়ে অভিযোগ করা হয়। শুধু আমার ক্ষেত্রেই যে এসব হয়, তা নয়।এখন কী করছেন?৫ জুন থেকে নতুন ছবি বাহাদুরীর কাজ শুরু করব। এতে সাইমন হিরো। প্রায় এক মাস পর নতুন ছবির কাজ শুরু করছি।সাক্ষাৎকার: শফিক আল মামুন
