
মঞ্চে ফিরছেন মার্কিন সংগীত তারকা সেলেনা গোমেজ। গত মে মাসে কিডনি প্রতিস্থাপনের পর এটাই হবে সেলেনার প্রথম বড় পরিসরে গানের অনুষ্ঠানে অংশ নেওয়া। নভেম্বরে অনুষ্ঠেয় আমেরিকান মিউজিক অ্যাওয়ার্ডে পরিবেশন করবেন তাঁর নতুন গান ‘উলভস’। লস অ্যাঞ্জেলেসের মাইক্রোসফট থিয়েটার থেকে ১৯ নভেম্বর তাঁর এই পরিবেশনা সরাসরি সম্প্রচার করবে মার্কিন টিভি চ্যানেল এবিসি। আমেরিকান মিউজিক অ্যাওয়ার্ডের টুইটার পাতায় এ খবর নিশ্চিত করা হয়েছে। সেলেনা গোমেজ নিজেও টুইট করেছেন, ‘আর অপেক্ষা করতে পারছি না।’
সেলেনা তাঁর অস্ত্রোপচারের ব্যাপারটি গোপন রেখেছিলেন। সেপ্টেম্বরে তিনি ঘোষণা দেন যে লুপাস রোগে আক্রান্ত হওয়ায় তাঁর কিডনি প্রতিস্থাপন করতে হয়েছে। তাঁর প্রিয় বান্ধবী ফ্রান্সিয়া রেইসা তাঁকে একটি কিডনি দান করেছেন। সেই অস্ত্রোপচারের পর থেকেই বিশ্রামে ছিলেন সেলেনা। অবশেষে পাঁচ মাসের বিশ্রাম শেষে এবার মঞ্চে ফেরার পালা। সূত্র: ই নিউজ, পিপল।
 
