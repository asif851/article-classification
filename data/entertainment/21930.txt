
পরিচালনায় হাফ সেঞ্চুরি করলেন কাজী হায়াৎ। মহরত হলো তাঁর ৫০তম চলচ্চিত্রের। নতুন এই চলচ্চিত্রের নাম ছিন্নমূল। কাজী মারুফের সঙ্গে এই ছবিতে অভিনয় করবেন অরিন এবং কাজী হায়াৎ নিজে। নতুন ছবি প্রসঙ্গে কাজী হায়াৎ বলেন, ‘আমি মূলত সমাজের বিভিন্ন সমস্যা নিয়ে ছবি নির্মাণ করি। ছিন্নমূল এর থেকে ব্যতিক্রম হবে না। দর্শকদের ভালো লাগবে বলে আশা করছি।’ নতুন ছবির গল্প প্রসঙ্গে তিনি বলেন, ‘ছিন্নমূলদের ব্যবহার করে পেট্রলবোমা মেরে যারা মানুষ হত্যা করে, তাদের গল্পই উঠে আসবে ছবিতে।’নির্মাতা কাজী হায়াৎ ১৯৭৮ সালে দ্য ফাদার চলচ্চিত্রের মাধ্যমে পরিচালক হিসেবে আত্মপ্রকাশ করেন। দেখতে দেখতে পরিচালক জীবনের ৩৬ বছর পার করেছেন তিনি। এই ফাঁকে নিয়মিত অভিনয়ও করেছেন। নির্মাণ করেছেন দায়ী কে, পাগলী, যন্ত্রণা, ইতিহাসসহ বেশ কিছু ব্যবসাসফল চলচ্চিত্র। নতুন ছবি ছিন্নমূল-এর কাজ শুরু করবেন এপ্রিলের শুরুতে। কাজ শেষ হলে ছবিটি এ বছরেই মুক্তি দেওয়ার পরিকল্পনা নির্মাতার।
