
বলিউডের অন্যতম জনপ্রিয় ও প্রভাবশালী তিন তারকা অভিনেতা আমির, শাহরুখ ও সালমান খান। চলতি জুন মাসের শুরুর দিকে বিভিন্ন গণমাধ্যমে প্রকাশিত খবরে বলা হয়, তিন খানকে এক ছবিতে অন্তর্ভুক্ত করার পরিকল্পনা করেছেন বক্স অফিসে ঝড় তোলা ‘কিক’ ছবির প্রযোজক ও পরিচালক সাজিদ নাদিয়াদওয়ালা। কিন্তু সালমান মনে করেন, বলিউডের কোনো প্রযোজকেরই তিন খানকে নিয়ে ছবি বানানোর সামর্থ্য নেই।সালমানের নতুন ছবি ‘বজরঙ্গি ভাইজান’ মুক্তি পাচ্ছে এবারের ঈদে। গতকাল বৃহস্পতিবার ছবিটির ট্রেলার উদ্বোধনী অনুষ্ঠানে সংবাদকর্মীদের সঙ্গে আলাপচারিতার সময় কথা প্রসঙ্গে অভিনেতা ও প্রযোজক সালমান বলেন, ‘আমরা তিনজন একসঙ্গে একই ছবিতে অভিনয় করতে পারলে অবশ্যই আমাদের অনেক ভালো লাগবে। কিন্তু এখন এক খানকে নিয়ে ছবি বানাতেই তাঁদের (প্রযোজকদের) ঘাম ঝরে যাচ্ছে। এক ছবিতে আমাদের তিনজনকে নিয়ে কাজ করার সামর্থ্য কারও নেই।’ এক খবরে এমনটিই জানিয়েছে পিটিআই।এর আগে টুইটারে ‘বজরঙ্গি ভাইজান’ ছবির প্রথম পোস্টার পোস্ট করার পাশাপাশি ছবিটির প্রচারণা চালান সালমানের সমসাময়িক দুই তারকা আমির ও শাহরুখ। এ জন্য তাঁদের দুজনকে ধন্যবাদ জানিয়ে সালমান বলেন, ‘তাঁরা আমার জন্য যা করেছেন তা আমার অনেক ভালো লেগেছে। অনেক অনেক ভালোবাসা আর শ্রদ্ধা তাঁদের প্রতি। তাঁদের জন্য আমাদের ছবিটি (‘বজরঙ্গি ভাইজান’) নিয়ে অনেকের মধ্যেই বাড়তি আগ্রহ জন্ম নিয়েছে। তাঁরা দুজনই আমার বন্ধু এবং ভাই। আমি তাঁদের ধন্যবাদ জানাচ্ছি।’কবির খান পরিচালিত ‘বজরঙ্গি ভাইজান’ ছবিটি নির্মিত হয়েছে সালমান খান ফিল্মসের ব্যানারে। ছবিটিতে সালমান ছাড়াও অভিনয় করেছেন কারিনা কাপুর খান, নওয়াজউদ্দিন সিদ্দিকী, নাজিম খান প্রমুখ। ছবিটি মুক্তি পাবে আগামী ১৭ জুলাই।আরও পড়ুন:-এক ছবিতে তিন খান!সালমানের প্রচারণায় শাহরুখ-আমির!আরও ২০ বছর রাজত্ব করবেন তিন খান!
