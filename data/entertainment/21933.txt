
আবার যেন ২০০৭ সাল ফিরে এসেছে দীপিকা পাড়ুকোনের জীবনে। সেই বছরই মুক্তি পেয়েছিল তাঁর অভিনীত প্রথম ছবি ‘ওম শান্তি ওম’। তখন দর্শকদের কাছে খুব একটা পরিচিত ছিলেন না তিনি। কিন্তু এখন তো বলিউডে সবাই তাঁকে একনামেই চেনেন। সম্প্রতি হলিউডে অভিষেক হলো এই তারকার। সেখানে তাঁকে তেমন কেউই চেনেন না। ‘ট্রিপল এক্স: রিটার্ন অব জেন্ডার কেইজ’ আগে ভারতে মুক্তি পাওয়ার পর এই শুক্রবার যুক্তরাষ্ট্রে মুক্তি দেওয়া হয়েছে। সেখানকার দর্শকদের কাছে ভিন ডিজেল বা ছবির অন্য তারকারা যেমন পরিচিত, দীপিকাকে সেখানে অনেকেই ঠিকমতো চেনেন না। এই প্রসঙ্গে ‘পিকু’ অভিনেত্রী বলেন, ‘এখানে আমাকে সবাই ভালো মতো চেনে না। এই মুহূর্তে বিষয়টা খুব উপভোগ করছি।’ দীপিকা জানান, হলিউডে ছবি মুক্তি পাওয়ার পর তিনি খুব আনন্দিত। তাঁকে সেখানে বেশ ভালোভাবেই স্বাগত জানানো হয়েছে। নতুন জায়গায় অভিষেক হচ্ছে বলে নাকি মনের মধ্যে যে ভয়টা থাকার কথা, সেটা নাকি একেবারেই ছিল না দীপিকার।এই বছরের নভেম্বরে মুক্তি পাওয়ার কথা দীপিকা পাড়ুকোনের বলিউডের ছবি ‘পদ্মাবতী’। সঞ্জয়লীলা বানসালি পরিচালিত এই ছবিতে আরও অভিনয় করেছেন রণবীর সিং ও শহীদ কাপুর। পিঙ্ক ভিলা।
