
‘গোরি তেরে পেয়ার মে’ ছবির ‘ন্যায়না’ গানের শুটিংয়ের আগে ভালোই হ্যাপা পোহাতে হয়েছে ইমরান খান ও কারিনা কাপুর খানকে। গানের ছোট্ট একটি দৃশ্যের শুটিংয়ের জন্য তাঁরা মুম্বাই থেকে মহারাষ্ট্রের ওয়াই যাচ্ছিলেন। কিন্তু ভূমিধসের কারণে পথে আটকা পড়েন। এ জন্য দীর্ঘ ১২ ঘণ্টা গাড়িতেই বসে থাকতে বাধ্য হন বলিউডের জনপ্রিয় এ দুই তারকা।ঘটনার এখানেই শেষ নয়। পথের ঝক্কি শেষে ওয়াই পৌঁছেও মুক্তি মেলেনি ইমরান-কারিনার। কারণ, সেখান থেকে আরও তিন ঘণ্টার পথ পেরিয়ে শুটিং লোকেশনে যেতে হয় তাঁদের। সেখানে পৌঁছানোর পর তাঁরা মাত্র এক ঘণ্টা ঘুমানোর সময় পান। ঘুমের রেশ কাটতে না-কাটতেই ক্যামেরার সামনে দাঁড়াতে হয় তাঁদের। ছবির পরিচালক পুনিত মালহোত্রার উদ্ধৃতি দিয়ে এমনটিই জানিয়েছে ‘টাইমস অব ইন্ডিয়া’।‘ন্যায়না’ গানের ছোট্ট একটি দৃশ্যের শুটিংয়ের জন্য এতসব ঝামেলা পোহানোর পর ছবির পরিচালককে মজা করে ইমরান বলেছিলেন, ‘পুনিত, জানে বাঁচতে চাইলে এখনই দৌড়ে পালান। কারিনা কুড়াল হাতে আপনাকে মেরে ফেলতে আসছে।’পুনিত মালহোত্রা জানিয়েছেন, ‘সত্যিই ইমরান-কারিনার জন্য শুটিংয়ের কাজটা অনেক কঠিন ছিল। এত ধকলের পরও তাঁদের প্রাণশক্তি দেখে আমি অভিভূত হয়েছি। নিজেকে চাঙা রাখতে প্রচুর ব্ল্যাক কফি খেয়েছেন কারিনা। আর ইমরানকে শান্ত রাখতে ঘুষ হিসেবে মজাদার নানা খাবার খাওয়াতে হয়েছে আমাকে।’পুনিত আরও জানিয়েছেন, ‘দৃশ্যটির শুটিং করা হয়েছে পাহাড়ের চূড়ায়। পাহাড় চূড়ার একদম কিনারে একটি বিশাল পাথরের ওপর উঠতে হয়েছিল ইমরান-কারিনাকে। সে সময় কারিনার পরনে ছিল ভারী একটি পোশাক। ভালোয় ভালোয় শুটিং শেষ করে আমরা স্বস্তির নিঃশ্বাস ফেলি। আবহাওয়াও আমাদের অনুকূলে ছিল।’ 
করণ জোহরের ধর্ম প্রোডাকশনের ব্যানারে ‘গোরি তেরে পেয়ার মে’ ছবিটি মুক্তি পাচ্ছে চলতি মাসের ২২ তারিখে।
