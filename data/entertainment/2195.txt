
স্পেনের ইবিজা সমুদ্রসৈকতে রণবীর কাপুরের সঙ্গে ক্যাটরিনা কাইফের অন্তরঙ্গ মুহূর্তের ছবি ফাঁসের ঘটনায় তোলপাড় চলছে বলিউডে। এমনকি ছবিগুলো ক্যাটরিনা নিজেই ফাঁস করার ব্যবস্থা করেছেন বলেও কানাঘুষা চলছে। তবে সম্প্রতি বিষয়টিকে জোর গলায় অস্বীকার করেছেন ‘আজব প্রেম কি গজব কাহানি’ তারকা ক্যাটরিনা কাইফ।সম্প্রতি ভারতীয় একটি দৈনিক পত্রিকায় সাক্ষাত্কার দেওয়ার সময় ক্যাটরিনাকে জিজ্ঞেস করা হয়, তিনি নিজেই ছবিগুলো ফাঁসের ব্যবস্থা করেছিলেন কি না। জবাবে তিনি বলেন, ‘প্রথমত, আমি এমন নিচু মনের মানুষ নই। দ্বিতীয়ত, আমি যদি সত্যিই এমনটা করতাম, তবে এমন বাজে পোশাকে ক্যামেরাবন্দী হতাম না। ছবিগুলোতে আমাকে সত্যিই অনেক বিশ্রী লেগেছে। নিজেকে কখনোই এমন বাজেভাবে প্রকাশ করতে পারি না আমি।’প্রসঙ্গত, গত জুলাই মাসের শুরুর দিকে ম্যাকাওতে আইফা অনুষ্ঠানে যোগ দেওয়ার কথা বলে ক্যাটরিনা চলে যান স্পেনে। সেখানে আগে থেকেই তাঁর জন্য অপেক্ষা করছিলেন রণবীর। স্পেনের ইবিজা সমুদ্রসৈকতে অবকাশযাপনের সময় গোপনে তাঁদের একান্ত মুহূর্তগুলো ক্যামেরাবন্দী করেন আলোকচিত্রীরা। পরে ছবিগুলো প্রকাশিত হয় ‘স্টারডাস্ট’ ম্যাগাজিনে। ছবিগুলোতে বিকিনি পরা অবস্থায় দেখা গেছে ক্যাটকে।এ প্রসঙ্গে ‘স্টারডাস্ট’ ম্যাগাজিনের সম্পাদক রাম কমল জানিয়েছিলেন, ‘নিজেদের প্রেম নিয়ে বহু দিন লুকোচুরি খেলার পর অনেকটা প্রকাশ্যেই মেলামেশা করছেন রণবীর-ক্যাটরিনা। ভালোবাসার কথা সবাইকে জানানোর মধ্যে দোষের কিছু নেই। আমাদের প্রকাশিত ছবিগুলোতে তাঁদের প্রেমের গভীরতা স্পষ্ট ফুটে উঠেছে।’
ছবি ফাঁসের ঘটনায় শুরুতে মুখ না খুললেও প্রতিক্রিয়া জানাতে পরে একটি খোলা চিঠি লেখেন ক্যাটরিনা। ‘টাইমস অব ইন্ডিয়া’য় প্রকাশিত সেই চিঠিতে ক্যাটরিনা লেখেন, ‘আমি স্পেনে অবকাশযাপনে গিয়েছিলাম। সে সময় লুকিয়ে এসব ছবি তোলা হয়েছে কোনো রকম অনুমতি না নিয়েই। শুধু তাই নয়, ছবিগুলো প্রকাশও করা হয়েছে বাণিজ্যিক লাভের উদ্দেশ্যে। ভীরু-কাপুরুষের মতো এমন কাজ কোনোভাবেই গ্রহণযোগ্য নয়।’
ক্যাটরিনা আরও লেখেন, ‘তারকাদের ব্যক্তিগত জীবনের প্রতি বিন্দুমাত্র শ্রদ্ধা না দেখিয়ে ও শালীনতার তোয়াক্কা না করে অসাধু সাংবাদিকতার চর্চা চলছে। একশ্রেণীর অসাধু সাংবাদিক শকুনের মতো ওত পেতে তারকাদের ব্যক্তিজীবনে হস্তক্ষেপ করছেন। আমার এসব ছবি ফাঁস করে সেই অসাধু সাংবাদিকতাকেই উত্সাহিত করা হয়েছে। বরাবরই গণমাধ্যমের সঙ্গে আমি সুসম্পর্ক বজায় রেখেছি। চাইলেই যেকোনো সময় গণমাধ্যমকর্মীরা আমার সঙ্গে যোগাযোগ করতে পারেন। কাজেই আমার ওপর এভাবে চুপিসারে আক্রমণ চালানোর কোনো কারণ নেই।’
রণবীর-ক্যাটরিনার ছবি ফাঁসের ঘটনাকে ভালোভাবে নেননি রণবীরের বাবা-মা ঋষি কাপুর ও নিতু সিং। বিষয়টি রণবীরের ক্যারিয়ারে নেতিবাচক প্রভাব ফেলবে বলেই মতামত দেন তাঁরা। রণবীরের বাড়িতে ক্যাটরিনার ঘন ঘন যাতায়াতে নিষেধাজ্ঞাও আরোপ করেন ঋষি কাপুর।
