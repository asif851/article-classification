
সহ-অভিনেতা বরুণ ধাওয়ান ও অর্জুন কাপুরের সঙ্গে ‘স্টুডেন্ট অব দ্য ইয়ার’ তারকা আলিয়া ভাটের প্রেমের খবর চাউর হলেও সম্প্রতি নিজেকে সম্পূর্ণ একাকী দাবি করেছেন ২০ বছর বয়সী এ তারকা অভিনেত্রী। গত দুই বছর ধরে কারও সঙ্গে প্রেম করেননি বলেই জোর গলায় দাবি করেছেন প্রখ্যাত নির্মাতা মহেশ ভাটের মেয়ে আলিয়া ভাট।এ প্রসঙ্গে আলিয়ার ভাষ্য, ‘আমাকে ঘিরে এখন পর্যন্ত যত প্রেমের খবর চাউর হয়েছে, সেগুলোর কোনো ভিত্তি নেই। কারণ দুই বছর ধরে আমি কারও সঙ্গে প্রেম করিনি। সম্পূর্ণ একাকী জীবন কাটাচ্ছি আমি।’ সম্প্রতি এক খবরে এমনটিই জানিয়েছে হিন্দুস্তান টাইমস।মহেশ ভাট ও মুকেশ ভাটের বিশেষ ফিল্মসের ব্যানারে নির্মিত ‘সংঘর্ষ’ (১৯৯৯) ছবিতে শিশুশিল্পী হিসেবে অভিনয় করেছিলেন আলিয়া। ২০১২ সালে মুক্তি পাওয়া করণ জোহর পরিচালিত ‘স্টুডেন্ট অব দ্য ইয়ার’ ছবিতে কেন্দ্রীয় নারী চরিত্রে অভিনয়ের মাধ্যমে সবার নজরে আসেন তিনি। ছবিটিতে তাঁর দুই সহ-অভিনেতা ছিলেন বরুণ ধাওয়ান ও সিদ্ধার্থ মালহোত্রা।এ বছর মুক্তি পেয়েছে আলিয়া অভিনীত দুটি ছবি ‘হাইওয়ে’ এবং ‘টু স্টেটস’। দুটি ছবিতেই আলিয়ার সাবলীল অভিনয় বিভিন্ন মহলের প্রশংসা কুড়িয়েছে। মুক্তির অপেক্ষায় রয়েছে আলিয়া-বরুণ জুটির নতুন ছবি ‘হাম্পটি শর্মা কি দুলহানিয়া’। করণ জোহর প্রযোজিত ছবিটি মুক্তি পাচ্ছে ১১ জুলাই। এখন পুরোপুরি কমেডি ঘরানার ছবিতে অভিনয়ে আগ্রহী বলেই জানিয়েছেন আলিয়া ভাট। এ প্রসঙ্গে তিনি বলেন, ‘এখন আমি সম্পূর্ণ কমেডি ঘরানার ছবিতে অভিনয় করতে চাই।’
