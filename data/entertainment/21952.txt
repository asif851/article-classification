
এ বছরের জুলাই মাসে প্রায় একই সঙ্গে মুক্তি পাচ্ছে সালমান খান ও শাহরুখের নতুন ছবি। শাহরুখের ‘রেইস’ মুক্তি পাবে ৩ জুলাই আর সালমানের ‘সুলতান’ ছবির মুক্তি পাওয়ার কথা রয়েছে জুলাই মাসের ৮ তারিখে। প্রায় একই সময়ে বলিউডের এই দুই চিরপ্রতিদ্বন্দ্বী তারকার ছবি মুক্তির বিষয়টিকে ভক্তরা ‘তৃতীয় বিশ্বযুদ্ধ’ বলেই অভিহিত করেছেন! বক্স অফিসের আসন্ন এই যুদ্ধে কে জয়ী হবেন—তা সময়ই বলে দেবে।আগে থেকে ঠিক করা দিনেই ছবি মুক্তি দেওয়ার ব্যাপারে বদ্ধপরিকর সালমান ও শাহরুখ। তারিখ আগানো-পেছানোর কোনো ইচ্ছা তাঁদের কারও মধ্যেই নেই। দিনরাত খেটে নির্ধারিত সময়ের মধ্যেই ছবি মুক্তি দিতে চান তাঁরা। সম্প্রতি এক প্রতিবেদনে এমনটাই জানিয়েছে বলিউডলাইফ ডটকম। ‘সুলতান’ ছবির প্রযোজক আদিত্য চোপড়া ও ‘রেইস’ ছবির পরিচালক রিতেশ সিধানিও এমনটিই জানিয়েছেন।কয়েক সপ্তাহ আগেও এই দুই তারকার সম্পর্কটা ভালোই ছিল! হঠাৎ করেই আবারও তা যেন এক ‘শীতল যুদ্ধে’ রূপ নিতে চলেছে এই ছবি দুটির একই সময়ে মুক্তির বিষয়টিকে ঘিরে! টাইমস অব ইন্ডিয়া অবলম্বনে দেব দুলাল গুহ।
