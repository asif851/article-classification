
উপস্থাপকের খাতায় নাম লেখালেন অভিনেত্রী মৌসুমী হামিদ। কদিন ধরে উপস্থাপক হয়েই শুটিং করছেন এফডিসিতে। সেখানকার একটি শুটিং ফ্লোরে টিভি গেম শো ‘আজকের অনন্যা’র সেট বসানো হয়েছে। গাজী টিভিতে নিয়মিত প্রচারিত হচ্ছে অনুষ্ঠানটি। এফডিসিতে চলছে এর চতুর্থ মৌসুমের শুটিং। এই মৌসুমের উপস্থাপনা করবেন মৌসুমী হামিদ। এর আগে একই অনুষ্ঠানের উপস্থাপনা করেছেন যথাক্রমে তানিয়া আহমেদ, ফারহানা নিশো ও বাঁধন।উপস্থাপক পরিবর্তন প্রসঙ্গে অনুষ্ঠানটির প্রযোজক তুষার জামাল বলেন, ‘আমরা অনুষ্ঠানটি বিভিন্ন মৌসুম (সিজন) হিসেবে ভাগ করি। প্রতি মৌসুমেই নতুনত্ব আনতে চেষ্টা করি। এ কারণেই পরিবর্তন করা হয়।’অভিনয়ে অনেক দিনের বিচরণ থাকলেও প্রথম উপস্থাপকের খাতায় নাম লেখালেন মৌসুমী হামিদ। বললেন, ‘প্রথম দিন শুটিংয়ে খুব ভয় পাচ্ছিলাম। বারবার ভুল হচ্ছিল। কিন্তু সেটা কাটিয়ে উঠে কাজটি এখন দারুণ উপভোগ করছি।’প্রযোজক জানালেন, আগামী বৃহস্পতিবার থেকে প্রচার শুরু হবে নতুন মৌসুমের টিভি গেম শো ‘আজকের অনন্যা’। ওই দিন রাত নয়টায় গাজী টিভিতে দেখানো হবে অনুষ্ঠানটি।
