
রিয়াজ ও ফেরদৌস এর আগে একসঙ্গে চলচ্চিত্রে অভিনয় করেছেন। মঞ্চে গানের সঙ্গে নাচ করেছেন। ‘মেরিল-প্রথম আলো পুরস্কার’ অনুষ্ঠানে উপস্থাপনা করেছেন। আবারও একসঙ্গে উপস্থাপনা করবেন তাঁরা। জনপ্রিয় নায়ক মান্নার স্মরণে ‘মান্না উৎসব ২০১৬’ অনুষ্ঠান তাঁরা উপস্থাপনা করবেন।প্রায় কাছাকাছি সময়ে চলচ্চিত্রে আসা রিয়াজ ও ফেরদৌসের বাস্তব জীবনে সম্পর্কটা চমৎকার। তাই এর আগে একসঙ্গে উপস্থাপনার কাজ দুজনই দারুণ উপভোগ করেছেন। ফেরদৌস বললেন, ‘আমাদের দুজনের সম্পর্কটা মামা-ভাগনের। রিয়াজ এখন চলচ্চিত্রে তেমন কাজ করছেন না। তারপরও আমাদের যোগাযোগ আগের মতোই আছে। বোঝাপড়া খুবই ভালো। আশা করছি, আমরা মজা করে কাজটি করতে পারব।’রিয়াজ বলেন, ‘মান্না ভাইকে নিয়ে এই অনুষ্ঠান। আমরা দায়িত্ববোধ থেকেই কাজটি করছি। এ ছাড়া মান্না ভাইয়ের স্ত্রী শেলি ভাবি আয়োজনটির উদ্যোগ নিয়েছেন। তাঁকে সহযোগিতা করছি।’মান্না উৎসব ২০১৬-এর আহ্বায়ক শেলি মান্না বলেন, ‘এই উৎসব আমরা বড় করে আয়োজন করছি। চলচ্চিত্রের এ সময়ের প্রায় সব শিল্পী অংশ নিচ্ছেন এই উৎসবে। মান্নাকে সম্মান জানাতে ভারত থেকেও কয়েকজন চলচ্চিত্রশিল্পীর আসার কথা রয়েছে।’আগামী ১ জানুয়ারি সন্ধ্যায় বাংলাদেশ শিশু একাডেমী প্রাঙ্গণে ‘মান্না উৎসব ২০১৬—ড্রিমস অব মান্না’ আয়োজন করা হয়েছে।
