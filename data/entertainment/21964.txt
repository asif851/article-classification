
বলিউডের ‘সুপার হিরো’ ‘কৃশ’ তারকা হৃতিক রোশন তাঁর ভক্তদের জন্য এক নতুন কাজ হাতে নিয়েছেন। সবাই বোধ হয় ভাবছেন—এটা নিশ্চয়ই নতুন কোনো ছবির কাজ? যদিও ছবি নিয়েই কাজ, কিন্তু আসলে হৃতিক ভক্তদের জন্য তাঁকে নিয়ে বানাতে যাচ্ছেন মোবাইল গেম।সম্প্রতি একটি মোবাইল গেমিং প্রতিষ্ঠানের সঙ্গে মিলে বলিউডে অ্যাকশন ও সুপার হিরো হিসেবে তাঁর যে পর্দায় উপস্থিতি—এ বিষয়টিকে নিয়ে গেম বানানোর এক প্রকল্পের সঙ্গে যুক্ত হয়েছেন তিনি। মোবাইল গেম নির্মাতা প্রতিষ্ঠান ‘নাজারা গেমস’-এর সঙ্গে গেম নির্মাণের এমন একটি প্রকল্পে সম্প্রতি চুক্তিও করেছেন এই ‘কৃশ’ তারকা।এ প্রসঙ্গে হৃতিক বলেছেন, ‘মোবাইল গেম এখন এই সময়ের তরুণ প্রজন্মের কাছে অত্যন্ত গুরুত্বপূর্ণ একটা বিষয়ে পরিণত হয়েছে। তরুণ প্রজন্মের ওপরে এর অনেক প্রভাব। আর এটা জেনেই সিদ্ধান্ত নিয়েছি আমার ডিজিটাল “অবতার”-এর মাধ্যমে এই গেমিং প্ল্যাটফর্মটিতে ভক্তদের জন্য কিছু করার।’হৃতিক আরও বলেন, ‘আমার বাচ্চারাও এটা পছন্দ করবে, পছন্দ করবে আমার ভক্তরাও।’ এ কারণেই এই প্রকল্পের সঙ্গে তিনি যুক্ত হয়েছেন বলে জানান।হৃতিকের ম্যানেজমেন্ট এজেন্সি বা ব্যবস্থাপনা প্রতিষ্ঠান ‘এক্সিড এন্টারটেইনমেন্ট’ এ বিষয়টি নিয়ে নাজারা গেমসের সঙ্গে কাজ করেছে। সামনেও পার্টনারশিপ ও এই প্রকল্পের ব্যবস্থাপনা-সংক্রান্ত অন্যান্য বিষয় নিয়ে প্রতিষ্ঠানটি হৃতিকের পক্ষে নাজারা গেমসের সঙ্গে কাজ করবে।এই ‘কৃশ’ তারকা বর্তমানে তাঁর ‘মহেঞ্জোদারো’ ছবির শুটিংয়ের কাজে ব্যস্ত। তবে শিগগিরই তিনি তাঁর ভক্তদের জন্য নাজারা গেমসের সঙ্গে মিলে ডিজিটাল গেমস তৈরির কাজে হাত দেবেন। ইন্দো-এশিয়ান নিউজ।
