
‘একবার আমি ঢাকা বিশ্ববিদ্যালয়ের একটি মাঠে সুবিধাবঞ্চিত শিশুদের সঙ্গে প্রীতি ম্যাচ খেলতে গিয়েছিলাম। ওই সময় ওদের সঙ্গে আমার অনেক কথা হয়। তখন থেকেই আমার খুব ইচ্ছা ছিল সুবিধাবঞ্চিত শিশুদের জন্য কিছু করার। এত দিন বিচ্ছিন্নভাবে কিছু কাজ করেছি। কিন্তু আজ ইউনিসেফের সঙ্গে যুক্ত হয়ে আরও বড় পরিসরে করতে পারব। এটা আমার জন্য অনেক আনন্দের।’ ইউনিসেফের জাতীয় শুভেচ্ছাদূত হিসেবে চুক্তিপত্রে স্বাক্ষর করার আগে এভাবেই নিজের অনুভূতি প্রকাশ করলেন ক্রিকেটার সাকিব আল হাসান।বাংলাদেশের সুবিধাবঞ্চিত শিশুদের সহায়তা আর তাদের উন্নয়নের জন্য এবার কাজ করবেন ক্রিকেট তারকা সাকিব, চিত্রনায়িকা মৌসুমী ও জাদুশিল্পী জুয়েল আইচ। ইউনিসেফের জাতীয় শুভেচ্ছাদূত হয়েছেন তাঁরা। শিশুশ্রম, জন্মনিবন্ধন, বাল্যবিবাহ, শিশুদের প্রতি সহিংসতা রোধ, শিশু ও মাতৃস্বাস্থ্য, এইচআইভি/এইডস এবং বস্তিতে বসবাসরত শিশুদের সামাজিক সুরক্ষা বিষয়ে প্রচার, জনসচেতনতা তৈরি এবং উন্নয়নমুখী সামাজিক পরিবর্তনের জন্য ইউনিসেফের সঙ্গে কাজ করবেন তাঁরা। এ উপলক্ষে গতকাল মঙ্গলবার সকালে রাজধানীর একটি হোটেলে অনুষ্ঠানের আয়োজন করা হয়।বাংলাদেশে ইউনিসেফের প্রতিনিধি প্যাসকেল ভিলেনিউভ বলেন, ‘আমরা খুবই আনন্দিত যে সাকিব আল হাসান, জুয়েল আইচ আর মৌসুমী শিশুদের অধিকার প্রতিষ্ঠায় ইউনিসেফের শুভেচ্ছাদূত হিসেবে যোগ দিয়েছেন। আশা করছি, শিশুদের অধিকার রক্ষায় তাঁরা অসামান্য ভূমিকা রাখবেন।’জুয়েল আইচ বলেন, ‘শিশুদের নিয়ে আমার অসংখ্য অভিজ্ঞতা রয়েছে। আমার মনে হয় শিশুদের জন্য আমাদের সবারই এক জায়গায় দাঁড়ানো উচিত।’আর মৌসুমী বলেন, ‘আমার বাবার খুব ইচ্ছা ছিল, আমি যেন সামাজিক সচেতনতামূলক কাজ করি। তাঁর স্বপ্ন পূরণ করার জন্য আমি নারী ও শিশুদের জন্য কাজ করে যাব।’
