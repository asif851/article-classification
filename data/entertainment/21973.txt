
দোষ-গুণ মিলিয়েই একজন সম্পূর্ণ মানুষ। আর এই মানুষের মানবিকতাকেই এবার চলচ্চিত্রের বিষয় করেছেন পরিচালক সাইফ সুমন। চলচ্চিত্রের নাম বিবেক। গত রোববার সন্ধ্যায় জাতীয় জাদুঘরের সুফিয়া কামাল মিলনায়তনে স্বল্পদৈর্ঘ্য এ ছবির উদ্বোধনী প্রদর্শনীর আয়োজন করা হয়। প্রদর্শনীর আগে সাইফ সুমন বলেন, ‘আমরা পুরো টিম মিলে একটা সুন্দর ও পরিচ্ছন্ন কাজ করার চেষ্টা করেছি। ছবির গল্প ও অভিনয় সবাইকে আকর্ষণ করবে বলেই আমার বিশ্বাস। ধীরে ধীরে সারা দেশে ছবিটির প্রদর্শনী করব, যাতে সব ধরনের দর্শকই ছবিটি দেখার সুযোগ পায়। দর্শকের রায় নিয়েই আমি পরবর্তী পূর্ণদৈর্ঘ্য ছবির কাজ শুরু করতে চাই।’মানিক বন্দ্যোপাধ্যায়ের গল্প অবলম্বনে স্বল্পদৈর্ঘ্য চলচ্চিত্র বিবেক-এর সংলাপ ও চিত্রনাট্য লিখেছেন হাসান শাহরিয়ার। সরকারি অনুদানে নির্মিত এই ছবিতে অভিনয় করেছেন আজাদ আবুল কালাম, এনাম তারা, মোহাম্মদ বারী, এ কে আজাদ, আমির সিরাজী, ইমন, প্রশান্ত, মৃণালসহ অনেকে। উদ্বোধনী প্রদর্শনী শেষে ছবির নানা বিষয় নিয়ে সমালোচনা করেন দর্শকেরা। প্রদর্শনীর আগে আজাদ আবুল কালাম বলেন, ‘সাইফ সুমন নতুন পরিচালক হিসেবে ভালো কাজ করেছেন। সাধারণত অনুদানের ছবিতে পরিচালকেরা শিল্পীদের টাকা দিতে চান না। সুমন টাকাও দিয়েছেন! কাজটা করার সময় সুমন খুব খেটেছেন।’
