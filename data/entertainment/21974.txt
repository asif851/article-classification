
আমাদের বাসা ছিল ব্রাহ্মণবাড়িয়ায় মধ্যপাড়ায়। বাবা ছিলেন খুব রাগী। দেখে মনে হতো যেন ‘বাঘ’। বাসার নিয়মকানুন ছিল বেশ কড়া। আর আমি ছিলাম গোবেচারা ধরনের। তাই ‘প্রেম’ বিষয়টি স্কুলজীবনে আমার কাছে আসার সুযোগ পায়নি। তবে এর ফাঁকে অনেকের কাছ থেকেই নানাভাবে প্রস্তাব পেয়েছি; চিঠি দিয়ে কিংবা স্কুলে যাওয়া-আসার পথে। এ পর্যন্তই। কারণ, এগুলোর উত্তর দেওয়ার মতো সাহস আমার ছিল না। তবে মাঝেমধ্যে বাবা দিতেন। মানে কিছু চিঠি তাঁর হাতে পড়েছে। যেদিন এমন চিঠি বাবার হাতে পড়ত, সেদিন চারদিকে তিনি তুলকালাম করে ফেলতেন। আমার খোঁজ নিতেন, আবার ‘সম্ভাব্য মেয়ে-জামাই’য়ের খোঁজও নিতেন! ধরতে পারলে তো খবর ছিল। এমনও হয়েছে, চিঠিতে ইটের টুকরো জড়িয়ে জানালা দিয়ে ছুড়ে মেরেছে। আর তা গিয়ে পড়েছে বাবার সামনে। একেবারে হাতেনাতে ধরা। তাদের কারণে আমাদের বাসার জানালার কাচ যে কত ভেঙেছে! মাঝেমধ্যে কিছু চিরকুট আমার কাছেও এসেছে। সেগুলোয় ভালোবাসা বা ভালো লাগার কথা লেখা থাকত।ছেলেদের সঙ্গে যে একেবারে আমার কথা হতো না, তা বললে ভুল হবে। কথা হতো স্কুলে যাওয়া-আসার সময়। রাস্তায় হেঁটে যাচ্ছি, পাড়ার এক ছেলে আমার পাশাপাশি হেঁটে যেত আর কথা বলত। আমি বড় করে ওড়না জড়িয়ে নিতাম। নিজেকে আড়াল করার চেষ্টা করতাম। এত ধকল সামলে প্রেম করা ছিল বেশ কঠিন।এসএসসির পর আমি ঢাকায় চলে আসি। ভর্তি হই ঢাকা সিটি কলেজে। স্কুলে কিংবা কলেজে পড়ার সময় ‘প্রেম’ শব্দটির সঙ্গে যুক্ত ছিলাম না। তবে জাহাঙ্গীরনগর বিশ্ববিদ্যালয়ে ভর্তি হওয়ার পর প্রথম প্রেমে পড়ি। তার পরিচয়টা গোপনই থাক। আমরা একসঙ্গেই পড়াশোনা করতাম। আমাদের বিশ্ববিদ্যালয়-জীবনের দিনগুলো তাই ছিল দারুণ!
