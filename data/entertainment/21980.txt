
সত্যি, শনির দশা চলছে অত্যন্ত জনপ্রিয় কৌতুক অভিনেতা এবং সঞ্চালক কপিল শর্মার। একের পর এক ঝামেলায় জড়িয়ে পড়ছেন তিনি। আবার খবরের মধ্যে চলে এলেন কপিল। তবে তাঁর সঞ্চালনার জন্য নয়, সাংবাদিক ও সম্পাদক ভিক্কি লালবানিকে গালি দিয়েছেন।
কিছুদিন কাজের জগৎ থেকে বাইরে ছিলেন কপিল। মদের নেশায় আচ্ছন্ন থাকতেন দিনরাত। সংবাদমাধ্যমের একের পর এক আক্রমণ নিতে পারেননি। তার ওপর সহ-অভিনেতা আর বন্ধু সুনীল গ্রোভারের সঙ্গে তাঁর ঝগড়া। কিছু বলিউড তারকাও নাকি কপিলের অপেশাদারি ব্যবহারের জন্য তাঁর ওপর রুষ্ট ছিলেন। সবকিছু মিলিয়ে নিজেকে গৃহবন্দী করে রেখেছিলেন।
তবে একটু একটু করে জীবনের ছন্দে ফিরছিলেন কপিল। গত বছর শেষ দিকে মুক্তি পায় তাঁর অভিনীত এবং প্রযোজিত ছবি ‘ফিরাঙ্গি’। কিন্তু ছবিটি বক্স অফিসে মুখ থুবড়ে পড়ে। এই ধাক্কাও সামলে নিয়েছিলেন। সম্প্রতি ভারতের সনি টিভি চ্যানেলে শুরু হয়েছে কপিলের শো ‘ফ্যামিলি টাইম উইথ কপিল শর্মা’। কিন্তু শো শুরু হওয়ার পর থেকে তিনি বাহবা পাওয়ার বদলে বেশি সমালোচিত হয়েছেন। শুরু হতে না হতেই শোটি শিগগিরই বন্ধ হয়ে যাওয়ার কথা শোনা যাচ্ছে। কিন্তু কেন?
জানা গেছে, বলিউড তারকা রানী মুখার্জির সঙ্গে অপেশাদারি আচরণ করেছেন এই কমেডিয়ান। কপিলের এই শোতে রানী তাঁর ‘হিচকি’ ছবির প্রচারণার জন্য আসার কথা ছিল। রানীর সঙ্গে ছবির খুদে অভিনেতারাও আসবে বলে স্থির হয়। কিন্তু কপিল হঠাৎ শোর শুটিং বাতিল করেন। একটি ডিজিটাল সংবাদমাধ্যম কপিলের এই অপেশাদারি আচরণের জন্য আবার তাঁকে কাঠগড়ায় দাঁড় করায়। কপিল যথারীতি নিতে পারেননি এই সমালোচনা। তিনি টুইট করে, এমনকি ফোন করে সেই সাংবাদিক ও সম্পাদক ভিক্কি লালবানিকে অশ্রাব্য ভাষায় গালাগালি দেন। এমনকি তাঁকে ফোন করে হুমকি পর্যন্ত দেন কপিল। তা-ই নয়, ভিক্কির মেয়েকেও ছাড়েননি এই কমেডিয়ান। কপিল এই সাংবাদিকের মেয়ের সম্পর্কে অশ্লীল শব্দ প্রয়োগ করেন। এখানেই শেষ নয়, এরপর কপিল সাংবাদিক ভিক্কি লালবানির বিরুদ্ধে আইনি পদক্ষেপ নিয়েছেন। পুলিশের কাছে তিনি এই সাংবাদিকের নামে এফআইআর করেছেন। কপিল তাঁর দুই সাবেক ম্যানেজার নীতি ও প্রীতির বিরুদ্ধেও পুলিশের কাছে অভিযোগ জমা দেন।
কপিলের অভিযোগ, সাংবাদিক ভিক্কি লালবানি তাঁর কাছে ২৫ লাখ রুপি দাবি করেছিলেন। আর ভিক্কিকে তাঁর দাবি মতো অর্থ না দিলে কপিলকে ডিজিটাল মাধ্যমে বদনাম করার ধমক নাকি দিয়েছেন এই সাংবাদিক। এই ঘটনায় তাঁর দুই সাবেক ম্যানেজার জড়িত বলে অভিযোগ করেন কপিল।
এদিকে কপিলের বিরুদ্ধে ভিক্কি অভিযোগ এনেছেন মুঠোফোনে তাঁকে অশ্রাব্য ভাষায় গালিগালাজ করার। তাঁর মেয়ে সম্পর্কেও কুরুচিকর কথা বলেন কপিল। কপিলের সঙ্গে তাঁর এই কথোপকথন রেকর্ড করে রেখেছেন ভিক্কি। তিনি সামাজিক যোগাযোগমাধ্যমে তা পোস্ট করেছেন। কপিল টুইটারের মাধ্যমে ভিক্কিকে দেওয়া গালাগালি সব মুছে ফেলেছেন। পরে তিনি জানান, তাঁর অ্যাকাউন্ট হ্যাক করা হয়েছে। পরে কপিল আবার টুইট করে জানিয়েছেন, ‘আমি যা যা লিখেছি, তা আমার হৃদয়ের কথা। আমার টিম টুইটগুলো ডিলিট করেছে। কিন্তু আমি এই বিকিয়ে যাওয়া সাংবাদিককে ভয় পাই না। এই সাংবাদিক কিছু অর্থের পরিবর্তে কারও সম্পর্কে যা খুশি লিখতে পারে, নির্লজ্জ।’
