
বলা নেই, কওয়া নেই, হুট করেই ভারতে দেখা দিলেন হলিউড তারকা ব্র্যাড পিট। গত বছরের শেষ ভাগ থেকে এই অভিনেতা পারিবারিক ও ব্যক্তিগত নানা টানাপোড়েন নিয়ে হতাশাগ্রস্ত। তিনি যে হঠাৎ করেই ভারতীয় ভক্তদের এভাবে চমকে দেবেন, তা যেন কাকপক্ষীও টের পায়নি। গতকাল বুধবার অনেকেই এই খবর জানার পর বিশাল চমক পেয়েছেন।
ব্র্যাড পিটকে মুম্বাইয়ে স্বাগত জানান ‘বলিউড বাদশা’ শাহরুখ খান। নেটফ্লিক্সের ছবি ‘ওয়ার মেশিন’-এর প্রচারণার জন্যই ভারতে এসেছেন পিট। তাঁর এই সফরের পরিকল্পনাটি ছিল পুরোপুরি গোপন।
গতকাল রাতে ব্র্যাড পিট ও শাহরুখ খান মুখোমুখি হয়েছিলেন। হলিউড আর বলিউডের শক্তিমান দুই তারকা এক হলে আর কী হতে পারে? ‘কিং খান’ পিটকে জানান, কোন ছবিটি দেখার পর তিনি পিটের ভক্ত হয়েছেন। পিটের কৌতূহল ছিল বলিউডে একটি ছবির শুটিং শেষ হতে কত দিন লাগে? তাঁদের সন্তানেরা বাবার অভিনীত কোনো ছবি অপছন্দ করলে মন কতটা খারাপ হয়, তা নিয়েও কথা বলেছেন দুই মহাতারকা।
আড্ডার একপর্যায়ে ব্র্যাড পিটকে নাচানোরও চেষ্টা করেন শাহরুখ। কিন্তু পিট হার মেনে নিয়ে বলেন, ‘আমি তো আর বলিউড তারকা নই। নাচ আমাকে দিয়ে হবে না।’ শাহরুখও অবশ্য কম যান না। এর জবাবে তিনি বলেন, ‘আমরা যেকোনো মানুষকেই নাচাতে পারি।’ এরপর তিনি পিটকে তাঁর দুদিকে হাত ছড়িয়ে সেই বিখ্যাত ভঙ্গি করে দেখান। পিট শাহরুখের অনুরোধে তাঁর ভঙ্গি অনুকরণ করেন। আর কথা দেন, আবার এলে অবশ্যই দুজন একসঙ্গে নাচবেন।
ভারতে এটি পিটের প্রথম সফর নয়। এর আগেও একবার তিনি ভারতে এসেছিলেন। পার্থক্য শুধু একটাই। সেবার তাঁর সঙ্গে ছিলেন সাবেক স্ত্রী অ্যাঞ্জেলিনা জোলি। আর এবার তিনি এসেছেন একা। বছর দশেক আগে একবার ভারতের পুনেতে জোলি ‘এ মাইটি হার্ট’ (২০০৭) ছবির শুটিং করতে এসেছিলেন। তখন তাঁকে সঙ্গ দিতেই ভারতে আসেন পিট।
ব্র্যাড পিটের ছবি ‘ওয়ার মেশিন’ পরিচালনা করেছেন ডেভিড মিশোড। বলা হচ্ছে, এখন পর্যন্ত এটি নেটফ্লিক্সে মুক্তি দেওয়া সবচেয়ে বড় বাজেটের ছবি। বলিউড লাইফ।
