
দীপাবলিতে মুম্বাইয়ে তারকাদের বাড়িতে চলছে পার্টি। আমন্ত্রিত ব্যক্তিদের তালিকায় আছেন বলিউডের বিভিন্ন তারকা। রাত যত গভীর হচ্ছে, পার্টি তত জমছে। এসব পার্টিতে আসছেন তারকারা, চলছে রাতভর আড্ডা, খাবার খাওয়া, আলোকচিত্রীদের সামনে পোজ দেওয়া, সেলফি তোলা। কিন্তু এবার দীপাবলির কোনো পার্টিতে যাচ্ছেন না বলিউড তারকা ঐশ্বরিয়া রাই বচ্চন।
মুম্বাইয়ের রাতের আকাশ যখন আলোর রোশনাইয়ে ভরে উঠেছে, উত্সবের রং আর আলোর সাজে সেজেছে গোটা দেশ, সেখানে ঐশ্বরিয়ার মন খারাপ, হাসি নেই তাঁর মুখে। একই চিত্র পুরো বচ্চন পরিবারে। অন্য বছরগুলোতে যেখানে দীপাবলি উপলক্ষে বড় পার্টির আয়োজন হয় অমিতাভ বচ্চনের ‘জলসা’য়, এসব পার্টিতে উপস্থিত থাকেন জয়া বচ্চন, অভিষেক বচ্চন, শ্বেতা, ঐশ্বরিয়াসহ পরিবারের সবাই, সেখানে এবার এ বাড়িতে নেই দীপাবলির কোনো উৎসব। জানা গেল, এই বাড়ির মানুষজন আর বচ্চন পরিবারের কেউ দীপাবলির আনন্দে অংশ নেবেন না।
কেন? ঐশ্বরিয়া রাই বচ্চনের বাবা কৃষ্ণরাজ রাই মারা গেছেন গত ১৮ মার্চ। এ কারণে এ বছর সব আনন্দ অনুষ্ঠান থেকে নিজেদের দূরে রাখছে পুরো বচ্চন পরিবার। জানা গেছে, কোনো পার্টি নয়, ঘনিষ্ঠ বন্ধুদের সঙ্গে দীপাবলি কাটাচ্ছেন বচ্চন পরিবারের সদস্যরা। আর দীপাবলি উপলক্ষে জলসায় ঘরোয়াভাবে পূজার আয়োজন করা হয়েছে। এখানে অংশ নেন অমিতাভ বচ্চন, জয়া বচ্চন, অভিষেক, ঐশ্বরিয়া আর আরাধ্য। এই পূজার একটি ছবি দিয়ে অমিতাভ বচ্চন টুইটারে সবাইকে দীপাবলির শুভেচ্ছা জানিয়েছেন।
শাবানা আজমির দীপাবলি পার্টিতে যান অমিতাভ বচ্চন। এবার এই পার্টিতে আরও এসেছিলেন অনুপম খের, শ্রীদেবী, প্রসুন যোশী, হৃতিক রোশন, শহীদ কাপুর-মীরা রাজপুত, মনীশ মালহোত্রা, রিচা চাড্ডা, সোনালী বেন্দ্রে প্রমুখ। এদিকে দীপাবলিতে সঞ্জয় দত্তর পার্টিতে দেখা গেল আমির খান, সালমান খান, বিদ্যা বালান, সিদ্ধার্থ রায় কাপুর, রাজকুমার হিরানি, শিল্পা শেঠি, রাজ কুন্দ্রাকে। এনডি টিভি
