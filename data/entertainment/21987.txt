



ভগ্নিপতি আয়ুশ শর্মাকে বলিউডে আনছেন সালমান খান। 
‘লাভ রাত্রি’ নামের এই ছবির নায়িকা ওয়ারিনা হুসাইন।
সালমান খান ‘লাভ রাত্রি’ ছবির প্রযোজক।


এক লাইনের একটি টুইট করে পুরো ইন্টারনেট কাঁপিয়ে দিয়েছেন সালমান খান। আজ মঙ্গলবার দুপুরে সালমান টুইট করেন, ‘মুঝে লারকি মিল গায়ি’, মানে ‘আমি মেয়ে পেয়ে গেছি।’ টুইটটি পোস্ট করার সঙ্গে সঙ্গে সালমানের ভক্তরা সেখানে হুমড়ি খেয়ে পড়েন। মন্তব্যের বাক্সে সালমানকে অভিনন্দন জানান সবাই। ভাইজানের বিয়ে হচ্ছে ভেবে অনেকেই আনন্দে আত্মহারা। কেউ কেউ অবশ্য সালমানের কথা বিশ্বাস করতে পারেননি। পরে আরেক টুইটে সাল মান তাঁর প্রথম টুইটের অর্থ ব্যাখ্যা করেন। 
মাত্র কয়েক মিনিটের মধ্যেই সালমানের প্রথম টুইটে হাজারো লাইক পড়েছে। হাজার হাজারবার এটি রিটুইট করেছেন ভক্তরা। অনেকেই মনে করেন, মেয়ে খুঁজে পাওয়ার মানে বিয়ের পাত্রী খুঁজে পেয়েছেন সালমান খান। ভাইজানের বিয়ে দেখার জন্য যাঁরা উন্মুখ, তাঁরা তো এ খবর শুনে ভীষণ খুশি। অনেকে পাত্রীর নাম জানার জন্যও সাল্লুর কাছে অনুরোধ করেছেন।  ভক্তদের কথা রেখেছেন সালমান। তাঁর খুঁজে পাওয়া মেয়ের নাম জানিয়েছেন। শুধু তা-ই নয়, মেয়ের একটি ছবিও প্রকাশ করেছেন। তবে এই মেয়েকে তিনি বিয়ে করবেন না। আসলে তাঁর প্রযোজনা প্রতিষ্ঠানের পরবর্তী ছবি ‘লাভ রাত্রি’র নায়িকা খুঁজে পাওয়ার কথা বলে টুইটারে হইচই ফেলে দিয়েছেন। নতুন এই নায়িকার নাম ওয়ারিনা হুসাইন। নিউইয়র্ক ফিল্ম একাডেমি থেকে স্নাতক পাস করেছেন তিনি। এর আগে তাঁকে কোনো সিনেমায় দেখা না গেলেও বিজ্ঞাপনে দেখেছেন দর্শক।
‘লাভ রাত্রি’ ছবির মাধ্যমে নিজের ভগ্নিপতি আয়ুশ শর্মাকেও বলিউডে আনছেন সালমান। আয়ুশ সালমানের পালক বোন অর্পিতার স্বামী। কিছুদিন আগে প্রেমিকা ইউলিয়া ভাঞ্চুর আর উপস্থাপন মনীশ পালকে সংগীতশিল্পী হিসেবে উপস্থাপন করেন সালমান খান। আগামী এপ্রিল মাসে শুরু হবে তাঁর নতুন ছবির শুটিং। এটি পরিচালনা করবেন আলী আব্বাস জাফর।
