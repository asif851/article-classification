


 সচরাচর অন্য শিল্পীর গানে ঠোঁট মেলান তিনি। 
 নায়িকা নুসরাত ফারিয়া গান গাইলেন নিজ কণ্ঠে। 
 সম্প্রতি ‘পটাকা’ শিরোনামের এ গানে তিনি কণ্ঠ দেন।


অভিনয় ও উপস্থাপনায় নিয়মিত। সচরাচর অন্য শিল্পীর গানে ঠোঁট মেলান তিনি। তবে এবার ব্যতিক্রম ঘটল। নায়িকা নুসরাত ফারিয়া গান গাইলেন নিজ কণ্ঠে। সম্প্রতি ‘পটাকা’ শিরোনামের এ গানে তিনি কণ্ঠ দেন। এটি লিখেছেন রকিব রাহুল, সুর ও সংগীত করেছেন প্রীতম হাসান। এখন প্রস্তুতি চলছে গানটির ভিডিও ধারণের। এর বাইরে বেশ কয়েকটি নতুন ছবির চিত্রনাট্য পড়ছেন ফারিয়া। এসব নিয়ে তিনি এবার কথা বলেছেন প্রথম আলোর সঙ্গে।ছবির শুটিংয়ে দেখা যাচ্ছে না। কী নিয়ে ব্যস্ত এখন? এখন আমি গান নিয়ে ব্যস্ত। প্রথম গান গাইলাম। এখন গানটির ভিডিও তৈরির প্রস্তুতি নিচ্ছি। ভিডিওতে বড় রকমের চমক দেওয়ার ইচ্ছা আছে।কোথায়, কবে থেকে শুটিং? ১৮ ও ১৯ মার্চ ভারতের মুম্বাইয়ে শুটিং হবে। ফিল্মের আদলে তৈরি হবে গানের ভিডিওটি। এটি পরিচালনা করবেন ভারতের নৃত্য পরিচালক বাবা যাদব।গান ও গানের ভিডিও কবে প্রকাশ পাবে? আশা করছি এপ্রিলের প্রথম সপ্তাহে আসবে গানটি। আমার নিজের ইউটিউব চ্যানেলে এটি অবমুক্ত করা হবে।হঠাৎ গানে কেন? সিনেমার শুটিংয়ের ফাঁকে ইউনিটে আমি আর জিৎ প্রায়ই গান করতাম। এবার ইতালিতে ইন্সপেক্টর নটি কে ছবির শুটিংয়ে জিৎ আমাকে গান করতে খুব উত্সাহ দিলেন। একইভাবে আমার আইনি উপদেষ্টা চিশতি ভাইও এ ব্যাপারে এগিয়ে আসেন। আমাকে পরিচয় করিয়ে দেন প্রীতম হাসানের সঙ্গে।গান গাওয়ার পর কেমন লাগছে? আত্মবিশ্বাসী তো নিজের গায়কী নিয়ে? আর বলবেন না, গানটি করতে বেশ কষ্ট হয়েছে। গানে আমি একেবারেই নতুন। রাত নয়টায় শুরু হয়ে রেকর্ডিং শেষ হয় রাত দুইটায়। ওহ্! এরপর টানা সাত দিন আমার গলা বসা ছিল।
সিনেমায় অভিনয়ের খবর কী? দুটি ছবির চিত্রনাট্য আমার হাতে। চিত্রনাট্য দুটি পড়ছি। এর মধ্যে একটি যৌথ প্রযোজনার, আরেকটি কলকাতার ছবি।
গানে কি নিয়মিত হচ্ছেন তাহলে? গান তো আরও করবই। তবে বড় পরিসরে গানের কাজ করতে চাই। এ ছাড়া আমার নিজের ইউটিউব চ্যানেলের জন্য ধারাবাহিকভাবে ‘ফিটনেস শো’ করার ইচ্ছা। পরিকল্পনা এগোচ্ছে।
জিৎ-এর বিপরীতে ‘সুলতান’ ছবির নায়িকা আপনি-এমন গুঞ্জন শোনা গিয়েছিল। কিন্তু এখন অভিনয় করছেন বিদ্যা সিনহা মিম। আপনি বাদ পড়লেন কেন? এখানে বাদ পড়ার কিছু নেই। এই ছবিতে আমার অভিনয় করারই কথা ছিল না। ইন্সপেক্টর নটি কে ছবির শুটিংয়ের সময়ই সিদ্ধান্ত ছিল আমি ওই ছবিতে কাজ করছি না। কারণ, জিতের সঙ্গে পরপর আমার তিনটা ছবি করা হয়ে গেছে। দর্শকের একঘেঁয়ে লাগতে পারে।
একই ছবিতে আপনার সহশিল্পী হিসেবে এ সময়ের কাকে বেছে নেবেন-মিম, মাহি নাকি পরীমনি? মাহির সঙ্গে কাজ করতে চাই। কারণ, তাঁর কাজ ভালো লাগে। মাহি অন্যদের চেয়ে একটু আলাদা। তাঁর কাজেরও ভিন্নতা আছে। বাকিদের কাজ একই রকমের মনে হয়। তা ছাড়া মাহি আমার পছন্দেরও নায়িকা।
বিয়ে করছেন কবে? বয়স প্রায় ২৩ হয়ে গেল। বিয়ের জন্য বাসা থেকে হালকা চাপ আছে। বিয়ে নিয়ে নিজেও খানিকটা ভাবছি। এখন দেখা যাক।
