
কিছুদিন আগে শাহরুখ খান গিয়েছিলেন মার্কিন যুক্তরাষ্ট্রে। ছেলে আরিয়ানকে বিশ্ববিদ্যালয়ে ভর্তি করানোর ওই মিশন শেষ করে পৌঁছে গেছেন চেক রিপাবলিকের রাজধানী প্রাগে৷ সেখানেই তাঁকে হতে হবে টুরিস্ট গাইড।প্রাগে শুরু হয়েছে পরিচালক ইমতিয়াজ আলীর নতুন ছবি। তাতে যোগ দিতেই প্রাগে পৌঁছেছেন শাহরুখ খান। জানা গেছে, ইমতিয়াজ আলীর সঙ্গে এটাই শাহরুখের প্রথম কাজ। ফলে নিজেকে উজাড় করে দিচ্ছেন বলিউডের বাদশা। এই ছবিতে শাহরুখ খান একজন টুরিস্ট গাইডের চরিত্রে অভিনয় করবেন। সামাজিক যোগাযোগ মাধ্যমে শাহরুখ খান একটি ভিডিও আপলোড করেছেন। ধারণা করা হচ্ছে, ভিডিওটি প্রাগের কোনো ঐতিহাসিক জাদুঘরে ক​রা। ছবিতে শাহরুখকে দেখা গেছে, নীল শার্ট, গলায় টাই ও কোর্টে একেবারে পরিপাটি। নতুন এই ছবিতে শাহরুখ খানের বিপরীতে থাকছেন আনুশকা শর্মা।
শাহরুখের বিরাম নেই। এ ছবিটি শেষ হলে পরিচালক আনন্দ এল রাইয়ের পরবর্তী ছবির কাজ শুরু করবেন তিনি। সেখানে তিনি হবেন বামন। ডিসেম্বরে শুরু হবে ছবিটির শুটিং। দ্য হিন্দু ও টাইমস অব ইন্ডিয়া
