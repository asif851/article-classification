
সত্যি বলতে কি আমার মনে হচ্ছে জীবনে আনন্দের কোন ঘটনাই আমার নাই । তাও বলছি...তখনও বাজারে টিউউবব মেহেদি আসেনি। আমরা মেহেদি পাতা বেটে হাতে ডিজাইন করতাম। সেবার কেন যেন কারো মনে ছিল না আর যখন মনে পড়লো তখন রাত। পর দিন ঈদ। আমি হতাশ হয়ে গেলাম। প্রায় কান্নার মত অবস্থা। আম্মু পরল মহা বিপদে। আশপাশের বাড়িতেও মেহেদি গাছ পাওয়া গেল না। আর আমার কথা হলো মেহেদী ছাড়া আমি নতুন জামা পরব না, বেড়াতে যাব না। মোট কথা, ঈদের সাথেই আডড়ি।উপায় না পেয়ে আব্বুকে আম্মু বলল যে তার মেয়ে হরতাল করেছে। মেহেদি ছাড়া ঈদে কিছুই করবে না। আব্বু আমাকে বুঝালো ,আমি মাথা নীচু করে শুনলাম। চুপ করে ঘরে গেলাম। ঘুমালাম।সকালে ঘুম থেকে উঠে দেখি, আমার দুই হাতই মেহেদি রাঙানো! রাতেই আব্বু গাড়ী পাঠিয়ে কোন বন্ধুর বাড়ির মেহেদি পাতা আনিয়েছে। আম্মু রাতেই তা বেটে নিজে আমার হাতে পরিয়ে দিয়েছে। শুধু তাই নয়, আম্মু অনেক রাত অবধি আমার দুই হাত পাহারা দিয়েছে, যেন ঘুমের মধ্যে মেহেদি নষ্ট না হয়ে যায়...
সামান্য এক আবদার মা বাবার ভালবাসায় অসামান্য স্মৃতি হয়ে রইল...
