
তিন বছর আগে ‘স্টুডেন্ট অব দ্য ইয়ার’ ছবির মাধ্যমে বলিউডে অভিষেকের পরপরই আলিয়া ভাটের সঙ্গে ‘হিরোইন’ তারকা কারিনা কাপুর খানের তুলনা করা হয়েছিল। পরবর্তী সময়ে আরও বহুবার কারিনাকে নকল করার চেষ্টা করেছেন আলিয়া। এমনকি প্রিয় অভিনেত্রী কারিনার মতো হতে চান বলে স্বীকারোক্তিও দিয়েছিলেন তিনি। তাঁর চেষ্টা সম্ভবত সফল হয়েছে। সম্প্রতি আলিয়াকে কারিনার মতো বলে রায় দিয়েছেন কারিনার সাবেক প্রেমিক শহিদ কাপুর।‘সান্দার’ ছবিতে একসঙ্গে অভিনয় করছেন শহিদ ও আলিয়া। সম্প্রতি সহ-অভিনেত্রী আলিয়া সম্পর্কে শহিদ মন্তব্য করেন, আলিয়ার স্বভাব-চরিত্র নাকি হুবহু কারিনার মতো। শহিদের মতে, কারিনার সব গুণই নিজের ভেতর নিয়ে নিয়েছেন আলিয়া। এক খবরে এমনটিই জানিয়েছে মিড-ডে ডটকম।সমালোচনা নয়, প্রশংসা করার জন্যই আলিয়া-কারিনার তুলনা টেনেছেন শহিদ। কারণ অতীতে প্রিয় অভিনেত্রী কারিনার প্রতি নিজের প্রচণ্ড ভালোবাসার কথা জানিয়েছিলেন আলিয়া। কারিনার মতো হতে চান বলেও স্বীকার করেছিলেন তিনি। শুধু তা-ই নয়, চলচ্চিত্রে অভিনয়ের সময় কারিনার অভিনয়শৈলী নকল করেছেন বলেও স্বীকারোক্তি দিয়েছিলেন তিনি।২০০৪ সালে মুক্তি পাওয়া ‘ফিদা’ ছবিতে জুটি বেঁধে অভিনয় করতে গিয়ে কারিনায় ফিদা হন শহিদ। তাঁদের মধ্যে প্রেমের সম্পর্ক গড়ে ওঠে। কিন্তু তিন বছরের মাথায় তাঁদের প্রেম ভেঙে যায়। এত দিন পর সাবেক প্রেমিকের মুখে আরেক অভিনেত্রীর সঙ্গে নিজের তুলনাকে কারিনা কীভাবে নেন, সেটাই এখন দেখার বিষয়।আরও পড়ুন:কারিনা শহীদ লড়াই
