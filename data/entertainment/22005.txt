
‘হায় রে। কাকে দেখে শিখব আমরা! কী-ই বা শিখব আর। বড়রা কী শেখাচ্ছেন এসব আমাদের! যাদের কাছে ফেসবুক এখন ঝগড়া করার উঠান। বাহ!’ সামাজিক যোগাযোগমাধ্যম ফেসবুকে আজ সোমবার এই স্ট্যাটাস দিয়েছেন চিত্রনায়িকা পরীমনি।
গত শনিবার রাতে ফেসবুকে দেওয়া এক পোস্টে বুবলী লিখেছেন, ‘আমাকে নিয়ে আর কত ষড়যন্ত্র করবি? আর কত ক্ষতি করার চেষ্টা করবি? মানুষকে দিয়ে আমার বিরুদ্ধে আর কত ছোটলোকি করাবি? আর কত ধোঁকা দিবি মানুষকে? তোর মুখের ভাষা, কথাবার্তা, আচার-আচরণ, হাসি দেখলেই মানুষ বোঝে, তুই কোন ক্যাটাগরির।’ বুবলীর মতে, যে মানুষটি এত ষড়যন্ত্র করছে, তার ব্যাকগ্রাউন্ড নিয়ে কথা বলার রুচি নাকি তাঁর নেই। ব্যাকগ্রাউন্ড নিয়ে কথা বললে তাঁর ‘ছেড়ে দে মা কেঁদে বাঁচি’ অবস্থা হবে বলেও জানান। বুবলীর ধারণা, তিনি নিজে নাম প্রকাশ না করলেও কিছু মানুষ তাঁর এই ‘তুই’ সম্পর্কে খুব ভালো জানেন।
বুবলী কাকে বোঝাতে চেয়েছেন, চলচ্চিত্র-সংশ্লিষ্ট প্রায় সবাই তাঁকে চেনেন। অনেকেই মন্তব্য করেছেন, অপু বিশ্বাসের ওপর খেপেছেন বুবলী। দেশের শীর্ষ চিত্রনায়ক শাকিব খানকে নিয়ে অনেক দিন তাঁদের সম্পর্কের টানাপোড়েন চলছে।
পরীমনি তাঁদের দুজনকেই অনুরোধ করে বলেন, ‘দয়া করে আপনাদের ব্যক্তিগত বিষয়গুলো সবার সামনে আনবেন না। প্রফেশনের খাতিরে আমাদের সবার পদবিটা একই, হিরোইন। সবাই স্বজাতি ভাবে আমাদের। এখানে কেউ ভালো করলে তার ভালোর ক্রেডিটের ভাগটাও যেমন সবাই পাই, তেমনি কারও মন্দ কাজের দায়ভারও সবাই আমাদের কাঁধে তুলে দেয়। আপনারা সেটা আর কবে বুঝবেন?’
সবার উদ্দেশে পরীমনি বলেন, ‘আপনারা উচ্চশিক্ষিত ভালো কথা, একটু উচ্চ মানসিকতারও হন এবার। কোটি হৃদয়ের ভালোবাসা আর সম্মানের জায়গায় বসবাস করছি সবাই। আপনাদের এমন আচরণ বড্ড বেমানান।’
