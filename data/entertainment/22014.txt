
সদ্য শেষ হওয়া বছরে কী কী ঘটেছে, একটু মনে করতে পারেন? পারবেন নিশ্চয়ই। কিন্তু সদ্য শুরু হওয়া বছরে কী কী ঘটবে, তা অনুমান করা মুশকিল বৈকি। ভবিষ্যদ্বাণী নয়, তবে নিশ্চিত কিছু ব্যাপার ঘটার ছোটখাটো একটা তালিকা করা যায়। এই যেমন, কোন কোন তারকা এবার কনসার্ট করবেন, কোথায় কোথায় হবে সংগীত উৎসব, কোন শিল্পী বিয়ে করবেন কিংবা কোন সংগীত তারকার ঘরে আসবে নতুন অতিথি।
সংগীত উৎসব
ক্ল্যাসিক্যাল থেকে শুরু করে জাজ, ব্লুজ, রক কিংবা ফোক—সব ধরনের সংগীত উৎসবের আয়োজন করা হয়ে থাকে বিশ্বের নানা জায়গায়। এ বছর যুক্তরাষ্ট্রে হবে মিউজিক অ্যান্ড গেমিং ফেস্টিভ্যাল, জ্যাকসন ইন্ডি মিউজিক উইক, উইন্টার জাজফেস্ট, নয়েজ পপ ফেস্টিভ্যাল, মিয়ামি মিউজিক উইক ২০১৮, রিচমন্ড ইন্টারন্যাশনাল ফিল্ম অ্যান্ড মিউজিক ফেস্টিভ্যাল। পাকিস্তানের লাহোরে আয়োজন করা হবে ‘লাহোর মিউজিক মিট’। পাশের দেশ ভারতে বসবে ‘উদয়পুর ওয়ার্ল্ড মিউজিক ফেস্ট ২০১৮’-এর আসর। দক্ষিণ আফ্রিকায় হবে ‘এসএ ইন্ডিজ মিউজিক উইক’। এস্টোনিয়াতে হবে ‘তালিন মিউজিক উইক’। ফিলিস্তিনে আয়োজিত হবে ‘প্যালেস্টাইন মিউজিক এক্সপো’। জার্মানিতে হবে ‘জাজ অ্যাহেড’। উৎসব আছে শুধু গীতিকারদের জন্যও। যুক্তরাষ্ট্রে হবে ‘টিন প্যান সাউথ সং রাইটার ফেস্টিভ্যাল’। এ ছাড়া মিউজিক কনফারেন্স তো আছেই।
নামী তারকার বড় কনসার্ট
গত বছর গানপ্রেমীরা মেতে ছিলেন অ্যাডেল, জাস্টিন বিবার, অ্যাড শিরান কিংবা লুইস ফনসি ও ড্যাডি ইয়াংকির সুরে। তাঁরা দেশ-বিদেশ ঘুরে কনসার্ট করে মাতিয়ে রেখেছিলেন বিশ্ব। এবার এই বছর কনসার্টের টিকিট বিক্রি করছেন এলটন জন, ব্রুস স্প্রিংস্টিন, বিলি জোল, সেলিন ডিওন, অ্যাড শিরান, লানা দেল রে, ম্যারুন ফাইভ, পিংক, স্যাম স্মিথ, শাকিরা, টেইলর সুইফট, শানিয়া টোয়েইন, ডেমি লোভাটোর সঙ্গে কেহলানি ও ডিজে খালেদ।
আসছে অ্যালবাম
প্রতিবারের মতো ২০১৭ সালেও বিলবোর্ড প্রকাশ করে সেরা ৫০টি গানের অ্যালবাম। উল্লেখযোগ্য অ্যালবামের মধ্যে ছিল কেন্ড্রিক ল্যামারের ড্যাম, লর্ডের মেলোড্রামা, জেজির ৪: ৪৪, টেইলর সুইফটের রেপুটেশন, হ্যারি স্টাইলসের হ্যারি স্টাইলস, কেশার রেইনবো, অ্যাড শিরানের ডিভাইড, পিংকের বিউটিফুল ট্রমা, ডেমি লোভাটোর টেল মি ইউ লাভ মি, লানা দেল রের জাস্ট ফর লাইফ। আশা করা যায় ২০১৮ শেষেও বিলবোর্ড এই তালিকা তৈরি করতে হিমশিম খাবে। এবার অনেক তারকা আর ব্যান্ড তাদের নতুন অ্যালবাম প্রকাশ করবে। অনেকের এখনো অ্যালবামের নাম ঠিক হয়নি। এ বছর প্রকাশ পাবে এমন উল্লেখযোগ্য কিছু অ্যালবাম হচ্ছে র‍্যাপার কাপকেকের ইফোরাইজ, কামিলা কাবেলোর কামিলা, চার্লি পুথের ভয়েজ নোটস, ফ্রাঞ্জ ফার্দিনান্দের অলওয়েজ অ্যাসেনডিং, ফার্স্ট এইড কিটের রুইনস, বেবি রেক্সার এক্সপেক্টেশনস। এদিকে দ্য ১৯৭৫, সেলিন ডিওন, সেলেনা গোমেজ, এভ্রিল ল্যাভিন, লিয়াম পেইনির অ্যালবামের নাম এখনো ঠিক হয়নি। তবে তাঁরা নিরাশ করবেন না ভক্তদের। দীর্ঘ বিরতি দিয়ে পাঁচ বছর পর ফেব্রুয়ারিতে অ্যালবাম প্রকাশ করবেন জাস্টিন টিম্বারলেক। শিরোনাম ‘ম্যান অব দ্য উডস’।
‘ইয়ে’-র পর বিয়ে
সেলেনা গোমেজ ও দ্য উইকেন্ডের ভক্তদের শেষ পর্যন্ত আশাহত হতে হলো। কোথায় ভক্তরা ভাবছিলেন নতুন বছরে হয়তো মার্কিন এই দুই সংগীত তারকা গাঁটছড়া বাঁধবেন, তা না, উল্টো প্রেমের সম্পর্কটাই টিকল না। যা-ই হোক, আপাতত সংগীত জগতে একজনের বিয়ে নিয়ে খুশি থাকতে হবে ভক্তদের। মার্কিন সংগীত তারকা জো জোনাস ২০১৮ সালে বিয়ে করতে পারেন। যদিও এখন পর্যন্ত দিনক্ষণ ঠিক হয়নি। গেল বছর অক্টোবর মাসে জো বাগদান সেরেছেন ‘গেম অব থ্রোনস’ সিরিজের অভিনেত্রী সোফি টারনারের সঙ্গে। এক বন্ধুর মাধ্যমে পরিচয় হয় তাঁদের। ২০১৬ সাল থেকে প্রেম করছিলেন তাঁরা।
যাঁদের ঘরে আসবে নতুন অতিথি
সংগীত তারকাদের মধ্যে নতুন বছরে অনেকেই নতুন অতিথির অভিভাবক হতে যাচ্ছেন। বাবা হবেন মার্কিন র‍্যাপার ট্রাভিসস্কট। সন্তানের মা তাঁর প্রেমিকা মডেল কাইলি জেনার। আবার বাবা হবেন আরেক র‍্যাপার কানিয়ে ওয়েস্ট। তবে চিকিৎসক বলেছেন, তাঁর স্ত্রী কিম কারদাশিয়ান মা হতে পারবেন না। তাই এই দম্পতি বেছে নিয়েছেন সারোগেট (অন্যের গর্ভ ভাড়া করে সন্তান জন্ম) পদ্ধতি। মার্কিন সংগীতশিল্পী রবিন থিক বাবা হবেন এ সালে।
সৈয়দা সাদিয়া শাহরীন
সিঙ্ক ব্লগ, সিট গিক, বিলবোর্ড, এনএমই, মেটাক্রিটিক, ভগ, এলিট ডেইলি, গ্ল্যামার ম্যাগাজিন অবলম্বনে 
