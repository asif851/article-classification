
অগাধ সম্পদের মালিক ‘পাইরেটস অব দ্য ক্যারিবিয়ান’ তারকা জনি ডেপ। তাঁর সম্পদের আর্থিক মূল্যমান প্রায় ২০০ মিলিয়ন পাউন্ড। অথচ সেই জনি ডেপই কিনা মূল্য হ্রাস আসক্তিতে ভুগছেন! কেবল নিজের জন্যই নয়, বাগদত্তা অ্যাম্বার হার্ডের জন্যও ডিসকাউন্ট কুপন ব্যবহার করে উপহার কেনার বাতিকের কারণে সম্প্রতি খবরের শিরোনাম হয়েছেন ৫১ বছর বয়সী এ মার্কিন অভিনেতা।এ প্রসঙ্গে ঘনিষ্ঠ সূত্রের বরাতে কন্ট্যাক্টমিউজিক জানিয়েছে, কিছু কেনার সময় দরদাম করা থেকে কোনোভাবেই নিজেকে বিরত রাখতে পারেন না জনি ডেপ। শুধু তা-ই নয়, কোনো কিছুর মূল্য হ্রাসের খবর চোখে পড়লে এবং দাম পছন্দ হয়ে গেলে যেকোনো উপায়ে সেটি কিনেই ছাড়েন তিনি।সূত্রটি আরও জানিয়েছে, ইদানীং অনলাইন ডিসকাউন্ট সাইট গ্রুপনে নিয়মিত ঢুঁ মারছেন জনি ডেপ। কম দামে পছন্দের কোনো জিনিসের সন্ধান পেলেই তা কিনে ফেলছেন। সম্প্রতি সাইটটি থেকে মূল্য হ্রাসে একটি বারবিকিউ গ্রিল কিনেছেন তিনি। সেটি তিনি রেখেছেন লস অ্যাঞ্জেলেসে অবস্থিত নিজের বাড়ির টেরাসে।গত বছর হাঁটুর বয়সী প্রেমিকা মডেল ও অভিনেত্রী অ্যাম্বার হার্ডের সঙ্গে ডেপের বাগদান সম্পন্ন হয়েছে। ২৮ বছর বয়সী অ্যাম্বারকে উপহার কিনে দিতে ডিসকাউন্ট কুপন ব্যবহার করার মতো ঘটনা ঘটিয়েছেন ডেপ। এমনকি প্রিয়তমাকে নিয়ে রেস্তোরাঁয় খাওয়ার সময় ডিসকাউন্ট কুপন ব্যবহারেরও নজির আছে ডেপের।
