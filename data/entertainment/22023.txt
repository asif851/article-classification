
প্রয়াত নাট্যব্যক্তিত্ব এস এম সোলায়মানের ৬০তম জন্মবার্ষিকী উপলক্ষে আজ ‘রঙ্গমাতন সোলায়মান মেলা’ আয়োজন করেছে থিয়েটার আর্ট ইউনিট। বাংলাদেশ শিল্পকলা একাডেমির জাতীয় নাট্যশালায় এই মেলা শুরু হবে বেলা তিনটায়। এতে অংশ নিচ্ছে থিয়েটার আর্ট ইউনিট, আরণ্যক নাট্যদল, সুবচন নাট্য সংসদ, প্রাচ্যনাট, প্রাঙ্গণেমোর, স্বপ্নদল, বটতলা, ঐকিক থিয়েটার ও তীরন্দাজ। এই নাট্য সংগঠনগুলোর স্টলগুলোতে হবে নাট্যবিষয়ক নানা প্রদর্শনী। সন্ধ্যায় হবে আলোচনা অনুষ্ঠান ‘এস এম সোলায়মানকে নিয়ে নাট্যকর্মীদের জিজ্ঞাসা’। এরপর হবে বৈঠক। বৈঠকের বিষয় ‘বাংলাদেশের যুদ্ধাপরাধীর বিচার ও সাম্প্রদায়িক মৌলবাদ: নাট্যকর্মীর দায়বদ্ধতা’। এবার ‘এস এম সোলায়মান প্রণোদনা’ পাচ্ছে কমলগঞ্জ হবিগঞ্জের মণিপুরী থিয়েটার। সবশেষে থিয়েটার আর্ট ইউনিট পরিবেশন করবে গীতিনাট্য জনম দুঃখী মা এবং এস এম সোলায়মানের রচনা থেকে বিভিন্ন পরিবেশনা।
