

• ছয় দিন পরই আসবে হলিউডপ্রেমীদের জন্য বছরের সবচেয়ে কাঙ্ক্ষিত রাতটি।• এই পুরস্কার অনুষ্ঠান এ বছর ৯০তম বছর উদ্‌যাপন করতে যাচ্ছে।• লস অ্যাঞ্জেলেসে ৪ মার্চ বসবে বরাবরের মতো অস্কারের আসর।

আর ছয় দিন পরই আসবে হলিউডপ্রেমীদের জন্য বছরের সবচেয়ে কাঙ্ক্ষিত রাতটি। যুক্তরাষ্ট্রের লস অ্যাঞ্জেলেসে ৪ মার্চ বসবে বরাবরের মতো অস্কারের আসর। চলচ্চিত্র দুনিয়ার সবচেয়ে সম্মানজনক এই পুরস্কার অনুষ্ঠান এ বছর ৯০তম বছর উদ্‌যাপন করতে যাচ্ছে। ৯০ বছর বয়সী অস্কার নিয়ে কিছু বিশেষ আয়োজন আমরাও করেছি। তারই অংশ হিসেবে আজ থাকছে এবারের মনোনীত ছবি, শিল্পী ও কুশলীদের নিয়ে কিছু মজার তথ্য, যাঁরা এ বছর মনোনয়ন পাওয়ার মধ্য দিয়ে নতুন ইতিহাস গড়লেন।
* স্টিভেন স্পিলবার্গ প্রযোজক হিসেবে এ বছর দ্য পোস্ট ছবির জন্য ইতিহাস গড়েছেন। এ নিয়ে তাঁর প্রযোজিত ১০টি ছবি সেরা চলচ্চিত্র বিভাগে অস্কার মনোনয়ন পেল। একই বিভাগে বিভিন্ন বছর তাঁর পরিচালিত ১১টি ছবি মনোনয়ন পেয়েছে। এর আগে এই রেকর্ড শুধু আছে বেন-হার, রোমান হলিডের মতো ছবির নির্মাতা উইলিয়াম ওয়াইলারের ঝুলিতে। উইলিয়ামের নির্দেশিত ১৩টি ছবি পেয়েছিল অস্কার মনোনয়ন।* এ বছর গেট আউট ছবির জন্য মনোনয়ন পাওয়ার মধ্য দিয়ে জর্ডান পিলে ইতিহাসের অংশ হয়ে গেলেন। তিনি হলেন চলচ্চিত্র ইতিহাসের তৃতীয় ব্যক্তি, যিনি প্রথম ছবি দিয়ে একই বছর সেরা চলচ্চিত্র, পরিচালক ও চিত্রনাট্য বিভাগে মনোনয়ন পেলেন। এর আগে এই সম্মান অর্জন করেছিলেন ওয়ারেট বেটি (হ্যাভেন ক্যান ওয়েট) ও জেমস এল ব্রুকস (টার্মস অব এনডিয়ারমেন্ট)।* সেরা চিত্রগ্রহণ বিভাগে সর্বোচ্চ ১৮ বার মনোনয়ন পাওয়া একমাত্র জীবিত ব্যক্তি রজার এ ডেকিনস। তাঁর আগে এই একই বিভাগে ১৮ বার মনোনয়ন পেয়েছেন চার্লস বি ল্যাং জুনিয়র ও লিওন শ্যামরয়, তবে তাঁরা দুজনই এখন প্রয়াত।* অভিনয়-সংক্রান্ত চারটি বিভাগে মনোনয়নপ্রাপ্তদের মধ্যে আটজন শিল্পী এবার জীবনে প্রথমবার অস্কার মনোনয়ন পেয়েছেন। আর ছয়জন সাবেক অস্কারজয়ী এবার আবার অস্কার মনোনয়ন পেয়েছেন।* মেরিল স্ট্রিপ নিজেই নিজের রেকর্ড ভেঙে চলেছেন। এ বছর দ্য পোস্ট ছবির জন্য অস্কার মনোনয়ন পেয়েছেন তিনি। এটি তাঁর ২১ তম মনোনয়ন। এর আগে কোনো অভিনয়শিল্পী এতবার অস্কার মনোনয়ন পাননি।* অল দ্য মানি ইন দ্য ওয়ার্ল্ড ছবির জন্য পার্শ্ব-চরিত্রে সেরা অভিনেতা বিভাগে মনোনয়ন পেয়েছেন ক্রিস্টোফার প্লামার। এর মধ্য দিয়ে ৮৮ বছর বয়সী এই শিল্পী সবচেয়ে বয়োজ্যেষ্ঠ অস্কার মনোনীত অভিনয়শিল্পী হওয়ার সম্মান অর্জন করলেন। তাঁর ঝুলিতেই আছে সবচেয়ে বয়োজ্যেষ্ঠ অস্কারজয়ী অভিনয়শিল্পীর রেকর্ডটি। ২০১১ সালে ৮২ বছর বয়সে তিনি বিগিনার্স ছবির জন্য পার্শ্ব-চরিত্রে সেরা অভিনেতার অস্কার জেতেন।
* এককভাবে কোনো নারী নির্মাতার তৈরি ও চিত্রনাট্যকারের লেখা ছবি হিসেবে সেরা চলচ্চিত্র বিভাগে মনোনয়ন পাওয়া চতুর্থ ছবি লেডি বার্ড। এর আগের দ্য পিয়ানো, লস্ট ইন ট্রান্সলেশন ও উইন্টার্স বোন ছবি তিনটিতে এককভাবে নারী নির্মাতা ও নারী চিত্রনাট্যকার ছিলেন।
* জন উইলিয়ামস এ বছর সেরা আবহসংগীত বিভাগে স্টার ওয়ার্স: দ্য লাস্ট জেডি ছবির জন্য তাঁর ৫১ তম অস্কার মনোনয়ন পেয়েছেন। এ নিয়ে এই সংগীত পরিচালক সেরা আবহ সংগীত বিভাগে ৪৬ বার এবং সেরা গান বিভাগে ৫ বার মনোনয়ন পেলেন। তিনিই একমাত্র জীবিত ব্যক্তি, যাঁর ঝুলিতে জমেছে এতগুলো অস্কার মনোনয়ন।
অস্কার ওয়েবসাইট থেকে
 
