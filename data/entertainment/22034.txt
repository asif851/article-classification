
তাঁর বয়স তখন ১৮৷ ১৮ বছর বয়সটা পদাঘাতে পাথরের বাধা ভাঙতে চায় নিশ্চয়ই৷ বাড়ি থেকে পালিয়ে তিনি বেড়াতে গেলেন মিসরে৷ উঠেছিলেন সস্তার হোটেলে৷ সেখানেই পেয়ে গেলেন অভিনব প্রস্তাব-‘অভিনয় করবে?’ অভিনয়! সেটিও চলচ্চিত্রে! কেট ব্ল্যানচেট লাফিয়ে উঠেছিলেন আনন্দে৷কথামতো পরদিন শুটিং স্পটে গিয়ে তাঁর চক্ষু চড়কগাছ৷ অভিনয়ের সুযোগ দেওয়া হয়েছে ঠিকই, কিন্তু সেটা ‘এক্সট্রা’র চরিত্রে৷ দৃশ্যটা ছিল এমন, এক আমেরিকান বক্সারের সঙ্গে এক মিসরীয় বক্সারের জোর লড়াই হচ্ছে৷ সেই লড়াই দেখতে গিজগিজে ভিড়৷ ভিড়ের মধ্যে সবাই হইহুল্লোড় করছে৷ সিটি বাজাচ্ছে, তালি দিচ্ছে৷ সেই ভিড়েরই একজন ব্ল্যানচেট!কোনোমতে পালিয়ে বেঁচেছিলেন৷ তবে সেদিনের কথা এই ৪৪ বছর বয়সী অভিনেত্রী ভুলতে পারেন না আজও৷ হাজার হোক, প্রথমবারের মতো ক্যামেরার সামনে দাঁড়ানো বলে কথা! না ভুলে যাওয়া সেই লোকটার কথাও ভুলতে পারেন না৷ হাজার হোক, তিনিই তো প্রথম দিয়েছিলেন প্রস্তাব৷ হোক না সেটা শেষ পর্যন্ত একরকম ছিল লজ্জার৷সেই ভদ্রলোক এই ধরাধামে বেঁচে আছেন কি না, কে জানে৷ থাকলে দুই রকমের অভিজ্ঞতা হতে পারে তাঁর৷ লজ্জায় কুঁকড়ে যেতে পারেন এই ভেবে, ‘ছি ছি, কাকে দিয়ে কী করাতে চেয়েছি!’ কিংবা বুক চিতিয়ে বলতে পারেন, ‘আরে ভায়া, আমিই তো সেই জহুির! হীরাকে কাচ ভেবে ভুল করেছি হয়তো৷ কিন্তু প্রথম তো চিনেছি আমিই৷’রত্ন তো বটেই৷ ব্ল্যানচেট এ সময়ে বাকি সবার চেয়ে এগিয়ে৷ মাত্র কদিন আগে সেরা অভিনেত্রীর পুরস্কার জিতলেন গোল্ডেন গ্লোবে৷ ব্লু জেসমিন ছবির জন্য এবারের অস্কারের দৌড়েও তিনি সবার সামনে আছেন বলেই পূর্বাভাস৷ ষষ্ঠবারের মতো অস্কার মনোনয়ন পেয়েছেন৷ এর মধ্যে ২০০৪ সালে জিতেছেন দি অ্যাভিয়েটর ছবির জন্য৷ পুরস্কারের ঝুলিতে আছে বাফটা, স্ক্রিন অ্যাক্টরস গিল্ড, ক্রিটিক চয়েস অ্যাওয়ার্ডও৷২০১০ সালে রবিনহুড করার পর স্বেচ্ছা নির্বাসনে গিয়েছিলেন৷ উদ্দেশ্য ছিল তিন ছেলেকে সময় দেবেন৷ সময় দেওয়ার ব্যাপারটা ছিল আরেক ‘সন্তান’ মঞ্চকে৷ মঞ্চেই তাঁর শুরু৷ টানটা তাই ভুলতে পারেন না৷ মঞ্চসূত্রেই প্রেম৷ সেখান থেকে বিয়ে৷ ১৬ বছরের সুখের সংসার৷ ব্লু জেসমিন দিয়ে গত বছর ফিরে এলেন৷ উডি অ্যালেনের ছবি বলে কথা৷ ‘না’ বলবেন কী করে? ভাগ্যিস, ছবিটা করতে রাজি হয়েছিলেন৷ কী অবিশ্বাস্য প্রত্যাবর্তন! আঙুলের রেখায়ও গুনে শেষ করা যাচ্ছে না এই ছবির জন্য কয়টা পুরস্কার পেয়েছেন৷ গুনে গুনে ক্লান্ত হয়ে শেষে জানা গেল, পুরস্কারের সংখ্যা ৩৩টি! আরও ১৩টি পুরস্কারের চূড়ান্ত ঘোষণা এখনো বাকি৷ বিভিন্ন অঙ্গনের তারকারা পুরস্কারের ট্রফি রাখার জন্য আলাদা শোকেস রাখেন৷ ব্ল্যানচেটের জন্য তো আলাদা একটা ঘরই লাগছে!এই সাফল্যের মেঘে ভাসতে ভাসতেই আগামীকাল মুক্তি পাচ্ছে তাঁর আরেকটি ছবি৷ জর্জ ক্লুনির দ্য মনুমেন্টস মেন৷ দ্বিতীয় বিশ্বযুদ্ধের সময়কার কাহিনি৷ তাই বলে যুদ্ধ আর কানে তালা লেগে যাওয়া অবিরাম গোলাগুলি কিংবা চোখে পীড়া দেওয়া রক্তপাতের গল্প নয়৷ গল্পটা একেবারেই অন্যরকম৷ ছবিতে রোজ ভ্যালাদ চরিত্রে অভিনয় করেছেন ব্ল্যানচেট৷ রোজ কাজ করেন ফ্রান্সের জু দে পুম জাদুঘরে৷ নাৎসি আগ্রাসনের সময় জাদুঘর থেকে জার্মান হানাদাররা কোন কোন শিল্পকর্ম এখান থেকে কোথায় কোথায় নিয়ে গেছে, সেটার গোপন তালিকা করে রেখেছেন৷ সেই তালিকা ধরে ধরে উদ্ধার করার মিশনে নামবেন সাতজন জাদুঘর পরিচালক৷ পরিচালকের পরিচয় পাল্টে তাঁরা হয়ে যাবেন যোদ্ধা৷ক্লুনির সঙ্গে এর আগেও একটি ছবিতে কাজ করেছিলেন৷ কাকতালীয় ব্যাপার হলো, ২০০৬ সালের দ্য গুড জার্মান নামের সেই ছবির বিষয়বস্তু ছিল দ্বিতীয় বিশ্বযুদ্ধ ও জার্মানি! ব্ল্যানচেট কৌতুক করে বলেছেন, ‘আমার স্বামী এই সেদিনও বলল, “আচ্ছা তোমার, ক্লুনির আর দ্বিতীয় বিশ্বযুদ্ধের সম্পর্কটা কী বলো তো!”’ ভালো উত্তরও দিয়েছেন ব্ল্যানচেট৷ তাঁর নিজের তিন ছেলে৷ ক্লুনিরও তিন মেয়ে৷ ‘সামনের দিনগুলোতে অনেকগুলো অ্যারেঞ্জড ম্যারেজ হতে যাচ্ছে৷’ হাসতে হাসতে বলেছেন ব্ল্যানচেট৷ রাজীব হাসান, টেলিগ্রাফ অবলম্বনে
 
