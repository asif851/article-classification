
বহুল প্রতীক্ষিত ছবি এটি। আছেন বলিউড তারকা সালমান খান। চীনা অভিনয়শিল্পী ঝু ঝু। এক ঝলক দেখাও যাবে বলিউড বাদশাহ শাহরুখ খানকে। কবির খান পরিচালিত এই ছবির নাম ‘টিউবলাইট’। আগামী ২৩ জুন প্রেক্ষাগৃহে জ্বলবে ‘টিউবলাইট’–এর আলো। সাল্লু ভাইয়ের কাছ থেকে ভক্তদের জন্য ঈদ–পূর্ববর্তী উপহার হিসেবে মুক্তি পাবে ছবিটি।
গত ফেব্রুয়ারিতে শেষ হয় ‘টিউবলাইট’ ছবির শুটিং। ভক্তদের আশা, সালমান খান ও কবির খান জুটি আবারও আরেকটি চমৎকার গল্পের জন্ম দেবেন। ‘বজরঙ্গি ভাইজান’-এর মতো দর্শকের হৃদয়ে জায়গা করে নেবেন সাল্লু ভাই। ফিল্ম সমালোচক তরণ আদর্শ টুইটারে ছবিটি মুক্তির এ খবরটি দেন। এদিকে মুক্তির আগেই এই ছবির তিনটি গানের স্বত্ব প্রযোজক বেঁচে দিয়েছেন। সনি মিউজিকের কাছে এই ছবির গানের স্বত্ব বিক্রি করা হয়েছে ২০ কোটি রুপিতে। তবে সালমান বা কবির কেউই এ বিষয়ে এখন পর্যন্ত কোনো বিবৃতি দেননি।সালমান খান বর্তমানে আলি আব্বাস জাফর পরিচালিত ‘টাইগার জিন্দা হ্যায়’ ছবির শুটিং নিয়ে ব্যস্ত। এ ছবিতে তাঁর সঙ্গে দেখা যাবে সাবেক প্রমিকা ক্যাটরিনা কাইফকে। হিন্দুস্তান টাইমস
