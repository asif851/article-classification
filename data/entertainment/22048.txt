
ক্যাটরিনা কাইফকে দেখে যে কেউ বলবে তিনি বলিউডে ‘ফিট’ অভিনেত্রীদের একজন। এমনি এমনি তো আর তাঁর দৈহিক অবয়বে মুগ্ধ হয়ে ক্যাটরিনার ‘বার্বি’ সংস্করণ বের হয়নি। সম্প্রতি বলিউডের এই ‘বার্বি ডল’খ্যাত অভিনেত্রী তাঁর ব্যায়ামের একটি ভিডিও পোস্ট করেছেন ইনস্টাগ্রামে। সেখানে দেখা যায়, ‘টাইগার জিন্দা হ্যায়’ ছবির শুটিং সেটে ‘বুকডন’ করছেন তিনি। প্রথমে দুই হাতে, তারপর এক হাতে, এরপর হাত ছাড়া ‘বুকডন’ করছিলেন! এমনটা কি বাস্তবে সম্ভব? ক্যাটরিনার সেই ভিডিও দেখলে বলবেন ‘অবশ্যই সম্ভব’। কিন্তু একটু অপেক্ষা করুন। ভিডিওর শেষে ফাঁকিটা দেখা যাবে। একটি কাঠের পাটাতনে শুয়ে ‘বুকডন’ করছিলেন তিনি। পেছন থেকে সাহায্য করছিলেন তাঁকে আরেকজন। অনেকটা ‘সি স’ খেলার মতো। ক্যামেরাটা প্রথমে ক্যাটরিনার অর্ধেক শরীর পর্যন্ত দেখাচ্ছিল বলে একদমই বিশ্বাস করা যাচ্ছিল যে তিনি হাত ছাড়া ‘বুকডন’ করছিলেন। মজার ভিডিওটি দেখতে ঢুঁ মারতে পারেন ক্যাটের ইনস্টাগ্রামে।হিন্দুস্তান টাইমস
 
