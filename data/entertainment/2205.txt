
‘চলচ্চিত্র আমার ধ্যানজ্ঞান। যখন ভাবি চলচ্চিত্রে আর অভিনয় করব না, তখন মনে হয় দম বন্ধ হয়ে যাচ্ছে।’ বললেন শিরিন শিলা। গত ৬ মে সন্ধ্যায় আসেন প্রথম আলোর কার্যালয়ে। ছবি তোলার পর্ব শেষ হওয়ার পর হলো আড্ডা। শুরুতেই শিলা জানালেন, শুধু চলচ্চিত্রেই অভিনয় করতে চান তিনি। একসময় টিভি নাটকে কাজ করেছেন। বছর তিনেক হলো চলচ্চিত্রের জন্য সবকিছু ছেড়েছেন।আর এ জন্য নিজের প্রস্তুতির কথাও জানান। বললেন, ‘অভিনয়ের দক্ষতা বাড়ানোর জন্য নিয়মিত অভিনয়ের চর্চা করছি। সামনে প্রশিক্ষণ নেওয়ার কথাও ভাবছি। বাংলা, হিন্দি, ইংরেজি ভাষার সব ধরনের ছবি দেখি। ফিগার ঠিক রাখতে নিয়মিত ব্যায়াম করছি। পুষ্টিবিদের পরামর্শ অনুযায়ী খাবার খাচ্ছি।’শিলা চলচ্চিত্রে অভিনয়ের সুযোগ পেলেন কীভাবে? জানান, ছোট পর্দায় অভিনয় করতে গিয়ে নাকি বড় পর্দায় অভিনয়ের সুযোগ পেয়ে যান তিনি। তখন সহশিল্পীদের অনেকেই তাঁকে চলচ্চিত্রে কাজ করার ব্যাপারে উৎসাহ জোগাতেন।২০১৪ সাল। একটি ঘটনা বদলে দেয় শিলার জীবন। তিনি বলেন, ‘চলচ্চিত্রের অভিনেত্রী রাশেদা চৌধুরী নাটকে অভিনয় করছিলেন। নাটকের শুটিংয়ের সময় তাঁর মাধ্যমে হিটম্যান ছবির প্রযোজকের সঙ্গে পরিচয় হয়। তিনি আমাকে ছবির পরিচালক ওয়াজেদ আলী সুমনের কাছে নিয়ে যান। মজার ব্যাপার হলো, ওই দিনই হিটম্যান ছবিতে আমার অভিনয়ের ব্যাপারটি চূড়ান্ত হয়।’শুরু থেকেই চলচ্চিত্রে অভিনয়ের ব্যাপারে পরিবারের কাছ থেকে দারুণ সহযোগিতা পাচ্ছেন শিলা।হিটম্যান ছবির শুটিংয়ের সময়ই শিলা পরিচালক মুশফিকুর রহমান গুলজারের মন জানে না মনের ঠিকানা ছবিতে কাজের সুযোগ পান। এরপর আবুল কাসেম মণ্ডলের ক্ষণিকের ভালোবাসা ছবিতে কাজ করেন। ওই বছরই মুক্তি পায় হিটম্যান ও ক্ষণিকের ভালোবাসা।শিলা বলেন, ‘হিটম্যান ছবিতে আমার ঠোঁটে একটি গান ওই সময় দারুণ জনপ্রিয় হয়। প্রেক্ষাগৃহে ছবিটি দেখতে বসে দর্শকের সাড়া দেখে কেঁদে ফেলেছিলাম।’এরপর আর থেমে থাকেননি শিলা। তাঁর মন জানে না মনের ঠিকানা আর মিয়া বিবি রাজি ছবি দুটি এখন মুক্তির অপেক্ষায়। শাহীন সুমনের প্রবাসীর ডন, জাকির হোসেন রাজুর জ্বালা ছবির শুটিং শুরু হয়েছে। শিগগিরই কাজ করবেন রাজু চৌধুরীর এক মিনিট ছবির কাজ। শিলা জানান, মিডিয়ায় তাঁর যাত্রা শুরু সেই ছোটবেলায়। আর শুরুটা হয়েছিল অভিনয় দিয়েই। ছোটবেলায় সুরছন্দ ললিতকলা একাডেমিতে নাচ শিখতেন। পঞ্চম শ্রেণিতে পড়ার সময় টিভিতে হরেক রঙের মন নাটকে অভিনয় করেন। এরপর অভিনয় করেন ধারাবাহিক নাটক গুলশান অ্যাভিনিউতে। অভিনয় করেছেন এক ঘণ্টার নাটকেও।শিলা বলেন, ‘এখন আমি শুধু চলচ্চিত্রের কাজ নিয়েই থাকতে চাই।’শিলা এ বছর জাতীয় বিশ্ববিদ্যালয়ে সমাজকর্মে স্নাতক প্রথম বর্ষের চূড়ান্ত পরীক্ষায় অংশ নিচ্ছেন।
