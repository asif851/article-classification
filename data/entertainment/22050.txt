
সাধক রাধারমণের গান ও নৃত্য পরিবেশনের মধ্য দিয়ে শিল্পকলা একাডেমীর প্রাঙ্গণে গতকাল শেষ হলো দুই দিনব্যাপী রাধারমণ সংগীত উৎসব।প্রথম দিনের মতো গতকালও সংগীতপিয়াসীদের উপস্থিতিতে কানায় কানায় ভরে ওঠে শিল্পকলা একাডেমীর উন্মুক্ত প্রাঙ্গণ। ‘শ্যাম কালিয়া সোনা বন্দুরে’, ‘জলে গিয়াছিলাম সই’, ‘মনে আমার এই বাসনা’, নাগর জিজ্ঞাসি তোমারে ইত্যাদি মন হরণ করা কথার মাটির গানের পরিবেশনায় অনুষ্ঠানস্থল হয়ে ওঠে রাধারমণময়। গতকাল উৎসবের শেষ দিনে রাধারমণের গান পরিবেশন করেন বাউল সূর্যলাল, আমির আলী, সুষমা দাশ, সর্দার রহমত উল্লাহ, বদরুন্নেছা ডালিয়া, তামান্না নিগার, ইকবাল ওয়াহিদ রহমান তানসেন, স্বপ্না দেবনাথ, তসলিমা বেগম, বিন্দু সূত্রধর, লাভলী লস্কর, পপি কর, সৌরভ সোহেল, মালতী পাল, রূপা দাশ প্রমুখ।‘কি রূপ দেখছোনি সই জলে’ কোরাস গানের সঙ্গে দলীয় নৃত্য পরিবেশন করে ভোরের পাখি নৃত্যকেন্দ্র।রাধারমণ সংস্কৃতিচর্চা কেন্দ্র ও শিল্পকলা একাডেমীর যৌথ আয়োজনে ২৮ নভেম্বর শিল্পকলা একাডেমীর খোলা প্রাঙ্গণে শুরু হয়েছিল দুই দিনব্যাপী রাধারমণ সংগীত উৎসব।
