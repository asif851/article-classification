
গত বছর সুজান রোশনের সঙ্গে দীর্ঘ দাম্পত্য জীবনের ইতি টানার পর থেকে একাকী জীবন কাটাচ্ছেন ‘কৃশ’ তারকা হৃতিক রোশন। সম্প্রতি দুবাইয়ে একাকী হৃতিককে সঙ্গ দিয়েছেন মার্কিন মডেল, অভিনেত্রী ও টিভি ব্যক্তিত্ব প্যারিস হিলটন। সারা রাত একসঙ্গে ঘুরে বেড়িয়েছেন তাঁরা। শুধু তা-ই নয়, হৃতিকের প্রেমিকা চরিত্রে বলিউডের ছবিতে অভিনয়ের আগ্রহও প্রকাশ করেছেন ৩৩ বছর বয়সী প্যারিস।হৃতিক অভিনীত ব্যাং ব্যাং ছবি মুক্তি পেয়েছে ২ অক্টোবর। মুক্তির পর থেকেই দারুণ ব্যবসা করছে ছবিটি। শিগগির ৩০০ কোটি রুপি আয়ের মাইলফলক স্পর্শ করতে চলেছে ব্যাং ব্যাং। এ আনন্দের রেশ না কাটতেই প্যারিস হিলটনের মতো আন্তর্জাতিক তারকার কাছ থেকে একগাদা প্রশংসা বাক্য শুনে হৃতিক নিশ্চয়ই দারুণ খুশি।
সম্প্রতি প্যারিসের কাছের বন্ধু সিরাজ হাসান টুইটারে তাঁকে জিজ্ঞেস করেন, ‘প্যারিস, তুমি কি হৃতিকের পরবর্তী বলিউডের ছবিতে তাঁর প্রেমিকা চরিত্রে অভিনয় করতে চাও?’ জবাবে প্যারিস লেখেন, ‘হ্যাঁ! তিনি অনেক উষ্ণ একজন মানুষ। তাই নয় কি?’ সম্প্রতি এক খবরে এমনটিই জানিয়েছে ওয়ান ইন্ডিয়া। টুইটারে হৃতিকের অনেক প্রশংসাও করেছেন প্যারিস। লিখেছেন, ‘হৃতিক সত্যিকার অর্থেই একজন ভদ্রলোক। তিনি অনেক মিষ্টি ও সুন্দর। আমরা সারারাত একসঙ্গে ঘুরে বেড়িয়েছি। আমি বলিউড সম্পর্কে অনেক কিছুই শুনেছি। সবচেয়ে রুচিশীল ও রোমান্টিকভাবে আন্তর্জাতিক অঙ্গনে ভারতের প্রতিনিধিত্ব করেছেন হৃতিক।’প্যারিস তাঁর টুইটার বার্তায় আরও লিখেছেন, ‘আমি আবারও ভারতে যাওয়ার জন্য মুখিয়ে আছি। সেখানকার সংস্কৃতি, মানুষ ও ফ্যাশনকে আমি অনেক পছন্দ করি। সত্যিই ভারতের কোনো তুলনা হয় না।’এদিকে ঘনিষ্ঠ সূত্রের দাবি, শিগগির হয়তো একই ছবিতে অভিনয় করতে দেখা যাবে হৃতিক রোশন ও প্যারিস হিলটনকে।
