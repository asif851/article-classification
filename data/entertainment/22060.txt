
গত বেশ কিছুদিন ধরেই হিন্দি ছবি দেখছেন না ‘হিরোইন’ তারকা কারিনা কাপুর খান। এমনকি চাচাতো ভাই রণবীর কাপুরের ‘বরফি’ ছবিটিও দেখা হয়নি তাঁর। স্বামী সাইফ আলী খান হিন্দি ছবি দেখা বন্ধ করেছেন বলেই হিন্দি ছবি দেখছেন না কারিনা।বলিউডের তারকা হওয়া সত্ত্বেও হিন্দি ছবি দেখা বন্ধ করে দেওয়ার কারণ ব্যাখ্যা করতে গিয়ে সাইফ বলেছেন, ‘হিন্দি ছবি কিংবা টিভি অনুষ্ঠান দেখতে আমার ভালো লাগে না। কাজ শেষে বাড়ি ফিরে টিভিতে গৎবাঁধা সব অনুষ্ঠান কিংবা হিন্দি ছবি দেখতে আমি একটুও পছন্দ করি না। ক্লান্তি হটিয়ে চাঙা হলেই কেবল অভিনব কোনো কাজ করা সম্ভব। আমার মনে হয় না, হিন্দি ছবি এ ক্ষেত্রে সহায়ক ভূমিকা রাখে। এ ছাড়া নিজেদের ছবি দেখে নতুন কিছু শেখাও যায় না। তার চেয়ে মার্কিন কোনো টিভি অনুষ্ঠান দেখে অনেক বেশি শিখতে পারি আমি।’ জানিয়েছে টাইমস অব ইন্ডিয়া।সাইফ আরও বলেন, ‘নিজেকে প্রকাশ করাই একজন অভিনেতার প্রধান কাজ। প্রকাশভঙ্গি শিখতে হয়। বিশ্বের বিভিন্ন দেশে ঘুরে কিংবা নতুন নতুন মানুষের সঙ্গে মিশে একজন অভিনেতা তাঁর প্রকাশভঙ্গি পালটাতে পারেন। এই শিক্ষাটা তিনি ছবির শুটিংয়ের সময়ও কাজে লাগাতে পারেন। আমার মতে, বলিউডের কোনো ছবি কিংবা অভিনয়শিল্পীকে দেখে খুব বেশি অনুপ্রাণিত হওয়া উচিত নয় আমাদের। কারণ সেই অর্থে বলিউডের ছবির তেমন কোনো অগ্রগতি হয়নি। এটা ঠিক যে, আশপাশে সবাই কী করছে, তা নিয়ে সচেতন থাকাটা ভালো। কিন্তু বিষয়টি আমার কাছে কখনোই সেভাবে গুরুত্ব পায়নি।’
