
জেমস বন্ড স্টান্টম্যান মার্ক সাটন আর নেই। ঝুঁকিপূর্ণ স্টান্টে অংশ নিতে গিয়ে ১৪ আগস্ট বুধবার সকালে মৃত্যু ঘটে তাঁর। মৃত্যুকালে তাঁর বয়স হয়েছিল ৪১ বছর।
এক্সট্রিম স্পোর্টস বিষয়বস্তুর ওপর ইন্টারনেট চলচ্চিত্র তৈরির জন্য এপিক টিভির আমন্ত্রণ পাওয়ার পর এক মাস উইং ডাইভিংয়ের প্রশিক্ষণ নেন মার্ক। সম্প্রতি সুইজারল্যান্ডে বিশ্বের প্রথমসারির ২০ জন উইং স্যুট ফ্লাইয়ার্সদের নিয়ে তিনদিন ব্যাপী এক অনুষ্ঠানের আয়োজন করা হয়েছিল। প্রথম দিনই উইং ডাইভিং করতে গিয়ে দুর্ঘটনার শিকার হন সাবেক সেনা কর্মকর্তা মার্ক সাটন।
১৪ আগস্ট স্থানীয় সময় বেলা ১১টার দিকে হেলিকপ্টার থেকে লাফিয়ে পড়েন মার্ক। ১০ হাজার ৮০০ ফুট উচ্চতা থেকে লাফ দিয়ে কিছুক্ষণ বাতাসে ভেসে প্যারাসুট খুলে নেমে আসতে চাইলেও শেষ পর্যন্ত দুর্ঘটনার শিকার হন মার্ক।
মার্কের মৃত্যুর প্রকৃত কারণ উদ্ঘাটন করতে এখনো তদন্ত চালিয়ে যাচ্ছে পুলিশ। তবে ধারণা করা হচ্ছে, দুর্ঘটনাবশত ঠিকমতো স্টান্ট করতে পারেননি মার্ক। সুইজারল্যান্ডের আল্পস পর্বতের পাথুরে চূড়ার সঙ্গে ধাক্কা খেয়ে ঘটনাস্থলেই নিহত হন তিনি।
গত বছর লন্ডন অলিম্পিকের জাঁকালো উদ্বোধনী অনুষ্ঠানে বন্ড তারকা ড্যানিয়েল ক্রেইগের বডি ডাবল হিসেবে দায়িত্ব পালন করেছিলেন মার্ক। জেমস বন্ড সেজে হেলিকপ্টার থেকে প্যারাসুটসহ অলিম্পিক স্টেডিয়ামে ঝাঁপিয়ে পড়েছিলেন তিনি। স্টেডিয়ামে উপস্থিত দর্শকদের পাশাপাশি টিভির পর্দায় দারুণ এ দৃশ্য দেখে মুগ্ধ হয়েছিলেন বিশ্বের অসংখ্য দর্শক।
 
