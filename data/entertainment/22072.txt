
‘থ্রি ইডিয়টস’ খ্যাত পরিচালক রাজ কুমার হিরানি যেখানেই হাত রাখেন, সেটা নাকি সোনা হয়ে যায়! তাঁর সোনা ফলানোর পরের প্রকল্প সঞ্জয় দত্তের জীবনী নিয়ে চলচ্চিত্র। সেই ছবির জন্যই সঞ্জয়ের বেশ ধরেছেন বলিউড অভিনেতা রণবীর কাপুর। কাল শুরু হচ্ছে শুটিং।ছবির জন্য গত বছর বেশ কিছু দৃশ্য ইতিমধ্যে ক্যামেরাবন্দী করেছেন হিরানি। সঞ্জয় দত্তের জেল থেকে বের হওয়ার সময়ের কিছু ভিডিও ফুটেজ ইতিমধ্যে ছবির জন্য ধারণ করা হয়ে গেছে। শুরুতে দ্বিধা ছিল সঞ্জয়ের, জীবদ্দশায় নিজের জীবনী নিয়ে ছবি করার কি দরকার? পরিচালকের মুখে গল্পটি শোনার পর রাজি হয়ে যান।মুম্বাই শহরেই হবে ছবির প্রথম শুটিং। এরপর ভারতের বিভিন্ন জায়গায়। ইতিমধ্যে রণবীরের সঙ্গে ছবিপূর্ব কাজ সেরেছেন। রণবীরও নিজেকে প্রস্তুত করেছেন। করন জোহরের ছবি ‘অ্যায় দিল হ্যায় মুশকিল’ দিয়ে বেশ আলোচনায় ছিলেন তিনি। সাবেক প্রেমিকা ক্যাটরিনার সঙ্গে শিগগির তাঁকে দেখা যাবে ‘জগগা জাসুস’ ছবিতে। সেটি পরিচালনা করেছেন অনুরাগ বসু। হিন্দুস্তান টাইমস।
