
একটা সময়ে বন্ধুই ছিলেন বলিউডের সমসাময়িক দুই অভিনেতা সালমান খান ও শাহরুখ খান। কিন্তু ২০০৮ সালে তাঁদের সম্পর্কে চিড় ধরে। বছরের পর বছর ধরে তাঁদের মধ্যে দ্বন্দ্ব চলতে থাকে। অবশেষে ২০১৩ সালের রমজান মাসে ভারতের কংগ্রেস নেতা বাবা সিদ্দিকের ইফতার অনুষ্ঠানে আলিঙ্গন করে পাঁচ বছরের দ্বন্দ্বের অবসান ঘটান সালমান-শাহরুখ। পেশাজীবনে নীরব প্রতিযোগিতা থাকলেও বন্ধুত্বপূর্ণ সম্পর্ক ধরে রেখেছেন তাঁরা। সম্প্রতি শাহরুখ নিজ মুখেই জানান, তিনি ও সালমান বন্ধু হয়ে গেছেন।আগামী বছরের ঈদ মৌসুমে মুক্তি পাবে সালমানের ‘সুলতান’ ও শাহরুখের ‘রইস’ ছবি দুটি। এরই মধ্যে বিভিন্ন গণমাধ্যমে ফলাও করে এ খবর প্রচার করা হয়েছে। বলা হয়েছে, আগামী বছর ঈদে বক্স অফিস যুদ্ধে নামবেন সালমান ও শাহরুখ। তবে এটিকে বক্স অফিস যুদ্ধ মানতে নারাজ শাহরুখ। এ প্রসঙ্গে তাঁর ভাষ্য, ‘এখন আমি ও সালমান বন্ধু হয়ে গেছি। তাই সবকিছুই আমরা একসঙ্গে করব। আপনাদের সবার জন্য এটি বক্স অফিস যুদ্ধ হলেও, আমাদের দুজনের জন্য মোটেও তা নয়।’একই সময়ে ‘সুলতান’ ও ‘রইস’ মুক্তি পেলেও তা ছবি দুটির ব্যবসাকে ক্ষতিগ্রস্ত করবে না বলেই মনে করছেন শাহরুখ। এ প্রসঙ্গে তিনি বলেন, ‘আমাদের দুজনের ছবিই ভালো ব্যবসা করবে। এটা ঠিক যে, ব্যবসায়িকভাবে ছবি দুটির মধ্যে প্রতিযোগিতা হবে। কিন্তু দিন শেষে লাভের অঙ্কটা সমানই হবে।’ সম্প্রতি এক খবরে এমনটিই জানিয়েছে পিটিআই।
অ্যাকশন-থ্রিলার ঘরানার ‘রইস’ ছবির কেন্দ্রীয় চরিত্রে দেখা যাবে শাহরুখকে। রাহুল ঢোলাকিয়ার পরিচালনায় ছবিটিতে শাহরুখের সঙ্গে জুটি বেঁধে অভিনয় করবেন পাকিস্তানি টিভি ও চলচ্চিত্র অভিনেত্রী মাহিরা খান। মুক্তি পাবে ২০১৬ সালের ৮ জুলাই। একই সময়ে মুক্তি পাবে সালমান অভিনীত ‘সুলতান’ ছবিটি। এর প্রযোজক আদিত্য চোপড়া। সম্প্রতি ‘সুলতান’ ছবির কেন্দ্রীয় নারী চরিত্রে কঙ্গনা রানাউতকে প্রস্তাব দেওয়া হলে তিনি তা ফিরিয়ে দেন। এর পেছনের কারণ সম্পর্কে তিনি বলেন, সালমানের মতো বড় সুপারস্টারের বিপরীতে অভিনয় করলে সমান গুরুত্ব পাওয়া যায় না। ছবির প্রস্তাব ফিরিয়ে দেওয়ার বিষয়টি সবাইকে জানানোর কারণে কঙ্গনার ওপর ভীষণ চটে যান প্রযোজক আদিত্য। সম্প্রতি তিনি মধ্যরাতে কঙ্গনাকে ফোন করে বকাঝকাও করেন।২০০৬ সালে একই সময়ে মুক্তি পেয়েছিল শাহরুখের ‘ডন’ এবং ‘সালমানের ‘জান-এ-মান’ ছবি দুটি। ‘ডন’ দারুণ ব্যবসা করলেও, বক্স অফিসে সাড়া ফেলতে ব্যর্থ হয় সালমানের ‘জান-এ-মান’। ১০ বছর পর ২০১৬ সালে আবার মুখোমুখি হবেন শাহরুখ ও সালমান। এবার এই দুই প্রভাবশালী খানের মধ্যে বক্স অফিসে কে কাকে টেক্কা দেবেন, সময়ই তা বলে দেবে।
আরও পড়ুন:ফের ইফতার ফের কোলাকুলি সালমান-শাহরুখের!সালমানের প্রচারণায় শাহরুখ-আমির!তিন খানকে নিয়ে ছবি বানানোর সামর্থ্য কারও নেই!
