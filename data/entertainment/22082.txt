
২০১৪-১৫ অর্থবছরের চলচ্চিত্র অনুদান প্রদানে পক্ষপাতপূর্ণ সিদ্ধান্ত নেওয়া হয়েছে বলে অভিযোগ তুলেছেন চলচ্চিত্র নির্মাতা আবু সাইয়ীদ। এর প্রতিবাদে গতকাল সোমবার তিনি ঢাকা রিপোর্টার্স ইউনিটিতে একটি সংবাদ সম্মেলন ডাকেন।লিখিত বিবৃতিতে আবু সাইয়ীদ উল্লেখ করেন, সংযোগ নামে একটি চিত্রনাট্য ২০১৪-১৫ অর্থবছরের অনুদানের জন্য জমা দেন তিনি। তাঁর প্রস্তাবনাটি বাছাই কমিটির মূল্যায়নে প্রথম স্থান অধিকার করে। পরবর্তী সময়ে অনুদান কমিটি চূড়ান্ত নির্বাচনে সংযোগ প্রস্তাবনাকে না রেখে অন্য ছয়টি প্রস্তাবনাকে অনুদানের জন্য নির্বাচন করে। চিত্রনাট্য বাছাই কমিটির মূল্যায়নে প্রথম স্থান অধিকারীর ছবিটিকে তারা বিবেচনাতেই আনেনি। এমন সিদ্ধান্ত হতাশাজনক, বিস্ময়কর এবং রহস্যময় বলে উল্লেখ করেন আবু সাইয়ীদ।এ ব্যাপারে বাছাই কমিটির চেয়ারম্যান ও এফডিসির মহাপরিচালক হারুণ-অর-রশীদের সঙ্গে যোগাযোগ করা হলে তিনি বলেন, ‘আবু সাইয়ীদ একজন ভালো চিত্র পরিচালক। তাঁর প্রতি আমাদের শ্রদ্ধা আছে। তিনি জাতীয় চলচ্চিত্র পুরস্কারও পেয়েছেন। কিন্তু বাছাই কমিটির মূল্যায়নে তাঁর প্রস্তাবনাটি প্রথম স্থান অধিকার করেছে, এটা ঠিক নয়। যে ছবিগুলো বাছাই করা হয়েছে, তাতে ক্রমিক অনুযায়ী তাঁর চলচ্চিত্রটি এক নম্বরে থাকতে পারে। অনুদান কমিটিতে যাঁরা আছেন, তাঁরা বিজ্ঞ, অভিজ্ঞ। তাঁরা যা করেছেন, নিজেদের বিবেচনাবোধ থেকেই করেছেন। এ নিয়ে প্রশ্ন থাকতে পারে না। ভালো অনেক পরিচালকের ছবিই অনুদান পায়নি, তাঁরা তো এ নিয়ে কথা বলছেন না।’
