
ঢাকার চলচ্চিত্রের জনপ্রিয় নায়ক শাকিব খানের সঙ্গে এবার অভিনয় করবেন ভারতের বাংলা ও হিন্দি ছবির নায়িকা পাওলি দাম। ছবির নাম সত্তা। সোহানী হোসেনের ‘মা’ গল্প অবলম্বনে ছবিটির চিত্রনাট্য লিখেছেন ও পরিচালনা করবেন হাসিবুর রেজা কল্লোল।শাকিব বলেন, ‘আমি অনেক ধরনের ছবিতেই অভিনয় করেছি। কিন্তু সত্তা ছবির গল্প একবারেই অন্য রকম মনে হয়েছে। চমৎকার একটি গল্প। মনে হচ্ছে, খুব ভালো একটা কাজ করতে যাচ্ছি আমরা।’পাওলি এখন কাজ করছেন মুম্বাইয়ে। সেখান থেকে গতকাল শনিবার মুঠোফোনে তিনি বলেন, ‘ছবিটির পরিচালক কল্লোলের সঙ্গে এক বছর ধরেই আলোচনা হচ্ছে। ছবিটির গল্প দারুণ লেগেছে! তাই কাজটি করতে রাজি হয়েছি। আগামী জুলাই মাসে ছবিটির শুটিংয়ের জন্য আমি সময় দিয়েছি।’কল্লোল বলেন, ‘শাকিব খান আর পাওলিকে নিয়ে সত্তা ছবির কাজ করব—অনেক দিন থেকেই এমন পরিকল্পনা করছি। এবার তাঁরা দুজনই রাজি হয়েছেন। দর্শকদের একটি ভালো ছবি উপহার দেওয়ার চেষ্টা করব।’সত্তা ছবির সব কটি গানের সুর ও সংগীত পরিচালনা করছেন বাপ্পা মজুমদার।এর আগে শাকিবের সঙ্গে জুটি হয়ে অভিনয় করেছিলেন কলকাতার নায়িকা স্বস্তিকা। ছবিটির নাম সবার উপরে তুমি। মুক্তি পেয়েছিল ২০০৮ সালে।
