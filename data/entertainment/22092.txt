

মার্কিন ব্যবসায়িক সাময়িকী ‘ফোর্বস’ সম্প্রতি ২০১৭ সালে বলিউডের শীর্ষ আয়কারী তারকাদের নাম প্রকাশ করেছে। এই তালিকায় শীর্ষস্থানে রয়েছেন ‘বলিউড কিং’ শাহরুখ খান। তাঁর রেড চিলিজ প্রোডাকশন হাউস ও সিনেমায় অভিনয় থেকে এ বছরের আয় প্রায় ২৪৪ কোটি রুপি। ফোর্বসের এই তালিকায় কেবল দুজন অভিনেত্রীর নাম পাওয়া গেছে। বাকি সব তারকা পুরুষ।
ফোর্বস জানায়, শাহরুখের পরেই তালিকায় রয়েছে সালমান খানের নাম। ২০১৭ সালে ‘ভাইজান’-এর আয় ২৩৮ কোটি রুপি। এরপরের অবস্খানে আছে এ বছরে সেরা অভিনেতার জাতীয় চলচ্চিত্র পুরস্কার পাওয়া অক্ষয় কুমারের নাম। সিনেমা ও বিজ্ঞাপন থেকে অক্ষয়ের ২০১৭ সালে আয় প্রায় ২২৮ কোটি রুপি। আর ‘মিস্টার পারফেকশনিস্ট’ আমির খান এ বছর আয় করেছেন ৮১ কোটি রুপি। এ বছর হৃতিক রোশনের কাজের খবরের চেয়ে নানা বিতর্কের খবরেই গণমাধ্যম ছিল সরগরম। তবে, এত সবের মধ্যেও ভালো পয়সাকড়ি করে নিয়েছেন এই নায়ক। আয়ের দিক থেকে হৃতিকের অবস্থান এখন ফোর্বসের তালিকার পাঁচ নম্বরে। তাঁর এ বছরের আয় ৭৪ কোটি রুপি।
নায়িকাদের মধ্যে বলিউডে এ বছর সবচেয়ে বেশি আয় করেছেন ‘পদ্মাবতী’ তারকা দীপিকা পাড়ুকোন। ২০১৭ সালে তাঁর আয় ৭১ কোটি রুপি। ফোর্বস জানাচ্ছে, আয়ের দিক থেকে দীপিকার ঠিক পরের অবস্থানেই আছেন তাঁর প্রেমিক রণবীর সিং। এই নায়কের বার্ষিক আয় দীপিকার থেকে ছয় কোটি কম, অর্থাৎ ৬৫ কোটি রুপি।
বলিউড আর হলিউড দুই মিলিয়ে এবার প্রিয়াংকা চোপড়াও ভালো আয় করেছেন। যদিও নায়িকাদের মধ্যে তিনি শীর্ষ আয়কারী হতে পারেননি। তিনি বছরজুড়ে প্রায় ৬৪ কোটি রুপি আয় করেছেন। আর ‘বিগবি’ অমিতাভ বচ্চন সিনেমা, বিজ্ঞাপন, ভয়েস ওভার, গেম শো—সব মিলিয়ে আয় করেছেন ৫৮ কোটি রুপি। ৭৫ বছর বয়সেও বচ্চন পরিবারের প্রধান আয়কারী ব্যক্তি তিনি।
তালিকার শেষে রয়েছেন রণবীর কাপুর। ‘অ্যায় দিল হ্যায় মুশকিল’ ছবিতে অভিনয়ের জন্য রণবীর পকেটে পুরেছেন ৩৫ কোটি রুপি। এ ছাড়া ট্রাভেল পোর্টাল এবং বেশ কয়েকটি এনডোর্সমেন্ট থেকে রণবীরের এ বছরের মোট আয় প্রায় ৫৫ কোটি রুপি।
