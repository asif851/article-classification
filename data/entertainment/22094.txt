
পোস্টারেই রীতিমতো সাড়া ফেলেছেন অভিনেত্রী কারিশমা শর্মা। বলিউডের ইতিহাসে তাঁর ছবি ‘রাগিণী এমএমএস রিটার্নস’-এর মতো সাহসী পোস্টারের আগে দেখা যায়নি বলেও অনেকের দাবি। শুধু পোস্টারেই নয়, একতা কাপুরের ‘রাগিণী’ সিরিজের ‘রাগিণী এমএমএস রিটার্নস’-এর ট্রেলার নিয়ে সমালোচনা করেছে অনেককে।
তবে কারিশমা এটা নিয়ে মোটেই বিচলিত নয়। প্রথম আলোর সঙ্গে কথোপকথনে জানান, ছবির অন্তরঙ্গ দৃশ্যগুলো স্বতঃস্ফূর্তভাবে করেছি। আর ছবিতে পোশাক নিয়েও মা মনঃক্ষুণ্ণ হয়েছেন।
বালাজি মোশান পিকচার্সের একতা কাপুর তাঁর ভৌতিক-রোমান্টিক ফ্র্যাঞ্চাইজির তৃতীয় ছবি ‘রাগিণী এমএমএস রিটার্নস’ ওয়েব সিরিজ হিসেবে এনেছেন। বলিউড অভিনেতা রাজকুমার রাওকে দিয়ে ‘রাগিণী’র যাত্রা শুরু হয়। এরপর ‘রাগিণী ২’-তে অভিনয় করেছেন পর্নো স্টার থেকে বলিউড অভিনেত্রী বনে যাওয়া সানি লিওন। ‘রাগিণী’ সিরিজের তৃতীয় ছবিতে দেখা যাবে হালের জনপ্রিয় অভিনেত্রী কারিশমা শর্মাকে।
সম্প্রতি প্রথম আলোর সঙ্গে হালকা মেজাজে ধরা দিলেন কারিশমা। ঝরঝরে বাংলায় বলে উঠলেন, ‘আমিও বাংলা বলতে পারি। আমার প্রতিবেশী থেকে শুরু করে অধিকাংশ বান্ধবী বাঙালি। তাই বাংলাটা শিখে ফেলেছি।’ সানি লিওনের পর ‘রাগিণী’র মতো জনপ্রিয় সিরিজের তৃতীয় ছবিতে অভিনয় করাটা কতটা চাপের ছিল—এর জবাবে তিনি জানান, ‘একদমই না। কারণ, এই চরিত্রটার জন্য নিজেকে আমি পুরোপুরি তৈরি করেছিলাম। এক মাসের ওয়ার্কশপ ছিল। একাধিকবার ছবিটির চিত্রনাট্য পড়েছি। ১০-১২ ঘণ্টা টানা শুটিং করেছি। কঠোর পরিশ্রম করেছি। প্রচুর ভূতের ছবি এবং শো দেখেছি।’ এত সাহসী দৃশ্য করার সাহস পেলেন কোথা থেকে? কারিশমা বলেন, ‘ছবির নায়ক সিদ্ধার্থ আমার ভালো বন্ধু। আমরা চার বছর ধরে একে অপরকে চিনি। তাই সিদ্ধার্থের সঙ্গে অন্তরঙ্গ দৃশ্য করতে একদমই অসুবিধা হয়নি। আমরা স্বতঃস্ফূর্তভাবে ঘনিষ্ঠ দৃশ্যগুলো করেছি। তারপর ওয়ার্কশপ আমাকে খুব সাহায্য করেছে। আর আমি এ ধরনের অন্তরঙ্গ দৃশ্যগুলো করার জন্য মানসিকভাবে প্রস্তুত ছিলাম। দৃশ্যগুলো আমি খুব আত্মবিশ্বাসের সঙ্গে করেছি।’
এ ছবিতে অভিনয়ের জন্য পরিবারের দিক থেকে কোনো আপত্তি আসেনি? শোনা যায়, আপনার মা ‘রাগিণী এমএমএস রিটার্নস’র ট্রেলার দেখে একটু ক্ষুণ্ন হয়েছিলেন। এ প্রসঙ্গে এই অভিনেত্রী জানান, ‘না, না, আমার পরিবার এ ব্যাপারে একদমই আপত্তি করেনি। আমার মা আমাকে নিয়ে খুবই গর্ববোধ করেন। আর আমার ক্যারিয়ারের শুরু একতা ম্যামের (একতা কাপুর) টিভি সিরিয়াল দিয়ে। আমি ও আমার পরিবার ওনাকে ভীষণ সম্মান করি। তাই পরিবারের কোনো আপত্তি থাকতেই পারে না। আর “রাগিণী” ওনার অত্যন্ত জনপ্রিয় ফ্র্যাঞ্চাইজি। তবে এ কথা ঠিক যে আমার মা “রাগিণী এমএমএস রিটার্নস”-এর ট্রেলার দেখে একটু ক্ষুণ্ন হয়েছিলেন। আর এর কারণ হলো, বিকিনিতে আমাকে মোটা লাগছিল। অবশ্য এটা সম্পূর্ণ মায়ের মনে হওয়া।’
একতা কাপুর প্রযোজিত ‘রাগিণী এমএমএস রিটার্নস’ ওয়েব সিরিজটিতে কারিশমা শর্মা ছাড়া অভিনয় করেছেন, সিদ্ধার্থ গুপ্তা, রিয়া সেন। জানা গেছে, রিয়া সেনকে ছবিতে এক ডাইনির চরিত্রে দেখা যাবে। এই ওয়েব সিরিজটি পরিচালনা করেছেন সুয়াশ বাধবকার।
