
হাতে বানানো জিনিসপত্রের (হ্যান্ডিক্র্যাফটস) ব্যবসায় নামছেন ঢাকাই ছবির অভিনেত্রী মাহিয়া মাহি! তাও অন্যের তৈরি করা জিনিস নয়, নিজের হাতে বানানো নানা ধরনের জিনিসপত্র নিয়েই এই ব্যবসা শুরু করতে যাচ্ছেন তিনি। খবরের এ অংশটুকু পড়ে অনেক পাঠকের মনে হতেই পারে— মাহিয়া মাহির নতুন কোনো ছবির কাহিনি এটি। কিন্তু মাহি জানিয়েছেন— বাস্তবিকই এমন একটি উদ্যোগ নিতে যাচ্ছেন তিনি। আর প্রাথমিকভাবে এর জন্য কাজও শুরু করেছেন মাহি।
মাহি জানিয়েছেন, তাঁর প্রতিষ্ঠানের একটি নামও তিনি এর মধ্যেই ঠিক করে ফেলেছেন। স্করপিয়ন হাট।স্করপিয়ন হাটে হস্তশিল্পের (হ্যান্ডিক্র্যাফটস) কী কী জিনিস থাকবে? এর উত্তরে মাহি জানিয়েছেন, ‘আলো নিয়ে খেলতেই বেশি পছন্দ আমার। তাই বিভিন্ন ধরনের ল্যাম্পশেড তৈরি করছি। এ ছাড়া, হ্যান্ডব্যাগসহ ঘরে সাজানোর নানান ধরনের জিনিসও এখানে থাকবে।’এ প্রসঙ্গে মাহি বলেন, ‘ছোটবেলা থেকেই আমার হ্যান্ডিক্র্যাফটসের প্রতি আগ্রহ। সব সময়ই মনে হয়েছে হাতে তৈরি নানা ধরনের জিনিসপত্র নিয়ে বড় একটা প্রতিষ্ঠান তৈরি করব। এখন মনে হচ্ছে, স্বপ্নের কাছাকাছি চলে এসেছি আমি।’ এই অভিনেত্রী আরও বলেন, ‘গুলশান, বনানী এলাকায় একটা বড় দোকানও খুঁজছি।’মাহি জানান, এই সব জিনিসপত্র তৈরি করতে তিনি ব্যবহার করেন কাঠ, সুতা, দড়ি, অব্যবহৃত চিনে মাটির থালাবাটি, জিনসের কাপড়সহ বিভিন্ন ধরনের বস্তু।হস্তশিল্পে অভিজ্ঞতা লাভের জন্য কয়েক দিন আগে চীন থেকেও ঘুরে এসেছেন বলে জানিয়েছেন তিনি। মাহি বলেন, ‘ওখানে বেশ কয়েকটি হ্যান্ডিক্র্যাফটস এর কারখানাতেও গিয়েছি। নতুন নতুন ডিজাইনের বেশ কিছু জিনিস দেখেছি। কী দিয়ে, কীভাবে সে সব জিনিস তৈরি হয়, তাও দেখার সুযোগ হয়েছে।’এ দিকে, মাহিয়া মাহি অভিনীত সর্বশেষ ছবি অগ্নি-২ মুক্তি পেয়েছে গত ঈদে। মাহি জানিয়েছেন, আগামী নভেম্বর থেকে ‘ঢাকা অ্যাটাক’ ও ‘মায়াবতী’ নামে দুটি ছবির শুটিং শুরু হওয়ার কথা আছে।‘ঢাকা অ্যাটাক’ ছবিটি পরিচালনা করছেন দীপংকর দীপন আর কলকাতার অশোক পতি পরিচালনা করছেন ‘মায়াবতী’ ছবিটি।
