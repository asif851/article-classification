
অন্য সবার মতোই তারকা সংগীতশিল্পী ফাহমিদা নবীও প্রস্তুতি নিচ্ছেন পবিত্র শবে বরাত উদযাপনের। শবে বরাত উপলক্ষে রোজা রেখেছেন। পাশাপাশি চলছে শবে বরাত উপলক্ষে রান্নার আয়োজনও।
 
প্রথম আলো ডটকমকে ফাহমিদা নবী বলেন, ‘রান্নার ক্ষেত্রে খুব বেশি ঝামেলায় না গিয়ে সাদামাটাভাবে আয়োজনটা করে থাকি। এবার শবে বরাতের বিশেষ রান্না হিসেবে থাকবে বুটের হালুয়া ও লুচি। নিজ হাতেই পুরো রান্নাটা করব। তারপর আত্মীয়স্বজন ও প্রতিবেশীদের বাসায় হালুয়া-লুচি পাঠানোর ব্যবস্থা করব।’
 
ফাহমিদা নবী এও বলেন, ‘রান্নার কাজটি আমি সব সময় আনন্দ নিয়েই করে থাকি। বিশেষ দিনে এ আনন্দটা থাকে আরও বেশি। ছোটবেলায় মায়ের রান্নায় সহযোগিতায় করতাম। পরে যখন রান্নাটা শিখেছি, তখন থেকে নিজেই রান্নার কাজটি করি।’
 
এদিকে শৈশবের শবে বরাত উদযাপনের সঙ্গে বর্তমান সময়ের পার্থক্যের কথা জানাতে গিয়ে ফাহমিদা বলেন, ‘ছোটবেলায় শবে বরাতে আমরা সবাই মিলে অনেক মজা করতাম। কিন্তু বর্তমান প্রজন্মের তরুণদের শবে বরাত উদযাপনের ক্ষেত্রে আমাদের সময়ের মতো সেই আনন্দটা দেখি না।’  
 
সবাইকে নিয়ে শবে বরাত উদযাপন করার চেষ্টা করেন ফাহমিদা নবী। এ ক্ষেত্রে বাদ পড়ে না ভিক্ষুকেরাও। এ প্রসঙ্গে ফাহমিদা বলেন, ‘বিশেষ এই দিনটিতে নিজে যা খাই, ভিক্ষুকদেরও তা-ই খাওয়াতে অনেক ভালো লাগে আমার।’
 
