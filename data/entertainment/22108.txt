
প্রিয়াংকা চোপড়া অভিনয় দিয়ে পশ্চিম মাতাচ্ছেন অনেক দিন থেকেই। তারই প্রমাণ মিলল আরও একবার। টানা দ্বিতীয়বারের মতো তিনি পেলেন পিপলস চয়েস অ্যাওয়ার্ড, টিভি নাটকের সেরা অভিনেত্রী হিসেবে। 
গতবার এ পুরস্কার পাওয়ার পর অনেক বাঁকা কথা শুনতে হয়েছিল প্রিয়াংকাকে। এবার তার মোক্ষম জবাব দেওয়া গেল। প্রিয়াংকার সঙ্গে মনোনয়ন পেয়েছিলেন ভায়োলা ডেভিস, কেরি ওয়াশিংটন, এলেন পম্পেও আর তারাজি পি হেনসনের মতো তারকারা। কিন্তু সবাইকে হারিয়ে ‘কোয়ান্টিকো’ সিরিয়ালের এই গোয়েন্দা কর্মকর্তা পুরস্কারটি বাগিয়ে নিলেন। পুরস্কার পাওয়ার পর কৃতজ্ঞতা ও ধন্যবাদ জানালেন প্রিয়াংকা। ধন্যবাদ জানালেন মনোনয়ন পাওয়া অন্য সহশিল্পীদেরও। বললেন, তাঁদের মতো অসাধারণ অভিনেত্রীদের দেখেই তিনি টেলিভিশনে যুক্ত হয়েছিলেন। তাঁদের দেখে পেয়েছেন ভালো অভিনয়ের প্রেরণা। এই তারকা স্মরণ করলেন তাঁর ‘কোয়ান্টিকো’ সহশিল্পী, নির্মাতা ও কুশলীদেরও। ফিল্মফেয়ার অবলম্বনে
