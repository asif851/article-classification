
সিনেমার শুটিং করতে গিয়ে নায়িকা প্রিয়াংকা সরকারের হৃদয়ের দখল নিতে ব্যস্ত হয়ে পড়েন পরিচালক রফিক শিকদার। ‘হৃদয়জুড়ে’ সিনেমার শুটিং করতে গিয়ে এমন ঘটনা ঘটেছে। কথোপকথনের স্ক্রিনশট সম্প্রতি ফেসবুকে আপলোড করে দিলে নায়িকা ও পরিচালকের ‘হৃদয় দখলের’ বিষয়টি সবার সামনে আসে। এ নিয়ে এফডিসিতেও ছিল তুমুল আলোচনা।রফিক শিকদার পরিচালিত ‘হৃদয়জুড়ে’ চলচ্চিত্রে অভিনয় করতে মাস দু-এক আগে ঢাকায় এসেছিলেন কলকাতার নায়িকা প্রিয়াংকা সরকার। এ ছবিতে নিরবের বিপরীতে অভিনয় করেছেন তিনি। ছবির শুটিং চলাকালে নায়িকাকে প্রেমের প্রস্তাব দিয়ে বসেন পরিচালক। কিন্তু অনীহা প্রকাশ করেন নায়িকা। বারবার নিষেধ সত্ত্বেও পরিচালক তাঁকে বিয়ের প্রস্তাব দিয়ে ‘হেনস্তা’ করে যাচ্ছিলেন বলে দাবি করেন নায়িকা।প্রিয়াংকা তাঁর ফেসবুকে লিখেছেন, ‘মার্চ মাসের প্রথম সপ্তাহে ঢাকা গিয়েছিলাম আমার প্রথম বাংলাদেশি ছবি “হৃদয়জু‌ড়ে”-এর শুটিং করতে। বাংলাদেশে আমার প্রযোজনা টিম, সহশিল্পীসহ সবার আতিথেয়তায় আমি মুগ্ধ হয়েছিলাম। কিন্তু ছবির পরিচালক অপেশাদার একজন মানুষ। আমার সঙ্গে কাজের বাইরে অন্যান্য বিষয় নিয়ে গল্প করতে চাইতেন। সময়ে-অসময়ে মেসেজ করতেন নানা রকম। যেগুলো কাজসংক্রান্ত নয়! মানে বাড়তি অ্যাটেনশন পাওয়ার চেষ্টা এবং অনেক সময়েই আমি এর প্রতিবাদও করেছি কিন্তু তবুও তিনি নিজেকে সংশোধন করেননি। বিভিন্ন সোশ্যাল মিডিয়ায় তিনি আমাকে বারবার মেসেজ করতেন। বলতেন, তিনি নাকি আমাকে মিস করছেন! একটা সময়ের পর আমাকে বিয়ের প্রস্তাবও দেন!’প্রথম আলোকে রফিক শিকদার বলেন, ‘আমি মনে করি, ভালোবাসা কোনো অন্যায় নয়। তাঁকে আমি ভালোবেসেছি, সে কথাও জানিয়ে দিয়েছি। কিন্তু ভালোবাসার জন্য চাপও দিচ্ছি না।’বাংলাদেশ চলচ্চিত্র পরিচালক সমিতির মহাসচিব বদিউল আলম খোকন প্রথম আলোকে বলেন, ‘ঘটনাটি আমাদের কানেও এসেছে। আমরা উভয় পক্ষের সঙ্গে কথা বলব।’
