
বলিউড তারকা সঞ্জয় দত্তের বিরুদ্ধে গতকাল শনিবার জামিন অযোগ্য গ্রেপ্তারি পরোয়ানা জারি করেছেন ভারতের মুম্বাইয়ের একটি আদালত।
ছবিতে অভিনয় করার কথা বলে এক নির্মাতার কাছ থেকে অর্থ নিয়ে অভিনয় না করা এবং অর্থ ফেরত না দেওয়ার অভিযোগে সঞ্জয়ের বিরুদ্ধে এই গ্রেপ্তারি পরোয়ানা জারি হলো।
গণমাধ্যমের খবরে বলা হচ্ছে, ২০০২ সালে চিত্রনির্মাতা শাকিল নুরানীর একটি ছবিতে অভিনয় করার কথা বলে ৫০ লাখ রুপি নেন সঞ্জয়। কিন্তু তিনি আর নুরানীর ছবিতে অভিনয় করেননি, অর্থও ফেরত দেননি। সঞ্জয়ের সঙ্গে নুরানীর চুক্তি ছিল, অভিনয় না করলে তাঁকে ক্ষতিপূরণ দিতে হবে।
২০১৩ সালে নুরানীর করা এক আবেদনের পরিপ্রেক্ষিতে সঞ্জয়ের বিরুদ্ধে গ্রেপ্তারি পরোয়ানা জারি করেন মুম্বাইয়ের একটি আদালত। তখন সঞ্জয় জামিন পেয়ে যান। এরপরও সঞ্জয় অর্থ পরিশোধ না করায় মুম্বাই হাইকোর্টের শরণাপন্ন হন নুরানী। হাইকোর্টের নির্দেশেই সঞ্জয়ের বিরুদ্ধে গতকাল গ্রেপ্তারি পরোয়ানা জারি হয়।
