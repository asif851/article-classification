
রূপের কদর কে না করে? কিন্তু বেশি সৌন্দর্যই নাকি শার্লিজ থ্যারনের জন্য বাধা হয়ে দাঁড়িয়েছে। দক্ষিণ আফ্রিকায় জন্ম নেওয়া এই হলিউড অভিনেত্রীর রূপের প্রশংসায় সবাই পঞ্চমুখ। তবে বেশি সুন্দরী বলে মনে বেজায় আফসোস তাঁর। শার্লিজের ধারণা, হলিউডে ভালো ভালো সব চরিত্র কম সুন্দরীদের কথা ভেবেই লেখা হয়। খুব কম চরিত্রেই নাকি অনিন্দ্যসুন্দরী নায়িকারা কাজ করার সুযোগ পান। অস্কারজয়ী এই অভিনেত্রীকে চরিত্রের প্রয়োজনে কখনো বাড়াতে হয়েছে ১৩ কেজি ওজন, কখনো এত সুন্দর মুখের ওপর লাগাতে হয়েছে আলগা নাক। সাজতে হয়েছে ভিনগ্রহবাসী। এ বছরের অস্কার আসরের আলোচিত ছবি ম্যাড ম্যাক্স: ফিউরি রোড-এ অভিনয়ের জন্য তাঁকে তাঁর স্বর্ণকেশও বিসর্জন দিতে হয়েছিল। হতে হয়েছিল ন্যাড়া। মোদ্দাকথা, শার্লিজ বোঝাতে চেয়েছেন তাঁর সৌন্দর্য কাজে আসেনি অভিনয়জীবনে। হলিউড লাইফ।
