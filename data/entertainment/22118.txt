
‘ভালোবাসা দিবসে আর ভালোবাসার গল্প নিয়ে অনেক নাটকেই অভিনয় করেছি। কিন্তু সবই ছিল পুরোদস্তুর পেশাদার কাজ। লিখেছেন সব পেশাদার নাট্যকারেরা। কিন্তু এবার ঘটল ব্যতিক্রম। দর্শকের পাঠানো গল্পে এবার অভিনয় করলাম। যাঁদের জন্য আমরা তারকা, তাঁদের লেখা গল্পে কাজ করার অনুভূতি অন্য রকম।’ বলছিলেন অভিনেত্রী তিশা। তিনি অভিনয় করছেন ‘ক্লোজআপ কাছে আসার সাহসী গল্প’ প্রতিযোগিতায় দর্শকের পাঠানো একটি গল্পে। এটি লিখেছেন হৃদিতা ইসলাম। তিশার সঙ্গে আরও অভিনয় করেছেন নাঈম, টয়া, পিয়া বিপাশা। ইমরাউল রাফাতের পরিচালিত নাটকের শুটিং হচ্ছে ঢাকার আশপাশে। নিজের চরিত্র প্রসঙ্গে তিশা বলেন, ‘খুব সাদাসিধে একটা মেয়ের চরিত্র এটা। একই সঙ্গে মেধাবীও। কিন্তু মেয়েটি কাউকে কোনো বিষয়ে না বলতে পারে না।’পরিচালক বলেন, ‘নাটকের নাম এখনো চূড়ান্ত হয়নি। তবে এর গল্প অসাধারণ। সবকিছু মিলিয়ে খুব ভালো একটা কাজ হবে আশা করছি।’ পরিচালক জানান, এ টেলিছবি ১৪ ফেব্রুয়ারি বাংলাভিশনে প্রচারিত হবে রাত ৮টা ৪৫ মিনিটে।
