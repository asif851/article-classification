
পুনর্জন্মের গল্প নিয়ে নির্মিত হয়েছে সদ্য মুক্তি পাওয়া সানি লিওন অভিনীত বলিউডের ছবি ‘এক পেহলি লীলা’। ছবির প্রচারণার সময় সানিকে জিজ্ঞেস করা হয়েছিল, আবার জন্ম নিলে অন্য কেউ হতে চান কি না? জবাবে সানি বলেন, সালমান খান হয়ে জন্মাতে চান তিনি। কারণ সালমান বড়মাপের তারকা। সবাই তাঁকে ভালোবাসে। তিনি দাতব্য কাজের সঙ্গেও যুক্ত। সব মিলিয়ে তিনি অসাধারণ একজন মানুষ। এদিকে করণ জোহর নিশ্চিত করেছেন, তাঁর প্রযোজিত ‘শুদ্ধি’ ছবিতে সালমান অভিনয় করবেন। কাকতালীয় বিষয় হলো, সানির ‘এক পেহলি লীলা’র সঙ্গে সালমানের ‘শুদ্ধি’র গল্পের নাকি অদ্ভুত মিল রয়েছে।অনেক দিন ধরেই ‘শুদ্ধি’ ছবি তৈরির স্বপ্ন দেখছেন করণ জোহর। কিন্তু অভিনয়শিল্পী নির্বাচন নিয়ে জটিলতা সৃষ্টি হওয়ায় ছবির কাজ শুরু করতে পারছেন না। শুরুর দিকে হৃতিক রোশন ও কারিনা কাপুর খান জুটিকে উপহার দেবেন বলে জানিয়েছিলেন করণ। কিন্তু শেষতক তা পারেননি। এক খবরে এমনটিই জানিয়েছে বলিউডলাইফ ডটকম।এরপর হন্যে হয়ে ‘শুদ্ধি’র জন্য অভিনয়শিল্পী খুঁজতে থাকেন করণ। শেষ পর্যন্ত ছবিটিতে সালমানের অন্তর্ভুক্তি নিশ্চিত করেন। এ প্রসঙ্গে এক টুইটার বার্তায় করণ লেখেন, ‘সালমান খান ‘‘শুদ্ধি’’ ছবিতে অভিনয় করবেন। মুক্তি পাবে ২০১৬ সালের দিওয়ালি মৌসুমে।’সালমান এখন ব্যস্ত আছেন ‘বজরঙ্গি ভাইজান’ ও ‘প্রেম রতন ধন পাও’ নিয়ে। ছবি দুটির শুটিং শেষে ‘শুদ্ধি’র কাজ শুরু করবেন। কিন্তু এর মধ্যেই জানা গেল, ‘শুদ্ধি’ ও ‘এক পেহলি লীলা’ ছবির গল্প প্রায় একই রকম। ‘এক পেহলি লীলা’র গল্পে দেখা যায়, লীলার অতীত জীবন তাঁর বর্তমান জীবনকে তাড়া করে বেড়ায়। ঠিক একই রকম গল্পের ‘শুদ্ধি’ ছবিতে অভিনয় করার কথা সালমানের। কিন্তু ‘এক পেহলি লীলা’ আগে মুক্তি পাওয়ায় এখন সম্ভবত ‘শুদ্ধি’র গল্পে পরিবর্তন আনতে হবে করণকে।
