
সাতটি বিভাগে মনোনয়ন পেয়ে সাতটি গোল্ডেন গ্লোবই জিতে নিয়েছে 'লা লা ল্যান্ড'। মিউজিক্যাল/কমেডি ঘরানায় সেরা অভিনেতা, সেরা অভিনেত্রী, সেরা পরিচালক, সেরা চিত্রনাট্য, সেরা আবহসংগীত ও সেরা সংগীত বিভাগে পুরস্কার জেতে ছবিটি।
আজ বাংলাদেশ সময় সকাল সাড়ে ৬টা থেকে শুরু হয় ৭৪ তম গোল্ডেন গ্লোব অ্যাওয়ার্ডের মূল আয়োজন। যুক্তরাষ্ট্রের বেভারলি হিলসের বেভারলি হিলটন হোটেলে বসে এ আসর।বছরের প্রথম বড় পুরস্কার আয়োজনে অংশ নেয় হলিউডের সবচেয়ে উজ্জ্বল তারকারা। গোল্ডেন গ্লোব আসরের আকর্ষণের কেন্দ্রে আরও যে ছবিগুলো ছিল, তা হলো-মুনলাইট, এলে, ম্যানচেস্টার বাই দ্য সি।গোল্ডেন গ্লোব আসরের সবচেয়ে সম্মানজনক সেসিল ডে'মিলে অ্যাওয়ার্ড এবার গ্রহণ করেন মেরিল স্ট্রিপ। পুরস্কার গ্রহণের পর তাঁর দেওয়া বক্তব্য চোখ ভিজিয়ে দেয় মিলনায়তন ভর্তি তারকা ও চলচ্চিত্র কলাকুশলীদের। বক্তব্যের এক অংশ ডোনাল্ড ট্রাম্প বিষয়েও মন্তব্য করেন এ অভিনেত্রী।ছোটপর্দার যে সৃষ্টিগুলো এ বছর গোল্ডেন গ্লোবে সাড়া ফেলেছে, সেগুলো হলো-দ্য ক্রাউন, আটলান্টা, দ্য পিপল ভার্সেস ওজি সিম্পসন: আমেরিকান ক্রাইম স্টোরি। ইউএস উইকলি।
