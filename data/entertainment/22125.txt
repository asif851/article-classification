
সালমান খানকে দর্শকেরা ‘বজরঙ্গী ভাইজান’ বা ‘সুলতান’ হিসেবে দেখেই অভ্যস্ত। দীর্ঘ ক্যারিয়ারে সালমান আজ পর্যন্ত নেতিবাচক কোনো চরিত্রে অভিনয় করেননি। তবে, এবার প্রথা ভাঙতে যাচ্ছেন ‘ভাইজান’। শোনা যাচ্ছে ‘রেস ৩’ সিনেমায় সালমান খানের চরিত্রটি হবে আপাদমস্তক নেতিবাচক। সোজা কথায়, এই ছবিতে তিনি খল চরিত্রে অভিনয় করবেন। অবশ্য, এর আগে ‘দাবাং’ আর ‘দাবাং ২’ ছবিতে দুর্নীতিগ্রস্ত পুলিশ কর্মকর্তা ও ‘কিক’ সিনেমায় চোরের চরিত্রে পর্দায় ধরা দিয়েছিলেন সাল্লু। তবে, এসব সিনেমায় সালমানকে ভালো লোক হিসেবেই দেখানো হয়েছিল। ‘রেস ৩’ ছবির ক্ষেত্রে অবশ্য তেমনিটি হবে না।
‘রেস’ ফ্র্যাঞ্চাইজির প্রযোজক রমেশ এস তৌরানি। এই সিরিজের প্রথম দুটি ছবি পরিচালনা করেছিলেন আব্বাস-মাস্তান। দুটিতেই খল চরিত্রে ছিলেন সাইফ আলী খান। এবার সালমান খান ও জ্যাকুলিন ফার্নান্দেজকে নিয়ে ‘রেস ৩’ পরিচালনা করবেন রেমো ডি’সুজা। এই প্রসঙ্গে সাইফের কাছে জানতে চাওয়া হলে তিনি বলেন, ‘রমেশজি আমার সঙ্গে গত বছর ‘‘রেস ৩’’-এর ব্যাপারে আলাপ করেছিলেন। আমাকে তিনি তখনই জানান যে ছবিটি তিনি সম্পূর্ণ নতুন কলাকুশলী নিয়ে তৈরি করতে চান। এখানে সালমানের থেকে ভালো বিকল্প আর কে হতে পারে? তাঁদের টিমের জন্য শুভ কামনা। যদিও আমাকে এই ছবির প্রস্তাব দেওয়া হয়নি।’বলিউডের বাতাসে ছড়িয়েছে আরেক গুঞ্জন। শোনা যাচ্ছে, ‘বিগ বি’ অমিতাভ বচ্চনকেও নাকি দেখা যাবে ‘রেস ৩’-তে। যদিও বিষয়টি নিয়ে এখনো কোনো আনুষ্ঠানিক বক্তব্য পাওয়া যায়নি। তবে, ঘটনা সত্যি হলে অমিতাভ-সালমান জুটির এটি হবে তৃতীয় ছবি। এর আগে তাঁরা ‘বাগবান’ ও ‘বাবুল’ ছবিতে একসঙ্গে অভিনয় করেছেন। দুটি ছবিতেই তাঁরা ছিলেন বাপ-বেটার ভূমিকায়। হিন্দুস্তান টাইমস।
