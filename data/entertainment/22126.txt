
হাইস্কুল পড়ুয়া ইবোনি রয়েছেন ক্যানসারের চতুর্থ ধাপে। মার্কিন সংগীত তারকা বিয়ন্সের পাগল ভক্ত তিনি। বেশির ভাগ সময় কাটছে হাসপাতালে। বুধবার তাঁর একটি স্বপ্ন পূরণ হয়েছে। প্রিয় শিল্পী বিয়ন্সে মুঠোফোনে ভিডিও কল করেছিলেন তাঁকে। মৃত্যুপথযাত্রী বিয়ন্সে ভক্তের শেষ ইচ্ছে পূরণ হলো।অসুস্থ হওয়ার পর থেকে ইবোনির মা-বাবা ও বন্ধুরা সামাজিক যোগাযোগমাধ্যমে রীতিমতো ঝড় বইয়ে দিয়েছিলেন। ইবোনির শেষ ইচ্ছে, বিয়ন্সে যেন ইবোনির সঙ্গে দেখা করেন। দেখা না হোক, বিয়ন্সে ফোন করেছেন। ইবোনির স্কুলের বন্ধু কারিনা গুটিয়েজ জানিয়েছে, বিয়ন্সে তার (ইবোনির) অন্যতম আদর্শ। সে বিয়ন্সের প্রশংসায় পঞ্চমুখ। তাই আমরা টুইটার ও ইনস্টাগ্রামের মাধ্যমে বিয়ন্সের দৃষ্টি আকর্ষণের অনেক চেষ্টা করছিলাম। জানা যায়, ভিডিও চ্যাটের সময় বিয়ন্সে ইবোনিকে বলেছেন, ‘আমি তোমাকে ভালোবাসি।’ ভিডিওর অংশবিশেষ বিয়ন্সের টুইটার অ্যাকাউন্টে আপলোড করে জানানো হয়, ক্যানসারে আক্রান্ত ভক্ত ইবোনির শেষ ইচ্ছা পূরণ করেছেন এই গ্র্যামি তারকা। উচ্ছ্বসিত ইবোনিও বিয়ন্সেকে জানিয়েছেন তাঁর ভালোবাসার কথা। পিপল।
