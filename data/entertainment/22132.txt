
আজ ‘মুসাফির’ খ্যাত বলিউডের অভিনেত্রী সামিরা রেড্ডির নাম পাল্টে হয়ে যাচ্ছে সামিরা ভার্ড। মুম্বাইয়ের বান্দ্রায় আজ সন্ধ্যায় প্রেমিক অক্ষয় ভার্ডের সঙ্গে বিয়ের আনুষ্ঠানিকতা সম্পন্ন করবেন ৩১ বছর বয়সী এ তারকা অভিনেত্রী।আড়াই বছর ধরে মোটরসাইকেলের ব্যবসায়ী অক্ষয়ের সঙ্গে প্রেম করছেন সামিরা। গত ডিসেম্বরে বাগদানও সম্পন্ন হয়েছে তাঁদের। চলতি বছরের এপ্রিলে বিয়ে করে থিতু হওয়ার পরিকল্পনা করেছিলেন তাঁরা। কিন্তু হঠাত্ করে নির্ধারিত সময়ের আগেই বিয়ের পর্ব সারার সিদ্ধান্ত নেন এ জুটি। নতুন সিদ্ধান্ত অনুযায়ী আজ সন্ধ্যায় গাঁটছড়া বাঁধছেন তাঁরা। এক খবরে এ তথ্য জানিয়েছে মুম্বাই মিরর।সামিরার বিয়ের খবর নিশ্চিত করেছেন তাঁর মা নক্ষত্র রেড্ডি। তবে বিস্তারিত কিছু জানাতে রাজি হননি তিনি। সামিরার বিয়ে সম্পর্কে বিস্তারিত জানার জন্য তাঁর মায়ের সঙ্গে ফোনে যোগাযোগ করা হলে তিনি বলেন, ‘আমি এখন পূজা-অর্চনা নিয়ে ব্যস্ত আছি। এই মুহূর্তে দীর্ঘক্ষণ ধরে কথা বলার মতো সময় আমার হাতে নেই।’
এদিকে ঘনিষ্ঠ একটি সূত্র জানিয়েছে, সামিরা ও অক্ষয় তাঁদের বিয়ে নিয়ে খুব বেশি ঢাকঢোল পেটাতে চাচ্ছেন না। কাছের বন্ধুবান্ধব ও আত্মীয়স্বজনের উপস্থিতিতে ঘরোয়াভাবে বিয়ের পর্ব সারতে চান এ জুটি।
সামিরার কাছের একজন বন্ধু জানিয়েছেন, অক্ষয়কে আজীবনের সঙ্গী হিসেবে পেতে যাচ্ছেন সামিরা। এজন্য তিনি খুবই খুশি। সামিরার বাড়ির পাশেই অক্ষয়ের বাসা। বিস্ময়কর হলেও ব্যাপারটি বহুদিন পর্যন্ত জানতেই পারেননি তাঁরা। বলা যায়, মোটরবাইকই এই জুটিকে একত্রিত করেছে। অক্ষয়ের ভারডেঞ্চি কোম্পানির মোটরবাইক চলাতেন সামিরা।
একদিন ভারডেঞ্চি মোটরবাইকের উদ্ভাবক অক্ষয়ের সঙ্গে পরিচয় হয় সামিরার। পরিচয়ের কয়েক দিনের মধ্যেই দারুণ সখ্য গড়ে ওঠে তাঁদের মধ্যে। বান্দ্রার নানা অলিগলিতে অক্ষয়ের মোটরবাইকে চেপে ঘুরে বেড়াতে দেখা যায় সামিরাকে।
আগামী এপ্রিলে বিয়ে করার পরিকল্পনা থাকলেও দিন পনেরো আগে জানুয়ারি মাসেই বিয়ের পর্ব সারার সিদ্ধান্ত নেন সামিরা ও অক্ষয়। এর পেছনের কারণ সম্পর্কে সামিরার বন্ধু জানিয়েছেন, অক্ষয় তাঁর মোটরসাইকেল ব্যবসার পরিধি বাড়ানোর পরিকল্পনা করেছেন। বিশ্বের বিভিন্ন দেশে তিনি এই ব্যবসা ছড়িয়ে দিতে চান। এজন্য বছরের শেষদিকে ভ্রমণসহ আরও নানা কাজে প্রচণ্ড ব্যস্ত থাকতে হবে অক্ষয়কে। মূলত এ কারণেই বিয়ের তারিখ এগিয়ে এনেছেন তাঁরা।
বিয়ের পর মধুচন্দ্রিমা পর্ব কোথায় সারবেন, সে বিষয়ে এখন পর্যন্ত চূড়ান্ত সিদ্ধান্ত না নিলেও আগামী মাসে অল্প কিছুদিনের জন্য ভারতের বাইরে মধুচন্দ্রিমায় যাওয়ার সম্ভাবনা রয়েছে সামিরা ও অক্ষয়ের।
