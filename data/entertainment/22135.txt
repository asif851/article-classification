
ইসমত আরা পরিচালিত ‘মায়ানগর’ ছবির শুটিংয়ের জন্য ২ অক্টোবর দুপুরের ফ্লাইটে ব্যাংকক যাওয়ার কথা ছিল অভিনয়শিল্পী রুহির। কিন্তু সব আয়োজন সম্পন্ন না হওয়ায় শেষ পর্যন্ত তখন আর যাওয়া হয়নি তাঁর। অবশেষে আজ সকালের ফ্লাইটে থাইল্যান্ডের উদ্দেশে ঢাকা ছাড়লেন রুহিসহ ‘মায়ানগর’ ছবির আরও অনেক কলাকুশলী।রুহি বলেন, ‘অবশেষে থাইল্যান্ডে যাওয়ার সব প্রস্তুতি এরই মধ্যে চূড়ান্ত হয়েছে। “মায়ানগর” ছবিটি নিয়ে আমার প্রত্যাশাটা একটু বেশিই বলতে পারেন। সবাই আমাদের জন্য দোয়া করবেন যেন ভালোভাবে শুটিং শেষ করে দেশে ফিরে আসতে পারি।’তিনি আরও বলেন, ‘বছরের শুরুর দিকে টানা বেশ কয়েক দিন “মায়ানগর” ছবির শুটিং করেছিলাম ঢাকায়। ছবির গল্পটি চমত্কার। এখন ছবির গল্পের কারণেই আমাদের থাইল্যান্ড যেতে হচ্ছে। সেখানে গানসহ বেশ কিছু অংশের শুটিং করা হবে।’‘মায়ানগর’ ছবিতে নিজের অভিনীত চরিত্রটি প্রসঙ্গে রুহি বলেন, ‘এই ছবিতে আমি দেশের একজন প্রথম সারির র্যাম্প মডেল ও প্রশিক্ষকের ভূমিকায় অভিনয় করছি। ছবিতে আমি আরেক অভিনয়শিল্পী নিপুণের প্রশিক্ষক।’গল্পে দেখা যাবে, নিপুণ বস্তিতে থাকেন। একদিন এক আলোকচিত্রীর ক্যামেরায় ধরা পড়েন তিনি। সেই আলোকচিত্রী নিপুণকে মডেল হিসেবে প্রতিষ্ঠিত করতে চান। নিপুণকে তিনি নিয়ে যান রুহির কাছে। রুহি তাঁকে প্রয়োজনীয় প্রশিক্ষণ দেন। একসময় নিপুণ দেশের জনপ্রিয় মডেল হিসেবে পরিচিতি লাভ করেন।রুহির প্রথম ছবির নাম ‘সংগ্রাম’। ‘মায়ানগর’ রুহির দ্বিতীয় ছবি। এ ছাড়া সম্প্রতি রুহি অনিমেষ আইচ পরিচালিত ‘জিরো ডিগ্রি’ ছবির শুটিং করছেন। এই ছবিতে রুহি অভিনয় করছেন মাহফুজ আহমেদের বিপরীতে। 
