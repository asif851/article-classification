
দীর্ঘদিন দেশের বাইরে মঞ্চে পরিবেশনা থেকে বিরতিতে ছিলেন আধুনিক ও চলচ্চিত্রের গানের জনপ্রিয় সংগীতশিল্পী সাবিনা ইয়াসমিন। ফিরে এসেই প্রবাসী সংস্কৃতিমনা বাঙালিদের আমন্ত্রণে অস্ট্রেলিয়ায় এসেছেন তিনি। অস্ট্রেলিয়ার সিডনিতে পৌঁছার আগেই অস্ট্রেলিয়ার বাঙালিদের উষ্ণ অভ্যর্থনায় মুগ্ধ হওয়ার কথা জানালেন প্রথম আলোকে। বললেন, ‘দেশের বাইরে দেশীয় সংস্কৃতির প্রতি অস্ট্রেলিয়ায় বাস করা বাংলাদেশিদের মায়া যেমন কমেনি, কমেনি সেই সংস্কৃতির ছায়াতলে থাকা শিল্পীদের প্রতি ভালোবাসা। সত্যিই আবেগতাড়িত হয়েছি যতবার এখানে এসেছি।’
অস্ট্রেলিয়ার সিডনিতে অনুষ্ঠিত হবে নিউ সাউথ ওয়েলস রাজ্যে বসবাসরত বাংলাদেশি চিকিৎসকদের মিলনমেলা। বাংলাদেশ মেডিকেল সোসাইটি অব নিউ সাউথ ওয়েলস (বিএমএস) এ উপলক্ষে এক সাংস্কৃতিক অনুষ্ঠানের আয়োজন করেছে। এই অনুষ্ঠানে আমন্ত্রিত হয়েছেন সাবিনা ইয়াসমীন। অনুষ্ঠান নিয়ে তিনি বলেন, ‘বাংলাদেশি চিকিৎসকেরা দেশ ছেড়ে এত দূরে এসে মানবসেবায় নিয়োজিত রয়েছেন। আমার গান দিয়ে তাঁদের এই খানিক ক্লান্তি কাটানোর প্রয়াস থাকবে। তবে সঙ্গে নতুন গানও উপহার দেব।’
নতুন গান প্রসঙ্গে সাবিনা ইয়াসমীন বলেন, ‘জনপ্রিয় কিছু গান তো থাকবেই, যে গানগুলো মনে করে দর্শক আসবেন। তবে অনুষ্ঠান শেষে সঙ্গে নিয়ে যাবেন নতুন অ্যালবামের কিছু গান।’
অস্ট্রেলিয়ার সিডনিতে প্রতিবছরই অনুষ্ঠিত হয় বাংলাদেশি চিকিৎসকদের বার্ষিক এই পুনর্মিলনী। আজ শনিবার স্থানীয় সময় সন্ধ্যা ছয়টায় সিডনির ক্যাম্পসির ওরিয়েন ফাংশন সেন্টারে অনুষ্ঠিত হবে সাংস্কৃতিক অনুষ্ঠান ও নৈশভোজ। ‘এই মন তোমাকে দিলাম’ শীর্ষক এই সাংস্কৃতিক অনুষ্ঠানে গান গাইবেন সাবিনা ইয়াসমীন।
সাবিনা ইয়াসমীন সিডনি ছাড়াও গত ৩১ মার্চ অস্ট্রেলিয়ার ব্রিসবেনে এবং ২ এপ্রিল অ্যাডিলেডে আরও দুটো অনুষ্ঠানে গান গেয়েছেন। অনুষ্ঠান দুটিতে তাঁর জনপ্রিয় গানে মুগ্ধ হয়ে হন প্রবাসী বাঙালি দর্শকেরা।
