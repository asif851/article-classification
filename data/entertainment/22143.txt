
‘চকোলেট বয়’ রণবীর কাপুর ‘দাবাং’ তারকা সালমান খানের সাবেক প্রেমিকা ক্যাটরিনা কাইফকে ছিনিয়ে নিলেও বরাবরই সালমানকে অনেক শ্রদ্ধা করেন বলেই দাবি করে এসেছেন। এবার সম্ভবত সেটা প্রমাণ করতেই তিনি ‘বিগ বস ৮’ টিভি অনুষ্ঠানে কাজ করার লোভনীয় প্রস্তাব ফিরিয়ে দিলেন। বলিউডে এমন ঘটনা বিরলই বলা চলে।‘বিগ বস ৮’ অনুষ্ঠান উপস্থাপনা করার দায়িত্ব নেওয়ার জন্য রণবীরকে প্রস্তাব দিয়েছিলেন নির্মাতারা। এর বিনিময়ে তাঁর পারিশ্রমিকের অঙ্কটা এতটাই বেশি ছিল যে অন্য কোনো তারকার পক্ষে এমন লোভনীয় প্রস্তাব ফিরিয়ে দেওয়াটা হয়তো সম্ভব হত না। কিন্তু ‘রকস্টার’ রণবীর তা করে দেখিয়েছেন। তিনি সাফ জানিয়ে দিয়েছেন, ‘বিগ বস ৮’ অনুষ্ঠানের সঞ্চালক হিসেবে দায়িত্ব পালন করবেন না। সম্প্রতি এক খবরে এ তথ্য জানিয়েছে ওয়ান ইন্ডিয়া।এমন লোভনীয় প্রস্তাব কেন ফেরালেন সে বিষয়ে রণবীর স্পষ্ট করে কিছু না জানালেও অনেকের ধারণা, তিনি যে সালমানকে অনেক শ্রদ্ধা করেন সেই বার্তা সালমানের কাছে পৌঁছে দেওয়ার জন্যই এমন সিদ্ধান্ত নিয়েছেন। চার মৌসুম ধরে সাফল্যের সঙ্গে ‘বিগ বস’ অনুষ্ঠান উপস্থাপনা করেছেন সালমান। পরবর্তী মৌসুমে সালমানের স্থলাভিষিক্ত হয়ে তাঁর বিরাগভাজন হতে চান না রণবীর। মূলত এ কারণেই তিনি এমন লোভনীয় প্রস্তাব ফিরিয়ে দিয়েছেন।
সালমানের হাত ধরেই বলিউডে প্রতিষ্ঠা পেয়েছেন ক্যাটরিনা। তিনি একটা সময়ে চুটিয়ে প্রেমও করেছেন সালমানের সঙ্গে। কিন্তু ২০০৯ সালে মুক্তি পাওয়া ‘আজব প্রেম কি গজব কাহানি’ ছবিতে রণবীরের সঙ্গে জুটি বেঁধে অভিনয় করতে গিয়ে সালমানকে ছেড়ে রণবীরের বাহুডোরে নিজেকে সঁপে দেন ক্যাটরিনা। সেই থেকে সালমানের সঙ্গে নীরব দ্বন্দ্ব চলছে রণবীরের। কিন্তু বরাবরই রণবীর দাবি করেছেন, তিনি সালমানকে অনেক বেশি শ্রদ্ধা করেন।
গত বছর ‘বিগ বস ৭’ অনুষ্ঠানের প্রচার চলার সময়ই পরবর্তী মৌসুম থেকে অনুষ্ঠানটির সঞ্চালক হিসেবে আর দায়িত্ব পালন করবেন না বলে ইঙ্গিত দিয়েছিলেন সালমান। এ ছাড়া অনুষ্ঠানটির নির্মাতারাও তরুণ প্রজন্মের তুমুল জনপ্রিয় কোনো তারকা অভিনেতাকে পরবর্তী মৌসুমের সঞ্চালক হিসেবে পেতে চাইছিলেন।
এ ক্ষেত্রে নির্মাতাদের প্রথম পছন্দ ছিলেন রণবীর কাপুর। কিন্তু তিনি প্রস্তাব ফিরিয়ে দেওয়ায় এবার সম্ভবত বর্তমান প্রজন্মের আরেক জনপ্রিয় অভিনেতা রণবীর সিংকে প্রস্তাব দেওয়া হবে। মজার বিষয় হলো, ‘রাম-লীলা’ তারকা রণবীর সিং এখন প্রেম করছেন রণবীর কাপুরের সাবেক প্রেমিকা দীপিকা পাড়ুকোনের সঙ্গে।  
