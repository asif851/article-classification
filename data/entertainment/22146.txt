
বিজ্ঞাপন বিরতি নয় যেন বিজ্ঞাপনের ফাঁকে ফাঁকে নাটক—টেলিভিশন দর্শকদের এমন অপবাদ থেকে চ্যানেলগুলো এবার বের হতে চাইছে। আর সে ক্ষেত্রে বড় ভূমিকা রাখতে পারে স্পনসর কোম্পানিগুলো। লাক্স নিবেদিত বিরতিহীন ধারাবাহিক সুপারস্টার-এর প্রিমিয়ার শোতে আসা অতিথিদের অনেকেই এমন মন্তব্য করলেন। গত বৃহস্পতিবার রাতে রাজধানীর একটি হোটেলে নাটকটির উদ্বোধনী প্রদর্শনীর আয়োজন করা হয়।এ আয়োজনে উপস্থিত ছিলেন ইউনিলিভার বাংলাদেশের প্রোডাক্ট গ্রুপ ম্যানেজার নাদিয়া তাবাসসুম, নাটকটির লেখক ও পরিচালক রায়হান খান, সংগীতশিল্পী এস আই টুটুল, অভিনয়শিল্পী তানিয়া আহমেদ, মেহ্জাবীন, টয়া, অন্তু, ‘সেরা নাচিয়ে’–খ্যাত ইভানা, নাটকটির নির্বাহী প্রযোজক ও অভিনেতা সাজু মুনতাসির প্রমুখ।নাদিয়া তাবাসসুম বলেন, ‘যেকোনো কারণেই হোক, দর্শকেরা এখন টেলিভিশনের নাটক খুব একটা দেখেন না। আমরা দর্শকদের টেলিভিশনের নাটকে ফিরিয়ে আনার আগ্রহ তৈরি করতে চাইছি। সে ক্ষেত্রে আমাদের যা যা করা দরকার, তা করে যাচ্ছি।’তানিয়া আহমেদ বলেন, ‘এটি খুব ভালো একটি কাজ। সবচেয়ে বড় কথা, লাক্সের এটি ভিন্ন উদ্যোগ। বিজ্ঞাপন বিরতি ছাড়াই নাটকটি দর্শকেরা দেখতে পাবেন। এটা আমাদের ও দর্শকদের জন্য ইতিবাচক।’দেশের বাইরে শুটিং করতে যাওয়া একটি চলচ্চিত্র ইউনিটের গল্প নিয়ে নাটকটির কাহিনি।আগামীকাল থেকে মাছরাঙা টেলিভিশনে রবি থেকে বুধবার সপ্তাহে চার দিন দর্শকেরা নাটকটি দেখতে পাবেন।সুপারস্টার ধারাবাহিকটিতে এস আই টুটুলের সঙ্গে তিনটি গানে কণ্ঠ দিয়েছেন সামিনা চৌধুরী, ন্যান্সি ও নাওমি।ধারাবাহিকটিতে আরও অভিনয় করেছেন তৌকীর আহমেদ, ফারুখ আহমেদ, সাজু খাদেম, তৌসিফ মাহবুব, আরফান আহমেদ প্রমুখ।
