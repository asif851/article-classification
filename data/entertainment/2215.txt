
প্রথমে পড়শী-১ তারপর পড়শী-২। সম্প্রতি জি সিরিজের ব্যানারে বাজারে এসেছে পড়শী-৩ নামে পড়শীর আরেকটি একক অ্যালবাম। বাংলাদেশের বাপ্পা মজুমদার, আরফিন রুমী, ইমরান, অদিত ও ভারতের দেবসেন, নাদিম ও অম্লানের সংগীত আয়োজনে অ্যালবামটিতে গান আছে ১১টিপড়শী-৩ অ্যালবাম নিয়ে শ্রোতাদের কাছে কেমন সাড়া পেলেন?আগের দুটি অ্যালবামের চেয়ে এ অ্যালবামটি একটু ভিন্ন আয়োজনে বাজারে এসেছে। অ্যালবামটিতে বাংলাদেশের সংগীত পরিচালকের পাশাপাশি ভারতের সংগীত পরিচালকও কাজ করেছেন। অ্যালবামটির গানগুলোর ধরনও আগের অ্যালবামগুলোর চেয়ে কিছুটা আলাদা। সব গানই ভালো হয়েছে। সাড়াও পাচ্ছি। এখন বিভিন্ন চ্যানেলে যেসব লাইভ শো করছি। শোগুলোয় দেখা যায়, পড়শী-৩ অ্যালবামের গান গাওয়ার জন্যই দর্শক-শ্রোতাদের কাছ থেকে বেশি অনুরোধ আসে। বিশেষ করে ‘হূদয় আমার’, ‘জনম জনম’ ও হিন্দি ‘খোদা তুজসে’ গানগুলোর বেশি অনুরোধ আসে।আগের অ্যালবাম থেকে এ অ্যালবামটির ভিন্নতা কোথায়?এই অ্যালবামটিতে গানের ধরন কিছুটা ক্ল্যাসিক্যাল ধাঁচের। সঙ্গে একটি হিন্দি গানও আছে। সুতরাং আগের অ্যালবাম দুটির চেয়ে সব দিক দিয়েই এই অ্যালবামের গানের আয়োজন কিছুটা ভিন্ন।কিন্তু হিন্দি গান কেন?আমি গান গাই। একজন শিল্পী যেকোনো ভাষাতেই গান গাইতে পারে। বাংলাদেশের ঘরে ঘরে হিন্দি গান শোনা হচ্ছে। আমাদের এখানে অনেক চলচ্চিত্রেই গানের জন্য হিন্দি গান থেকে সুর, তাল নেওয়া হচ্ছে। এসব গানে শুধু গানের কথা ও কণ্ঠ বাংলায়। বাকি সবকিছুই হিন্দির আদলে। হিন্দি গান শুনতে সমস্যা না হলে গাইতে সমস্য কোথায়? আমি মনে করি, একজন শিল্পীর জন্য গানের কোনো নির্দিষ্ট ভাষা নেই।‘পড়শী-৩’ অ্যালবামটি আপনি কীভাবে দেখছেন?অ্যালবামটি করার আগে সময় নিয়েছি আমি। আগের অ্যালবামগুলোর চেয়ে এ অ্যালবামের গান শ্রোতাদের কাছে যেন ভিন্নতা আসে, সে বিষয়টি মাথায় রেখেই করা। সেই চাওয়াটার কাছাকাছিও যেতে পেরেছি। বিশেষ করে আমার আর ইমরানের গাওয়া ‘জনম জনম’ গানটি মিউজিক ভিডিও আকারে বাজারে আসার পর খুবই সাড়া পেয়েছি।
অ্যালবামের গানের বাইরে চলচ্চিত্রের গানে ব্যস্ততা কেমন?
আমার গান গাওয়ার শুরুর দিক থেকেই তো চলচ্চিত্রের গানে কণ্ঠ দিয়ে আসছি। সর্বশেষ কণ্ঠ দিয়েছি কিছু আশা কিছু ভালোবাসা, ছেলেটি আবোল তাবোল মেয়েটি পাগল পাগল, গেইম ও সরি অব সামারা চলচ্চিত্রে। সম্প্রতি এস আই টুটুল ও আমি চলচ্চিত্রের জন্য একসঙ্গে চারটি গানে কণ্ঠ দিলাম।
শোনা যাচ্ছে আপনি ভারতের চলচ্চিত্রের জন্য গান গাইবেন?
হ্যাঁ। তিনটি চলচ্চিত্রের গানে কণ্ঠ দেওয়ার প্রস্তাব পেয়েছি। দুটি ছবিতে ইতিমধ্যে গান গাওয়ার জন্য চুক্তি হয়েছে। একটা বাংলা ও একটা হিন্দি গান গাইব। আমার প্রথম থেকেই লক্ষ্য ছিল, গান নিয়ে আমি শুধু বাংলাদেশের মধ্যে সীমাবদ্ধ থাকব না। সেই আশা কিছুটা হলেও পূরণ করতে যাচ্ছি।
