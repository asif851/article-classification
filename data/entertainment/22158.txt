
অ্যাকশন ঘরানার ‘কিক’ ছবির কেন্দ্রীয় চরিত্রে অভিনয় করছেন সালমান খান। বর্তমানে ছবিটির শুটিং চলছে পোল্যান্ডে। শুরুর দিকে অ্যাকশন দৃশ্যে বডি ডাবল ব্যবহার করলেও, সম্প্রতি ছবিটির একটি দুঃসাহসিক স্টান্ট নিজেই করেছেন খান সাহেব। অন্যদিকে নির্মাতাদের নিষেধ অমান্য করে ‘ব্যাং ব্যাং’ ও ‘ফ্যান্টম’ ছবিতে ঝুঁকিপূর্ণ সব অ্যাকশন দৃশ্যে নিজেই অভিনয় করে গত মার্চ মাসে খবরের শিরোনাম হন সালমানের সাবেক প্রেমিকা ক্যাটরিনা কাইফ। তবে কি ক্যাটকে চ্যালেঞ্জ করতেই ঝুঁকিপূর্ণ দৃশ্যে নিজে অভিনয় করার সিদ্ধান্ত নিয়েছেন সালমান!বরাবরই ছবির ঝুঁকিপূর্ণ বিভিন্ন দৃশ্যে নিজেই অভিনয় করেছেন সালমান। কিন্তু ‘কিক’ ছবিতে এ ধরনের দৃশ্যে বডি ডাবল ব্যবহার করার সিদ্ধান্ত নেন তিনি। কিন্তু সম্প্রতি হঠাত্ করেই সিদ্ধান্ত পাল্টে ঝুঁকিপূর্ণ দৃশ্যে নিজেই অভিনয় করেন সালমান। পোল্যান্ডের সবচেয়ে উঁচু ভবন থেকে ঝুলে পড়ার একটি দৃশ্য বাস্তবসম্মতভাবে ফুটিয়ে তুলতে কোনো বডি ডাবল ব্যবহার না করে দুঃসাহসিক ওই স্টান্ট নিজেই করেন তিনি। দৃশ্যটির জন্য ভবনের ৪০ তলা থেকে ঝুলে পড়েন ৪৮ বছর বয়সী এ তারকা।প্রচণ্ড ঝুঁকিপূর্ণ দৃশ্যটিতে অভিনয় করতে গিয়ে সালমান যাতে কোনো রকম অঘটনের শিকার না হন, সে জন্য সব রকম নিরাপত্তা নিশ্চিত করা হয়। দৃশ্যটির শুটিং শেষ হতে সময় লাগে দীর্ঘ পাঁচ ঘণ্টা। শুটিং দেখতে ভবনের নিচে জড়ো হয়েছিলেন অসংখ্য উত্সুক মানুষ। শুটিং চলার পুরোটা সময় তাঁরা এবং ছবির দলের সব সদস্য সালমানকে নিয়ে দারুণ উত্কণ্ঠায় ছিলেন। তাঁরা ভাবছিলেন, পাছে কোনো দুর্ঘটনা না ঘটে যায়! কারণ দৃশ্যটি আসলেই অনেক বেশি বিপজ্জনক ছিল।তবে শেষ পর্যন্ত কোনো রকম অঘটন ছাড়াই দুর্দান্ত ওই অ্যাকশন দৃশ্যের শুটিং সম্পন্ন করেন ‘দাবাং’ তারকা সালমান খান। তখন সবাই করতালি দিয়ে তাঁকে অভিনন্দন জানান। সম্প্রতি এক খবরে এ তথ্য জানিয়েছে ওয়ান ইন্ডিয়া।
‘কিক’ ছবিতে সালমানের বিপরীতে অভিনয় করছেন বলিউডের অভিনেত্রী ও সাবেক মিস শ্রীলঙ্কা জ্যাকুলিন ফার্নান্দেজ। ২০০৯ সালে মুক্তি পেয়েছিল তেলেগু ব্লকবাস্টার ছবি ‘কিক’। এবার একই শিরোনামে ছবিটির হিন্দি রিমেক তৈরি করছেন সাজিদ নাদিয়াদওয়ালা। ছবিটি প্রযোজনার পাশাপাশি পরিচালকের আসনেও বসেছেন সাজিদ। এর অন্যান্য চরিত্রে রয়েছেন মিঠুন চক্রবর্তী, রণদীপ হুদা, নওয়াজউদ্দিন সিদ্দিকী, অর্চনা পূরণ সিং প্রমুখ। ইউটিভি মোশন পিকচার্সের ব্যানারে ছবিটি এ বছরই মুক্তি দেওয়ার পরিকল্পনা রয়েছে নির্মাতাদের।এদিকে, ‘ব্যাং ব্যাং’ ছবিতে দুঃসাহসিক সব অ্যাকশন দৃশ্যে নিজেই অভিনয় করছেন ‘কৃশ’ তারকা হূতিক রোশন। তিনি ছবিটির শুটিং করতে গিয়ে মাথায় আঘাত পাওয়ায় গত বছর এর কাজ অনির্দিষ্টকালের জন্য বন্ধ হয়ে গিয়েছিল। হূতিকের মস্তিষ্কে রক্ত জমাট বাঁধায় গত বছরের জুলাই মাসে মুম্বাইয়ের হিন্দুজা হাসপাতালে তাঁর অস্ত্রোপচার করা হয়। তাঁর মগজ ও খুলির মাঝখানে জমা হওয়া রক্তের পিণ্ড সফলভাবে অপসারণ করেন চিকিত্সক ভি কে মিশরা। পুরোপুরি সুস্থ হয়ে ওঠার পর এ বছরের জানুয়ারি থেকে আবার ‘ব্যাং ব্যাং’ ছবির শুটিং শুরু হয়েছে।অ্যাকশন-থ্রিলার ঘরানার ‘ব্যাং ব্যাং’ ছবিতে হূতিকের সঙ্গে জুটি বেঁধেছেন ক্যাটরিনা। ছবিটির ধুন্ধুমার সব অ্যাকশন দৃশ্যে হূতিকের মতো ক্যাটরিনাও কোনো বডি ডাবল ব্যবহার করছেন না। ঝুঁকিপূর্ণ এসব দৃশ্যে ক্যাটরিনাকে বডি ডাবল ব্যবহার করতে বলছেন নির্মাতারা। কিন্তু তাঁদের কথা না শুনে সে সব দৃশ্যে অভিনয়ের জন্য নিজেই ক্যামেরার সামনে দাঁড়িয়ে যাচ্ছেন ক্যাট। এর পেছনে তাঁর যুক্তি, দৃশ্যগুলো বাস্তবসম্মতভাবে দর্শকদের সামনে তুলে ধরতেই তিনি এমনটা করছেন।
