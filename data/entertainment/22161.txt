
নিউইয়র্কের বিভিন্ন লোকেশনে নতুন একটি মিউজিক ভিডিওর শুটিং করলেন হৃদয় খান। সেই মিউজিক ভিডিওটির পরিচালনাও করেছেন তিনি। প্রায় দেড় মাস যুক্তরাষ্ট্রে থাকার পর হৃদয় ১৬ জুন দেশে ফিরেছেন। হৃদয় বলেন, ‘এবার লম্বা সময় নিউইয়র্কে ছিলাম। তখনই এই মিউজিক ভিডিওর কাজ শেষ করি।’হৃদয় জানান, এটি তাঁর দ্বিতীয় অ্যালবামে করা গান। এর শিরোনাম ‘আজও একই’। গুঞ্জন রহমানের লেখা এ গানটি মেলো রক ধাঁচের। তিনি বলেন, ‘এ ধরনের গান শ্রোতারা আমার কাছে খুব একটা পায়নি। তাই একটু ব্যতিক্রমী কিছু দেওয়ার ইচ্ছে থেকেই গানটির মিউজিক ভিডিও করা। গানে নিউইয়র্কের একটি মেয়ে মডেল হয়েছেন। আগামী ঈদে বিভিন্ন চ্যানেলে মিউজিক ভিডিওটি মুক্তি দেওয়া হবে।’
