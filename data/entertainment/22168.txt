
আকাশ সংস্কৃতির এই সময়ে ভাষার কোনো নির্দিষ্ট গণ্ডি নেই। এক দেশের ভাষা, সুর, কথা এখন আরেক দেশে পৌঁছাতে সময় লাগে না। কথাটি যেন এখন আরও ভালোভাবেই বোঝা যায় এবিসি রেডিওতে কান রাখলে। সেখানে বাজছে থাই গান। হঠাৎ করে থাই গান কেন?
এবিসি রেডিও এফএম ৮৯.২ স্টেশনে এ বিষয়ে জানতে যোগাযোগ করা হলে তারা জানায়, থাই রক ব্যান্ড স্লট মেশিন (Slot Machine) দেশটির গণ্ডি পেরিয়ে আন্তর্জাতিকভাবে সম্প্রতি বেশ প্রশংসা কুড়িয়েছে। এবিসি কর্তৃপক্ষ সম্প্রতি এই গানের দলের একটি কনসার্টেও অংশ নিয়েছিল। সেখান থেকে ঘুরে এসে দলটির জনপ্রিয়তা বিবেচনা করেই তাদের গান এবিসিতে চালানোর সিদ্ধান্ত নেয় তারা। পরে ব্যান্ডটির ব্যবস্থাপক প্রতিষ্ঠান বেক-টেরো (BEC-TERO) মিউজিকের সঙ্গেও এ নিয়ে আনুষ্ঠানিকভাবে চুক্তিবদ্ধ হয় এবিসি। চুক্তিতে আছে, আগামী এক মাস এবিসি থাই ব্যান্ড স্লট মেশিনের ‘স্পিন দ্য ওয়ার্ল্ড’ অ্যালবামের গান বাজাতে পারবে। 
