
ঢাকাই চলচ্চিত্রের এ সময়ের আলোচিত নায়িকা মাহিয়া মাহি। গত ঈদে মুক্তি পেয়েছে এই অভিনেত্রীর ‘অগ্নি টু’ ছবিটি। ছবি মুক্তির কদিন পরই কলকাতা ছুটে যান মাহি। ঈদের ছবি ও কলকাতা যাওয়ার কারণ নিয়ে আজ রোববার প্রথম আলোর সঙ্গে কথা বললেন তিনি। পাঠকদের জন্য তা তুলে ধরেছেন মনজুর কাদের

কলকাতা থেকে ঢাকা ফিরলেন কবে? এই তো দিন চারেক হলো। এবার কলকাতা যাওয়ার কারণটা কী?আমার পরবর্তী ছবি ‘মায়ার বাঁধন’। আমার প্রথম প্রযোজনা প্রতিষ্ঠান ‘স্করপিয়ন’ থেকে নির্মিত প্রথম ছবি। কলকাতারও একটি প্রযোজনা প্রতিষ্ঠান এই ছবির সঙ্গে যুক্ত আছে। অশোক পতি পরিচালিত এই ছবির শুটিং সেপ্টেম্বরের মাঝামাঝি শুরু করার ইচ্ছে। সেভাবেই সব কাজকর্ম গুছিয়েও নিচ্ছি। যেহেতু এটি যৌথ প্রযোজনার তাই প্রয়োজনীয় কিছু আলাপ সারতে সেখানে যাওয়া।তা আপনার আলাপ কেমন হলো?বেশ কিছু কাজ এগিয়েছে। এবার সেখানে যাওয়ার পর গল্প নিয়ে আরও কিছু কাজ করেছি। নায়ক এখনো চূড়ান্ত করতে পারিনি। তবে এটাও ঠিক যে, ‘মায়ার বাঁধন’ ছবিতে নায়কের চরিত্রটি খুব একটা গুরুত্বপূর্ণ নয়। তার মানে, এটি নায়ক প্রধান চলচ্চিত্র নয়। তাহলে ছবিটি কী নায়িকা প্রধান?তেমনটাই বলতে পারেন। নায়িকা ও তাঁর পোষা কুকুরকে নিয়ে ছবিটির গল্প। বাংলাদেশের সিনেমার ক্ষেত্রে তা একেবারে নতুন বলতে পারেন।নায়ক হিসেবে তো কলকাতার কেউ থাকবেন নাকি?‘মায়ার বাঁধন’ যৌথ প্রযোজনার ছবি। সে হিসেবে নায়ক অবশ্যই সেখানকার কেউ একজন থাকবেন। শোনা যাচ্ছে আপনাদের অগ্নি ছবিটি আবারও সিক্যুয়েল হচ্ছে...এটা আজিজ ভাই (জাজ মাল্টিমিডিয়ার সিইও) ভালো বলতে পারবেন। তবে আমিও শুনেছি অগ্নির সিক্যুয়েল নির্মিত হবে। এই সিরিজের আগের দুটি ছবি কিন্তু দারুণ ব্যবসাসফল হয়েছে। শুধু তাই নয়, সবার কাছ থেকে এই ছবির জন্য অনেক প্রশংসাও পেয়েছি। তাই আমি নিজেও চাইব, এই সিরিজের পরের ছবিটিও হোক। ‘অগ্নি’ সিরিজের প্রথম ছবিতে আপনি অভিনয় করেন আরেফিন শুভর বিপরীতে। পরের ছবি ‘অগ্নি টু’তে আপনার সঙ্গে ছিল কলকাতার ওম। দুজনের সঙ্গে কাজের অভিজ্ঞতা কেমন?দুজনের সঙ্গেই কাজের অভিজ্ঞতা খুবই ভালো। প্রথম ছবি ‘অগ্নি’র ক্ষেত্রে ইউনিট থেকে শুরু করে সবাই ছিল বাংলাদেশি। আর দ্বিতীয় ছবি ‘অগ্নি টু’তে কাজ করেছি কলকাতার কলাকুশলীদের সঙ্গে। শুভ ভাই কিন্তু খুবই হেল্পফুল। যদিও তাঁর সঙ্গে বন্ধুত্বপূর্ণ সম্পর্ক গড়ে ওঠেনি। অন্যদিকে ওমের সঙ্গে কাজ করার ব্যাপারটিও কিন্তু ছিল সমানভাবে আনন্দের। খুব অল্প সময়ে তাঁর সঙ্গে দারুণ বন্ধুত্বপূর্ণ সম্পর্ক গড়ে উঠে। একটা পর্যায়ে তো আমরা একে অপরকে তুই বলে সম্বোধন করি।‘অগ্নি টু’ ছবির কেমন প্রতিক্রিয়া পেলেন?সবাই কমবেশি প্রশংসাই করেছেন। আমি তো সব সময় নিজের সঙ্গে নিজে প্রতিদ্বন্দ্বিতা করেছি। এই ছবির ক্ষেত্রেও তেমনটাই ঘটেছে। স্ক্রিনে দেখার পর অবশ্য পুরোপুরি সন্তুষ্ট হতে পারিনি। এজন্য মন খারাপও হয়েছে। ছবি দেখার সময় এও মনে হয়েছে, কিছু জায়গায় আরও অনেক বেশি ভালো করতে পারতাম। সামনে থেকে এই বিষয়গুলো খেয়াল করতে হবে।
