

এবার মেরিল-প্রথম আলো আজীবন সম্মাননা পেলেন সাংস্কৃতিক ব্যক্তিত্ব সৈয়দ হাসান ইমাম। তাঁর হাতে এই বিশেষ সম্মাননা তুলে দেন অভিনেত্রী কবরী। পুরস্কার তুলে দেওয়ার সময় মঞ্চে উপস্থিত ছিলেন স্কয়ার টয়লেট্রিজের বিপণন বিভাগের প্রধান মালিক মোহাম্মদ সাঈদ ও প্রথম আলোর সম্পাদক মতিউর রহমান। মালিক মোহাম্মদ সাঈদ সৈয়দ হাসান ইমামকে উত্তরীয় পরিয়ে দেন।
আজ শুক্রবার বিকেলে রাজধানীর শেরেবাংলা নগরের বঙ্গবন্ধু আন্তর্জাতিক সম্মেলন কেন্দ্রে এই পুরস্কার বিতরণী অনুষ্ঠানের আসর বসেছে।
গত বছর মেরিল-প্রথম আলো পুরস্কারে আজীবন সম্মাননা পেয়েছিলেন কবরী। আর সৈয়দ হাসান ইমামের কাছ থেকেই এই পুরস্কারটি গ্রহণ করেছিলেন তিনি।
আজীবন সম্মাননা পাওয়ার পর সৈয়দ হাসান ইমাম বলেন, `জাতির জন্য কিছু করতে পেরেছি কি না, জানি না। তবে আমার এই না পারাকে যে মনে রেখে মানুষ এই সম্মান দিয়েছে এতে আমি খুব খুশি।'

এর আগে সৈয়দ হাসান ইমাম ‘লাল–সবুজের পালা’ চলচ্চিত্রের জন্য পেয়েছেন শ্রেষ্ঠ পরিচালকের বাচসাস পুরস্কার। ‘বসুন্ধরা’ চলচ্চিত্রে অভিনয়ের জন্য পেয়েছেন সেরা অভিনয়শিল্পীর জাতীয় চলচ্চিত্র পুরস্কার, ২০১৫ সালে আজীবন সম্মাননা, একুশে পদক, স্বাধীনতা পদকসহ পেয়েছেন অসংখ্য পুরস্কার। ১৯৬৫ সালে ‘অনেক দিনের চেনা’ চলচ্চিত্রে অভিনয় করে পেয়েছেন তৎকালীন পাকিস্তান জাতীয় চলচ্চিত্র পুরস্কার।
