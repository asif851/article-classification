
পয়লা ফেব্রুয়ারিতেই শুরু হয়েছিল সপ্তাহব্যাপী আবাসিক নাট্য কর্মশালা। শেষ হলো কাল শনিবার। এ কর্মশালার মাধ্যমে নির্দেশনা আর অভিনয়ের জ্ঞানটাকে ঝালাই করার সুযোগ হলো সৌভাগ্যবান শিক্ষার্থীদের।রাশিয়ার স্টেট ইউনিভার্সিটি অব থিয়েটার আর্টসের নির্দেশনা বিভাগের ডিন ভ্লাদিমির বাইচের ও মস্কোর নাট্য প্রযোজক আনাস্তাসিয়া ফেদোলোভা ছিলেন কর্মশালার পরিচালক। ঢাকা বিশ্ববিদ্যালয়ের থিয়েটার অ্যান্ড পারফরম্যান্স স্টাডিজ বিভাগের তৃতীয় ও চতুর্থ বর্ষের শিক্ষার্থীরা তাঁদের কাছ থেকে যে শিক্ষা পেলেন, কাল বিকেলে তারই কিছু অংশ অভিনয় করে দেখালেন নাটমণ্ডলে। উপভোগ্য এই অনুষ্ঠানটি দেখার জন্য উপস্থিত ছিলেন সংস্কৃতিমন্ত্রী আসাদুজ্জামান নূর, বাংলাদেশে রুশ ফেডারেশনের রাষ্ট্রদূত আলেকসান্দর নিকোলায়েভ, রুশ বিজ্ঞান ও সংস্কৃতি কেন্দ্রের পরিচালক আলেকসান্দর দিওমিন, ঢাকা বিশ্ববিদ্যালয়ের অধ্যাপক ইস্রাফিল শাহীন প্রমুখ। কর্মশালার ফসল হিসেবে শিক্ষার্থীরা অতিথিদের রুশ নাট্যকার আন্তন চেখভের সিগাল নাটক থেকে অভিনয় করে দেখান। অনুষ্ঠানটির সঞ্চালক ছিলেন থিয়েটার অ্যান্ড পারফরম্যান্স স্টাডিজ বিভাগের চেয়ারম্যান সুদীপ চক্রবর্তী।কর্মশালার সমাপনী অনুষ্ঠানে সংস্কৃতিমন্ত্রী আসাদুজ্জামান নূর নিজের জীবন ও নাটকের অভিজ্ঞতা বর্ণনা করেন। নূরলদীনের সারাজীবন নাটকের প্রথম স্তবকটিও তিনি পাঠাভিনয়ের মাধ্যমে তুলে ধরলেন।রুশ রাষ্ট্রদূত অনুষ্ঠানে এক আশা-জাগানিয়া ঘোষণা দিলেন। বললেন, প্রতিবছর ঢাকা বিশ্ববিদ্যালয়ের থিয়েটার অ্যান্ড পারফরম্যান্স স্টাডিজ বিভাগের দুজন শিক্ষার্থীকে রাশিয়ার স্টেট ইউনিভার্সিটি অব থিয়েটার আর্টসে স্নাতকোত্তর করার সুযোগ দেওয়া হবে।বিভাগের শিক্ষার্থীরা করতালি দিয়ে এই ঘোষণাকে স্বাগত জানান।
