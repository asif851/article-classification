
তিন বছর আগে বেভারলি হিলটন হোটেলের বাথটাব থেকে মার্কিন সংগীতশিল্পী হুইটনি হিউস্টনের মৃতদেহ উদ্ধার করা হয়েছিল। বাথটাবের পানিতে ডুবে তাঁর মৃত্যু হয়। সম্প্রতি হুইটনির মতোই মৃত্যুকে আলিঙ্গন করতে চেয়েছিলেন তাঁর মেয়ে গায়িকা ও টিভি ব্যক্তিত্ব ববি ক্রিস্টিনা ব্রাউন। গত ৩১ জানুয়ারি জর্জিয়ার আটলান্টায় নিজের বাড়ির বাথটাব থেকে অচেতন ববিকে উদ্ধার করা হয়। বর্তমানে হাসপাতালের আইসিইউতে কোমায় আছেন তিনি। তবে কি মায়ের মতোই বাথটাবের পানিতে ডুবে মরতে চেয়েছিলেন ২১ বছর বয়সী ববি!এ প্রসঙ্গে জর্জিয়া পুলিশের মুখপাত্র লিসা হল্যান্ড জানান, ঘটনাস্থলে গিয়ে হুইটনি হিউস্টন ও সংগীতশিল্পী ববি ব্রাউনের মেয়ে ববি ক্রিস্টিনাকে অচেতন অবস্থায় পাওয়া যায়। পুলিশকে খবর দিয়েছিলেন ববির স্বামী নিক গর্ডন ও ববির এক বন্ধু। তাঁরা পুলিশকে জানান, ববির শ্বাস-প্রশ্বাস বন্ধ হয়ে গেছে। প্রাথমিক চিকিৎসা দেওয়ার পর দ্রুত ববিকে নর্থ ফুলটন হাসপাতালে নেওয়া হয়।লিসা হল্যান্ড এও বলেন, ‘ববি এখনো বেঁচে আছেন এবং শ্বাস-প্রশ্বাস নিচ্ছেন। এর বাইরে তাঁর শারীরিক অবস্থা সম্পর্কে আমার কিছুই জানা নেই। তাঁর মাও ঠিক এভাবেই মৃত্যুবরণ করেছিলেন।’ সম্প্রতি এক খবরে এমনটিই জানিয়েছে সিএনএন।প্রসঙ্গত, ২০১২ সালের ১১ ফেব্রুয়ারি বেভারলি হিলটন হোটেলের একটি বাথটাব থেকে হুইটনি হিউস্টনের মৃতদেহ উদ্ধার করা হয়। মৃত্যুকালে তাঁর বয়স হয়েছিল ৪৮ বছর। শুরুর দিকে তাঁর মৃত্যু নিয়ে অনেক রহস্যের সৃষ্টি হলেও পরবর্তী সময়ে তাঁর মৃত্যুকে দুর্ঘটনাজনিত মৃত্যু হিসেবে উল্লেখ করা হয়।
মৃত্যুর কারণ সম্পর্কে বলা হয়, কোকেন সেবনের ফলে তাঁর হৃদ্‌যন্ত্র দুর্বল হয়ে পড়েছিল। হৃদ্‌রোগে ভুগছিলেন তিনি। মৃত্যুর কিছুক্ষণ আগেও তিনি কোকেন সেবন করেন। এরপর বাথটাবের পানিতে ডুবে মৃত্যুর কোলে ঢোলে পড়েন ‘আই উইল অলওয়েজ লাভ ইউ’খ্যাত মার্কিন এই পপগায়িকা।
