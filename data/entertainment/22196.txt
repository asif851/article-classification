
বলিউড অভিনেতা আয়ুষ্মান খুরানা লোকাল ট্রেনে গান গেয়ে টাকা তুলতেন যাত্রীদের কাছ থেকে। এটা তাঁর কলেজজীবনের কথা। গতকাল মঙ্গলবার ভারতের মুম্বাইয়ে অনুষ্ঠিত ‘মেরি পেয়ারি বিন্দু’ ছবির সংবাদ সম্মেলনে এ গল্প শোনান আয়ুষ্মান। 
‘মেরা পেয়ারি বিন্দু’ ছবির নতুন গান ‘ইয়ে জাওয়ানি তেরি’ প্রকাশ উপলক্ষে সংবাদ সম্মেলনের আয়োজন করে প্রযোজনা প্রতিষ্ঠান যশরাজ ফিল্মস। সেই আয়োজনেই নিজের কলেজজীবনের স্মৃতি বলতে গিয়ে সবাইকে ট্রেনে ঘুরে ঘুরে গান করার তথ্যটি জানান আয়ুষ্মান। তিনি বলেন, তাঁরা কয়েকজন বন্ধু মিলে গোয়ায় ঘুরতে যাওয়ার পরিকল্পনা করেন। কিন্তু সে সময় অত পয়সা ছিল না তাঁদের। তাই সবাই মিলে ট্রেনে গান গেয়ে টাকা তোলার বুদ্ধি করেন। এখন বড় নায়ক হয়ে গেলেও সেদিনের সব কথা স্পষ্ট মনে আছে আয়ুষ্মানের। তিনি বলেন, ‘ট্রেনের নাম ছিল পশ্চিম এক্সপ্রেস। দিল্লি থেকে মুম্বাই যেত ওটা। আমরা প্রতিটি বগিতে গিয়ে যাত্রীদের গান শোনাতাম। যাত্রীরা খুশি হয়ে যা দিতেন, তা-ই নিতাম। খুব অল্প সময়েই আমাদের এত বেশি পয়সা জোগাড় হয়ে যায় যে গোয়া যাওয়ার জন্য আমাদের বেশি দিন অপেক্ষা করতে হয়নি।’আয়ুষ্মান অভিনীত ‘মেরি পেয়ারি বিন্দু’ ছবিতে ‘বিন্দু’ চরিত্রে অভিনয় করেছেন পরিণীতি চোপড়া। এই ছবি ভারতে মুক্তি পাবে আগামী ১২ মে। আইএএনএস।
