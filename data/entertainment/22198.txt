
অনুষ্ঠানের নাম ‘এবং শাকিব’। নাম শুনেই স্পষ্ট বোঝা যায় এই অনুষ্ঠানের প্রাণই চিত্রনায়ক শাকিব খান। তবে এতে শাকিবের পাশে থাকবেন চিত্রনায়িকা বুবলীও। ঈদে বড় পর্দার পাশাপাশি টেলিভিশনের দর্শকদের জন্য এই অনুষ্ঠান থাকছে আরটিভির ঈদ অনুষ্ঠানমালায়।
এই ঈদে রংবাজ ও অহংকার ছবিতে জুটি হয়ে বড় পর্দায় আসছেন শাকিব খান ও বুবলী। তাই ঈদের ছবির এই জুটিকে নিয়ে আরটিভি তৈরি করেছে ‘এবং শাকিব’। এটি উপস্থাপনা করেছেন মারিয়া নূর।
টিভি অনুষ্ঠানটি নিয়ে বুবলী প্রথম আলোকে বলেন, ‘দর্শকেরা যখন বড় পর্দায় আমাদের দেখেন, তখন নায়ক-নায়িকা হিসেবে পান। কিন্তু ছোট পর্দায় এ ধরনের অনুষ্ঠানে ব্যক্তি বুবলী ও শাকিব খানকে দেখতে পাবেন। সেখানে আমাদের মুখ থেকে শুটিংয়ের গল্প, নিজেদের ভাবনা, পরিকল্পনাগুলো জানতে পারবেন।’
অনুষ্ঠানটির প্রযোজক সোহেল রানা বিদ্যুৎ বলেন, ‘এবং শাকিব’ আরটিভিতে ঈদের দ্বিতীয় ও তৃতীয় দিন বিকেল ৫টায় প্রচারের কথা রয়েছে।
 
