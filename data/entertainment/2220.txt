
সঞ্জয় লীলা বানশালী পরিচালিত ‘গলিও কি রাসলীলা: রাম-লীলা’ ছবি দেখে মুগ্ধ হয়েছেন বলিউডের প্রখ্যাত অভিনেতা অমিতাভ বচ্চন। এক দিনে তিনবার ছবিটি দেখে ফেলেছেন বর্ষীয়ান এ তারকা অভিনেতা। আর ছবিতে লীলা চরিত্রে দীপিকা পাড়ুকোনের অভিনয় তাঁর এতটাই ভালো লেগেছে যে দীপিকাকে এক ঝুড়ি ফুল আর চিঠি পাঠিয়ে শুভেচ্ছা জানিয়েছেন তিনি।ছবিটি দেখার পরপরই পরিচালক বানশালী এবং প্রধান দুই অভিনয়শিল্পী দীপিকা ও রণবীরকে ফোন করে অভিনন্দন জানান অমিতাভ। পরে তিনি দীপিকাকে শুভেচ্ছা জানিয়ে একটি চিঠি লেখেন। চিঠির সঙ্গে দীপিকার পছন্দের ফুলও পাঠান তিনি। চিঠি পড়ে দীপিকা জানতে পারেন, অমিতাভ ‘রাম-লীলা’ ছবিটি তিনবার দেখেছেন। এটা জানার পর আনন্দ যেন আর ধরে রাখতে পারছিলেন না দীপিকা। এটাকেই জীবনের সবচেয়ে বড় প্রাপ্তি বলে মন্তব্য করেন তিনি। সম্প্রতি এক খবরে এমনটিই জানিয়েছে ওয়ান ইন্ডিয়া।এদিকে ‘রাম-লীলা’ ছবিটি দেখার পর এর প্রশংসা করে অমিতাভ তাঁর ব্লগে লেখেন, ‘অন্যের সাফল্য স্বীকার করে নেওয়ার মধ্যে কখনো কখনো অন্য একধরনের আনন্দ কাজ করে। আজ আমার সেই আনন্দটা হচ্ছে “রাম-লীলা” ছবির পরিচালক সঞ্জয় লীলা বানশালী এবং ছবির প্রতিটি কলাকুশলীর সাফল্য দেখে। ছবিটিতে দুর্দান্ত অভিনয় করেছেন দীপিকা, রণবীর, রিচাসহ সবাই। ছবিটি দেখে জীবনের অন্যতম স্মরণীয় অভিজ্ঞতা অর্জন করেছি আমি।’অমিতাভ আরও লিখেছেন, ‘২৪ ঘণ্টার মধ্যে তিনবার ছবিটি দেখে ফেলেছি আমি। তার পরও দেখার সাধ মেটেনি। সামনে আরও দেখব। ছবিটি দেখে আমি এতটাই মুগ্ধ হয়েছি যে, ভাষায় প্রকাশ করা সম্ভব নয়।’প্রসঙ্গত, শেকসপিয়ারের ‘রোমিও অ্যান্ড জুলিয়েট’ অবলম্বনে ‘গলিও কি রাসলীলা: রাম-লীলা’ ছবিটি তৈরি করেছেন বানশালী। এতে রাম ও লীলা চরিত্রে অভিনয় করেছেন রণবীর সিং ও দীপিকা। ছবিটিতে আরও অভিনয় করেছেন রিচা চাদ্ধা, সুপ্রিয়া পাঠক, গুলশান দেবিয়া প্রমুখ।‘রাম-লীলা’ ছবির মুক্তির ওপর দিল্লির একটি আদালতের নিষেধাজ্ঞার পরও ‘রাম-লীলা’র পরিবর্তে ‘গলিও কি রাসলীলা: রাম-লীলা’ শিরোনামে শেষ পর্যন্ত নির্ধারিত তারিখ ১৫ নভেম্বরেই মুক্তি পায় ছবিটি। কিন্তু মুক্তির পরপরই ভারতের রাজধানী দিল্লির পাশাপাশি ইন্দোর, রাজকোট, জলন্ধরসহ আরও কয়েকটি শহরে বিক্ষোভের ঝড় ওঠে।
‘রাম-লীলা’ ছবির বিরুদ্ধে মরিয়াদা পুরুষোত্তম ভগবান রাম-লীলা সমিতির দায়ের করা মামলার পরিপ্রেক্ষিতে ২১ নভেম্বর বৃহস্পতিবার ভারতের উত্তর প্রদেশে ছবিটি নিষিদ্ধ করেছেন এলাহাবাদ উচ্চ আদালত। ছবিটির বিরুদ্ধে দায়ের করা মামলার অভিযোগে বলা হয়েছে, ছবিটিতে বিতর্কিত ও আপত্তিকর সংলাপ ব্যবহারের পাশাপাশি এর শিরোনামের মাধ্যমে হিন্দু সম্প্রদায়ের ধর্মীয় অনুভূতিতে আঘাত করা হয়েছে। ছবিটি নিষিদ্ধ করার পাশাপাশি এর সেন্সর ছাড়পত্র বাতিলেরও দাবি তোলে মরিয়াদা পুরুষোত্তম ভগবান রাম-লীলা সমিতি।
এ ছাড়া ‘রাম-লীলা’ মুক্তির আগেই ছবিটির মাধ্যমে হিন্দু ধর্মাবলম্বীদের ধর্মীয় অনুভূতিতে আঘাত দেওয়ার অভিযোগে মামলা ঠুকে দিয়েছিল প্রভু সমাজ ধার্মিক রাম-লীলা কমিটি। ছবিটির বিরুদ্ধে যৌনতা, সহিংসতা ও অশ্লীলতার অভিযোগও তোলা হয়। এসব অভিযোগে দায়ের করা মামলার পরিপ্রেক্ষিতে ১২ নভেম্বর ‘রাম-লীলা’ ছবির পরিচালক বানশালী এবং পরিবেশক সংস্থা ইরোস ইন্টারন্যাশনালকে ছবিটি মুক্তি দেওয়া থেকে বিরত থাকতে বলেন দিল্লির একটি আদালত।
রাম-লীলা কমিটির দায়ের করা মামলার অভিযোগে বলা হয়েছিল, ছবির শিরোনাম ‘রাম-লীলা’ হলেও হিন্দু দেবতা রামের জীবনের সঙ্গে ছবির গল্পের কোনো মিল নেই। এতে দর্শকেরা বিভ্রান্ত হবেন। ছবিটির নাম পরিবর্তনেরও আবেদন করা হয়েছিল। পরে নাম পরিবর্তন করে ‘গলিও কি রাসলীলা: রাম-লীলা’ শিরোনামে ছবিটি মুক্তি দেওয়া হয় ১৫ নভেম্বর। প্রথম দিনেই ছবিটি দারুণ ব্যবসা করে। মাত্র এক দিনে ছবিটি আয় করে ১৮ কোটি ৫৫ লাখ রুপি। মুক্তির এক সপ্তাহের মাথায় ছবিটির ঝুলিতে জমা পড়েছে ৮২ কোটি ৩০ লাখ রুপি।  
