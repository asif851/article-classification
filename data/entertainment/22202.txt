
সাবলীলতা আর মঞ্চ পরিবেশনায় সাহসিকতার জন্য সুপরিচিত ‘বলিউড বাদশাহ’ শাহরুখ খান। সেই খান সাহেবই কিনা জানালেন তাঁর একসময়ের মঞ্চ-ভীতির কথা। শাহরুখ তাঁর মঞ্চ-ভীতি নিয়ে সম্প্রতি নিজেই কথা বলেছেন। আর কীভাবে সেই ভয় কাটিয়ে উঠেছেন, সে সম্পর্কেও মুখ খুলেছেন বলিউডের অন্যতম প্রভাবশালী এ তারকা অভিনেতা।শাহরুখ কেবল বলিউডের পাকা অভিনেতা হিসেবেই সুনাম কুড়াননি, বিভিন্ন অনুষ্ঠানে সাবলীল মঞ্চ পরিবেশনা উপহার দিয়েও অগণিত ভক্ত ও দর্শকের হূদয় জয় করেছেন। বরাবরই মঞ্চে আত্মবিশ্বাসী, চটপটে, আকর্ষণীয় ও বুদ্ধিদীপ্ত শাহরুখের পরিচয় মিলেছে। কিন্তু অতীতে নিজের ভেতর মঞ্চ-ভীতি কাজ করত বলেই জানিয়েছেন এই ‘রা ওয়ান’ তারকা। অবশ্য কৈশোরেই সেই ভয় কাটিয়ে উঠতে পেরেছিলেন বলেও জানিয়েছেন শাহরুখ। মঞ্চ-ভীতি কাটানোর অদ্ভুত সেই উপায়ও বাতলে দিয়েছেন তিনি। সম্প্রতি এক খবরে এমনটিই জানিয়েছে ওয়ান ইন্ডিয়া।ছোটবেলা থেকেই চলচ্চিত্র ও অভিনয় অনেক পছন্দ করেন শাহরুখ। কৈশোরেই অভিনয়ের সঙ্গে জড়িয়েছিলেন তিনি। সে সময় মঞ্চে উঠতে ভয় লাগলেও কাউকে তিনি তা বুঝতে দিতেন না। একবার দিল্লিতে হিন্দু দেবতা রামের জীবনী অবলম্বনে ‘রামলীলা’ মঞ্চস্থ করতে গিয়ে অদ্ভুত উপায়ে মঞ্চ-ভীতি দূর করার কথা জানিয়েছেন শাহরুখ।
এ প্রসঙ্গে শাহরুখ বলেন, ‘লম্বা লেজওয়ালা এক বানরের চরিত্রে অভিনয় করছিলাম। নিজের অভিনয় প্রতিভা দেখানোর ভালো একটা সুযোগ ছিল সেটা। কিন্তু অসংখ্য মানুষের ভিড় দেখে রীতিমতো ভড়কে গিয়েছিলাম আমি।’শাহরুখ আরও বলেন, ‘আমি পৃথ্বীরাজ কাপুরকে নকল করার চেষ্টা করলাম। এমনকি কয়েকটি শায়েরিও আওড়ালাম। আর এভাবেই আমার ভেতর থেকে ভয় পুরোপুরি হাওয়ায় মিলিয়ে গেল। অনেক বেশি আত্মবিশ্বাস নিয়ে হাজার হাজার মানুষের সামনে আমি নির্ভয়ে অভিনয় করতে পেরেছিলাম।’
