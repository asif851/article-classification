
বাংলাদেশ চলচ্চিত্র উন্নয়ন করপোরেশনের (বিএফডিসি) সামনের সড়ক দেশের সিনেমার কিংবদন্তি নায়ক রাজ্জাকের নামে নামকরণের দাবি জানিয়েছে চলচ্চিত্রের নবগঠিত সংগঠন বাংলাদেশ চলচ্চিত্র ফোরাম। আজ সোমবার দুপুরে এফডিসির নতুন ব্যবস্থাপনা পরিচালক আমির হোসেনের সঙ্গে সৌজন্য সাক্ষাৎ শেষে সাংবাদিকদের এই দাবির কথা জানান বাংলাদেশ চলচ্চিত্র ফোরামের সভাপতি নাসির উদ্দিন দিলু।
গত ২১ আগস্ট মারা যান নায়করাজ রাজ্জাক। মৃত্যুর আগে পর্যন্ত তিনি নিজেকে চলচ্চিত্রের সঙ্গে যুক্ত রেখেছিলেন। শুধু নায়ক হিসেবেই নয়, পরিচালক হিসেবেও তিনি সফল ছিলেন। সর্বশেষ ‘আয়না কাহিনী’ ছবিটি নির্মাণ করেন রাজ্জাক। নায়ক হিসেবে নায়করাজ প্রথম অভিনয় করেন জহির রায়হান পরিচালিত ‘বেহুলা’ ছবিতে। এতে তাঁর বিপরীতে ছিলেন সুচন্দা। ‘অবুঝ মন’, ‘আলোর মিছিল’ ‘ছুটির ঘণ্টা’, ‘রংবাজ’, ‘বাবা কেন চাকর’, ‘নীল আকাশের নিচে’, ‘জীবন থেকে নেয়া’ ‘পিচঢালা পথ’, ‘অশিক্ষিত’, ‘বড় ভালো লোক ছিল’সহ অসংখ্য ছবিতে অভিনয় করা রাজ্জাক সর্বশেষ অভিনয় করেছেন ছেলে বাপ্পারাজ পরিচালিত ‘কার্তুজ’ ছবিতে।
গত শতকের ষাটের দশকের মাঝামাঝি রাজ্জাক চলচ্চিত্র অভিনেতা হিসেবে পরিচিতি লাভ করেন। সত্তরের দশকেও বাংলাদেশের চলচ্চিত্রশিল্পের প্রধান অভিনেতা হিসেবে বিবেচনা করা হয়। তিনি একাধারে অভিনেতা, প্রযোজক ও পরিচালক হিসেবে সুনাম অর্জন করেন। নাসির উদ্দিন দিলু বলেন, ‘বাংলাদেশের সিনেমায় নায়ক রাজ্জাকের অবদানের কথা বলে শেষ করা যাবে না। যত দিন বাংলাদেশের সিনেমা থাকবে, রাজ্জাক তত দিন তাঁর অসাধারণ কর্মের মাধ্যমে বেঁচে থাকবেন সবার হৃদয়ে। ভারতের কলকাতায় কিংবদন্তি অভিনেতা উত্তমকুমারের নামে সড়কের নামকরণ করা হয়েছে। বাংলাদেশের চলচ্চিত্রে রাজ্জাকের যে অবদান, তাঁকে নিয়ে অনেক কিছু করা উচিত।’
জাজ মাল্টিমিডিয়ার চেয়ারম্যান আবদুল আজিজ বলেন, ‘আমরা বাংলাদেশ চলচ্চিত্র ফোরাম গঠনের শুরু থেকে ভেবেছি, চলচ্চিত্রের গুণী সব মানুষকে নানাভাবে স্মরণ করব। তাঁদের সৃষ্টিশীল সব কর্ম আরও বেশি মানুষের কাছে পৌঁছে দেব, যাতে পরবর্তী প্রজন্ম যেন আমাদের সিনেমার কিংবদন্তি সব মানুষকে মনে রাখতে পারে। তাই তো অভিনয় দিয়ে অসাধারণ কীর্তির অধিকারী এই মানুষটির নামে একটি সড়ক নামকরণ করে সম্মান জানানোর চেষ্টা করছি। আর সেটি যদি আমাদের এফডিসির সামনে হয়, তাহলে খুব ভালো।’
রাজধানীর হোটেল সোনারগাঁও মোড় থেকে হাতিরঝিল মোড় পর্যন্ত সড়কটি নায়ক রাজ্জাকের নামে নামকরণে জন্য সংশ্লিষ্ট কর্তৃপক্ষের কাছে শিগগিরই লিখিতভাবে আবেদন করবেন বলেও জানান বাংলাদেশ চলচ্চিত্র ফোরামের নেতারা। এ সময় আরও উপস্থিত ছিলেন মোহাম্মদ হোসেন, নাদের চৌধুরী, মোহাম্মদ ইকবাল, কমল সরকার প্রমুখ।
