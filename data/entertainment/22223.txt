
ঢাকায় মুক্তি পেল প্রয়াত অভিনেতা অ্যান্টন ইয়েলচিনের শেষ ছবি ‘স্টার ট্রেক বিয়ন্ড’। আজ থেকে রাজধানীর যমুনা ফিউচার পার্কের ব্লক বাস্টার সিনেমাসে দেখা যাবে এটি। বৈজ্ঞানিক কল্পকাহিনিনির্ভর হলিউডের ছবি ‘স্টার ট্রেক’-এর ১৩ তম সিরিজ ‘স্টার ট্রেক বিয়ন্ড’।এই সিরিজে থাকছেন ক্যাপ্টেন জেমস টি. কার্ক ও কমান্ডার স্পক চরিত্রে ক্রিস পাইন ও জাকারি কিন্টো। এ ছাড়া আরও আছেন সিমন পেগ, কার্ল আরবান, জোয়ি স্যালডানা, জন চো ও অ্যান্টন ইয়েলচিন। যোগ দিয়েছেন ইডরিস অ্যালবা ও সোফিয়া বুটেলা।এই ছবিতে শেষবারের মতো দেখা যাবে ইয়েলচিনকে। মাসখানেক আগে সড়ক দুর্ঘটনায় নিহত হন এই অভিনেতা। ছবিটি উৎসর্গ করা হয়েছে ইয়েলচিন ও ‘স্টার ট্রেক’ তারকা লিওনার্ড নিময়কে।
সাড়ে ১৮ কোটি ডলারের এই ছবি অভিনয়, ভিজ্যুয়াল ইফেক্টসের জন্য দারুণ প্রশংসা কুড়িয়েছে। ইতিমধ্যে আয় করে ফেলেছে ৮ কোটি ৯৬ লাখ মার্কিন ডলার। ঢাকায় মুক্তি উপলক্ষে গতকাল বৃহস্পতিবার সন্ধ্যায় ব্লকবাস্টার সিনেমাসে আমন্ত্রিত অতিথিদের জন্য ছিল ছবিটির বিশেষ প্রদর্শনী। জাস্টিন লিন পরিচালিত ছবি ‘স্টার ট্রেক’ রিবুট সিরিজের তৃতীয় পর্ব। সিরিজের আগের দুটি ছবি হলো ‘স্টার ট্রেক’ (২০০৯) ও ‘স্টার ট্রেক ইনটু ডার্কনেস’ (২০১৩)।
