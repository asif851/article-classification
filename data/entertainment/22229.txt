
ভারতীয় ক্রিকেট খেলোয়াড় বিরাট কোহলির পর এবার ‘স্টুডেন্ট অব দ্য ইয়ার’ তারকা সিদ্ধার্থ মালহোত্রার সঙ্গে ব্রাজিলিয়ান মডেল ও বলিউডের অভিনেত্রী ইজাবেল লাইটের অভিসারের গুঞ্জন ডালপালা মেলেছে। সম্প্রতি ভারতের মুম্বাই নগরের বান্দ্রা এলাকার একটি রেস্তোরাঁর সামনে ক্যামেরাবন্দী হন তাঁরা। এরপর থেকেই নতুন এ জুটির অভিসারের খবর ডালপালা মেলেছে।২০১২ সালে বিরাট কোহলির সঙ্গে ইজাবেলের অভিসারের গুঞ্জন উঠেছিল। সিঙ্গাপুরের একটি মার্কেটে কেনাকাটা করার সময় তাঁরা ক্যামেরাবন্দীও হয়েছিলেন। ২০১৩ সালে মুক্তি পাওয়া ‘সিক্সটিন’ ছবির মাধ্যমে বলিউডে পা রাখেন ২৩ বছর বয়সী ইজাবেল। ‘পুরানি জিনস’ নামের আরেকটি ছবিতেও অভিনয় করছেন তিনি। বলিউডের একসময়ের জনপ্রিয় অভিনেত্রী রতি অগ্নিহোত্রীর ছেলে তনুজ ভিরওয়ানির সঙ্গে নতুন ছবিতে জুটি বেঁধেছেন ইজাবেল। তনুজের সঙ্গেও তাঁর সখ্যের খবর চাউর হয়েছিল।সম্প্রতি বান্দ্রার একটি রেস্তোরাঁয় একসঙ্গে হাজির হয়েছিলেন সিদ্ধার্থ ও ইজাবেল। সেখান থেকে বের হওয়ার সময় আলোকচিত্রীদের ভিড় দেখে রীতিমতো হকচকিয়ে যান ইজাবেল। আলোকচিত্রীরা যাতে ছবি তুলতে না পারেন, সে জন্য মুখ লুকানোর চেষ্টা করতে দেখা যায় তাঁকে। তবে শেষ রক্ষা হয়নি। ঠিকই এই জুটিকে একসঙ্গে ক্যামেরাবন্দী করেছেন আলোকচিত্রীরা। পরে এই জুটির ছবি প্রকাশিতও হয়েছে।
এ ঘটনার পর প্রতিক্রিয়া জানাতে গিয়ে ইজাবেল বলেন, ‘এত বেশি আলোকচিত্রী আমাদের ছবি তোলার জন্য ভিড় করেছেন দেখে খুবই অবাক হয়েছি। এমন অপ্রত্যাশিত ঘটনার মুখোমুখি হওয়ার জন্য আমি একদমই প্রস্তুত ছিলাম না।’ সম্প্রতি এক খবরে এমনটিই জানিয়েছে হিন্দুস্তান টাইমস।
বলিউডে জোর গুঞ্জন, তিন মাস ধরেই নাকি অভিসারে মেতেছেন সিদ্ধার্থ ও ইজাবেল। কিন্তু বলিউডের প্রেমের চিরায়ত রীতি মনে হয় ভালোমতোই আত্মস্থ করেছেন বিদেশিনী ইজাবেল। সিদ্ধার্থ প্রসঙ্গে জানতে চাইলে তিনি বলেছেন, ‘সিদ্ধার্থের সঙ্গে আমার পরিচয় অল্প কিছুদিনের। আমরা কেবলই ভালো বন্ধু। এর বাইরে আর কিছু না।’
সিদ্ধার্থ তাঁর পরবর্তী ছবির শুটিং করবেন মরিশাসে। ইজাবেলও সেখানে যাবেন বলে খবর চাউর হয়েছে। এ বিষয়ে জানতে চাইলে তিনি বিষয়টিকে অস্বীকার করেছেন। এ প্রসঙ্গে তাঁর ভাষ্য, ‘না, আমি মরিশাস যাচ্ছি না। আমার নতুন ছবি ‘‘পুরানি জিনস’’-এর কাজ নিয়ে আমি ব্যস্ত আছি। সামনে এর প্রচারণায় অংশ নিতে হবে আমাকে। কাজেই মরিশাস যাওয়ার প্রশ্নই ওঠে না।’      
