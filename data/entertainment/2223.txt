
বলিউডে নায়িকাদের তুলনায় নায়কদের পারিশ্রমিক অনেক বেশি। এমনকি পরীক্ষিত অভিনেত্রীদের সঙ্গে তুলনামূলক নতুন অভিনেতা নিলেই পারিশ্রমিকের দিক থেকে ওই তরুণই এগিয়ে থাকেন। দিনের পর দিন এই রীতিতেই এগিয়ে চলছে বলিউড। সম্প্রতি সেই পারিশ্রমিক-বৈষম্যের নতুন নজির পাওয়া গেল। রেমো ডি’সুজার নতুন ছবিতে ক্যাটরিনা কাইফের চেয়ে পাঁচ গুণ বেশি পারিশ্রমিক পাচ্ছেন অভিনেতা বরুণ ধাওয়ান।
নৃত্য পরিচালক রেমো ডি’সুজা একটি নতুন ছবির ঘোষণা দিয়েছেন। পরিচালক হিসেবে এটি হবে রেমোর ৬ নম্বর ছবি। নাচবিষয়ক এই ছবিটি ত্রিমাত্রিক (থ্রিডি) প্রযুক্তিতে মুক্তি পাবে এ বছরের শেষ নাগাদ। তবে নাচবিষয়ক ছবিটির নাম কী হবে, তা এখনো প্রকাশ করেননি পরিচালক। আপাতত একে ‘এবিসিডি’ সিরিজের তৃতীয় ছবি, অর্থাৎ এবিসিডি থ্রি হিসেবে বলা হচ্ছে।
এই ছবিতে ক্যাটরিনা কাইফ পেয়েছেন সাত কোটি রুপি পারিশ্রমিক। আর তাঁর সহশিল্পী বরুণ ধাওয়ানের পারিশ্রমিক ৩২ কোটি রুপি। ছবিতে দুজনকেই নৃত্যশিল্পী হিসেবে দেখা যাবে। দুজনের চরিত্রই গুরুত্বপূর্ণ বলে জানিয়েছেন এর পরিচালক। কিন্তু পারিশ্রমিকের বেলায় এসে এই বিশাল অঙ্কের ফারাক এখন প্রশ্নবিদ্ধ করেছে ছবির নির্মাতা ও প্রযোজনা প্রতিষ্ঠান টি-সিরিজকে। সূত্র: মিড-ডে।
