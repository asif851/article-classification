
শুটিং করতে ভারতের রামুজি ফিল্ম সিটিতে গেলেন নুসরাত ফারিয়া। তাঁর নতুন ছবি হিরো ৪২০-এর শুটিং চলছে সেখানে। ছবিটি পরিচালনা করছেন সৈকত নাসির। গত শুক্রবার থেকে ছবিটির শুটিং চলছে রামুজিতে।সিনেমার মানুষের কাছে বিখ্যাত এই ফিল্ম সিটিতে কাজের অভিজ্ঞতা এবারই প্রথম ফারিয়ার। বিষয়টি তাঁর কাছে রোমাঞ্চকরও। এ ব্যাপারে সেখান থেকে মুঠোফোনে তিনি বলেন, ‘আমি আনন্দিত যে রামুজি ফিল্ম সিটির মতো এত বিখ্যাত লোকেশনে শুটিং করার সুযোগ পেয়েছি। আমার কাছে এটি স্বপ্নের মতো ছিল। শুটিংয়ের ফাঁকে ফাঁকে রামুজির বিভিন্ন স্টুডিও ঘুরে ঘুরে দেখছি। সিনেমা সম্পর্কে বাড়তি অভিজ্ঞতাও হচ্ছে।’এরই মধ্যে ভারতের কলকাতা ও বাংলাদেশের যৌথ প্রযোজনার ছবি হিরো ৪২০–এর অর্ধেক কাজ শেষ হয়েছে। বাকি অংশের কিছু কাজ হবে রামুজিতে।পরিচালক সৈকত নাসির মুঠোফোনে বলেন, রামুজিতে শুটিং হবে ২৮ ডিসেম্বর পর্যন্ত। এখানে মারামারিসহ বেশ কিছু দৃশ্যের শুটিং করা হবে। দৃশ্যগুলোতে ফারিয়া ছাড়াও রিয়া সেন, ওম, আশিস বিদ্যার্থীসহ বেশ কয়েকজন অভিনয় করবেন।পরিচালক জানিয়েছেন, রামুজিতে শুটিং শেষ হলে ছবির শেষ অংশের শুটিং হবে বাংলাদেশে। যৌথ প্রযোজনার এই ছবিটি আগামী ১৯ ফেব্রুয়ারি দুই বাংলায় মুক্তির দিন ঠিক করা হয়েছে।
