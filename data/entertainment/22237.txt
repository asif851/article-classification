
• এফডিসি পরিষ্কার-পরিচ্ছন্নতা অভিযানে নামছেন শিল্পীরা। • বিশ্ব ভালোবাসা দিবসে বেলা ১১টায় এ অভিযান পরিচালিত হবে। • মেয়র সাঈদ খোকনসহ প্যানেল মেয়ররাও অংশ নেবেন।
ছবি তৈরির যে কারখানায় নায়ক-নায়িকারা দিনরাত শুটিং করতেন, সেই এফডিসি পরিষ্কার-পরিচ্ছন্নতা অভিযানে নামছেন তাঁরা। এ জন্য তাঁরা বেছে নিয়েছেন বিশ্ব ভালোবাসা দিবসকে। এফডিসি পরিচ্ছন্ন করার এই কর্মসূচি যৌথভাবে পরিকল্পনা করেছে বাংলাদেশ চলচ্চিত্র উন্নয়ন করপোরেশন ও বাংলাদেশ চলচ্চিত্র শিল্পী সমিতি। লিখিত চিঠির পাশাপাশি এফডিসির ব্যবস্থাপনা পরিচালক ও বাংলাদেশ চলচ্চিত্র শিল্পী সমিতির সভাপতি তাঁদের এই পরিকল্পনার ব্যাপারে প্রথম আলোকে নিশ্চিত করেছেন।
আগামীকাল বুধবার বেলা ১১টায় বাংলাদেশ চলচ্চিত্র শিল্পী সমিতির সামনে পরিচ্ছন্নতা কার্যক্রম শুরু হবে। আজ মঙ্গলবার এফডিসির পরিচালক (অর্থ ও প্রশাসন) যুগ্ম সচিব লক্ষ্মণ চন্দ্র দেবের স্বাক্ষর করা এক চিঠিতে এ তথ্য জানানো হয়। এতে বলা হয়, বিশ্ব ভালোবাসা দিবস উপলক্ষে বুধবার বেলা ১১টায় এফডিসি এবং চলচ্চিত্র শিল্পী সমিতির উদ্যোগে পরিচ্ছন্নতা অভিযান পরিচালিত হবে। এ আয়োজনে চলচ্চিত্রের শিল্পীদের অংশ নেওয়ার জন্য অনুরোধ জানানো হয়।
ভালোবাসা দিবসে ভিন্নধর্মী এ উদ্যোগ গ্রহণ প্রসঙ্গে বাংলাদেশ চলচ্চিত্র শিল্পী সমিতির সভাপতি মিশা সওদাগর বলেন, ‘যেকোনো ভালো কাজে উৎসাহ দেওয়া শিল্পী সমাজের দায়িত্বের মধ্যে পড়ে। ভালোবাসা দিবসে ভিন্নধর্মী কাজের মধ্য দিয়ে আমরা সবাই ভালো থাকতে চাই। শুধু আমার ক্যারিয়ার ভালো হলে তো হবে না, পরিবেশটাও ভালো রাখতে হবে। পরিবেশ ভালো থাকলে অসুস্থ মানুষও সুস্থ হয়ে যায়। পরিবেশ ভালো থাকলে মানসিকভাবেও চাঙা হওয়া যায়। তাই আমরা ভালোবাসা দিবসে এ আয়োজনের পরিকল্পনা করেছি।’
এফডিসির ব্যবস্থাপনা পরিচালক আমীর হোসেন, ‘ভালোবাসার সঙ্গে পরিষ্কার-পরিচ্ছন্নতা করলাম, বিষয়টি তো ভালোই। আমাদের চলচ্চিত্রের অভিনয়শিল্পীরা সবাই আসবেন, তাঁরা উদ্যোগ নিলেন, আমরা পাশে থাকলাম। পরিচ্ছন্নতাও ভালোবাসার অংশ। এতে করে সাধারণ মানুষের মধ্যেও সচেতনতা বাড়বে।’
আমীর হোসেন আরও বলেন, ‘আমাদের কিন্তু একদল পরিচ্ছন্নতাকর্মী আছে, তাঁরা নিয়মিত এই কাজ করছেন। যখন চলচ্চিত্রের জনপ্রিয় নায়ক-নায়িকারা এমন উদ্যোগে নেন, তখন দেশের সাধারণ মানুষেরা উৎসাহী হন। সাধারণ মানুষেরা তাঁদের দৈনন্দিন জীবনে আশপাশে পরিষ্কার রাখার ব্যাপারে আগের চেয়ে বেশি উৎসাহী হবেন।’
