
রাশিয়ায় সেরা চলচ্চিত্রের পুরস্কার পেয়েছে আবু শাহেদ ইমন পরিচালিত জালালের গল্প ছবিটি। উফা নগরীতে অনুষ্ঠিত তৃতীয় আন্তর্জাতিক সিলভার আকবুজাত চলচ্চিত্র উৎসবে সর্বোচ্চ গ্রাঁ প্রি পুরস্কার পায় জালালের গল্প। তিন দিনের এই চলচ্চিত্র উৎসবের সমাপনী দিন গত শুক্রবার এই পুরস্কার গ্রহণ করেন পরিচালক আবু শাহেদ।জানা যায়, ২৬ অক্টোবর শুরু হওয়া এই চলচ্চিত্র উৎসবে রাশিয়াসহ বিশ্বের বিভিন্ন দেশের ২৪টি ছবি প্রদর্শিত হয়। ২৭ অক্টোবর উৎসবের মূল প্রতিযোগিতা বিভাগে বাংলাদেশের প্রতিনিধিত্ব করে জালালের গল্প। প্রতিযোগিতা বিভাগের কাহিনিচিত্র শাখায় এটি প্রদর্শিত হয়।সেরা চলচ্চিত্রের পুরস্কার পাওয়ার পরই সামাজিক যোগাযোগমাধ্যম ফেসবুকে দেওয়া এক বার্তায় পরিচালক আবু শাহেদ বলেন, ‘প্রতিযোগিতায় অংশ নেওয়া সব ছবিই সেরার পুরস্কার পাওয়ার মতো। জালালের গল্প ছবির কারণে আমার দেশের নাম ও সুনাম আজ এই শহরের সবচেয়ে আলোচিত বিষয় ভেবে ভালো লাগছে।’প্রসঙ্গত, ইমপ্রেস টেলিফিল্মের প্রযোজনায় নির্মিত জালালের গল্প ছবিটি বাংলাদেশের প্রেক্ষাগৃহে মুক্তি পায় ২০১৫ সালের ৪ সেপ্টেম্বর। এর আগেই ২০১৪ সালে বিভিন্ন আন্তর্জাতিক চলচ্চিত্র উৎসবে ছবিটি প্রদর্শিত হয়। ছবির সংগীত পরিচালনা করেছে চিরকুট ব্যান্ড। অভিনয় করেছেন মোশাররফ করিম, তৌকীর আহমেদ, আরাফাত রহমান, মৌসুমি হামিদ, মোহাম্মদ ইমন, নূরে আলম, শর্মীমালা প্রমুখ।
