
রীতিমতো ছেলেদের মতো শেভিং ক্রিম মেখে দাড়ি কামানো অবস্থায় ক্যামেরাবন্দী হয়েছেন বলিউডের অভিনেত্রী সোনম কাপুর। তবে কি নিয়মিত শেভ করাই সোনমের সুন্দর মুখাবয়বের গোপন রহস্য! না, এমন কিছুই নয়। আলোকচিত্রী রোহান শ্রেষ্ঠার পাগলাটে প্রস্তাবে ইতিবাচক সাড়া দিয়ে সম্প্রতি মুখে শেভিং ক্রিম মেখে ক্ষুর দিয়ে দাড়ি কাটার ভঙ্গিতে ছবি তুলেছেন সোনম।সোনমের এমন ফটোশ্যুটের বিষয়টি অদ্ভুত হলেও প্রকাশিত ছবিতে তাঁকে বেশ আবেদনময়ী রূপেই দেখা গেছে। ইচ্ছাকৃতভাবেই তিনি আবেদনময়ী মুখভঙ্গি ফুটিয়ে তোলার চেষ্টা করছেন। নিজ ইচ্ছায়, না কি আলোকচিত্রী রোহান শ্রেষ্ঠার জন্য সোনম এভাবে ছবি তুলেছেন, তা অবশ্য নিশ্চিত হওয়া যায়নি। সম্প্রতি এক খবরে এমনটিই জানিয়েছে টাইমস অব ইন্ডিয়া।   বলা যায়, নিজেকে নিয়ে রীতিমতো নিরীক্ষা শুরু করেছেন প্রখ্যাত অভিনেতা অনিল কাপুর তনয়া সোনম কাপুর। ‘সাওয়ারিয়া’ ছবির মাধ্যমে ২০০৭ সালে বলিউডে পা রাখার পর থেকেই ‘গুড গার্ল’ ভাবমূর্তি ধরে রেখেছিলেন সোনম। পরবর্তী সময়ে কোনো ছবিতেই আপত্তিকর দৃশ্য কিংবা খোলামেলা পোশাকে দেখা না গেলেও ‘বেওকুফিয়া’ ছবিতে পুরোনো খোলস ভেঙে আবেদনময়ীরূপে আবির্ভূত হয়েছেন সোনম। ছবিটির মাধ্যমে প্রথমবারের মতো চুম্বন দৃশ্যে অভিনয়ের পাশাপাশি বিকিনি পরেও ক্যামেরার সামনে এসেছেন তিনি।
আদিত্য চোপড়া প্রযোজিত যশরাজ ফিল্মসের ‘বেওকুফিয়া’ ছবিতে সোনমের বিপরীতে রয়েছেন ‘ভিকি ডোনার’ তারকা আয়ুষ্মান খুরানা। ‘বেওকুফিয়া’ মুক্তি পাচ্ছে ১৪ মার্চ। ছবিটির ট্রেইলার মুক্তি পাওয়ার পর অনলাইনে রীতিমতো তোলপাড় পড়ে যায়। সোনমের আবেদনময়ী রূপ দেখে ইতিবাচক ও নেতিবাচক দুই ধরনের প্রতিক্রিয়াই আসে দর্শকদের কাছ থেকে। ‘ব্যাড গার্ল’ ভাবমূর্তি গড়ার এই সিদ্ধান্ত নিয়ে সোনম বোকামি করেছেন, না কি ঠিক করেছেন—ছবির সাফল্য কিংবা ব্যর্থতার মধ্য দিয়েই তার উত্তর মিলবে।এদিকে জীবনসঙ্গী হিসেবে ‘ব্যাড বয়’ প্রীতির কথা জানিয়েছেন সোনম কাপুর। কেমন ছেলে পছন্দ, জানতে চাইলে সোনম হেসে বলেন, ‘খারাপ ছেলেদেরই আমার ভালো লাগে। তবে সেই খারাপের একটি সীমারেখা থাকতে হবে। একটু দাগ না থাকলে ছেলেদের ঠিক মানায় না। তবে কেউ আমার জীবনসঙ্গী হতে চাইলে অবশ্যই তাঁকে মনের দিক থেকে পরিষ্কার হতে হবে।’সোনম আরও বলেন, ‘তাঁকে আমার সঙ্গে ভালো আচরণ করতে হবে। আমি সেই ছেলেদের একদমই পছন্দ করি না, যাঁরা মেয়েদের স্রেফ খেলনা মনে করে। আমার জীবনসঙ্গী হতে হলে সত্য ও ন্যায়ের পক্ষে দাঁড়ানোর সাহস রাখতে হবে। কখনোই প্রতারণা করা যাবে না। আমাকে সম্মান করতে হবে। কোনো অবস্থাতেই বৈষম্যমূলক আচরণ করা যাবে না। সর্বোপরি তাঁকে একজন ভালো মানুষ হতে হবে। সবকিছুর প্রতি মানবিক দৃষ্টিভঙ্গি থাকতে হবে।’  ভালোবাসায় বিশ্বাস করেন কি না—জানতে চাইলে সোনমের স্পষ্ট জবাব, ‘অবশ্যই আমি ভালোবাসায় বিশ্বাস করি। আমার তো মনে হয়, ভালোবাসার কারণেই পৃথিবীটা টিকে আছে। প্রথম দর্শনে প্রেমের বিষয়টিকে আমি মনেপ্রাণে বিশ্বাস করি। আমি বিয়ে প্রথায়ও গভীরভাবে বিশ্বাসী। আমি বিয়ে করে সুখী দাম্পত্য জীবন কাটাতে চাই।’
যথেষ্ট যোগ্যতা থাকা সত্ত্বেও বলিউডে খুব একটা শক্ত আসন গাড়তে পারেননি সোনম। তবে গত বছর তাঁর অভিনীত ‘রানঝা’ ও ‘ভাগ মিলখা ভাগ’ ছবি দুটি দারুণ ব্যবসা করেছে। দুটি ছবিই ১০০ কোটি রুপি আয়ের মাইলফলক স্পর্শ করেছে। শোনা যাচ্ছে, বলিউডের অন্যতম প্রভাবশালী দুই তারকা সালমান খান এবং শাহরুখ খানের সঙ্গে জুটি বেঁধে অভিনয় করতে যাচ্ছেন ২৮ বছর বয়সী এ তারকা অভিনেত্রী। সব মিলিয়ে ২০১৪ সালটা বোধ হয় ভালোই কাটবে সোনমের।
 

