
সম্প্রতি ক্যাটরিনা কাইফের জন্মদিনে সবার সামনে গান গেয়ে তাঁকে শুভকামনা জানিয়েছেন রণবীর কাপুর। এ ছাড়া জন্মদিনের উপহার হিসেবে শিগগির একটি অনুষ্ঠানের আয়োজন করবেন বলে কথা দিয়েছেন ‘ধুম ৩’ ছবিতে ক্যাটের সহ-অভিনেতা আমির খান। বলিউডে পা রাখার পর থেকেই সহ-অভিনেতাদের সুনজরে থেকেছেন ক্যাটরিনা। বলিউডের অন্যতম প্রভাবশালী অভিনেতা সালমান খানের হাত ধরেই তিনি প্রতিষ্ঠা পেয়েছেন। সালমানের সঙ্গে প্রেমের সম্পর্কেও জড়িয়েছিলেন তিনি। পরে তিনি সালমানকে ছেড়ে রণবীর কাপুরের বাহুডোরে নিজেকে সঁপে দেন। ‘যব তক হ্যায় জান’ ছবিতে অভিনয় করতে গিয়ে আরেক প্রভাবশালী অভিনেতা শাহরুখ খানের সঙ্গেও দারুণ সখ্য গড়ে উঠেছিল ক্যাটরিনার। রণবীর-ক্যাটরিনার প্রেম এখন তুঙ্গে। মুখে স্বীকার না করলেও অতীতের যেকোনো সময়ের চেয়ে বর্তমানে তাঁদের সখ্য অনেকটাই বেড়ে যাওয়ায় ঘন ঘন খবরের শিরোনাম হচ্ছেন তাঁরা। ১৬ জুলাই ছিল ক্যাটরিনার জন্মদিন। সেদিন স্ত্রী কিরণ রাওয়ের ‘শিপ অব থিসিয়াস’ ছবির প্রচারণার অংশ হিসেবে বিশেষ প্রদর্শনীর আয়োজন করেছিলেন আমির খান। সেখানে বলিউডের একঝাঁক তারকার পাশাপাশি ক্যাটরিনাও হাজির হন। একপর্যায়ে উপস্থিত সবার সামনেই গান গেয়ে ক্যাটরিনাকে জন্মদিনের শুভেচ্ছা জানান রণবীর। সম্প্রতি এক খবরে এ তথ্য জানিয়েছে ‘ওয়ান ইন্ডিয়া’।
 
জীবনের বিশেষ দিনটিতে ঠিকই সময় বের করে আমন্ত্রণ রক্ষা করায় ক্যাটরিনার ওপর দারুণ খুশি আমির। এ প্রসঙ্গে আমিরের ভাষ্য, ‘ক্যাটরিনা আমার কথায় এখানে এসেছেন বলে আমি অনেক খুশি। আশা করছি, জন্মদিনের উপহার হিসেবে শিগগির তাঁর সম্মানে একটি অনুষ্ঠানের আয়োজন করতে পারব।’
 
এদিকে, ‘ধুম ৩’ ছবিতে একসঙ্গে কাজ করতে গিয়ে আমিরের সঙ্গে দারুণ বন্ধুত্ব গড়ে উঠেছে ক্যাটরিনার। অভিনয়ের পাশাপাশি পেশাগত নানা বিষয়ে তিনি ক্যাটকে পরামর্শ দিচ্ছেন। এমনকি সম্প্রতি রাত তিনটার দিকে তিনি ক্যাটকে ফোন দিয়েছিলেন। ‘ধুম ৩’ ছবির মুক্তি পিছিয়ে যাওয়ায় কিছুটা বিমর্ষ ছিলেন ক্যাটরিনা। এ অবস্থায় আমির তাঁকে ফোন দিয়ে বলেন, ছবির মুক্তি পিছিয়ে যাওয়ায় বিমর্ষ হওয়ার কিছু নেই। বরং এটা থেকে বাড়তি সুবিধা পেতে পারেন ক্যাট। ছবিটির সঙ্গে সঙ্গে কীভাবে নিজের প্রচারণাও চালাতে পারেন, ক্যাটকে সে পথ বাতলে দিয়েছেন ‘মিস্টার পারফেকশনিস্ট’খ্যাত এ তারকা অভিনেতা। 
