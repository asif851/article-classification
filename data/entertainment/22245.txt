

☀  ‘পদ্মাবত’ ছবির আয় ১১০ কোটি রুপি। ☀  ভারতের বাইরেও ভালো ব্যবসা করছে এই ছবি। ☀  ছবিতে অভিনয় করেছেন দীপিকা পাড়ুকোন, রণবীর সিং ও শহিদ কাপুর।

কত বাধা, কত বিপত্তি। শেষমেশ ঠিকই মুক্তি পেল সঞ্জয় লীলা বানসালীর ‘পদ্মাবত’। রাজপুত করনি সেনাদের হুমকির মুখে ভারতের কয়েকটি রাজ্যের কয়েকজন হল মালিক তাঁদের হলে ‘পদ্মাবত’ প্রদর্শন বন্ধ রাখেন। তবুও গত বৃহস্পতিবার ছবি মুক্তির প্রথম দিন থেকেই প্রেক্ষাগৃহগুলোতে দর্শক হুমড়ি খেয়ে পড়ে। বক্স অফিসে মাত্র চার দিনে ‘পদ্মাবত’ ছবি আয় করেছে ১১০ কোটি রুপি।
বলিউডের বক্স অফিসের বাণিজ্য বিশ্লেষক তরণ আদর্শের মতে, এটি অবিশ্বাস্য। আজ সোমবার দুপুরে তিনি একটি টুইট করে জানান, ‘এটি অবিশ্বাস্য। “পদ্মাবত” এখন পর্যন্ত “দিলওয়ালে”, “সুলতান”, “বাজিরাও মাস্তানি”, “টাইগার জিন্দা হ্যায়” ও “বজরঙ্গি ভাইজান” ছবির প্রথম সপ্তাহের আয়কে ছাড়িয়ে গেছে। আজ সোমবার অস্ট্রেলিয়াতে এই ছবি “ধুম ৩” ছবির প্রথম সপ্তাহের আয়কেও ছাড়িয়ে গেছে। আসলেই অসাধারণ।’ তিনি আরও জানান, এটি বানসালীর ২০১৩ সালের ‘বাজিরাও মাস্তানি’ ছবির আয়ের থেকেও এগিয়ে আছে।  অন্য কোনো সময় বা অন্য কোনো ছবি হলে হয়তো এর আয় নিয়ে এত আলোচনা হতো না। বানসালীর ছবি বক্স অফিসে ভালো ব্যবসা করবে, এটাও স্বাভাবিক। কিন্তু ‘পদ্মাবত’ মুক্তি দিতে বেশ ঝক্কি পোহাতে হয়েছে তাঁকে। এমনকি প্রাণনাশেরও হুমকি পেয়েছেন। করনি সেনারা হুমকি দিয়েছিলেন, এই ছবি মুক্তি দেওয়া হলে সিনেমা হল ভাঙচুর করা হবে। এমনকি কয়েকটি হলে তাঁরা সত্যিই হামলা চালিয়েছে। এরপর নিরাপত্তা জোরদার করার জন্য অতিরিক্ত পুলিশ মোতায়েন করে প্রশাসন। তবে এত কিছুর পর ঠিকই দর্শক টানতে পেরেছে ‘পদ্মাবত’।
‘পদ্মাবত’ যুক্তরাজ্য, নিউজিল্যান্ড ও ফিজিতেও ভালো ব্যবসা করছে। এত কম সময়ে এই ছবি এক শ কোটির ক্লাবে প্রবেশ করবে, তা নির্মাতারাও ভাবতে পারেননি। ইতিমধ্যে ‘পদ্মাবত’ ছবির নায়িকা দীপিকা পাড়ুকোন ছবির সাফল্য উদ্‌যাপনে একটি পার্টিরও আয়োজন করেছিলেন। সঞ্জয় লীলা বানসালীর এই ছবি নিয়ে লেবু এত কচলানোর পরও যে এটি তেতো হয়ে যায়নি, সেটিই এখন বড় কথা। এনডি টিভি 
