
শাকিব খান ও শুভশ্রী অভিনীত বাংলাদেশ-ভারত যৌথ প্রযোজনার ছবির নাম ঠিক হলো; ঠিক হলো শুটিংয়ের তারিখ ও মুক্তির সম্ভাব্য দিনটিও। গতকাল সোমবার দুপুরে ছবিটির বাংলাদেশ অংশের প্রযোজনা প্রতিষ্ঠান থেকে জানানো হয়, ভ্যালেন্টাইনস ডে হবে নতুন এই ছবির নাম। সবকিছু ঠিকমতো এগোলে আগামী ফেব্রুয়ারিতে ভালোবাসা দিবস সামনে রেখে ছবিটি মুক্তি দেওয়া হবে।এদিকে গত বছরের ১ নভেম্বর থেকে ভারতের কলকাতায় নতুন এই ছবির শুটিং শুরুর কথা ছিল। কিন্তু ছবির নায়ক শাকিব খানের কারণে তা পিছিয়ে যায়। আগামী ১৫ নভেম্বর শুরু হবে ভ্যালেন্টাইনস ডে-এর শুটিং। এ ব্যাপারে শাকিব খান বলেন, ‘শিকারি ছবিতে আমাকে যেভাবে দেখা গেছে, সেভাবেই এই ছবিতে পর্দায় আসতে চাই। নিয়মিত জিমে যাচ্ছি। শারীরিকভাবে নিজেকে প্রস্তুত করতেই শুটিংয়ের আগে বাড়তি কয়েক দিন সময় চেয়ে নিয়েছি প্রযোজনা প্রতিষ্ঠানের কাছ থেকে।’এই ছবির আরেক পরিচালক কলকাতার জয়দেব মুখার্জি। যৌথ প্রযোজনার শিকারি ছবিটিও পরিচালনা করেছেন তিনি। জয়দেব মুখার্জি বলেন, ১৫ নভেম্বর থেকে একটানা ৪৫ দিন শুটিং হবে। কলকাতার পর বাংলাদেশ ও থাইল্যান্ডেও শুটিং হবে ছবিটির।
