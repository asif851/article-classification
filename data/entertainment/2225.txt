
মানুষের ইতিহাস নিরন্তর সংগ্রামের ইতিহাস। কখনো প্রকৃতির সঙ্গে, কখনো নিজের সঙ্গে, কখনো একদল শোষকের বিরুদ্ধে মরণপণ লড়াই করতে করতেই মানুষের যাত্রা অতীত থেকে ভবিষ্যতের দিকে। ব্যক্তিস্বার্থে মানুষ মানুষকে ভাগ করেছে জাত, ধর্মের খড়্গ দিয়ে। মানুষের নিরন্তর সংগ্রামের ইতিহাস বিচারে দেখা যায়, শোষণের বিরুদ্ধে যাঁরা লড়াই করেছেন, তাঁরাই জন্ম দিয়েছেন নতুন নতুন নীতি-নৈতিকতা আর আদর্শের। নাট্য সংগঠন নান্দীমুখ প্রযোজিত তবুও মানুষ নাটকে বিজয় দেব তেমনই একটি চরিত্র। নাটকে দেখা যায়, বিজয় দেবদের আত্মদানের ভিত্তিতেই চন্দ্রকেতুরা পরিবর্তন করেছে নিজেকে ও সমাজকে। নান্দীমুখের ২৫ বছর পূর্তি উপলক্ষে তিন দিনব্যাপী আয়োজিত ‘নান্দীমুখ নাট্যত্রয়ী’র দ্বিতীয় দিনে গত রোববার চট্টগ্রাম শিল্পকলা একাডেমী মিলনায়তনে নাটকটি মঞ্চস্থ হয়।নাটকটি রচনা করেছেন ও নির্দেশনা দিয়েছেন অভিজিৎ সেনগুপ্ত, পোশাক, মঞ্চ ও কোরিওগ্রাফির দায়িত্বে ছিলেন অসীম দাশ এবং আলোক নিয়ন্ত্রণে ছিলেন মোসলেমউদ্দিন শিকদার। এতে অভিনয় করেছেন অভিজিৎ সেনগুপ্ত, সুজিত দাশ, হাবীবুর রহমান, বিকিরণ বড়ুয়া, জেসমিন আকতার, সাগর চৌধুরী, সজীবুর রহমান, জাহানারা বেগম, শাহীনুর সরোয়ার, মিজানুর রহমান, আরাফাত পিনু।
