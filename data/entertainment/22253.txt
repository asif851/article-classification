
ভারতের সাবেক ক্রিকেটার আজহারউদ্দিনের জীবন নিয়ে পরিচালক টনি ডিসুজা নির্মাণ করেছেন পূর্ণদৈর্ঘ্য ছবি ‘আজহার’। আজহারউদ্দিনের বিতর্কিত জীবন ও ক্যারিয়ারের মতোই বারবার বিতর্কে জড়াচ্ছিল তাঁর এই ‘বায়োপিক’। আজহারুদ্দিনের সাবেক স্ত্রী, বলিউড অভিনেত্রী ও মডেল সঙ্গীতা বিজলানি এই ছবির নির্মাতার বিরুদ্ধে আইনি পদক্ষেপও নিতে চেয়েছিলেন। এদিকে সাবেক ক্রিকেটার ও আজহারের একসময়ের সহকর্মী মনোজ প্রভাকরও এই ছবি নিয়ে আপত্তি জানিয়েছিলেন। মনোজ ও সঙ্গীতার অভিযোগ- এই ছবিটিতে তাঁদের দুজনকে ‘খারাপ’ভাবে উপস্থাপন করা হয়েছে। শুক্রবার মুক্তি পেয়েছে ‘আজহার’। ছবি মুক্তির পর অবশ্য পরিস্থিতির কিছুটা পরিবর্তন দেখা যাচ্ছে।বিতর্কই বুঝি ‘আজহার’-এর প্রতি সবার মনোযোগ আরও বাড়িয়ে দিয়েছে। মুক্তির প্রথমদিনেই ছবিটি আয় করে নিয়েছে ৬ কোটি ৩০ লাখ টাকা। এখানে আজহারউদ্দিনের চরিত্রে এমরান হাশমির অভিনয়ও প্রশংসিত হচ্ছে। এমরান নাকি চমৎকার ভাবে আজহারের চরিত্র ফুটিয়ে তুলেছেন। অনেকে ছবি দেখার পর বলছেন, এক ঝলকে আজহারউদ্দিনের ঘটনাবহুল জীবন সুন্দরভাবে পর্দায় ফুটিয়ে তুলেছেন পরিচালক।দেখা যাক, ছবিটি সমালোচকদের দৃষ্টিতে শেষমেশ কতোটা প্রশংসা কুড়াতে পারে। দ্য ইন্ডিয়ান এক্সপ্রেস।
