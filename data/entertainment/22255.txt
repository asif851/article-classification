
জাতীয় জাদুঘরের উঠোনে পড়ন্ত বিকেল। আগত অতিথিদের প্রত্যেকের হাতে ফুলের বদলে তুলে দেওয়া হচ্ছে রঙিন একটি চরকি। সেটি আলতো বাতাসে ঘুরছে, কেউ কেউ শিশুর মতো ফুঁ দিয়ে নিজেই ঘোরাচ্ছেন সেটাকে। অপেক্ষায় রয়েছে সাদা-বেগুনি বেলুনে বাঁধা উদ্বোধনের ফেস্টুন। সবার মধ্যে শঙ্কা—যানজট ঠেলে ঠিক সময়ে পৌঁছবেন তো প্রধান অতিথি!ঠিক সাড়ে চারটায় হাসিমুখে গাড়ি থেকে নামলেন প্রধান অতিথি অর্থমন্ত্রী আবুল মাল আবদুল মুহিত। জাতীয় সংগীত ও উৎসব সংগীতের মধ্য দিয়ে শুরু হলো ‘১৩তম আন্তর্জাতিক স্বল্পদৈর্ঘ্য ও মুক্ত চলচ্চিত্র উৎসব, ঢাকা ২০১৪’।চরকি হাতে নিয়েই জাতীয় পতাকা উত্তোলন করলেন অর্থমন্ত্রী, ওড়ালেন বেলুনে বাঁধা ফেস্টুন। তাঁর সঙ্গে উপস্থিত বিশেষ অতিথি নেপালের বিখ্যাত চলচ্চিত্র ও প্রামাণ্যচিত্রনির্মাতা কেসাঙ্গ লামা, রাশিয়ার চলচ্চিত্র সমালোচক সের্গেই আনাশকিন, ভারতের চলচ্চিত্রকার আফ্রিদা হোসেনসহ বিভিন্ন দেশি-বিদেশি অতিথিরা। পাশে ছিলেন উৎসব কমিটির চেয়ারম্যান নাসির উদ্দীন ইউসুফ, উৎসব পরিচালক তারেক মাহমুদ, বাংলাদেশ শর্ট ফিল্ম ফোরামের সভাপতি মানজারে হাসিন মুরাদ। উদ্বোধনী অনুষ্ঠানে উপস্থিত ছিলেন বাংলাদেশে রুশ ফেডারেশনের রাষ্ট্রদূত আলেক্সান্দর নিকোলায়েভ।উৎসবটি উৎসর্গ করা হয়েছে সদ্য প্রয়াত শিল্পী কাইয়ুম চৌধুরীর স্মৃতির প্রতি। উৎসবস্থলে শিল্পীর একটি বড় প্রতিকৃতি রাখা ছিল।অর্থমন্ত্রী বলেন, এর আগের দুটি উৎসবেও তিনি উপস্থিত ছিলেন। চলচ্চিত্র দেখতে তিনি পছন্দ করেন।নাসির উদ্দীন ইউসুফ বলেন, এ উৎসবকে ছড়িয়ে দিতে সারা দেশে ভ্রাম্যমাণ উৎসব করা হবে। তাঁর প্রত্যাশা, এই আয়োজনের মধ্য দিয়ে ২৮ বছরের উৎসবের পুনর্জাগরণ হবে।মানজারে হাসিন মুরাদ বলেন, বাংলাদেশ সরকার স্বয়ং এ উৎসবের প্রধান পৃষ্ঠপোষক—এটাই আমাদের মধ্যে আশার সঞ্চার করে। দেশের চলচ্চিত্রে একটি আমূল পরিবর্তন আনতে একটি পূর্ণাঙ্গ চলচ্চিত্রকেন্দ্র স্থাপন এখন সময়ের দাবি।উদ্বোধনী অনুষ্ঠানে হীরালাল সেন স্মারক সম্মাননা ঘোষণা করা হয়। দেশের চলচ্চিত্রে অবদানের জন্য এই সম্মাননা পেয়েছেন মুহাম্মদ খসরু। উৎসবের সমাপনী দিনে এই সম্মাননা দেওয়া হবে।উৎসব শুরু হয় ইরাকের ছবি বাগদাদ মেসি দিয়ে। এক পায়ের গোলরক্ষক শিশুটির পরনে থাকে মেসির ১০ নম্বর জার্সি। তন্ময় হয়ে উপস্থিত দর্শকেরা উপভোগ করেন আলোচিত এ চলচ্চিত্র।উৎসবের অন্যান্য চলচ্চিত্র দেখানো হবে জাতীয় জাদুঘর, জাতীয় গণগ্রন্থাগারের শওকত ওসমান মিলনায়তন এবং বাংলাদেশ শিল্পকলা একাডেমীতে। অন্যান্য কেন্দ্র হিসেবে থাকবে জগন্নাথ বিশ্ববিদ্যালয় (৭-৯ ডিসেম্বর), ইনডিপেনডেন্ট ইউনিভার্সিটি, বাংলাদেশ (৫, ৬ ও ১১ ডিসেম্বর), বাংলাদেশ এবং রাশিয়ান কালচারাল সেন্টার (৫, ৬ ও ৭ ডিসেম্বর)।কণ্ঠশীলনের নবীনবরণআজ সকাল সাড়ে আটটায় ঢাকার পরীবাগের সংস্কৃতি বিকাশ কেন্দ্রে কণ্ঠশীলনের ৮২তম আবর্তনের নবীনবরণ অনুষ্ঠানের আয়োজন করা হয়েছে। শিল্পী কাইয়ুম চৌধুরীর প্রতি শ্রদ্ধা জানিয়ে সংগঠনের নতুন শিক্ষার্থীদের বরণ করে নেওয়া হবে। অনুষ্ঠানে অন্যদের মধ্যে উপস্থিত থাকবেন আবর্তনের প্রশিক্ষকবৃন্দ ও আহ্বায়ক কমিটির সদস্য ও প্রতিষ্ঠাতা সদস্যরা।২৭ জন প্রতিষ্ঠাতা সদস্য কণ্ঠশীলনের আহ্বায়ক শিল্পী কাইয়ুম চৌধুরীর মৃত্যুতে শোক প্রকাশ করেছেন। তাঁর স্বপ্ন বাস্তবায়নের জন্য সংগঠনটির পাশে থাকবেন বলে সংবাদ বিজ্ঞপ্তিতে জানিয়েছেন।
