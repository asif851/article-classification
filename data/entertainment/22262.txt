
প্রেমিক আনন্দ আহুজার সঙ্গে সোনম কাপুরের বিয়ের গুঞ্জন বছরের শুরু থেকেই শোনা যাচ্ছে। এ বছর এপ্রিলে নাকি ভারতের যোধপুরের উমায়েদ ভবন প্রাসাদে আনন্দের সঙ্গে সাত পাকে বাধা পড়বেন সোনম। তবে এ ব্যাপারে নায়িকা বা তাঁর পরিবারের কেউ এখনো কিছু বলেননি। এদিকে গতকাল মঙ্গলবার কলকাতার একটি গয়নার দোকানে সোনমকে কেনাকাটা করতে দেখা গেছে। এ সময় তাঁর সঙ্গী ছিলেন আনন্দ আহুজার মা।
গতকাল মঙ্গলবার কলকাতায় ডিজাইনার রাজ মেহতানির গয়নার দোকানে আনন্দের মাকে সঙ্গে নিয়ে সোনমকে কেনাকাটা করতে দেখা যায়। ভারতে রাজ মেহতানির ঐতিহ্যবাহী বিয়ের গয়নার নকশা খুব জনপ্রিয়। বিশেষ করে মনীশ মালহোত্রা ও অনামিকা খান্নার নকশা করা পোশাকের সঙ্গে রাজের গয়নাগুলো চমৎকার মানিয়ে যায়। আর মনীশ ও অনামিকা দুজনই ফ্যাশনপ্রেমী সোনমের পছন্দের ডিজাইনার। অনেকে তাই দুইয়ে দুইয়ে চার মেলানোর চেষ্টা করছেন। তাঁদের প্রশ্ন, বিয়ে ছাড়া প্রেমিকের মায়ের সঙ্গে সোনম আর কেনই বা গয়না কিনতে যাবেন?
কিন্তু কয়েক দিন আগে বিয়ের ব্যাপারে সোনমের কাছে জানতে চাওয়া হলে তিনি ‘পিংক ভিলা’ পত্রিকাকে বলেন, ‘আমার ১০ বছরের অভিনয় ক্যারিয়ারে আমি কোনো দিন নিজের ব্যক্তিগত বিষয় নিয়ে কথা বলিনি। মে মাসে আমার “ভিরে দি ওয়েডিং” ছবি মুক্তি পাবে। এর আগে আসছে “প্যাডম্যান” ও “দত্ত”। এখন আমার অন্য কিছু করার সময় কোথায়?’
সোনমের কথায় অবশ্য যুক্তি আছে। ফেব্রুয়ারি অথবা মার্চ মাসে নির্মাতা বিধু বিনোদ চোপড়ার একটি নতুন ছবির শুটিং শুরু করবেন তিনি। কে জানে? সামনে অনেক ব্যস্ততা বলেই হয়তো আগে ভাগে বিয়ের কেনাকাটা সেরে ফেলছেন সোনম। ইন্ডিয়ান এক্সপ্রেস
 
