
 
দেশের সিনেমার জনপ্রিয় নায়ক শাকিব খানের অভিনয়জীবন দেড় যুগের। প্রথম সিনেমায় তাঁর অভিষেক হয়েছিল ইরিন জামানের সঙ্গে। ‘অনন্ত ভালোবাসা’ নামের এই সিনেমার পরিচালক ছিলেন সোহানুর রহমান সোহান। পর্দায় অভিষেক ইরিনের সঙ্গে হলেও শাকিব প্রথম সিনেমায় অভিনয় করেন নবাগত কারিশমা শেখ নামের একজন নায়িকার বিপরীতে। ১৯৯৯ সালে চুক্তিবদ্ধ হওয়া এই সিনেমার নাম ‘সবাই তো সুখী হতে চায়’ চলচ্চিত্রে। আফতাব খান টুলু পরিচালিত এ ছায়াছবির মাধ্যমে তিনি প্রথম ক্যামেরার সামনে দাঁড়িয়েছিলেন।
১৯৯৯ সালের ২৮ মে মুক্তি পাওয়া ‘অনন্ত ভালোবাসা’ সিনেমা দিয়ে শাকিব আলোচনায় আসেন। শাকিব ও ইরিন দুজনেরই এটি ছিল প্রথম মুক্তিপ্রাপ্ত চলচ্চিত্র। সিনেমা হিসেবে ‘অনন্ত ভালোবাসা’ খুব একটা সফল না হলেও নায়ক শাকিব খান ঠিকই সবার নজর কাড়তে সক্ষম হন।১৮ বছরের পরিশ্রমে শাকিব খান দেশের সিনেমার এক নির্ভরতার নাম। তবে অনেক চড়াই-উতরাই পেরিয়ে তাঁকে আজকের অবস্থানে আসতে হয়েছে। দীর্ঘ অভিনয়জীবনে অনেক নায়িকা তাঁর বিপরীতে নায়িকা হয়ে পর্দায় এসেছেন। এর মধ্যে সবচেয়ে আলোচিত জুটি হিসেবে শাকিবের সঙ্গে দর্শকেরা অপুকে বেশি দেখেছেন।এখন পর্যন্ত শাকিব খানের অভিনয়জীবনের সর্বাধিক ছবির নায়িকা অপু বিশ্বাস। তাঁরা দুজন একসঙ্গে প্রায় ৬৫টির বেশি সিনেমায় অভিনয় করেছেন। এখন তাঁরা স্বামী-স্ত্রী। গত এক দশকে শাকিব-অপু জুটি হয়ে অসংখ্য ব্যবসাসফল সিনেমা উপহার দিয়েছেন। এফ আই মানিক পরিচালিত ‘কোটি টাকার কাবিন’ এই দুজনের প্রথম সিনেমা। প্রথম সিনেমা ব্যবসাসফল হওয়াতে তাঁদের জুটি করে নির্মাতারা একের পর এক সিনেমা বানাতে শুরু করেন।শাবনূরের সঙ্গেও জুটি হয়ে কয়েকটি সিনেমায় অভিনয় করেছেন শাকিব খান। দুজন মিলে দারুণ কিছু ছবি দর্শকদের উপহার দিয়েছেন। শাবনূর ও শাকিব প্রথম অভিনয় করেন ‘গোলাম’ ছবিতে। ২০০৯ সালের পর আর একসঙ্গে কাজ করেননি তাঁরা। শাবনূরের সঙ্গে ‘ফুল নেব না অশ্রু নেব’ সিনেমায়ও শাকিব আলোচনায় আসেন।মৌসুমীর সঙ্গেও জুটি হয়ে কয়েকটি সিনেমায় অভিনয় করেছেন শাকিব খান। প্রথমে একসঙ্গে জুটি হয়ে অভিনয় করলেও পরে ভাইবোনের চরিত্রে কাজ করেন কয়েকটা ছবিতে। এই দুজনের সবচেয়ে আলোচিত সিনেমা ‘দেবদাস’।‘আজকের দাপট’ ছবিতে তরুণ জুটি বলে বিবেচিত হয়েছিলেন শাকিব-পূর্ণিমা। এই জুটিকে দারুণ সম্ভাবনাময় ভাবা হয়েছিল। যদিও বাস্তবে একটি-দুটি হিট ছবির বাইরে খুব বেশি আলোচনায় আসেননি তাঁরা। যে কয়টা সিনেমায় তাঁরা অভিনয় করেছেন, দুজনকে পর্দা বেশ মানিয়ে যেত। একসময়ের আলোচিত নায়িকা মুনমুনের সঙ্গে অভিনয় করেছেন শাকিব। ‘বিষে ভরা নাগিন’ ছিল এই জুটির প্রথম সিনেমা। প্রথম সিনেমা ব্যবসায়িকভাবে সফল হয় এবং শাকিব ও মুনমুন আলোচনায় আসেন। এরপর তাঁরা দুজন আরও কয়েকটি সিনেমায় অভিনয় করেন।মুক্তির দিক দিয়ে শাকিবের দ্বিতীয় সিনেমা ‘দুজন দুজনার’-এ নায়িকা ছিলেন পপি। শুরুর দিকে একটি ভালো জুটি গড়ে ওঠার সম্ভাবনা তৈরি হয়েছিল। পরবর্তীকালে খুব একটা এগোয়নি।এঁদের বাইরের কেয়া, রত্না, মিম, বিন্দু, শখ, রোমানা, সিমলা, ববিসহ আরও অনেকের সঙ্গে অভিনয় করেছেন শাকিব। দেশের বাইরের নায়িকাদের মধ্যে শাকিব যাঁদের সঙ্গে অভিনয় করেছেন, তাঁরা হলেন স্বস্তিকা, শ্রাবন্তী, পাওলি দাম, শুভশ্রী।এদিকে গত বছরে শাকিবের সঙ্গে অভিনয় করে বেশ আলোচনায় এসেছেন নতুন নায়িকা বুবলী। সংবাদপাঠিকা থেকে সিনেমায় অভিনয়ে এসে রীতিমতো বাজিমাত করেছেন তিনি। শাকিব খানের বিপরীতে প্রথম সিনেমা ‘বসগিরি’ ও ‘শুটার’ নামের দুটি সিনেমা মুক্তি পেয়েছে। এখন তাঁরা তাঁদের চার নম্বর সিনেমা ‘রংবাজ’-এর কাজ করছেন। কিছুদিন আগে এই জুটি শেষ করেন ‘অহংকার’ ছবির কাজ।
 
