
নতুন তিন গান নিয়ে নতুন একটি ইপি (এক্সটেনডেড প্লে) অ্যালবাম প্রকাশ করতে যাচ্ছেন গায়িকা ন্যান্‌সি। এটি তাঁর পাঁচ নম্বর একক অ্যালবাম। পয়লা বৈশাখ উপলক্ষে এই অ্যালবাম প্রকাশিত হতে যাচ্ছে। নাম ‘শুনতে চাই তোমায়’।
ন্যান্‌সি বলেন, ‘ভালোবাসার অন্য রকম তিনটি গান গেয়েছি। এই অ্যালবামের জন্য তো বেশ কিছুদিন ধরে আমি অন্য কোনো কাজও করিনি। খুব বিশেষ একটি অ্যালবাম। তিনটা গানের বিষয় বৈচিত্র্যে একেবারে অন্য রকম। কথা, সুর আর সংগীতে দারুণ একটা ব্যাপার আছে। গানগুলো শোনার পর শ্রোতারা আমার কথার সঙ্গে একমত হবেন।’ন্যান্‌সির নতুন অ্যালবামের সুর ও সংগীত পরিচালনা করেছেন ইমন চৌধুরী। তিনি বলেন, ‘চমৎকার তিনটি গান হয়েছে। চেষ্টা করেছি ভালো কিছু করার।’জাহিদ আকবরের লেখা ‘শুনতে চাই তোমায়’ অ্যালবামের গানের শিরোনাম ‘শুনতে চাই তোমায়’,‘আহা! বৃষ্টি’ ও ‘একসঙ্গে হাঁটব বৈশাখে’। ন্যান্‌সির অন্য একক অ্যালবামগুলো হচ্ছে ‘ভালোবাসা অধরা’, ‘রঙ’, ‘দুষ্টু ছেলে’, ‘ভালোবাসো বলেই’।
