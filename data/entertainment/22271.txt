
ছবির শুটিং করতে গিয়ে এখন পর্যন্ত বহুবার আহত হয়েছেন ‘বলিউড বাদশাহ’ শাহরুখ খান। বয়সটাও তো কম হয়নি তাঁর। ৪৮ বছর বয়সেও দুর্দান্ত সব ঝুঁকিপূর্ণ দৃশ্যে অভিনয় করে চলেছেন তিনি। সর্বশেষ ‘হ্যাপি নিউ ইয়ার’ ছবির শুটিং করতে গিয়ে গত জানুয়ারি মাসে ডান কাঁধ ও বাঁ হাঁটুতে গুরুতর চোট পান তিনি। ঝুঁকিপূর্ণ অভিনয়ের ক্ষেত্রে স্ত্রী গৌরী খানের চেয়ে ছেলে আরিয়ান ও মেয়ে সুহানার কথাই বেশি শোনেন বলে জানিয়েছেন কিং খান।এ প্রসঙ্গে শাহরুখ বলেন, ‘আমার দুই সন্তান সব সময় আমাকে বেশি বেশি ঝুঁকিপূর্ণ দৃশ্যে অভিনয় করতে বলে। এ ক্ষেত্রে তার (গৌরী) চেয়ে তাদের (আরিয়ান ও সুহানা) কথাই আমি বেশি শুনি। কারণ আমি এ ধরনের দৃশ্য করতে পছন্দ করি। অনেক মজা লাগে। আমার মনে হয়, চ্যালেঞ্জিং কিছু না করার অর্থ হলো শরীরের জখমের কাছে আত্মসমর্পণ করা।’ সম্প্রতি এক খবরে এমনটিই জানিয়েছে ওয়ান ইন্ডিয়া।শাহরুখ আরও বলেন, ‘কাঁধ, মেরুদণ্ডসহ শরীরের বিভিন্ন জায়গায় আঘাত পেয়েছি আমি। কিন্তু সেই আঘাতকে পরাস্ত করতে নিজেকে আমি আরও বেশি শক্তিশালী করেছি। একজন অভিনয়শিল্পী হিসেবে শারীরিক, মানসিক ও আবেগের জায়গায় সব সময় যতটা সম্ভব শক্ত থাকার চেষ্টা করি আমি।’ক্যামেরার সামনে শাহরুখ কীভাবে অভিনয় করেন, তা দেখার জন্য তাঁর সন্তানদের কোনো আগ্রহ নেই বলেও জানিয়েছেন এই ‘রাওয়ান’ তারকা। এ প্রসঙ্গে তাঁর ভাষ্য, ‘শুটিংয়ের দৃশ্য দেখতে খুব বেশি ছবির সেটে আসে না তারা। বিষয়টি রীতিমতো একঘেয়ে তাদের কাছে। শুটিং তারা একদমই পছন্দ করে না। মুম্বাইয়ে আমার ছবির শুটিং থাকলে কখনোই তারা শুটিং দেখতে আসে না। দেশের বাইরে শুটিং হলে মাঝেমধ্যে তারা যায়। কিন্তু পড়ালেখার ব্যস্ততার কারণে সেটাও খুব একটা সম্ভব হয় না তাদের জন্য।’
