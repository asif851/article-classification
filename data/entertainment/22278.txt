
সিঁড়ির মতো কাঠের দুই ধাপের পাটাতন। মাঝের পাটাতনে একটি গুলি। ওপরে গুলিবিদ্ধ বঙ্গবন্ধু শেখ মুজিব। তাঁর বুকে লেখা বাংলাদেশ। নিচে রক্তাক্ত বাংলাদেশের মানচিত্র।শিল্পী বিশ্বজিৎ গোস্বামী এভাবেই মিশ্র মাধ্যমে ফুটিয়ে তুলেছেন ১৯৭৫ সালের ১৫ আগস্টে বঙ্গবন্ধু হত্যার দৃশ্য। ঘাতকেরা সিঁড়িতেই তাঁকে হত্যা করেছিল। ছবিটি দেখা যাবে রাজধানীর মহাখালীর গ্যালারি কসমসে। সেখানে আয়োজিত হয়েছে ‘আর্ট অ্যাগেইনস্ট টেররিজম-ব্রেইভ হার্ট’ শীর্ষক দলীয় শিল্প প্রদর্শনী। সাম্প্রতিক সন্ত্রাসী হামলাগুলোর বিপরীতে শিল্পকে সামনে আনতে ৩৫ জন শিল্পীর ৩৫টি কাজ এতে প্রদর্শিত হচ্ছে। এর মধ্যে আছে চিত্রকলা, আলোকচিত্র ও ভাস্কর্য। বেশির ভাগ কাজই বঙ্গবন্ধুকে নিয়ে।গতকাল সন্ধ্যায় প্রদর্শনীর উদ্বোধন করেন সংস্কৃতিমন্ত্রী আসাদুজ্জামান নূর। অতিথি হিসেবে ছিলেন শিল্পী সমরজিৎ রায়চৌধুরী, ভাস্কর ফেরদৌসী প্রিয়ভাষিণী, বাংলাদেশে দক্ষিণ কোরিয়ার রাষ্ট্রদূত আন সেয়ং-দু ও কসমস গ্রুপের প্রতিষ্ঠাতা এনায়েতুল্লাহ খান।প্রদর্শনীর নামেই একটি বইয়ের মোড়ক উন্মোচিত হয়েছে গতকালের অনুষ্ঠানে। সেখানে বঙ্গবন্ধুকে নিয়ে ৭৮ শিল্পীর ৭৮টি কাজ স্থান পেয়েছে। এ প্রদর্শনী চলবে ৩১ আগস্ট পর্যন্ত।
