
আড্ডায় বসে পুরোনো কথা মনে করার মজাই আলাদা, তাই না? এমনই একটি পুরোনো মজার ঘটনা মনে করলেন হলিউড তারকা সালমা হায়েক। সম্প্রতি ‘দ্য ডেইলি শো উইথ ট্রেভর নোয়াহ’তে উপস্থিত হয়েছিলেন মেক্সিকান সুন্দরী। সেখানে সঞ্চালক ট্রেভর নোয়াহ হঠাৎ প্রশ্ন করে বসলেন সালমাকে, যুক্তরাষ্ট্রের প্রেসিডেন্ট ডোনাল্ড ট্রাম্প এই নায়িকাকে প্রেম নিবেদন করেছিলেন কি না। উত্তরে নিঃসংকোচে সালমা বলে দিলেন, ‘হ্যাঁ।’ তারপর বললেন সেই ‘মজার’ ঘটনা।এক অনুষ্ঠানে সাবেক প্রেমিককে নিয়ে উপস্থিত হয়েছিলেন সালমা হায়েক। সেখানে গিয়েছিলেন ডোনাল্ড ট্রাম্পও। একসময় সালমার একটু ঠান্ডা ঠান্ডা লাগতে থাকায় হঠাৎ ট্রাম্প পেছন থেকে তাঁর গায়ে জ্যাকেট জড়িয়ে দেন। এরপর কুশলবিনিময় করে সারাটা ক্ষণ কথা বললেন সালমার সাবেক প্রেমিকের সঙ্গে। সালমার সঙ্গে টুঁ–শব্দটি করেননি। ট্রাম্প তাঁদের নিমন্ত্রণ করেন আটলান্টা শহরে, নিজের হোটেলে, রাতের খাবারে। আর বিদায়বেলায় নিয়ে যান সালমা ও তাঁর প্রেমিকের ফোন নম্বর। কিন্তু সেই রাতেই সালমার সাবেক প্রেমিকের সঙ্গে প্রথম ও শেষ কথা বলেছিলেন ট্রাম্প। পরের রাতে ফোন করেছিলেন সালমাকে। দেখা করতে চেয়েছিলেন তাঁর সঙ্গে। অবাক হয়ে সালমা সে সময় প্রশ্ন করেছিলেন ট্রাম্পকে, ‘আমার প্রেমিকের কী হবে? আমি কি পাগল? আপনি যে আমাকে আপনার সঙ্গে ঘুরতে বলছেন? আপনি জানেন আমার প্রেমিক আছে!’ ট্রাম্পের উত্তর ছিল, ‘সে আপনার জন্য ভালো না। সে গুরুত্বপূর্ণ কেউ না। সে আপনার জন্য বড় কিছু না। আপনার আমার সঙ্গেই বেড়ানো উচিত।’ সালমা এ ঘটনা বলার পর সঞ্চালক তাঁকে জিজ্ঞেস করলেন, ‘এরপর আপনি কি সেই প্রেমিককে বিয়ে করেছিলেন?’ সালমা বললেন, ‘না।’ সঞ্চালক বললেন, ‘তাহলে তো ডোনাল্ড ট্রাম্প ঠিকই বলেছিলেন। সে (সাবেক প্রেমিক) আপনার জন্য ভালো ছিল না।’সাবেক প্রেমিকের নামটা কিন্তু উল্লেখ করেননি সালমা। আর ঘটনাটিও ট্রাম্প প্রেসিডেন্ট হওয়ার অনেক আগের। সূত্র: ইউএস উইকলি।
