
নবাগত নবাবপুত্র তৈমুর খানকে নিয়ে বাসায় ফিরেছেন সাইফিনা দম্পতি। গতকাল বৃহস্পতিবার মুম্বাইয়ের ব্রিচ ক্যান্ডি হাসপাতাল থেকে স্ত্রী-সন্তানকে বাসায় নিয়ে যান সাইফ আলী খান। খবর এনডিটিভির।মুম্বাইয়ে নিজেদের বাসভবনে প্রবেশ করার আগে কারিনা ও সাইফ সামনের বারান্দায় দাঁড়িয়ে উপস্থিত ভক্ত ও ক্যামেরার দিকে তাকিয়ে হাত নাড়েন। এ সময় শিশু তৈমুর ছিল বাবার কোলে। এ সময় কারিনার পরনে ধূসর শার্ট ও চোখে কালো চশমা ছিল। কারিনা ও সাইফ পাপারাজ্জিদের একের পর এক ক্লিকের মুখেও হাসি মুখে দাঁড়িয়ে ছিলেন। সাইফ বিজয়সূচক ‘ভি’ চিহ্ন দেখান।২০১২ সালে বিয়ে করেন কারিনা ও সাইফ। গত মঙ্গলবার সকালে তাদের ঘর আলো করে আসে তৈমুর। পরে এক বার্তায় সাইফ বলেন, ‘আমরা খুব আনন্দের সঙ্গে আপনাদের জানাচ্ছি যে, ২০ ডিসেম্বর আমাদের ছেলে পৃথিবীতে এসেছে। তার নাম রাখা হয়েছে তৈমুর আলী খান পতৌদি।’ তিনি আরও বলেন, ‘নয় মাস ধরে আমাদের প্রতি সমর্থন জানানোয় মিডিয়াকে ধন্যবাদ জানাতে চাই। সেই সঙ্গে অবশ্যই বিশেষভাবে আমাদের ভক্ত এবং শুভাকাঙ্ক্ষীদের প্রতি কৃতজ্ঞতা তাদের অব্যাহত স্নেহ ও ভালোবাসার জন্য। সবাইকে শুভ বড়দিন এবং নতুন বছরের শুভেচ্ছা।’
