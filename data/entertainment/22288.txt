
বিশ্বের অন্যতম নামী ও দামি নির্মাতা স্পিলবার্গের সঙ্গে কান চলচ্চিত্র উৎসবের সম্পর্কটা বেশ পুরোনো। সেই সত্তরের দশকের শুরুতে এই উৎসবে সেরা চিত্রনাট্যের পুরস্কার জিতেছিল তাঁর ছবি ‘দ্য সুগারল্যান্ড এক্সপ্রেস’। স্পিলবার্গ ছিলেন কান উৎসবের বিচারকও। এবার আবারও উৎসবে ফিরছেন এই হলিউড নির্মাতা। স্রেফ অতিথি হয়ে নয়। ৬৯তম কান চলচ্চিত্র উৎসবের অফিশিয়াল সিলেকশনে এবার প্রদর্শিত হবে তাঁর ছবি ‘দ্য বিএফজি’। রোয়াল্ড ডালের কাহিনি অবলম্বনে তৈরি ডিজনির এই ছবির বিষয় অল্প কথায় দৈত্যদানো আর বিচিত্র অ্যাডভেঞ্চার। কান উৎসবের হিসেবে খানিক ব্যতিক্রমই বলা যায়, কারণ হলিউডের এ ধরনের বড় বাজেটের ছবি থেকে কান উৎসবের অফিশিয়াল সিলেকশন সাধারণত দূরেই থাকে বলে মনে করা হয়।
ছবিটির ট্রেলার দেখতে এই লিংকে ক্লিক করুন 
সূত্র: কান চলচ্চিত্র উৎসবের অফিশিয়াল নিউজলেটার
