
বাংলাদেশের জাতীয় কবি কাজী নজরুল ইসলামের জন্ম উৎসবকে ঘিরে কলকাতায় আয়োজিত চার দিনব্যাপী নজরুল মেলা শেষ হচ্ছে আজ রোববার। এই নজরুল মেলার আয়োজন করেছিল কলকাতার ছায়ানট। ১ জুন মেলার উদ্বোধন করেন বাংলাদেশের প্রখ্যাত নজরুল সংগীতশিল্পী ফেরদৌস আরা, কবি নজরুলের পুত্রবধূ কল্যাণী কাজী এবং ঢাকার নজরুল ইনস্টিটিউটের পরিচালক মো. আবদুর রাজ্জাক ভূঁইয়া। উদ্বোধনী অনুষ্ঠানে আরও উপস্থিত ছিলেন প্রখ্যাত নৃত্যশিল্পী অলকানন্দা রায়, গুরু থাঙ্কামণি কুট্টি, প্রখ্যাত তালবাদ্যশিল্পী পণ্ডিত মল্লার ঘোষ, প্রখ্যাত সরোদবাদক পণ্ডিত দেবজ্যোতি বোস, কলকাতার আইসিসিআরের পরিচালক গৌতম দে, কলকাতার সংগীত গবেষণা কেন্দ্রের প্রধান রবি শ্রীনিবাসন, আলোকচিত্রশিল্পী প্রশান্ত অরোরা প্রমুখ। উদ্বোধনী অনুষ্ঠানে সভাপতিত্ব করেন কলকাতার ছায়ানটের সভাপতি সোমঋতা মণ্ডল। 
চার দিনব্যাপী এই নজরুল মেলায় বাংলাদেশ থেকে যোগ দেয় সুর সপ্তক, রনতা শিল্পীগোষ্ঠী এবং বাঁশরীর ৭০ জন শিল্পী। এই নজরুল মেলার আনুষ্ঠানিক উদ্বোধন হয় কলকাতার গগনেন্দ্র শিল্প প্রদর্শনশালা মিলনায়তনে। এখানে প্রদর্শিত হয় কবি নজরুলকে নিয়ে আঁকা নানা ছবি, ডাকটিকিট, মুদ্রা, আলোকচিত্র ইত্যাদির। শনিবার সংগীতানুষ্ঠানের আয়োজন করা হয় শিশির মঞ্চে। এখানে প্রধান অতিথি হিসেবে উপস্থিত থাকেন পশ্চিমবঙ্গ সরকারের তথ্য সংস্কৃতি ও পর্যটন দপ্তরের প্রতিমন্ত্রী প্রখ্যাত সংগীতশিল্পী ইন্দ্রনীল সেন। এখানে এদিনের অনুষ্ঠানে যোগ দেন কলকাতা ও ঢাকার নামীদামি নজরুলসংগীতের শিল্পীরা। এদিন এখানেই ২০০ কণ্ঠে আবৃত্তি হয় নজরুলের ‘বিদ্রোহী’ কবিতার। আর রোববার সমাপ্তি দিনের অনুষ্ঠান হয় অবনীন্দ্র সভাগৃহে।
