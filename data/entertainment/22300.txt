
কয়েক মাস আগেই খবর বেরিয়েছিল, নেটফ্লিক্সের কর্মকর্তারা মিটিং করেছেন বলিউডের তারকা আমির খান ও শাহরুখ খানের সঙ্গে। সালমান ছিলেন এ বিষয়ে চুপচাপ। এবার সে পথে হাঁটলেন সাল্লু ভাইও। একটি ডিজিটাল প্ল্যাটফর্মের কর্মকর্তাদের সঙ্গে করে ফেললেন দীর্ঘ মোলাকাত।
শুরু হয় গতকাল শুক্রবার বেলা তিনটার দিকে। চলে দুই ঘণ্টার মতো। আঁচ করা যাচ্ছে, মোলাকাতটি বেশ ফলপ্রসূ হয়েছে। সালমান খান সেখানকার উচ্চপদস্থ কর্মকর্তাদের সঙ্গে তোলা একটি সেলফিও টুইট করেছেন। সূত্র জানায়, কথাবার্তা এখনো প্রাথমিক পর্যায়ে আছে। তবে সালমান খান যে ডিজিটাল প্ল্যাটফর্মের দিকে এগোচ্ছেন, এ সত্য।
ডিজিটাল প্ল্যাটফর্মে তাঁর আগের, বর্তমান ও আসন্ন ছবিগুলো নিয়ে লাইব্রেরি হবে? নাকি নতুন কোনো শো আসছে? এমন প্রশ্নে সূত্র বলছে, কেবল প্রথম দিনের আলোচনা হয়েছে। ছবি ও শো দুটোই থাকতে পারে।
যদিও ওয়েব প্ল্যাটফর্ম ছবি দেখানোর জন্য বিকল্প কি না, তা নিয়ে এখনো বিতর্ক চলছে। তবে তরুণ দর্শকদের অনেকেরই পছন্দ এটি। তাঁরা এখান থেকে সিনেমা হলের তথাকথিত নাচগানসর্বস্ব সিনেমার থেকে নিরীক্ষামূলক অনেক চলচ্চিত্র দেখতে পারেন। তরুণ নির্মাতারাও বেশ এগিয়ে এসেছেন ডিজিটাল প্ল্যাটফর্মের দিকে।সূত্র: মুম্বাই মিরর
