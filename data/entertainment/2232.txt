

বাংলাদেশ চলচ্চিত্র উন্নয়ন করপোরেশনের (বিএফডিসি) প্রশাসনিক ভবনে মতবিনিময় সভায় হঠাৎ জাজ মাল্টিমিডিয়ার স্বত্বাধিকারী আবদুল আজিজের ওপর চড়াও হন প্রযোজক মোহাম্মদ ইকবাল। আজ সোমবার দুপুরে এফিডিসির ব্যবস্থাপনা পরিচালকের সঙ্গে চলচ্চিত্র প্রযোজকদের মতবিনিময় সভায় এ অপ্রীতিকর ঘটনা ঘটে।
মাস খানেক আগে এফডিসির ব্যবস্থাপনা পরিচালক হিসেবে দায়িত্ব পান আমির হোসেন। দায়িত্ব গ্রহণের পর থেকে চলচ্চিত্রের বিভিন্ন অঙ্গনের ব্যক্তিদের সঙ্গে মতবিনিময় করছেন তিনি। কীভাবে এফডিসিকে আরও বেশি কর্মমুখর ও প্রাণচঞ্চল করা যায়, তারই প্রক্রিয়া হিসেবে এ উদ্যোগ নিয়েছেন।
এফডিসির ব্যবস্থাপনা পরিচালকের উপস্থিতিতে দুপুর ১২টায় মতবিনিময় সভা শুরু হয়। এখানে আমন্ত্রিত প্রযোজকেরা নিজেদের মতামত তুলে ধরেন। কীভাবে এফডিসিকে আরও কর্মচঞ্চল রাখা যায়, তা নিয়ে বিভিন্ন প্রস্তাব উত্থাপন করেন জাজ মাল্টিমিডিয়ার স্বত্বাধিকারী আবদুল আজিজ। বেলা ১টা ৯ মিনিটে সভাকক্ষে প্রবেশ করেন প্রযোজক মোহাম্মদ ইকবাল। চেয়ারে বসেই তিনি আবদুল আজিজকে থামিয়ে দেওয়ার চেষ্টা করেন। এরপর আবদুল আজিজ তাঁর বক্তব্য প্রদান অব্যাহত রাখতে চাইলে সভাকক্ষের টেবিল চাপড়াতে থাকেন মোহাম্মদ ইকবাল। একপর্যায়ে তিনি দাঁড়িয়ে উচ্চ স্বরে কথা বলেন এবং আবদুল আজিজকে অশ্রাব্য ভাষায় গালিগালাজ করেন।
প্রযোজক ইকবালের এমন আচরণে সভাকক্ষে উপস্থিত অন্য প্রযোজকেরা বিস্মিত হন। সবাই মিলে ইকবালকে থামানোর চেষ্টা করেন। অন্যদিকে প্রযোজক নাদির খান, কামাল মো. কিবরিয়া লিপু, নায়ক ও প্রযোজক আলমগীর, প্রয়াত রাজ্জাকের ছেলে সম্রাট সভা শেষ না করেই বেরিয়ে যান। তাঁদের মতে, এফডিসির ব্যবস্থাপনা পরিচালকের আমন্ত্রণে এসে এমন পরিস্থিতির মুখোমুখি হওয়ার কথা তাঁরা ভাবতেই পারেননি।
সভা শেষে এ অপ্রীতিকর ঘটনা নিয়ে প্রথম আলোকে এফডিসির ব্যবস্থাপনা পরিচালক আমির হোসেন বলেন, ‘হঠাৎ কেউ ঢুকে অপ্রত্যাশিত কিছু বলে ফেললে তো করার কিছু থাকে না। আমি সবাইকে শান্ত করার চেষ্টা করেছি।’
আমির হোসেন আরও বলেন, ‘এফডিসিতে আধুনিক প্রযুক্তির সবই আছে। কিন্তু এফডিসিতে কোনো কাজ হচ্ছে না। কাজ হচ্ছে দেশের বাইরে। এফডিসি এমন একটা প্রতিষ্ঠান, যা চলচ্চিত্র প্রযোজকদের সহযোগিতা ছাড়া চলবে না। চলচ্চিত্রের প্রযোজকদের এফডিসিমুখী করার জন্য আমি এই উদ্যোগ নিয়েছি।’
এফডিসির ব্যবস্থাপনা পরিচালকের আমন্ত্রণে সাড়া দিয়ে প্রযোজকদের মধ্যে উপস্থিত ছিলেন মোহাম্মদ হোসেন, কাজী হায়াৎ, শাহ আলম কিরণ, এম এ আলমগীর, আবদুল আজিজ, খোরশেদ আলম খসরু, নাদির খান, আতিকুর রহমান লিটন, মুশফিকুর রহমান গুলজার, সামসুল আলম, খালিদ হোসেন সম্রাট, গাজী রাকায়েত, মেহেদী হাসান সিদ্দিকী মনির, মোহাম্মদ ইকবাল প্রমুখ।
