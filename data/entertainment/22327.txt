
সিনেমাপ্রেমী দর্শকদের জন্য এবারের ঈদে চারটি সিনেমা মুক্তি পেয়েছে। এর মধ্যে মোহাম্মদ হোসেনের ‘আই ডোন্ট কেয়ার’ ছবিটির পোস্টার নিয়ে চারিদিকে ব্যাপক সমালোচনার ঝড় বইতে শুরু করেছে। কেউ কেউ বলছেন, বাংলা ছবিতে বুঝি আবারও অশ্লীলতা মাথাচাড়া দিয়ে উঠছে। ছবিটির পোস্টার দেখলে যে কেউ তেমনটাই মনে করবেন। ছবিটির পোস্টার নিয়ে চারিদিকে যখন সমালোচনার ঝড় বইতে শুরু করেছে, ঠিক তখনই মুখ খুললেন এ ছবির অন্যতম নায়িকা ববি। ববি  তাঁর ফেসবুক অ্যাকাউন্টে ‘আমার পেইনফুল এক্সপেরিয়েনস’ শিরোনামে একটি ভিডিও বার্তা আপলোড করেছেন।ভিডিও বার্তায় ববি বলেন, ‘এবারের ঈদে আমার দুটি ছবি মুক্তি পাচ্ছে। একটি “হিরো, দ্য সুপারস্টার” এবং অন্যটি “আই ডোন্ট কেয়ার”। যদিও আমার অনেক খুশি হবার কথা কিন্তু আমি মোটেও খুশি হতে পারছি না। ইতিমধ্যে আপনারা “আই ডোন্ট কেয়ার” ছবিটির পোস্টার দেখে থাকবেন। ছবিটির পোস্টার টোটাল ফটোশপ করা। আমি যখন পোস্টারটি দেখি, তখন আমি মর্মাহত হই। সঙ্গে সঙ্গে আমার পরিচালক মোহাম্মদ হোসেনের সঙ্গে কনটাক্ট করি। অশালীন এই পোস্টারটি নিয়ে তাঁর সঙ্গে আমার অসহায়ত্বের ব্যাপারটি প্রকাশ করি। আমার কাছে অসম্ভব একটি বিষয় মনে হয়েছে। এরপর তিনি আমাকে বলেন, এই ধরনের পোস্টার আর থাকবে না। তার এই ধরনের কথার পরও পোস্টারটি এখনো দেখা যাচ্ছে। এমনকি “আই ডোন্ট কেয়ার” ছবির শুটিং চলাকালে ব্যাংককের একটি বিচে আমাকে নামতে বলা হয়। সাঁতার না জানার কারণে আমি না করে দিলে তখন আমাকে বিচে নামতে চাপ দেওয়া হয়। পরিচালক আমাকে বলেন, দৃশ্যটি তাঁর গল্পের জন্য খুব জরুরি। এটা একটা কমেডি দৃশ্য। তার পরও আমাকে দুজন ধরে পানিতে নামায়। এরপর আমি পানিতে ব্যালেন্স করতে পারছিলাম না। পরিচালক আমাকে এ-ও বলেছিলেন, খুব লং শর্ট থেকে দৃশ্যটি ধারণ করা হবে। কিন্তু তাঁরা টপ অ্যাঙ্গেল থেকে এমনভাবে দৃশ্যটি ধারণ করেছে যা পোস্টার দেখলে কিছু বোঝা যাবে। যা দেখে আমি সত্যিই মর্মাহত। আমার কিছু ডিসব্যালেন্সড শট এমনভাবে নেওয়া হয়েছে যা দেখে বোঝা যায় কাট কাট করে এমনভাবে জুড়ে দেওয়া হয়েছে যা খুব বিশ্রী। আমি ভাষা খুঁজে পাচ্ছি না, কী বলে আমার ঘৃণা প্রকাশ করব। গল্পের প্রয়োজনে অনেক কিছু হয়তো করতে হয়। কিন্তু পরিচালক এবং ক্যামেরাম্যানের দায়িত্ব গল্প নষ্ট না করে শিল্পীকে কীভাবে উপস্থাপন করবেন।
অনেক কষ্টে আমি বিষয়টা আপনাদের সঙ্গে শেয়ার করছি। এটা আসলে কোনো সুস্থ মানসিকতার কাজ হতে পারে না। আমি আপনাদের মাঝেরই একজন মানুষ। সব সময় আপনাদের মধ্যেই থাকতে চাই। আপনারা আমাকে প্রথম থেকে যেভাবে সহযোগিতা করেছেন, ছবি দেখে যেভাবে প্রশংসা করেছেন, সেভাবে ভবিষ্যতে আমার পাশে থাকবেন। আমি আমার ঈদের ছবি “আই ডোন্ট কেয়ার” নিয়ে যেভাবে আশাহত, এটা কখনোই যেন কারও সঙ্গে না হয়। আমি আমার দর্শকদের কাছে অনুরোধ করব, এটার একটা সুষ্ঠু সমাধান না হয় ততক্ষণ আপনারা জিনিসটা বিবেচনার মধ্যে রাখবেন।’
ভিডিও লিংক :  https://www.facebook.com/photo.php?v=543293399127141&set=vb.100003394573793&type=2&theater  
