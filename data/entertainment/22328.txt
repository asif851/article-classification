
‘অ্যাভেঞ্জার্স: ইনফিনিটি ওয়ার’ মুক্তি পেয়েছে গতকাল শুক্রবার। এতে আবারও এক পর্দায় দেখা গেল মার্ভেল কমিকসের সুপারহিরোদের। দেখা গেল ব্ল্যাক উইডো-রূপী স্কারলেট জোহানসনকেও। পর্দায় তিনি তো সেই বছর আট আগে থেকেই এই চরিত্রে নিজেকে মানিয়ে নিয়েছেন। তাই তো তাঁর তিন বছর বয়সী মেয়েও মাকে মনে করে সত্যিকারের ‘সুপারহিরো’। মা বুঝি ‘সুপারহিরো’র চাকরি করেই দিন যাপন করেন।
কাল্পনিক এই সুপারহিরো বা অতিমানবদের নিয়ে ভক্তদের উচ্ছ্বাসের শেষ নেই। বড় পর্দায় যখন কল্পনার সেই চরিত্রগুলো সামনে আসে, তখন তাকেই বাস্তব হিসেবে ধরে নেন দর্শকেরা। এমনকি সেই চরিত্রে অভিনয় করা শিল্পীদের কাছের মানুষগুলোর ক্ষেত্রেও এর ব্যতিক্রম হয় না। স্কারলেট জোহানসনের সাড়ে তিন বছর বয়সী মেয়ে রোজ তার মাকে পর্দার মানুষের মতোই অতিমানব মনে করে। সম্প্রতি এলন ডিজেনেরেসের টিভি অনুষ্ঠানে এসে এ কথা জানালেন স্কার জো (ডাকনাম)। হাসতে হাসতে বললেন, ‘যদি তাকে (রোজ) জিজ্ঞেস করা হয়, “তোমার মা কী করে? ” ওর উত্তর, “আমার মামি সুপারহিরো”।’
কয়েক দিন আগের ঘটনা। স্কারলেট নাকি একটা কাজে বেরোচ্ছিলেন। যাওয়ার আগে মেয়েকে বললেন, ‘আবার দেখা হবে, মা কাজে যাচ্ছি।’ সঙ্গে সঙ্গে মেয়ের প্রশ্ন, ‘কার সঙ্গে যুদ্ধ করতে যাচ্ছ আজ?’
স্কারলেট তাঁর মেয়ের বেশ প্রশংসা করে এলেনের টিভি শোতে বলেন, ‘ও খুবই ভালো মেয়ে। সারাক্ষণ রাজকন্যাদের মতো পরিপাটি থাকতে চায়। এমনকি ঘুমের সময়ও।’ সূত্র: এস শোবিজ।
