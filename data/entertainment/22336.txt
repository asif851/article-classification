
দীর্ঘ বিরতির পর গতকাল শুক্রবার থেকে কক্সবাজারে শুরু হয়েছে ‘টার্গেট—দেয়ার ইজ নো ক্লু’ ছবির শুটিং। ছবির অন্যতম একটি গুরুত্বপূর্ণ চরিত্রে অভিনয় করেছেন অমৃতা। আরও অভিনয় করছেন মিলন, আইরিন, নিরব, তানভীর, তন্ময়, মিশা সওদাগর ও ডন। ছবির অন্য অভিনয়শিল্পীরা গতকাল থেকে শুটিংয়ে অংশ নিলেও অমৃতা যোগ দিচ্ছেন আজ শনিবার থেকে। থাকবেন দুদিন। এর মধ্যেই ছবির শুটিংয়ে তাঁর পুরো অংশের কাজ শেষ করবেন বলে জানান।কক্সবাজার যাওয়ার আগে আজ শনিবার সকালে প্রথম আলোর সঙ্গে আলাপে অমৃতা বলেন, ‘এক বছর আগে শেষবারের মতো ছবিটির জন্য ক্যামেরার সামনে দাঁড়িয়েছিলাম। মাঝে অনেকটা সময় আমি বাবার সঙ্গে দেশের বাইরে ছিলাম। শুনেছি সবার শিডিউল একসঙ্গে মেলাতে না পারার কারণে পরিচালকও কাজটা শেষ করতে পারেননি। এবারের লটে পুরো ছবির কাজ যে করেই হোক শেষ করে ফেলব। কারণ সামনে আমাকে নতুন দুটি ছবির শুটিং শুরু করতে হবে।’অমৃতার অভিনয়জীবন খুব বেশি দিনের নয়। ছোটবেলা থেকে নাচের সঙ্গে যুক্ত ছিলেন তিনি। বছর তিনেক ধরে অভিনয় আর বিজ্ঞাপনচিত্রের কাজও করেছেন অমৃতা। এরই মধ্যে তাঁর দুটি চলচ্চিত্র মুক্তি পেয়েছে।
