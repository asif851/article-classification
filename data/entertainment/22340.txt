
বছর খানেক আগে মুক্তি পায় অভিনেত্রী সিমলা অভিনীত ‘নেকাব্বরের মহাপ্রয়াণ’ ছবিটি। তার আগে ভারতের কলকাতায় মুক্তি পায় ‘সমাধি’ নামের আরেকটি চলচ্চিত্র। এরপর আরো কয়েকটি ছবির কাজ শুরু করেন সিমলা। এরই মধ্যে শেষ করেছেন রশীদ পলাশের ‘নাইওর’ ছবির শুটিং। কাজ করছেন রুবেল সিদ্দিকীর ‘নিষিদ্ধ প্রেমের গল্প’ ছবিতে। খুব শিগগিরই কাজ শুরু করার সম্ভাবনা আছে ‘ম্যাডাম ফুলি-২’ ছবির কাজও। প্রথম আলোর সঙ্গে আলাপে আজ শনিবার দুপুরে এমনটাই জানালেন সিমলা নিজে। ‘ম্যাডাম ফুলি-২’ ছবিটি ১৯৯৯ সালে মুক্তি পাওয়া ‘ম্যাডাম ফুলি’ ছবির সিক্যুয়েল। শহীদুল ইসলাম খোকন পরিচালিত এই ছবিতে অভিনয় করে সে সময় জাতীয় চলচ্চিত্র পুরস্কারে সেরা অভিনয়শিল্পী নির্বাচিত হন সিমলা। ১৬ বছর পর ছবিটির সিক্যুয়েল নির্মাণ করতে যাচ্ছেন আশিকুর রহমান। এ প্রসঙ্গে সিমলা বলেন, ‘বর্তমানে “নিষিদ্ধ প্রেমের গল্প” ছবির কাজ নিয়ে আমার যত ব্যস্ততা। সামনে শুরু করব ‘ম্যাডাম ফুলি-২’ ছবির কাজ। পড়াশোনার জন্য ছবিটির পরিচালক এত দিন অস্ট্রেলিয়া ছিলেন। কিছুদিন হয় দেশে ফিরেছেন। খুব শিগগিরই ছবিটির চিত্রনাট্য নিয়ে সবার সঙ্গে বসে শুটিংয়ের চূড়ান্ত সিদ্ধান্ত নিয়ে নেব।’ এদিকে ছোটপর্দায় নিয়মিত অভিনয় করবেন কিনা, তা জানতে চাইলে সিমলা বলেন, ‘সিনেমার কাজের ব্যস্ততা কম থাকলে ভালো কোনো গল্পের প্রস্তাব পেলে নাটকে অভিনয় করি। এই মাধ্যমে নিয়মিত হওয়ার কোনো ইচ্ছে নেই।’
