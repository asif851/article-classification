
কয়েকবার তারিখ পরিবর্তনের পর অবশেষে বাজারে আসছে গায়ক ও সংগীত পরিচালক মিনারের নতুন একক গানের অ্যালবাম। নাম ‘আহা রে’। এটি মিনারের তৃতীয় একক গানের অ্যালবাম। আগামী ৬ জুন অ্যালবামটির প্রকাশনা উপলক্ষে রাজধানীর বেইলি রোডের একটি রেস্তোরাঁয় এক অনুষ্ঠানের আয়োজন করা হয়েছে। এতে অ্যালবামের সঙ্গে সংশ্লিষ্ট সকলেই উপস্থিত থাকবেন। নতুন অ্যালবামের গান নিয়ে শ্রোতাদের কাছে আসার আনন্দে ফুরফুরে মেজাজে আছেন মিনার।
প্রথম আলোর সঙ্গে আলাপে মিনার বললেন, ‘কয়েকবার তারিখ পরিবর্তনের পরও যখন অ্যালবামটি শ্রোতাদের হাতে তুলে দিতে পারছিলাম না তখন মনটা একটু খারাপই হয়েছিল। ফাইনালি যখন জানতে পারলাম, আসছে সপ্তাহে শ্রোতারা অ্যালবামটি হাতে পাবেন তখন আবার সব খারাপ লাগা নিমেষেই দূর হয়ে গেল।’‘আহা রে’ অ্যালবামের টাইটেল গান ‘আহা রে’ এরই মধ্যে টিভি ও রেডিওতে মুক্তি পেয়েছে। এই গানটির জন্য বেশ ইতিবাচক সাড়া মিলেছে বলেও জানান মিনার। বললেন, ‘চার বছর বিরতির পর আমার অ্যালবাম প্রকাশিত হতে যাচ্ছে। এরই মধ্যে আহা রে গানটির ইতিবাচক সাড়া আমাকে বেশ আত্মবিশ্বাসী করে তুলেছে। মনেই হচ্ছে না, আমি মাঝে অনেক দিন গান থেকে দূরে ছিলাম।’‘আহা রে’ অ্যালবাম প্রসঙ্গে মিনার বললেন, ‘আমার খুব পছন্দের কিছু গান দিয়ে অ্যালবামটি তৈরি করেছি। কথা, সুর আর সংগীতায়োজনেও নতুন কিছু দেওয়ার চেষ্টা করেছি। আমার বিশ্বাস গানগুলো শ্রোতাদের মধ্যে অন্যরকম ভালো লাগার জন্ম দেবে।’এই অ্যালবামে গান রয়েছে আটটি। গানগুলোর সুর করেছেন মিনার। সংগীতায়োজন করেছেন পাভেল আরীন। অ্যালবামের বেশ কয়েকটি গানের কথাও লিখেছেন মিনার। একটি গানে মিনারের সঙ্গে অতিথিশিল্পী হিসেবে আছেন তাহসান। এ ব্যাপারে মিনার বলেন, ‘গানের ব্যাপারে তাহসান ভাইয়ের সঙ্গে আমার চিন্তাভাবনায় দারুণ একটা মিল রয়েছে। আমার গানের ক্যারিয়ারের শুরু থেকেই তিনি আমার সঙ্গে ছিলেন। এই অ্যালবামের কাজের সময় তাহসান ভাই বিভিন্ন কাজ নিয়ে খুব ব্যস্ত সময় পার করেছেন। তার পরও আমি চেয়েছি, তিনি যেন আমার নতুন অ্যালবামের সঙ্গে থাকেন। সেই ভাবনা থেকেই একসঙ্গে গানটি করা। এটি শ্রোতাদের জন্য বাড়তি চমকই বলতে পারেন।’মিনারের প্রথম অ্যালবাম ‘ডানপিটে’ প্রকাশিত হয় ২০০৮ সালে। এই অ্যালবামের ‘সাদা’ গানটি বেশ শ্রোতাপ্রিয়তা লাভ করে। এরপর ধারাবাহিক সাফল্য পেয়েছেন তিনি। ২০১১ সালে প্রকাশিত হয় মিনারের দ্বিতীয় একক অ্যালবাম ‘আড়ি’। মাঝে বছর দু-এক গান থেকে দূরে সরে ছিলেন মিনার। এখন আবার ব্যস্ত হয়েছেন গান নিয়ে। বললেন, ‘ব্যক্তিগত কিছু বিষয় নিয়ে মানসিকভাবে বিপর্যস্ত ছিলাম। তাই বাধ্য হয়ে অনেক দিন গান থেকে দূরে ছিলাম। এখন তা পুরোপুরি কাটিয়ে উঠেছি। এখন আবার পুরোদমে গান করছি। অ্যালবামের গান ছাড়াও আমি চলচ্চিত্রের গানের কাজও করছি।’‘আহা রে’ অ্যালবামটি বাজারে আনছে জি-সিরিজ।
