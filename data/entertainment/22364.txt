
অ্যাকশন ছবিতে কাজ করতে গেলে অভিনয়শিল্পীদের দক্ষ ব্যক্তিদের কাছ থেকে প্রশিক্ষণের প্রয়োজন হয়। সিনেমার জন্য নাচের প্রশিক্ষণও নেন অনেকে। অনেক তারকা আবার মেদ ঝরাতে ‘ফিটনেস ট্রেইনার’-এর শরণাপন্ন হন। তবে কেউ কি কখনো কমেডি প্রশিক্ষকের কথা শুনেছেন? এমন দৃষ্টান্ত বলিউডে বিরল। তবে অভিনেত্রী জ্যাকুলিন ফার্নান্দেজ অভিনয়কে নিখুঁত করতে কমেডির ওপর প্রশিক্ষণ নিয়ে সেই বিরল দৃষ্টান্তই স্থাপন করলেন। রীতিমতো প্রশিক্ষকের সাহায্য নিয়ে হাউসফুল থ্রি ছবির জন্য কৌতুকাভিনয় শিখেছেন তিনি। তবে মজার বিষয় হলো, জ্যাকুলিনের কমেডি প্রশিক্ষক কিন্তু যেনতেন কোনো মানুষ নন। তিনিও তারকা। নাম তাঁর অক্ষয় কুমার।হাউসফুল টু তারকা জ্যাকুলিনের কমেডি ধাঁচের সিনেমা খুব পছন্দ। কিন্তু এ ধরনের সিনেমায় অভিনয় করাটা তাঁর কাছে নাকি খানিকটা কঠিন লাগে। জ্যাকুলিনকে তাই এই কঠিন কমেডি সহজভাবে শিখিয়ে দিয়েছেন তাঁরই সহ-অভিনেতা অক্ষয়। হাউসফুল টু সিনেমায় একসঙ্গে কাজ করেছেন এই দুজন। এই ছবির পরবর্তী সিক্যুয়ালেও দেখা যাবে দুজনকে। জ্যাকুলিন বলেন, ‘আমি দুনিয়ার সেরা কমেডি প্রশিক্ষক পেয়েছি। অক্ষয় কুমার ছিলেন বলেই হয়তো হাউসফুল ২ ও হাউসফুল ৩-এ এমন মজার অভিনয় করতে পেরেছি। সহ-অভিনেতার সঙ্গে বোঝাপড়া ভালো না থাকলে আসলে কৌতুক অভিনয় করা যায় না।’ টাইমস অব ইন্ডিয়া।
