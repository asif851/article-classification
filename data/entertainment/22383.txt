
ভারতের কিছু এলাকায় এখন প্রচণ্ড গরম। মহারাষ্ট্রে তো চলছে পানির খরা। এমন সময় কোনো ছবিতে যদি বৃষ্টির দৃশ্যে দেখা যায় গ্যালনের পর গ্যালন পানির অপচয় হচ্ছে, তখন তা কেমন হয়? কোনো সুনাগরিক নিশ্চয়ই এমন সময় পানির এই অপচয়কে ভালোভাবে নেবেন না। তাই তো সেই বিষয়টি মাথায় রেখেই তৈরি করা হয়েছে বাগি ছবির ‘ছাম ছাম’ গানটি।টাইগার শ্রফ ও শ্রদ্ধা কাপুর অভিনীত এই ছবির ‘ছাম ছাম’ গান তৈরির সময় এক দারুণ কাজ করেছেন এই পরিচালক ও প্রযোজক। বৃষ্টির গানের এই দৃশ্য ধারণের সময় তাঁরা অযথা পানির অপচয় করেননি। পুরো গানের দৃশ্য ধারণ করেছেন সত্যিকারের বৃষ্টিতে। অবশ্য এ জন্য নির্মাতা সাব্বির খান এবং প্রযোজক সাজিদ নাদিয়াদওয়াল ও সিদ্ধার্থ রয় কাপুরকে অনেক ধৈর্যের পরীক্ষা দিতে হয়েছে—কখন মেঘ ভেঙে বৃষ্টি নামবে, কখন তাঁরা করবেন গানের শুটিং! বাগি টিমের কাছে পানির অপচয় রোধ করাটাই ছিল বড় কথা। তবে পানি বাঁচাতে গিয়ে সত্যিকারের বৃষ্টিতে ধারণ করা সেই গান কিন্তু আরও জীবন্ত হয়ে উঠেছে। বাগি ছবিটি মুক্তি পাবে ২৯ এপ্রিল। বলিউড লাইফ।
