
আগামীকাল দেশজুড়ে বিভিন্ন প্রেক্ষাগৃহে মুক্তি পাচ্ছে তিনটি নতুন ছবি। ছবি তিনটি হলো পরবাসিনী, মিলন সেতু ও তুমি রবে নীরবে। থ্রিলার অ্যাকশন ঘরানার গল্প নিয়ে পরবাসিনী ছবিটি। পরিচালক স্বপন আহমেদ বলেন, ছবিতে অ্যানিমেশন ও গ্রাফিকসের কাজ করা হয়েছে। বাংলাদেশের অর্ধশতাধিক প্রেক্ষাগৃহসহ আন্তর্জাতিকভাবে কানাডা, যুক্তরাষ্ট্র, দুবাই, ওমান, আবুধাবিতে মুক্তি পাচ্ছে ছবিটি। পরের সপ্তাহে আরও কয়েকটি দেশে মুক্তির পরিকল্পনা রয়েছে।
পরবাসিনীতে অভিনয় করেছেন সোহেল খান, ইমন, অপ্সরা আলী, ভারত থেকে উর্বশী রাউটেলা, রিত মজুমদার, সব্যসাচী চক্রবর্তী, জুন মালিয়া প্রমুখ।
মিলন সেতু রোমান্টিক অ্যাকশন ছবি। গ্রামীণ পটভূমিতে নির্মিত ছবিটি পরিচালনা করেছেন মিজানুর রহমান। দেশের প্রায় অর্ধশতাধিক প্রেক্ষাগৃহে মুক্তি পাচ্ছে ছবিটি। এতে অভিনয় করেছেন আলীরাজ, মিজু আহমেদ, ফাহিম, প্রেমা, রেবেকা, রেহেনা জলি প্রমুখ।
অন্যদিকে, রবীন্দ্রনাথ ঠাকুরের গল্প অবলম্বনে নির্মিত হয়েছে তুমি রবে নীরবে। এটি চিত্রনাট্য ও পরিচালনা করেছেন মাহবুবা ইসলাম সুমী। ইমপ্রেস টেলিফিল্মের ব্যানারে তৈরি হয়েছে ছবিটি। পরিচালক বলেন, ‘রবীন্দ্র জন্মজয়ন্তী উপলক্ষে মুক্তি দিচ্ছি ছবিটি।’ তিনি বলেন, বসুন্ধরা সিনেপ্লেক্স, যমুনা ব্লকবাস্টার—এই দুটি প্রেক্ষাগৃহে মুক্তি পাচ্ছে ছবিটি।
এখানে অভিনয় করেছেন ইরফান সাজ্জাদ, তানজিন তিশা, ভারতের ভাস্বর চ্যাটার্জি, অমৃতা চট্টোপাধ্যায় প্রমুখ।
