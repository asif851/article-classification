



৮৯তম অস্কারে সেরা ছবির নাম ঘোষণা করেছিলেন ওয়ারেন বিটি ও ফে ডানঅ্যাওয়ে। 
এবারও সেরা ছবির নাম ঘোষণা করার জন্য তাঁদেরকেই আমন্ত্রণ জানানো হয়।


৮৯তম অস্কারে সেরা ছবির নাম ঘোষণা করেছিলেন ওয়ারেন বিটি ও ফে ডানঅ্যাওয়ে। তখন তাঁদের হাতে যে খামটি দেওয়া হয়েছিল, তাতে সেরা ছবি হিসেবে ‘লা লা ল্যান্ড’ ছবির নাম দেওয়া হয়েছিল। কিন্তু পরে ভুল সংশোধন করা হয়। সেরা ছবির অস্কার পায় ‘মুনলাইট’। এবারও সেরা ছবির নাম ঘোষণা করার জন্য ওয়ারেন বিটি ও ফে ডানঅ্যাওয়েকেই আমন্ত্রণ জানানো হয়। এবার মঞ্চে এসে তাঁরা মিলনায়তনে বসা অতিথিদের সঙ্গে মজা করেন। ওয়ারেন বিটি বলেন, ‘কেমন আছেন সবাই? আবারও আপনাদের সঙ্গে দেখা হলো।’
এরপর ওয়ারেন বিটি ও ফে ডানঅ্যাওয়ে ৯০তম একাডেমি অ্যাওয়ার্ডে সেরা ছবির নাম ঘোষণা করেন। এবার সেরা ছবির অস্কার পেয়েছে ‘দ্য শেপ অব ওয়াটার’। পুরস্কার নেওয়ার জন্য পরিচালক গিয়েরমো দেল তোরো তাঁর ছবির শিল্পীদের নিয়ে মঞ্চে আসেন। তাঁদের হাতে পুরস্কার তুলে দেন ওয়ারেন বিটি ও ফে ডানঅ্যাওয়ে।
এবার অস্কারে ১৩টি বিভাগে মনোনয়ন পায় ‘দ্য শেপ অব ওয়াটার’। কিন্তু পুরস্কার জিতেছে সেরা ছবি, সেরা পরিচালক, অরিজিন্যাল স্কোর ও প্রোডাকশন ডিজাইন বিভাগে ।
অস্কারে মনোনয়ন পাওয়ার পর ‘দ্য শেপ অব ওয়াটার’ ছবির বিরুদ্ধে গল্প চুরির অভিযোগ ওঠে। শেষ পর্যন্ত সব উৎকণ্ঠা দূর করে ছবিটি অস্কারে সর্বোচ্চ চারটি বিভাগে পুরস্কার জিতেছে। চারদিকে যৌন নিপীড়নের ব্যাপারে যেভাবে চলচ্চিত্রের নারীরা সোচ্চার হয়েছে, তাতে অনেকে ধরেই নিয়েছিলেন, এবার অস্কারে সেরা ছবির পুরস্কার পাবে ‘থ্রি বিলবোর্ডস আউটসাইড এবিং, মিসৌরি’ ছবিটি। কিন্তু শেষ পর্যন্ত তা আর হলো না।
যুক্তরাষ্ট্রের লস অ্যাঞ্জেলেসে হলিউড অ্যান্ড হাইল্যান্ড সেন্টারের ডলবি থিয়েটারে বাংলাদেশ সময় আজ ৫ মার্চ ভোরে বসেছে ৯০তম একাডেমি অ্যাওয়ার্ডের আসর। গতবারের মতো এবারের আসরও উপস্থাপনা করছেন জিমি কিমেল। বিশ্বের ২২৫টিরও বেশি দেশে এই আয়োজন এবিসি নেটওয়ার্কের মাধ্যমে সরাসরি সম্প্রচার করা হচ্ছে। বাংলাদেশের দর্শকেরা স্টার মুভিজ চ্যানেলেও অনুষ্ঠানটি সরাসরি দেখতে পারছেন।
