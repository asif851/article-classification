
হঠাৎ করেই জানা গেল, পরীমনির নতুন ছবি ‘রক্ত’ এই ঈদে মুক্তি পাচ্ছে না। এ নিয়ে খুব একটা চিন্তিত না হলেও তাঁর কথার মধ্যে ক্ষোভের ইঙ্গিত পাওয়া গেছে। পরীমনি বলেন, তিনি নায়িকা। তাঁর দর্শক–ভক্ত আছেন। তাঁদের এভাবে হতাশ করা ঠিক নয়। ঘোষণা দিয়ে ছবি মুক্তি থেকে পিছিয়ে আসাটা তো প্রতারণা। এতে দর্শকেরা নিরাশ হন। তিনি দর্শকদের নিরাশ করতে চান না। 
কিছুদিন আগে ওয়াজেদ আলী পরিচালিত ‘রক্ত’ সিনেমাটি ঈদে মুক্তি দেওয়ার কথা জানিয়েছিল এই ছবির প্রযোজনা প্রতিষ্ঠান জাজ মাল্টিমিডিয়া। গত পরশু রাতে প্রযোজনা প্রতিষ্ঠান সে সিদ্ধান্ত থেকে সরে আসে। হঠাৎ করে কী এমন হলো যে ছবিটি মুক্তি দেওয়া হচ্ছে না—জানতে চাইলে আজ মঙ্গলবার দুপুরে পরীমনি বললেন, ‘আমার কাজ অভিনয় করা। আমি সে কাজটা করে গেছি। হঠাৎ এমন সিদ্ধান্তে কষ্ট পেয়েছি। এসব নিয়ে মুখ খুলতে চাই না। আমি মুখ খুললেই সমস্যা।’ বেশ কিছুদিন ধরেই ‘রক্ত’ সিনেমার কাজ নিয়ে ব্যস্ত ছিলেন পরীমনি। ঢাকা-কলকাতা-ঢাকা এবং একেবারে শেষের দিকে কিছুদিন কক্সবাজারেও ছবিটির শুটিং করেছেন তিনি। এ কারণে নাকি তাঁর অন্য পরিচালকের সিনেমাগুলো কিছুটা ক্ষতিগ্রস্ত হয়েছে। পরীমনি বললেন, ‘মাসের পর মাস “রক্ত” সিনেমার শুটিংয়ের জন্য সময় দিয়েছি। শিডিউলে যা ছিল তার চেয়ে বেশি। “রক্ত”র কারণে অনেকগুলো ছবির কাজ ঠিক সময়ে হয়নি। এমনও দেখা গেছে, শুধু ডাবিং করলে কোনো ছবির কাজ শেষ হতো, কিন্তু “রক্ত”র কারণে তা করা হয়নি।’ পরীমনি এ–ও বলেন, ‘আমি যত দূর জানি, এই ছবির দুটি গান ও একটা মারামারির দৃশ্য বাকি আছে। গানের কাজ দেশের বাইরে করা হবে বলে শুনেছিলাম। বলা নেই কওয়া নেই, হঠাৎ শুটিং বন্ধ! আজ মঙ্গলবার সকালে আবার পরিচালক ফোন করে বললেন, কাল থেকে নাকি শুটিং!’ এই ছবির জন্য অনেক কষ্ট করেছেন উল্লেখ করে পরীমনি বলেন, ‘প্রচণ্ড গরম, জ্বর ও ব্যথা নিয়ে সকাল ছয়টা থেকে শুটিং করেছি। কোনো কিছুই আমার কাছে বাধা হয়ে দাঁড়ায়নি। অসুস্থ ছিলাম, বৃষ্টি ছিল—সবকিছু উপেক্ষা করে শুটিং করেছি। ফলাফলও পেয়েছি। টিজার ও গান প্রকাশের পর সবাই যেভাবে প্রশংসা করেছেন, তা আমার কাছে বড় প্রাপ্তি মনে হয়েছে। শেষ মুহূর্তে এসে যখন শুনলাম প্যাকআপ, তখন তো খারাপ লাগবেই।’  পরীমনি জানালেন, ঈদ উৎসবে মুক্তি পাওয়ার মতো তাঁর দুটি সিনেমা পুরোপুরিভাবে তৈরি হয়ে আছে। ছবি দুটি হচ্ছে শাহ আলম মণ্ডলের ‘আপন মানুষ’ ও ওয়াকিল আহমেদের ‘কত স্বপ্ন কত আশা’। কথার শেষ দিকে এসে পরীমনি বলেন, ‘কাল থেকে আবার নতুন করে “রক্ত” সিনেমার শুটিং শুরু হবে। শুটিং শেষে যদি জানতে পারি ঈদে ছবিটি মুক্তি দেওয়া হচ্ছে তাহলে আরও ভালো লাগবে।’
