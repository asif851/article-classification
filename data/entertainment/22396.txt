
নতুন বছরে দুটি ছবিতে চুক্তিবদ্ধ হয়েছেন ঢাকাই ছবির অভিনেত্রী অপু বিশ্বাস। ছবি দুটি হলো ‘পাঙ্কু জামাই’ ও ‘মা’। এ খবর আগেই বেরিয়েছে। অপু বিশ্বাসের নতুন খবর হচ্ছে, বছরের শুরুতে তাঁর যে ছবিটি প্রথম মুক্তি পেতে যাচ্ছে, সে ছবিটির নাম ‘রাজা ৪২০’।ছবি মুক্তি নিয়ে এ ছবির পরিচালক উত্তম আকাশ জানিয়েছেন, ৫ ফেব্রুয়ারি দেশজুড়ে মুক্তি পাচ্ছে এ ছবিটি।বছরের প্রথম মুক্তি পেতে যাওয়া ছবিটি নিয়ে বেশ আশাবাদী অপু বিশ্বাস।অপু বিশ্বাস এ প্রসঙ্গে বলেন, ‘নতুন বছরে আমার একটা ভালো ছবি মুক্তি পেতে যাচ্ছে। ছবিটি কমেডি ধাঁচের হলেও গল্পটি অনেক শক্তিশালী। প্রেক্ষাগৃহে ছবিটি দেখতে বসে মজা পাবেন দর্শকেরা। ছবির কয়েকটি গান ভালো হয়েছে। গতানুগতিক না।’অপু আরও জানিয়েছেন, দেশের বাইরে থাইল্যান্ডে শুটিং হওয়া এ ছবির গানগুলোর লোকেশনের নতুনত্ব আছে।‘রাজা ৪২০’ ছবিতে অপু বিশ্বাসের বিপরীতে অভিনয় করেছেন ঢাকাই ছবির জনপ্রিয় নায়ক শাকিব খান।এদিকে অন্যান্য ছবির কাজ প্রসঙ্গে অপু বিশ্বাস জানিয়েছেন, তাঁর অভিনীত কালাম কাউসারের ‘মা’, বুলবুল বিশ্বাসের ‘রাজনীতি’, মান্নান তালুকদারের ‘পাঙ্কু জামাই’, জি সরকারের ‘লাভ ২০১৬’, মমতাজুর রহমান আকবরের ‘মাই ডার্লিং’ ছবির শুটিং চলছে।
