
গুণী পরিচালক চাষী নজরুল ইসলামের স্মরণসভায় এসে ক্ষোভ প্রকাশ করলেন আরেক গুণী নির্মাতা আমজাদ হোসেন। আজ বৃহস্পতিবার সকালে বাংলাদেশ চলচ্চিত্র উন্নয়ন করপোরেশনের (বিএফডিসি) জহির রায়হান কালার ল্যাব মিলনায়তনে স্মরণসভা অনুষ্ঠানের আয়োজন করে বাংলাদেশ চলচ্চিত্র পরিচালক সমিতি। সেখানেই আলোচনার একপর্যায়ে দীর্ঘদিনের সহকর্মী চাষী নজরুল ইসলামের স্মরণসভায় উপস্থিতি কম থাকার কারণে এ ক্ষোভ প্রকাশ করেন তিনি।মরণব্যাধি ক্যানসারের সঙ্গে লড়াই করে ২০১৫ সালের ১১ জানুয়ারি মারা যান চাষী নজরুল ইসলাম। গতকাল ছিল তাঁর দ্বিতীয় মৃত্যুবার্ষিকী। একদিন পর আজ ১২ জানুয়ারি চলচ্চিত্র পরিচালক সমিতি স্মরণসভার আয়োজন করে। স্মরণসভায় পঞ্চাশ জনের মতো মানুষের উপস্থিতি দেখে আমজাদ হোসেন বলেন, ‘এমন একজন ব্যক্তি সম্পর্কে স্মরণসভা করছি, যে ব্যক্তির তুলনা এই ইন্ডাস্ট্রিতে নাই, থাকার কথাও না। দুঃখজনক হলেও সত্য যে, এখানে কোনো লোক দেখছি না। চাষীর সিনেমায় এত লোক অভিনয় করেছে, তাঁদের কোনো উপস্থিতিও দেখছি না। দেখে মনে হচ্ছে, এটা আড্ডার জায়গা। আমরা এখানে স্মৃতিচারণ করছি নাকি আড্ডা দিচ্ছি বুঝতে পারছি না।’পরিচালক সমিতির বর্তমান সভাপতি গুলজারের উদ্দেশে আমজাদ হোসেন বলেন, ‘উনি চার বছর মহাসচিব ছিলেন এখন সভাপতি হয়েছেন। বছরের শুরুতে আপনাদের নতুন কমিটিকে অভিনন্দন জানিয়েছি, আবারও জানাচ্ছি। কিন্তু আজকের স্মরণসভায় উপস্থিতির হার দেখে মনে হচ্ছে এটা চরম দারিদ্রের লক্ষণ। আমি খুব দুঃখিত, বেশি কথা বললে আমাদের গায়েই পড়বে। কাজেই ভবিষ্যতে চলচ্চিত্রে বিশেষ ব্যক্তির ওপরে যদি কোনো কিছু করতে চান তাহলে এভাবে করবেন না।’আমজাদ হোসেনের বক্তব্যের পর গুলজার বলেন, ‘আমরা অনেককেই স্মরণসভায় আসার জন্য অনুরোধ করেছি। কেউ এসেছেন, কেউ আসেননি। এটা আসলে সবার দায়িত্ববোধ থেকেই আসতে হবে। জোর করে তো আর কাউকে আনা সম্ভব না।’পরিচালক সমিতির মহাসচিব বদিউল আলম খোকনের সঞ্চালনায় চাষী নজরুল ইসলাম স্মরণসভায় অন্যান্যদের মধ্যে উপস্থিত ছিলেন নায়ক শাকিব খান, চিত্রনায়িকা কবরী, প্রযোজক একে এম জাহাঙ্গীর খান, পরিচালক নাজমুল হুদা মিন্টু, অহিদুজ্জামান মিন্টু, মোস্তাফিজুর রহমান মানিক প্রমুখ।
