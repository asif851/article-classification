
একটি টুইট করেছেন হলিউডের পরিচালক ডিজে কারুসো। তাতেই জানা গেল ‘ট্রিপল এক্স’ সিরিজের চতুর্থ ছবিতেও থাকছেন দীপিকা পাড়ুকোন। ‘ট্রিপল এক্স: দ্য রিটার্ন অব জেন্ডার কেজ’ দিয়ে দীপিকার হলিউডে যাত্রা শুরু হয়েছিল।‘ট্রিপল এক্স’ সিরিজের চতুর্থ কিস্তির শুটিং শুরু হচ্ছে আগামী ডিসেম্বর মাসে। অভিনয়ের পাশাপাশি আগের বারের মতো ভিন ডিজেল এবারের ছবিটিরও প্রযোজনা করছেন। এবারও ছবিটি পরিচালনা করছেন ডিজে কারুসো। দীপিকা ও ভিন ডিজেল অভিনীত তৃতীয় ছবিটি বিশ্বজুড়ে ৩০০ মিলিয়নের বেশি আয় করেছে। চতুর্থ ছবিতেও পরিচালক বিভিন্ন দেশের শিল্পীদের রাখবেন। কারুসো একটি টুইটের মধ্য দিয়ে জানিয়েছিলেন এ তথ্য।সেই টুইটেই এক ভক্ত কারুসোর কাছে জানতে চেয়েছিলেন, ‘নতুন ছবিতে দীপিকা থাকছেন তো?’ কারুসো প্রশ্নের জবাবে লেখেন, ‘ওহ ইয়েস।’ তাতেই চাউর হয়ে যায় দীপিকা আবারও হলিউডে উড়াল দিতে যাচ্ছেন। হিন্দুস্তান টাইমস
