
মিম ও তাহসান দুজন দুই ঘরানার মানুষ। একজনের মূল পরিচয় অভিনয়শিল্পী আর অন্যজন গায়ক। তবে গায়ক তাহসান গানের ফাঁকে অভিনয়েও নিয়মিত। গানের শিল্পী তাহসান আর অভিনয়শিল্পী মিম প্রথম অভিনয় করেন ‘ওল্ড ইজ গোল্ড’ নাটকে। নাটকটি এই ঈদে দেখানো হবে। সম্প্রতি তাহসান ও মিম আবারও নাটকে জুটি হয়ে অভিনয় করলেন। নাম ‘উদ্দেশ্য’। এটিও ঈদে প্রচারিত হবে। দুটি নাটকে অভিনয় করে তাহসানের প্রশংসায় পঞ্চমুখ মিম।
এ প্রসঙ্গে মিম বলেন, ‘তাহসান ভাইয়ের গান এমনিতে অনেক ভালো লাগে। কিছু অনুষ্ঠানে তাঁর সঙ্গে দেখা হয়েছে। কিন্তু কখনো কাজ করা হয়নি। একসঙ্গে অভিনয় করতে গিয়ে তাহসান ভাইকে আরও নতুন করে চিনলাম। অসম্ভব একজন ভালো মানুষ। খুব মজার একজন মানুষ। অনেক সহযোগিতাপরায়ণ। দেখলে কিছুটা মুডি মনে হতে পারে, আসলে তা নন। শুটিংয়ে ফাঁকে চমত্কার আড্ডাও হয়েছে।’উদ্দেশ্য নাটকটি প্রসঙ্গে মিম জানান, গল্পে তিনি একজন পুলিশ কর্মকর্তা। নাম অণিমা। পার্কে হাঁটাহাঁটি করতে যেয়ে দেখেন এক মহিলার ব্যাগ ছিনতাই হয়েছে। ছিনতাইয়ের অপরাধে ভুলবশত জারিফ (তাহসান) নামের এক ভদ্রলোককে থানায় ধরে নিয়ে আসা হয়। ভুল বুঝতে পেরে জারিফকে ছেড়ে দিলেও থানা থেকে বের হওয়ার সময় তিনি নানা কথা শুনিয়ে দেন অণিমাকে। পরবর্তী সময় অণিমা শুধু দুঃখ প্রকাশ করার জন্য জারিফকে অপহরণ করার চেষ্টায় থাকে। এরপর ঘটতে থাকে আরও নানা ঘটনা। এভাবেই নানা ঘটনার মধ্য দিয়ে নাটকটির গল্প এগিয়ে যেতে থাকে।মিম আরও বলেন, গল্পটা সাধারণ মনে হলে নির্মাণশৈলির কারণে নাটকটি অনেকেরই ভালো লাগবে। আমি এমনিতে ইদানীং খুব একটা নাটকের কাজ করছি না। হাতে গোনা যে কয়টা নাটকে কাজ করেছি তার মধ্যে ‘উদ্দেশ্য’ অন্যতম।‘উদ্দেশ্য’ নাটকটি পরিচালনা করেছেন মাবরুর রশিদ।
