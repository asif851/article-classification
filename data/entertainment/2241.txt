
ঢাকাই ছবির আলোচিত নায়ক অনন্তকে এবার দেখা যাবে ক্রিকেট মাঠে। তবে খেলোয়াড় হিসেবে নয়, অনন্ত মাঠে থাকবেন একটি ক্রিকেট দলের সমর্থক ও খেলোয়াড়দের উৎসাহ-অনুপ্রেরণা দিতে। অনন্ত জলিল জানিয়েছেন, স্ত্রী চিত্রনায়িকা বর্ষার অনুরোধেই ক্রিকেট দল কুমিল্লা ভিক্টোরিয়ান্সের শুভেচ্ছাদূত হয়েছেন তিনি। আসন্ন বিপিএলে (বাংলাদেশ প্রিমিয়ার লীগ) কুমিল্লা ভিক্টোরিয়ান্সের হয়ে দর্শককে উজ্জীবিত করার মিশনে নামতে দেখা যাবে এবার অনন্ত জলিলকে। সম্প্রতি অনন্ত দলটির সঙ্গে চুক্তিবদ্ধ হয়েছেন ‘শুভেচ্ছাদূত’ হিসেবে। এ যাত্রায় অনন্তের সঙ্গে থাকবেন তাঁর স্ত্রী বর্ষা।বৃহস্পতিবার সকালে অনন্ত প্রথম আলোকে বলেন, ‘কুমিল্লা ভিক্টোরিয়ান্সের দলনেত্রী নাফিসা কামালের সঙ্গে বর্ষার খুব ভালো বন্ধুত্ব। আর এ কারণেই নাফিসার ইচ্ছে ছিল, আমরা যেন বিপিএলে তাঁদের দলের হয়ে কাজ করি। বর্ষা এ বিষয়টি জানানোর পর আমিও আগ্রহী হই।’ তিনি বলেন, ‘আমার বউয়ের বান্ধবীর দল, আমারও তো কিছু দায়িত্ব আছে। সে কারণে বউয়ের বান্ধবীর ইচ্ছেটাকে সম্মান জানিয়ে কুমিল্লা ভিক্টোরিয়ান্সের শুভেচ্ছাদূত হলাম।’‘শুভেচ্ছাদূত’ হিসেবে দলটি নিয়ে আপনার পরিকল্পনা কী জানতে চাইলে অনন্ত বলেন, ‘কুমিল্লা ভিক্টোরিয়ান্সের পক্ষে প্রচারের জন্য যা কিছু করার দরকার সেটা আমি অবশ্যই করব। এরই মধ্যে বেশ কিছু পদক্ষেপও নিয়েছি। দর্শকেরা তা টের পাবেন।’এদিকে ভবিষ্যতে বিসিবি কর্তৃপক্ষ যদি বিপিএলে দলের সংখ্যা বাড়ায় তাহলে অনন্ত কোনো ক্রিকেট দলকে কিনতে পারেন বলেও আভাস দিয়েছেন।এ প্রসঙ্গে অনন্ত বলেন, ‘ভবিষ্যতে যদি লোটাস কামাল সাহেব ও নাফিসা কামাল চান, তাহলে আমরা তাঁদের সঙ্গে থেকে আনন্দ নিয়ে কুমিল্লা ভিক্টোরিয়ান্সের সঙ্গে কাজ করব। কিন্তু তাঁরা যদি একা চলতে চান সে ক্ষেত্রেও তাঁদের জন্য আমাদের নিরন্তর শুভকামনা থাকবে। তবে বিসিবি কর্তৃপক্ষ যদি বিপিএলে দল বাড়ানোর চিন্তা করে সে ক্ষেত্রে আমরা একটি দল গঠনের চিন্তা-ভাবনা করব।’
