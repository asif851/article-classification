
ধারাবাহিক নাটকে গান গাইলেন জয়ন্ত চট্টোপাধ্যায়। খালি গলায় গাওয়া গানটি শোনা যাবে অঞ্জন আইচ পরিচালিত সাপলুডুতে।আবৃত্তিতে সক্রিয় এই শিল্পী কণ্ঠচর্চায় বরাবরই সচেতন। তাই গাইতে গিয়ে খুব একটা ঘাম ঝরাতে হয়নি তাঁকে। নিজ কণ্ঠে গান গাওয়ার পর জয়ন্ত চট্টোপাধ্যায় বলেন, ‘চরিত্রের প্রয়োজনেই গাইতে হলো। একটা দৃশ্যে দেখা যাবে আমার দুই মেয়েকে নিয়ে বাড়ির উঠানে বসে গান গাইছি আমি। মেয়েরা আমার গান শুনে মুগ্ধ হয়ে যায়। আদতে নাটকে আমি নেতিবাচক চরিত্রে অভিনয় করেছি।’ জয়ন্ত চট্টোপাধ্যায়ের দুই মেয়ের চরিত্রে অভিনয় করেছেন শায়লা সাবি ও সুজানা। পরিচালক অঞ্জন আইচ জানান, হুনমায়ূন আহমেদের ঘেটুপুত্র কমলা চলচ্চিত্রে ফজলুর রহমান বাবুর গাওয়া ‘সোয়া উড়িল উড়িল’ গানটি গেয়েছেন জয়ন্ত চট্টোপাধ্যায়। খালি গলায় চমৎকার গেয়েছেন তিনি। অঞ্জন জানান, খুব তাড়াতাড়ি এই পর্বটি প্রচারিত হবে। এখন বেশ কয়েকটি ধারাবাহিকের শুটিং নিয়ে ব্যস্ত আছেন জয়ন্ত চট্টোপাধ্যায়। শেষ করেছেন দুটি সিনেমার কাজও। সাপলুডু প্রচার হচ্ছে প্রতি সোম ও মঙ্গলবার রাত সাড়ে ১১টায় বৈশাখী টিভিতে।
