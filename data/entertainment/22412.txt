
ভারতের মডেল ও অভিনেতা মিলিন্দ সুমন বছর দেড়েক ধরে গুয়াহাটির এক মেয়ের সঙ্গে প্রেম করছেন। মেয়ের নাম অঙ্কিতা কোনওয়ার—বয়সে তিনি মিলিন্দের চেয়ে ২৯ বছরের ছোট! বয়সের এই লম্বা ফারাকও তাঁদের প্রেমে কোনো বাধা তৈরি করতে পারেনি। সামাজিক যোগাযোগমাধ্যমে প্রায়ই দুজন নিজেদের রোমান্টিক ছবি প্রকাশ করেন। শোনা যাচ্ছে, আগামী বছর নিজেদের প্রেমকে বিয়ের মাধ্যমে আনুষ্ঠানিক স্বীকৃতি দেবেন মিলিন্দ সুমন।
মিলিন্দ সুমন আর অঙ্কিতার পরিচয় একটি ফ্যাশন উইকে কাজ করতে গিয়ে। সেখানে তাঁরা জুটি হিসেবে র‍্যাম্পে হাঁটেন। এরপর ম্যারাথনে অংশ নিয়েছেন একসঙ্গে। একসময়ের শীর্ষ স্থানীয় মডেল মিলিন্দ সুমনের সঙ্গে হাঁটুর বয়সী অঙ্কিতা এভাবেই জুড়ে গেছেন। প্রথমে মেয়ের পরিবার এ সম্পর্কে একেবারেই রাজি ছিল না। কিন্তু সম্প্রতি অঙ্কিতার পরিবারের সঙ্গে দেখা করতে গুয়াহাটি যান মিলিন্দ। সেখানে প্রেমিকার ভাগনের জন্মদিনের অনুষ্ঠানে অংশ নেন। আর সেই সুযোগে বোধ হয় প্রেমিকার পরিবারের সদস্যদের পটিয়ে ফেলেন মিলিন্দ। মিলিন্দের বয়স নিয়ে আপত্তি থাকলেও পরে তাঁর ব্যবহার দেখে নাকি অঙ্কিতার মা-বাবার মন গলে পানি। পরিবারের বড়রা যখন খুশি, তখন আর শুভ কাজে দেরি করে কী লাভ? তাই আগামী বছর মালাবদল করার সিদ্ধান্ত নিয়েছেন এই জুটি।
গত নভেম্বর ৫২তম জন্মবার্ষিকী পালন করতে মিলিন্দ অঙ্কিতাকে নিয়ে নরওয়ে ঘুরে এসেছেন। এর আগে এই তারকা ২০০৬ সালে এক ফরাসি অভিনেত্রীকে বিয়ে করেছিলেন। সেই বিয়ে টিকেছিল মাত্র তিন বছর। এনডি টিভি।
