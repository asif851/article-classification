
প্রয়াত অভিনেতা বিনোদ খান্নার জন্ম পাকিস্তানের পেশোয়ারে। তাঁর বাবা মেহের চাঁদ স্বনামধন্য ব্যবসায়ী ও কংগ্রেস নেতা ছিলেন। ১৯৪৭ সালে দেশ বিভাগের সময় পরিবার নিয়ে তিনি ভারতে চলে আসেন। বিনোদ খান্না তখন খুব ছোট। বছরখানেক আগে নাকি নিজের আদি বাড়ি পেশোয়ারে যাওয়ার ইচ্ছা প্রকাশ করেছিলেন এই অভিনেতা। কিন্তু সেই ইচ্ছা পূরণের আগেই তাঁকে চলে যেতে হলো না ফেরার দেশে। পাকিস্তানের সংস্কৃতি বিভাগের কর্মকর্তা শাকিল ওয়াহিদুল্লাহ বিনোদ খান্নার এই ইচ্ছার কথা জানান। ২০১৪ সালে একটি সরকারি কাজে ভারতে এসেছিলেন শাকিল। সেসময় বিনোদ খান্নার সঙ্গে তাঁর আলাপ হয়। তখন এই কর্মকর্তাকে দেওয়া অটোগ্রাফে বিনোদ পেশোয়ারের মানুষদের শুভ কামনা জানিয়েছিলেন। সেখানে পেশোয়ারে তাঁর পৈতৃক বাড়িতে ঘুরে আসার ইচ্ছাও প্রকাশ করেছিলেন এই ‘অমর আকবর অ্যান্থনি’ অভিনেতা। বৃহস্পতিবার সকালে ভারতের মুম্বাইয়ের একটি হাসপাতালে বিনোদ খান্না মারা যান। তাঁর বয়স হয়েছিল ৭০ বছর। দীর্ঘদিন ধরে ক্যানসারে ভুগছিলেন তিনি। তাঁর শেষ কয়েকটি ছবির মধ্যে রয়েছে ‘দাবাং’, ‘প্লেয়ার’, ‘দাবাং টু’ ও ‘দিলওয়ালে’। ‘মেরে আপনে’, ‘অমর আকবর অ্যান্থনি’, ‘কুরবানি’, ‘ইনকার’, ‘হাত কি সাফাই’ তাঁর অভিনয়জীবনের উল্লেখযোগ্য কিছু ছবি। হিন্দুস্তান টাইমস
