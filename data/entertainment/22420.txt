
১৯৮৩ সালে ভারতের বিশ্বকাপ ক্রিকেট জয় নিয়ে একটি ছবি তৈরি করতে যাচ্ছেন অনুরাগ কশ্যপ। ছবিটি পরিচালনা করার কথা ‘বজরঙ্গি ভাই’ খ্যাত পরিচালক কবির খানের। আর তখন ভারতের জাতীয় ক্রিকেট দলের অধিনায়ক ছিলেন কপিল দেব। শোনা যাচ্ছে, কপিল দেবের চরিত্রের জন্য ভাবা হচ্ছে রণবীর সিংয়ের নাম। যদিও শুরুর দিকে এই সিনেমায় কপিলের চরিত্রের জন্য প্রথম পছন্দ ছিলেন অর্জুন কাপুর। পরে নানা কারণে তাঁকে বাদ দিয়ে রণবীরকে এই ছবির প্রস্তাব দেওয়া হয়েছে বলে জানা গেছে।
অভিনয়ের গুণ তো আছেই। এ ছাড়া রণবীরের চটপটে স্বভাব ও প্রাণশক্তির জন্যই নাকি তাঁকে কপিল দেবের চরিত্রের জন্য মানানসই মনে করছেন পরিচালক। শিগগিরই এ ছবির কাজ শুরু হবে। রণবীর সিং এখন কাজ করছেন সঞ্জয় লীলা বানসালির ‘পদ্মাবতী’ ছবিতে। ঐতিহাসিক এই ছবিতে তিনি আলাউদ্দিন খিলজির চরিত্রে অভিনয় করছেন। এর আগে একই পরিচালকের ‘বাজিরাও মাস্তানি’ ছবিতে তিনি ছিলেন পেশোয়া বাজিরাওয়ের ভূমিকায়। এবার আরেক বাস্তব চরিত্রে অভিনয় করতে যাচ্ছেন তিনি। পার্থক্য শুধু এটুকুই আগের দুই চরিত্র বাস্তবের হলেও তাঁরা এখন প্রয়াত। এবারই প্রথম কোনো জীবন্ত কিংবদন্তির চরিত্রে কাজ করতে চলেছেন রণবীর সিং। ভারতের সর্বকালের অন্যতম সেরা অলরাউন্ডার কপিল দেবের চরিত্র রণবীর কতটা ফুটিয়ে তুলতে পারেন, এবার সেটাই দেখার পালা। রণবীরের আগে অভিনেতা সুশান্ত সিং রাজপুত ভারতীয় ক্রিকেট দলের অধিনায়ক মহেন্দ্র সিং ধোনির চরিত্রে অভিনয় করেছেন। সূত্র: আনন্দবাজার
