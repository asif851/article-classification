
বাংলাদেশের ক্রিকেট দুর্বার গতিতে ছুটছে। একের পর এক চলছে সিরিজ জয়। দলের খেলোয়াড়েরা মাঠে হয়ে উঠছেন একেকজন বাঘ। তাঁদের খেলায় উজ্জীবিত বিনোদনজগতের তারকারাও। তাই অভিনেতাদের কাছে ছিল প্রশ্ন, সুযোগ মিললে কোন ক্রিকেটারের চরিত্রে অভিনয় করতে চান? তাঁদের মুখ থেকেই শুনুন জবাব:
চঞ্চল চৌধুরীসাকিব আল হাসানের চরিত্রটি করতে চাই। তিনি পৃথিবীর সেরা অলরাউন্ডার। আন্তর্জাতিকভাবে বাংলাদেশ ক্রিকেট দলের সবচেয়ে পরিচিত মুখ। একজন ক্রিকেটারের জীবন নিয়ে চলচ্চিত্র হলে তাঁর উঠে আসার সময় থেকে গল্প শুরু হয়। সে ক্ষেত্রে সাকিব যে অঞ্চল থেকে এসেছেন, সেই অঞ্চলের ভাষা, তাঁর মধ্যবিত্ত জীবন—এসবই আমার জন্য অভিনয় দিয়ে তুলে ধরতে সুবিধা হবে বলে মনে হয়।নিরবসুযোগ পেলে অবশ্যই আমি আমাদের অধিনায়ক মাশরাফি বিন মুর্তজার চরিত্রে অভিনয় করতে চাই। তাঁর খেলার ভক্ত আমি। সেই সঙ্গে মানুষ হিসেবে তিনি অনুসরণ করার মতো। তাঁর জীবনকে পর্দায় তুলে ধরতে পারা একজন অভিনেতার জন্য একটি বিশেষ অর্জন হতে পারে।আফরান নিশোপ্রথমত, আমাদের ওয়ানডে অধিনায়ক মাশরাফির চরিত্রকে পর্দায় তুলে ধরার স্বপ্ন দেখি। অনেক ইনজুরির পরও তাঁর খেলা চালিয়ে যাওয়ার সংগ্রাম আর পুরো দলকে উজ্জীবিত রাখার চেষ্টা নিঃসন্দেহে প্রশংসনীয়। আবার উইকেটকিপার মুশফিকও আমার খুব পছন্দের। নিজেও যখন ক্রিকেট খেলতাম, কিপিং করতাম। তাই মুশফিকের চরিত্রেও অভিনয় করলে ভালো করতে পারব বলে আমার ধারণা।তৌসিফঅবশ্যই মাশরাফির চরিত্রে অভিনয় করব। তিনি বাংলাদেশ ক্রিকেটের সফল অধিনায়ক। জীবনে এত দুর্ঘটনার পরও তিনি একের পর এক ভালো খেলা উপহার দিয়ে যাচ্ছেন। ব্যক্তিগতভাবে তাঁর সঙ্গে আমার একবার দেখা হয়েছে। কথা বলে মনে হয়েছে, তিনি একজন ভালো মনের মানুষ।অ্যালেন শুভ্রআয়নার সামনে দাঁড়ালে মুশফিকুর রহিমের সঙ্গে নিজের খানিকটা মিল পাই—তাঁর হাসি, তাঁর চেহারার গড়নে। যতদূর জানি, মানুষ হিসেবে দারুণ বিনয়ী তিনি। আমিও চেষ্টা করি তেমনটি হতে। সেদিক থেকে মুশফিকের সঙ্গে আমার মিলে যায়। তাই সুযোগ এবং প্রস্তাব পেলে মুশফিকের জীবন নিয়ে বানানো সিনেমা বা নাটকে অবশ্যই অভিনয় করব।গ্রন্থনা: শফিক আল মামুন ও আদর রহমান 
