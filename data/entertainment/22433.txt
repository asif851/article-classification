
নজরুলসংগীতশিল্পী ফাতেমা তুজ জোহরা অভিনয় করলেন রবীন্দ্রজয়ন্তী উপলক্ষে নির্মিত একটি নাটকে। নাম ঘাটের কথা। নাটকটির চিত্রনাট্য লিখেছেন ও পরিচালনা করেছেন কাওনাইন সৌরভ।এর আগে ২০১২ সালে শেষের রাত্রি নামে রবীন্দ্রনাথের আরও একটি নাটকে অভিনয় করেছিলেন এই নজরুলসংগীতশিল্পী। নতুন এই নাটকে অভিনয় প্রসঙ্গে শিল্পী বলেন, ‘ছোটবেলায় স্কুলে গানের প্রতিযোগিতায় রবীন্দ্রসংগীত গেয়ে প্রথমবার আমি পুরস্কার জিতেছিলাম। তা ছাড়া আমার বাবা রবীন্দ্রসংগীত গাইতেন। রবীন্দ্রনাথের প্রচুর গল্প পড়া আছে আমার। গল্পের চরিত্রগুলো চোখের সামনে ভাসে। চরিত্রগুলোর পথঘাট, মাহাত্ম্য—সবই আমার জানা। এখনো তাঁর গল্প, কাব্য পড়ি। এ কারণেই রবীন্দ্রনাথ ঠাকুরের সৃষ্ট চরিত্রগুলোতে ঢুকে যাওয়া সহজ মনে হয় আমার জন্য। তাই এ ধরনের কাজের ডাক এলে আগ্রহ নিয়েই করি।’ তিনি বলেন, ‘রবীন্দ্রনাথের মৃন্ময়ী, হৈমন্তী কিংবা কাদম্বিনীর মতো চরিত্রগুলোতেও কাজের আগ্রহ আছে।’ফাতেমা তুজ জোহরা জানান, রবীন্দ্রনাথের জন্মজয়ন্তী উপলক্ষে আজ রাতে বাংলাভিশনে প্রচারের কথা আছে নাটকটির। নাটকটিতে আরও অভিনয় করেছেন সুমাইয়া শিমু, শতাব্দী ওয়াদুদ প্রমুখ।
 
