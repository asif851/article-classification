
বিটাউনে এখন শুধু বিয়ের গন্ধ। এ বছর কয়েকজন অবিবাহিত তারকা বিয়ের সাত পাকে বাঁধা পড়তে চলেছেন। এঁদের মধ্যে দীপিকা-রণবীর আর সোনম-আনন্দের বিয়ের সম্ভাবনা প্রবল। এদিকে বরুণ ধাওয়ানের বিয়ের কথাও শোনা যাচ্ছে। এই বলিউড তারকা তাঁর দীর্ঘদিনের প্রেমিকা নাতাশা দালালকে বিয়ে করবেন বলে ঠিকঠাক আছে। আর সোনম কাপুর এবং আনন্দ আহুজার মালাবদলের খবরও তুঙ্গে। তবে এই মুহূর্তে সবচেয়ে চর্চা চলছে দীপিকা পাড়ুকোন ও রণবীর সিংয়ের বিয়েকে ঘিরে। বিরাট কোহলি ও আনুশকা শর্মার বিয়ের পর এখন এই তারকা যুগলের বিয়ের দিকে পুরো বলিউড আর তাঁদের অনুরাগীরা তাকিয়ে। এমনকি এই জুটির নতুন নামকরণও হয়ে গেছে। দীপিকা-রণবীরের জুটির নতুন নাম ‘দীপবীর’। এখন তাঁদের ‘দীপবীর’ নামে সম্বোধন করা হচ্ছে।
দীপিকা ও রণবীরের প্রেমের বয়স পাঁচ বছর পেরিয়ে গেছে। রণবীর ও দীপিকা একসঙ্গে একাধিক ছবিতে কাজ করেছেন। এই বলিউড তারকা যুগলের প্রেমের জন্ম নিয়েছিল সঞ্জয়লীলা বানসালির ‘রামলীলা’র সেটে। এরপর এই জুটি বানসালির ‘বাজিরাও মাস্তানি’ ছবিতে একসঙ্গে কাজ করেছেন। সম্প্রতি রণবীর ও দীপিকা অভিনীত ‘পদ্মাবত’ মুক্তি পেয়েছে। শোনা গেছে, এ বছর সেপ্টেম্বর অথবা ডিসেম্বরে এই তারকা জুটি নাকি বিয়ের সাত পাকে বাঁধা পড়বেন। দীপিকা ও রণবীরের পরিবারের সবাই বিয়ের বিষয়ে কথা বলেছেন। এই দুই পরিবার মিলে সেপ্টেম্বর ও ডিসেম্বরে বিয়ের চারটি দিনও দেখেছেন। এই চার দিনের মধ্যে এক দিন চার হাতকে এক করার কথা ভাবা হচ্ছে বলে জানা গেছে। তবে বছরের একদম শেষ দিকে বিয়ের সম্ভাবনা প্রবল। এই বিয়েতে শুধু পরিবারের সদস্য এবং কিছু ঘনিষ্ঠ বন্ধু উপস্থিত থাকবেন।
‘পদ্মাবত’ ছবি মুক্তির এক সপ্তাহ আগে রণবীরের বাবা জগজিৎ সিং ও মা অঞ্জু ভওনানি এবং দীপিকার বাবা প্রকাশ পাড়ুকোন ও মা উজ্জ্বলা বিয়ের ব্যাপারে কথা বলতে প্রথম দেখা করেন। এই বৈঠক হয়েছিল রণবীরের বান্দ্রার বাসায়। ‘পদ্মাবত’ ছবির সফলতার পর রণবীর ও দীপিকা ছুটি কাটাতে মালদ্বীপে যান। শোনা গেছে, দীপিকা নিজের বিয়ের কেনাকাটা জোর কদমে শুরু করেছেন। এ ব্যাপারে সাহায্য করছেন তাঁর বোন অনিশা। ‘বিরুশকা’র পর ‘দীপবীর’-এর বিয়েকে কেন্দ্র করে উত্তেজনার পারদ আরও চড়বে, তার আভাস এখনই পাওয়া যাচ্ছে।
