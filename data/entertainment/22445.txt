
বলিউড ও দক্ষিণী ছবির তারকা ইলিয়ানা ডি’ক্রুজের সঙ্গে অস্ট্রেলিয়ার আলোকচিত্রী অ্যান্ড্রু নিবোনের প্রেম অনেক দিনের। দুজন এক ছাদের নিচেই থাকেন। কাগজ-কলমে বিয়ের কাজটি সারেননি বলে নিজেদের স্বামী-স্ত্রী বলে পরিচয় দিতে পারেন না অ্যান্ড্রু ও ইলিয়ানা। কিন্তু গতকাল রোববার বড়দিন উপলক্ষে নিজের একটি ছবিতে অ্যান্ড্রুকে স্বামী পরিচয় দেন ইলিয়ানা। এই তারকা এরই মধ্যে চুপিসারে বিয়ের শপথ নিয়ে ফেলেছেন কি না, সেটা এখনো অস্পষ্ট। কারণ, এখন পর্যন্ত তাঁর কাছ থেকে কোনো আনুষ্ঠানিক ঘোষণা আসেনি।
গতকাল রোববার রাতে ইনস্টাগ্রামে ক্রিসমাস ট্রির সামনে দাঁড়ানো একটি ছবি প্রকাশ করেন ইলিয়ানা ডি’ক্রুজ। ছবির ক্যাপশনে তিনি লিখেছেন, ‘ফটো বাই হাবি’, মানে বরের তোলা ছবি। আর ছবিটি তিনি ট্যাগ করেছেন অ্যান্ড্রু নিবোনকে। প্রেমিককে এর আগে কখনোই তিনি স্বামী বলে পরিচয় দেননি।
ইলিয়ানা আগে একটি সাক্ষাৎকারে বলেছেন, তাঁর কাছে বিয়ে বিষয়টা গুরুত্বপূর্ণ নয়। বরং প্রেমিকের প্রতি তিনি প্রতিশ্রুতিবদ্ধ আছেন, এটাই তাঁর কাছে বড় ব্যাপার। তাহলে ইলিয়ানা মত পাল্টেছেন? এই নায়িকা অ্যান্ড্রুকে বিয়ে করে তা গোপন রেখেছিলেন? এমন অনেক প্রশ্ন ঘুরপাক খাচ্ছে ভক্তদের মনে। কিন্তু ইনস্টাগ্রামে এই ছবির নিচে কোনো প্রশ্নেরই উত্তর দেননি ইলিয়ানা। বড়দিনে তিনি বিয়ের ঘোষণা দিলেন, নাকি ভক্তদের ধাঁধায় ফেললেন, তা বোঝা যাচ্ছে না।
২০১২ সালে হিন্দি ছবি ‘বরফি’তে সহ-অভিনেত্রীর চরিত্রে অভিনয় করার ছয় বছর আগে থেকেই ইলিয়ানা তেলেগু ছবির নিয়মিত নায়িকা। বলিউডে ‘বাদশাহো’, ‘ফাটা পোস্টার নিকলা হিরো’, ‘রুস্তম’, ‘ম্যায় তেরা হিরো’ এই নায়িকার আলোচিত কিছু কাজ। ডেকান ক্রনিকল।
