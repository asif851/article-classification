
জাতীয় চলচ্চিত্র দিবস উপলক্ষে দর্শকপ্রিয় রিয়্যালিটি শো ‘ক্ষুদে গানরাজ’-এর একটি বিশেষ পর্ব নির্মিত হয়েছে। এ পর্বে উপস্থিত ছিলেন কিংবদন্তি সংগীতশিল্পী রুনা লায়লা। অনুষ্ঠানের পরিচালক ইজাজ খান জানান, পুরো রেকর্ডিংয়েই ছিলেন তিনি। পুরো সময়টা অতিথি বিচারকের দায়িত্বের পাশাপাশি কাটিয়েছেন শিশু-কিশোর সংগীত প্রতিযোগীদের সঙ্গে। কখনো বিচারকের আসনে, কখনো শিশু-কিশোরদের সঙ্গে মঞ্চে, আবার কখনো অনুষ্ঠানটি সম্পর্কে তাঁর অভিজ্ঞতার কথা বলে সময় কাটিয়েছেন। রুনা লায়লা মূলত অংশ নিয়েছেন ক্ষুদে গানরাজের ফাইনাল রাউন্ডের অতিথি বিচারক হিসেবে। এ রাউন্ডের প্রচার শুরু হবে রুনা লায়লার অংশগ্রহণে দুটি পর্ব প্রচারের মধ্য দিয়ে। পর্ব দুটি প্রচার হবে ৩ ও ৪ এপ্রিল রাত আটটায় চ্যানেল আইতে। এ পর্ব দুটিতে ব্যবহৃত হয়েছে রুনা লায়লার কণ্ঠের ৮০ দশকের চলচ্চিত্রের গান। এ গানগুলো চলচ্চিত্রে ব্যবহৃত হয়েছিল শিশু-কিশোরদের চরিত্রে। ‘ক্ষুদে গানরাজ’ এবারের আয়োজনে প্রধান বিচারকের দায়িত্বে রয়েছেন ফেরদৌস আরা এবং এস আই টুটুল।
