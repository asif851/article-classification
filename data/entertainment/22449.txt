
আশি ও নব্বই দশকে বাংলা চলচ্চিত্রের জনপ্রিয় এক অভিনেত্রীর নাম রোজিনা। বহু বছর ধরে যদিও অভিনয়ে নেই তিনি। তাঁর সিনেমার সংখ্যা ২৫৫। ১৯৮৬ সালে পাকিস্তানের ‘হাম দো হায়’ সিনেমায় অভিনয় করে অর্জন করেন ‘নিগার অ্যাওয়ার্ড’। চমক সৃষ্টি করেন উপমহাদেশে। ভারত ও পাকিস্তানের সে সময়ের জনপ্রিয় নায়ক মিঠুন, নাদিমসহ উপমহাদেশের বিখ্যাত বহু অভিনেতার বিপরীতে অভিনয় করেন রোজিনা। প্রায় ১৫টি আন্তর্জাতিক পুরস্কার অর্জন করেছেন রোজিনা। এক যুগের বেশি সময় প্রবাস জীবন যাপন করা এই নায়িকা বছরান্তে একবার দেশে আসেন। এবার দেশে আসেন এপ্রিলের শেষ দিকে। অংশ নেন চলচ্চিত্র শিল্পী সমিতির নির্বাচনেও। এরই পরিপ্রেক্ষিতে গত কয়েক মাসে এফডিসিতে ঘটে যাওয়া বিভিন্ন কর্মকাণ্ডের সাক্ষীও তিনি। চলচ্চিত্র পরিবারের হয়ে তাঁকে দেখা গেছে বিভিন্ন সভা-সমাবেশেও। গতকাল বৃহস্পতিবার চলচ্চিত্রের সাম্প্রতিক পরিস্থিতি নিয়ে প্রথম আলোর সঙ্গে কথা বলেন তিনি। সাক্ষাৎকার নিয়েছেন মনজুর কাদের
দেশের চলচ্চিত্রের বর্তমান পরিস্থিতি নিয়ে আপনার মূল্যায়ন জানতে চাই।
১৯৯৩ সালে সিনেমায় কাজ করার পর এক যুগের বিরতি। ২০০৫ সালে এসে আবার ‘রাক্ষসী’ সিনেমায় কাজ করি। তখনো এফডিসিতে যাওয়া-আসা হতো। এরপর আর কোনো সিনেমায় কাজ করা হয়নি, তাই এফডিসিতে যাওয়া হয়নি। ২০১৬ সালে চলচ্চিত্র শিল্পী সমিতির আয়োজনে একটি ইফতার অনুষ্ঠানে গেলে সিনেমার মানুষদের সঙ্গে দেখা হলো। এরপর যতবারই ঢাকায় আসা হতো, নাটক বা টেলিছবির কাজ করতাম। আমাদের সময়ে সবার মধ্যে একটা অন্য রকম আন্তরিকতা কাজ করত। টি-বয় থেকে শুরু করে সবাই একে অপরের প্রতি শ্রদ্ধা, সম্মান, আদর, স্নেহ, ভালোবাসা—এসব বজায় রাখত। আমাদের পরে এসেছে মৌসুমি, শাবনূর, সালমান শাহ, রিয়াজ, ফেরদৌস। ওদের মধ্যেও কিন্তু সিনিয়রদের প্রতি সম্মানের বিষয়গুলো খুব ভালোভাবে কাজ করত। এখন অনেকেই কাজ করছে, যাদের মধ্যে এসবের অনেক অভাব লক্ষ করি। তবে এটার জন্য ওদেরকে এককভাবে দোষ দেব না। আমি বলব, প্রযোজক-পরিচালকেরা ওদের ঠিকমতো গাইড করতে পারেননি।
অনেকেই বলছেন, চলচ্চিত্রে এখন শাকিব খান এবং তাঁর বিরোধী পক্ষ দৃশ্যমান। আপনি নিজেও অনেক কিছুর সাক্ষী। এ অবস্থা থেকে বের হওয়ার উপায় কী?এটা তো স্বীকার করতে হবে, শাকিব বাইরের ছেলে নয়। সে আমাদেরই সন্তান। নিঃসন্দেহে সে আমাদের এই ইন্ডাস্ট্রির সবচেয়ে মূল্যবান তারকা। এটাও ঠিক, যে গাছ যত বেশি বড়, তার ওপর দিয়ে ঝড়ঝাপটা একটু বেশি বইবে। আমরা এ-ও দেখি, যে গাছে ফল বেশি ধরবে, সে গাছ সবচেয়ে নুয়ে পড়বে। তাই বলব, শাকিব যেহেতু বড়, তার ওপর দিয়ে অনেক ঝড় বইবেই, কিন্তু তাকে হাল ধরতে হবে। আমি যখন সংসারের বড় মেয়ে বা বড় ছেলে, তখন সংসার ও সেই সংসারের ছোটদের প্রতি তো আমার অনেক দায়িত্ব। তারা অনেক কথা হয়তো বলবে, কিন্তু বড়কে ধৈর্য হারিয়ে ফেললে তো চলবে না। আমি যত বড় হব, তত বিনয়ী হতে হবে। বিনয়ী মানে এই নয় যে যখন-তখন পা ছুঁয়ে সালাম করতে হবে। সম্মান-ভালোবাসা-শ্রদ্ধা মনের ভেতর লালন করতে হবে।
শাকিব খানের প্রতি আপনার বিশেষ কোনো পরামর্শ?শাকিব তুমি অনেক বড় হয়েছে, আরও অনেক বড় হও—এই দোয়া করছি। তবে আমরা চাইব, তুমি ধৈর্য হারিয়ে মাঝেমধ্যে যে এলোমেলো কথা বলে ফেল, সে ব্যাপারে তুমি সংযত হবে। আমরা সবাই কিন্তু শিল্পী। আমরা খুবই আবেগপ্রবণ। আমাদের এই আবেগে যেন উগ্রতা প্রকাশ না পায়, সেদিকে খেয়াল রাখবে। তুমি আমাদের অনেক বড় একটা সম্পদ। আসলে কাজটা হচ্ছে একটা টিমওয়ার্ক। এখানে সবাইকে মিলেমিশে চললে ভালো কিছু হবে, ইনশা আল্লাহ।
চলচ্চিত্র পরিবারে বহিস্কার-অবাঞ্জিত, এসব ব্যাপার চলছে। এ বিষয়ে আপনার বক্তব্য কী?চলচ্চিত্রের পরিবারের মধ্যে নিজেদের ঐক্যের জায়গাটা শক্ত করতে হবে। বহিষ্কার, অবাঞ্ছিত করা—মোটেও কাম্য নয়। আমাদের মধ্যে ভুল বোঝাবুঝি হতেই পারে। আমাদের ঘরের সমস্যা যদি আমরা নিজেরা বসে সমাধান না করি, তাহলে সেটা তো আমাদেরই ব্যর্থতা। কেউ যদি অন্যায় করে, তাহলে ডেকে এনে তাঁকে শাসন করলেই হয়। একটা কথা কি জানেন, ওপরে থুতু ফেললে তা কিন্তু নিজের ওপরই পড়বে। কথার কথা, আমি একটা অন্যায় করেছি, কিন্তু আমি তো চলচ্চিত্রেরই একজন মানুষ। তাই বলে আমাকে কি বাদ দিয়ে দিলে সমাধান হয়ে যাবে! সবাইকে বলব, আমাদের মধ্যে ঝগড়াঝাঁটি, মান-অভিমান সবই হবে, কিন্তু এসব নিয়ে কাদা ছোড়াছুড়ি না করে নিজেরা বসে যেন সমাধান করি।
সিনেমা নিয়ে নিজের কোনো পরিকল্পনার কথা যদি বলতেন।মনে মনে অনেক উদ্যোগ নিচ্ছি। এদিকে চিত্রনাট্যও লেখার কাজও চলছে। আমি চলচ্চিত্রের মানুষ, চলচ্চিত্র ছাড়া কিছু ভাবি না। ইচ্ছে আছে সিনেমা নিয়ে আবার কিছু করার, চূড়ান্ত হলে তখন বলব।
