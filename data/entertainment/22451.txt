
প্রসূন রহমানের চলচ্চিত্র সুতপার ঠিকানার অডিও অ্যালবাম বাজারে এল। রাজধানীর একটি রেস্তোরাঁয় এ উপলক্ষে গতকাল রোববার সন্ধ্যায় আয়োজন করা হয় এক প্রকাশনা অনুষ্ঠানের।পরিচালক জানান, অডিও অ্যালবামে গান থাকছে মোট ছয়টি। গানগুলোর সংগীতায়োজন করেছেন কুমার বিশ্বজিৎ। গেয়েছেন চন্দনা মজুমদার, কুমার বিশ্বজিৎ, সামিনা চৌধুরী, কনা ও কিশোর। ছয়টি গানের মধ্যে পাঁচটি লিখেছেন প্রসূন রহমান, অন্যটি রাধারমণের। অডিও অ্যালবামটি উত্সর্গ করা হয়েছে সিলেট অঞ্চলের ধামাইল গানের শিল্পী সদ্য প্রয়াত চন্দ্রাবতী রায় বর্মণকে।পরিচালক জানান, এরই মধ্যে সিনেমার শুটিং শেষ হয়েছে। এখন সম্পাদনার টেবিলে আছে সুতপার ঠিকানা। আসছে মা দিবসে মুক্তি পাবে এই ছবি। এতে অভিনয় করেছেন অপর্ণা ঘোষ, শাহাদাত হোসেন, জয়ন্ত চট্টোপাধ্যায়, মাহমুদুল ইসলাম ও নিবিড় কুমার।
