
ভারতের টেলি আকাদেমি পুরস্কারে এবার সবচেয়ে জনপ্রিয় সিরিয়াল হয়েছে স্টার জলসার ‘খোকাবাবু’। সেরা অভিনেতা হয়েছেন প্রতীক সেন (খোকাবাবু), ইন্দ্রজিৎ চক্রবর্তী (কুন্দফুলের মালা) ও শেখ রিজওয়ান (প্রতিদান)। আর সেরা অভিনেত্রী সন্দীপ্তা সেন (প্রতিদান) ও রুকমা রায় (কুন্দফুলের মালা)। জনপ্রিয়তম অভিনেত্রী হয়েছেন অনন্যা চট্টোপাধ্যায় ‘জয় কালী কলকাত্তাওয়ালী’। গত বৃহস্পতিবার সন্ধ্যায় কলকাতার নজরুল মঞ্চে ‘টেলি আকাদেমি অ্যাওয়ার্ড ২০১৭’ অনুষ্ঠান আয়োজন করে পশ্চিমবঙ্গ তথ্য ও সংস্কৃতি দপ্তর। এবার বিজয়ীদের হাতে পুরস্কার তুলে দেন পশ্চিমবঙ্গের মুখ্যমন্ত্রী মমতা বন্দ্যোপাধ্যায়।
অনুষ্ঠানটি সঞ্চালনা করেন জুন মালিয়া ও কুশল চক্রবর্তী এবং সোনালী চৌধুরী ও সাহেব ভট্টাচার্য। তাঁদের আমন্ত্রণে মঞ্চে আসেন মুখ্যমন্ত্রী মমতা বন্দ্যোপাধ্যায়। মঞ্চে তাঁকে ফুল দিয়ে সম্মান জানান ইন্দ্রাণী হালদার, রূপাঞ্জনা মিত্র ও ভরত কল। এ সময় মুখ্যমন্ত্রীর সঙ্গে ছিলেন অরূপ বিশ্বাস, স্বরূপ বিশ্বাস, ইন্দ্রনীল সেন, সুব্রত মুখার্জি, শোভন দেব চ্যাটার্জি এবং পশ্চিমবঙ্গ তথ্য ও সংস্কৃতি দপ্তরের প্রধান সচিব বিবেক কুমার।
মুখ্যমন্ত্রী মমতা বন্দ্যোপাধ্যায় বলেন, টেলিভিশন চ্যানেলগুলোর গুণগত মানের জন্য তিনি গর্ব অনুভব করেন। সংবাদ চ্যানেলগুলোর তুলনায় ফিকশন চ্যানেলগুলো অনেক বেশি জনপ্রিয়। চলচ্চিত্র তারকাদের তুলনায় টেলি তারকারাও কম জনপ্রিয় নন। তিনি সিরিয়াল দেখতে পছন্দ করেন। আর সুযোগ পেলেই সিরিয়াল দেখেন। তিনি অভিনয়শিল্পীদের বার্ষিক মেডিক্লেম দেড় লাখ থেকে বাড়িয়ে আড়াই লাখ রুপি করার ঘোষণা দেন। অ্যাক্সিডেন্টাল মেডিক্লেম আলাদা থাকবে এক লাখ রুপি। আর স্বাস্থ্য সাথির আওতায় যদি মেডিক্লেম করা হয়, সেটা পাঁচ লাখ রুপিতে গিয়ে দাঁড়াবে। টেলি তারকাদের পরিশ্রমের কথা উল্লেখ করে মুখ্যমন্ত্রী বলেন, টেলিভিশনে শিশুশিল্পীদের অবদানও কম নয়। বিভিন্ন টিভি চ্যানেলের কর্মীদের উদ্দেশে বলেন, সুযোগ পেলে তাঁদের জন্য তিনি কিছু করতে চান।
এরপর তিনি বিজয়ীদের হাতে ‘টেলি আকাদেমি অ্যাওয়ার্ড ২০১৭’ তুলে দেন। ‘সেরা শিশু অভিনেতা’র পুরস্কার পেয়েছেন ‘রানি রাসমণি’ সিরিয়ালের ‘রাসমণি’ দিতিপ্রিয়া রায়, ‘মহাপ্রভু শ্রীচৈতন্য’র ‘শ্রীচৈতন্য’ ঈশান সাধুখাঁ, ‘অন্দরমহল’-এর ‘জুজু’ অস্মি ঘোষ এবং ‘রাখী বন্ধন’-এর ‘রাখী’ রীতিকা চক্রবর্তী ও ‘বন্ধন’ সোহম বসু রায়চৌধুরী। সেরা গল্প ও চিত্রনাট্যের জন্য পুরস্কার পেয়েছেন ‘রানি রাসমণি’র লেখক শাশ্বতী ঘোষ। ‘কুসুম দোলা’র জন্য সেরা সহ-অভিনেত্রীর পুরস্কার পেয়েছেন বিদীপ্তা চক্রবর্তী। নেগেটিভ চরিত্রে অভিনয়ের জন্য পুরস্কার পেয়েছেন ‘রেশম ঝাঁপি’র জুন মালিয়া। সেরা ননফিকশন অনুষ্ঠান নির্মাণের জন্য পুরস্কার পেয়েছেন ‘সা রে গা মা পা’র পরিচালক অভিজিৎ সেন। সেরা ননফিকশন অনুষ্ঠান নির্বাচিত হয়েছে ‘সা রে গা মা পা’। ‘কে আপন কে পর’ সিরিয়ালের ‘পরম’ ও ‘জবা’ বিশ্বজিৎ ও পল্লবী পেয়েছেন ‘সেরা অনস্ক্রিন কাপল’ পুরস্কার। সেরা পরিচালক হয়েছেন ‘কুসুম দোলা’র জন্য শৈবাল মুখোপাধ্যায় ও ‘রানি রাসমণি’র জন্য রাজেন্দ্র প্রসাদ।
‘টেলি আকাদেমি অ্যাওয়ার্ড ২০১৭’ অনুষ্ঠানে টেলি তারকাদের বিভিন্ন পরিবেশনা সবাইকে মুগ্ধ করে।
