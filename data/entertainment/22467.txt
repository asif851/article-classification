

একটি বছর পার হয়ে গেল। সফলতা ও ব্যর্থতার হিসাব-নিকাশ কষাও শেষ। এখন পালা নতুন বছরে নতুন উদ্যমে ঝাঁপিয়ে পড়ার। মঞ্চপাড়াও এর ব্যতিক্রম নয়। নতুন বছরে হাজির হচ্ছে অনেকগুলো ভালো নাটক। তার মধ্যে সম্ভাবনাময় পাঁচটি নাটক নিয়ে থাকল এবারের আয়োজন। লিখেছেন শরীফ নাসরুল্লাহ

শ্রাবণ ট্র্যাজেডি
মহাকাল নাট্য সম্প্রদায়
গত বছরই মহাকাল নাট্য সম্প্রদায় ঘোষণা দেয় তারা বঙ্গবন্ধু শেখ মুজিবুর রহমানের জীবনী নিয়ে নাটক মঞ্চে আনছে। গত আগস্ট মাসে বেশ সাড়ম্বরে তারা নতুন নাটকের পাণ্ডুলিপি পাঠ অনুষ্ঠান করে। সেখানে বিভিন্ন নাট্যজন উপস্থিত ছিলেন। তাঁরা প্রশংসা করেন পাণ্ডুলিপির। নাটকটির নাম শ্রাবণ ট্র্যাজেডি। জাহাঙ্গীরনগর বিশ্ববিদ্যালয়ের নাটক ও নাট্যতত্ত্ব বিভাগের শিক্ষক আনন জামান পাণ্ডুলিপি রচনা করেছেন। নাটকটিতে উঠে এসেছে বঙ্গবন্ধু শেখ মুজিবুর রহমান ও তাঁর পরিবারকে পরিকল্পিতভাবে নৃশংস হত্যাকাণ্ডের ঘটনা। দলটির দেওয়া তথ্যমতে, এটি একটি গবেষণালব্ধ প্রযোজনা। নয় মাস ধরে গবেষণা করে পাণ্ডুলিপিটি তৈরি করা হয়েছে। আগামী মার্চ মাসের দিকে নাটকটি মঞ্চে আসতে পারে।
হাসনজানের রাজা
প্রাঙ্গণেমোর
তারুণ্যের দল হিসেবে পরিচিত নাটকের দল প্রাঙ্গণেমোর। প্রতিষ্ঠার পর থেকে বাংলা মঞ্চকে বেশ কিছু ভালো প্রযোজনা দিয়েছে। বিশেষ করে, রবীন্দ্রনাথ ঠাকুরের। বছরের প্রথম দিনেই দলের সদস্যদের নিয়ে নতুন নাটকের পাণ্ডুলিপি নিয়ে প্রাঙ্গণেমোর মহড়ায় বসে গেছে। দলের প্রধান অনন্ত হীরার ফেসবুক স্ট্যাটাস অন্তত তা-ই বলে। এবার অবশ্য রবীন্দ্রনাথ নয়, লোকজ গানের অন্যতম প্রাণপুরুষ হাসন রাজাকে নিয়ে আসছে পাদপ্রদীপের আলোয়। পাণ্ডুলিপি লিখেছেন শাকুর মজিদ এবং নির্দেশনা দিচ্ছেন অনন্ত হীরা। প্রযোজনা নিয়ে অনন্ত হীরা বললেন, ‘এটা হাসন রাজাকে নিয়ে। তাঁর পুরো জীবন ঠিক বলা যাবে না। তাঁর জীবনের একটা “টার্নিং পয়েন্ট” নিয়ে। তিনি তো ফুর্তিবাজ ও জমিদার ছিলেন। পরবর্তীকালে এই জীবনটা ছেড়ে যে একটা অধ্যাত্মিক জীবনের দিকে বের হয়ে গেলেন, এ বিষয়টা নিয়েই এই নাটক।’ নাটকটিতে হাসন রাজার বেশ কিছু জনপ্রিয় এবং ভিন্ন স্বাদের গান থাকবে। আগামী মার্চ মাসের শেষ দিকে নাটকটি মঞ্চে আসার সম্ভাবনা। দল থেকে জানানো হলো, এবার মহড়ায় একটু ভিন্ন আয়োজন আছে। প্রতি সন্ধ্যায় মহড়ার পাশাপাশি পাঁচ ঘণ্টাব্যাপী ২০টি মহড়া হবে বিশেষভাবে। এ ছাড়া হাসন রাজার বাড়ি সুনামগঞ্জেও একটি সাত দিনের থিয়েটার ক্যাম্প করা হবে।
৭১ ও একজন নাট্যকার
নাগরিক নাট্যাঙ্গন
টেলিভিশন নাটক রচনায় ড. ইনামুল হক একজন পথিকৃৎ। ১৯৭১ সালের ২৫ মার্চ রাতের আগের দিন ২৪ মার্চ রাতে তৎকালীন পাকিস্তান টেলিভিশনে যে নাটকটি প্রচারিত হয়, সেটি ছিল তাঁর লেখা। স্বাধীনতার পরে মুক্তিযুদ্ধ নিয়ে বেশ কয়েকটি নাটক লিখেছেন তিনি। এই নাট্যকারকে সম্মান জানিয়ে নাগরিক নাট্যাঙ্গন থেকে তাঁর চারটি নাটকের কোলাজ এবং তাঁর কাজ নিয়ে তৈরি হয়েছে নাটক ৭১ ও একজন নাট্যকার। লিখেছেন হৃদি হক। নির্দেশনা দিচ্ছেন লাকী ইনাম। চলছে মহড়া। এ বছরের মার্চ মাসে নাটকটি মঞ্চে আসবে। নাটকটির রচয়িতা হৃদি হক বলেন, ‘আমাদের মনে হয়েছে, আমাদের দল থেকে এই নাট্যকারকে একটা প্রণতি জানানো উচিত। পরবর্তীকালে তিনি মুক্তিযুদ্ধের আরও অনেক নাটক লিখেছেন। সেখান থেকে বেছে চারটি নাটক—বাংলা আমার বাংলা, প্রতীক্ষার প্রহর, সেই সব দিনগুলো, প্রতিধ্বনি প্রতিদিন নিয়ে কোলাজ করে পাণ্ডুলিপিটি তৈরি হয়েছে।’
আমরা তিনজন
লোক নাট্যদল
লোক নাট্যদল সিদ্ধেশ্বরী ঘোষণা দিয়েছিল চারটি নাটক তারা মঞ্চে আনবে। এর মধ্যে ছিল বুদ্ধদেব বসুর আমরা তিনজন ছোটগল্প অবলম্বনে নাটক আমরা তিনজন, নাসরীন মুস্তাফার রচনায় জগদীশ, বঙ্গবন্ধুর অসমাপ্ত আত্মজীবনী ও কারাগারের রোজনামচা বই দুটি উপজীব্য করে একটি নাটক এবং খুলনার ডুমুরিয়া উপজেলার চুকনগরের নির্মম গণহত্যাকে উপজীব্য করে নাটক রাজকুমারী সুন্দরীবালা। এর মধ্যে মহড়া চলছে আমরা তিনজন নাটকটির। আগামী তিন মাসের মধ্যেই এটি মঞ্চে আসতে পারে। পাণ্ডুলিপির কাজ চলছে জগদীশ নাটকের। গবেষণা অবস্থায় আছে অন্য দুটি। লোক নাট্যদলের সমন্বয়ক মাসুদ সুমন বলেন, বঙ্গবন্ধুকে নিয়ে কাজ করা একটি ব্যাপক ব্যাপার। তাই এটা নিয়ে প্রচুর গবেষণা প্রয়োজন। এখন সেটাই করা হচ্ছে। এরপরই পাণ্ডুলিপি রচনা করে মহড়ায় নেমে যাওয়া হবে। তবে আশা করা যায়, চারটি নাটকই এ বছর মঞ্চে আসবে।
কারবালার নিদান
বঙ্গলোক
বিষাদ-সিন্ধু আবার মঞ্চে আসছে। গত বছরের শেষ দিকে একক অভিনয় করে বেশ পরিচিতি পান সাইক সিদ্দিকী। একক নাটক হিসেবে তাঁরা রূপচান সুন্দরী পালা নামের একটি নাটকের ৫০তম প্রদর্শনী করে। পুরুষ একক অভিনেতা হিসেবে এটি উল্লেখযোগ্য। তাঁরই রচনা ও নির্দেশনায় মঞ্চে আসছে কারবালার নিদান। পালা আঙ্গিকে নাটকটি মঞ্চে আসতে পারে মার্চের দিকে। নির্দেশক সাইক সিদ্দিকী বলেন, ‘এটা একটি মিউজিক্যাল প্রযোজনা। ইতিমধ্যে নয়টি গান লেখা ও সংগীত করা হয়ে গেছে। খুব শিগগির মঞ্চে আসবে বলে আশা করি।’
এ ছাড়া লোক নাট্যদল বনানী, কিসসা কাহিনী, অন্বেষা থিয়েটারসহ কয়েকটি নাট্যদল মঞ্চে নতুন নাটক আনছে।
