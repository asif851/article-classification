

• আজকের সকাল ভারতবাসীর মন বিষাদে ভরে দিল। • কিংবদন্তি অভিনেত্রী শ্রীদেবীর অকালমৃত্যুতে শোকস্তব্ধ সবাই। • প্রধানমন্ত্রী নরেন্দ্র মোদি সকালেই তাঁর শোকবার্তা পাঠিয়েছেন।
রোববার ভারতের সাপ্তাহিক ছুটির দিন। আজকের সকাল ভারতবাসীর মন বিষাদে ভরে দিল। দেশটির চলচ্চিত্র জগতের কিংবদন্তি অভিনেত্রী শ্রীদেবীর অকালমৃত্যুতে শোকস্তব্ধ সবাই। শ্রীদেবীর একসময়ের সহকর্মী অভিনেতা-অভিনেত্রী থেকে শুরু করে বর্তমানের তারকা—শোকে মুহ্যমান সবাই। ভারতের প্রধানমন্ত্রী নরেন্দ্র মোদি আজ রোববার সকালেই তাঁর শোকবার্তা পাঠিয়েছেন। প্রধান বিরোধী দল কংগ্রেসের সভাপতি রাহুল গান্ধীর কার্যালয় এ অভিনেত্রী মৃত্যুতে জানিয়েছে তাদের শোক। প্রধানমন্ত্রী মোদি টুইটারে তাঁর বার্তায় বলেন, ‘খ্যাতনামা অভিনেত্রী শ্রীদেবীর অকালমৃত্যু আমাকে কষ্ট দিয়েছে। চলচ্চিত্রশিল্পের এক অসাধারণ ব্যক্তিত্ব ছিলেন তিনি। দীর্ঘ অভিনয়জীবনে নানা ভূমিকায় স্মরণীয় অভিনয় করেছেন। তাঁর পরিবার এবং অসংখ্য ভক্তের প্রতি সমবেদনা জানাই। তাঁর পরলোকগত আত্মার শান্তি কামনা করি।’
কংগ্রেস সভাপতি রাহুল গান্ধীর কার্যালয় টুইটারে শোক জানিয়েছে। সেখানে বলা হয়েছে, ‘শ্রীদেবীর হঠাৎ ও অকালমৃত্যুর ঘটনা শুনে আমরা শোকস্তব্ধ হয়ে পড়েছি। তিনি ছিলেন এক অসামান্য প্রতিভাময়ী অভিনেত্রী। বিভিন্ন ভাষায় চলচ্চিত্রে কাজ করে তিনি সুনামের স্বাক্ষর রেখেছেন। তাঁর পরিবারের প্রতি সান্ত্বনা জানাই। তাঁর পরলোকগত আত্মার শান্তি কামনা করছি।’
খ্যাতনামা অভিনেতা কমল হাসান তাঁর শোকবার্তায় বলেছেন, সেই ছোটবেলা থেকে এক অসামান্য নারী হয়ে ওঠা শ্রীদেবীকে আমি দেখেছি। আজ মুহূর্তেই মনে পড়ছে শ্রীদেবীর সঙ্গে অনেক সুখস্মৃতি। সর্বশেষ তাঁর সঙ্গে দেখা হওয়ার স্মৃতি মনে পড়ছে। “সাদমা”র কথা মনে পড়ছে। আমরা তাঁকে সত্যিই মিস করব।’
অভিনেতা থেকে রাজনীতিবিদ বনে যাওয়া দক্ষিণের সুপারস্টার রজনীকান্ত টুইটারে শোক জানিয়ে লিখেছেন, ‘আমি শোকাহত। ভীষণ কষ্ট পেয়েছি। আমি আমার এক প্রিয় বন্ধুকে হারালাম। আর চলচ্চিত্র জগৎ হারাল এক সত্যিকারের কিংবদন্তিকে।’
