
সমুদ্র সৈকতে তুষি দৌড়াবে, পাশ থেকে চলে যাবে ক্যামেরাবাহী ড্রোন। এমনটাই ছিল দৃশ্যধারণের পরিকল্পনা। কিন্তু ড্রোনটি চলে এল একেবারে তাঁর কানের পাশে। আর একটু হলেই কান কেটে ফেলতো ড্রোনের পাখা। দৃশ্যধারণের শুরুতেই কোনো রকমে ড্রোনের পাখা থেকে বাঁচল ‘আইসক্রিম’ নায়িকা নাজিফা তুষির কান।সম্প্রতি কক্সবাজারের সমুদ্র সৈকতে শুটিংয়ে গিয়েছিলেন তুষি। সেখানে একটি গানের ভিডিওচিত্র ধারণে ব্যবহার করা হয় ড্রোন। ড্রোনের পাখা থেকে কান বাঁচাতে বারবার তাঁর নজর সরে যাচ্ছিল সেটির দিকে। কখন কানে আঘাত করে, সেই শঙ্কায় ঠিকমতো দৌড়াতেও পারছিলেন না তিনি। সমুদ্রের জল আর আকাশের সঙ্গে মিলিয়ে তিনি পড়েছিলেন নীল একটি পোশাক। সিনেমার পরে এটিই তাঁর প্রথম কোনো ভিডিওতে অংশ নেওয়া।হঠাৎ করে মিউজিক ভিডিওতে কেন জানতে চাইলে তুষি বলেন, ‘শখ ছিল। প্রস্তাব পেলাম, করে ফেললাম।’ কক্সবাজারের ইনানি সৈকতে শুটিংয়ের অভিজ্ঞতা জানাতে গিয়ে তুষি বলেন, ‘একটা জায়গায় গিয়ে দেখি যেখানেই পা রাখি বালিতে পা দেবে যায়। আমার পেছনে একগাদা লোকাল পিচ্চি-পাচ্চা। যেখানেই যাই, ওরা পিছে পিছে আসে। চোরাবালির ভেতরে আমার পা ডুবে গিয়েছিল। ওদেরও একই অবস্থা। পরে ওরাই আমাকে টেনে তুলেছে।’ব্রাইডাল মেকওভার আর্টিস্ট জাহিদ খানের কণ্ঠে প্রথম গান ও সেটির ভিডিও এটি। শখ করে ‘অন্তর বলে’ শিরোনামের গানটি করেছেন তিনি। গানটির কথা ও সুর আরেফিন রুমির। গানের ভিডিওটি পরিচালনা করছেন চন্দন রায় চৌধুরী। ঈদের পর যে কোনো সময় গানটি ইউটিউব ও গানের চ্যানেলে দেখা যাবে।
