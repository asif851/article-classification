
২০১১ সালে ‘উলালা উলালা’ (ডার্টি পিকচার) এবং আশির দশকে ‘আই অ্যাম এ ডিসকো ড্যান্সার’ (ডিসকো ড্যান্সার) গেয়ে মাতিয়েছেন দর্শকের মন। এবার চান রাজনীতির মঞ্চ মাতাতে। তাই যোগ দিলেন রাজনীতিতে। কথা হচ্ছে ভারতীয়  বাংলা এবং হিন্দি ছবির অসংখ্য গানে কণ্ঠ দেওয়া বাপ্পী লাহিড়ীর।সামনের ভারতের লোকসভা নির্বাচনকে ঘিরে দেশটির সাবেক আমলা, পুলিশসহ বলিউডের নায়ক, গায়ক ও সংগীত পরিচালকদের রাজনীতিতে নামা শুরু হয়েছে। চলছে দলগুলোতে যোগ দেওয়ার পালা। সর্বশেষ রাজনীতিতে নাম যোগ দিলেন বাপ্পী লাহিড়ী। তিনি গতকাল গুজরাটের মুখ্যমন্ত্রী নরেন্দ্র মোদীর দল বিজেপিতে যোগ দিয়েছেন।নয়াদিল্লিতে বিজেপি সভাপতি রাজনাথ সিংয়ের সঙ্গে দেখা করে দলে যোগ দেন বাপ্পী লাহিড়ী। এই সংগীত পরিচালক সাংবাদিকদের জানান, বিনোদন দুনিয়া থেকে এবার দেশের স্বার্থে কাজ করতে চান।টাইমস অব ইন্ডিয়া ও এনটিডি টিভির খবরে বলা হয়েছে, বাপ্পী লাহিড়ী পশ্চিমবঙ্গের একটি আসন থেকে বিজেপির প্রার্থী হতে পারেন। তাঁর জন্য ইতিমধ্যেই তিনটি আসনের কথা ভাবা হয়েছে বলে রাজ্য বিজেপি সূত্রে জানায়। ৬২ বছরের এই তারকা ১৯ বছর বয়সে মুম্বাই যান। বিনোদন জগতের বেশ কয়েকজন তারকাও গতকাল বিজেপিতে যোগ দিয়েছেন।
বাপ্পী লাহিড়ীর কণ্ঠে ‘আই অ্যাম এ ডিসকো ড্যান্সার’ গানে ঠোট মেলানো মিঠুন চক্রবর্তীও তৃণমূল কংগ্রেস থেকে নির্বাচন করবেন।
 

