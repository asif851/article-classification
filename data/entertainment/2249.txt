
ভারতের পশ্চিমবঙ্গে ‘সংগীত মহা সম্মান’ পেয়েছেন বাংলাদেশের প্রখ্যাত রবীন্দ্রসংগীতশিল্পী রেজওয়ানা চৌধুরী বন্যা। গতকাল শনিবার কলকাতায় শুরু হয়েছে ‘বাংলা সংগীত মেলা’। উদ্বোধনী অনুষ্ঠানে বন্যার হাতে এই সম্মান তুলে দেন প্রখ্যাত সংগীতশিল্পী গীতশ্রী সন্ধ্যা মুখোপাধ্যায়। এ সময় পাশে ছিলেন মুখ্যমন্ত্রী মমতা বন্দ্যোপাধ্যায়।
কলকাতায় আট দিনব্যাপী ‘বাংলা সংগীত মেলা’য় যোগ দিচ্ছে ১ হাজার ৮০০ শিল্পী। কলকাতার উত্তীর্ণ মুক্তমঞ্চে এই মেলার উদ্বোধন করেন মুখ্যমন্ত্রী মমতা বন্দ্যোপাধ্যায়। ৩০ ডিসেম্বর পর্যন্ত এই মেলা চলবে কলকাতার নয়টি প্রেক্ষাগৃহ ও মিলনায়তনে।
বাংলা সংগীতে বিশেষ অবদানের জন্য উদ্বোধনী অনুষ্ঠানে রাজ্য সরকার প্রদত্ত এই পুরস্কার তুলে দেওয়া হয় শিল্পীদের হাতে। পুরস্কার দেওয়া হয় তিনটি বিভাগে। বিভাগ তিনটি হলো—বিশেষ সংগীত সম্মান, সংগীত মহাসম্মান এবং সংগীত সম্মান।
এবার বিশেষ সংগীত সম্মান পেয়েছেন জিৎ গঙ্গোপাধ্যায় ও অভিজিৎ। তাঁদের প্রত্যেককে পদক, মানপত্র আর দুই লাখ রুপির চেক দেওয়া হয়।
সংগীত মহা সম্মান পেয়েছেন আটজন। রবীন্দ্রসংগীতে বাংলাদেশের রেজওয়ানা চৌধুরী বন্যা, লোকগীতিতে স্বপন বসু, ঝুমুরশিল্পী বিমলা দেবী, পটের গানে স্বর্ণ চিত্রকর, ফকিরি গানে খাইবার ফকির, তবলায় শুভংকর বন্দ্যোপাধ্যায়, সন্তুরে তরুণ ভট্টাচার্য এবং গিটারে দেবাশীষ ভট্টাচার্য। তাঁদের প্রত্যেককে পদক, মানপত্র আর এক লাখ রুপি দেওয়া হয়।
সংগীত সম্মান পেয়েছেন ১৩ জন। রবীন্দ্রসংগীত, ধ্রুপদ, যন্ত্রসংগীত, বাউল, কীর্তন, ভাওয়াইয়া, কাঠি ঢোল আর সাঁওতালি ভাষার গানের জন্য সংগীত সম্মান পদক দেওয়া হয়। পুরস্কার হিসেবে প্রত্যেককে দেওয়া হয় পদক, মানপত্র আর ৫০ হাজার রুপি।
