
‘মিথ্যা শিখালি’ গানটির মাধ্যমে সম্প্রতি বেশ আলোচনায় এসেছেন নতুন প্রজন্মের গায়ক ও সংগীত পরিচালক তানজীব সারোয়ার। ঈদ উপলক্ষে নতুন আরেকটি গান নিয়ে শ্রোতাদের সামনে হাজির হলেন তিনি। তাঁর এবারের গান ‘কসম’। ফয়সাল রাব্বিকীনের লেখা এই গানের সুরও করেছেন তানজীব। আর সংগীতায়োজন করেছেন বিবেক।‘একবার কাছে আয় তোর রূপেরও কসম, আরে মন দেখে যা তোর অন্তরের কসম’—এমন কথার গানটিতে প্রেমিকার রূপ–সৌন্দর্যের কসম নিয়ে কথা বললেন তানজীব। ঈগল মিউজিকের ব্যানারে গতকাল বৃহস্পতিবার প্রকাশ হয়েছে তানজীবের এই নতুন গান।‘কসম’ এরই মধ্যে জিপি মিউজিকে এক্সক্লুসিভ গান হিসেবে শোনা যাচ্ছে। দু-এক দিনের মধ্যেই ঈগল মিউজিক গানটি প্রকাশ করবে তাদের নিজস্ব ইউটিউব চ্যানেলে। তানজীব বলেন, ‘দারুণ একটি ভাবনা নিয়ে গানটি করেছি। এমন ভাবনার একটি গান করার পরিকল্পনা আগে থেকেই ছিল। কিন্তু সময়–সুযোগ হয়ে উঠছিল না। সবকিছু মিলিয়ে বলতে চাই, ভিন্নধর্মী একটি গান হয়েছে। যাঁরাই শুনেছেন, প্রশংসা করেছেন। আমার বিশ্বাস শ্রোতাদেরও ভালো লাগবে।’প্রসঙ্গত, গত রোজার তানজীবের গাওয়া ‘হৃদমোহিনী’ নামের একটি অ্যালবাম প্রকাশিত হয়। এর আগে তানজীবের গাওয়া ‘মেঘমিলন’ ও ‘দিল আমার’ শিরোনামের দুটি গান শ্রোতাপ্রিয়তা পেয়েছে। শিল্পী বলেছেন, শিগগিরই ‘কসম’ গানটি ভিডিও আকারে প্রকাশ পাবে।
