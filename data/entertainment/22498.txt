
নাটকের পাশাপাশি বেশ কয়েকটি ছবিতেও অভিনয় করেছেন মডেল, অভিনেত্রী ও গায়িকা স্বাগতা। তাঁর অভিনয়ে সর্বশেষ ছবি ‘কোটি টাকার ফকির’। রাজ্জাক পরিচালিত এ ছবিতে স্বাগতা অভিনয় করেন সম্রাটের বিপরীতে। এরপর আরও কয়েকটি ছবিতে অভিনয়ের প্রস্তাব পেলেও রাজি হননি তিনি। কারণ নতুন ছবিতে অভিনয়ের জন্য নায়কনির্ভর নয়, অভিনয়নির্ভর গল্পের অপেক্ষায় আছেন তিনি।এ প্রসঙ্গে স্বাগতা বলেন, ‘কোটি টাকার ফকির’ ছবিটির পর যতগুলো ছবির প্রস্তাব পেয়েছি, সবগুলোই ছিল নায়কনির্ভর। তাই কাজগুলো করতে রাজি হইনি। চলচ্চিত্রে আমি অভিনয়নির্ভর গল্পের খোঁজে আছি। যদি পাই তাহলে আবারও চলচ্চিত্রে কাজ করতে চাই।’চলচ্চিত্রে নিজের সেরা কাজ প্রসঙ্গে স্বাগতা বলেন, ‘শত্রু শত্রু খেলা’ নামের ছবিটি আমার জীবনের অন্যতম সেরা কাজ। এই ছবিতে আমি অ্যান্টি-হিরোইনের চরিত্রে কাজ করেছি। আমার সহশিল্পীরা ছিলেন মান্না, মৌসুমী ও রাজ্জাকের মতো বড়মাপের তারকারা। সবার সঙ্গে পাল্লা দিয়ে অভিনয় করেছি।’অভিনয়ে স্বাগতার অভিষেক হয়েছিল শিশুশিল্পী হিসেবে। তখন থেকেই অভিনয়ের প্রতি তাঁর ভালো লাগা জন্মে। এ প্রসঙ্গে স্বাগতা বলেন, ‘আমি ছোটবেলা থেকেই অভিনয়ের সঙ্গে জড়িত। শিশুশিল্পী হিসেবে কয়েকটি চলচ্চিত্রে অভিনয় করেছি। পরে নির্মাতা হতে চেয়েছিলাম। তাও আবার চলচ্চিত্রনির্মাতা। কিন্তু ভাগ্যে লেখা ছিল, তাই অভিনয়শিল্পী হয়েছি।’ 
স্বাগতা এও বলেন, ‘শিশুশিল্পীর ভাবমূর্তি ছেড়ে আবদুল্লাহ আল মামুনের ‘এক জনমে’ ধারাবাহিকে অভিনয় করি। ওই সময় মামুন আঙ্কেল আমাকে নাটকে নিয়মিত হওয়ার জন্য উত্সাহ দেন। তাঁর উত্সাহে নিয়মিত অভিনয় শুরু করি।’
