
গৌতম ঘোষ পরিচালিত ‘শঙ্খচিল’ ছবির উদ্বোধনী প্রদর্শনীতে উপস্থিত থাকবেন কলকাতার অভিনেতা প্রসেনজিৎ। এ ছবিতে অভিনয় করেছেন তিনি। বাংলাদেশ ও ভারতের যৌথ প্রযোজনার এই ছবি ঢাকা ও কলকাতায় মুক্তি পাচ্ছে ১৪ এপ্রিল। এর আগে ১২ এপ্রিল সন্ধ্যায় স্টার সিনেপ্লেক্সে ‘শঙ্খচিল’ ছবিটির উদ্বোধনী প্রদর্শনীর আয়োজন করা হয়েছে।বাংলাদেশ থেকে ‘শঙ্খচিল’ প্রযোজনা করছে ইমপ্রেস টেলিফিল্ম ও আশীর্বাদ চলচ্চিত্র আর ভারতে প্রসেনজিতের প্রযোজনা সংস্থা এন আইডিয়াস লিমিটেড।ইমপ্রেস টেলিফিল্ম সূত্রে জানা গেছে, ১২ এপ্রিল সকালে ঢাকায় আসবেন ভারতের বাংলা ছবির জনপ্রিয় নায়ক প্রসেনজিৎ।উদ্বোধনী প্রদর্শনীতে আরও উপস্থিত থাকবেন ‘শঙ্খচিল’ ছবির পরিচালক গৌতম ঘোষ, অভিনয়শিল্পী কুসুম সিকদার, সাঁঝবাতিসহ আরও অনেকে।১৯৪৭ সালের দেশভাগ এবং পরবর্তী সময়ে সীমান্তবর্তী এলাকার মানুষের সুখ-দুঃখের গল্প নিয়ে তৈরি হয়েছে ‘শঙ্খচিল’ ছবির কাহিনি।
এদিকে মুক্তির আগেই ভারতের ৬৩তম জাতীয় চলচ্চিত্র পুরস্কারের আসরে সেরা বাংলা ছবির পুরস্কার জিতেছে ‘শঙ্খচিল’। সম্প্রতি এই পুরস্কার ঘোষণা করা হয়েছে।
