
আগে থেকে কোনো পরিকল্পনা ছিল না। হুট করেই চলে গেলেন কানাডা। সেখানে হচ্ছিল কাজিনের বিয়ে। একেবারে বিয়ের আসরে গিয়ে হাজির হলেন হালের জনপ্রিয় বলিউড অভিনেত্রী সানি লিওন। এরপরই জমে গেল বিয়ের অনুষ্ঠান। এরই কিছু ছবি ও ভিডিও চিত্র এবার সামাজিক যোগাযোগমাধ্যমে শেয়ার করেছেন সানি।
এনডিটিভির খবরে বলা হয়েছে, ওই সব ছবি ও ভিডিওতে সানি লিওনকে বেশ হাসি-খুশি দেখা গেছে। সবার সঙ্গে মজা করছিলেন তিনি। একটি ভিডিও চিত্রে দেখা গেছে, কয়েকজনের সঙ্গে লাফানোর প্রতিযোগিতায় মেতেছেন সানি।
কানাডায় যাওয়ার আগে সংবাদ সংস্থা আইএএনএসের মুখোমুখি হয়েছিলেন সানি। তিনি বলেন, ‘শৈশবে আমি আমার চাচা-চাচির সঙ্গে খুবই ঘনিষ্ঠ ছিলাম। একসঙ্গে খুব ভালো সময় কাটিয়েছি আমরা। এখন বোনের বিয়ে। আমি সেখানে না গিয়ে থাকতেই পারব না। এটি তাঁর জন্য চমকপ্রদ হবে এবং আমি তাঁর প্রতিক্রিয়া দেখার জন্য উন্মুখ হয়ে আছি।’
বোনের বিয়েতে অংশ নিতে কানাডায় একাই গিয়েছেন সানি লিওন। মেয়েকে নিয়ে তাঁর স্বামী ড্যানিয়েল ওয়েবার মুম্বাইয়ে আছেন। সম্প্রতি সানি অভিনীত ‘তেরা ইন্তেজার’ নামের একটি চলচ্চিত্র মুক্তির অপেক্ষায় রয়েছে। ওই চলচ্চিত্রে আরও অভিনয় করেছেন আরবাজ খান।
 
