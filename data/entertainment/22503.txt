
দীর্ঘ ৩৬ বছর ধরে অমল আলামুদ্দিন নামেই পরিচিত ছিলেন ব্রিটিশ আইনজীবী অমল। জীবনের ৩৬টি বছর পার করার পর গত সেপ্টেম্বরে বিয়ে করেছেন হলিউডের অভিনেতা জর্জ ক্লুনিকে। অমলকে বিয়ে করে ‘হলিউডের সবচেয়ে কাঙ্ক্ষিত ব্যাচেলর’ তকমাটি বিসর্জন দেন ৫৩ বছর বয়সী ক্লুনি। এর প্রতিদানেই কি না কে জানে, এবার ক্লুনির জন্য নিজের নামের শেষ অংশটি বিসর্জন দিলেন অমল। এখন থেকে অমল ক্লুনি নামেই সবার কাছে পরিচিত হতে চান তিনি।অমলের নাম পরিবর্তনের বিষয়টি প্রথম জানা গেছে তাঁর লন্ডনভিত্তিক চেম্বারের ওয়েবসাইটে। সেখানে অমল আলামুদ্দিন নাম পাল্টে অমল ক্লুনি লিখেছেন তিনি। সম্প্রতি এক খবরে এ তথ্য জানিয়েছে ইউএস ম্যাগাজিন।১৯৯৩ সালে অভিনেত্রী টালিয়া বলসমের সঙ্গে বিচ্ছেদ হয়ে যাওয়ার পর আর কখনোই বিয়ের পথ মাড়াবেন না বলে প্রতিজ্ঞা করেছিলেন ক্লুনি। কিন্তু নিজের কাছে করা প্রতিজ্ঞা ভেঙে গত সেপ্টেম্বর মাসে ইতালির ভেনিসে প্রেমিকা অমলকে বিয়ে করেন ক্লুনি।ক্লুনির তারা ঝলমলে বিয়েতে হাজির হয়েছিলেন একাধিক রথী-মহারথী। বিয়েতে উপস্থিত হয়েছিলেন আইরিশ রক ব্যান্ডদল ইউটু’র গায়ক বোনো, মার্কিন অভিনেতা ম্যাট ডেমন, বিল মারে, মার্কিন মডেল সিন্ডি ক্রফোর্ড ও তাঁর স্বামী মডেল, ব্যবসায়ী র‌্যান্ডে গার্বার, ব্রিটিশ অভিনেত্রী এমিলি ব্লান্ট প্রমুখ।গত বছরের অক্টোবরে অমল ও ক্লুনির প্রেমের খবর প্রথম চাউর হয়। পরবর্তী সময়ে নিউইয়র্ক, তানজানিয়া ও সিসিলি দ্বীপপুঞ্জে একসঙ্গে দেখা যায় এ জুটিকে। চলতি বছরের ২৮ এপ্রিল বাগদান সম্পন্ন করেন ক্লুনি ও অমল।
