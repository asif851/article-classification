
হার্ট অ্যাটাকের প্রাথমিক ধাক্কাটা কাটিয়ে উঠেছেন বলিউডের বর্ষীয়ান অভিনেতা দিলীপ কুমার। মুম্বাইয়ের লীলাবতী হাসপাতালে দ্রুত সেরে উঠছেন ৯০ বছর বয়সী এ অভিনয়শিল্পী। গতকাল সোমবার অসুস্থ দিলীপ কুমারের খোঁজখবর নিতে লীলাবতী হাসপাতালে হাজির হয়েছিলেন বলিউডের আরেক বর্ষীয়ান অভিনেতা অমিতাভ বচ্চন। সেখানে প্রায় আধঘণ্টা কথাবার্তা বলেছেন বলিউডের প্রখ্যাত এ দুই অভিনেতা।এ প্রসঙ্গে দিলীপ কুমারের পারিবারিক বন্ধু উদয়া তারা নায়ারের উদ্ধৃতি দিয়ে ইন্দো-এশিয়ান নিউজ জানিয়েছে, গতকাল স্থানীয় সময় সন্ধ্যা সাতটার দিকে দিলীপ কুমারের সঙ্গে দেখা করতে লীলাবতী হাসপাতালে যান অমিতাভ। তাঁরা প্রায় আধঘণ্টা কথা বলেছেন। দিলীপ কুমার এখন অনেকটাই সুস্থ। ঘরে ফেরার জন্য অস্থির হয়ে উঠেছেন তিনি।শারীরিকভাবে অস্বস্তি বোধ করায় ১৫ সেপ্টেম্বর হাসপাতালে ভর্তি হন দিলীপ কুমার। শুরু থেকেই তিনি আইসিইউতে চিকিত্সা নিয়েছেন। অবস্থার উন্নতি হওয়ায় ২২ সেপ্টেম্বর বিকেলে জেনারেল ওয়ার্ডে স্থানান্তরিত করা হয় তাঁকে। দিন কয়েকের মধ্যেই হাসপাতাল ত্যাগের অনুমতি পাওয়ার সম্ভাবনা রয়েছে তাঁর।অমিতাভ তাঁকে দেখতে যাওয়ার পর এক টুইটার বার্তায় দিলীপ কুমার লিখেছেন, ‘আইসিইউ থেকে বের হয়েছি। হাসপাতালে অমিতাভ বচ্চনকে পাশে পেয়ে খুব ভালো লেগেছে।’ টুইটার বার্তার পাশাপাশি অমিতাভ বচ্চন, স্ত্রী সায়রা বানু ও শ্যালক সুলতান আহমেদের সঙ্গে নিজের একটি ছবিও পোস্ট করেন দিলীপ কুমার।এদিকে অমিতাভ বচ্চন তাঁর ব্লগে লিখেছেন, ‘এই প্রথম আমি তাঁকে অসুস্থ অবস্থায় হাসপাতালের বিছানায় শুয়ে থাকতে দেখলাম। দিলীপ কুমার ভারতীয় চলচ্চিত্রের বিস্ময়। আমার চোখে তিনি পরিপূর্ণ একজন শিল্পী। সম্প্রতি মৃদু হার্ট অ্যাটাকের পর লীলাবতী হাসপাতালে সেরে উঠছেন তিনি। হাসপাতালে আমাকে দেখে তিনি বেশ খুশি হয়েছেন বলেই মনে হলো।’
