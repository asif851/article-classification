
শাহরুখ খানের সঙ্গে ‘ডন-৩’ ছবিতে দেখা যাবে ক্যাটরিনাকে? নাকি তিনি অভিনয় করবেন কবির খানের নতুন ছবিতে হৃতিক রোশনের বিপরীতে? এসব প্রশ্নের কোনো সদুত্তর দিতে পারেননি বলিউডের তারকা ক্যাটরিনা কাইফ। মৃদু হেসে শুধু বলেছেন, ‘দুটি ছবিই খুব দারুণ। আমি প্রার্থনা করি, যেন ছবি দুটি আলোর মুখ দেখে এবং আমাকে নিয়েই মুক্তি পায়।’
সম্প্রতি একটি রেডিও স্টেশনে ক্যাটরিনা অভিনীত ‘ফিতুর’ ছবির প্রচারের কাজে এলে সাংবাদিকেরা তাঁকে ঘিরে ধরেন। ‘ডন-৩’ ছবির অংশ হচ্ছেন কি না—এমন প্রশ্নের জবাবে ক্যাটরিনা বলেন, ‘সত্যিই যদি এমনটি হয়, তবে তা হবে অবিশ্বাস্য ব্যাপার। আমার জন্য খুবই ভালো খবর হবে সেটা।’এর আগে শোনা গিয়েছিল, আগের দুই ছবির মতো ‘ডন’ সিরিজের এই ছবিতেও থাকবেন অভিনেত্রী প্রিয়াঙ্কা চোপড়া। কিন্তু ফারহান আখতার জানিয়েছেন, কেবল মুখ্য চরিত্রে শাহরুখের অভিনয় ছাড়া আর কোনো কিছুই এখনো ঠিক হয়নি।কিছুদিন আগে সংবাদমাধ্যমে খবর প্রকাশিত হয়েছিল, ‘সুলতান’ ছবিতে অভিনয়ের জন্য ক্যাটরিনা নাকি সালমানের দ্বারস্থ হয়েছিলেন।সে খবর অস্বীকার করে ক্যাটরিনা বলেছেন, ‘সে ধরনের কিছুই ঘটেনি। আসলে আমরা “ফিতুর” ছবির ডাবিং করছিলাম আর আব্বাস জাফরের ছবির শুটিং চলছিল সেখানে। আমি কারও শুটিং সেটে যাইনি।’‘ফিতুর’ ছবির পর ক্যাটরিনার পরবর্তী ছবি মুক্তি পাবে এ বছরের সেপ্টেম্বর মাসে। ছবির নাম ‘বারবার দেখো’। এ ছবিতে সিদ্ধার্থ মালহোত্রার বিপরীতে অভিনয় করবেন ক্যাটরিনা। এনডিটিভি।
