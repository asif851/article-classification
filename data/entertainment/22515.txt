
সপ্তাহ দুই পরই ঈদ। চলচ্চিত্রপাড়ায় ব্যস্ততা শুরু হয়েছে বেশ কয়েক মাস আগে থেকেই। এরই মধ্যে ঈদের সম্ভাব্য ছবিগুলোর নাম ঘুরছে সবার মুখে মুখে। শুরু হয়ে গেছে ঈদের ছবিগুলোর প্রচার-প্রচারণা। তবে এবারের ঈদের ছবি রংবাজ-এর শুটিং এখনো চলছে। ছবির গানের দৃশ্য ধারণ হলে শেষ হবে পুরো কাজ। তাই গানের দৃশ্যের শুটিংয়ের জন্য সুইজারল্যান্ডের প্লাটো রোসা বরফশৃঙ্গে গতকাল রোববার দিনভর শুটিং করল রংবাজ ছবির টিম।
রংবাজ ছবির সম্পাদনা ও ডাবিংয়ের কাজ প্রায় শেষ। এখন অপেক্ষা শুধু গানের দৃশ্য ধারণ শেষ হওয়ার। সুইজারল্যান্ডে শুটিং হওয়া ‘আমি চাই ছুঁতে চাই’ শিরোনামের গানটির নৃত্য পরিচালনা করছেন ভারতের অরবিন্দ। গানটি তৈরি করেছেন স্যাভি। রংবাজ ছবির এই গানে নায়ক শাকিব খান ও নায়িকা বুবলীকে ঠোঁট মেলাতে দেখা যাবে। গতকাল দুপুরে সুইজারল্যান্ড থেকে শাকিব খান বলেন, ‘রংবাজ ছবির সব গানেই বৈচিত্র্য থাকবে। যেমন এই গানটির জন্য চলে এলাম সুইজারল্যান্ডের বরফের পাহাড়ে। এখানকার কাজ প্রায় শেষ। আরেকটি গানের শুটিংয়ের জন্য রাতেই ইতালির পথে রওনা হব।’ শাকিব খান জানান, ছবির বাকি দুটি গানের শুটিং হবে কলকাতায়।
৮ জুন থেকে দেশের বাইরে শুরু হয়েছে  রংবাজ ছবির গানগুলোর শুটিং; চলবে ১৮ জুন  পর্যন্ত। ছবিতে আরও অভিনয় করেছেন কাজী হায়াৎ, নূতন, সাদেক বাচ্চু, অমিত হাসান, শিবা সানু,  লিয়ানা লিয়া প্রমুখ। ছবিটি পরিচালনা করছেন মান্নান গাজপুরী। 
