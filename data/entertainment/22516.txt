
 
কুটুম যেমন মাঝেমধ্যে বেড়াতে আসেন, বলিউডের তারকাদের কাছে সাফল্যও যেন ঠিক তেমনই। বহু প্রতীক্ষার পর এবার সাফল্য এল দীপিকার ঝুলিতে। ছয় বছর পর চেন্নাই এক্সপ্রেসের কল্যাণে সাফল্যের মুখ দেখলেন দীপিকা পাড়ুকোন।২০০৭ সালে শাহরুখ খানের সঙ্গে প্রথম ছবি ‘ওম শান্তি ওম’-এর পরে এ বছর ‘চেন্নাই এক্সপ্রেস’ সফল তাঁর। এক খবরে এ তথ্য জানিয়েছে ইন্দো এশিয়ান নিউজ সার্ভিস।দীর্ঘ ছয় বছর পর সফলতা পাওয়ার পর দীপিকা তাঁর অনুভূতির কথা বলতে গিয়ে জানিয়েছেন, সফলতা হল কুটুমের মত, মাঝে মাঝে বেড়াতে আসে।ওম শান্তি ওম বক্স অফিসে দারুণ ব্যবসা করার পর থেকে কিছুতেই যেন দীপিকার সিনেমাগুলো দর্শকরা পছন্দ করছিলেন না। কিন্তু ২০১৩ আসতেই যেন দীপিকার সফলতা আসা শুরু। ‘রেস ২’, ‘ইয়ে জওয়ানি হ্যায় দিওয়ানি’-এর পর চেন্নাই এক্সপ্রেসও সফল তাঁর। ২০১৩ সালটি কী তবে দীপিকার?দীপিকা জানিয়েছেন, অনেকে এ বছরটিকে আমার বছর বলছেন। কিন্তু  আসলে সবকিছুই নির্ভর করে ভালো চলচ্চিত্রের ওপর।
সাফল্যের রহস্য প্রসঙ্গে দীপিকা বলছেন, কোনো চলচ্চিত্রের সফলতার সঙ্গে অনেক বিষয়ই জড়িয়ে থাকে। সাফল্য পেতে আমাকে যেমন অনেক পরিশ্রম করতে হয়েছে, সময় দিতে হয়েছে, তেমনি অনেক ব্যক্তিগত বিষয়কেও বিসর্জন দিতে হয়েছে। শেষ পর্যন্ত পরিশ্রমের ফল ভালো হলে ভালো লাগে। সফলতা সাময়িক বলেই আমি মনে করি। যত বেশি সফলতা আসবে, তা ধরে রাখা ততই কঠিন হয়ে দাঁড়াবে।
ভবিষ্যত্ সম্পর্কে ২৭ বছর বয়সী দীপিকা জানিয়েছেন, চেন্নাই এক্সপ্রেসের সফলতার পর আমাকে পরের ছবিটি আরও ভালো করার জন্য মনোযোগ আর কঠোর পরিশ্রম করতে হবে। একটা ছবি সফল হওয়া মানেই সব কিছু নয়। প্রতিটি ছবির ক্ষেত্রেই সফল হতে চাই আমি।
চেন্নাই এক্সপ্রেস সম্পর্কে দীপিকা জানিয়েছেন, লোক হাসানো খুবই কঠিন একটা কাজ। একজন অভিনয়শিল্পী হিসেবে কমেডি করতে গিয়ে একই রকম প্রকাশভঙ্গি ধরে রাখা কঠিন।
শাহরুখ খান সম্পর্কে দীপিকা জানিয়েছেন, ওম শান্তি ওমে দেখা শাহরুখ খানের সঙ্গে এখনকার শাহরুখ খানের কোনো পার্থক্য নেই। সেই আগের মতোই যত্নশীল, মজার আর সব ঝড়-ঝাপটার রক্ষাকারী।
