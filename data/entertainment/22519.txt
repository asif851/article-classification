
এবারের রবীন্দ্রজয়ন্তীতে খোঁজ মিলেছে বেশ কজন ‘অমিত-লাবণ্যের’। শেষের কবিতা উপন্যাসের এই দুই চরিত্রকে নিয়ে ২৫ বৈশাখের জন্য বিভিন্ন টিভি চ্যানেলে তৈরি হচ্ছে একাধিক নাটক-টেলিফিল্ম।বেশ কয়েকজন নাট্যনির্মাতা শেষের কবিতা উপন্যাসটির ছায়া অবলম্বনে নির্মাণ করছেন নাটক ও টেলিছবি। এর মধ্যে এগিয়ে আছেন নির্মাতা অনন্ত হিরা। তিনি শেষের কবিতা শিরোনামেই নির্মাণ করেছেন আট পর্বের ধারাবাহিক নাটক। শুটিং হয়েছে হবিগঞ্জের বাহুবল থানার মধুপুর চা-বাগানে। নাটকটি প্রচারিত হবে বিটিভিতে। ২৫ বৈশাখের আট দিন আগে থেকেই প্রচার শুরু হবে এটি। শেষ পর্ব প্রচারিত হবে রবীন্দ্রজয়ন্তীর দিন। এতে অমিত চরিত্রে থাকছেন অনন্ত হিরা ও লাবণ্য হয়েছেন নূনা আফরোজ।শেষের কবিতার ছায়া অবলম্বনে আবু হায়াত মাহমুদ নির্মাণ করেছেন ছায়াবৃত্তে শেষের কবিতা। প্রধান দুই চরিত্রে অভিনয় করেছেন তিশা ও আফরান নিশো। পরিচালক জানান, বর্তমান সময়ে অমিত-লাবণ্যের আবেদন যে ফুরায়নি, তা-ই দেখানো হবে নাটকটিতে। প্রচারিত হবে রবীন্দ্রনাথের জন্মবার্ষিকীতে এনটিভিতে।উপন্যাসটির ছায়া অবলম্বনে আরও একটি নাটক নির্মাণ করেছেন পারভেজ আমিন। নাম দিয়েছেন শেষ কবিতা। এতে অমিত হয়েছেন মার্শাল ও লাবণ্যবেশে থাকছেন নাদিয়া। তবে ২৫ বৈশাখে নয়, নাটকটি প্রচারিত হবে আরও পরে।এই তিনটি ছাড়াও গত মাসে প্রচারিত হয়েছিল লাবণ্য নামের একটি টেলিছবি। এতেও ছিল শেষের কবিতার ছায়া। অভিনয় করেছিলেন লাক্স-চ্যানেল আই সুপারস্টার নাদিয়া ও নাঈম।
