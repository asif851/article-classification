
আতঙ্কে আছেন ওমর সানি। ফেসবুকই তাঁর এই আতঙ্কের কারণ বলে জানান তিনি। আর তাই আতঙ্ক কাটাতে সহায়তা চেয়ে তাঁকে আইনশৃঙ্খলা রক্ষাকারী বাহিনীর দ্বারস্থ হতে হয়েছে। আজ রোববার সকালে তুরাগ থানায় হাজির হয়ে তিনি সাধারণ ডায়েরি (জিডি) করেছেন, যার নম্বর ২২৯।
বন্ধু দিবসের প্রথম প্রহরে ফেসবুকের মাধ্যমে বন্ধু, ভক্ত ও শুভাকাঙ্ক্ষীদের শুভেচ্ছা জানাবেন ভেবেছিলেন ওমর সানি। কিন্তু সকালে ওঠেই দেখেন তাঁর ফেসবুক অ্যাকাউন্ট আর কাজ করছে না। কে বা কারা তাঁর ফেসবুক অ্যাকাউন্ট হ্যাকড করেছে। প্রথম আলোর সঙ্গে আলাপে ওমর সানি বলেন, ‘এত দিন শুধু শুনেছি, এবার আমিও ফেসবুক হ্যাকিংয়ের শিকার হলাম। কে বা কারা আমার ফেসবুক অ্যাকাউন্ট হ্যাক করেছে, তা জানি না। রোববার ভোর সোয়া চারটার পর থেকে আমার ফেসবুক অ্যাকাউন্ট আর ব্যবহার করা সম্ভব হচ্ছে না। হ্যাক করে এই আইডি বর্তমানে অন্য কেউ ব্যবহার করছে। তাই ভক্ত, বন্ধু এবং দেশে ও দেশের বাইরের সবার উদ্দেশে বলতে চাই, এই আইডি থেকে কোনো ধরনের অশালীন বক্তব্যের কোনো পোস্ট এবং রাষ্ট্রীয় ও ধর্মীয় অবমাননামূলক কোনো বক্তব্য দিয়ে থাকলে এর জন্য আমি দায়ী থাকব না। ফেসবুক হ্যাক করার মতো কাজের সঙ্গে যে বা যারাই জড়িত, তাদের প্রতি তীব্র নিন্দা জানাচ্ছি।’
অভিনেতা ওমর সানি এখন ‘আমি নেতা হব’ নামের নতুন একটি সিনেমার শুটিং নিয়ে ব্যস্ত সময় পার করছেন। উত্তম আকাশ পরিচালিত এই সিনেমায় ওমর সানি জুটি হয়ে অভিনয় করছেন তাঁর স্ত্রী ও চিত্রনায়িকা মৌসুমীর বিপরীতে। এই সিনেমার অন্য অভিনয়শিল্পীরা হলেন শাকিব খান ও মিম।
