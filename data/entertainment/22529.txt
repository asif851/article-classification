
গ্র্যামি পুরস্কারজয়ী ব্রিটনি স্পিয়ার্সের সাবেক স্বামী কেভিন ফেডারলাইন। ২০০৪ সালে তাঁদের বিয়ে হয়। বিচ্ছেদ হয়ে যায় ২০০৭ সালে। মার্কিন ডিজে ও র‍্যাপার কেভিনের সংসারে ব্রিটনির দুই ছেলে। বিচ্ছেদের পর ছেলেদের লালন-পালনের ভার আদালত মা-বাবা দুজনের ওপরেই দিয়েছেন। সেই অনুযায়ী প্রতি মাসে ছেলেদের পেছনে ব্যয় করতে ২০ হাজার মার্কিন ডলার দেন ব্রিটনি স্পিয়ার্স। কিন্তু কেভিনের কাছে এই অর্থ নাকি যথেষ্ট নয়। সন্তান লালন-পালনের জন্য তিনি সাবেক স্ত্রীর কাছে আরও বেশি অর্থ চান। 
গত শুক্রবার ব্রিটনির বাবা জেমস স্পিয়ার্সকে ফোন করেন কেভিন। কেভিন বলেন, ছেলেদের পেছনে যা খরচ করতে হয়, তাতে ব্রিটনির পক্ষ থেকে দেওয়া অর্থ যথেষ্ট নয়। তখন জেমস তাঁর কাছে জানতে চান, প্রতি মাসে ২০ হাজার মার্কিন ডলার যে দেওয়া হয়, তা কোথায় খরচ করেন কেভিন? এই প্রশ্ন বারবার করা হলেও কেভিন তার উত্তর এড়িয়ে যান।
গত ফেব্রুয়ারি মাসে ব্রিটনি ও কেভিন মিলেমিশে সন্তান লালন-পালনের সিদ্ধান্ত নেন। এক মাস না যেতেই কেভিনের এমন ‘চাহিদা’ দেখে ব্রিটনির বাবা কেভিনের আইনজীবীর সঙ্গেও যোগাযোগ করেন। আইনজীবী নাকি বারবার ঘুরিয়ে-ফিরিয়ে ব্রিটনির সাম্প্রতিক আর্থিক সাফল্যের কথা তুলে ধরেন। গত জানুয়ারিতে ব্রিটনি লাস ভেগাসে নিজের একটি বিলাসবহুল অ্যাপার্টমেন্ট কিনেছেন। ২০১৩ সালে শুরু হওয়া একটি ধারাবাহিক কনসার্ট থেকে এই ‘টক্সিক’ শিল্পীর আয় ৪ লাখ ৭৫ হাজার মার্কিন ডলার। এ জন্যই কেভিনের চোখ পড়েছে ব্রিটনির আয়ের ওপর।
তবে কেভিনের এসব কাণ্ড নিয়ে এখন পর্যন্ত ব্রিটনি কোনো মন্তব্য করেননি। তিনি এতে খুব বেশি মাথা ঘামাচ্ছেন বলেও মনে হয় না। কারণ, সামাজিক যোগাযোগমাধ্যমে নিয়মিত ব্যায়ামের ছবি আর ভিডিও প্রকাশ করে চলেছেন।
উল্লেখ্য, ব্রিটনির এর আগে একবার বিয়ে হলেও সেই সংসারে কোনো সন্তান নেই। এদিকে কেভিন ছয় সন্তানের জনক। ব্রিটনির সঙ্গে দুই ছেলে ছাড়াও আগের সঙ্গী শার জ্যাকসনের সঙ্গে তাঁর এক ছেলে, এক মেয়ে আর বর্তমান স্ত্রী ভিক্টোরিয়া প্রিন্সের সঙ্গে দুই মেয়ে আছে। ইয়াহু নিউজ
