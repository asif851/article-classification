
কিছুদিন আগেই এমা বলেছিলেন, পড়াশোনার জন্য অভিনয় থেকে একটু বিরতি নেবেন তিনি। মন দেবেন নারী অধিকারবিষয়ক পড়াশোনায়, সেই সঙ্গে বিভিন্ন দেশের বিভিন্ন ভাষার বই পড়েও নিজেকে আরও সমৃদ্ধ করবেন এই অভিনেত্রী। কথা অনুযায়ী, এমা কিন্তু পড়াশোনাও শুরু করে দিয়েছেন। শুধু পড়ছেনই না, সেই সঙ্গে টুইটারে তাঁর ভক্ত-অনুরাগীদের বই পড়ার ব্যাপারে উৎসাহ ও পরামর্শও দিচ্ছেন। বিভিন্ন সময় এমার পরামর্শ দেওয়া বইগুলোর একটি তালিকা সম্প্রতি প্রকাশ করেছে বিজনেস ইনসাইডার নামের একটি সংবাদমাধ্যম।বিজনেস ইনসাইডার এমা ওয়াটসনের বিগত কয়েক মাসের টুইট ঘেঁটে ও সাক্ষাৎকার থেকে ১৭টি বইয়ের একটি তালিকা তৈরি করেছে। এই তালিকায় আছে জন গ্রিনের দ্য ফল্ট ইন আওয়ার স্টারস, স্টিফেন মেয়ারের টোয়ালাইট সিরিজ, খালেদ হোসেনির আ থাউজেন্ড স্প্লেন্ডিড সান এবং মার্কিন সংগীতশিল্পী ও গীতিকার প্যাটি স্মিথের লেখা জাস্ট কিডস।ব্রিটেনের মেয়ে এমা ২০১৪ সালে ব্রাউন ইউনিভার্সিটি থেকে ইংরেজি সাহিত্যে স্নাতক করেন। সেই সময় থেকে বই পড়ার প্রতি অনুরাগ বাড়ে, যখন তাঁর বয়স ২১ বছর। স্নাতকের পর থেকেই তিনি বই পড়ার প্রতি তাঁর শুভাকাঙ্ক্ষী ও ভক্তদের উৎসাহ জোগাতে শুরু করেন। একই বছর এমা ওয়াটসন জাতিসংঘের নারীবিষয়ক শুভেচ্ছাদূত হিসেবে নিযুক্ত হন। স্বভাবতই এমার আগ্রহের তালিকায় যোগ হয় নারীবিষয়ক প্রবন্ধ ও বইও। বিজনেস ইনসাইডার।
