
শিক্ষিত, স্বাধীনচেতা, আত্মবিশ্বাসী, প্রতিবাদী, সুন্দরী এক তরুণী জয়িতা। যে ভাঙবে, তবু মচকাবে না। পিতৃহীন সংসারে মা সেলিনা ও ছোট বোন জায়রাকে নিয়ে তার বসবাস। সদ্য পড়াশোনা শেষ করে জয়িতা একটি বইয়ের দোকানে চাকরি করে। সবই ঠিকঠাক ছিল। কিন্তু একদিন একটা প্রভাবশালী মহল ওদের বাড়িটি দখলের পাঁয়তারা শুরু করে। শুরু হয় জয়িতার সঙ্গে সেই প্রভাবশালী মহলের যুদ্ধ। সেই যুদ্ধে কে জেতে, তা-ই দেখা যাবে একটি ধারাবাহিকে।
আগামীকাল বুধবার থেকে এসএ টিভিতে প্রচারিত হবে ধারাবাহিক নাটক ‘মন ছুঁয়েছে মন’। এই নাটকেই জয়িতা চরিত্রে অভিনয় করেছেন অপর্ণা ঘোষ। নাটকটি রচনা ও পরিচালনা করেছেন মানিক মানবিক। এতে আরও অভিনয় করেছেন শাহেদ শরীফ, নওশাবা, সাবেরী আলম, নিমা রহমান, শানু, প্রাণ রায়, রাশেদ মামুন অপু, নওশীন, কেয়া প্রমুখ।
এটি প্রচারিত হবে প্রতি বুধ, বৃহস্পতি ও শুক্রবার রাত ৯টা ২০ মিনিটে এসএ টিভিতে।
 
