
প্রতিষ্ঠিত অভিনয়শিল্পী নিয়েই সাব্বির খান ২০০৯ সালে তাঁর প্রথম ছবি ‘কমবখত ইশক’ বানিয়েছিলেন। ছবির তারকা ছিলেন অক্ষয় কুমার ও কারিনা কাপুর। কিন্তু বক্স অফিসের ভাগ্য সে যাত্রা সুপ্রসন্ন হয়নি।
তাই হয়তো সাব্বির খান নিজে প্রস্তুত হতে সময় নিলেন। প্রায় পাঁচ বছর পর নতুন নায়ক টাইগার শ্রফকে নিয়ে বানালেন দ্বিতীয় ছবি ‘হিরোপান্তি’। টাইগারও নতুন নায়ক হিসেবে জানপ্রাণ দিয়ে মেহনত করেছিলেন। এর ফল, বক্স অফিসের পরীক্ষায় বেশ ভালোভাবেই উতরে গেল ছবিটি।এরপর সাব্বির খান টাইগার শ্রফকে আবার নিলেন ‘বাঘি’ ছবিতে। এবারও সাফল্য!পরপর দুবার সাফল্য পাওয়ায় এই পরিচালক সম্ভবত টাইগারকে আর ছাড়ছেন না। ইতিমধ্যে শোনা যাচ্ছে, সাব্বির-টাইগার জুটির তৃতীয় ছবির নাম ‘মুন্না মাইকেল’। এটি হবে অ্যাকশন-মিউজিকাল ঘরানার ছবি।আগামী সেপ্টেম্বরে ছবির শুটিং শুরু হওয়ার কথা। নেক্সটজেন ফিল্মসের ভিকি রাজানি এটি প্রযোজনা করবেন।ছবিতে টাইগার অভিনয় করবেন দর্জির চরিত্রে । দর্জি হলেও তাঁর ঝোঁক নাচের প্রতি। ছবিতে টাইগারের আইডল স্বয়ং মাইকেল জ্যাকসন! মাইকেল জ্যাকসনের অনেকগুলো নাচের মুদ্রা দেখা যাবে ছবিতে। এমনকি ছবির জন্য লস অ্যাঞ্জেলেস ও লন্ডন থেকে কোরিওগ্রাফার আনা হবে।ছবির নায়ক টাইগার শ্রফ ঠিক হলেও নায়িকা কে হবেন, তা এখনো ঠিক হয়নি। বলিউড হাঙ্গামা অবলম্বনে।
