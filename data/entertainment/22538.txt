
নিয়মমাফিক জীবনযাপনের জন্য অক্ষয় কুমার বলিউডে বেশ প্রশংসিত। সম্প্রতি ‘কফি উইথ করণ’ টিভি শোয়ে এসেও নিজের সেই ধরাবাধা জীবনযাপন নিয়ে কথা বলেন এ অভিনেতা। আর সম্প্রতি এক পত্রিকাকে দেওয়া সাক্ষাৎকারে অক্ষয় জানালেন তাঁর পুরো বছরের কাজের রুটিন। সেই রুটিন দিয়ে অক্ষয় বুঝিয়ে দিলেন, কি করে এ অভিনেতা এক বছরে ৪টি ছবি কাজ শেষ করেন।
অক্ষয় কুমার সেই পত্রিকাকে জানান, প্রতিটি ছবি তিনি ৬০ দিনের মধ্যে শেষ করেন। সেই হিসাবে চারটি ছবি শেষ করতে অক্ষয়ের সময় লাগে ২৪০ দিন। অবশিষ্ট থাকা ১২৫ দিনেরও সদ্ব্যবহার অক্ষয় একদম হিসাব করে করেন। প্রতি রোববার অক্ষয় সাপ্তাহিক ছুটি কাটান। সেই হিসাবে অবশিষ্ট ১২৫ থেকে বাদ যায় ৫২ কার্যদিবস। তা ছাড়া প্রতিটি ছবির কাজ শেষ হওয়ার পর, পরবর্তী ছবির শুটিংয়ের জন্য প্রস্তুতি নিতে ৭ দিন করে বিরতি নেন এ অভিনেতা। সেই হিসাবটি বছর শেষে ২৮ দিনে দাঁড়ায়। বছর শেষে টানা ৪৫ দিনের একটি ছুটি নেন অক্ষয় কুমার। সেই সময় পরিবার নিয়ে দেশ ও দেশের বাইরে বেড়াতে যান। তাই সব মিলিয়ে বছরে অক্ষয় ছুটি কাটান মোট ১১৮ দিন। বছরে ২৪০ দিন ছবির কাজ ও ১১৮ দিন ছুটি কাটানোর পরও অক্ষয়ের হাতে ৭ দিন অবশিষ্ট থাকে। তবে ওই সাতদিনও কিন্তু পরিকল্পনা ছাড়া কাটান না এই বলিউড নায়ক। তিনি এই সাত দিন বিভিন্ন পণ্যের বিজ্ঞাপনের শুটিং ও পণ্যের প্রচার করে কাটান।প্রতিদিন অক্ষয় কুমার ঘুম থেকে ওঠেন ভোর ৪টায়। সকাল ১০টার মধ্যেই শেষ হয়ে যায় তাঁর দিনের অর্ধেক কাজ। যদি কোনো কাজ তাঁর শিডিউলের বাইরে চলে যায়, তাহলে সকাল ১০টার পর দিনের বাকি অংশে তিনি সেই কাজটি সেরে নেন। এভাবেই সুশৃঙ্খলভাবে বলিউডের খিলাড়ি চালিয়ে যাচ্ছেন তাঁর জীবন। এজন্যই তো বছর শেষে সাফল্যের দিক থেকে এ অভিনেতা সবার চেয়ে এগিয়ে থাকেন। অন্য বলিউড তারকারা যেখানে একটি ছবির কাজ নিয়েই বছর পার করে দেন এবং বছর শেষে ২০০ থেকে ৩০০ কোটি রুপি আয় করে সবার বাহবা কুড়ান, সেখানে অক্ষয় বছরে ৪টি ছবি করে বক্সঅফিসে ব্যবসা করেন ৩০০ থেকে ৪০০ কোটি রুপি সমমূল্যের। হিন্দুস্তান টাইমস।
