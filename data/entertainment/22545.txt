
কাল শুক্রবার সন্ধ্যা সাড়ে ছয়টা ও সাড়ে সাতটায় শিল্পকলা একাডেমির জাতীয় নাট্যশালার প্রধান মিলনায়তনে রয়েছে পূজা সেনগুপ্তের নৃত্যনাট্য ‘অনামিকা সাগরকন্যা’র দুটি প্রদর্শনী। বেশ কিছু বিশেষ প্রদর্শনী হলেও প্রথমবারের মতো দর্শনীর বিনিময়ে নৃত্যনাট্যটির একটি উন্মুক্ত প্রদর্শনী করতে যাচ্ছে তুরঙ্গমী রেপার্টরি ড্যান্স থিয়েটার। এই নৃত্যনাট্য ও ব্যক্তিগত নৃত্যভাবনা নিয়ে প্রথম আলোর সঙ্গে কথা বলেছেন তরুণ এ নৃত্যশিল্পী। কথা বলেছেন রাসেল মাহ্‌মুদ।কাল তো ‘অনামিকা সাগরকন্যা’র প্রথম পাবলিক শো। মাত্র আধা ঘণ্টার ব্যবধানে দুটি প্রদর্শনীতে নাচ করেছেন আগে?না, এবারই প্রথম করছি। নতুন একটা অভিজ্ঞতা হবে। তবে মহড়াগুলো এমনভাবে করা হয়েছে যে দুবারে খুব একটা সমস্যা হবে না। গতকালও টানা দশবার নাচটি করেছি আমরা। এই প্রযোজনাটি নিয়ে পাওয়া প্রশংসাসূচক সেরা মন্তব্যটি কী ছিল?একই মন্তব্য করেছেন বেশ কয়েকজন। তাঁরা হচ্ছেন সিঙ্গাপুরের একটি বিশ্ববিদ্যালয়ের একজন শিক্ষক চুয়াসু পুং, কানাডার কোরিওগ্রাফার নিগুয়েন ও যুক্তরাষ্ট্রের কোরিওগ্রাফার কাউলিয়ানি লি। তাঁরা বলেছেন, ভারতবর্ষের একটি অত্যাধুনিক নৃত্য এটি। যেহেতু বাংলা ও ইংরেজি দুটি ভাষাই ব্যবহার করা হয়েছে, তাঁরা বলেছেন, ভাষাটি খুব মিষ্টি।আপনার নাচগুলো একটু ব্যতিক্রম? এমনটা কেন? চেনা গানের সঙ্গে চেনা নাচে আপনাকে দেখাই যায় না কেন?আমি একটি নিজস্বতা তৈরির চেষ্টা করছি। এখানে আমি ব্যক্তি ‘পূজা’ নই, এই নিজস্বতা বাংলাদেশের আধুনিক নাচের। দেশে বা বিদেশে দেখা প্রিয় কয়েকটি নাচের প্রযোজনার কথা বলবেন?চ্যাম্পো ড্যান্স কোম্পানির ‘হোয়াইট ক্যাপস’। মহাভারতের ওপর ভিত্তি করে নির্মিত আকরাম খানের ‘জিনোসিস’। দুর্যোধন ও গান্ধারির কথোপকথন। এটা আমার ভীষণ প্রিয়। অনেকে আকরাম খানের কত্থক নাচ দেখে বলেন, এটা তো কোনো নাচ নয়। পণ্ডিত বিরজু মহারাজ তাঁর নাচ দেখে বলেছেন, সে নিজের মতো করে কত্থক নাচছে। নাচ শেখাচ্ছেন না কেন?আমার নাচ করতেই ভালো লাগে। এখনো সবাই আমাকে নাচ পরিবেশনের আহ্বান করেন। আরও কিছুদিন মন দিয়ে নাচটাই করতে চাই। একটা সময় গিয়ে হয়তো শেখাব। 
নতুন প্রযোজনা কবে নাগাদ আসবে?আগামী বছরের মার্চ বা এপ্রিলে। আবুল হোসেন নামের একজন তরুণ কথাশিল্পীর ‘জলবেহুলা’ কাব্য উপন্যাস অবলম্বনে ‘অমরাবতীর তীরে’। অমরাবতী হচ্ছে কল্পিত সেই স্বর্গের রাজধানী। একজন কবির জীবনের ওপর নির্মিত হচ্ছে সেটি। সেখানে কবি আদিত্য একজন বেহিসেবি মানুষ আর তাঁর স্ত্রী অনিন্দিতা করপোরেট চাকরি করা হিসেবী মানুষ। তাঁদের প্রেম নিয়েই নৃত্যনাট্য।আপনার প্রযোজনা কতগুলো হলো?পূর্ণদৈর্ঘ্য দুটি। ‘ওয়াটারনেস’ ও ‘অনামিকা সাগরকন্যা’। এ ছাড়া ছোট ছোট বেশ কয়েকটি আছে। এর মধ্যে একটি ‘রেজুলেশন’, যেটাকে আমরা বলছি দেশের প্রথম অ্যানিমেটেড নাচ। সব কটি আমার ইউটিউব চ্যানেলে গিয়ে দেখা যাবে। এগুলোর মধ্যে সবচেয়ে মর্যাদাপূর্ণ হচ্ছে ‘ট্রিবিউট টু সৈয়দ শামসুল হক’। হক চাচা সেটা দেখে খুব পছন্দ করেছেন।
