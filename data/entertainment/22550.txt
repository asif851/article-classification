
বিয়ে আর স্বপ্নের ঘর বাঁধতে যে দীর্ঘ প্রতীক্ষার সময় কাটিয়েছেন মার্কিন অভিনেত্রী জেনিফার অ্যানিস্টন, সেই অপেক্ষার আপাত অবসান হলো। বাকদত্ত জাস্টিন থেরক্সকে নিয়ে বিয়ের আগেই নতুন ঘরে উঠলেন তিনি।
চলতি বছরের আগস্ট মাসে বিয়ে করবেন জাস্টিন থেরক্স ও অ্যানিস্টন। সম্প্রতি এক খবরে জানিয়েছে ইন্দো-এশিয়ান নিউজ সার্ভিস। তবে বিয়ে করতে কিছুদিন দেরি করলেও একসঙ্গে ঘর বাঁধতে তাঁরা দেরি করেননি।
৮০ লাখ মার্কিন ডলার ব্যয়ে নতুন করে ঘর সাজিয়েছেন জেনিফার। ঘরের ভেতর ঝরনা, স্পাসহ নানা উপকরণ আর পণ্যে স্বপ্নের ঘরই যেন সাজিয়ে তুলেছেন জেনিফার অ্যানিস্টন ও থেরক্স ।
চলতি বছরের মার্চ মাস থেকেই বিয়ের জন্য গোছগাছ শুরু করেন জেনিফার। সে সময় বিয়ের জন্য পোশাক, গয়না, বিয়ের সরঞ্জামও কিনে ফেলেন তিনি। এর পর শুরু করেন ঘর গোছানোর কাজ। ঘরের কাজ শেষ হতে না হতেই একসঙ্গে উঠে পড়েছেন নতুন বাসায়।
২০১১ সালের অক্টোবর মাসেই জেনিফারের আঙুলে থেরক্সের উপহার দেওয়া সুদৃশ্য হূদয় আকৃতির আংটি দেখা গিয়েছিল। এ থেকেই তাঁদের বন্ধুত্ব পরিণয়ের বাঁধনে বাঁধা পড়ার কথা জানাজানি হয়ে যায়। জেনিফার আর থেরক্স এ বিষয়ে দীর্ঘদিন মুখ বন্ধ রাখলেও এখন তাঁরা এক নীড়ের দুই পাখি।
২০০৫ সালে পাঁচ বছরের দাম্পত্যের ইতি টেনেছিলেন ব্র্যাড পিট ও জেনিফার অ্যানিস্টন। এরপর অ্যাঞ্জেলিনা জোলির সঙ্গে সম্পর্কে জড়ান পিট। আর জাস্টিন থেরক্সকে মনের মানুষ হিসেবে বেছে নেন অ্যানিস্টন।
