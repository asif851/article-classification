
শুরুতে স্থির চিত্রের মডেল হিসেবেই পরিচিত ছিলেন এ বি এম সুমন। এরপর ঢাকাই ছবিতেও অভিনয় করেন তিনি। আর শায়লা সাবি চ্যানেল আইয়ের ‘সেরা নাচিয়ে’ প্রতিযোগিতার চ্যাম্পিয়ন। এবারই প্রথম তাঁরা জুটি হয়ে কোনো ছবিতে অভিনয় করলেন। ছবির নাম আদি। পরিচালক তানিম রহমান। সম্প্রতি শায়লা সাবি ও এ বি এম সুমন জুটির প্রথম ছবি আদি-এর ট্রেলার প্রকাশিত হয়েছে ইউটিউবে।
‘একটি দেয়াল। কাঁটাতারে ঘেরা শক্ত দেয়াল। এপাশে বন্দী জীবন। আর ওপাশে...মুক্তি...আদি’—তানিম রহমান অংশু পরিচালিত আদি ছবির দুই মিনিটের ফার্স্ট লুকে এমন সংলাপ শোনা গেছে। এসব সংলাপই বলে দেয় আদি ছবির পরতে পরতে আছে অ্যাকশন। ইউটিউবের পাশাপাশি ও ফেসবুকে প্রকাশিত হয়েছে আদি ছবির এই ট্রেলার।আদি ছবির অন্যতম কেন্দ্রীয় চরিত্রে অভিনয় করেছেন এ বি এম সুমন। ফার্স্ট লুকে সুঠাম দেহের অধিকারী চিত্রনায়ক সুমনকে তলোয়ার হাতে বেশ কয়েকটি অ্যাকশন দৃশ্যে হাজির হতে দেখা গেছে। তাঁর সঙ্গে জুটি বেঁধেছেন শায়লা সাবি। চ্যানেল আইয়ের ‘সেরা নাচিয়ে’ প্রতিযোগিতার মাধ্যমে পরিচিতি পাওয়া এই অভিনেত্রীকে পর্দায় দারুণ লেগেছে। শায়লা সাবি এর আগে আকরাম খানের ঘাসফুল ছবিতে অভিনয় করেছেন। আর এ বি এম সুমন সর্বশেষ যে ছবিতে অভিনয় করেছেন, সে ছবিটির নাম অচেনা হৃদয়।আদি ছবিতে সুমনকে একজন দুর্ধর্ষ সন্ত্রাসী হিসেবে দেখানো হবে, তাঁর চরিত্রের নাম ‘আদি’। আর শায়লার চরিত্রের নাম ‘সায়না’। ঘটনাচক্রে তিনি ‘আদি’-র সঙ্গে প্রেমে জড়িয়ে যান। এরপর ঘটে নানা ঘটনা। এ ছবিতে খলচরিত্রের অভিনেতা হিসেবে আছেন শতাব্দী ওয়াদুদ। ছবিটির জন্য গান লিখেছেন আসিফ ইকবাল ও আবদার রহমান। চিত্রগ্রহণ করেছেন রাজু রাজ, অ্যাকশন দৃশ্য পরিচালনায় এডওয়ার্ড এফ গোমেজ।
