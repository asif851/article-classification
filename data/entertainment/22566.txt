
‘আমি পুরো বিশ্বের নাগরিক, আমার দেশের নাম মানবতা।’ সম্প্রতি কাহলিল জিবরান স্পিরিট অব হিউম্যানিটি সম্মাননা পাওয়ার পর এভাবেই অনুভূতি প্রকাশ করেছেন মেক্সিকান অভিনেত্রী সালমা হায়েক। তাঁকে এই সম্মাননা দিয়েছে যুক্তরাষ্ট্রভিত্তিক অলাভজনক প্রতিষ্ঠান আরব আমেরিকান ইনস্টিটিউট।লেবানিজ বংশোদ্ভূত মার্কিন কবি ও লেখক প্রয়াত কাহলিল জিবরানের লেখা গদ্যকবিতার বই ‘দ্য প্রোফেট’ অবলম্বনে নির্মিত হয়েছে একই শিরোনামের অ্যানিমেটেড ছবি। মুক্তি পাচ্ছে আগামী আগস্টে। অবশ্য ছবিটির উদ্বোধনী প্রদর্শনী হয়েছে গত বছর টরন্টো আন্তর্জাতিক চলচ্চিত্র উৎসবে।‘দ্য প্রোফেট’ ছবিটি প্রযোজনা করেছেন সালমা হায়েক। ছবির কামিলা চরিত্রে কণ্ঠও দিয়েছেন। ছবিটি প্রযোজনা করায় ইন্ডিভিজুয়াল অ্যাচিভমেন্ট বিভাগে কাহলিল জিবরান স্পিরিট অব হিউম্যানিটি সম্মাননা দেওয়া হয়েছে তাঁকে। সম্প্রতি এক খবরে এ তথ্য জানিয়েছে ইন্দো-এশিয়ান নিউজ।সম্মাননা নেওয়ার পর সালমা তাঁর বক্তব্যে বলেন, ‘আমি পুরো বিশ্বের নাগরিক, আমার দেশের নাম মানবতা। জিবরানের লেখা পড়েছেন অসংখ্য পাঠক। বিষয়টি মাথায় রেখে প্রথম সারির নয়জন অ্যানিমেশন ছবির নির্মাতা ঠিক করি আমি। জিবরানের লেখা কবিতা থেকে গল্প তৈরির জন্য আমি তাঁদের পূর্ণাঙ্গ স্বাধীনতা দিই।’সম্মাননা দেওয়ার পাশাপাশি সালমা হায়েক ফাউন্ডেশনের ভূয়সী প্রশংসা করে আরব আমেরিকান ইনস্টিটিউট। প্রতিষ্ঠানটির পক্ষ থেকে বলা হয়, নারীর প্রতি সহিংসতা বন্ধে কাজ করার পাশাপাশি জনহিতকর বিভিন্ন কাজে বিশ্বব্যাপী জনসচেতনতা তৈরিতে গুরুত্বপূর্ণ অবদান রাখছে সালমা হায়েক ফাউন্ডেশন।
