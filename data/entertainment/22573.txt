
গান চারটিই নতুন আর সবগুলোই দেশের গান, গেয়েছেন দেশের জনপ্রিয় সংগীতশিল্পী কুমার বিশ্বজিৎ। সংগীতশিল্পী কুমার বিশ্বজিতের এই গানগুলো নিয়ে আজ একটি বিশেষ অনুষ্ঠান প্রচারিত হবে চ্যানেল আইতে। অনুষ্ঠানটির নাম ‘সালাম বাংলাদেশ’।তাঁর এই নতুন চারটি দেশের গান প্রসঙ্গে কুমার বিশ্বজিৎ বলেছেন, ‘এ গানগুলো একদমই নতুন। এর আগে কোনো অনুষ্ঠানেই গাওয়া হয়নি। অনেক দিন ধরেই জমেছিল। এই গানগুলোই এক জায়গায় করে অনুষ্ঠানটি করছি। গানগুলো আমার খুব পছন্দের গান।’বিজয় দিবস উপলক্ষে আয়োজিত এই অনুষ্ঠানটি আজ প্রচারিত হবে রাত সাড়ে ১১টায়। অনুষ্ঠানটি উপস্থাপনা করছেন মৌসুমী বড়ুয়া। কুমার বিশ্বজিতের এই গানগুলোর একটি হচ্ছে— ‘গান তুমি হও’। এ গানটির কথা লিখেছেন হৃত্বিক নয়ন ও সুর করেছেন সুমন কল্যাণ। আরেকটি গান ‘আপন বাংলাদেশ’, এর কথা লিখেছেন আসিফ ইকবাল ও সুর করেছেন কুমার বিশ্বজিৎ নিজেই। এ ছাড়া, ‘বীরাঙ্গনা’ শিরোনামের গানটি লিখছেন আনিসুল হক ও সুর করেছেন আহমেদ ইমতিয়াজ বুলবুল এবং ‘সালাম বাংলাদেশ’ এর কথা লিখেছেন সাইফুদ্দিন ইমন এবং সুর করেছেন সুমন কল্যাণ।রেকর্ডকৃত অনুষ্ঠানটি নিয়ে কুমার বিশ্বজিৎ​ বলেন, ‘অনেক দিন পর দেশের গান নিয়ে অনুষ্ঠান করছি। এটা আমার অনেক ভালো লাগার একটা ব্যাপার।’সংগীতশিল্পী কুমার বিশ্বজিৎ বর্তমানে ব্যস্ত আছেন তাঁর নতুন একটি অ্যালবামের কাজ নিয়ে। এই অ্যালবামটি​র গানে তাঁর সঙ্গে অংশ নেবেন আরও কয়েকজন শিল্পী। আসছে ভালোবাসা দিবসে বাজারে আসবে কুমার বিশ্বজিতের এই নতুন অ্যালবামটি।
