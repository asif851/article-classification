
ঢাকায় সামনের নভেম্বর মাসে একটি আন্তর্জাতিক লোকসংগীত উৎসবের আয়োজন হতে যাচ্ছে। এ বছরের ১২ থেকে ১৪ নভেম্বর ‘ঢাকা ফোক ফেস্ট ২০১৫’ শিরোনামের এ উৎসবটি অনুষ্ঠিত হবে রাজধানীর আর্মি স্টেডিয়ামে। প্রথমবারের মতো এই উৎসব যৌথভাবে আয়োজন করছে সান ইভেন্টস ও মাছরাঙা টেলিভিশন।এ উপলক্ষে আজ দুপুরে রাজধানীর একটি রেস্তোরাঁয় এক সংবাদ সম্মেলনের আয়োজন করা হয়েছিল। সম্মেলনে উপস্থিত ছিলেন মাছরাঙা টেলিভিশন এবং সান ইভেন্টসের ব্যবস্থাপনা পরিচালক অঞ্জন চৌধুরী, ঢাকা বিশ্ববিদ্যালয়ের ইমেরিটাস অধ্যাপক আনিসুজ্জামান, মিসরের রাষ্ট্রদূত মাহমুদ ইজ্জাত, সংগীতশিল্পী ফরিদা পারভীন, দৈনিক সমকালের সম্পাদক গোলাম সরওয়ার, আর্টস ইন্টারঅ্যাকশনের প্রতিষ্ঠাতা অ্যালান টুইডি এবং সান ইভেন্টসের বিজনেস অ্যাডভাইজার টুটলি রহমান।সংবাদ সম্মেলনে জানানো হয়েছে, বাংলাদেশের লোকসংগীতের প্রখ্যাত শিল্পীরা ছাড়াও উৎসবে অংশ নেবেন পাকিস্তানের আবিদা পারভীন ও সাঁই জহুর, ভারতের পাপন, ইন্ডিয়ান ওশান, নুরান সিস্টারস, রাজস্থান ফোক গ্রুপ, অর্ক মুখার্জী, পবন দাস বাউল ও পার্বতী বাউল, আয়ারল্যান্ডের নিয়াভ নি কারা, চীনের ইউনান আর্ট ট্রুপ এবং মিশরের আলেক্সান্দ্রিয়া ড্যান্স ট্রুপ। প্রতিদিন সন্ধ্যা ছয়টা থেকে মধ্যরাত পর্যন্ত গান করবেন শিল্পীরা। লোকসংগীতের মাধ্যমে বাংলাদেশকে এবং বাংলাদেশের সংস্কৃতিকে বিশ্বের সামনে তুলে ধরার জন্যই আয়োজন করা হচ্ছে এই উৎসবের। আয়োজকেরা জানিয়েছেন, প্রতিদিন ৩০ হাজার দর্শক এই উৎসব উপভোগ করবেন। লোকসংগীতের এই আন্তর্জাতিক উৎসবটি প্রচারিত হবে মাছরাঙ্গা টিভিতে। 
অনুষ্ঠানটি উপভোগ করার জন্য আগ্রহীদের অনলাইনে নিবন্ধন করতে হবে।www.dhakafolkfest.com নামের এই ওয়েবসাইটে নিবন্ধন ছাড়াও ‘ঢাকা ফোক ফেস্ট’ আয়োজনের বিভিন্ন তথ্যও পাওয়া যাবে।
