

• জনপ্রিয় তারকা তৌসিফ মাহবুব হানিমুনে গেছেন। • নববধূ সুষমাকে সঙ্গে নিয়ে তৌসিফ নেপালের উদ্দেশে ঢাকা ত্যাগ করেন। • সুষমাকে নিয়ে তৌসিফ নেপালে থাকবেন নয় দিন।

ছোট পর্দার এ সময়ের অন্যতম জনপ্রিয় তারকা তৌসিফ মাহবুব হানিমুনে গেছেন। আজ রোববার সকালে নববধূ সুষমাকে সঙ্গে নিয়ে তৌসিফ নেপালের উদ্দেশে ঢাকা ত্যাগ করেন। ফ্লাইট থেকে মুঠোফোনে প্রথম আলোকে তৌসিফ জানান, নেপালে হানিমুনে যাবেন, এমনটা তাঁরা আগেই ঠিক করে রেখেছিলেন। বললেন, ‘বিয়ের পর আত্মীয়স্বজনের বাসায় দাওয়াত খেতে খেতে মোটা হয়ে গেছি। এবার নেপালে গিয়ে ডায়েট করব।’
তৌসিফ আরও বলেন, ‘নাটকের শুটিংয়ের জন্য বিভিন্ন দেশে যাওয়ার সুযোগ হয়েছে। কিন্তু আমার কাছে নেপাল অদ্ভুত সুন্দর মনে হয়। হিমালয় আর নেপালের প্রাকৃতিক সৌন্দর্য যত দেখি, ততই মুগ্ধ হয়েছি। এই মুগ্ধতার শেষ নেই। তাই হানিমুনের জন্য আমরা নেপালকেই বেছে নিয়েছি।’
সুষমাকে নিয়ে তৌসিফ নেপালে থাকবেন নয় দিন। সেখান থেকে ফিরে ২৭ ফেব্রুয়ারি তৌসিফ ‘বেসিক আলী’ ধারাবাহিকের শুটিং শুরু করবেন। প্রথম আলোর জনপ্রিয় কার্টুন চরিত্র নিয়ে তৈরি এই ধারাবাহিকের নাম ভূমিকায় অভিনয় করছেন তিনি।
৯ ফেব্রুয়ারি সুষমাকে বিয়ে করেন তৌসিফ মাহবুব। এরপর ১২ ফেব্রুয়ারি তাঁদের বিবাহোত্তর সংবর্ধনা অনুষ্ঠান হয়।
