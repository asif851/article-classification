
চলে গেলেন দর্শকপ্রিয় কৌতুক অভিনেতা রাশেদ রানা পাপ্পু (ইন্না লিল্লাহি ওয়া ইন্না ইলাইহি রাজিউন)। মৃত্যুকালে তাঁর বয়স হয়েছিল ৪৭ বছর।গতকাল ভোররাতে সেহ্রি খাওয়ার পরপরই তিনি রাজধানীর লালবাগে নিজ বাসভবনে ইন্তেকাল করেন। পাপ্পুর মৃত্যুর বিষয়টি নিশ্চিত করেছেন তাঁর ছোট মামা জাভেদ।মৃত্যুকালে পাপ্পু স্ত্রী নিপা ও ছেলে আবিরকে রেখে গেছেন। গতকাল বাদ জোহর জানাজার পর তাঁর মরদেহ আজিমপুর কবরস্থানে দাফন করা হয়। জাভেদ জানান, চার মাস আগে হৃদ্যন্ত্রের অসুস্থতার কারণে বেশ কিছুদিন হাসপাতালে ভর্তি ছিলেন পাপ্পু। বিটিভির ম্যাগাজিন অনুষ্ঠান ‘শুভেচ্ছা’য় অংশ নিয়ে পরিচিতি পান পাপ্পু। এই ম্যাগাজিন অনুষ্ঠানের উপস্থাপক আব্দুন নূর তুষার প্রথম আলোকে বলেন, ‘পাপ্পু অনেক শক্তিশালী একজন অভিনেতা। কোনো বিষয় একবার বুঝিয়ে দিলে তিনি খুব দ্রুত তা আয়ত্ত করে নিতে পারতেন। তাঁর মৃত্যুর খবরটা শুনে খুব খারাপ লাগল।’
