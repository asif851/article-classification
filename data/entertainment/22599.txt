
বলিউড অভিনেতা সালমান খানের ক্যরিয়ার ২৫ বছরের। দুই যুগেরও বেশি সময়ে এই তারকা দর্শকদের উপহার দিয়েছেন অসংখ্য হিট ছবি। বয়স ৫০ পার করেছেন, তবে এখনো দর্শকদের কাছে তাঁর চাহিদা তুঙ্গে। কিন্তু সালমানেরও আছে তারকাখ্যতি হারানোর ভয়। সম্প্রতি সুপারস্টার সালমানের কাছে জানতে চাওয়া হয়েছিল, তিনি জনপ্রিয়তা হারানোর ভয় পান কি না? এই প্রশ্নের জবাবে এই ‘দাবাং’ অভিনেতা বলেন, ‘তারকাখ্যাতি হারানোর ভয় সবারই আছে। আমি যদি বলি, আমার এই ভয় নেই, তাহলে মিথ্যা বলা হবে। আর এটা তো শুধু তারকাখ্যাতি না, এটার সঙ্গে মানুষের ভালোবাসা জড়িত, সম্মান জড়িত।’ তিনি আরও বলেন, কঠিন পরিশ্রম করার পরেও হঠাৎ কোন কারণে লোকে যদি তাঁকে অপছন্দ করতে শুরু করে, তাহলে তো সেটা যেকোনো মানুষের জন্যই কষ্টদায়ক। তবে এত ভাবনার পরেও একটা চিন্তা ‘বজরঙ্গি ভাইজান’-এর মনে প্রশান্তি নিয়ে আসে। তিনি মনে করেন, জীবনটা কেবল পর্দার নায়ক হওয়ার মধ্যেই সীমাবদ্ধ নয়; নায়ক হওয়ার থেকেও জীবনে বেশি কিছু করার আছে। এনডিটিভি।
