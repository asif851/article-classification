
মার্কিন তারকা প্যারিস হিলটনের টাকার অভাব নেই। পকেট থেকে কোটি কোটি টাকা খোয়া গেলেও তাঁর দুঃখ করার কিছু থাকবে না। কিন্তু কিছু জিনিসের সঙ্গে এমন আবেগ জড়িত থাকে যে অর্থ দিয়ে সেটা পূরণ করা যায় না। যেমন বাগদানের আংটি। প্রেমিক ক্রিস জিলকার এবার ইংরেজি নববর্ষে প্যারিসকে আনুষ্ঠানিকভাবে বিয়ের প্রস্তাব দেন। তখন বাগ্‌দত্তা প্যারিসের অনামিকার ক্রিস পরিয়ে দেন একটি হীরার আংটি। প্লাটিনামের ওপর বসানো ২০ ক্যারেট হীরার এই আংটির দাম টাকার অঙ্কে ১৬ কোটি ৫৮ লাখ ৭৬ হাজার টাকা। আংটিটি সম্প্রতি একটি নাইট ক্লাবে হারিয়ে যায়। দেরি না করে তখনই সেই আংটি খুঁজতে নেমে পড়েন ক্রিস।
পরে অবশ্য সেটি খুঁজে পাওয়া গেছে। কোথায়? তা শুনলে অবাক হবেন।  প্যারিস আর ক্রিস কিছুদিন আগে মিয়ামিতে ছুটি কাটাতে যান। সেখানে গত শুক্রবার একটি নাইট ক্লাবে বন্ধুদের সঙ্গে নাচতে নাচতে বাগদানের আংটি হারিয়ে ফেলেন প্যারিস। নাচের ফাঁকে কখন সে অনামিকা থেকে আংটি খসে পড়ে, প্যারিস টেরই পাননি। টের পাওয়ার পরের অবস্থা একবার অনুমান করুন। কাঁদতে কাঁদতে ক্লাবের সবাইকে পাগল করে তোলেন প্যারিস হিলটন। কিন্তু বিস্ময়করভাবে তাঁর প্রেমিক ওই সময় একটুও মাথা গরম করেননি। বরং নিরাপত্তারক্ষীদের সঙ্গে নিজেও নেমে পড়েন আংটি খুঁজতে।
কিন্তু ৫০ হাজার বর্গফুটের একটি নাইট ক্লাবে প্রায় ৭ হাজার মানুষকে দাঁড় করিয়ে রেখে হীরার আংটি খোঁজা তো আর সহজ কথা নয়। তন্ন তন্ন করে খোঁজার পর অবশেষে আংটি পাওয়া যায় ক্লাবের ভিআইপি এলাকার বাইরের একটি টেবিলের ওপর বরফ রাখার পাত্রে। জানুয়ারিতে একটি প্রতিবেদনে বলা হয়েছিল, এই আংটির সুরক্ষার জন্য ভ্রমণের সময় প্যারিস ও ক্রিস বাড়ির নিরাপত্তা গ্রহণ করবেন বলে সিদ্ধান্ত নিয়েছেন। এরপরও এত কাণ্ড! অবশ্য প্রায় হারাতে বসা আংটিটি অবশেষে খুঁজে পাওয়া গেছে বলে রক্ষা।
‘পিপল’ সাময়িকীর খবর অনুযায়ী, প্যারিসের এই বিশাল হীরার আংটি নকশা করেছেন হীরা বিশেষজ্ঞ ও যুক্তরাষ্ট্রের তারকা গয়না কারিগর মাইকেল গ্রিনি। বাগদানের পর একটি পত্রিকাকে দেওয়া সাক্ষাৎকারে প্যারিস বলেছিলেন, ‘আংটিটা খুব জমকালো আর দীপ্তিময়। ক্রিস আমাকে আংটিটি পরানোর সময় আমি উত্তেজনায় কাঁপছিলাম। এটি আমার দেখা পৃথিবীর সবচেয়ে সুন্দর একটি আংটি।’ পিপল স্টাইল
