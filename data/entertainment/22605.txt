
অস্কারের ঠিক উল্টো পুরস্কার হিসেবে পরিচিত গোল্ডেন রাস্পবেরি অ্যাওয়ার্ড বা রেজি পুরস্কারের অনুকরণে নিকৃষ্ট কাজের স্বীকৃতি হিসেবে বলিউডে দেওয়া হয় গোল্ডেন কেলা পুরস্কার। গতবারের মতো এ বছরও বলিউডের সবচেয়ে বাজে অভিনেত্রী নির্বাচিত হয়েছেন সোনাক্ষী সিনহা। সম্প্রতি অপমানজনক পুরস্কারটি পেয়ে অভিনব উপায়ে প্রতিক্রিয়া জানিয়েছেন এই ‘জোকার’ তারকা। কলা হাতে সেলফি তুলে তা পোস্ট করেছেন টুইটারে। গোল্ডেন কেলা পুরস্কার অনুষ্ঠানের সঙ্গে সংশ্লিষ্ট সবাইকে সোনাক্ষী সেই কলা সেধেছেনও।ভারতের হ্যাবিট্যাট সেন্টারে গোল্ডেন কেলা পুরস্কার অনুষ্ঠানের ষষ্ঠ আসর বসেছিল গত ২৯ মার্চ। ওই আসরে ‘আর...রাজকুমার’ ছবির জন্য সবচেয়ে বাজে অভিনেত্রী নির্বাচন করা হয় ২৬ বছর বয়সী সোনাক্ষীকে। গোল্ডেন কেলার পঞ্চম আসরেও সবচেয়ে বাজে অভিনেত্রী নির্বাচিত হয়েছিলেন তিনি। বিষয়টি জানার পর প্রতিক্রিয়া জানাতে কলা হাতে সেলফি তুলে তা টুইটারে পোস্ট করেন সোনাক্ষী। সম্প্রতি এক খবরে এমনটিই জানিয়েছে ‘মিড-ডে ডটকম’।সোনাক্ষী কেবল ছবি পোস্ট করেই ক্ষান্ত হননি। বিদ্রূপ করে ছবির সঙ্গে এক বার্তাও জুড়ে দিয়েছেন। সেই বার্তায় তিনি লিখেছেন, ‘‘‘গোল্ডেন কেলা’’ নিয়ে ফায়দা কী যখন আসলটাই আছে আমার হাতে। মাত্র চার রুপিতেই এটা পাওয়া যায় এবং খাবার হিসেবেও স্বাস্থ্যকর।’ গোল্ডেন কেলা পুরস্কার অনুষ্ঠানের সঙ্গে সংশ্লিষ্ট সবাইকে উদ্দেশ করে তিনি আরও লেখেন, ‘আপনারা কি এটা নিতে চান?? হে...হে...।’গোল্ডেন কেলা পুরস্কার অনুষ্ঠানের ষষ্ঠ আসর থেকে নিকৃষ্ট ছবির তকমা পেয়েছে সাজিদ খান পরিচালিত ‘হিম্মতওয়ালা’। নিকৃষ্ট ছবির পাশাপাশি অর্থহীন রিমেক বা সিক্যুয়েল বিভাগেও পুরস্কৃত হয়েছে ‘হিম্মতওয়ালা’। একই ছবির জন্য সবচেয়ে বাজে অভিনেতা নির্বাচিত হয়েছেন অজয় দেবগন।এ ছাড়া ‘গোলিও কি রাসলীলা: রাম-লীলা’ ছবির জন্য সবচেয়ে বাজে চলচ্চিত্র পরিচালকের পুরস্কার জমা পড়েছে সঞ্জয় লীলা বনশালীর ঝুলিতে। নিকৃষ্ট গল্প-ভাবনার কারণে পুরস্কৃত হয়েছে ‘ধুম ৩’ এবং ‘কৃশ ৩’। আর বছরের সবচেয়ে পশ্চাত্মুখী ছবি নির্বাচিত হয়েছে ‘রনঝাঁ’। 
     
