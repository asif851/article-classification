
সন্তানের প্রতি খুব যত্নশীল তিনি। কিন্তু তাঁকে বাধা দেন না কোনো কিছুতে। এমনকি সন্তানের সিদ্ধান্তকে বিবেচনাও করেন। আর তাই তো অস্কারজয়ী হলিউড অভিনেত্রী জুলিয়ান মুর তাঁর পঞ্চদশী মেয়েকে নির্দ্বিধায় কাজ করতে দিয়েছেন ফ্যাশন জগতে।জুলিয়ান মুরের মেয়ে লিভের বয়স মাত্র ১৫ হলেও ১৪ বছর বয়স থেকেই মডেলিংয়ের খাতায় নাম লিখিয়েছে সে। এতে মোটেও বিচলিত নন জুলিয়ান মুর। সম্প্রতি ল’রিয়ালের এই বৈশ্বিক শুভেচ্ছাদূত কান চলচ্চিত্র উৎসবে যোগ দিয়ে নিজের ছবি ‘ওয়ান্ডারস্ট্রাক’-এর প্রচারণার সময় সাংবাদিকদের সঙ্গে নিজের মেয়ের প্রশংসা করেন। তাঁর মতে, লিভ অনেক বুদ্ধিমতী মেয়ে। তাই মেয়েকে নিয়ে তাঁর কোনো দুশ্চিন্তা নেই। তিনি বলেন, ‘সে একজন চমৎকার শিক্ষার্থী ও সত্যিই ভালো মেয়ে এবং আকর্ষণীয় ব্যক্তি।’ মেয়ের প্রতি মুরের এতটা আত্মবিশ্বাস এসেছে আরও অনেক আগে। তিনি বলেন, ‘ও যখন অনেক ছোট ছিল, তখন বলেছিল, “জানো মা, কিছু মানুষ সিনেমা দেখে ভয় পায় কিন্তু আমি পাই না। কারণ, আমি জানি, এগুলো সব বানানো।” সে সব সময় বিভ্রমের ধারণাটা বোঝে এবং আমি মনে করি, সে ফ্যাশনের ক্ষেত্রেও সেটা বোঝে।’ আর তাই নিশ্চিন্তে মেয়ের উপর ভরসা করেন এই ‘স্টিল এলিস’ তারকা। পিপল
