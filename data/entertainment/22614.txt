
বছর খানেক আগে ল্যান্ডফোনের দিনগুলোতে প্রেম নামের একটি নাটকে অভিনয় করেছিলেন তারকা দম্পতি তাহসান ও মিথিলা। গত এক বছরে তাঁরা জুটি হয়ে কয়েকটি বিজ্ঞাপনচিত্রে কাজ করলেও নাটকে জুটি বাঁধেননি। এক বছর পর সম্প্রতি আবার নাটকে অভিনয়ের জন্য একসঙ্গে ক্যামেরার সামনে দাঁড়ালেন তাহসান-মিথিলা। আশফাক নিপুণ পরিচালিত এখনো নাম ঠিক না হওয়া নাটকটি ঈদ উপলক্ষে নির্মিত হচ্ছে।গতকাল শনিবার রাজধানীর উত্তরায় তাহসান ও মিথিলা জুটির নতুন নাটকটির শুটিং শুরু হয়েছে। নাটকটি প্রসঙ্গে জানতে চাইলে তাহসান বলেন, ‘নিপুণ বরাবরই ভালো নাটক নির্মাণ করে। এবারেরটিও তেমন। ভালো কিছু একটা হবে বলে মনে হচ্ছে।’স্বামী-স্ত্রী দুজন এক নাটকে অভিনয়ের ক্ষেত্রে বিশেষ সুবিধা থাকে কি না—জানতে চাইলে তাহসান বলেন, ‘কিছু সুবিধা তো থাকেই। এই যেমন তাড়াহুড়ো করে বাসায় ফেরার কোনো তাড়া থাকে না। একসঙ্গে বাসা থেকে বের হওয়া আবার একসঙ্গে ফেরা যায়। সব মিলিয়ে সুবিধাটা আসলে বেশিই থাকে।’
