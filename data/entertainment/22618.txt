
‘একটা না একটা পুরস্কার তো পাবই পাব’—এমনটাই হয়তো ভাবছেন টেইলর সুইফট। ভাবাটাই স্বাভাবিক। একটা-দুটা নয়, বিলবোর্ড মিউজিক অ্যাওয়ার্ডের এবারের আসরে এক ডজনের বেশি মনোনয়ন পেয়েছেন আমেরিকান এই গায়িকা।টপ আর্টিস্ট, টপ ডিজিটাল সংস আর্টিস্ট, টপ রেডিও সংস আর্টিস্টের মতো ১৪টি বিভাগে মনোনয়ন পেলেন সুইফট। এদিকে সুইফট থেকে মাত্র একটি মনোনয়ন কম পেয়ে পিছিয়ে পড়েছেন গ্র্যামি মাত করা ব্রিটিশ গায়ক স্যাম স্মিথ। তিনি পেয়েছেন ১৩টি মনোনয়ন। তাই বলা যায়, দুজনের মধ্যে লড়াইটা এ বছর ভালোই জমবে। আবার এমনও হতে পারে, দুজনকে শুধু মনোনয়নেই খুশি থাকতে হবে, আর আসল বাজি মারবে অন্য কেউ।৪১টি বিভাগে স্যাম আর সুইফটের মতো একাধিক মনোনয়ন পেয়েছেন র্যাপার ইগি আজেলি, কণ্ঠশিল্পী মেগান ট্রেইনর, জন লেজেন্ড, আরিয়ানা গ্র্যান্দে ও ফ্যারেল উইলিয়ামসের মতো তারকারা। গণমাধ্যম কিংবা সামাজিক যোগাযোগে ভক্তদের মতামতের ওপর ভিত্তি করেই এই তারকাদের মনোনীত করা হয়। বিলবোর্ড মিউজিক অ্যাওয়ার্ড ২০১৫-এর মূল আসর বসবে ১৭ মে, লাস ভেগাসে। ইউএসএ টুডে
