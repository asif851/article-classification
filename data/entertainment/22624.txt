
খুনি তমালের জীবনের প্রায় সব কটি অধ্যায়ই কালো। কিন্তু এক তরুণীর প্রেমে পড়ে সেই কালো অধ্যায় ছেড়ে আসতে চায় সে। স্বচ্ছ, শুভ্র জীবনের নতুন অধ্যায় গড়তে চায়। কিন্তু সেই পথে বাধা আর বাধা। গল্পটি সাদা কালো প্রেম ছবির। এই ছবিতে তমাল চরিত্রে অভিনয় করছেন আনিসুর রহমান মিলন। কিছুদিন আগেই তিনি চুক্তিবদ্ধ হলেন এই ছবিতে।সাদা কালো প্রেম পরিচালনা করছেন শাহ আলম মণ্ডল।নতুন এই ছবি নিয়ে মিলন বলেন, ‘ছবিটির গল্প মৌলিক। আমার চরিত্রটির মধ্যে কয়েকটি স্তর আছে। এমন চরিত্রে অভিনয় করতে গেলে কাজের অনেক সুযোগ পাওয়া যায়।’রাজনীতি, ক্রাইমরোড, রাত্রির যাত্রী, নাইওরসহ মিলনের বেশ কয়েকটি ছবির শুটিং চলছে। মিলন বলেন, ‘দিন দিন চলচ্চিত্রে কাজের ব্যস্ততা বাড়ছে। এভাবে ভালো ভালো কাজ হাতে আসতে থাকলে হয়তো একটা সময় আমার পুরো মনোযোগ চলচ্চিত্রের দিকেই থাকবে।’সাদা কালো প্রেম ছবিতে আরও অভিনয় করছেন বাপ্পি, এমি, মিশা সওদাগর প্রমুখ। পরিচালক জানিয়েছেন, ২৫ ফেব্রুয়ারি ঢাকায় শুরু হবে এই ছবির শুটিং।
