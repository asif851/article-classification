
ঈদে দেশের প্রেক্ষাগৃহগুলোতে চারটি ছবি মুক্তির বিষয় চূড়ান্ত হয়ে গেছে। ছবিগুলো হলো ‘রানা পাগলা দ্য মেন্টাল’, ‘সম্রাট’ এবং বাংলাদেশ–ভারত যৌথ প্রযোজনায় নির্মিত ‘শিকারি’ ও ‘বাদশা দ্য ডন’। শেষ মুহূর্তে কোন কোন প্রেক্ষাগৃহে ছবিগুলোর মুক্তি মিলবে, তা নিয়ে ব্যস্ত সময় পার করছে প্রযোজনা ও পরিবেশক প্রতিষ্ঠানগুলো। ঈদে ছবি মুক্তি উপলক্ষে বুকিং অফিসে যেমন ব্যস্ততা বেড়েছে, তেমনি ছবিগুলোর নায়ক-নায়িকাদেরও তাঁদের অভিনীত ছবিগুলো প্রেক্ষাগৃহে গিয়ে দেখার প্রস্তুতিও কম নয়। তাঁদের ঈদ আনন্দের একটা বড় অংশই থাকবে এসব ছবিকে ঘিরে। ঈদের দিন দর্শকের সঙ্গে আনন্দ ভাগাভাগি করে নিতে ছবির নায়ক-নায়িকাদের কেউ কেউ প্রেক্ষাগৃহে গিয়ে নিজের অভিনীত ছবি দেখবেন; পাশাপাশি দর্শকের প্রতিক্রিয়া জানারও ইচ্ছার কথা জানিয়েছেন কেউ কেউ।এবারের ঈদের সবচেয়ে বেশি ছবির নায়ক শাকিব খান। ঈদের চারটি ছবির মধ্যে তিনটিই তাঁর অভিনীত। যৌথ প্রযোজনায় নির্মিত তাঁর ‘শিকারি’ ছবিটিও মুক্তির তালিকায় আছে। বাকি দুটি ছবি হলো ‘রানা পাগলা দ্য মেন্টাল’ ও ‘সম্রাট’। ‘শিকারি’ ছবিতে কলকাতার মেয়ে শ্রাবন্তীর সঙ্গেও প্রথম অভিনয় তাঁর। সব মিলিয়ে শাকিবের কাছে এবারের ঈদটাও একটু অন্য রকমের হবে বলে মনে করছেন।শাকিব খান বলেন, ‘এবারের ঈদের ছবিগুলো নিয়ে আমি খুবই আগ্রহী।’ কোন কোন প্রেক্ষাগৃহে গিয়ে ছবি দেখতে চান—জানতে চাইলে শাকিব বলেন, ‘ঈদের দিন সকালেই বেরিয়ে পড়ব। সব ঈদেই আমি হঠাৎ করে প্রেক্ষাগৃহে গিয়ে হাজির হই। নির্দিষ্ট কোনো সিনেমা হল নয়, দিন ভাগ করে ঢাকায় আমার অভিনীত সব কটি ছবির প্রেক্ষাগৃহেই যাওয়ার ইচ্ছা আছে।’নুসরাত ইমরোজ তিশা অভিনীত বাণিজ্যিক ঘরানার ছবি ‘রানা পাগলা দ্য মেন্টাল’। ঈদ উত্সবে ছবিটি মুক্তি পাওয়ার কারণে একটু বেশিই আনন্দিত তিনি। ছবিটির টিমের সঙ্গে প্রেক্ষাগৃহে গিয়ে ছবিটি দেখার ইচ্ছা তিশার। কোন প্রেক্ষাগৃহে গিয়ে ‘রানা পাগলা দ্য মেন্টাল’ দেখতে চান—এ প্রসঙ্গে তিশা বলেন, ‘শুনেছি ঢাকার মধ্যে জোনাকি, এশিয়াসহ কয়েকটি হলে মুক্তি পাচ্ছে। ঢাকার বাইরের হলে বেশি। জোনাকি হলে বসে ছবিটি দেখার ইচ্ছা আছে।’এ নিয়ে তিনটি ছবিতে অভিনয় করলেও ‘বাদশা দ্য ডন’ ছবিটি নিয়ে বেশি রোমাঞ্চিত নুসরাত ফারিয়া। ছবিটিতে তাঁর নায়ক কলকাতার জনপ্রিয় তারকা জিৎ। ছবিটি এই ঈদে দুই বাংলায় একসঙ্গেই মুক্তি পাচ্ছে। মুক্তির আগে আগে ছবিটির প্রচারের অংশ হিসেবে বর্তমানে ভারতে আছেন ফারিয়া। মুম্বাই গিয়ে গত পরশু রাতে কালারস টিভিতে ‘বিগবস’ অনুষ্ঠানেও ছবিটির প্রচারে অংশ নেন তিনি। সেখান থেকে গতকাল সকালে কলকাতায় ফিরেছেন। কলকাতা থেকে ফারিয়া জানান, দেশে ফিরে ঢাকা ও এর আশপাশের হলগুলোতে ঘুরবেন। দর্শকের প্রতিক্রিয়া জানবেন।ফারিয়া বলেন, ‘পুরো টিমের সঙ্গে ব্লকবাস্টারে ছবিটি দেখব। বলাকাতেও দেখার কথা আছে। এরপর ঢাকার আশপাশে যেসব প্রেক্ষাগৃহে “বাদশা দ্য ডন” মুক্তি পাচ্ছে, সেই সব জায়গাতে যাওয়ার ইচ্ছা আছে।’
