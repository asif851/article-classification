
ভারতে ৫০০ ও ১০০০ রুপির নোট বাতিল হওয়ার পর অনেক ব্যবসায়ীই ঘাবড়ে গেছেন। ধারণা করা হচ্ছিল, বলিউডের বক্স অফিসেও এর প্রভাব পড়বে। তবে গত শুক্রবার মুক্তি পাওয়া ফোর্স টু ছবিটি কিন্তু ভালোই ব্যবসা করছে। মুক্তির প্রথম দিন শুধু ভারতেই এই ছবির আয় ৫ কোটি রুপির বেশি। আর দ্বিতীয় দিনে আয় হয়েছে ৬ কোটি রুপি। এদিকে একই দিনে মুক্তি পাওয়া তুম বিন টু আয় করেছে মোটে ১ কোটি ৪৫ লাখ রুপি।বলতে গেলে প্রত্যাশার থেকেও বেশি আয় করছে জন এব্রাহাম ও সোনাক্ষী সিনহা অভিনীত ফোর্স টু। ২০১১ সালে মুক্তি পাওয়া এই ছবির প্রথম কিস্তি প্রথম দিন আয় করেছিল ৪ কোটি ৫৩ লাখ রুপি। বলিউডের বক্স অফিস বিশেষজ্ঞরা মনে করছেন, এই সময়ে নোট বাতিল করার ঘটনা না ঘটলে ফোর্স টু হয়তো মুক্তি পাওয়ার দিনে ৭-৮ কোটি রুপি আয় করত।৪৫ কোটি রুপি বাজেটের এই ছবি সফল হবে, না ব্যর্থ—তা অবশ্য এখনই বলা যাচ্ছে না। তবে বিশেষজ্ঞরা বলছেন, আয়ের ধারা অব্যাহত থাকলে এই ছবি শিগগিরই ৬০ কোটি রুপি আয় করে ফেলতে পারবে। তাহলেই ছবিটি সাফল্যের তকমা ছুঁতে পারবে।অভিনয় দেও পরিচালিত অ্যাকশনধর্মী এই ছবিতে জন ও সোনাক্ষী ছাড়াও তাহির রাজ ভাসিন অভিনয় করেছেন। ভায়াকম মোশন পিকচার, বিপুল আমরুতলাল শাহের সঙ্গে যৌথভাবে ছবিটি প্রযোজনা করেছেন জন এব্রাহাম। বলি মুভি রিভিউজ।
