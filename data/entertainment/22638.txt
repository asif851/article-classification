
বিএনপির চেয়ারপারসন খালেদা জিয়ার সঙ্গে দেখা করেছেন মাইলস ব্যান্ডের অন্যতম সদস্য শাফিন আহমেদ। গতকাল বৃহস্পতিবার সন্ধ্যা পাঁচটা ২০ মিনিটে বিএনপির চেয়ারপারসনের গুলশান কার্যালয়ে যান বলে প্রথম আলোকে নিশ্চিত করেন শাফিন আহমেদ নিজে। এক ঘণ্টার মতো সেখানে অবস্থান করলেও খালেদা জিয়ার সঙ্গে মিনিট সাতেক কথা বলার সুযোগ হয় শাফিন আহমেদের।প্রথম আলোকে শাফিন আহমেদ বললেন, ‘খালেদা জিয়ার পরিবারের সঙ্গে আমাদের পারিবারিক সুসম্পর্ক রয়েছে। আমার আম্মা (ফিরোজা বেগম) যখন অসুস্থ ছিলেন, তখন তিনি (খালেদা জিয়া) নিয়মিত খোঁজখবর নিতেন। আম্মা মারা যাওয়ার পর তিনি আমাদের পরিবারের সবার সঙ্গে দেখাও করেছেন। পরিবারের সবার প্রতি সমবেদনা জানিয়েছেন। যেহেতু তিনি আমাদের দুঃসময়ে খোঁজখবর নিতেন, অসুস্থতার খবর শুনে তাঁর খোঁজ নেওয়ার তাগিদটা অনুভব করি। এ কারণে তাঁর সেক্রেটারির সঙ্গে যোগাযোগ করে সময় নিয়ে সরাসরি তাঁকে দেখতে যাই।’
