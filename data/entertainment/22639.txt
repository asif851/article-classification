
ক্রিকেটে বাংলাদেশ দলের ধারাবাহিক সাফল্যে উচ্ছ্বসিত ঢাকাই চলচ্চিত্রের কিংবদন্তি অভিনেতা রাজ্জাক। তাঁর বিশ্বাস, মিরপুর স্টেডিয়ামে ভারতের বিপক্ষে আজকের ক্রিকেট ম্যাচেও নিশ্চিত জয় পাবে বাংলাদেশ।বেশ কিছুদিন ধরে শারীরিকভাবে অসুস্থ রাজ্জাক। চিকিৎসক সরাসরি জানিয়েছেন, আপাতত কোনো ধরনের শুটিং না করতে। চিকিৎসকের পরামর্শে, রাজ্জাকও বাসায় বিশ্রামে আছেন। তবে এই সময়টাতে বেশ ফুরফুরে মেজাজে আছেন তিনি। বাংলাদেশ দলের ক্রিকেট খেলা দেখে তাঁর এখনকার সময় কাটছে।বাংলাদেশ দলের সাম্প্রতিক সময়ের সাফল্যে উচ্ছ্বসিত হয়ে নায়ক রাজ রাজ্জাক বললেন, ‘ক্রিকেটে বাংলাদেশ দল এখন বেশ শক্তিশালী। বিভিন্ন দলের বিরুদ্ধে খেলার মাধ্যমে তার প্রমাণও মিলেছে। বাংলার দামাল ছেলেদের এই অভাবনীয় সাফল্যের কারণে দলটিকে এখন খাটো করে দেখার কিছু নাই। আমার দৃঢ় বিশ্বাস, এরা এখন বিশ্বের যেকোনো দলকে সহজেই কুপোকাত করার ক্ষমতা রাখে। বাংলাদেশ ক্রিকেট দল নিয়ে আমি গর্বিত।’রাজ্জাক এও বলেন, ‘কিছুদিন আগেও বাংলাদেশকে ছোট মনে করে ভারত অনেক কটাক্ষ করত। এখনো সময়ে-অসময়ে করে। শুনলাম, প্রথম ম্যাচ জয়ের পর বাংলাদেশ দলের উদ্‌যাপন নিয়ে নানা ধরনের কথা উঠেছে। আমি সবাইকে বিনয়ের সঙ্গে বলতে চাই, বাংলাদেশ দল এবং এই দলের সব খেলোয়াড়কে তাদের প্রাপ্য মর্যাদা দিন। ক্রিকেটে বাংলাদেশ কিন্তু এখন বিশ্বের অন্যতম পরাশক্তি।’বাংলাদেশ দলের খেলোয়াড় প্রসঙ্গে রাজ্জাকের মন্তব্য, ‘একটা সময় ছিল যখন বাংলাদেশ দলকে শুধু দু-একজনের খেলোয়াড়ের ওপর নির্ভর করতে হতো। কিন্তু আর সেই অবস্থা নেই। বাংলাদেশ দলে আছে এখন অনেক সম্ভাবনাময় তরুণ খেলোয়াড়। তাঁরা প্রতিনিয়ত নিজেদের প্রমাণিত করছে। বাংলাদেশের এই তরুণ ও প্রতিভাবান দলটি নিয়ে আমার স্বপ্ন অনেক। তাদের জন্য আমার পক্ষ থেকে অনেক ভালোবাসা ও শুভকামনা রইল।’
