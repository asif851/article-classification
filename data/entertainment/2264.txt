
বড় পর্দার এক সময়ের আলোচিত নায়ক রিয়াজ এখন ছোটপর্দার কাজ নিয়ে বেশি ব্যস্ত। অনেকেরই সঙ্গে তিনি অভিনয় করেছেন। এবার ঈদে নির্মিত একটি নাটকে তিনি অভিনয় করলেন নাদিয়ার বিপরীতে। সকাল আহমেদ পরিচালিত নাটকটির নাম ‘গল্পটা গল্প ছিল না’। নাটকটি লিখেছেন আনিসুল হক।গতকাল রোববার রাজধানীর উত্তরার একটি শুটিংবাড়িতে ‘গল্পটা গল্প ছিল না’ নাটকের দৃশ্য ধারণের কাজ শুরু হয়েছে। আরো কয়েকদিন এ নাটকের শুটিং চলবে বলে জানা যায়।জানা গেছে, ‘গল্পটা গল্প ছিল না’ নাটকে একজন লেখকের গল্প নিয়ে ভাবনা ও এর কিছু দৃশ্যপটের কাহিনি দেখা যাবে। লেখকের ভূমিকায় অভিনয় করছেন রিয়াজ আর নাদিয়াকে দেখা যাবে গল্পের একটি চরিত্রে। যেখানে নাদিয়া স্বামীর সংসারে নানা অত্যাচার সহ্য করেন এবং তা আবার রিয়াজকে জানান।নাদিয়া বলেন, ‘রিয়াজ ভাই নিঃসন্দেহে ভালো একজন অভিনয়শিল্পী। তাঁর সঙ্গে এবারই প্রথম নাটকে অভিনয় করছি। আশা করছি, ভালো একটি নাটক হবে।’
