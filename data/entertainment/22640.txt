
দূরবীন ব্যান্ডের উদ্যোগে বাংলাদেশ এবং একাত্তরের শহীদদের উৎসর্গ করে ৭১টি নতুন দেশাত্মবোধক গান নিয়ে ব্যান্ড মিক্সড অ্যালবাম ‘আমাদের ৭১’ প্রকাশিত হতে যাচ্ছে ২৬ ডিসেম্বর।এ প্রসঙ্গে দূরবীন ব্যান্ডের ভোকাল ও দলনেতা শহীদ জানিয়েছেন, ‘আমাদের ৭১’ বিশ্বের সবচেয়ে বড় ব্যান্ড মিক্সড অ্যালবাম। ৭১টি নতুন দেশাত্মবোধক গান, ৭১টি ব্যান্ড, ৭১টি নতুন সুর আর ৭১টি নতুন কথা নিয়ে এই অ্যালবাম।শহীদ আরও জানিয়েছেন, বিভিন্ন ব্যান্ডের প্রায় ৩৫০ জন সদস্য, সুরকার, গীতিকার এবং সহযোগী মিলিয়ে অন্তত ১২০০ মানুষের অংশগ্রহণ এবং দূরবীনের দুই বছরের পরিশ্রম আছে এই অ্যালবামের পেছনে।দূরবীন এন্টারটেইনমেন্টের ব্যানারে লাইভ টেকনোলজির সহযোগিতায় অ্যালবামটি প্রকাশের উদ্যোগ নেওয়া হয়েছে। ২৬ ডিসেম্বর বেলা আড়াইটায় ধানমন্ডির রবীন্দ্র সরোবর মঞ্চে অ্যালবামটির প্রকাশনা অনুষ্ঠানের আয়োজন করা হয়েছে। দেশের পুরোনো ও নতুন ব্যান্ডগুলোর অনেক সদস্যই উপস্থিত থাকবেন সেখানে। ৭১টি ব্যান্ড থেকে বাছাইকৃত ২০টি ব্যান্ড অনুষ্ঠানে সংগীত পরিবেশন করবে। 
