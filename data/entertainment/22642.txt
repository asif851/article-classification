

আবার অসুস্থ হলেন কপিল শর্মা। কয়েক সপ্তাহ আগেই হাসপাতাল থেকে ফিরেছেন তিনি। এবার শুটিং শুরু হওয়ার আগেই সেটের মধ্যে অসুস্থ হয়ে পড়েন বিখ্যাত এই কমেডিয়ান, তথা সঞ্চালক। এবার তাঁর অনুষ্ঠানের অতিথি ছিলেন বলিউডের সুপারস্টার শাহরুখ খান ও পরিচালক ইমতিয়াজ আলী। কপিল অসুস্থ হয়ে পড়ায় সেদিনের শো বাতিল করা হয়।
এর আগেও ঠিক একই ঘটনা ঘটেছিল। বলিউড অভিনেতা পরেশ রাওয়াল ‘কপিল শর্মা শো’-এর সেটে আসেন তাঁর ‘গেস্ট ইন লন্ডন’ ছবির প্রচার পর্বের শুটিংয়ে। শুটিং শুরুর আগে অনুষ্ঠানটির চিত্রনাট্য পড়তে পড়তে কপিল অসুস্থতা বোধ করেন। তখন সঙ্গে সঙ্গে তাঁকে আন্ধেরির হাসপাতালে ভর্তি করা হয়। শরীরে শর্করার পরিমাণ কম থাকায় এবং উচ্চ রক্তচাপের জন্যই তিনি অসুস্থ হয়ে পড়েছিলেন। কয়েক সপ্তাহ আগেই হাসপাতাল থেকে বাড়ি ফেরেন তিনি।
আর এবার শাহরুখ খান ও আনুশকা শর্মা অভিনীত ছবি ‘যব হ্যারি মেট সেজল’ ছবিটির প্রচার পর্বের শুটিং হওয়ার কথা ছিল। এদিন শুটিং শুরু হওয়ার ঠিক আগের মুহূর্তে পেছনের মঞ্চে অচেতন হয়ে যান কমেডি অনুষ্ঠানটির সঞ্চালক কপিল। তড়িঘড়ি করে তাঁকে হাসপাতালে নিয়ে যাওয়া হয়। জানা গেছে, আগামী সপ্তাহে শাহরুখ এবং ইমতিয়াজের এই পর্বটি শুট করা হবে। শাহরুখের মতো বলিউড ব্যক্তিত্ব তাঁর অনেক মূল্যবান সময় থেকে সময় বের করে এদিন উপস্থিত ছিলেন। এর আগে কপিল একবার ‘ফিল্ম ফেয়ার অ্যাওয়ার্ড’ অনুষ্ঠানের মহড়ার সময় বলিউডের বাদশাকে এক ঘণ্টা অপেক্ষা করিয়ে রেখেছিলেন। না, তখন তিনি অসুস্থ ছিলেন না। তাঁর অভ্যাসবশত তিনি এই কাজ করেন। বলিউডের ‘সুলতান’ সালমান খানকেও ‘কপিল শর্মা শো’-এর সেটে অপেক্ষা করিয়ে রেখেছিলেন কপিল। তাই সাল্লু মিয়া বেজায় চটেছেন তাঁর ওপর। বলিউডের ভাইজান তাঁর বন্ধু শাহরুখকে অপেক্ষা করিয়ে রাখায় এখন কপিলের মুখদর্শনও করতে চান না আর। তবে এবার সাল্লু ভাই নিশ্চয় রাগ করবেন না কপিলের ওপর।
