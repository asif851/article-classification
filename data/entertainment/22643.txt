
মুহাম্মদ মোস্তফা কামাল রাজ পরিচালিত ‘যদি একদিন’ ছবিতে অভিনয় করতে যাচ্ছেন কলকাতার জনপ্রিয় অভিনেত্রী শ্রাবন্তী। এতে তাঁকে দেখা যাবে অরিত্রী চরিত্রে। সম্প্রতি ছবিটির সঙ্গে চুক্তিবদ্ধ হন তিনি।
‘যদি একদিন’ ছবির শুটিং হবে বাংলাদেশে। কাজের অনুমতি (ওয়ার্ক পারমিট) নিয়েই ঢাকায় আসবেন শ্রাবন্তী। এরই মধ্যে তাঁর এ প্রক্রিয়া সম্পন্ন হয়েছে।
শ্রাবন্তী বলেন, ‘আমার পূর্বপুরুষদের বাড়ি বরিশালে। তাই বাংলাদেশের প্রতি আমার আলাদা টান কাজ করে। এখানে আবার যাওয়ার সুযোগ পাওয়ার অনুভূতি দারুণ। ছবিটার কাজ শুরু করতে মুখিয়ে আছি।’
এর আগে দুই বাংলার যৌথ প্রযোজনায় ‘শিকারী’ ছবিতে শাকিব খানের সঙ্গে অভিনয় করেন শ্রাবন্তী। এবার শুধুই বাংলাদেশের প্রযোজিত ছবিতে কাজ করতে আসছেন তিনি। তাঁর কথায়, ‘পরিচালক রাজের সঙ্গে কথা বলে খুব ভালো লেগেছে। তিনি আমাকে চমৎকারভাবে একটা গল্প শুনিয়েছেন। আশা করছি, দারুণ একটা কাজ হতে যাচ্ছে।’
শ্রাবন্তীকে নেওয়া প্রসঙ্গে পরিচালক মোস্তফা কামাল রাজ বলেন, ‘অরিত্রী চরিত্রে যেমন অভিনেত্রী দরকার, শ্রাবন্তীর মধ্যে সেসব গুণই আছে। অনেক ভেবে চিত্রনাট্য অনুযায়ী তাঁকে নির্বাচন করেছি। ছবিটা পর্দায় এলেই বোঝা যাবে শ্রাবন্তীই এ চরিত্রের জন্য মানানসই।’
বেঙ্গল মাল্টিমিডিয়া লিমিটেডের চ্যানেল আরটিভি প্রযোজিত ‘যদি একদিন’ ছবিতে এর আগে চুক্তিবদ্ধ হন ‘ঢাকা অ্যাটাক’ খ্যাত তাসকিন রহমান ও গায়ক তাহসান। শ্রাবন্তীকে কার বিপরীতেই দেখা যাবে? রাজের রহস্যময় উত্তর, ‘হয়তো দুজনেরই। আবার হয়তো না।’ ‘যদি একদিন’-এ মোস্তফা কামাল রাজের সঙ্গে চিত্রনাট্য লিখছেন আসাদ জামান।
‘যদি একদিন’ হতে যাচ্ছে মোস্তফা কামাল রাজের পঞ্চম ছবি। তার পরিচালিত ‘প্রজাপতি’তে জাহিদ হাসান, মৌসুমী ও মোশাররফ করিম; ‘ছায়া-ছবি’তে আরিফিন শুভ ও পূর্ণিমা (মুক্তি প্রতীক্ষিত); ‘তারকাঁটা’য় মৌসুমী, আরিফিন শুভ ও বিদ্যা সিনহা মিম এবং সর্বশেষ ‘সম্রাট’-এ অভিনয় করেন শাকিব খান, অপু বিশ্বাস ও ইন্দ্রনীল সেনগুপ্ত।
