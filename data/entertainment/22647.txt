
ঢাকায় পৌঁছেছেন বলিউড অভিনেত্রী উর্বশী রাউটেলা। আজ সকালে জেট এয়ারওয়েজের ফ্লাইটে তিনি ঢাকায় পৌঁছান। বিমানবন্দর থেকে সরাসরি তিনি রাজধানীর একটি পাঁচ তারকা হোটেলে উঠেছেন। সেখানে আজ সন্ধ্যায় পর্দা উঠবে বিএমডাব্লিউ সেভেন সিরিজের নতুন মডেলের গাড়ির। বাংলাদেশের এক্সিকিউটিভ মটরস লিমিটেড কর্তৃপক্ষ নিশ্চিত করেছে উর্বশীর ঢাকায় পৌঁছানোর খবর।‘মাস্তি’ ছবির সিক্যুয়েল গ্রেট গ্র্যান্ড মাস্তিতে অভিনয় করছেন উর্বশী রাউটেলা। ইন্দ্র কুমার পরিচালিত এই ছবিতে তাঁর বিপরীতে থাকছেন রীতেশ দেশমুখ, বিবেক ওবেরয় ও আফতাব শিবদাসানি। ‘সিং সাব দ্য গ্রেট’ ছবি দিয়ে বলিউডে অভিষেক ঘটে উর্বশীর। ২০১৫ সালে মিস ইউনিভার্স প্রতিযোগিতায় ভারতের প্রতিনিধিত্ব করেন তিনি। ২০১১ সালে জিতেছেন মিস এশিয়ান সুপার মডেল পুরস্কার। তা ছাড়া ভারতের সংগীতশিল্পী হানি সিংয়ের দেশি কালাকার অ্যালবামের ‘লাভ ডোজ’ গানের ভিডিওতে দেখা গিয়েছিল উর্বশীকে।
