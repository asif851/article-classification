
দেবাশীষ বিশ্বাসের প্রথম ছবি শ্বশুরবাড়ি জিন্দাবাদ। ছবিটি মুক্তি পেয়েছিল ২০০১ সালে। এরপর মুক্তি পেয়েছে শুভ বিবাহ (২০০৯) ও ভালোবাসা জিন্দাবাদ (২০১৩)। এর মধ্যে দারুণ সাফল্য পাওয়া ছবিটির নাম শ্বশুরবাড়ি জিন্দাবাদ। এবার দেবাশীষ তৈরি করছেন তাঁর চার নম্বর চলচ্চিত্র। নাম মন জ্বলে। এরই মধ্যে ছবির অভিনয়শিল্পীদের চূড়ান্ত করা হয়েছে। জানা গেছে, এই ছবিতে অভিনয় করবেন সায়মন, আঁচল, মিলন, তমা মির্জা। প্রযোজনা প্রতিষ্ঠান গীতি চিত্রকথা সূত্রে জানা গেছে, ছবিটির শুটিং শুরু হবে জুলাই মাসে।দেবাশীষ জানান, এবার তিনি পুরোপুরি মৌলিক গল্প নিয়ে ছবি তৈরি করবেন। কাহিনি ও সংলাপ লিখেছেন কমল সরকার। চিত্রনাট্য লিখেছেন ও পরিচালনা করবেন দেবাশীষ।একটি বিয়োগান্তক গল্প নিয়ে তৈরি হবে মন জ্বলে। দুটি মেয়ে ভালোবাসে একটি ছেলেকে। কিন্তু শেষ পর্যন্ত ভালোবাসার আত্মত্যাগের মধ্য দিয়েই ভালোবাসার জয় হয়।দেবাশীষ বিশ্বাসের বাবা প্রয়াত চিত্রনির্মাতা দিলীপ বিশ্বাস। বাবার হাত ধরেই চলচ্চিত্রে আসেন দেবাশীষ। নিজের নতুন ছবি নিয়ে তিনি বলেন, ‘আমার আগের তিনটি ছবিই ছিল শহরকেন্দ্রিক গল্প নিয়ে। ওগুলো ছিল কমেডি আর রোমান্টিক-কমেডি ধাঁচের। এবার আমি বিয়োগান্তক গল্প নিয়ে কাজ করতে যাচ্ছি। পুরোটাই গ্রামের পটভূমিতে। গ্রামের সহজ, সাধারণ মানুষের জীবন আর তাদের আশা, আকাঙ্ক্ষা থাকছে এই গল্পে।’
 
