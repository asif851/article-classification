
একজন মানুষ একাধারে মুক্তিযোদ্ধা, যুদ্ধশিশু আবার রাজাকার—কেমন করে হতে পারেন? প্রশ্নটা যদি অভিনেতা মোশাররফ করিমকে করা হয়, তা হলে জবাব কিন্তু দিয়ে দিচ্ছে ওপরের ছবিগুলোই। কয়েক মাসের ব্যবধানে এই অভিনেতাকে দেখা গেছে তিনটি রূপেই। তিনটি নাটকের জন্য তিনি ধারণ করেছেন তিন ধরনের চরিত্র।আবু হায়াত মাহমুদের প্রত্যাবর্তন নাটকে যুদ্ধশিশুর চরিত্রে অভিনয় করেছেন মোশাররফ করিম। মায়ের গ্রাম খুঁজতে যিনি হাজির হয়েছেন এ দেশে। নাটকটি এবারের বিজয় দিবস উপলক্ষে নির্মিত হলেও শেষ মুহূর্তে জানা যায়, এবার তা প্রচারিত হচ্ছে না। পরিচালক জানিয়েছেন, খুব শিগগির নাটকটি প্রচারিত হবে।তবে একই পরিচালকের আঁধারের ঋণ নাটকটি আজই প্রচারিত হবে আরটিভিতে সন্ধ্যা ৭টা ৪০ মিনিটে। এই নাটকে মোশাররফ করিমের চরিত্রটি একজন রাজাকারের, যার নির্দেশে এলাকার বুদ্ধিজীবীদের ধরে ধরে হত্যা করা হয়। এতে আরও অভিনয় করেছেন তিশা, শতাব্দী ওয়াদুদ ও সুজাত শিমুল।এখানেই শেষ নয়, মোশাররফ করিম এবারের বিজয় দিবস উপলক্ষে তৈরি একটি টেলিছবিতে মুক্তিযোদ্ধার চরিত্রেও অভিনয় করেছেন। টেলিছবিটির নাম রবির আবির। এটি রচনা করেছেন এলিনা শাম্মী ও পরিচালনা করেছেন অরণ্য পলাশ। টেলিছবিটির শুটিং হয়েছে এ মাসের শুরুতেই। তবে শুটিং হলেও এবারের বিজয় দিবসে এটি প্রচারিত হচ্ছে না। পরিচালক জানিয়েছেন, দিন পরিবর্তন করে টেলিছবিটি আসছে ২৬ মার্চ প্রচারের পরিকল্পনা করছেন তাঁরা।
