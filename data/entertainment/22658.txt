
গত ১০ বছর ধরে সফলভাবে টেলিভিশনে ট্রাভেল শো পরিচালনা করে আসছেন শাহরিয়ার শাকিল। সম্প্রতি ‘ট্রাভেলার্স স্টোরি’ নামের নতুন একটি ট্রাভেল শো পরিচালনা করলেন শাকিল। সপ্তাহের প্রতি শনিবার রাত নয়টায় চ্যানেল নাইনে এটি প্রচারিত হবে। ‘ট্রাভেলার্স স্টোরি’ উপস্থাপনার দায়িত্ব পেয়েছেন এবিসি রেডিওর আরজে মারিয়া।অনুষ্ঠানটি সম্পর্কে শাহরিয়ার শাকিল জানিয়েছেন, স্টার ক্রুজ কোম্পানির সুপারস্টার ভারগো জাহাজে চেপে ট্রাভেলার্স স্টোরি ঘুরে বেড়িয়েছে সিঙ্গাপুর থেকে থাইল্যান্ডের ফুকেট, মালয়েশিয়ার লংকাভি। অনুষ্ঠানের প্রথম আট পর্বে এ ভ্রমণের চিত্র তুলে ধরা হয়েছে। ফুল এইচডি ক্যামেরায় শুট করা হয়েছে ‘ট্রাভেলার্স স্টোরি’। অনুষ্ঠানটি দেখে ভিন্ন রকমের এক ক্রুজিং অভিজ্ঞতা পাবেন দর্শকেরা।শাহরিয়ার শাকিল আরও জানিয়েছেন, দর্শকেরাও এই আয়োজনে অংশ নিতে পারবেন। তাঁদের জন্য থাকবে কিছু কুইজ। এই কুইজে বিজয়ী ও তাঁর একজন সঙ্গী পাবেন সিঙ্গাপুর এয়ারলাইনস এবং সুপারস্টার ভারগোর সৌজন্যে ঢাকা-সিঙ্গাপুর-ঢাকা এয়ার টিকিটসহ সুপারস্টার ভারগোতে তিন রাত চার দিন ভ্রমণের সুযোগ।
সিঙ্গাপুরের ইউনিভার্সেল স্টুডিওতেও ‘ট্রাভেলার্স স্টোরি’ অনুষ্ঠানের শুটিং করা হয়েছে। অনুষ্ঠানের চারটি পর্বে ইউনিভার্সেল স্টুডিওর আকর্ষণীয় অনেক কিছুই দেখার সুযোগ পাবেন দর্শকেরা। পাশাপাশি কুইজের সঠিক উত্তর দিয়ে ঢাকা-সিঙ্গাপুর-ঢাকা এয়ার টিকিটসহ ইউনিভার্সেল স্টুডিও দেখার সুযোগও পেয়ে যেতে পারেন তাঁরা।
