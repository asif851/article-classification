
কথা ছিল ২০ মার্চ থেকে কক্সবাজারে যৌথ প্রযোজনার ছবি ‘বালিঘর’-এর শুটিং শুরু হবে। কিন্তু বিদেশি শিল্পীদের শুটিংয়ে অংশ নেওয়ার ব্যাপারে দুই দেশের সরকারের অনুমতি নিতে আমলাতান্ত্রিক জটিলতার কারণে পিছিয়ে দেওয়া হয়েছে ছবির শুটিং। নতুনভাবে আগামী সেপ্টেম্বর মাসে ছবির শুটিংয়ের সম্ভাব্য সময় নির্ধারণ করা হয়েছে। এসব তথ্য দিয়েছেন ছবির বাংলাদেশি অভিনেতা আরিফিন শুভ।আরিফিন শুভ বলেন, ছবিতে বাংলাদেশ ও ভারতের শিল্পীদের দুই দেশে শুটিং করার অনুমতি সঠিক সময়ে না পাওয়ায় এমনটি হয়েছে। আবেদন করা হয়েছে। অনুমতি আসতে সময় লাগছে। তবে অনুমতি হয়ে যাবে।এদিকে ছবির বাংলাদেশি প্রযোজনা প্রতিষ্ঠান বেঙ্গল ক্রিয়েশনস থেকে জানানো হয়েছে, ২৭ মার্চ যৌথ প্রযোজনার প্রিভিউ কমিটি থেকে বালিঘর ছবির চিত্রনাট্য পাস হয়েছে। চিত্রনাট্যটি প্রিভিউ কমিটি থেকে অনুমতির বিষয়টি নিশ্চিত করেছেন কমিটির সভাপতি ও বিএফডিসির ব্যবস্থাপনা পরিচালক আমির হোসেন। তবে রেজল্যুশন আকারে এখনো প্রকাশ করা হয়নি বলে জানান তিনি। আমির হোসেন বলেন, ‘মৌখিকভাবে আমরা অনুমতি দিয়েছি। লেখালেখির কাজ শেষ করে চিঠির মাধ্যমে আনুষ্ঠানিকভাবে অনুমতি দেওয়া হবে।’‘বালিঘর’ ছবিটি কলকাতা থেকে প্রযোজনা করছে নাথিং বিয়ন্ড সিনেমা। অভিনয় করছেন আরিফিন শুভ, নুসরাত ইমরোজ তিশা, নওশাবা, আবির চ্যাটার্জি, অনির্বাণ ভট্টাচার্য, পার্নো মিত্র, রাহুল বন্দ্যোপাধ্যায় প্রমুখ।
 
