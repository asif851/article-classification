
ভীষণ লাজুক আমি। কারণ ছাড়াই যেন লজ্জা পেয়ে বসি। প্রথম ক্রাশ খেয়েছি এক বিদেশির সঙ্গে। আমি তখন আইডিয়াল স্কুল অ্যান্ড কলেজে উচ্চমাধ্যমিকে মাত্র ভর্তি হয়েছি। ২০০১-০২ সালের ঘটনা। আমার বোন লন্ডন থেকে এসেছে। সঙ্গে এসেছে তার এক সহপাঠী বন্ধু। আমি আপুর বাসায় বেড়াতে গেছি। সেখানেই ছেলেটার সঙ্গে পরিচয়। তাকে দেখার পর আমার মধ্যে কেমন যেন এক অনুভূতি তৈরি হয়। অনেক মেয়েই মনে মনে একটা ছেলেকে কল্পনা করে। ছেলেটিকে দেখে মনে হলো, আমি যেন কল্পনার সেই ছেলেটির দেখা পেয়েছি। কারণ, আমি যে ছেলেটিকে জীবনসঙ্গী হিসেবে কল্পনা করেছি, ভেবেছি সে হবে ধার্মিক আর পরিবারের সবার যত্ন নেবে, খেয়াল রাখবে। ছেলেটি আসলেই সে রকম। কিন্তু তার সঙ্গে কথা বলতে পারিনি। অন্যতম কারণ, আমার লাজুক স্বভাব। এরপর তার সঙ্গে আরও দেখা হয়েছে। কিন্তু প্রেম বলতে যা সবাই বুঝি, তেমনটা হয়নি। আমাদের সে সুযোগ ছিল না। সত্যি বলছি, আমার জীবনে প্রেম আসে এর পরই। আসলে মানুষের জীবনে প্রেম শুধু একবারই আসে না, বহুবার আসে। এর মধ্যে প্রথম প্রেম আর সত্যিকারের প্রেম দুটি আলাদা। যার সঙ্গে প্রথম প্রেম হয়েছিল, সেই ছেলেটি দেশের বাইরে থাকত। নাম, থাক না। বলতে চাচ্ছি না। কারণ, তার পারিবারিক জীবনে সমস্যা হতে পারে। প্রেমের শুরুর দিকে খুব ভালো লাগা ছিল। পরে নানা কারণে আমাদের সম্পর্ক বেশি দূর যায়নি। আমাদের দুজনের জীবন দুই ধরনের। আমরা আলাদা হয়ে যাই। কিন্তু এটা ঠিক, আমাদের পরস্পরের প্রতি শ্রদ্ধা এখনো অটুট আছে। এটা আমার কাছে নিষ্পাপ প্রেমের মতো। আর সত্যিকারের প্রেম বলতে বুঝি, স্বামীর সঙ্গে ভালোবাসা। এটাই হওয়া উচিত। এটাই টিকে থাকে।
