
ছোট পর্দার জনপ্রিয় অভিনেত্রী ফারজানা ছবি ও ঢাকা কমার্স কলেজের সহকারী অধ্যাপক তন্ময় সরকার ঘরোয়াভাবে বিয়ের আনুষ্ঠানিকতা সম্পন্ন করেন গত এপ্রিল মাসে। ৯ মে তাঁদের বিবাহ-উত্তর সংবর্ধনা অনুষ্ঠানের আয়োজন করা হয়। এবার হানিমুনে যাওয়ার পরিকল্পনা করছে এ নবদম্পতি। সবকিছু ঠিক থাকলে আগামী জুন মাসে দেশের বাইরে বেড়াতে যাবেন বলেই জানিয়েছেন ছবি।এ প্রসঙ্গে ফারজানা ছবি বলেন, ‘আমরা হানিমুনে যাওয়ার জন্য প্রস্তুতি নিচ্ছি। সবকিছু ঠিক থাকলে সামনের মাসে আমরা দুজন একান্ত সময় কাটানোর জন্য দেশের বাইরে যাব। কয়েকটি দেশে বেড়াতে যাওয়ার পরিকল্পনা রয়েছে আমাদের।’বিয়ের পরের জীবন সম্পর্কে জানতে চাইলে ছবি বলেন, ‘আগে ভাবতাম জীবন মানে নিজের জন্য বাঁচা। কিন্তু এখন মনে হয় জীবন মানে শুধু নিজের জন্য বাঁচা নয়, অন্যের জন্যও বেঁচে থাকা। আমার মতে, বিয়ের পর নতুন জীবনকে যতটা ভিন্নভাবে না ভাবা যায় ততই মঙ্গল।’
ফারজানা ছবি আরও বলেন, ‘জীবন মানেই তো নতুন নতুন গল্প। আর এই গল্পের মধ্যেই আমরা বিচরণ করছি প্রতিনিয়ত। যেদিন গল্প থেমে যাবে সেদিন জীবনের প্রাপ্তিও শেষ হয়ে যাবে বলে আমি মনে করি।’এদিকে বিয়ের পর অভিনয় থেকে সাময়িক বিরতি নিলেও আবার কাজে ফিরছেন ফারজানা ছবি। ২০ মে তৌহিদ খান বিপ্লব ও মনিরুজ্জামান লিপন পরিচালিত ‘সোনালি মেঘের ভেলা’ ধারাবাহিক নাটকের শুটিংয়ে অংশ নেবেন ছবি। নাটকটিতে নিজের চরিত্র সম্পর্কে ছবি বলেন, ‘আমি এখানে অনেক আত্মনির্ভরশীল ও নারীবাদী একটি চরিত্রে অভিনয় করেছি। নাটকটির মাধ্যমে দর্শকদের মধ্যে সচেতনতামূলক অনেক বার্তা পৌঁছে দেওয়ার চেষ্টা করা হচ্ছে।’‘সোনালি মেঘের ভেলা’ ধারাবাহিক নাটকটি প্রচারিত হচ্ছে দেশ টিভিতে। এর বিভিন্ন চরিত্রে রয়েছেন আরমান পারভেজ মুরাদ, দীপা খন্দকার, ওয়াহিদা মল্লিক জলি, তানিয়া হোসাইন, দিহান, সারা যাকের প্রমুখ।
