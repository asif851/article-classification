
প্রথমে জানা গিয়েছিল, পরিচালক মোস্তফা সরয়ার ফারুকীর শনিবার বিকেল ছবিতে অভিনয় করছেন ফিলিস্তিনের ইয়াদ হুরানি। বাংলাদেশের নুসরাত ইমরোজ তিশা ও জাহিদ হাসানও থাকছেন ছবিতে। নতুন খবর হলো, শিল্পীর তালিকায় যোগ হয়েছে পরমব্রত চট্টোপাধ্যায়ের নাম। শুধু তা-ই নয়, ঢাকার বিভিন্ন জায়গায় এখন শুটিং করছেন কলকাতার এই অভিনেতা।
ছবির একটি বিশেষ চরিত্রে অভিনয় করছেন পরমব্রত। বেশ আগেই চুক্তিবদ্ধ হয়েছেন তিনি। বিষয়টি নিশ্চিত করেছেন ছবিটির বাংলাদেশ অংশের প্রযোজক জাজ মাল্টিমিডিয়ার চেয়ারম্যান আবদুল আজিজ। তিনি বলেন, প্রায় এক মাস আগে এই ছবিতে চুক্তিবদ্ধ হয়েছেন পরমব্রত।
জানা গেছে, ১ জানুয়ারি থেকে ঢাকার লোকেশনে শনিবার বিকেল ছবির শুটিং শুরু হয়েছে। ছবির শুটিংয়ে অংশ নিচ্ছেন পরমব্রতও। শুটিং লোকেশন থেকে মুঠোফোনে নায়িকা তিশা বলেন, ‘ঢাকার বিভিন্ন জায়গায় ঘুরে ঘুরে শুটিং করছি। পরমব্রত, জাহিদ হাসানসহ আমরা সবাই আছি শুটিংয়ে।’
জাজ মাল্টিমিডিয়া ছাড়াও যৌথ প্রযোজনার এই ছবি প্রযোজনা করছে বাংলাদেশের ছবিয়াল, ভারতের গ্রিনটাচ ও জার্মানির প্রযোজনা সংস্থা টানডেম প্রোডাকশন।
