
২০১৩ সালে ভারতের পশ্চিমবঙ্গে মুক্তি পায় জিৎ ও শুভশ্রী অভিনীত ছবি বস: বর্ন টু রুল। সে বছর স্থানীয় বক্স অফিসে ভালো ব্যবসা করে ছবিটি। এটি ছিল তামিল এক ছবির রিমেক। শোনা গিয়েছিল ছবিটি হিন্দি ভাষাতেও তৈরি হবে, যেখানে অভিনয় করবেন অভিষেক বচ্চন। কিন্তু এখনো এ ব্যাপারে কোনো পোক্ত ঘোষণা পাওয়া যায়নি। তবে বলিউডে বস নিয়ে জটিলতা থাকলেও, টালিউডের সাফল্যের জের ধরে এবার বস ছবির সিক্যুয়েলের সঙ্গে যুক্ত হচ্ছে ঢালিউড। ঘোষণা এসেছে, বস ২ ছবির। এটি বাংলাদেশ-ভারতের যৌথ প্রযোজনায় তৈরি হবে। আর এবারের ছবিতে জিৎ অভিনয় করবেন বাংলাদেশের অভিনেত্রী ফারিয়ার বিপরীতে।ঢালিউডের নুসরাত ফারিয়া ও টালিউডের জিৎকে একসঙ্গে দেখা গিয়েছিল এ বছর মুক্তি পাওয়া বাদশা ছবিতে। বস ২ হবে এ জুটির দ্বিতীয় ছবি। এরই মধ্যে ছবিটিতে অভিনয়ের জন্য চুক্তিবদ্ধ হয়েছেন বলে প্রথম আলোকে জানিয়েছেন ফারিয়া। বাদশা ছবির সাফল্যের জের ধরেই নাকি আবারও একসঙ্গে কাজ করার সুযোগ মিলল দুই দেশের দুই তারকার। এ নিয়ে ফারিয়া বলেন, ‘সত্যি বলতে কি, আবারও ভালো একটা কাজের সুযোগ পাচ্ছি। বাদশা ছবির দলটাই এ ছবিতে কাজ করবে। তাই এবারের কাজটিও ভালো হবে আশা করছি। পুরোনো ভুলগুলো নতুন করে হবে না।’এখনো চুক্তিবদ্ধ না হলেও ফারিয়ার বিপরীতে জিতের অভিনয়ের বিষয়টি নিশ্চিত করেছেন ছবিটির বাংলাদেশ অংশের প্রযোজক ও নির্মাতা আবদুল আজিজ। তিনি বলেন, চূড়ান্ত কথাবার্তা হয়ে গেছে। জানুয়ারি থেকে শিডিউলও দিয়েছেন জিৎ। দু-এক দিনের মধ্যেই চুক্তিবদ্ধ হবেন তিনি। বস ছবির প্রথম কিস্তিতে প্রধান চরিত্রে ছিলেন জিৎ।বস ২ ছবির কলকাতা অংশের পরিচালক বাবা যাদব। বস-এর প্রথম কিস্তির পরিচালকও ছিলেন তিনি। মুঠোফোনে কলকাতা থেকে যাদব বলেন, ‘শুটিং শুরুর প্রস্তুতি নেওয়া হচ্ছে এখন। জানুয়ারি থেকে শুটিং শুরুর পরিকল্পনা আমাদের।’
