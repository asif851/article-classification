
রোববার রাতে গুজব ছড়ায়, চিত্রনায়ক রাজ্জাক লাইফ সাপোর্টে আছেন। কিন্তু খোঁজ নিয়ে জানা যায়, তিনি হাসপাতালে ভর্তি, তবে শঙ্কামুক্ত। সে সময় রাজ্জাকের পরিবারের সঙ্গে যোগাযোগ করা হলে সেখান থেকে জানানো হয়, আপাতত তাঁর শারীরিক অবস্থা গণমাধ্যমে প্রকাশ করতে চান না তাঁরা। তবে রাজ্জাকের অসুস্থতা নিয়ে বিভ্রান্তি বাড়তে থাকলে প্রথম আলোর সঙ্গে কথা বলেন রাজ্জাকের ছোট ছেলে সম্রাট। তিনি জানান, চার বছর ধরে শ্বাসকষ্টজনিত সমস্যায় ভুগছেন বাংলাদেশি চলচ্চিত্রের জনপ্রিয় নায়ক রাজ্জাক। কয়েক মাস পরপর হঠাৎ করে তাঁর এই শ্বাসকষ্ট বেড়ে যায়। আর তখনই তাঁকে নিতে হয় হাসপাতালে। গত শুক্রবার শ্বাসকষ্ট বেড়ে যাওয়ায় আবারও হাসপাতালে ভর্তি হতে হয় তাঁকে।রাজ্জাকভক্তরা যাতে তাঁর অসুস্থতার খবরে বিচলিত না হন, সে জন্য বরাবরই হাসপাতালে ভর্তির বিষয়টি গোপন রাখার চেষ্টা করেছেন তাঁর পরিবারের সদস্যরা। রাজ্জাকের ছেলে সম্রাট প্রথম আলোকে বলেন, ‘আব্বাকে দেশের মানুষ খুব ভালোবাসেন। তাঁর অসুস্থতার খবরে সবাই চিন্তিত হয়ে পড়েন। ঘন ঘন হাসপাতালে ভর্তি হলেও সবার দোয়া ও ভালোবাসায় চিকিৎসা শেষে সুস্থ হয়ে বাড়ি ফিরে যান তিনি। সবাই যেন তাঁকে নিয়ে দুশ্চিন্তা না করেন, তাই আমরা ব্যাপারটি জানাতে চাইনি।’বাবা রাজ্জাকের বর্তমান অবস্থা সম্পর্কে ছেলে সম্রাট বলেন, ‘এখন চিন্তার কিছু নেই। তিনি মোটামুটি ভালো আছেন। শারীরিক অবস্থার উন্নতি হয়েছে।’
