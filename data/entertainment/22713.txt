
রবীন্দ্রনাথের মনকাড়া শিশুতোষ রচনা ‘সে’ অবলম্বনে কবি টোকন ঠাকুর নির্মাণ করছেন রাজপুত্তুর নামে একটি চলচ্চিত্র। রবীন্দ্রনাথের মৃত্যুর পর লীলা মজুমদার তাঁর কৈশোরক সংকলনে ‘সে’র দশম পরিচ্ছদটাকে আলাদা গল্প হিসেবে ‘সুকুমার’ নামে ছেপেছিলেন। এই গল্পটিকেই চিত্রনাট্যের ভিত্তি হিসেবে ধরা হয়েছে।রাজপুত্তুর ছবির শুটিং হয়েছে গাজীপুরের কাপাসিয়ার দরদরিয়া গ্রামে, প্রবাসী সরকারের প্রধানমন্ত্রী তাজউদ্দীন আহমদের বসতভিটায়।কবিগুরু তাঁর ৭৩ বছর বয়সে লিখেছিলেন সে। ছবিতে একজন কবি চরিত্রে দেখা যাবে ভাস্বর বন্দ্যোপাধ্যায়কে। রবীন্দ্রনাথ-তনয় রথীন্দ্রনাথের পালিত কন্যা পুঁপের ভূমিকায় অভিনয় করছে তাপসী। সুকুমার চরিত্রে মুগ্ধ। পুঁপে বড় হলে চরিত্রটিও হয়ে যায় রক্তকরবীর নন্দিনী; সিনথিয়া করছেন এই চরিত্রে অভিনয়।পরিচালক টোকন ঠাকুর জানান, ছবিটি প্রায় ১০০ বছর আগের পটভূমিকে কেন্দ্র করে তৈরি হলেও রবীন্দ্রনাথের সব গল্পের মতো এ গল্পের মধ্যেও কিশোর আর বড়দের জন্য রয়েছে কিছু গুরুত্বপূর্ণ বার্তা।ছবিটির সম্পাদনার কাজ শেষে এ মাসের শেষ দিকে মন্ত্রণালয়ে জমা হওয়ার কথা রয়েছে।২০১৩ সালে বাংলাদেশ সরকারের সংস্কৃতি মন্ত্রণালয় তিনটি শিশুতোষ স্বল্পদৈর্ঘ্য চলচ্চিত্র নির্মাণের ঘোষণা দেয়। রবীন্দ্রনাথ ঠাকুরের ১৫০তম জন্মশতবার্ষিকী উপলক্ষে সরকার তিনটি চলচ্চিত্রই রবীন্দ্রসাহিত্য অবলম্বনে নির্মাণের উদ্যোগ গ্রহণ করে বিজ্ঞপ্তি প্রকাশ করে। জমা পড়া চিত্রনাট্যগুলোর মধ্যে যাচাই-বাছাই শেষে তিনটি চিত্রনাট্য মনোনয়ন পায়। টোকন ঠাকুরের রাজপুত্তুর ছাড়াও একই ক্যাটাগরিতে মুস্তাফা মনোয়ার নির্মাণ করছেন বীরপুরুষ কবিতা অবলম্বনে বীরপুরুষ এবং লুসি তৃপ্তি গোমেজ নির্মাণ করছেন ডাকঘর ছবিটি।
