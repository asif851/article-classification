
এক দিন বন্ধ থাকার পর আবারও শুরু হয়েছে মনে রেখো সিনেমার শুটিং। গাজীপুরের ভবানীপুর ইকো রিসোর্টে পুরোদমে চলছে ঢালিউডের অভিনেত্রী মাহিয়া মাহি ও টালিগঞ্জের বনি অভিনীত এই ছবির কাজ।
দেশের বাইরের শিল্পীদের নিয়ে কাজ করার যথাযথ নিয়ম না মানায় গত শুক্রবার পরিচালক সমিতি থেকে মনে রেখো সিনেমার শুটিং বন্ধ করে দেওয়া হয়। ছবিটির জন্য কলকাতা থেকে নায়ক ছাড়াও ক্যামেরাম্যান, ফাইট ডিরেক্টরসহ বেশ কয়েকজন কলাকুশলী আনা হয়। তাঁদের নিয়ে গত ১৯ মার্চ ওয়াজেদ আলী সুমন শুরু করেন ছবিটির শুটিং। রোববার সন্ধ্যায় প্রথম আলোর সঙ্গে আলাপে এই পরিচালক দাবি করেন, সরকারি নিয়মনীতি মেনেই তাঁরা দেশের বাইরের শিল্পী ও কলাকুশলীদের নিয়ে আসেন। দ্রুত শুটিং শুরু করায় সিনেমাসংশ্লিষ্ট কয়েকটি সংগঠনের অনুমতি নেওয়া সম্ভব হয়নি। তাদের আপত্তির কারণেই শুটিং বন্ধ রাখা হয়েছিল। পরে সংগঠনগুলোর অনুমতি নিয়ে আবারও ছবিটির শুটিং শুরু করা হয়। আজ শুটিং করছেন মিশা সওদাগর ও বনি। ওয়াজেদ আলী জানান, শুটিং চলবে আগামী ৫ মে পর্যন্ত। মনে রেখো ছবির গানগুলোর শুটিং হবে দেশের বাইরে। তিনি বলেন, ‘ছবিটি ঈদে মুক্তি দেওয়ার ইচ্ছা আছে।’
 
