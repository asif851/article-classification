
 
‘বলিউড কুইন’ কঙ্গনা রনৌত বরাবরই চ্যালেঞ্জ নিতে ভালোবাসেন। তাঁর কাণ্ডকারখানা নিয়ে যতই বিতর্ক হোক না কেন, এসবে এই অভিনেত্রী থোড়াই কেয়ার করেন। ভিন্নধর্মী চরিত্রে কাজ করা রীতিমতো তাঁর নেশার মতো। এবার কঙ্গনাকে দেখা যাবে ৮০ বছরের এক বৃদ্ধার চরিত্রে। নিজের পরিচালিত প্রথম ছবিতেই তিনি এক বৃদ্ধার বেশ নিতে যাচ্ছেন। জাতীয় চলচিত্র পুরস্কারজয়ী এই অভিনেত্রী যে বৃদ্ধার চরিত্রেও দর্শক মাত করবেন, এ বিষয়ে কোনো সন্দেহ নেই।
এ বছরের শেষের দিকে ‘তেজু’ নামের একটি ছবি পরিচালনা করার কথা রয়েছে কঙ্গনার। ছবিটির প্রযোজকও তিনি। এখানে কঙ্গনার চরিত্রটি বৃদ্ধা হলেও উচ্ছল। যিনি জীবনসায়াহ্নে এসেও হাল ছাড়তে নারাজ। আর নিজেকে তরুণ ভাবতেই পছন্দ করেন সেই বৃদ্ধ নারী। চরিত্রটিতে কঙ্গনার খুব কাছের একজন মানুষের ছায়া আছে বলে জানান তিনি। ৩০ বছর বয়সী এই বলিউড অভিনেত্রী জানান, ছোটবেলায় তিনি তাঁর দাদার মা-বাবাকে খুব কাছ থেকে দেখার সুযোগ পেয়েছেন। হিমাচল প্রদেশে তাঁদের সান্নিধ্যেই বেড়ে উঠেছেন এই তারকা। এ ছবিতে অভিনয় করতে গিয়ে সেই অভিজ্ঞতা ভালোভাবে কাজে লাগাবেন তিনি।
ছবিটিতে হিমাচল প্রদেশের জীবনযাত্রার কিছু চিত্রও তুলে ধরতে চান কঙ্গনা, যা এর আগে কোনো হিন্দি ছবিতে দেখা যায়নি। বলিউডে পা রাখার আগে এ অভিনেত্রীর জীবন কেমন ছিল, তার খানিক বর্ণনাও পাওয়া যাবে এই ছবিটিতে। ‘তেজু’ কঙ্গনার রনৌতের নতুন প্রযোজনা প্রতিষ্ঠান মনিকর্নিকা ফিল্মসের ব্যানারে তৈরি হবে। শৈলেশ সিং ছবিটির আরেকজন প্রযোজক। ২০১৮ সালে এটি মুক্তি দেওয়ার ইচ্ছা তাঁদের। বলিউড হাঙ্গামা।
