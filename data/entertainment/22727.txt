
‘তৃতীয় শ্রেণির নাগরিক হয়ে আর যুক্তরাজ্যে আর থাকতে চাই না। অনেক দিনই তো থাকা হলো। সন্তানরাও এখন বড় হয়ে গেছে। আমিও মোটামুটি নিজেকে গুছিয়ে নিয়েছি। জানুয়ারির ১৪ তারিখ দেশে ফেরার অপেক্ষায় আছি।’ কিন্তু তাঁর আর দেশে ফেরা হলো না। অপেক্ষা শেষ হওয়ার আগেই তিনি না-ফেরার দেশে পাড়ি জমালেন। তিনি মিল্টন আকবর, বাংলাদেশের জনপ্রিয় ড্রামবাদক ও মিউজিশিয়ান।আজ রোববার যুক্তরাজ্যের স্থানীয় সময় সকাল পাঁচটা ২০ মিনিটে মিল্টন আকবর হৃদ্‌যন্ত্রের ক্রিয়া বন্ধ হয়ে মৃত্যুবরণ করেন বলে জানা গেছে।গুণী এই ড্রামার দীর্ঘদিন ধরে লন্ডনে ছিলেন। আগামী জানুয়ারিতে দেশে আসার কথা ছিল। মিল্টন আকবর দীর্ঘদিন ড্রামবাদক হিসেবে বাজিয়েছেন ব্যান্ড এলআরবিতে। এ ব্যান্ডের জনপ্রিয় হার্ডরক অ্যালবাম তবুওর সব কটি গানে মিল্টন আকবর ড্রামার হিসেবে কাজ করেন।ড্রামবাদক হিসেবে নিজেকে অন্যরকম এক উচ্চতায় নিয়ে গিয়েছিলেন মিল্টন আকবর। লন্ডনেও তিনি নিয়মিত শো করেছেন। তিনি দেশীয় চলচ্চিত্রের শক্তিমান অভিনেতা প্রয়াত শওকত আকবরের ছেলে। এ খ্যাতিমান ড্রামবাদকের মৃত্যুতে দেশীয় সংগীতাঙ্গনে শোকের ছায়া নেমে এসেছে।
