
এক বছরেরও বেশি সময় ধরে চুটিয়ে প্রেম করার পর ২০১২ সালের ডিসেম্বরে নেড রকনলকে বিয়ে করেন অস্কারজয়ী ব্রিটিশ অভিনেত্রী কেট উইন্সলেট। এবার রকনলকে প্রথম সন্তান উপহার দিলেন ৩৮ বছর বয়সী এ তারকা অভিনেত্রী। ৭ ডিসেম্বর শনিবার যুক্তরাজ্যের এনএইচএস হাসপাতালে ছেলে সন্তানের জন্ম দিয়েছেন কেট উইন্সলেট।বিষয়টির সত্যতা নিশ্চিত করে কেটের মুখপাত্র জানিয়েছেন, ‘মা এবং ছেলে দুজনই সুস্থ আছে।’ রকনলকে প্রথম সন্তান উপহার দিলেও, এই নিয়ে তৃতীয়বারের মতো মাতৃত্বের স্বাদ নিলেন ‘টাইটানিক’ তারকা কেট উইন্সলেট। সম্প্রতি এক খবরে এ তথ্য জানিয়েছে যুক্তরাজ্যের ডেইলিমেইল। প্রথম স্বামী ব্রিটিশ নির্মাতা জিম থ্রিপলটনের সঙ্গে কেটের প্রথম মেয়ে মিয়া থ্রিপলটনের বয়স এখন ১৩। ২০০১ সালের ডিসেম্বরে জিমের সঙ্গে বিচ্ছেদ হয়ে যাওয়ার পর ‘স্কাইফল’ ছবির নির্মাতা স্যাম মেন্ডেসের সঙ্গে প্রণয়ের সম্পর্কে জড়ান কেট। ২০০৩ সালের মে মাসে গাঁটছড়া বাঁধেন কেট ও স্যাম। একই বছরের ডিসেম্বরে তাঁদের ঘরে আসে ছেলে জো মেন্ডেস। ২০১১ সালে কেট ও স্যামের বিচ্ছেদ হয়ে যায়।স্যাম মেন্ডেসের সঙ্গে বিচ্ছেদের পরপরই যুক্তরাজ্যের ধনাঢ্য ব্যবসায়ী ও ভার্জিন গ্যালাক্টিকের প্রধান রিচার্ড ব্র্যানসনের ভাতিজা নেড রকনলের সঙ্গে পরিচয় হয় কেটের। কিছুদিনের মধ্যেই অভিসারে মেতে ওঠেন নেড ও কেট। বাগদানের পর ২০১২ সালের সেপ্টেম্বরে নিউইয়র্ক ছেড়ে যুক্তরাজ্যে স্থায়ীভাবে বসবাস শুরু করেন তাঁরা। একই বছরের ডিসেম্বরে ঘরোয়া আয়োজনে তাঁদের বিয়ের আনুষ্ঠানিকতা সম্পন্ন হয়।
কেটের আগে ব্রিটিশ চলচ্চিত্র প্রযোজক ভিসকাউন্ট কাউড্রে’র মেয়ে এলিজা পিয়ারসনকে বিয়ে করেছিলেন ভার্জিন গ্যালাক্টিকের নির্বাহী কর্মকর্তা নেড রকনল।
