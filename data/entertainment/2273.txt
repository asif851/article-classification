
নাট্যনির্মাতা থেকে অনেক আগেই হয়েছেন চলচ্চিত্রনির্মাতা। নির্মাণ করেছেন কয়েকটি ব্যবসাসফল চলচ্চিত্র। সেই নির্মাতা এস এ হক অলীক সম্প্রতি নির্মাণ করলেন একটি দীর্ঘ ধারাবাহিক নাটক ‘আয়না ঘর’। নাটকটি রচনা করেছেন মাসুম রেজা। এতে অভিনয় করেছেন আবুল হায়াত, আল মনসুর, শহীদুজ্জামান সেলিম, সাবেরী আলম, অপূর্ব, নাদিয়া, অহনা, আমব্রিন, সাব্বির আহমেদ প্রমুখ।নাটকটির গল্প প্রসঙ্গে নির্মাতা বলেন, ‘একটি পারিবারিক গল্প। এখনো যে পরিবারে একজন অভিভাবক দরকার কিংবা পরিবারের কেউ ভুল করলে তার পাশে থাকা বা শুধরে দেওয়া জরুরি, তা-ই দেখানো হবে নাটকে। মূলত তিন ভাই, বাবা-মা ও তাদের সম্পর্ক নিয়েই এগিয়েছে গল্পটি।’এত ধারাবাহিকের ভিড়ে দর্শক কেন নাটকটি দেখবেন—এ প্রসঙ্গে এস এ হক অলীক বললেন, ‘আমরা আসলে অন্য সবার মতো বলব না যে এটা অন্য রকম বা ভিন্ন রকম কাজ। শুধু এইটুকু বলব, আমাদের নাট্যগুরুরা যে ধরনের কাজ আমাদের শিখিয়েছেন, যে ধরনের নাটক দর্শক পছন্দ করেন, এটি সে ধরনের নাটক।’এটিএন বাংলায় এটি প্রচারিত হবে প্রতি সোম ও বুধবার রাত ১০টা ৫৫ মিনিটে।
