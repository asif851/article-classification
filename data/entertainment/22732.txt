
‘বলিউডে যৌন নিপীড়নের ঘটনা নতুন নয়। এত দিন এসব খবর সামনে আসেনি। বলিউডে অভিনয় করতে এসে হেনস্তার শিকার হতে হয় মেয়েদের।’ বললেন বলিউড তারকা প্রিয়াঙ্কা চোপড়ার মা মধু চোপড়া। হায়দরাবাদে ২০তম আন্তর্জাতিক শিশু চলচ্চিত্র উৎসবে সাংবাদিকদের সঙ্গে কথা প্রসঙ্গে বললেন তিনি। এই উৎসবের অন্যতম বিচারক ছিলেন তিনি। ৮ থেকে ১৪ নভেম্বর এই উৎসব অনুষ্ঠিত হয়।
মধু আরও বলেন, ‘বলিউডে কাজ শুরুর গোড়ার দিকে প্রিয়াঙ্কাকেও এমন অপ্রীতিকর পরিস্থিতির মুখোমুখি হতে হয়েছে। তখন তার বয়স ছিল মাত্র ১৭ বছর। প্রিয়াঙ্কা যখন যেখানে যেত, আমি তার সঙ্গে থেকেছি। বছর তিনেক আগে পর্যন্ত এর ব্যতিক্রম হয়নি।’
মধু চোপড়া আরও বলেন, ‘একবার এক চিত্রপরিচালক প্রিয়াঙ্কাকে স্ক্রিপ্ট পড়ে শোনাবেন। এর আগে তিনি জানতে চান, স্ক্রিপ্ট পড়ার সময় আমি সেখানে থাকব কি না। তখন প্রিয়াঙ্কা তাঁকে জানিয়ে দেয়, যে স্ক্রিপ্ট আমার মা শুনতে পারবেন না, ওই ছবিতে আমি কাজ করব না। এক ছবিতে প্রিয়াঙ্কাকে ছোট পোশাক পরে শট দেওয়ার প্রস্তাব দেওয়া হয়। যদিও ওই শটের জন্য ছোট পোশাকের প্রয়োজন ছিল না। তাই এই পোশাক পরতে রাজি হয়নি প্রিয়াঙ্কা। এরপর ওই পরিচালক তাঁর ১০টি ছবি থেকে আমার মেয়েকে বাদ দেন।’
হায়দরাবাদে ২০তম আন্তর্জাতিক শিশু চলচ্চিত্র উৎসব আয়োজন করে চিলড্রেনস ফিল্ম সোসাইটি অব ইন্ডিয়া। হিন্দুস্তান টাইমস
