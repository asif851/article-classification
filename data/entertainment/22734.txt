
বছর দুয়েক আগে দক্ষিণ কোরিয়ার ‘সাংস্কৃতিক দূত’ নির্বাচিত হয়েছিলেন বাংলাদেশের জনপ্রিয় অভিনয়শিল্পী তিশা। এরই মধ্যে সেই মেয়াদ শেষ হয়েছে। তিশা-ভক্তদের জন্য খুশির খবর হচ্ছে, তাঁদের প্রিয় এই অভিনেত্রী আবারও দক্ষিণ কোরিয়ার ‘সাংস্কৃতিক দূত’ নির্বাচিত হয়েছেন। এবারও তার মেয়াদ দুই বছর। দ্বিতীয় দফায় দক্ষিণ কোরিয়ার শুভেচ্ছাদূত নির্বাচিত হওয়ায় তিশাও বেশ উচ্ছ্বসিত।গত শুক্রবার বিকেলে রাজধানীর জাতীয় জাদুঘরে ‘কোরিয়ান চলচ্চিত্র উৎসব’ উদ্বোধনের আগে তিশার হাতে এ-সংক্রান্ত নিয়োগপত্র তুলে দেন বাংলাদেশে নিযুক্ত দক্ষিণ কোরিয়ার নতুন রাষ্ট্রদূত আন সিউং ডু।শুক্রবার বিকেলে প্রথম আলোর সঙ্গে আলাপে তিশা বলেন, ‘একজন অভিনেত্রী হিসেবে কোনো দেশের সাংস্কৃতিক শুভেচ্ছাদূত হওয়ার বিষয়টি অনেক বেশি সম্মানের। দ্বিতীয়বারের মতো দক্ষিণ কোরিয়ার সাংস্কৃতিক দূত হওয়াটা আরও বেশি সম্মানের। পাশাপাশি অনেক বড় একটা দায়িত্বও বটে। দ্বিতীয়বারের মতো আমাকে সাংস্কৃতিক শুভেচ্ছাদূত নির্বাচিত করার জন্য এর সঙ্গে সংশ্লিষ্ট সবাইকে অনেক অনেক ধন্যবাদ।’তিশা আরও বলেন, ‘পুরো ব্যাপারটি আমি ও আমার পরিবার দারুণ উপভোগ করছি। সত্যিই আমি অনেক বেশি উচ্ছ্বসিত।’এ সময় আরও উপস্থিত ছিলেন প্রধানমন্ত্রী শেখ হাসিনার পররাষ্ট্রবিষয়ক উপদেষ্টা গওহর রিজভী এবং ইরান, কানাডা, ভুটান ও ব্রাজিলের রাষ্ট্রদূতেরা।জানা গেছে, বাংলাদেশের সাংস্কৃতিক অঙ্গনের জনপ্রিয় এই তারকা আগামী দুই বছর বাংলাদেশ ও কোরিয়ার সাংস্কৃতিক সহযোগিতা বৃদ্ধিতে কাজ করবেন।
