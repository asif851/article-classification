
লাক্স তারকা জাকিয়া বারী মম। দীর্ঘদিন ছোট পর্দায় নিয়মিত অভিনয়ের পর বর্তমানে তিনি ব্যস্ত সময় পার করছেন চলচ্চিত্রের কাজ নিয়ে। সম্প্রতি তিনি ‘প্রেম করব তোমার সাথে’ ছবির কাজ শেষ করেছেন। এখানে তাঁর সহ-অভিনেতা আনিসুর রহমান মিলন ও জায়েদ খান। এ ছাড়া শি‏হাব শাহীন পরিচালিত ‘ছুঁয়ে দিলে মন’ ছবিতে চুক্তিবদ্ধ হয়েছেন মম। ছবিটিতে নানা রঙের ৪০টি পোশাক পরবেন বলেই জানিয়েছেন জনপ্রিয় এ অভিনেত্রী।এ প্রসঙ্গে মম বলেন, ‘আমি ‘‘ছুঁয়ে দিলে মন’’ ছবির কাজ শুরু করব ৩ মে। এখানে আমার সহ-অভিনেতা আরেফিন শুভ। কোরিওগ্রাফার ও ফ্যাশন ডিজাইনার লুনা আমার সব পোশাক ডিজাইন করেছেন। বিভিন্ন রঙের শাড়ি ও সালোয়ার-কামিজ মিলে আমি মোট ৪০টি পোশাক পরব এই ছবিতে।’মম আরও বলেন, ‘পোশাকের রং নির্বাচনের ক্ষেত্রে সবুজ, হলুদ ও কমলা রংকে প্রাধান্য দেওয়া হয়েছে। এই ছবিতে সাধারণ, প্রাণবন্ত বাঙালি একজন মেয়ের চরিত্রে আমাকে দেখা যাবে। আমার চরিত্র দর্শকদের কাছে বিশ্বাসযোগ্য করে তোলার মতো করেই পোশাক নির্বাচন করা হয়েছে। এ ছাড়া পোশাকের সঙ্গে মিল রেখে আমি ১৫ জোড়া জুতা বাছাই করেছি। পাশাপাশি পোশাকের সঙ্গে মানানসই বিভিন্ন ডিজাইনের গয়নাও পরব।’২০০৭ সালে হুমায়ূন আহমেদের ‘দারুচিনি দ্বীপ’ উপন্যাস অবলম্বনে একই শিরোনামের ছবিতে প্রথম অভিনয় করেছিলেন মম। প্রথম ছবিতেই দারুণ প্রশংসিত হয় তাঁর অভিনয়। স্বীকৃতি হিসেবে অর্জন করেন জাতীয় চলচ্চিত্র পুরস্কার। এরপর ছোটপর্দায় নিয়মিত কাজ করলেও বড়পর্দায় অনুপস্থিত ছিলেন মম। দীর্ঘ সাত বছর বিরতির পর গত জানুয়ারি মাসে ‘প্রেম করব তোমার সাথে’ ছবিতে অভিনয়ের মাধ্যমে রুপালি পর্দায় ফেরেন তিনি। ‘ছুঁয়ে দিলে মন’ তাঁর তৃতীয় চলচ্চিত্র।
