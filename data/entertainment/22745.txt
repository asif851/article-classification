
ট্রেলার মুক্তি পেতে না-পেতেই নতুন ইতিহাস গড়েছে মার্ভেলের নতুন ছবি অ্যাভেঞ্জার্স: ইনফিনিটি ওয়ার। ইউটিউবে ছবির ট্রেলার গত ২৪ ঘণ্টায় দেখা হয়েছে ২৩ কোটি বার। এর আগে কোনো ছবির ট্রেলার এত কম সময়ে এতবার দেখা হয়নি, জানিয়েছে মার্ভেল কর্তৃপক্ষ।
অ্যাভেঞ্জার্স: ইনফিনিটি ওয়ার সিনেমাটি ইউনিভার্সের সবচেয়ে কাঙ্ক্ষিত ছবি। ২০০৮ সালে আয়রনম্যান ছবি থেকে শুরু হয় এই ইনফিনিটি ওয়ার-এর জন্য অপেক্ষা। অবশেষে ১৮টি ছবির পর মার্ভেল আগামী বছর মুক্তি দিচ্ছে তাদের ফ্র্যাঞ্চাইজির তুরুপের তাস। মুক্তির আগে থেকেই এই ছবিকে ঘিরে উত্তেজনার শেষ নেই।
গত ২৯ নভেম্বর এই ছবির ট্রেলার ইউটিউবে ছাড়ে মার্ভেল এন্টারটেইনমেন্ট। গতকাল শুক্রবার সন্ধ্যা পর্যন্ত ট্রেলারটি দেখা হয়েছে সাড়ে ৫৭ কোটি বার। অ্যাভেঞ্জার্স সিরিজের নতুন ছবিটি মুক্তি পাবে আগামী ৪ মে।
অ্যাভেঞ্জার্স: ইনফিনিটি ওয়ার-এর আগে ইট ছবির কাছে ছিল ইউটিউবে মুক্তির ২৪ ঘণ্টায় সর্বাধিকবার ট্রেলার দেখার রেকর্ড। সেই ট্রেলার ইউটিউবে তোলার এক দিনের মধ্যে ১৯ কোটি ৭০ লাখ বার দেখা হয়েছিল। সূত্র: এন্টারটেইনমেন্ট উইকলি।
