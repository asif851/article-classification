
প্রসাধনী প্রতিষ্ঠান ল’রিয়ালের শুভেচ্ছাদূত হতে যাচ্ছেন দীপিকা পাড়ুকোন—এই খবরটি নতুন নয়। মাস খানেক আগে ভারতীয় কয়েকটি গণমাধ্যমে এ খবরটি প্রকাশিত হয়। তখন এর সঙ্গে একটি গুঞ্জনও অবশ্য শোনা যাচ্ছিল। বলিউডে কানাঘুষা চলছিল, এই প্রসাধনী প্রতিষ্ঠানের সাবেক শুভেচ্ছাদূত ক্যাটরিনা কাইফের চেয়ে কিছু কম পারিশ্রমিকে নতুন শুভেচ্ছাদূত হতে রাজি হয়েছেন দীপিকা। কান চলচ্চিত্র উৎসবের মতো বিশাল এক আয়োজনের লালগালিচায় হাঁটার জন্যই নাকি কম পারিশ্রমিকে কাজ করতে রাজি হয়েছেন এই তারকা। 
সম্প্রতি দীপিকার ব্যক্তিগত স্টাইলিস্ট শালিনা নাথানির একটি ইনস্টাগ্রাম পোস্টের পর এ গুঞ্জনটি আরও জোরদার হয়েছে। সেই ছবিতে একজন নারী হ্যাট দিয়ে মুখ ঢেকে রেখেছেন। ছবি দেখে অনেকেই ধারণা করছেন, এটি দীপিকা পাড়ুকোনেরই ছবি। কান চলচ্চিত্র উৎসব এবার মে মাসে আয়োজিত হবে। বলিউড অভিনেত্রী ঐশ্বরিয়া রাই বচ্চন ও সোনম কাপুর কয়েক বছর ধরে প্যারিসে অনুষ্ঠিত এ আয়োজনে একই প্রতিষ্ঠানের শুভেচ্ছাদূত হিসেবে অংশগ্রহণ করে আসছেন। দীপিকা পাড়ুকোনও এর আগে ২০১০ সালে একবার কানে আমন্ত্রণ পেয়েছিলেন। বলিউড বাবল।
