
১৪ দিনের জন্য ঢাকায় আসছেন ভারতীয় অভিনেত্রী পাওলি দাম। ‘সত্বা’ ছবির শুটিংয়ে অংশ নিতে তাঁর এই সফর। পাশাপাশি ‘সত্বা’ ছবির অডিও অ্যালবাম প্রকাশনা অনুষ্ঠানেও উপস্থিত থাকবেন তিনি। প্রথম আলোকে পাওলির ঢাকা সফর ও কাজের ব্যাপারটি নিশ্চিত করেছেন পরিচালক হাসিবুর রেজা। এ নিয়ে তৃতীয়বারের মতো ঢাকায় আসছেন পাওলি। ‘সত্বা’ ছবির নির্মাতা হাসিবুর রেজা জানান, ৯ সেপ্টেম্বর ঢাকায় এসে পৌঁছাবেন তিনি। ১০ থেকে ২২ তারিখ পর্যন্ত ঢাকা-চট্টগ্রাম-কক্সবাজারে ছবির শুটিংয়ে অংশ নেবেন এই অভিনেত্রী। এর আগে গত বছর পাওলি ‘সত্বা’ ছবির শুটিংয়ে অংশ নিতে ঢাকায় আসেন। ছবিতে তিনি অভিনয় করছেন শাকিব খানের বিপরীতে। ‘সত্বা’-এ পাওলি একজন ফুল বিক্রেতার চরিত্রে অভিনয় করছেন। হাসিবুর রেজা বলেন, ‘এবার একটানা কাজ করে পুরো ছবির শুটিং শেষ করব। সেভাবেই সব ধরনের পরিকল্পনা করেছি। ইচ্ছে আছে, আগামী বছর দুই বাংলায় ছবিটি মুক্তি দেওয়ার।’ এদিকে ‘সত্বা’ ছবিতে অভিনয়শিল্পীর তালিকায় এসেছে খানিকটা পরিবর্তন। শুরুর দিকে ছবিতে আহমেদ রুবেলের অভিনয়ের ব্যাপারটি জানিয়েছিলেন নির্মাতা। কিন্তু এই লটে তিনি আর থাকছেন না বলে জানান। আহমেদ রুবেলের জায়গায় জয়ন্ত চট্টোপধ্যায় কাজ করবেন বলে জানালেন হাসিবুর রেজা।
