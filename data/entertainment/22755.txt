
আসছে বৃহস্পতিবার শুরু হচ্ছে পাঁচ দিনের শাস্ত্রীয় সংগীত উৎসব। ২০১২ সাল থেকে আয়োজনটি করে আসছে বেঙ্গল ফাউন্ডেশন। এ বছরের আয়োজন ও নিজের সংগীতচর্চা নিয়ে কথা বললেন প্রতিষ্ঠানটির মহাপরিচালক লুভা নাহিদ চৌধুরী।
উৎসবের প্রস্তুতি শেষ?হ্যাঁ, প্রায় শেষ।উৎসবের সংবাদ সম্মেলনে ‘বেঙ্গল পরম্পরা সংগীতালয়’-এর শিক্ষার্থীদের পরিবেশনা শুনেছিলাম। তাদের প্রস্তুতি কেমন এবার?বেশ ভালো। দুই বছর হলো তাদের। এবার তিন দিনে তবলা, সেতার, সরোদ—তিনটি বিভাগ থেকে পরিবেশন করবে তারা। অনেক পরিশ্রম করেছে, গুরুরাও তাদের পেছনে অনেক শ্রম দিয়েছেন। আমরা তাদের নিয়ে আশাবাদী।আপনাদের প্রচেষ্টা ছিল, মানুষের রুচি তৈরি হোক। কতটা হয়েছে বলে মনে হচ্ছে?অনেকটাই হয়েছে। বলছি না যে অনেক মানুষ গান শিখতে শুরু করে দিয়েছেন। কিন্তু আগ্রহটা বাড়ছে। আমার বিশ্বাস, সামনে আরও বাড়বে।আমরা জেনেছি, অনেক শিল্পীরই এই উৎসবে পরিবেশনের আগ্রহ থাকে। কেউ কি নিজে থেকে আগ্রহের কথা জানিয়েছিলেন কখনো?অনেকেই জানিয়েছেন। এবার তিনটি বড় নৃত্য পরিবেশনা থাকবে। শিল্পী-সংগতকারী মিলে এবার পরিবেশনা করবেন দেশের ১৬৫ জন ও ভারতের ৮২ জন। বিগত দিনগুলোর তুলনায় দেশি-বিদেশি শিল্পীর সংখ্যাটা উল্টে গেছে। বেশ ভালো হয়েছে তাতে।গত মে মাসে লন্ডনের রয়্যাল অ্যালবার্ট মিলনায়তনে আপনি গান করেছিলেন। সেখানে সংগীত পরিবেশন শিল্পীদের জন্য অনেক সম্মান ও গৌরবের। আপনার কেমন লেগেছিল?আমার পরম সৌভাগ্য যে আমি সেখানে গান করার সুযোগ পেয়েছিলাম। অদিতিও ছিলেন। খুব ভালো লেগেছিল। শুধু মিলনায়তনটিই নয়, সেখানে উপস্থিত শ্রোতারাও বিশিষ্ট। হিন্দুস্তানি শাস্ত্রীয় সংগীত ছাড়া তেমন কিছু শোনেন না, এমন অনেক শ্রোতা পেয়েছি সেদিন। তাঁদের সামনে পঞ্চকবির গান করতে ভালো লেগেছে।
আপনার শেষ অ্যালবাম প্রকাশিত হয়েছিল ২০১০ সালের জুন মাসে। আবার কবে বের হবে? গান করার সময় পাচ্ছেন কি?অনেক দিন গান রেকর্ড করা হয়নি। সময় কোথায়? গান করলে এই উৎসবের আয়োজন করতে পারতাম না (হাসতে হাসতে)। আর কবে সময় হবে, সেও জানা নেই।গানের মানুষ হয়ে প্রশাসনিক কাজ করতে ভালো বোধ করছেন?শিল্পী ও শিল্প নিয়েই আছি। নিজের সংগীতচর্চাটা নিজের মতো করে চালিয়ে যাচ্ছি। নয়তো বাচ্চাদের কীভাবে বলি যে চর্চা করো। তবে পরিবেশন করার মতো করে করা হয় না, ইচ্ছাও করে না। যে কাজটি বেছে নিয়েছি, সেটাই ভালো করে করার চেষ্টা করছি।সাক্ষাৎকার: রাসেল মাহমুদ 
