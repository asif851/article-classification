
• ২০০ নারী তারকা একটি খোলা চিঠিতে স্বাক্ষর করেছেন। • যুক্তরাজ্যের ‘দ্য অবজারভার’ পত্রিকায় সেই চিঠি প্রকাশিত হয়েছে। • যৌন হয়রানিবিরোধী প্রচারণায় এই অর্থ কাজে লাগানো হবে।
আজ রোববার ৭১তম বাফটা অ্যাওয়ার্ডের পর্দা উঠতে যাচ্ছে। এ বছর পশ্চিমের প্রতিটি পুরস্কার বিতরণী আসর অন্যগুলো থেকে আলাদা। হলিউডের যৌন হয়রানি আর এর প্রতিবাদের প্রভাব গিয়ে পড়েছে সব জায়গায়। সম্প্রতি সমাজের সব ক্ষেত্রে নারীর ওপর যৌন হয়রানি ঠেকাতে যুক্তরাজ্যের ২০০ নারী তারকা একটি খোলা চিঠিতে স্বাক্ষর করেছেন। যুক্তরাজ্যের ‘দ্য অবজারভার’ পত্রিকায় সেই চিঠি প্রকাশিত হয়েছে।
সাক্ষরকারীদের মধ্যে আছেন ব্রিটিশ টিভি, চলচ্চিত্র ও মঞ্চের অভিনেত্রী। নায়িকা এমা টমসন, কিরা নাইটলি ও এমা ওয়াটসন তাঁদের মধ্যে অন্যতম। ‘হ্যারি পটার’ ছবির তারকা এমা ওয়াটসন যৌন হয়রানিতে ভুক্তভোগী নারীদের সাহায্যের জন্য এর আগে ১০ লাখ পাউন্ড দান করেন। যৌন হয়রানিবিরোধী প্রচারণায় এই অর্থ কাজে লাগানো হবে। কিরা নাইটলি ও অভিনেতা টম হিডলস্টোন এখন পর্যন্ত এই তহবিলে ১০ হাজার পাউন্ড করে জমা দিয়েছেন বলে জানা যায়।
এদিকে নারীদের প্রতি যৌন হয়রানি ও বেতনবৈষম্য রোধে গড়ে তোলা ‘টাইমস আপ’ প্রচারণার সঙ্গে ব্রিটিশ তারকারাও একাত্মতা ঘোষণা করেছেন। তারই সূত্র ধরে আজ রোববার লন্ডনে আয়োজিত বাফটা পুরস্কার আসরে সব তারকা কালো পোশাক পরার ঘোষণা দেন।
সেই চিঠিতে বলা হয়েছে, ভৌগোলিক সীমা অতিক্রম করে একাত্মতা উদ্‌যাপন করার এখনই সময়। বাফটা অ্যাওয়ার্ড অনুষ্ঠানে যৌন হয়রানিবিরোধী এই আন্দোলনকে আন্তর্জাতিক করার উপযুক্ত এক সময়। সেখানে আরও বলা হয়, এই আন্দোলন জাতি, শ্রেণি, যোগ্যতার ঊর্ধ্বে। এখানে শুধু কাজের পরিবেশ নিয়েই কথা হবে। কিছুদিন আগেও যৌন হয়রানির কথা নারীদের কীভাবে এড়িয়ে যেতে হতো, সে কথাও এখানে উল্লেখ করা হয়।
এ বছর শুরুতে গোল্ডেন গ্লোব পুরস্কার আসরেও তারকারা সবাই কালো পোশাক পরে লালগালিচার হেঁটেছেন। গোল্ডেন গ্লোবের মতো বাফটাতেও কয়েকজন তারকা লালগালিচায় সমাজসেবকদের হাতে হাত ধরে হাঁটবেন বলে জানা গেছে। বিবিসি
