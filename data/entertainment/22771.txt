
গল্পটা এক ‘টি স্টল’কে কেন্দ্র করে, যার নাম ‘বাসন্তী টি স্টল’। এই নামেই নির্মিত হয়েছে নাটকটি। নির্মাণ করেছেন সোয়েব সাদিক। নাটকটি লিখেছেন শহীদুল হক। ‘বাসন্তী টি স্টল’ নাটকের কয়েকটি প্রধান চরিত্রে অভিনয় করেছেন প্রসূন আজাদ, প্রাণ রায়, মুনিরা মিঠু ও ফজলুর রহমান বাবু।‘বাসন্তী টি স্টল’ নাটকের গল্পে অকর্মা ও নেশাখোর বাবার একমাত্র মেয়ে বাসন্তী। সংসারের প্রতি বাবার কোনো খেয়াল নেই। মা অনেক কষ্ট করে সংসার চালান। একপর্যায়ে ৩০০ টাকা ভাড়ায় একটি চায়ের দোকান দেন। কিন্তু সেই দোকান তেমন চলে না। যেদিন থেকে বাসন্তী দোকানে বসা শুরু করে, সেদিন থেকেই পাল্টে যায় দৃশ্যপট। জমে ওঠে দোকান। প্রতিদিন বাসন্তীর মা তাকে পায়ে আলতা, ঠোঁটে লিপস্টিকসহ সাজগোজ করে পাঠায় দোকানে। ভিড় বাড়তে থাকে দোকানে। বাসন্তীর আকর্ষণে এলাকার যুবক, বৃদ্ধ অনেকেই দোকানে ভিড় করে। কিন্তু কাজটা করতে ভালো লাগে না বাসন্তীর। মনে হয়, মা তাকে দিয়ে ব্যবসা করছে। তবু সংসারের কথা ভেবে কাজটা করে যায়। এমন গল্প নিয়েই এগিয়েছে ‘বাসন্তী টি স্টল’।এই নাটকে ‘বাসন্তী’ চরিত্রে অভিনয় করেছেন প্রসূন আজাদ। আর মায়ের চরিত্রে মনিরা মিঠু।নাটকটি দেখা যাবে আগামীকাল সন্ধ্যা ৭টা ৪০ মিনিটে মাছরাঙা টিভিতে।
