
পয়লা বৈশাখে প্রকাশিত হতে যাচ্ছে গায়ক ও সংগীতপরিচালক বাপ্পা মজুমদারের নতুন একক গানের অ্যালবাম ‘বোকাঘুড়ি’। ছয়টি গান দিয়ে অ্যালবামটি তৈরি করা হচ্ছে। কাজও চলছে খুব দ্রুত গতিতে। শুক্রবার রাতে ঢাকার মানিক মিয়া অ্যাভিনিউতে গ্রামীণফোন ও চ্যানেল আই আয়োজিত আলোর যাত্রা অনুষ্ঠানে গান পরিবেশনের ফাঁকে প্রথম আলোর সঙ্গে আলাপে নতুন অ্যালবাম প্রকাশের খবরটি জানালেন বাপ্পা নিজে।বাপ্পা জানান, তাঁর নতুন অ্যালবাম ‘বোকাঘুড়ি’ নতুন একটি প্রযোজনা প্রতিষ্ঠানের ব্যানার থেকে প্রকাশিত হবে। আধুনিক গানের এই অ্যালবামে তাঁর জন্য গান লিখেছেন রাসেল ও’নীল, রানা, শাহান কবন্ধ, ইব্রাহীম ফাতেমী ও রবিউল ইসলাম জীবন।১৯৯৬ সালে বাপ্পা মজুমদারের প্রথম একক গানের অ্যালবাম ‘তখন ভোরবেলা’ প্রকাশিত হয়। এরপর একে একে প্রকাশিত হয় ‘কোথাও কেউ নেই’ (১৯৯৮), ‘রাতের ট্রেন’ (১৯৯৯), ‘ধুলো-পড়া চিঠি’ (২০০১), ‘কদিন পরেই ছুটি’ (২০০৩), ‘রাত প্রহরী’ (২০০৪), ‘দিন বাড়ি যায়’ (২০০৬), ‘সূর্যস্নানে চল’ (২০০৮), ‘বেঁচে থাক সবুজ’ (২০১২) ও ‘জানি না কোন মন্তরে’ (২০১৫)।
