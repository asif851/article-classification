
বিজয় দিবস সামনে রেখে তিন সংগীতশিল্পী গাইলেন দেশের গান। এবিসি রেডিওর তিন তারকা কথাবন্ধু লিংকন, হৃদয় খান ও রাফা তিনটি দেশের গান তৈরি করলেন। এর মধ্যে হৃদয় খান করেছেন একটি মৌলিক গান, রাফা নতুন সংগীতায়োজনে গেয়েছেন নজরুলের ‘মোরা ঝঞ্ঝার মতো উদ্দাম’ এবং লিংকন গেয়েছেন জর্জ হ্যারিসনের ‘বাংলাদেশ’। তিনটি গানই শোনা যাবে এবিসি রেডিওতে এই বিজয়ের মাসে।রেডিও জকি হিসেবে লিংকন, হৃদয় ও রাফা নিয়মিত অনুষ্ঠান করে আসছেন এবিসি রেডিওতে। প্রতি শনিবার হৃদয় খান উপস্থাপনা করেন ‘দ্য এইচ কে শো’। সোমবার ‘হটবক্স উইথ রাফা’ নিয়ে রাফা থাকেন এবিসিতে। আর পাক্ষিকভাবে বুধবার আর্টসেল ব্যান্ডের লিংকন উপস্থাপনা করেন ‘হ্যাংওভার উইথ লিংকন’ নামের একটি অনুষ্ঠান।হৃদয় খান তাঁর নতুন গান নিয়ে বলেন, ‘এটাই হবে আমার প্রথম মৌলিক দেশের গান। তাই এর সঙ্গে শুধু ভালো লাগা নয়, জড়িয়ে আছে আরও অনেক আবেগ।’ হৃদয় খানের জন্য ‘বাংলাদেশ তোমারই জন্য’ শিরোনামের এই গানটি লিখেছেন কবির বকুল। হৃদয় আরও জানান, তাঁর গানটি এবিসি রেডিও ছাড়াও প্রচার হবে বিভিন্ন রেডিও স্টেশন, টিভি চ্যানেলসহ বিভিন্ন মাধ্যমে। কাজী নজরুল ইসলামের গানের সংগীতায়োজন নিয়ে রাফা বলেন, ‘আমি নজরুলভক্ত। সেই ভালো লাগা আর অনুপ্রেরণা থেকেই এ গানটি করা।’ এদিকে লিংকন ডি কস্তা জর্জ হ্যারিসনের ‘বাংলাদেশ’ গানটি নিয়েও বেশ আশাবাদী। তিনি জানান, বিজয়ের মাসে শুধু নতুন গানই নয়, তিনি আরও অনেক চমকই দেবেন তাঁর শ্রোতাদের।
