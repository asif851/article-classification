
নানা ঘটনায় গত বছরটা চলচ্চিত্রের জন্য মোটেও সুখকর ছিল না। বেশ কিছু ঘটনায় দেশে ও দেশের বাইরে সমালোচিত হয়েছে চলচ্চিত্রশিল্প ও সংশ্লিষ্ট অনেকে। নতুন বছরে সেসব ভুলে সবাই কাজে মনোযোগী হতে চান। বাংলাদেশি সিনেমার গুণী নায়ক আলমগীরের কণ্ঠেও তারই ইঙ্গিত পাওয়া গেল।
আলমগীরের অনুরোধ, ‘চলুন, বিভাজন ভুলে গিয়ে সবাই মিলে হাতে হাত রেখে চলচ্চিত্রকে এগিয়ে নিয়ে যাই।’ গতকাল বুধবার সন্ধ্যায় বাংলাদেশ চলচ্চিত্র উন্নয়ন করপোরেশনে (বিএফডিসি) ‘নায়ক’ সিনেমার মহরতে এ কথা বলেন তিনি।
নতুন বছরে নতুন কাজের মধ্য দিয়ে আলোচনায় থাকতে চান চলচ্চিত্রের মানুষেরা। বছরের শুরুতে নতুন সিনেমা নির্মাণের খবর কিছুটা আশাবাদী করে। নায়ক সিনেমার মহরতে আলমগীর বলেন, ‘চলচ্চিত্র যেভাবে চলে সেটাকে সাইক্লিক অর্ডার বলে। আমাদের খারাপ সময় থাকবে, ভালো সময় থাকবে। দিন থাকবে, দিনের পর রাত আসবে। হয়তো আমাদের একটি রাত এসেছিল, আমরা কিন্তু সেই রাত কাটিয়ে আবার ভোরের আলোর দিকে চলে এসেছি। এই চলচ্চিত্র আবার নতুন সূর্য উঠবে। এই চলচ্চিত্র দিনের আলোকে সঙ্গী করে আমরা সবাইকে একসঙ্গে নিয়ে এগিয়ে চলব। একটি অনুরোধ চলচ্চিত্রের সমস্ত কর্মীদের কাছে, এখন আর কোনো বিভাজন নয়। চলুন না সব ধরনের বিভাজন ভুলে গিয়ে সবাই মিলে হাতে হাত রেখে চলচ্চিত্রকে এগিয়ে নিয়ে যাই।’
‘নায়ক’ সিনেমার মহরতে এসে নায়ক আলমগীর দিলেন একটি চমকপ্রদ তথ্য। বললেন, ‘৪৬ বছর ধরে অভিনয়ের সঙ্গে যুক্ত আছি। কিন্তু সিনেমার মহরতে আমার থাকা হয় না। আমার সিনেমার ক্ষেত্রেও এটা ঘটে। এবার ঘটনাটা ব্যতিক্রম।’ নতুন বছরে চলচ্চিত্রের অবস্থা নিয়ে কিছুটা আশাবাদী আলমগীর। তিনি বলেন, ‘গত বছর বেশ কয়েকটি সিনেমার কাজ করা হয়েছে। আমার নিজেরও একটি নতুন সিনেমার কাজ করেছি। বছরের শুরুতেও সিনেমা নিয়ে আশাবাদের কথা শুনছি। চারপাশের ইতিবাচক খবরে আমিও আশাবাদী।’
‘নায়ক’ সিনেমার নায়ক-নায়িকা চরিত্রে অভিনয় করেছেন বাপ্পী ও অধরা খান। বিগ বাজেটের সিনেমা ‘নায়ক’ এর পরিচালক ইস্পাহানী আরিফ জাহান। এই সিনেমার অন্য অভিনয়শিল্পীদের মধ্যে আছেন মৌসুমী, ওমর সানী, শিমুল খান প্রমুখ।
