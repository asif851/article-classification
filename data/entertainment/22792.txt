
শোবিজ অঙ্গনে বেশ কয়েক মাস ধরেই অভিনেত্রী রিচি সোলায়মানের দাম্পত্যজীবনের টানাপোড়েন নিয়ে নানা গুঞ্জন ভাসছিল। এমনও খবর ছড়িয়েছিল যে, ডিভোর্সই হয়ে যাচ্ছে তাঁর। পুরো ব্যাপারটি নিয়ে গতকাল শেষ পর্যন্ত মুখ খুলেছেন রিচি ও তাঁর স্বামী রাশেক। জানিয়েছেন— তাঁদের ডিভোর্সের যে কথা উঠেছে তা আদতে মিথ্যা আর গুজব ছাড়া কিছু নয়।গতকাল রাতে ঢাকার উত্তরায় রিচি সোলায়মানের বাসায় সাংবাদিকদের ডেকে দাম্পত্যজীবন নিয়ে নিজের অবস্থান পরিষ্কার করেন রিচি। এ সময় নিউইয়র্ক থেকে ভিডিও কনফারেন্সে যোগ দেন স্বামী রাশেকুর রহমান মালিক।রাশেক মালিক সবাইকে ঈদের শুভেচ্ছা জানিয়ে বলেন, ‘আমি এই মুহূর্তে আমার পেশাগত কাজে ব্যস্ত, কিন্তু তারপরও আপনারা কষ্ট করে আমার এবং রিচির আহ্বানে সাড়া দিয়ে এসেছেন এ জন্য আপনাদের প্রতি আমি কৃতজ্ঞ। সেই সঙ্গে আমি স্পষ্ট জানিয়ে দিতে চাই যে, যে ই-মেইল থেকে আমার পরিচয়ে বিভিন্ন পত্রিকা অফিস বা অনলাইন সংবাদমাধ্যমে ই-মেইল পাঠানো হয়েছে সেটি আমার নয়। সেটি মূলত বাংলাদেশ থেকে কেউ একজন আমাদের দাম্পত্য জীবনে সমস্যা তৈরির জন্য একটি ই-মেইল অ্যড্রেস খুলে সবাইকে পাঠিয়েছেন এবং তা বিশ্বাস করে যে সংবাদ হয়েছে তাতে সামাজিকভাবে আমরা খুব বিব্রতকর পরিস্থিতির মুখোমুখি হচ্ছি।’
রাশেক আরও বলেন, ‘আমাদের সাত বছরের দাম্পত্য জীবনে আমরা বেশ ভালো আছি, সুখে আছি। হ্যাঁ এটা সত্যি যে আমরা দু’জন দু’জায়গায় অবস্থান করছি। আমাদের মান অভিমান হয়—এটা স্বাভাবিক। কিন্তু তার মানে এই নয় যে আমরা ভালো নেই। আমরা বেশ সুখে আছি। আমার ছেলের জন্মদিন ১ অক্টোবর। তার আগেই আমি দেশে আসার চেষ্টা করছি। তখন সবার সঙ্গে দেখা হবে। সবাই আমাদের জন্য দোয়া করবেন।’রিচি বলেন, ‘আমি একজন শিল্পী, একজন অভিনেত্রী। আমি মান-সম্মান নিয়েই মিডিয়াতে কাজ করতে চাই। কেউই যেন এরপর কোনো কিছু যাচাই বাছাই না করে কারও সম্পর্কেই যেন কোনো সংবাদ পরিবেশন না করেন এটা আমার বিশেষ অনুরোধ থাকবে। কারণ একটি মিথ্যে, বানোয়াট সংবাদে হয়তো হতেই পারে একজন শিল্পীর অপমৃত্যু।’এদিকে আজ দুপুরের ফ্লাইটে পরিবারের সবার সঙ্গে অবকাশযাপনের জন্য ব্যাংকক গেছেন রিচি। যাওয়ার আগে প্রথম আলোকে তিনি বলেন, ‘মাঝের বেশ কয়েক মাস দাম্পত্যজীবনের গুজব এবং শুটিংয়ের ব্যস্ততা নিয়ে বেশ চাপের মধ্যেই ছিলাম। এখন আমি পুরোপুরি চাপমুক্ত। তাই পরিবারের সবাইকে নিয়ে কয়েকটা দিন একান্তে কাটাতে চাই। সে জন্য ব্যাংকক যাচ্ছি। সপ্তাহখানেক পর ফিরে এসে আবার পুরোদমে কাজে মনোযোগী হব।’২০০৮ সালের ২৮ ফেব্রুয়ারি যুক্তরাষ্ট্রের নিউইয়র্ক পুলিশ ডিপার্টমেন্টে কর্মরত পুলিশ কর্মকর্তা রাশেকুর রহমান মালিকের সঙ্গে রিচির বিয়ে হয়। তাদের একমাত্র সন্তান রায়ান রিদোয়ান মালিক (প্রথম) ঢাকার স্কলাস্টিকা স্কুলে নার্সারিতে পড়ছে।
