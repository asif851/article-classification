
বৃহস্পতিবার থেকে ঢাকায় শুরু হচ্ছে ‘দ্বিতীয় একক অভিনয় উৎসব’। ইন্টারন্যাশনাল থিয়েটার ইনস্টিটিউট অব বাংলাদেশ কেন্দ্রের আয়োজনে ৮ থেকে ১৫ ডিসেম্বর রাজধানীর সেগুনবাগিচার জাতীয় নাট্যশালার পরীক্ষণ থিয়েটার হল ও স্টুডিও থিয়েটার মিলনায়তনে চলবে এ উৎসব। উৎসবে মঞ্চস্থ বাংলাদেশসহ চার দেশের ১১টি পরিবেশনা।এ উৎসব নিয়ে আজ মঙ্গলবার সকাল সাড়ে ১১টায় ঢাকা রিপোর্টার্স ইউনিটিতে ছিল সংবাদ সম্মেলন। সেখানে উৎসবের বিস্তারিত তুলে ধরেন আইটিআইর বিশ্ব (সাম্মানিক) সভাপতি রামেন্দু মজুমদার এবং বাংলাদেশ কেন্দ্রের সভাপতি নাসির উদ্দিন ইউসুফ। শিল্পকলা একাডেমির নন্দন মঞ্চে বৃহস্পতিবার সন্ধ্যা সাড়ে ৬টায় উৎসবের উদ্বোধন করবেন সংস্কৃতিমন্ত্রী আসাদুজ্জামান নূর। উদ্বোধনের পর পালাগান ‘অতুলা সুন্দরী’ পরিবেশন করবেন ইসলাম উদ্দিন পালাকার ও তাঁর দল। একই সন্ধ্যায় পরীক্ষণ থিয়েটার মিলনায়তনে মঞ্চস্থ হবে শব্দ নাট্যচর্চা কেন্দ্রের প্রযোজনা ‘বীরাঙ্গনার বয়ান’।কবে, কখন, কোন মিলনায়তনে কী নাটক:৯ ডিসেম্বর পরীক্ষণ থিয়েটার মিলনায়তনে মঞ্চস্থ হবে ধ্রুপদি অ্যাক্টিং অ্যান্ড ডিজাইন স্কুলের প্রযোজনা ‘নভেরা’ ও স্টুডিও থিয়েটার মিলনায়তনে স্বপ্নদলের ‘হেলেন কেলার’। ১০ ডিসেম্বর পরীক্ষণ থিয়েটারে চীনের গুয়াংজো গাঁওজিয়া অপেরা ট্রুপ মঞ্চস্থ করবে ‘দ্য গভর্নমেন্ট ইন্সপেক্টর’। একই সন্ধ্যায় স্টুডিও থিয়েটারে থাকবে সাধনার ‘সীতার অগ্নিপরীক্ষা’। ১১ ডিসেম্বর পরীক্ষণ থিয়েটারে ভিয়েতনামের লে নক থিয়েটার প্রযোজনা ‘দ্য মিস্ট্রেস অব দ্য ইন’। ১২ ডিসেম্বর পরীক্ষণ থিয়েটারে কলকাতার আমতা পরিচয় মঞ্চস্থ করবে ‘এলাদিদি’। ১৩ ডিসেম্বর পরীক্ষণ থিয়েটারে মঞ্চস্থ হবে পদাতিক নাট্য সংসদ (টিএসসি)-এর ‘গহনযাত্রা’। ১৪ ডিসেম্বর পরীক্ষণ থিয়েটার মিলনায়তনে ভারতের উইংস থিয়েটার মঞ্চস্থ করবে ‘হেলেন’ এবং ১৫ ডিসেম্বর উৎসবের সমাপনী সন্ধ্যায় পরীক্ষণ থিয়েটার ​মিলনায়তনে ঢাকা থিয়েটার মঞ্চস্থ করবে ‘পঞ্চনারী আখ্যান’।
