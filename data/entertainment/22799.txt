
মারা গেলে নিজের সম্পত্তি সমানভাবে ভাগ করা হবে ছেলেমেয়ের মধ্যে। ছেলে অভিষেক বচ্চন ও মেয়ে শ্বেতা নন্দার মধ্যে সম–অধিকার প্রতিষ্ঠার এ নজির রাখলেন বলিউড বিগ বি অমিতাভ বচ্চন।
নারী দিবসের ঠিক সপ্তাহ খানেক আগে সম–অধিকার নিয়ে এমনই চমৎকার ঘোষণা দিলেন অমিতাভ বচ্চন। অমিতাভ গত বৃহস্পতিবার সামাজিক যোগাযোগমাধ্যম টুইটারে একটি ছবি পোস্ট করেন। সেখানে লেখা ছিল, ‘যখন আমি মারা যাব, আমার সম্পত্তি দুই সন্তানের মধ্যে সমানভাবে দেওয়া হবে।’ পরে হ্যাশ ট্যাগ দিয়ে লেখেন ‘জেন্ডার ইকুয়ালিটি’, ‘উই আর ইকুয়াল’। ভারতে বাবারা তাঁদের সম্পত্তি ছেলেদের উইল করে যান। এটা একটি সামাজিক রীতি হিসেবে দাঁড়িয়েছে। এর বিরুদ্ধে মেয়েদের পক্ষে কোর্ট দাঁড়ালেও এই রীতি ঠিকই চলে আসছে দিনের পর দিন। বচ্চন পরিবারে রয়েছে দুই সন্তান—অভিষেক বচ্চন ও শ্বেতা নন্দা। বিগ বি তাঁর ব্লগে লেখেন, সরকারিভাবে ‘জেন্ডার ইকুয়ালিটি’কে প্রচার করা হচ্ছে বিভিন্ন ক্যাম্পেইন করে। তাই তিনি এমন টুইট করেন।অমিতাভ বর্তমানে ব্যস্ত রাম গোপাল ভার্মার ছবি ‘সরকার থ্রি’ নিয়ে। আমির খানের সঙ্গে প্রথমবারের মতো পর্দা ভাগাভাগি করবেন ‘থাগ অব হিন্দোস্তান’ ছবিতে। ইন্ডিয়ান এক্সপ্রেস
