
প্যারিসে ঘটে যাওয়া ভয়াবহ সন্ত্রাসী হামলার কারণে আবারও পিছিয়ে গেল অস্কারজয়ী হলিউড অভিনেত্রী নাটালি পোর্টম্যানের ছবি ‘জেন গট আ গান’-এর মুক্তির দিন। আগামী ২৫ নভেম্বর চলচ্চিত্রটি ফ্রান্সে মুক্তি পাওয়ার কথা ছিল। কিন্তু উদ্ভূত পরিস্থিতিতে ছবি মুক্তির সিদ্ধান্ত থেকে পিছিয়ে যেতে হয়েছে টিম ‘জেন গট আ গান’কে। ফ্রান্সে এ ছবির পরিবেশক ‘মার্স ফিল্ম’ এখনো কোনো তারিখ ঘোষণা করেনি। তবে, আগামী বছরের শুরুর দিকে ফ্রান্সে ছবিটি মুক্তি পাবে বলেই আশা করছেন ছবি সংশ্লিষ্টরা।‘জেন গট আ গান’ ছবিতে নাটালি পোর্টম্যান ছাড়াও অভিনয় করেছেন ইওয়ান ম্যাকগ্রেগর, জোয়েল এডগারটন, নোয়াহ এমেরিক ও রডরিগো সানটরো। পরিচালনা করেছেন আমেরিকান পরিচালক গ্যাভিন ও’কনর।এর আগেও মার্কিন যুক্তরাষ্ট্রে ছবিটির মুক্তির তারিখ কয়েক দফা পিছিয়েছিল। যুক্তরাষ্ট্রে এ ছবির পরিবেশক ছিল ‘রিলেটিভিটি মিডিয়া’। ২০১৪ সালের আগস্ট মাসেই এ ছবিটি মুক্তি দেওয়ার কথা। কয়েক দফায় মুক্তির তারিখ পেছানোর পর পরিবেশক প্রতিষ্ঠানটি এ বছরের জুলাইয়ে নিজেদের দেউলিয়া ঘোষণা করেছিল। ফলে তারা ছবি পরিবেশনার স্বত্ব হারায়। এরপর এ ছবির স্বত্ব কেনে ‘দ্য ওয়েস্টিন কোম্পানি’। তাদের পরিবেশনায় আগামী বছরের ফেব্রুয়ারিতে যুক্তরাষ্ট্রে ছবিটি মুক্তি পাওয়ার কথা রয়েছে।এদিকে, ফ্রান্সের রাজধানী প্যারিসের ছয়টি স্থানে গত শুক্রবারের সন্ত্রাসী হামলায় এখন পর্যন্ত ১৩২ জন নিহত হওয়ার খবর পাওয়া গেছে। নৃশংস এই সন্ত্রাসী হামলার পর প্যারিসের প্রেক্ষাগৃহগুলো বন্ধ করে দেওয়া হয়েছিল। তবে এখন সেগুলো আবারও খুলেছে। হলিউড রিপোর্টার।
