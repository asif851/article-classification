
বলিউড অভিনেতা সাইফ আলী খানের মেয়ে সারা আলী খানের অভিষেক হওয়ার কথা ছিল করণ জোহরের ‘স্টুডেন্ট অব দ্য ইয়ার’-এর সিক্যুয়েল দিয়ে। কিন্তু সেই প্রস্তাব সারা বাতিল করে দিয়েছেন। এরপর শহীদ কাপুরের ছোট ভাই ঈশানের সঙ্গে জুটি হয়ে একটি সিনেমাতে চুক্তিবদ্ধ হওয়ার কথাও শোনা যাচ্ছিল। কিন্তু সম্প্রতি খবর পাওয়া গেছে, ওই ছবিও হাতছাড়া করছেন সারা। কারণ, তাঁর মা অভিনেত্রী অমৃতা সিং নাকি চান না মেয়ে এ ছবিতে অভিনয় করুক।প্রস্তাবিত সেই সিনেমার প্রযোজকের শর্ত ছিল, সারার পেশাগত সব বিষয় তাঁরা একটি এজেন্সিকে দিয়ে সামলাবেন। আর এতেই আপত্তি তোলেন হবু নায়িকার মা অমৃতা সিং। এ ছাড়া ইদানীং সারার পোশাক-আশাক নিয়েও নাকি যথেষ্ট আপত্তি আছে তাঁর। শোনা যাচ্ছে, আজকাল বিভিন্ন অনুষ্ঠানে সারার খোলামেলা পোশাক পরাটা মোটেও ভালোভাবে নিচ্ছেন না তাঁর মা। আর এ জন্য নাকি মেয়ের ওপর সাইফের দ্বিতীয় স্ত্রী কারিনা কাপুর খানের প্রভাবকেই দায়ী করেন তিনি। টাইমস অব ইন্ডিয়া।
