
বলিউডের অভিনেত্রী ক্যাটরিনা কাইফ সম্পর্কে মজার এক তথ্যই জানা গেল। ছবির সেটে কাউকেই নাকি পাত্তা দেন না তিনি, একমাত্র ব্যতিক্রম পরিচালক। অবশ্য দেমাগ দেখানোর জন্য নয়, কাজের শতভাগ দিতে চান বলেই তিনি এমনটা করেন। তিনি চান না, কোনো কারণে কাজ থেকে তাঁর মনোযোগ দূরে সরে যাক।বলিউডের তারকাদের প্রতি তাঁদের ভক্তদের ভালোবাসা একটু বেশিই বলা যায়। অনেক সময় তা বাড়াবাড়ির পর্যায়েও চলে যায়। বিশেষ করে কোনো ছবির আউটডোর শুটিংয়ের সময় শুটিং স্পটের আশপাশে জড়ো হন প্রচুর ভক্ত। অনেক সময় অতিরিক্ত ভিড় সামলাতে হিমশিম খেতে হয় ছবির দলের সদস্যদের। বলিউডের অনেক তারকাই এ বিষয়ে অভ্যস্ত এবং শুটিংয়ের ফাঁকে তাঁরা ভক্তদের সঙ্গে দেখা করে কথা-বার্তাও বলেন। অটোগ্রাফ দেন। ভক্তদের অনুরোধ রাখতে তাঁদের সঙ্গে ছবিও তোলেন। কিন্তু এ ক্ষেত্রে ব্যতিক্রম ক্যাটরিনা। ছবির সেটে ভক্তদের ছায়াও মাড়াতে চান না তিনি।এ প্রসঙ্গে ক্যাটরিনার ভাষ্য, ‘আউটডোর শুটিংয়ের সময় অতিরিক্ত ভক্তদের উপস্থিতি কাজ থেকে মনোযোগ দূরে সরিয়ে দিতে পারে। উদাহরণ হিসেবে বলা যায়, হয়তো ছবির কোনো ক্লাইমেক্স দৃশ্যে অভিনয় করছি। হঠাৎ করেই ভক্তদের মধ্য থেকে কেউ আমার নাম ধরে চিৎকার করে উঠলেন। অবশ্যই আমি আমার ভক্তদের অনেক পছন্দ করি। কিন্তু কেউ এ ধরনের কাণ্ড ঘটালে তা কাজ থেকে মনোযোগ দূরে সরিয়ে নেয়।’
ক্যাটরিনা আরও বলেন, ‘কাজের সময় আমি শুধু আমার পরিচালকের সঙ্গেই যোগাযোগ রাখতে চাই। কারণ আমি মনে করি, কাজের বাইরে অন্য কিছু নিয়ে চিন্তা করলে কাজের শতভাগ দিতে পারব না আমি।’ সম্প্রতি এক খবরে এমনটিই জানিয়েছে হিন্দুস্তান টাইমস।বর্তমানে ‘ফিতুর’ ছবির শুটিং নিয়ে ব্যস্ত আছেন ক্যাটরিনা। ছবিটিতে তাঁর সহ-অভিনেতা আদিত্য রয় কাপুর। এবারই প্রথম এক ছবিতে অভিনয় করছেন তাঁরা। অবশ্য এর আগে একটি বিজ্ঞাপনচিত্রের মডেল হয়েছিলেন তাঁরা। এ প্রসঙ্গে ক্যাটরিনা বলেন, ‘১১ বছর আগে আমরা বিজ্ঞাপনচিত্রটির শুটিং করেছিলাম। শুটিং শেষে বিজ্ঞাপনচিত্রটি দেখে এত বেশি মজা পেয়েছিলাম যে, কোনোভাবেই হাসি থামাতে পারছিলাম না আমরা।’
