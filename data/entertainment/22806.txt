
এই তো সেদিন অভিনেত্রী জেনিফার লরেন্স ও নির্মাতা ড্যারন অ্যারনোফস্কির প্রেম ভাঙার খবর এল বিভিন্ন গণমাধ্যমে। সপ্তাহ না পেরোতে আরেক ভাঙনের খবর। শোনা যাচ্ছে, অভিনেত্রী এমা ওয়াটসন ও ব্যবসায়ী উইলিয়াম ‘ম্যাক’নাইট আর একসঙ্গে নেই। তাঁদের সম্পর্ক ভেঙে গেছে।২০১৫ সাল থেকে এই জুটি প্রেম করছিলেন। সে বছর নিউইয়র্কে মিউজিক্যাল ব্রডওয়ে হ্যামিলটন দেখে বেরোনোর সময় এই দুজনকে পাপারাজ্জিরা ঘনিষ্ঠ অবস্থায় ক্যামেরায় ধরেন। এরপর থেকেই তাঁদের সম্পর্কের খবর ছড়িয়ে পড়ে সবখানে। তবে ব্যক্তিগত সম্পর্কের ব্যাপারে বরাবরই রক্ষণশীল হ্যারি পটার-এর ‘হারমিয়ন’–খ্যাত এমা। তিনি বিভিন্ন সাক্ষাৎকারে ম্যাকের ব্যাপারে করা প্রশ্নকে এড়িয়ে গেছেন বারবার। কিন্তু এই জুটির প্রেম গড়িয়েছিল অনেক দূর পর্যন্ত। ম্যাকের মা-বাবাও এমার সঙ্গে দেখা করে এই সম্পর্ককে স্বীকৃতি দিয়ে ফেলেছিলেন। ম্যাকের মা এক সাক্ষাৎকারে বলেছিলেন, ‘এমা খুব লক্ষ্মী মেয়ে। ওর সঙ্গে আমার কয়েকবার দেখা হয়েছে। ওরা (ম্যাক ও এমা) অনেক ব্যস্ত থাকে কাজ নিয়ে। তাই নিয়মিত দেখা করার সুযোগ হয় না।’এমা-ম্যাকের বিচ্ছেদ হয়েছে কয়েক মাস আগেই। গত মে মাসে সর্বশেষ এই জুটিকে জনসমক্ষে দেখা গিয়েছিল। ধারণা করা হচ্ছে, এর পরপরই ভেঙে যায় এই জুটির সম্পর্ক। সূত্র: এস শোবিজ।
