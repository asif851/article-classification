
অভিনেতা আবদুল মতিনের কথা মনে হলেই চোখে ভাসে নবাব সিরাজউদ্দৌলা সিনেমার মোহাম্মদী বেগের ছবি। খুবই ট্র্যাজিক দৃশ্য সেটি। নবাবকে হত্যা করছেন তিনি। খলনায়ক, কিন্তু অভিনয় করেছিলেন দারুণ।মঞ্চ-টেলিভিশন-চলচ্চিত্র—সবখানেই ছিল তাঁর অবাধ বিচরণ। শিল্পীদের স্বার্থরক্ষায়ও ছিলেন আপসহীন। উনসত্তরের গণ-অভ্যুত্থান ও স্বাধীনতা আন্দোলনে সোচ্চার ছিলেন এই শিল্পী। ১৯৮৮ সালের ৩ সেপ্টেম্বর তিনি মারা যান। বাংলা মাস অনুযায়ী দিনটি ছিল ১৭ ভাদ্র। বাংলা পঞ্জিকায় আজ ১৭ ভাদ্র। আজ পারিবারিকভাবে পালন করা হবে তাঁর ২৮তম মৃত্যুবার্ষিকী। তাঁর ওয়ারীর বাসভবনে কোরআনখানি ও বাদ মাগরিব মিলাদ মাহফিলের আয়োজন করা হয়েছে। মৃত্যুদিনে তাঁর প্রতি আমাদের শ্রদ্ধা।
