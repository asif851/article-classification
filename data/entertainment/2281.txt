
২০০৮ সালে শাকিব খান ও বিদ্যা সিনহা মিম জুটি হয়ে আমার প্রাণের প্রিয়া ছবিতে অভিনয় করেন। এরপর আর এই জুটিকে একসঙ্গে পাওয়া যায়নি বড় পর্দায়। দীর্ঘ নয় বছর পর আবার তাঁরা একসঙ্গে কাজ করতে যাচ্ছেন। সম্প্রতি দুটি ছবিতে অভিনয়ের জন্য চুক্তিবদ্ধ হয়েছেন এই দুই তারকা। ছবি দুটি হলো আমি নেতা হবো ও মামলা হামলা ঝামেলা।গত সোমবার দুপুরে প্রযোজনা প্রতিষ্ঠান শাপলা মিডিয়ার কার্যালয়ে ছবি দুটিতে চুক্তিবদ্ধ হয়েছেন মিম। চুক্তি স্বাক্ষরের পরপরই এই অভিনেত্রী প্রথম আলোকে বলেন, ‘দুটি ছবিরই গল্প শুনে ভালো লেগেছে। চরিত্রগুলো বুঝে নিয়ে তবেই চুক্তিবদ্ধ হয়েছি।’এদিকে শাকিব খান এই দুই ছবিতে আগেই চুক্তিবদ্ধ হয়েছিলেন। দীর্ঘদিন পর শাকিব খানের বিপরীতে অভিনয় করার ব্যাপারে মিম বলেন, ‘ঢাকার চলচ্চিত্রে শাকিব খান জনপ্রিয় তারকা। তাঁর সঙ্গে এখন আমার বেশ ভালো সম্পর্ক। দীর্ঘ সময় পর নিঃসন্দেহে দুজনের রসায়ন দেখে দর্শক বিনোদিত হবেন।’আমি নেতা হবো ও মামলা হামলা ঝামেলা ছবির পরিচালক উত্তম আকাশ। তিনি তাঁর ছবির দুই শিল্পীকে নিয়ে বেশ উৎফুল্ল। তিনি বলেন, ‘দর্শক ভিন্ন স্বাদের ছবিতে এবার এই দুই শিল্পীকে পাবেন।’ আমি নেতা হবো ছবিতে শাকিব খানের আরেক নায়িকা মিষ্টি জান্নাত। পরিচালক বলেন, ২৮ জুলাই বিএফডিসিতে শুরু হবে এই ছবির শুটিং। এর কাজ শেষ হলে শুরু হবে মামলা হামলা ঝামেলা ছবির শুটিং। 
