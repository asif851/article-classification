
বলিউড তারকা অসিন এ বছরের শেষ দিকে মাইক্রোম্যাক্স মোবাইলের সহ-প্রতিষ্ঠাতা রাহুল শর্মাকে যে বিয়ে করছেন, সে খবর চাউর হয়েছে আগেই। এবার শোনা যাক তাঁর প্রেমকাহিনি।ইন্ডিয়ান এক্সপ্রেসের খবরে জানানো হয়, বেশ কিছুদিন ধরেই রাহুলের সঙ্গে প্রেম করছিলেন ‘গজনি’ ছবির তারকা অসিন। অবশ্য রাহুলের সঙ্গে প্রেম হওয়ার আগে সালমান খানের সঙ্গে অসিনের প্রেমের গুজব রটেছিল। রাহুলের সঙ্গে অসিনের ঘটকালির দাবি করেছেন অপর বলিউড তারকা অক্ষয় কুমার। মাইক্রোম্যাক্স মোবাইল ফোনের সহ-প্রতিষ্ঠাতা এই ব্যবসায়ী অক্ষয় কুমারের খুব কাছের বন্ধু।অক্ষয়ই নাকি বিয়ের মূল ঘটক। কিউপিড হয়ে অসিন-রাহুলের দিকে ভালোবাসার তিরটা তিনিই ছুড়েছেন! সূত্র বলছে, কৃতিত্বের খানিকটা অক্ষয়ের স্ত্রী টুইংকেল খান্নারও প্রাপ্য। দুজন মিলেই অসিনকে মিলিয়ে দিয়েছেন রাহুল শর্মার সঙ্গে। ‘খিলাড়ি ৭৮৬’ ছবিতে অক্ষয়ের নায়িকা ছিলেন অসিন। ওই সময় থেকেই রাহুলের সঙ্গে ঘনিষ্ঠতা। দুজনের সম্পর্কের শুরুটা ছিল বিমানবন্দরে। সকালের ফ্লাইট ধরতে গিয়ে সেখানে দুজনের দেখা।রাহুলের সঙ্গে সম্পর্ক নিয়ে অসিন বলেছেন, আমাদের সম্পর্কটা হয়েছে অনেকটা ‘গজিনি’ ছবির কাহিনির মতো। অবশ্য মাঝপথে রাহুলের সঙ্গে কোনো সম্পর্ক নেই বলে মন্তব্য করেছিলেন অসিন।অসিন-রাহুলের প্রেম কাহিনি আর দশটা প্রেম কাহিনির মতো। অসিনের রূপে মুগ্ধ হয়ে রাহুল তাঁকে প্রেমের প্রস্তাব দেন। অসিন বলেন, ‘প্রথম দিন বিমানবন্দরে হাই-হ্যালো বলার পর কয়েকদিন মোবাইলে কথা হয়। রাহুল আমাকে পটিয়ে ফেলে। পরে আমার মা-বাবার কাছে কথা বলার অনুমতি চেয়ে বসে রাহুল। তাঁদের অনুমতি নিয়েই আমাদের সম্পর্ক এগিয়ে যায়। এ জন্য অবশ্য অক্ষয়কে ধন্যবাদ।’
