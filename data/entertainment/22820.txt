
কোনো কাটাকুটি নয়, আনকাট ছাড়পত্র পেয়েছে তৌকীর আহমেদ পরিচালিত ছবি ‘হালদা’। আর খবরটি জানিয়েছেন বাংলাদেশ চলচ্চিত্র সেন্সর বোর্ডের সচিব জালাল উদ্দিন মুন্সি। তিনি জানান, প্রযোজনা প্রতিষ্ঠান থেকে ‘হালদা’ ছবিটি গত ২৫ অক্টোবর জমা দেওয়া হয়। গতকাল সোমবার ছবিটিকে আনকাট ছাড়পত্র দেওয়া হয়েছে। পাশাপাশি ছবিটি দেখে বাংলাদেশ চলচ্চিত্র সেন্সর বোর্ডের সদস্যরা প্রশংসা করেছেন।
আগামী ১ ডিসেম্বর প্রেক্ষাগৃহে মুক্তি পাবে ‘হালদা’ ছবিটি। এদিকে ছবির দুই মিনিটের ট্রেলার দেখেই মুগ্ধ হয়েছেন অসংখ্য দর্শক। সামাজিক যোগাযোগমাধ্যম ফেসবুকে অনেকেই জানিয়েছেন এই মুগ্ধতার কথা। দর্শকদের মতে, এবার ট্রেলার দেখে তাঁরা ‘হালদা’ ছবির ব্যাপারে কিছু ধারণা করতে পারছেন। অন্য রকম ছবি এটি, যেমনটা পছন্দ করেন বাংলাদেশের বেশির ভাগ দর্শক।
গত রোববার টাইগার মিডিয়ার ইউটিউব চ্যানেলে প্রকাশ করা হয়েছে ‘হালদা’ ছবির ট্রেলার। প্রতিবেদনটি লেখা পর্যন্ত এ ট্রেলার দেখা হয়েছে ১ লাখ ৬৬ হাজার বার। এর আগে ছবির গান ‘নোনা জল’ ইউটিউবে প্রকাশ করা হয় গত ৩০ অক্টোবর। গানের ভিডিওটি এ পর্যন্ত দেখা হয়েছে ৪ লাখ ৩৩ হাজার বার। এরপর থেকে অনেকেই গানটির প্রশংসা করে স্ট্যাটাস দিয়েছেন ফেসবুকে।
‘হালদা’ ছবির গল্প লিখেছেন আজাদ বুলবুল। চিত্রনাট্য লিখেছেন ও পরিচালনা করেছেন তৌকীর আহমেদ। চট্টগ্রামের হালদা নদী দেশের বৃহত্তম প্রাকৃতিক মৎস্য প্রজনন কেন্দ্র। মা মাছেরা এপ্রিল থেকে জুন পর্যন্ত অমাবস্যা বা পূর্ণিমার তিথিতে এখানে ডিম ছাড়ে। এই নদী ও নদীর গতি-প্রকৃতি, নদীর ক্ষয় ও নদীতীরবর্তী মানুষের জীবনপ্রবাহ ও জটিলতা তুলে ধরা হয়েছে গল্পে।
‘দারুচিনি দ্বীপ’, ‘জয়যাত্রা’, ‘রূপকথার গল্প’ আর ‘অজ্ঞাতনামা’ ছবি দিয়ে এরই মধ্যে চলচ্চিত্র নির্মাতা হিসেবে দক্ষতার পরিচয় দিয়েছেন তৌকীর আহমেদ। ‘হালদা’ তাঁর নতুন ছবি।
‘হালদা’ ছবিতে অভিনয় করেছেন জাহিদ হাসান, মোশাররফ করিম, নুসরাত ইমরোজ তিশা, ফজলুর রহমান বাবু, দিলারা জামান, শাহেদ আলী, রুনা খান, সুজাত শিমুল প্রমুখ।
