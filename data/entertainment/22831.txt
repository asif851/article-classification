
হলিউডের তারকা দম্পতি মাইকেল ডগলাস ও ক্যাথরিন জেটা জোনসের বয়সের ব্যবধানটা একটু বেশিই বটে। ক্যাথরিনের চেয়ে বয়সে ২৫ বছরের বড় ডগলাস। এ তারকা জুটি ১৩ বছর ধরে সুখেই সংসার করছিলেন। কিন্তু সম্প্রতি ‘ডেইলি মিরর’-এ এক খবরে বলা হয়েছে, দাম্পত্যের ইতি টানতে যাচ্ছেন তাঁরা।এ প্রসঙ্গে ঘনিষ্ঠ একটি সূত্র দাবি করেছে, খুব শিগগির বিচ্ছেদের ঘোষণা দেওয়ার পরিকল্পনা করছেন ৬৮ বছর বয়সী ডগলাস। তবে সংসার বাঁচানোর প্রাণপণ চেষ্টা করে যাচ্ছেন ৪৩ বছর বয়সী ক্যাথরিন।সূত্রটি আরও জানায়, ডগলাস ও ক্যাথরিনকে গত চার মাসে একবারের জন্যও একসঙ্গে জনসমক্ষে দেখা যায়নি। চলতি সপ্তাহের শুরুর দিকে ব্যক্তিগত বিমানে চেপে ইতালি যান ডগলাস। কিন্তু তাঁর সঙ্গে দেখা যায়নি ক্যাথরিনকে।১৯৯৮ সালের আগস্টে ফ্রান্সে একটি চলচ্চিত্র উত্সবে প্রথম সাক্ষাত্ হয়েছিল ডগলাস ও ক্যাথরিনের। পরের বছর প্রণয়ে জড়ান তাঁরা। ২০০০ সালে নিউইয়র্কে গাঁটছড়া বাঁধেন হলিউডের জনপ্রিয় এ দুই তারকা। তাঁদের দুই সন্তান। ছেলের নাম ডিলান মাইকেল ডগলাস (১৩) এবং মেয়ের নাম ক্যারিস জেটা ডগলাস (১০)।২০১০ সালে ডগলাস কণ্ঠনালীর ক্যানসারে আক্রান্ত হলে সব সময় তাঁর পাশে থেকেছেন ক্যাথরিন। ২০১১ সালে ক্যানসারমুক্ত হন ডগলাস। পরবর্তী সময়ে ক্যাথরিনের বাইপোলার রোগের পুরো চিকিত্সা প্রক্রিয়ায় সব রকম সহযোগিতার হাত বাড়িয়ে দেন ডগলাস। বরাবরই হলিউডের অন্যতম সুখী দম্পতি হিসেবে উচ্চারিত হয়েছে তাঁদের নাম। কিন্তু হঠাত্ কেন তাঁরা বিচ্ছেদের মতো কঠিন পথে হাঁটতে যাচ্ছেন, সে বিষয়ে সুনির্দিষ্ট কোনো তথ্য পাওয়া যায়নি। 
