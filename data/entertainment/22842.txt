
একঝাঁক নতুন মুখ নিয়ে চতুর্থ চলচ্চিত্র শুরু করতে যাচ্ছেন জাতীয় চলচ্চিত্র পুরস্কার বিজয়ী নির্মাতা সৈয়দ অহিদুজ্জামান ডায়মন্ড। ছবির নাম বাষ্পস্নান। নাম ও গল্প ঠিক হলেও অভিনয়শিল্পী এখনো চূড়ান্ত করেননি পরিচালক। বললেন, ‘প্রাথমিকভাবে অনেকের সঙ্গে আলাপ হয়েছে। কয়েক দিনের মধ্যেই শিল্পী নির্বাচন করে ফেলব। বেশির ভাগই নতুন অভিনয়শিল্পী।’এরই মধ্যে শুটিংয়ের স্থান নির্ধারণ করে ফেলেছেন পরিচালক। দেশের আটটি জেলায় শুটিং হবে বাষ্পস্নান-এর। মূলত গল্পের প্রয়োজনেই আট জেলা ঘুরবে বাষ্পস্নান-এর টিম।ডায়মন্ড জানান, জুলাইয়ের শেষ দিকে শুরু হবে নতুন ছবির কাজ। এ বছরই কাজ শেষ করার ইচ্ছা তাঁর। ডায়মন্ডের প্রথম ছবি ছিল নাচোলের রানী। এরপর তিনি গঙ্গাযাত্রা ও অন্তর্ধান নামে দুটি ছবি নির্মাণ করেছিলেন। এর মধ্যে গঙ্গাযাত্রার জন্য তিনি জাতীয় চলচ্চিত্র পুরস্কার পেয়েছেন।
