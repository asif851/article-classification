
‘সুলতান’ ছবিতে একজন কুস্তিগিরের চরিত্রে অভিনয় করেছিলেন সালমান খান। যুবক থেকে এক পরিণত বয়সের কুস্তিগির—দুটি চরিত্রেই দুইভাবে সেখানে দেখা গিয়েছিল তাঁকে। পরিণত বয়সের ‘সুলতান’ হওয়ার জন্য সাল্লুকে ওজন বাড়িয়ে ৯৬ কেজি করতে হয়েছিল। এই ছবির শুটিং শেষ হতে না হতেই পরপর কয়েকটি ছবির কাজ শুরু করেন তিনি। সেখানে তো আর পালোয়ানের শরীর হলে চলবে না। এ জন্য সালমানকে আবার ফিরে যেতে হয় আগের দেহ গড়নে। একবার ওজন বাড়াও, আবার কমাও—এ নিয়ে মহা ঝামেলায় পড়েন এ অভিনেতা। ওজন কমানোর অভিজ্ঞতাকে তিনি তাই তাঁর জীবনের ‘অতি কষ্টের’ অভিজ্ঞতা বলছেন।
এখন সালমান ‘টাইগার জিন্দা হ্যায়’ ছবিতে অভিনয় করছেন। এই ছবির জন্য ১৮ থেকে ২০ কেজি ওজন কমিয়েছেন। সামনে রেমো ডি’সুজার একটি ছবিতে কাজ করার কথা আছে। সেই ছবির বিষয়বস্তু নাচ। তাই ওই ছবিটির জন্য ‘ভাইজান’ সালমানকে হতে হবে আরও হালকা-পাতলা গড়নের। শরীরচর্চা করে তাই শরীরের বাড়তি চর্বি ঝরাতে হচ্ছে এই ৫১ বছর বয়সী তারকাকে। হিন্দুস্থান টাইমস।
