
মহাদেবের মেয়ে পদ্মাবতী, পূজা চেয়েছিলেন চাঁদ সওদাগরের কাছে। কিন্তু মহাদেবের পূজারি চাঁদ সওদাগর তাঁকে পূজা দিতে নারাজ। এ নিয়েই দ্বন্দ্ব। তাঁদের এই দ্বন্দ্ব নিয়ে নাটক ‘পদ্মাবতীর আখ্যান’, বেহুলা ও লখিন্দরের কাহিনি। লোকজ এই গল্প গাঁয়ের পুঁথি থেকে যাত্রাপালায় আর সেখান থেকে উঠে এসেছে মঞ্চে। এই পালা বেশ আগেই যুক্ত হয়েছে বিশ্ববিদ্যালয়ের নাটকের পাঠ্যে।আজ সোমবার সন্ধ্যায় শিল্পকলা একাডেমির স্টুডিও থিয়েটার মিলনায়তনে মঞ্চস্থ হলো জাতীয় কবি কাজী নজরুল ইসলাম বিশ্ববিদ্যালয় থিয়েটার অ্যান্ড পারফরম্যান্স স্টাডিজ বিভাগের নাটক ‘পদ্মাবতীর আখ্যান’। আগে ক্যাম্পাসে বেশ কবার এর মঞ্চায়ন হলেও ক্যাম্পাসের বাইরে এবারই প্রথম নাটকটি মঞ্চস্থ করা হলো। নাটকটির রচনা, পরিকল্পনা ও নির্দেশনা দিয়েছেন বিশ্ববিদ্যালয়ের থিয়েটার অ্যান্ড পারফরম্যান্স স্টাডিজ বিভাগের প্রভাষক নুসরাত শারমিন। নাটক প্রসঙ্গে নুসরাত শারমিন জানিয়েছেন, কবি বিজয় গুপ্ত ও রাধানাথ রায় চৌধুরীর ‘পদ্মাপুরাণ’ অবলম্বনে তিনি নাটকটি লিখেছেন। এর বিভিন্ন চরিত্রে অভিনয় করেছেন বিভাগের দ্বিতীয় বর্ষ দ্বিতীয় সেমিস্টারের শিক্ষার্থীরা।আগামীকাল সন্ধ্যা সাতটায় একই মিলনায়তনে আবারও মঞ্চস্থ হবে নাটকটি।
