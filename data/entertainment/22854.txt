
বছরের শুরুটা ছিল ফারহান আখতারের বিচ্ছেদ দিয়ে। মাঝে ব্রাঞ্জেলিনা জুটির বিচ্ছেদে বেশ সরগরম ছিল সিনেপাড়া। বছরের শেষটাও গেল বিচ্ছেদে। বছরের একেবারেই শেষ দিকেই বিচ্ছেদ হলো নন্দিত অভিনেত্রী ও পরিচালক নন্দিতা দাসের।
নন্দিতা দাস খবরটি নিশ্চিত করে বলেন, ‘হ্যাঁ, এটা সত্য। বিয়ের সাত বছরের মাথায় আমি ও সুবোধ আলাদা হওয়ার সিদ্ধান্ত নিয়েছি। এটা লুকানোর কিছু নেই আবার বলে বেড়ানোরও কিছু নেই।’সাত বছর আগে নন্দিতা ও সুবোধ বিয়ের পিঁড়িতে বসেছিলেন। তাঁদের ভিহান নামের ছয় বছরের একটি ছেলে আছে। বিচ্ছেদের যন্ত্রণা ব্যাখ্যা করতে গিয়ে বলেন, ‘বিচ্ছেদ সহজ কাজ নয়। যদি কারও সন্তান থাকে, তা আরও কষ্টকর। আমাদের কাছে আমাদের সন্তান সবার আগে। আমরা ওর মঙ্গল করার জন্য প্রতিজ্ঞাবদ্ধ।’ এখন কি তিনি মুম্বাইয়ে থাকবেন, নাকি দিল্লি ফিরে যাবেন? এমন প্রশ্নে নন্দিতার উত্তর ছিল, তাঁর ছবি ‘মান্টো’ শেষ না হওয়া পর্যন্ত মুম্বাই শহরেই থাকছেন।‘আর্থ’ ও ‘ফায়ার’ সিনেমা দিয়ে সবার নজর কাড়েন নন্দিতা দাস। নির্মাণ করেছিলেন ‘ফিরাক’ ছবিটি। বিতর্কিত সাহিত্যিক সাদাত হোসেন মান্টোর জীবনী নিয়ে তৈরি ‘মান্টো’র কাজ খুব শিগগির শেষ হবে। মান্টোর চরিত্রে দেখা যাবে নওয়াজউদ্দিন সিদ্দিকীকে। বলিউড হাঙ্গামা
