
পুরোদস্তুর কবি হতে চেয়েছিলেন জনপ্রিয় অভিনেতা আজাদ আবুল কালাম। কিন্তু সময়ের অভাবে নিয়মিত কাব্যচর্চা করার সুযোগ হয় না তাঁর। তার পরও সময় পেলেই কাব্যচর্চা করেন তিনি। এবার রুদ্ধদ্বার কাব্য নাটকে কবি চরিত্রে অভিনয়ের সুযোগ পেয়ে দারুণ খুশি গুণী এ অভিনয়শিল্পী।রুদ্ধদ্বার কাব্য নাটকে অভিনয়ের অভিজ্ঞতার কথা জানাতে গিয়ে আজাদ আবুল কালাম বলেন, ‘ব্যক্তিজীবনে আমি কবিই হতে চেয়েছিলাম। একটা সময়ে লিটলম্যাগে অনেক লিখেছি। এখনো সময় পেলেই কাব্যচর্চা করি। রুদ্ধদ্বার কাব্য নাটকে একজন জনপ্রিয় কবির চরিত্রে অভিনয় করেছি আমি। চরিত্রটির নাম ফেরদৌস শাহরিয়ার। কবি চরিত্রে অভিনয় করে আমার বেশ ভালো লেগেছে।’তামজীদ রহমানের রচনায় রুদ্ধদ্বার কাব্য নাটকটি পরিচালনা করেছেন তরুণ নাট্যনির্মাতা আদনান তাবাসসুম সৌরভ। নাটকটিতে কবি ফেরদৌস শাহরিয়ারের স্ত্রী রুপা চরিত্রে অভিনয় করেছেন সানজিদা প্রীতি। আরও অভিনয় করেছেন তানিয়া হোসাইন, নাজমুল হাসান, হাসনাত রিপন, কাজী উজ্জ্বল প্রমুখ।
নাটকের কাহিনিতে দেখা যাবে, দেশের জনপ্রিয় কবি ফেরদৌস শাহরিয়ার একের পর এক তরুণীকে উত্সর্গ করে চলেছেন কাব্যের বাগদেবীর কাছে। প্রত্যেক তরুণীর মাঝেই তিনি খুঁজে ফিরছেন কাব্যের বাগদেবীর অস্তিত্ব। এই উত্সর্গ ক্রিয়ায় কবিকে সাহায্য করেন তাঁরই স্ত্রী রুপা। একটা সময়ে রুপাও নিখোঁজ হন। একের পর এক তরুণী নিখোঁজ হওয়ায় রহস্যের জট খোলার জন্য অস্থির হয়ে ওঠে প্রশাসন ও বিভিন্ন গণমাধ্যম। 
এসএ টিভিতে ৭ ফেব্রুয়ারি শুক্রবার রাত নয়টায় প্রচারিত হবে রুদ্ধদ্বার কাব্য।
