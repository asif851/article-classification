
ছবি তোলার ব্যাপারে বেশ আগ্রহ সংগীতশিল্পী তপুর। আগ্রহকে বাস্তবে রূপ দিতে একটি ক্যামেরাও কিনে ফেলেন। এরপর যেখানেই তপু, সেখানেই সঙ্গী হিসেবে থাকে ক্যামেরাটি। আর তাতে ধরে রাখেন সে সময়ের মুহূর্তগুলো। মাস সাতেক আগে বউকে নিয়ে কক্সবাজার বেড়াতে গিয়েছিলেন তপু। এবার তিনি শুধু ছবি নয়, নিজের কেনা ক্যামেরা দিয়ে একটি গানের ভিডিও বানিয়ে চলে এলেন। ভালোবাসা দিবসে গানের ভিডিওটি প্রচার করা হবে।প্রিন্স মাহমুদের কথা ও সুরে কেয়া পাতার নৌকো অ্যালবামে ‘ভালো আছি’ শিরোনামে একটি গান গেয়েছিলেন তপু। সেই গানেরই ভিডিও আসছে এবারের ভালোবাসা দিবসে। এটি সংগীতশিল্পী তপুর প্রথম গানের ভিডিও। আর ব্যাপারটি শখের বশেই করেছেন বলে প্রথম আলোকে জানান তপু।‘ভালো আছি’ শিরোনামের এই গানে তপুর সঙ্গে মডেল হয়েছেন তাঁর স্ত্রী নাজিবা সেলিম। সে হিসেবে এবারই প্রথম স্বামী-স্ত্রী একসঙ্গে কোনো গানে মডেল হলেন।তপু বলেন, ‘ক্যামেরা কেনার পর থেকে আমি ছবি তুলছি। এটা আমার শখ। ভিডিওর ব্যাপারটিও শখের বশেই করা হয়েছে। শুধু তা-ই নয়, ভিডিও তৈরির পর সম্পাদনার কাজটিও আমি নিজেই করেছি। আমার কাছে ভিডিও বানানোর ব্যাপারটি খুব বেশি কঠিন মনে হয়নি। আমি শুধু ছবির ফ্রেমটা ধরার চেষ্টা করেছি।’
এদিকে এবার ভালোবাসা দিবসে একটি অ্যালবামে থাকছে তপুর গান। প্রিন্স মাহমুদের কথা ও সুরে তিনি গেয়েছেন খেয়াল পোকা অ্যালবামে।
