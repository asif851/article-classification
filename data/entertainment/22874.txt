
কিংবদন্তি বক্সার আলীকে নিজের ‘আইডল’ বলে উল্লেখ করেছেন হলিউড তারকা আরনল্ড শোয়ার্জেনেগার। শুক্রবার কেন্টাকির লুইভিলে আলীর শেষকৃত্য অনুষ্ঠানে আরও অনেক তারকার সঙ্গে তিনিও হাজির হন সেখানে।শোয়ার্জেনেগার বলেন, ‘আলীকে শ্রদ্ধা জানাতেই এখানে এসেছি। কারণ, তিনি আমাদের সবার প্রেরণা ও ব্যক্তিগতভাবে আমার আইডল ছিলেন। অনেকেই জানতে চেয়েছেন আমার “আইডল” কে? আগেও বলেছি, আজও বলছি, আমার পাঁচজন আইডলের তিনি অন্যতম। এটা তাঁর বদান্যতা ও দক্ষতার জন্য।’আলী কীভাবে তাঁর প্রেরণার উৎস, সে সম্পর্কে বলতে গিয়ে শোয়ার্জেনেগার বলেন, ‘শুধু তাঁর সুঠাম দেহই নয়, আমি তাঁর দর্শন দ্বারাও অনুপ্রাণিত।’ একসঙ্গে টেলিভিশন স্টুডিওতে আড্ডার স্মৃতিচারণা করে শোয়ার্জেনেগার বলেন, ‘অনেকটা সময় আমরা একসঙ্গে কাটিয়েছি। সত্তরের দশকে একটি টেলিভিশনে আমাদের দুটি অনুষ্ঠান প্রচারিত হতো। সেই টেলিভিশনের স্টুডিওতেই আমাদের আড্ডা হতো। দাতব্য প্রতিষ্ঠানের জন্য আমরা একসঙ্গে কাজও করেছি। সবসময়ই মনে হতো মানুষটা দারুণ। মানুষটাকে আমি পছন্দ করতাম।’আলীর শেষকৃত্য অনুষ্ঠানে এসেছিলেন যুক্তরাষ্ট্রের সাবেক প্রেসিডেন্ট বিল ক্লিনটনসহ বিলি ক্রিস্টাল, উইল স্মিথ, ডেভ চ্যাপেল, স্পাইক লির মতো আরও অনেক বিখ্যাত মানুষ। ইটি অনলাইন
