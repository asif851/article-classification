
কয়েক বছর আগেও বিজ্ঞাপনচিত্রে কাজ না করার বিষয়ে ঢালিউডের অভিনেতা শাকিব খানের যে শক্ত অবস্থান ছিল, সেখান থেকে সরে এসেছেন তিনি। সাম্প্রতিক দুটি বিজ্ঞাপনচিত্রে তাঁর উপস্থিতি তেমন ইঙ্গিতই দিচ্ছে। একি তাঁর স্ববিরোধিতা, না বাজার বাস্তবতার বিবেচনায় অবস্থান পরিবর্তন!ঢাকাই চলচ্চিত্রের হালের নায়কদের দৌড়ে শীর্ষেই আছেন শাকিব খান। গত কয়েক বছরে চলচ্চিত্রের নানা উত্থান-পতনের পরও শাকিব তাঁর আসনটি ঠিকই ধরে রেখেছেন। বলা যায়, একাই গত কয়েক বছরে ঢাকাই চলচ্চিত্রকে একটা শক্ত অবস্থানে পৌঁছে দেওয়ার চেষ্টা করেছেন। এই কয়েক বছর ধরে বছরের প্রায় ৩৬৫ দিনই ছবির শুটিংয়ে ব্যস্ত রেখেছেন নিজেকে। তবে সম্প্রতি ছবির কাজ অনেকটাই কমিয়ে দিয়েছেন শাকিব খান, বিপরীতে নিয়মিত হচ্ছেন বিজ্ঞাপনচিত্রের বাজারে।কয়েক বছর আগেও যে শাকিব খান বিজ্ঞাপনচিত্রে কাজ করার ব্যাপারে নেতিবাচক মনোভাব নিয়ে ছিলেন, সেই শাকিব হঠাত্ করে বিজ্ঞাপনচিত্রে কাজ করার দিকে মনোযোগী হলেন কেন—জানতে চাইলে প্রথম আলো ডটকমকে তিনি বলেন, ‘আগে আমাদের ফিল্মে একটা কথা চালু ছিল, বড় পর্দার নায়কেরা ছোট পর্দায় কাজ করলে তাঁদের স্টারডমে সমস্যা হয়। অনেকে আবার উদাহরণ দিয়েও দেখিয়েছেন। বিষয়টি নিয়ে আমিও তখন ভাবতে থাকি। তাকাতে থাকি বাইরের দেশের তারকাদের দিকে। তাঁরা কিন্তু নিয়মিতই বড় পর্দার পাশাপাশি ছোট পর্দায় বিজ্ঞাপনচিত্রের কাজ করে যাচ্ছেন। তাঁদের স্টারডমে তো কোনো ভাটা পড়তে দেখি না। আমার কাছে বরং এর মাধ্যমে দর্শকদের আরও বেশি কাছাকাছি যাওয়া সম্ভব বলে মনে হয়েছে।’
 
শাকিব আরও বলেন, ‘এমনকি চলচ্চিত্রে আমার জুনিয়র কয়েকজন অভিনেতাও আমাকে বিজ্ঞাপনচিত্রে কাজ করার ব্যাপারে বেশ উত্সাহ দিতে থাকেন। তাঁরা দীর্ঘদিনের এ ধারণাকে মিথ্যা প্রমাণের জন্য একরকম চ্যালেঞ্জও দেন আমায়। আমার কাছে মনে হয়েছে, বিজ্ঞাপনচিত্রে কাজ না করায় করপোরেট ঘরানার লোকজনের সঙ্গে আমাদের একটা দূরত্বও তৈরি হয়েছে। চলচ্চিত্রের দীর্ঘদিনের ভ্রান্ত ধারণা ভেঙে দিতে এবং করপোরেট প্রতিষ্ঠানগুলোর সঙ্গে চলচ্চিত্রশিল্পের দূরত্ব কমিয়ে আনার জন্য বিজ্ঞাপনচিত্রে কাজ করার সিদ্ধান্ত নিই। তবে বিজ্ঞাপনচিত্রে কাজ করার সিদ্ধান্ত নেওয়ার পর আমি কিছুটা শঙ্কিতও ছিলাম। মনের ভেতর প্রশ্ন উঁকি দিচ্ছিল, আদৌ দীর্ঘদিনের চলমান ধারণা মিথ্যা প্রমাণ করতে পারব তো? বিজ্ঞাপনচিত্রগুলো প্রচার শুরু হওয়ার পর প্রেক্ষাগৃহে কিন্তু আমার একটি সিনেমাও মুক্তি পেয়েছে। যেটি সিনেমার সাফল্যের ক্ষেত্রে কোনো ধরনের নেতিবাচক প্রভাব ফেলেনি; বরং আমার কাছে মনে হয়েছে, বিজ্ঞাপনচিত্র আমার ক্যারিয়ারে প্লাস করেছে।’
 
তার মানে বিজ্ঞাপনচিত্রে নিয়মিত কাজ করার ব্যাপারে চূড়ান্ত সিদ্ধান্ত নিয়ে নিয়েছেন? এমন প্রশ্নের জবাবে শাকিব বলেন, ‘হ্যাঁ, অনেকটা সেরকমই। আমি বিজ্ঞাপনচিত্রে কাজ করার পর বিভিন্ন মহল থেকে বেশ প্রশংসা পাচ্ছি। ভালো প্রোডাক্ট, নির্মাতা ও বাজেট ঠিকঠাক থাকলে নিয়মিতভাবে বিজ্ঞাপনচিত্রে কাজ করব।’
