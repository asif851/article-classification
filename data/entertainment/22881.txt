
নাটকের দল নাট্যকেন্দ্রের হয়ে মঞ্চে পা রেখেছেন তরুণ অভিনয়শিল্পী আরিক। সম্প্রতি অভিনয় করেছেন টেলিভিশন নাটকেও। নাটকে তাঁর বিচরণ ও দলের নানান বিষয় নিয়ে কথা হলো তাঁর সঙ্গে।আপনি মঞ্চে নাম লেখালেন কবে থেকে?আমি ২০০৯ সালে প্রথম মঞ্চে পা রাখি। তবে চর্চা শুরু করেছিলাম তার আগের বছর থেকে। আমার অভিনয় করা প্রথম মঞ্চনাটক আরজ চরিতামৃত। তারপর থেকে নিয়মিত শো করছি। এখন পর্যন্ত নাট্যকেন্দ্রের বেশ কয়েকটি নাটকের প্রায় ১৩০টা শোতে অংশ নিয়েছি।কদিন আগে আপনার অভিনীত ‘বন্দুকযুদ্ধ’ নাটকটি ১০ মাসে ২৫টি প্রদর্শনী পূর্ণ করল।এটা আমার না, আমার দলের জন্য বড় সাফল্য। আমার ব্যাপারে যেটা বলব, তা হলো আমার অভিনয় করা এখন পর্যন্ত সেরা নাটক এটি। বন্দুকযুদ্ধে আমি গ্রামের একটা চেয়ারম্যানের চরিত্রে অভিনয় করেছি। অনেকেই আমার অভিনয়ের প্রশংসা করেছেন। আমার জন্য এটা সেরা প্রাপ্তি। এ ছাড়া আমাদের গাধার হাট নাটকটিরও ২৫তম প্রদর্শনী হয়েছে। দুটি নাটকই অল্প সময়ে এতগুলো প্রদর্শনী হওয়ার একটাই কারণ—দর্শকের আগ্রহ।আপনি বলতে চাচ্ছেন দর্শক নিয়মিত মঞ্চনাটক দেখছে?অবশ্যই দেখছে। কিন্তু সেটা ভালো নাটক হতে হবে। ভালো না হলে কেন মানুষ দেখতে আসবে। তবে ইদানীং চারপাশের অবস্থার কারণে আতঙ্কে আছে মানুষ। এ কারণে আগের চেয়ে কম। মানুষ নিরাপদ বোধ করলে অবশ্যই দর্শক আসবে।এ অবস্থা থেকে উত্তরণের জন্য কি নাট্যচর্চার কোনো ভূমিকা আছে?অবশ্যই আছে। একটা শক্তিশালী সংস্কৃতিচর্চার বলয় থাকলে কিন্তু সব ধরনের অপশক্তি দূর করা সম্ভব। থিয়েটারচর্চা একজন মানুষকে যোগ্য মানুষ হিসেবে গড়ে তুলতে নানাভাবে সহযোগিতা করতে পারে। মানুষের জীবনবোধ, নৈতিকতা, মানবিকতার শিক্ষা দেয় থিয়েটার।এবার একটু ব্যক্তিগত প্রশ্ন। আপনার বাবা তারিক আনাম খান একজন স্বনামধন্য নাট্যব্যক্তিত্ব। তাঁর কারণেই কি আপনি নাটকে নাম লেখালেন?একদমই না। আমার বাবা আমাকে কখনোই কিছু চাপিয়ে দেননি। তিনি বরারবই বলেছেন, তোমার যা করতে ইচ্ছে করবে তা-ই করবে। তবে এটা তো সত্যি, আমি বেড়েই উঠেছি একটা সাংস্কৃতিক পরিবেশে। তাই এটি খুব কাজে লেগেছে আমার জন্য। আমি ২০০৮ সালে নিজে থেকেই সিদ্ধান্ত নিয়েছি, নাটককে জীবনের অংশ মনে করব। তাই দলে আসা। পাশাপাশি টেলিভিশনেও অভিনয় করছি এখন। আপাতত অভিনয় নিয়ে থাকতে চাই। তবে আমার একটা স্বপ্ন আছে।
কী স্বপ্ন? 
আমি চলচ্চিত্র নির্মাণ করতে চাই। সেভাবেই নিজেকে প্রস্তুত করছি। বাকিটা দেখা যাক। তবে সেটা কবে নাগাদ কী হবে বলতে পারছি না। নির্মাণ করব এটুকু জানি।
নাট্যকেন্দ্রে আপনি কোন পদে আছেন? 
নাট্যকেন্দ্রের প্রচার সম্পাদক হিসেবে দায়িত্ব পালন করছি।
সাক্ষাৎ​কার: হাবিবুল্লাহসিদ্দিক
 
