

‘চিত্ত যেথা ভয় শূন্য, উচ্চ যেথা শির’—রবীন্দ্রনাথ ঠাকুরের ‘নৈবেদ্য’ গ্রন্থের এই পঙ্‌ক্তিটা ‘সঞ্জু’ ছবির টিজার মুক্তির মঞ্চে দাঁড়িয়ে ভাঙা বাংলায় বললেন চিত্র পরিচালক ও প্রযোজক বিধু বিনোদ চোপড়া। জনপ্রিয় এই চিত্রনির্মাতা বললেন, ‘আমার আর রাজুর (রাজকুমার হিরানি) ছবিতে সুন্দর একটা বার্তা থাকে। আমরা আমাদের ছবির মাধ্যমে কিছু বলার চেষ্টা করি। “সঞ্জু” ছবিটা দেখার পর আপনারা একটা সুন্দর বার্তা পাবেন। রবীন্দ্রনাথের কবিতার সেই পঙ্‌ক্তির মতো আমার চিত্ত ভয়হীন। তাই আমি মাথা উঁচু করে ছবি বানাই।’
গতকাল মঙ্গলবার মুক্তি পেয়েছে রণবীর কাপুর অভিনীত বহু প্রতীক্ষিত ছবি ‘সঞ্জু’। আর ছবিটি টিজারেই বাজিমাত করেছে। বলিউডের সুপারস্টার সঞ্জয় দত্তের জীবনের ওপর নির্মিত ‘সঞ্জু’। ছবিটি পরিচালনা করেছেন রাজকুমার হিরানি। সঞ্জয়ের জীবনের অন্ধকার কালো কুঠুরি থেকে বৈভবে মোড়া আলোকময় দিনগুলো তুলে ধরা হয়েছে। বিধু বিনোদ চোপড়া বলেন, ‘রাজু আমাকে যখন সঞ্জয়কে নিয়ে ছবি বানানোর কথা বলে, আমি একেবারে না করে দিই। কিন্তু ওর সম্পর্কে বিস্তারিত জানতে পেরে অবাক হয়ে যাই। আর সঞ্জয় সবকিছু অকপটে জানিয়েছে। এমনকি ও জানিয়েছে, ওর জীবনে তিন শর ওপর প্রেমিকা ছিল। বলিউডের কোনো তারকার এমন সাহস হবে, যে জীবনের নানা গোপন কথা অকপটে স্বীকার করবে?’
‘সঞ্জু’ ছবির কাহিনিকার অভিজাত যোশি জানান, ‘ছবির গল্প লিখতে গিয়ে জেনেছি, যুক্তরাষ্ট্রে ওবামার থেকেও নাকি জনপ্রিয় সঞ্জয়। একবার যুক্তরাষ্ট্রে ওবামাকে ছেড়ে সঞ্জয়ের পেছনে সবাই দৌড় দিয়েছিল “মুন্না ভাই, মুন্না ভাই” বলে।’
‘সঞ্জু’র টিজার মুক্তির পরপরই ভীষণভাবে প্রশংসিত হন রণবীর কাপুর। সঞ্জয়ের চলা, কথা বলার ধরন সুন্দরভাবে রপ্ত করেছেন এই বলিউড তারকা। এ প্রসঙ্গে রণবীর সাংবাদিকদের বলেন, ‘সঞ্জয় আমার বড় ভাইয়ের মতো। আমাদের পারিবারিক সম্পর্ক। আমি এক সঞ্জয়কে চিনতাম। কিন্তু ছবি করতে গিয়ে তাঁর জীবনের নানা অজানা দিক আমার কাছে উন্মোচিত হয়। শুটিংয়ের সময় আমি তাঁর কাছ থেকে সব রকম সাহায্য পেয়েছি। আর যত শক্ত দৃশ্য ছিল, আমি অভিনেতা হিসেবে ততটাই উপভোগ করেছি।’
রণবীরের জীবনের ওপর বায়োপিক বানালে তিনি রাজি হবেন? জবাবে হেসে রণবীর বলেন, ‘আমার জীবনের ওপর কেউ ছবি নির্মাণ করতে চাইলে নিশ্চয় রাজি হব। তবে আমার জীবন খুব বোরিং। কোনো বৈচিত্র্য নেই। কাজে যাই আর বাড়ি ফিরে আসি। বিগ বসের ক্যামেরা লাগালে তা দেখতে পাবেন।’
ছবির টিজার মুক্তির অনুষ্ঠানে উঠে আসে ‘কাস্টিং কাউচ’ প্রসঙ্গ। রণবীর বলেন, ‘আমি কোনো দিন কাস্টিং কাউচের শিকার হইনি। তবে এটা যদি কারও সঙ্গে হয়ে থাকে, তা খুবই দুঃখজনক।’
রাজকুমার হিরানি পরিচালিত ‘সঞ্জু’ ছবিতে সঞ্জয় দত্তের বাবা এবং প্রখ্যাত অভিনেতা সুনীল দত্তের চরিত্রে অভিনয় করেছেন পরেশ রাওয়াল। অন্য চরিত্রে আছেন মনীষা কৈরালা, সোনম কাপুর, আনুশকা শর্মা, ভিকি কৌশল, বোমান ইরানিসহ অনেকে। ছবিটি ২৯ জুন মুক্তি পাবে।
