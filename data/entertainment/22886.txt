
অভিনয়শিল্পী মৌসুমী হামিদের ফেসবুক অ্যাকাউন্ট হ্যাক হয়েছে গতকাল। আজ সকালে এটি নিয়ে স্ট্যাটাস দিয়েছেন নির্মাতা সুমন আনোয়ার। মূলত এই নির্মাতার স্ট্যাটাসের মাধ্যমেই জানা গেছে অভিনয়শিল্পী মৌসুমী হামিদের দখলে নেই তাঁর অ্যাকাউন্ট। আজ দুপুরের দিকে সুমন আনোয়ার নিজের ফেসবুক অ্যাকাউন্টে লিখেছেন, ‘মৌসুমী হামিদের আইডি হ্যাক হয়েছে, পরিচিত বন্ধুদের মৌসুমী জানাতে চাইছে, মৌসুমী হামিদের আইডি থেকে কোনো রকম যোগাযোগ করা হলে আপনারা রেসপন্স করবেন না।’
আইডি হ্যাক হওয়া নিয়ে কথা হলো মৌসুমী হামিদের সঙ্গে। বললেন, ‘খুবই চিন্তায় আছি। কোনোভাবেই আইডিটা ফেরত নিতে পারছি না।’ভক্ত ও ফেসবুক অনুসারীদের উদ্দেশে তিনি বলেন, ‘আমার আইডিতে ৫ হাজার বন্ধুসহ প্রায় আড়াই হাজার অনুসারী আছেন। তাঁদের জন্য খারাপ লাগছে। তাঁরা যেন বিভ্রান্ত না হন, এই অনুরোধ করছি।’সুমন আনোয়ার পরিচালিত বেশ কিছু নাটক ও টেলিছবিতে অভিনয় করেছেন মৌসুমি হামিদ। এ ছাড়া বেশ কয়েকটি সিনেমাতেও অভিনয় করেছেন এ অভিনেত্রী।
