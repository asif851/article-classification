
তারকা জুটির প্রেম ভেঙে যাওয়ার পর তাঁদের সম্পর্ক নিয়ে অনেক জল ঘোলা হয়। অনেকে এই ভয়ে বিচ্ছেদের খবর গোপনও করে যান। গুজবপ্রেমীরা ভেঙে যাওয়া সম্পর্কের ব্যবচ্ছেদ করতে করতে প্রিয় তারকা জুটির অনেক অপ্রিয় তথ্যও বের করে আনেন। তাই জিজি হাদিদ আর জেইন মালিক গুজবপ্রেমীদের সে সুযোগটা আর দিলেন না। বিচ্ছেদের ব্যবচ্ছেদ করার আগে জিজি-জেইন নিজেরাই সব খোলামেলা ভক্তদের জানিয়ে দিলেন। টুইট করে ঘোষণা দিলেন, তাঁরা আর একসঙ্গে নেই।
সাবেক ওয়ান ডিরেকশন ব্যান্ডের তারকা শিল্পী জেইন মালিক ভাঙনের খবর জানিয়ে টুইটে লেখেন, ‘আশা করা যায়, খবরটি আমাদের কাছ থেকেই প্রথম এসেছে।’
দুই বছরের বেশি সময় ধরে প্রেম করেছেন জেইন মালিক ও জিজি হাদিদ। ২০১৬ সালে জেইনের ‘পিলোটক’ গানের ভিডিওতে মডেল হয়েছিলেন জিজি। সেই থেকেই প্রেমের শুরু দুজনের। সে বছরের মেট গালার রেড কার্পেটে দুজনে হাত ধরাধরি করে হেঁটে তাঁদের প্রেমের গুঞ্জনকে নিশ্চিত করেন।
সম্প্রতি জেইন-জিজির সম্পর্ক ভেঙে যাওয়ার বিষয়টি প্রথম জেইনই টুইট করে জানান। জেইন লেখেন, ‘জিজি আর আমার সম্পর্ক ছিল অসাধারণ, ভালোবাসায় ভরপুর। একজন নারী ও বন্ধু হিসেবে জিজির প্রতি আমার সম্মান ও শ্রদ্ধার শেষ নেই। আমাদের এই বিচ্ছেদের সিদ্ধান্ত ও আমাদের ব্যক্তিজীবনকে শ্রদ্ধা জানানোর জন্য ভক্তদের কাছে আমি কৃতজ্ঞ।’
এর মিনিট দশেক পর জিজি হাদিদও এ নিয়ে একটি পোস্ট দেন। সেখানে লেখেন, ‘বিচ্ছেদের বিবৃতি সব সময়ই একটু ব্যক্তিগত হয়। এই একটি বিবৃতির মধ্য দিয়ে কখনোই বোঝানো যায় না যে দুজন মানুষ একে অপরের সঙ্গে কতটা দারুণ সময় কাটিয়েছে। জেইন আমাকে যতটা ভালোবাসত ও শ্রদ্ধা করত, এ জন্য আমি তার প্রতি কৃতজ্ঞ। আমি সব সময়ই বন্ধু হিসেবে তার পাশে থাকব। আমি তার ভালো চাই। ওর জন্য আমার অনেক অনেক ভালোবাসা ও শ্রদ্ধা।’ সিএনএন
