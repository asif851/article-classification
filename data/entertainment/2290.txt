
শুভেচ্ছাদূত হওয়ার বদৌলতে এর আগে ব্যান্ডশিল্পী শাফিন আহমেদকে স্থিরচিত্রের মডেল হতে হয়েছিল। এবার তিনি টেলিভিশন বিজ্ঞাপনচিত্রের কাজ করলেন। বিপণিবিতানের এই বিজ্ঞাপনচিত্রটির শুটিং গতকাল শনিবার ঢাকার একটি বহুতল বিপণিতে হয়েছে। শাফিন আহমেদ গতকাল বিজ্ঞাপনচিত্রে তাঁর অংশের শুটিংয়ে অংশ নেন। এটি তাঁর প্রথম কোনো টেলিভিশন বিজ্ঞাপনচিত্র। সম্প্রতি একটি নাটকে অভিনয় করেছেন শাফিন আহমেদ। আজ রোববার প্রথম আলোর সঙ্গে আলাপে শাফিন আহমেদ বলেন, ‘অনুরোধে কাজটি করা হয়েছে। এই বিজ্ঞাপনচিত্রে দেখা যাবে, আমি মার্কেটে কেনাকাটা করছি। কেনাকাটা শেষে বের হয়ে যাওয়ার সময় মার্কেটে আসা অন্য ক্রেতারা আমার সঙ্গে এসে কথা বলছেন। অটোগ্রাফ নিচ্ছেন। আমিও তাঁদের সঙ্গে হাসিমুখে কথা বলে অটোগ্রাফ দিয়ে বের হয়ে যাচ্ছি।’ শাফিন এ-ও বলেন, ‘গতকালই আমার অংশের শুটিং শেষ হয়েছে। অন্য রকম অভিজ্ঞতা। শুনেছি, এই বিজ্ঞাপনচিত্রে আরও আছেন ক্রিকেটার সাব্বির, মডেল ও অভিনয়শিল্পী নিরব আর পিয়া বিপাশা। ঈদ উপলক্ষে নির্মিত এই বিজ্ঞাপচিত্রটির নির্মাতা তৌফিক হাসান অংকুর। শিগগিরই বিভিন্ন টেলিভিশন চ্যানেলে এটির প্রচার শুরু হবে।
