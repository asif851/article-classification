
আগামী জানুয়ারিতে নতুন চলচ্চিত্রের কাজ শুরু করতে যাচ্ছেন ভারতের প্রখ্যাত চলচ্চিত্র নির্মাতা বুদ্ধদেব দাশগুপ্ত। উড়োজাহাজ নামের এই ছবির একটি গুরুত্বপূর্ণ চরিত্রে অভিনয় করবেন রোকেয়া প্রাচী। সম্প্রতি ঢাকায় এলে প্রথম আলোর সঙ্গে আলাপে প্রাচীর অভিনয়ের ব্যাপারটি নিশ্চিত করেন বুদ্ধদেব দাশগুপ্ত। এদিকে ভারতের এই নির্মাতার ছবিতে অভিনয় করার সুযোগ পেয়ে ভীষণ উচ্ছ্বসিত রোকেয়া প্রাচী।উড়োজাহাজ ছবিটি যৌথ প্রযোজনায় নির্মিত হবে। বাংলাদেশ অংশের প্রযোজনা প্রতিষ্ঠান ইমপ্রেস টেলিফিল্ম লিমিটেড। রোকেয়া প্রাচী বলেন, ‘আমি পুরো ব্যাপারটিতে মোহিত হয়ে আছি। ভীষণ আনন্দিত, এই ছবিতে কাজ করে অবিস্মরণীয় একটি অভিজ্ঞতা অর্জন করতে পারব। আমি নিজেকে খুবই সৌভাগ্যবান বলব এই জন্য যে, বুদ্ধদেব দাশগুপ্তর মতো একজন বিশ্ববিখ্যাত নির্মাতার সঙ্গে কাজ করার সুযোগ হতে যাচ্ছে। ইমপ্রেস টেলিফিল্ম লিমিটেড আমাকে এই সুযোগ করে দিয়েছে, এ জন্য তাদের প্রতিও আমার অশেষ কৃতজ্ঞতা।’উড়োজাহাজ ছবিতে অভিনয় করার সুযোগ পাওয়াকে অভিনয়জীবনের পরম পাওয়া হিসেবেও মনে করছেন রোকেয়া প্রাচী। আর তাই এরই মধ্যে মানসিকভাবে প্রস্তুতি নিতে শুরু করেছেন বলে জানান তিনি। তিনি বলেন, ‘একজীবনে এমন সুযোগ বারবার আসে না। বুদ্ধদেব ঢাকায় এসে যখন গল্প শুনিয়েছেন, তখন থেকে আমার প্রস্তুতি শুরু হয়ে গেছে। আমার ভীষণ ভালো লাগার একটি গল্প। এই ছবিতে আমরা শ্রেণি-বর্ণনির্বিশেষে সারা পৃথিবীর এক সংগ্রামী নারীকে দেখতে পাব।’বুদ্ধদেব দাশগুপ্ত বলেন, উড়োজাহাজ-এর শুটিং শুরু হবে জানুয়ারি মাসের মাঝামাঝি সময়ে।এদিকে উড়োজাহাজ ছবিতে নিজের অভিনয়ের প্রস্তুতির জন্য ডিসেম্বর মাসে অন্য সব অভিনয় থেকে নিজেকে দূরে রাখবেন বলে জানান রোকেয়া প্রাচী। এরই মধ্যে কাজের সংখ্যাও কমিয়ে দিয়েছেন বলে জানান তিনি।
