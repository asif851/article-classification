
সুজেয় শ্যাম। স্বাধীন বাংলা বেতার কেন্দ্রের শিল্পী। বিশিষ্ট সুরকার ও সংগীত পরিচালক। গতকাল বুধবার জাতীয় প্যারেড গ্রাউন্ডে ‘লাখো কণ্ঠে জাতীয় সংগীত’ আয়োজনে নেতৃত্ব দিয়েছেন তিনি। এরপর বিকেলে এই আয়োজন নিয়ে কথা হলো তাঁর সঙ্গে।অনুভূতি...১৯৭১ সালের ১৬ ডিসেম্বর পাকিস্তান সেনাবাহিনী আত্মসমর্পণ করেছিল, সেই দিনটাও আমি দেখেছিলাম। আজ (বুধবার) আরেকটা বিজয় দিবস দেখলাম। জাতীয় সংগীত গাওয়ার জন্য ভোর ছয়টা থেকে লাখ লাখ মানুষের ঢল! এ দৃশ্য ভাবা যায়? আমার জীবন সার্থক হয়েছে।জাতীয় সংগীতের সুর...সমর দাস ভারত থেকে প্রথম আমাদের জাতীয় সংগীতের একটা অর্কেস্ট্রা তৈরি করে আনেন। তখন তাতে বাধা দিয়েছিলেন সন্জীদা খাতুন। তিনি বলেছিলেন সুর ভুল হয়েছে। কিন্তু তখন কেউ তাঁর বাধা শোনেননি। তবে শুদ্ধ সুরে জাতীয় সংগীত গাওয়ার ব্যাপারে সন্জীদা খাতুনের চেষ্টা অব্যাহত ছিল। তাঁরই ফলে সম্প্রতি বাংলাদেশ শিল্পকলা একাডেমী শুদ্ধ সুরে জাতীয় সংগীত রেকর্ড করার জন্য আমাকে দায়িত্ব দেয়।স্কুল, কলেজ, বিভিন্ন প্রতিষ্ঠান ও সংগঠনে শুদ্ধ সুরে জাতীয় সংগীত...সন্জীদা খাতুনের তত্ত্বাবধানে আমি ৪০ জন অভিজ্ঞ কণ্ঠশিল্পী আর বাদ্যযন্ত্রের ২৫ জন শিল্পীকে নিয়ে শুদ্ধ সুরে জাতীয় সংগীত রেকর্ড করেছি। তা বাংলাদেশ শিল্পকলা একাডেমী থেকে অডিও সিডি আকারে বিভিন্ন স্কুল, কলেজ, প্রতিষ্ঠান ও সংগঠনকে সরবরাহ করা হয়। এখন এই সিডি শুনেই সবাই চর্চা করছেন।‘লাখো কণ্ঠে জাতীয় সংগীত’ আয়োজনের দায়িত্ব...এবার শুদ্ধ সুরে জাতীয় সংগীত রেকর্ড করার সময় সংগীতায়োজন আমি করেছি। তারই ধারাবাহিকতায় ‘লাখো কণ্ঠে জাতীয় সংগীত’ আয়োজনে নেতৃত্ব দিতে হয়েছে আমাকে।বাদ্যযন্ত্র...শুদ্ধ সুরে জাতীয় সংগীত রেকর্ড করার সময় আমি হারমোনিয়াম, খোল, মৃদঙ্গ, একতারা, বাঁশি, মন্দিরা, বেহালা, খঞ্জরি, কিবোর্ড আর গিটার ব্যবহার করেছি।উদ্দেশ্য পূরণ...‘লাখো কণ্ঠে জাতীয় সংগীত’ গেয়ে একদিকে যেমন নতুন বিশ্ব রেকর্ড হবে, তেমনি সারা দেশে এখন শুদ্ধ সুরে জাতীয় সংগীত গাওয়া হচ্ছে। একটা জাতির জন্য এটা অনেক বড় আনন্দের কথা।
