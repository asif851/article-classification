
সাবলীল অভিনয় আর আকর্ষণীয় ব্যক্তিত্বের কল্যাণে বলিউডে নিরঙ্কুশ সাফল্য পেয়েছেন ‘দাবাং’ তারকা সালমান খান। ছোট ও বড় পর্দায় ব্যাপক জনপ্রিয়তা পাওয়ার পাশাপাশি সামাজিক যোগাযোগ রক্ষার ওয়েবসাইটেও দারুণ জনপ্রিয় ৪৮ বছর বয়সী এ তারকা অভিনেতা। সম্প্রতি তাঁর সাফল্যের মুকুটে যুক্ত হলো আরেকটি পালক। ফেসবুকে দুই কোটি লাইক পেয়ে বলিউডের সবচেয়ে জনপ্রিয় অভিনেতা হিসেবে নিজেকে প্রমাণ করলেন খান সাহেব। এই দৌড়ে তিনি পেছনে ফেলেছেন শাহরুখ খান, আমির খান ও অমিতাভ বচ্চনের মতো বাঘা বাঘা তারকাকে।সম্প্রতি ফেসবুকে দুই কোটি লাইক পাওয়ার মাইলফলক অতিক্রম করেন সালমান খান। তিনি মোট ২০ মিলিয়ন ৪ হাজার ৫২২টি লাইক পেয়েছেন। অমিতাভ বচ্চন পেয়েছেন ১৫ মিলিয়ন ৬ লাখ ৩২ হাজার ৭৩৭টি লাইক। আমির খান ও শাহরুখ খান লাইক পেয়েছেন যথাক্রমে ১৫ মিলিয়ন ৩২ হাজার ৫২২টি ও ১০ মিলিয়ন ৯ লাখ ২৭ হাজার ৩৭৮টি। এক খবরে এ তথ্য জানিয়েছে ইন্ডিয়া টুডে।
এদিকে ফেসবুকে সালমানের এমন দারুণ প্রাপ্তিতে ব্যাপক খুশি তাঁর টুইটার অনুসারীরা। প্রিয় তারকার এই সাফল্য উদযাপন করতে তাঁরা টুইটারে ‘টোয়েন্টি মিলিয়ন সালম্যানিয়াকস অন এফবি’ নামে হ্যাশট্যাগ চালু করেছেন।
