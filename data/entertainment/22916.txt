

☀  ‘বলে দাও’ গানটির শিল্পী ও সংগীত পরিচালক অদিত। ☀  মিউজিক ভিডিওটি নির্মাণ করেছেন নির্মাতা তানিম রহমান। ☀  প্রথম কোনো গানের ভিডিওতে দেখা যাবে তাসকিনকে। ☀  এ গানটি ভালোবাসা দিবসকে সামনে রেখে তৈরি। ☀  ১ ফেব্রুয়ারি মিউজিক ভিডিওটি প্রকাশ পাবে অনলাইনে।

প্রথম ছবি ঢাকা অ্যাটাক-এ বাজিমাত করেছেন অভিনেতা তাসকিন রহমান। আবার চলচ্চিত্রে অভিনয়ের জন্য অস্ট্রেলিয়া থেকে বাংলাদেশে উড়ে এসেছেন। তবে মডেল–অভিনেত্রী শেহতাজের সঙ্গে এই তরুণ অভিনেতা কোনো সিনেমার জন্য এ যাত্রায় জুটি বাঁধেননি। তবে জুটিবদ্ধ হলেন একটি গানের ভিডিওর জন্য।
‘বলে দাও’ শিরোনামের গানটির শিল্পী ও সংগীত পরিচালক অদিত। লিখেছেন গীতিকার সোহেল আরমান এবং সুর করেছেন অদিত, হাসিব ও দোলা। মিউজিক ভিডিওটি নির্মাণ করেছেন নির্মাতা তানিম রহমান।
প্রথমবারের মতো কোনো গানের ভিডিওতে দেখা যাবে অভিনেতা তাসকিনকে। সম্প্রতি ঢাকার ওয়ারীর টিউন অ্যান্ড বাইট মিউজিক লাউঞ্জে ভিডিওটির দৃশ্য ধারণ করা হয়েছে।
অদিত জানান, তাঁর এ গানটি ভালোবাসা দিবস সামনে রেখে তৈরি। শ্রোতাদের নতুন কিছু উপহার দিতে চেয়েছেন তিনি এ গানের মধ্য দিয়ে। ঢাকা অ্যাটাক-এর পর ‘বলে দাও’ গানে তাসকিনকে সবাই ভিন্ন মেজাজে ও সাজে পাবেন বলেও আশ্বস্ত করেন অদিত।
ভিডিওটি ফ্যাটম্যান ফিল্মস ও ইনফিনিট মিডিয়া প্রযোজনা করেছে। সহযোগিতায় আছে উৎসব বিডি ডট কম। ১ ফেব্রুয়ারি মিউজিক ভিডিওটি প্রকাশ পাবে অনলাইনে। 
