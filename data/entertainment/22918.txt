
নাটক মানে শুধু বিনোদন নয়, কখনো বা নাটক হয়ে ওঠে সংস্কৃতির শাণিত হাতিয়ার। ছড়িয়ে দেয় কল্যাণের বার্তা। নাটক প্রগতিশীলতার পথ ধরে ধারণ করে সমাজ ও রাষ্ট্রের মূল্যবোধ। সেই দীপ্ত চেতনায় জঙ্গিবাদের বিরুদ্ধে প্রতিবাদী প্রকাশে চলছে জাতীয় নাট্যোৎসব ২০১৬। উৎসবের মাধ্যমে আহ্বান জানানো হলো মানবতার।৫৮টি নাটকে সাজানো ১৮ দিনব্যাপী উৎসবের যৌথ আয়োজক বাংলাদেশ গ্রুপ থিয়েটার ফেডারেশন ও বাংলাদেশ শিল্পকলা একাডেমি। সহযোগিতায় রয়েছে সংস্কৃতি মন্ত্রণালয়। সোমবার ছিল এই উৎসবের তৃতীয় দিন।এদিন সন্ধ্যায় জাতীয় নাট্যশালায় মঞ্চস্থ হয় দেশ নাটকের অরক্ষিতা। পরীক্ষণ থিয়েটারে ঢাকা পদাতিক মঞ্চস্থ করে হেফাজত। গত শনিবার শুরু হওয়া এই উৎসব রোববার ছড়িয়ে পড়ে নাটক সরণি তথা বেইলি রোডে। গতকাল এ এলাকার মহিলা সমিতি মঞ্চে পরিবেশিত হয় দৃশ্যপট নাট্যদলের সক্রেটিসের জবানবন্দি।
