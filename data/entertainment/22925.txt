
জাহিদ হাসান মঞ্চে শেষ অভিনয় করেছিলেন ২০০২ সালে, নাটকের নাম ‘বিচ্ছু’। আর ২০০৩ সালে মোশাররফ করিম শেষ অভিনয় করেন ‘প্রতিসরণ’ নাটকে। অনেক ব্যস্ততার মাঝেও মঞ্চের সঙ্গে যোগাযোগ রেখেছেন তৌকীর আহমেদ। তাঁরা সবাই নাট্যকেন্দ্রের সদস্য। এক যুগ পর আজ তাঁদের মঞ্চে একসঙ্গে দেখা যাবে। আজ নাট্যকেন্দ্রের প্রতিষ্ঠাবার্ষিকী। নাটকের এই দলটির ২৫ বছর পূর্তি হচ্ছে আজ রোববার। এ উপলক্ষে বাংলাদেশ শিল্পকলা একাডেমীর স্টুডিও থিয়েটার হলে বর্ণাঢ্য অনুষ্ঠান আয়োজন করা হয়েছে।
অনেক দিন পর নাট্যকেন্দ্রের অনুষ্ঠানে অংশ নেবেন জাহিদ হাসান। সকাল থেকেই তিনি দারুণ রোমাঞ্চিত। মুঠোফোনে জিজ্ঞেস করতেই বেশ আগ্রহ নিয়ে বললেন, ‘নাট্যকেন্দ্রের শুরুটা হয়েছিল ১৯৯০ সালের ১১ অক্টোবর। তখন আমরা সবাই ছোট ছিলাম। নতুন দল। কিন্তু আজ সবাই পরিণত। নাট্যকেন্দ্রও এখন দেশের অন্যতম জনপ্রিয় নাটকের দল। আমার মাঝে দারুণ এক অনুভূতি কাজ করছে।’মোশাররফ করিম আগেই জানিয়েছেন, নাট্যকেন্দ্রের জন্য রয়েছে তাঁর অন্যরকম ভালোবাসা। কিন্তু টিভি নাটকে ব্যস্ত হওয়ায় মঞ্চে সময় দিতে পারছেন না।নাট্যকেন্দ্রের প্রচার সম্পাদক আরিক আনাম খান জানান, নাট্যকেন্দ্রের পুরোনো সদস্য, যাঁরা দেশে আছেন, তাঁরা সবাই আজ আসবেন ২৫ তম প্রতিষ্ঠাবার্ষিকীর অনুষ্ঠানে। একসঙ্গে মঞ্চে উঠবেন। আনন্দ করবেন। স্মৃতিচারণা করবেন। থাকবেন মঞ্চের সঙ্গে জড়িত বরেণ্য ব্যক্তিত্বরাও। ২৫ বছর আগে নাট্যকেন্দ্রের উদ্বোধনের সময় গাওয়া হয়েছিল রবীন্দ্রসংগীত ‘আনন্দলোকে মঙ্গলালোকে’। আজকের অনুষ্ঠানের শুরুতেই থাকবে গানটি। এরপর আরও থাকবে নাট্যকেন্দ্রের নাটক ‘হয়বদন’, ‘আরজচরিতামৃত’ ও ‘ডালিম কুমার’ নাটক থেকে গান। রজনীকান্ত সেনের সার্ধশততম জন্মবর্ষ উপলক্ষে গাওয়া হবে ‘তুমি নির্মল করো’ গানটি। অনুষ্ঠানে বিশেষভাবে স্মরণ করা হবে প্রয়াত অভিনেতা হুমায়ুন ফরীদিকে। প্রতিষ্ঠাবার্ষিকীর অনুষ্ঠান শুরু হবে আজ সন্ধ্যা ছয়টায়। সন্ধ্যা সাড়ে সাতটায় হবে নাট্যকেন্দ্রের নতুন নাটক ‘বন্দুকযুদ্ধ’ ও ‘গাধার হাট’-এর প্রদর্শনী। দুটি নাটকের নির্দেশনা দিয়েছেন তারিক আনাম খান।
