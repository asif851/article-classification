

খল চরিত্রের অভিনেতা ও শিল্পী সমিতির সভাপতি মিশা সওদাগর চিত্রনায়িকা মৌসুমীকে বয়স্ক বলে মন্তব্য করায় চটেছেন তাঁর স্বামী ও চিত্রনায়ক ওমর সানী। ফেসবুক লাইভে এ নিয়ে কথাও বলেছেন তিনি। আজ রোববার দুপুরের পর ফেসবুক লাইভে ওমর সানী শিল্পী সমিতির নির্বাচন, সাফটা চুক্তিসহ নানা বিষয় নিয়ে কথা বলার ফাঁকে গতকাল শনিবার মৌসুমীকে ‘বয়স্ক’ বলার ব্যাপারটি নিয়েও কথা বলেন।
মিশার উদ্দেশে ওমর সানী বলেন, ‘শিল্পীদের কোনো বয়স নেই। আমি মনে করি, পৃথিবীতে সবচেয়ে হ্যান্ডসাম পুরুষ হচ্ছেন অমিতাভ বচ্চন। মিশা, তুমি কোন জায়গা থেকে এসেছ, আমি খুব ভালো করে জানি। তোমার পারিবারিক ব্যাকগ্রাউন্ডও আমার ভালো করে জানা। তবে, আমিও যে অনেক বড় পরিবার থেকে এসেছি তা কিন্তু না। অনেক পড়ালেখা করেছি বলেও দাবি করছি না। আমি আপনাদের ভালোবাসায় ওমর সানী হয়েছি। অভিনেতা উজ্জল সাহেবকে গিয়ে আমি বলেছিলাম, “মিশা” নামে নতুন একটা ছেলে আছে, তাকে ভিলেন হিসেবে নেন। আমি বলেছিলাম তাঁকে অভিনয়ে নিতে হবে। তখন তোমার কোথায় অবস্থান ছিল মিশা। ১০ হাজার টাকার আর্টিস্ট ছিলা না। আর তখনকার সময়ে আমার ও মৌসুমীর অবস্থান কোথায়! তুমি বলেছ, তুমি ছাড়া চলচ্চিত্র অচল। তোমার গত দুই-আড়াই বছরে “লাভ ম্যারেজ” ছাড়া কী হিট ছবি আছে তোমার? একটি ছবি দেখাতে পারবা?’
ওমর সানী এও বলেন, ‘মিশা, তুমি আমাকে বেকার বলেছ। গত তিন বছরে আমার কতগুলো ছবি মুক্তি পেয়েছে, সেগুলো তোমার জানতে হবে। দর্শক, আপনারাও তো জানেন। মিশা, তুমি মৌসুমীকে বয়স্ক বলেছ। এটা কি শিক্ষার যোগ্যতা? এটাকে কি শিক্ষা বলে? তুমি কোন ক্লাসে পড়েছ, এটা আমার জানতে হবে। মৌসুমী যদি বয়স্ক অভিনেত্রী হয়, তাহলে সেখানে রোজিনা আপা, অঞ্জনা আপা, চম্পা ম্যাডামের অবস্থান কোথায়? শাবানা-ববিতা ম্যাডামের কথা নাইবা বললাম। এই তুমি শিল্পী সমিতির প্রেসিডেন্ট, এই তোমার মানসিকতা!’
গতকাল শনিবার বিকেলে এফডিসিতে শিল্পী সমিতি কার্যালয়ে কার্যনির্বাহী সদস্য হিসেবে শপথ গ্রহণ করেন ফেরদৌস। শপথ গ্রহণ অনুষ্ঠানের আনুষ্ঠানিকতা শুরু হওয়ার আগে উপস্থিত একদল সাংবাদিকের সঙ্গে আলাপকালে কথায় কথায় মৌসুমীকে হঠাৎ ‘বয়স্ক’ অভিনেত্রী সম্বোধন করে বসেন মিশা। এর কারণ জানতে চাইলে মিশা বলেন, ‘তাঁর প্রতি সম্মান জানাতেই বয়স্ক বলেছি। অন্য কিছু নয়। মানে, তিনি অনেক সিনিয়র অভিনেত্রী। সেই ১৯৯২ সালে “কেয়ামত থেকে কেয়ামত” ছবি দিয়ে শুরু করেছেন। অনেক দিন ধরেই ইন্ডাস্ট্রিতে কাজ করছেন। ফলে তিনি সব বিষয়েই জানেন, বোঝেন।’
