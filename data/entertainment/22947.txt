
কথায় কথায় জানালেন, তাঁর বয়স এখন ৮১। এই বয়সেও দিব্যি পৃথিবীর এ–প্রান্ত থেকে ও–প্রান্তে ছুটে চলেছেন নৃত্যগুরু সি ভি চন্দ্রশেখর। এই ছুটে চলার মাঝে তিনি খানিক থামলেন বাংলাদেশে। এখানে ভরতনাট্যম পরিবেশনার পর তিনি যাবেন ইতালি। গত কয়েক দিন তিনি নৃত্যনন্দন আয়োজিত ভরতনাট্যমের একটি কর্মশালা পরিচালনা করলেন। আজ শনিবার ভরতনাট্যম নৃত্যসন্ধ্যা ‘কনক মঞ্জরি’র মধ্য দিয়ে এবারের মতো বাংলাদেশ-যাত্রা শেষ হবে পদ্মভূষণ উপাধি পাওয়া ভারতীয় এই নৃত্যগুরুর। ৮১ বছর বয়সী এই নৃত্যগুরু আজকের অনুষ্ঠানে ৫০ মিনিটের একটি পরিবেশনা নিয়ে মঞ্চে উঠবেন।গত ২৯ জানুয়ারি ঢাকায় নৃত্যনন্দন আয়োজিত কর্মশালাটি শুরু হয়। এর আগে কর্মশালার আবাসিক পর্ব শুরু হয় সাভারে ২৬ জানুয়ারি। এটি পরিচালনার জন্যই ভারতের চেন্নাই থেকে ঢাকা এসেছেন সি ভি চন্দ্রশেখর। তাঁকে কর্মশালা পরিচালনায় সহযোগিতা করছেন তাঁরই শিষ্য ও সহকারী রাজদ্বীপ ব্যানার্জি। কর্মশালার সমাপনী উপলক্ষে আয়োজিত আজকের ভরতনাট্যম নৃত্যসন্ধ্যায় থাকবে রাজদ্বীপের পরিবেশনাও। আর কর্মশালায় অংশগ্রহণকারী শিল্পীসহ ৬৫ জন নৃত্যশিল্পী আলাদাভাবে কয়েকটি পরিবেশনায় অংশ নেবেন। কনক মঞ্জরিতে অংশ নিতে ভারত থেকে শুধু নৃত্যগুরু চন্দ্রশেখরই আসেননি, এসেছেন সংগীতশিল্পী সুকুমার গোবিন্দন কুট্টি, মৃদঙ্গমশিল্পী গোপালকৃষ্ণণ সুবর্ণনারায়ণ ও বেহালাবাদক সত্য বিশাল অভিরেড্ডি। আজকের অনুষ্ঠানে তাঁদের সুর ও সংগীতের সঙ্গে নাচবেন শিল্পীরা। সেই সঙ্গে বাংলাদেশের রবীন্দ্রসংগীতশিল্পী লাইসা আহমেদ লিসার গানের সঙ্গেও থাকবে নাচ।এই নৃত্যসন্ধ্যা নিয়ে নৃত্যনন্দনের পরিচালক নৃত্যশিল্পী শর্মিলা বন্দ্যোপাধ্যায় বলেন, ‘লাইভ মিউজিকের সঙ্গে নাচের বিষয়টি সচরাচর করা হয় না। বিষয়টি নৃত্য পরিবেশনায় ভিন্নমাত্রা যোগ করবে নিঃসন্দেহে।’ শর্মিলা বন্দ্যোপাধ্যায় আরও বলেন, ‘আজকের অনুষ্ঠানটি ভরতনাট্যমের নৃত্যগুরু রুক্মিণী দেবীর প্রতি শ্রদ্ধা জানিয়ে আয়োজন করেছি আমরা। ভরতনাট্যমের এই কিংবদন্তি শিল্পী ছিলেন নৃত্যগুরু সি ভি চন্দ্রশেখরের গুরু। গুরুজি তাঁর গুরুকে স্মরণ করেই মঞ্চে নৃত্য পরিবেশন করবেন।’ আজ সন্ধ্যা ৬টা ৪৫ মিনিটে রাজধানীর শাহবাগের জাতীয় জাদুঘর মিলনায়তনে অনুষ্ঠিত হবে ভরতনাট্যম নৃত্যসন্ধ্যা কনক মঞ্জুরি।অনুষ্ঠানস্থল থেকে সংগ্রহ করা যাবে এর আমন্ত্রণপত্র। এটি আয়োজনে সহযোগিতা করছে বাংলাদেশ শিল্পকলা একাডেমি। অনুষ্ঠানটির পৃষ্ঠপোষক ইন্দিরা গান্ধী সাংস্কৃতিক কেন্দ্র।
