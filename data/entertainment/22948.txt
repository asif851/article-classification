
বলিউড অভিনেত্রী চিত্রাঙ্গদা সিং গত বছর একটি বিতর্কে জড়ান। হুট করেই বেরিয়ে আসেন বাবুমশাই বন্দুকবাজ সিনেমা থেকে। ছবির জন্য চুক্তিবদ্ধ হয়ে কিছুদিন এর শুটিং করেছিলেন। কিন্তু হঠাৎ পরিচালকের ওপর কিছু অভিযোগ এনে ছবি থেকে বেরিয়ে যান তিনি। নতুন খবর হলো, ছবিতে অভিনয় না করলেও যে পারিশ্রমিক নিয়েছিলেন চিত্রাঙ্গদা, তা আজও তিনি ফেরত দেননি।
আগামী ২৫ আগস্ট মুক্তি পাবে বাবুমশাই বন্দুকবাজ। ছবির পরিচালক কুশন নন্দী এখন ছবির প্রচারণায় ব্যস্ত। এক প্রচারাভিযানে সাংবাদিকেরা কুশনের কাছে চিত্রাঙ্গদার ব্যাপারে জানতে চান। প্রশ্ন করেন, সেই ঘটনার পর চিত্রাঙ্গদার সঙ্গে আর যোগাযোগ হয়েছিল কি না তাঁর? জবাবে কুশন বলেন, ‘না। তিনি (চিত্রাঙ্গদা সিং) আমাদের সঙ্গে কোনো যোগাযোগ করেননি। আমাদের সাড়া দেননি। পারিশ্রমিকের পুরোটাই দেওয়া হয়েছিল তাঁকে। কিন্তু ছবি থেকে বেরিয়ে যাওয়ার পর তিনি সেই পারিশ্রমিক ফেরত দেওয়ার প্রয়োজন মনে করেননি। তবে আমি এখন তাঁর কাছে কৃতজ্ঞ। তিনি ছবি থেকে বেরিয়ে যাওয়ার কারণেই আমরা বিদিতা বাগের মতো একজন মেধাবী অভিনেত্রীকে নিয়ে কাজ করতে পেরেছি। তাঁর (বিদিতা) কারণে আমাদের ছবি বাবুমশাই বন্দুকবাজ আরও বেশি আকর্ষণীয় হয়ে উঠেছে। তাই আমি আর সেই পারিশ্রমিকের অর্থ ফেরত চাই না। আমি শুধু চাই, ছবিটি কোনো রকম নেতিবাচক প্রভাব ছাড়া মুক্তি পাক।’
উল্লেখ্য, গত বছরের জুলাইয়ে চিত্রাঙ্গদা সিং বাবুমশাই বন্দুকবাজ­-এ কাজ করবেন না বলে জানান। সে সময় তিনি অভিযোগ তুলেছিলেন, নির্মাতা কুশন তাঁকে অভিনেতা নওয়াজুদ্দিন সিদ্দিকীর সঙ্গে একটি অন্তরঙ্গ দৃশ্যে অভিনয় করতে বলেছিলেন। এতে রাজি ছিলেন না চিত্রাঙ্গদা। তাই তিনি ছবিটি না করার সিদ্ধান্ত নেন। কিন্তু সম্প্রতি কুশন জানালেন, সেই অভিযোগটি ছিল মিথ্যা। নির্মাতা বলেন, ‘যে দৃশ্যের কথা চিত্রাঙ্গদা বলেছেন, সেটার দৃশ্যায়ন অনেক আগেই কোনো দ্বিমত ছাড়াই করেছিলেন তিনি। চিত্রাঙ্গদা চাইছিলেন গল্পে পরিবর্তন আনতে, যা আমাদের পক্ষে সম্ভব ছিল না।’ সূত্র: বলিউড হাঙ্গামা।
 
