
কথাসাহিত্যিক মুহম্মদ জাফর ইকবালের উপন্যাস কাবিল কোহকাফী অবলম্বনে এই নামে নির্মিত হয়েছে ধারাবাহিক নাটক। পরিচালনা করেছেন তাসমিয়াহ্ আফরিন। এতে অভিনয় করেছেন মৌটুসি বিশ্বাস। দুরন্ত টিভিতে প্রচার শুরু হবে আগামী শুক্রবার।
কদিন আগে শুটিং সেটে আহত হয়েছিলেন। এখন সুস্থ?
গত মাসে একটি বিজ্ঞাপনের শুটিং করতে গিয়ে পড়ে গিয়ে কোমরে আঘাত পেয়েছিলাম। আমার আশঙ্কা ছিল, হাড় ভেঙে গেছে। পরে পরীক্ষা-নিরীক্ষা করে জানা গেল, হাড় ভাঙেনি। ডাক্তার ওষুধপত্র দিয়ে বিশ্রামে থাকতে বলেছিলেন। বিশ্রাম শেষ করে দু-তিন দিন হলো শুটিং শুরু করেছি।
‘কাবিল কোহকাফী’তে আপনার চরিত্রটি কেমন? 
আমি চাচির চরিত্রে অভিনয় করেছি। তবে এটা খুব সুইট চাচি না। খটমটে ও রাগী। এই চাচি সবাইকে ঝাড়ির মধ্যে রাখেন। আবার তাঁর কিছু ভালো দিকও আছে। আসলে আমি হলাম পরিচালকনির্ভর অভিনেত্রী। তাই দৃশ্য শুরু ও শেষ হওয়ার পর বারবার তাঁকে জিজ্ঞেস করতাম, ঠিক হলো তো? আরও কীভাবে ভালো করা যায়?
এমন চরিত্রে প্রবেশ করার জন্য আপনার প্রস্তুতি কেমন ছিল? 
গল্পটি পড়ে আমার মতো একটা প্রস্তুতি নিয়েছিলাম। পরে পরিচালকের সঙ্গে আলাপ করেছি। আমি যত দূর জানি, নির্মাণের আগে স্যারের (জাফর ইকবাল) সঙ্গে পরিচালক অনেকবার বসেছিলেন। চরিত্র নিয়ে কথা বলেছেন। তারপর পরিচালক আমাদের বুঝিয়ে দিয়েছেন।
আপনি তো বেশ কিছু ধারাবাহিক নাটকে নিয়মিত অভিনয় করছেন। এই সময়ের ধারাবাহিকগুলো কেমন হচ্ছে বলে মনে হয়? 
আমার মনে হয়, দর্শক ধারাবাহিক নাটকে গল্প খোঁজেন। কিন্তু বেশির ভাগ ধারাবাহিকে আমাদের গল্পগুলো প্রায় একই রকম। আবার আমাদের গল্পগুলোতে অস্বাভাবিকভাবে ডালপালা গজায়। এ কারণে দর্শকেরা বিরক্ত হন এবং আগ্রহ হারিয়ে ফেলেন। আমার মনে হয়, গল্পের দিকে আমাদের আরও মনোযোগী হতে হবে। তা ছাড়া সবকিছুই ঠিকঠাক আছে। যেহেতু এটাই আমার পেশা, তাই আমি চেষ্টা করি নাট্যকার ও পরিচালকের সঙ্গে গল্প ও আমার চরিত্র নিয়ে কথা বলতে। আমার কথা হলো, অস্বাভাবিক ডালপালা ছেঁটে ফেলে যৌক্তিকভাবে গল্প ও চরিত্র এগিয়ে যেতে হবে। তাহলেই দর্শক দেখবেন।
আপনি নাকি ভালোবাসা দিবসের নাটকে অভিনয় করলেন? 
হ্যাঁ, গত রোববার আজিজুল হাকিমের পরিচালনায় চ্যানেল আইয়ের ভালোবাসা দিবসের একটি নাটকে কাজ করলাম। অনেক বছর পর ভালোবাসা দিবসের নাটকে কাজ করা হলো। এ ছাড়া মাসুদ সেজানের ডুগডুগি নাটকে কাজ শুরু করেছি। খুব তাড়াতাড়ি আমার শুটিং করা অংশের প্রচার শুরু হবে।
সাক্ষাৎকার: হাবিবুল্লাহ সিদ্দিক
 
