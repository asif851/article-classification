
হুনমায়ূন আহমেদের লেখা গল্প ‘অনিল বাগচীর একদিন’ নিয়ে চলচ্চিত্র নির্মাণ করেছেন মোরশেদুল ইসলাম। সেই ছবিটিই সম্প্রতি পেল সেন্সর ছাড়পত্র। তবে ছাড় পাওয়ার পরও শিগগিরই অনিল বাগচী আসছেন না দর্শকদের সামনে। চলচ্চিত্র-সংশ্লিষ্ট ব্যক্তিরা জানিয়েছেন, মুক্তিযুদ্ধভিত্তিক এই ছবি আগামী ডিসেম্বরে মুক্তি দেওয়ার পরিকল্পনা করছেন তাঁরা। বেঙ্গল ক্রিয়েশনস প্রযোজিত এ ছবিতে অনিল বাগচীর চরিত্রে অভিনয় করেছেন নতুন অভিনেতা আরেফ সৈয়দ। ছবিতে আরও দেখা যাবে গাজী রাকায়েত, তৌফিক ইমন, জ্যোতিকা জ্যোতি, ফারহানা মিঠু, মিশা সওদাগর প্রমুখকে। এ ছবির সংগীত পরিচালনা করেছেন সানি জুবায়ের।
