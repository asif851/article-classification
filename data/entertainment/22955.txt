
বাংলাদেশ চলচ্চিত্র আন্দোলনের অন্যতম পথিকৃৎ, বিশিষ্ট চলচ্চিত্রকার ও মুক্তিযোদ্ধা আলমগীর কবিরের ২৫তম মৃত্যুবার্ষিকী উপলক্ষে বাংলাদেশ শিল্পকলা একাডেমী, আলমগীর কবির চলচ্চিত্র কেন্দ্র, ফেডারেশনস অব ফিল্ম সোসাইটিজ অব বাংলাদেশ, বাংলাদেশ শর্ট ফিল্ম ফোরাম ও বাংলাদেশ প্রামাণ্যচিত্র পর্ষদ যৌথভাবে আগামী তিন দিনের কর্মসূচি নিয়েছে। ১৯৮৯ সালের ২০ জানুয়ারি নগরবাড়ী ঘাটে এক মর্মান্তিক সড়ক দুর্ঘটনায় তিনি নিহত হন।আজ সোমবার শিল্পকলা একাডেমীর জাতীয় চিত্রশালা মিলনায়তনে বিকেল সাড়ে পাঁচটায় স্মরণসভার মধ্য দিয়ে কর্মসূচি শুরু হবে। পরে থাকবে আলমগীর কবিরের জীবন ও কর্ম নিয়ে কাওসার চৌধুরী নির্মিত প্রামাণ্যচিত্র প্রতিকূলের যাত্রী।আগামীকাল ২১ জানুয়ারি বিকেল চারটায় ‘আলমগীর কবির: বায়োস্কোপের দেশে এক স্বপ্নদ্রষ্টা চলচ্চিত্রকার’ শীর্ষক বক্তৃতা দেবেন তানভীর মোকাম্মেল। পরে থাকবে চলচ্চিত্র প্রদর্শনী লিবারেশন ফাইটার্স ও সূর্যকন্যা। শেষ দিন ২২ জানুয়ারি বিকেল চারটায় ‘সমাজ ও চলচ্চিত্র: আলমগীর কবিরের সমকালীন প্রাসঙ্গিকতা’ শীর্ষক বক্তৃতা দেবেন মাহমুদুল হোসেন। পরে চলচ্চিত্র প্রদর্শনীতে থাকবে এক সাগর রক্তের বিনিময়ে ও সীমানা পেরিয়ে।
