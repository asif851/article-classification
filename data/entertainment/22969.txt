
সম্প্রতি ‘দাবাং’ তারকা সালমান খানকে প্রশ্ন করা হয়েছিল, তাঁর বিগ বস-৯ অনুষ্ঠানে তিনি শাহরুখকে তাঁর ‘দিলওয়ালে’ ছবির প্রচারের কোনো সুযোগ দেবেন কিনা? সালমানের উত্তর ছিল, যদি শাহরুখের সময় থাকে, যদি এ অনুষ্ঠানে আসতে চান তিনি; তাকে স্বাগত।সালমান এও জানান, শাহরুখ যদি আসতে চান, এমনকি প্রতিযোগীদের সঙ্গেও সময় কাটাতে চান সে ক্ষেত্রেও তাঁকে স্বাগত জানাচ্ছেন তিনি।সালমান খান ছাড়া বলিউডের খুব কম তারকাই ছোট পর্দায় এসে অনুষ্ঠান করে জনপ্রিয়তা পেয়েছেন। এর মধ্যে ব্যতিক্রম কেবল ‘বিগ বি’ অমিতাভ বচ্চন। ‘কৌন বনে গা ক্রোড়পতি’ অনুষ্ঠানটির মাধ্যমে তিনি যেন তাঁর বলিউডের জনপ্রিয়তাকেও ছাড়িয়ে গিয়েছেন। ‘বিগ বস’ অনুষ্ঠানটির সঞ্চালকের দায়িত্ব নেওয়ার পর থেকে সালমান খানও যেন দেখিয়ে দিয়েছেন তিনিও কম যান না।এদিকে, ‘বিগ বস: ডাবল ট্রাবল’ এর উদ্বোধনী অনুষ্ঠানে শাহরুখ প্রসঙ্গে সালমানের এমন মন্তব্যে শাহরুখের প্রতি তাঁর গভীর বন্ধুত্বেরই আভাস পেয়েছেন অধিকাংশ মানুষ। অনেকে আবার এমনও ভাবছেন, সালমান-শাহরুখ এ দুজন মিলে যদি সামনের কোনো ‘বিগ বস’ সঞ্চালনা করেন তো সে অনুষ্ঠানটি আরও জনপ্রিয়তা পাবে।প্রসঙ্গত, ২০১৩ সালের রমজান মাসে ভারতের কংগ্রেস নেতা বাবা সিদ্দিক আয়োজিত এক ইফতার অনুষ্ঠানে কোলাকুলি করে সাড়া তুলেছিলেন শাহরুখ ও সালমান খান। সে সময় এক আলিঙ্গনের মাধ্যমে তাঁদের মধ্যকার দীর্ঘ পাঁচ বছরের দ্বন্দ্বের অবসান ঘটিয়েছিলেন বলিউডের এ দুই তারকা। একটা সময়ে ছবির সেই ‘করণ-অর্জুন’ই যেন ছিলেন শাহরুখ-সালমান। বলিউডের এই দুই তারকার মধ্যে দারুণ এক বন্ধুত্বপূর্ণ সম্পর্কই ছিল। তাঁদের সেই গভীর বন্ধুত্বে ফাটল ধরেছিল ২০০৮ সালের ১৬ জুলাই। সালমানের সাবেক প্রেমিকা ক্যাটরিনা কাইফের জন্মদিনের অনুষ্ঠানে তুমুল বাগ্‌বিতণ্ডায় জড়িয়ে পড়েছিলেন দুজনে। এর পর থেকেই দুজনের মধ্যকার দূরত্বটা বেড়ে চলছিল। বছরের পর বছর কথা বলেননি তাঁরা। শুধু তা-ই নয়, একে অপরের ছায়াও মাড়াতেন না দুজন। আর সুযোগ পেলেই কথার মারপ্যাঁচে একে অপরকে ঘায়েল করার চেষ্টা করতেন। এভাবেই একটা সময়ে যেন বলিউডের দুই চিরশত্রু হয়ে পড়েছিলেন তাঁরা। কিন্তু ২০১৩ সালের রমজান মাসে বাবা সিদ্দিকের ইফতার অনুষ্ঠানে পরস্পরকে আলিঙ্গন করে দীর্ঘ পাঁচ বছরের দ্বন্দ্বের অবসান ঘটান শাহরুখ ও সালমান খান। ২০১৪ সালেও এই দুজনের আরেক দফা আলিঙ্গনের খবর ছেপেছিল মুম্বাইভিত্তিক সংবাদমাধ্যমগুলো। এরপর থেকে আবারও যেন এই দুজন আগের সেই পুরোনো বন্ধুই হয়ে গেছেন। এনডিটিভি। মুম্বাই মিরর।
