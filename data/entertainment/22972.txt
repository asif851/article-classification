
সাফল্যের তুঙ্গ স্পর্শ করেছে আয়নাবাজি। পরের ছবির চিন্তাভাবনাও শেষ করেছেন আয়নাবাজির পরিচালক অমিতাভ রেজা চৌধুরী। জানালেন, শিগগিরই শুরু করতে যাচ্ছেন তাঁর নতুন ছবি রিকশা গার্ল। ভারতীয় বংশোদ্ভূত মার্কিন লেখিকা মিতালি পারকিনসের কিশোর সাহিত্য রিকশা গার্ল-এর ছায়া অবলম্বনে এই ছবির চিত্রনাট্য লিখছেন শর্বরী জোহরা আহমেদ। বলিউডের প্রিয়াঙ্কা চোপড়া অভিনীত জনপ্রিয় মার্কিন টিভি সিরিজ ‘কোয়ান্টিকো’র চিত্রনাট্যকারদের দলে কাজ করছেন এই বাঙালি লেখিকা।
গতকাল দুপুরে প্রথম আলোর সঙ্গে আলাপে অমিতাভ জানান, চলতি বছরের যেকোনো সময় নতুন ছবির কাজ শুরু করবেন তিনি। যদিও এর মূল চরিত্রগুলো এখনো ঠিক হয়নি। এই পরিচালক জানান, বাংলাদেশ ছাড়াও রিকশা গার্ল ছবিতে ভারত ও অন্য দেশের শিল্পীদেরও নেওয়া হতে পারে। ছবিটি প্রযোজনা করবেন মার্কিন প্রযোজক এরিক জে অ্যাডামস। চিত্রনাট্যের ব্যাপারেও শর্বরী জোহরা আহমেদের সঙ্গে চুক্তি হয়ে গেছে বলে জানান অমিতাভ রেজা। তিনি বলেন, ‘চিত্রনাট্য লেখার কাজটা শুরু হয়েছিল বেশ আগে। মনের মতো হচ্ছিল না বলে কাজ শুরু করতে পারছিলাম না। আশা করছি শিগগির শুরু করতে পারব।’
আয়নাবাজি ছবির চরিত্রগুলোকে নিয়ে সম্প্রতি নির্মিত হয়েছে সিরিজ ‘আয়নাবাজি অরিজিনাল সিরিজ’। ঈদে তিনটি টেলিভিশন চ্যানেলে দেখানো হবে সিরিজের সাতটি পর্ব। এর একটি মার্চ মাসে শুটিং পরিচালনা করেছেন অমিতাভ। সিরিজের বাকি ছয়টি নাটক পরিচালনা করবেন আরও ছয় পরিচালক। এ প্রসঙ্গে অমিতাভ বলেন, ‘আয়নাবাজি আমার না, প্রযোজকের সম্পত্তি। তাঁরা এটাকে একটি ব্র্যান্ড করে তুলেছেন।’
 
