
মডেল ও অভিনয়শিল্পী জান্নাতুল পিয়া এর আগে ক্রিকেট তারকা সাকিব আল হাসান আর তামিম ইকবালের সঙ্গে বিজ্ঞাপনচিত্রে কাজ করেছেন। এবার তিনি অভিনয় করছেন আরেক ক্রিকেট তারকা তাসকিন আহমেদের সঙ্গে। রাজধানীর এফডিসিতে আজ শুক্রবার সকাল থেকে শুটিং করছেন তাঁরা। কাজের ফাঁকে কথা হলো পিয়ার সঙ্গে। জানালেন, তাসকিন এবং তিনি এবার অ্যাপেক্সের শুভেচ্ছাদূত হয়েছেন। গত আগস্ট মাসের শেষ দিকে প্রতিষ্ঠানটির সঙ্গে চুক্তি হয়েছে তাঁদের।
তাসকিন ও পিয়া এক বছরের জন্য এই প্রতিষ্ঠানটির শুভেচ্ছাদূত হয়েছেন। শুভেচ্ছাদূত হিসেবে তাসকিন ও পিয়া অ্যাপেক্সের বিজ্ঞাপনচিত্রে কাজ করবেন। এ ছাড়া প্রতিষ্ঠানটির পণ্যের প্রচারণা, ফটোশুট আর ব্র্যান্ডিংয়ে অংশ নেবেন।
তাসকিনের সঙ্গে কাজ করার অনুভূতির কথা পিয়া জানালেন এভাবে, ‘তাসকিন খুব ভদ্র আর কিউট ছেলে। কাজের ফাঁকে খেলা নিয়ে তাঁর সঙ্গে কিছু কথা হয়েছে। তিনি মাশরাফি বিন মুর্তজাকে খুব ভালোবাসেন। শুটিংয়ের সময় খুব সাবধান থাকছেন, যাতে কোনো ব্যথা না পান, আহত না হন। কারণ দক্ষিণ আফ্রিকায় খেলতে যাচ্ছেন। খুব সচেতন।’
অ্যাপেক্সের বিজ্ঞাপনচিত্রটি পরিচালনা করেছেন আদনান আল রাজীব।
পিয়া জানালেন, সাকিব আল হাসানের সঙ্গে পোলার আইসক্রিমের আর তামিম ইকবালের সঙ্গে একটি রিয়েল এস্টেট প্রতিষ্ঠানের বিজ্ঞাপনচিত্রে কাজ করেছেন তিনি।
