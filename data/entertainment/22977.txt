
হাসির নাটকের নির্মাতা হিসেবে পরিচিত সালাহউদ্দিন লাভলু। নিজে অভিনয়ও করেন রসঘন চরিত্রে। তাঁর নির্মাণে রঙের মানুষ, ভবের হাট থেকে শুরু করে এখন প্রচার হতে থাকা দ্য ভিলেজ ইঞ্জিনিয়ার এমন পরিচয়ই বহন করে। তবে সালাহউদ্দিন লাভলু এবার নির্মাণ করছেন একদম সিরিয়াস এক পারিবারিক গল্পের নাটক। নাম সোনার পাখি রুপার পাখি। নাটকটি লিখেছেন কাজী সাহিদুল ইসলাম। গতকাল শনিবার নাটকটির শুটিং শুরু হয়েছে পুবাইলে।এমন সিরিয়াস গল্পের নাটক প্রসঙ্গে নির্মাতা বলেন, ‘এটা একটা পারিবারিক গল্প। এই ধারাবাহিকে হাস্যরসাত্মক কোনো ব্যাপার নেই। আমাদের দেশের নারী দর্শকেরা যে ধরনের ধারাবাহিক নাটক দেখতে অভ্যস্ত, এমন গল্প নিয়েই নাটক নির্মাণ করছি এবার। আশা করছি, আমাদের দেশের দর্শকদের বাইরের চ্যানেল থেকে ফিরিয়ে আনতে পারব।’নাটকটিতে অভিনয় করছেন খালেদা আক্তার কল্পনা, ফারজানা চুমকি, নিলয়, মৌ প্রমুখ।
