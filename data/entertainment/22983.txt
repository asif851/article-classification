
দুঃসাহসিক চুরি ও গোলাগুলির মতো নানা অঘটন শেষে ২৬ মে রোববার পর্দা নেমেছে ৬৬তম কান চলচ্চিত্র উত্সবের। এ বছর কানের সেরা চলচ্চিত্রের সম্মান পাম ডি’অর বা স্বর্ণপাম ঘরে তুলেছে ফরাসি চলচ্চিত্র ‘লা ভি দ্য দেল’।তিন ঘণ্টা ব্যাপ্তির ছবিটি পরিচালনা করেছেন নির্মাতা আবদেল লতিফ। এ বছর স্বর্ণপাম জয়ের লড়াইয়ে সম্ভাব্য বিজয়ী ছবি হিসেবে সমালোচকদের পছন্দের তালিকায় এগিয়ে ছিল ‘লা ভি দ্য দেল চ্যাপটার ১ ও ২’ (ব্লু ইজ দ্য ওয়ার্মস্ট কালার)। এক খবরে এমনটিই জানিয়েছে বার্তা সংস্থা রয়টার্স।কিন্তু সমকামী ভালোবাসার বিষয়বস্তু নিয়ে নির্মিত ওই ছবিতে অস্বস্তিকর কিছু দৃশ্য থাকায় জুরি বোর্ডের সদস্যরা একে সেরা ছবি হিসেবে নির্বাচন করবেন কি না, তা নিয়ে সংশয়ে ছিলেন অনেকেই। শেষ পর্যন্ত সেই সংশয় ভুল প্রমাণ করে ঠিকই ছবিটির ভাগ্যে স্বর্ণপাম জুটে যাওয়ায় সবাই খানিকটা অবাকই হয়েছেন।
এ বছর কান চলচ্চিত্র উত্সবের জুরি বোর্ডের প্রধান হিসেবে দায়িত্ব পালন করেছেন প্রখ্যাত মার্কিন চলচ্চিত্রনির্মাতা স্টিভেন স্পিলবার্গ। তাঁর মতে, ‘ছবিটিতে শক্তিশালী ও ইতিবাচক বার্তা অন্তর্নিহিত রয়েছে।’
স্পিলবার্গ আরও বলেন, ‘এবারের স্বর্ণপাম পুরস্কার ভাগ করে দেওয়া হচ্ছে ছবিটির নির্মাতা এবং এর দুই প্রধান নারী অভিনেত্রী অ্যাডেল ও লিয়াকে। কারণ, ছবিটির সাফল্যের মূলে রয়েছেন এ দুই অভিনেত্রী।’
স্বর্ণপাম জেতার পর আবদেল লতিফ আনন্দে প্রায় বাকরুদ্ধ হয়ে পড়েন। পরে কিছুটা ধাতস্থ হয়ে তিউনিসীয় বংশোদ্ভূত ফরাসি এ নির্মাতা বলেন, ‘এ পুরস্কার আমি উত্সর্গ করছি ফরাসি ও তিউনিসীয় তরুণ প্রজন্মকে। আমরা মুক্তভাবে কথা বলতে, ভালোবাসতে ও বাঁচতে চাই।’
এবারের কান উত্সবে রানার আপ হয়েছে মার্কিন ছবি ‘ইনসাইড লিউয়েন ডেভিস’। আর তৃতীয় পুরস্কার পেয়েছে জাপানি ছবি ‘লাইক ফাদার, লাইক সান’। ‘হেলি’ ছবির সুবাদে সেরা নির্মাতার পুরস্কার ঝুলিতে ভরেছেন মেক্সিকোর অ্যামাট এস্কেলেনেট।
‘নেব্রাস্কা’ ছবিতে সু-অভিনয়ের স্বীকৃতি হিসেবে সেরা অভিনেতার পুরস্কার পেয়েছেন ৭৬ বছর বয়সী মার্কিন অভিনেতা ব্রুস ডার্ন। ইরানি নির্মাতা আসগর ফরহাদি পরিচালিত ফরাসি ছবি ‘দ্য পাস্ট’-এ অভিনয়ের জন্য সেরা অভিনেত্রী হিসেবে পুরস্কৃত হয়েছেন ফ্রান্সের বেরেনিক বেজো।
 
