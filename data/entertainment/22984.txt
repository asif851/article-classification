
আগামীকাল ৬ সেপ্টেম্বর সালমান শাহর ২১তম প্রয়াণ দিবস। তাঁর মৃত্যুর রহস্য উদঘাটন এবং দায়ী ব্যক্তিদের শাস্তি দাবি করে এই দিনে সারা দেশে বিক্ষোভ মিছিল করার পরিকল্পনা করছে সালমান শাহর ভক্তদের সংগঠন ‘সালমান শাহ ঐক‌্যজোট’। প্রয়াত জনপ্রিয় এই চিত্রনায়কের মা ও সালমান শাহ ঐক্যজোটের প্রধান উপদেষ্টা নীলা চৌধুরী প্রথম আলো অনলাইনকে জানান, আগামীকাল বুধবার সকাল ১০টা থেকে দুপুর ১২টা পর্যন্ত সিলেটসহ দেশের বিভিন্ন জেলা ও উপজেলায় গণজমায়েত হবে। বেলা ৩টায় সিলেটের কোর্ট পয়েন্ট এলাকায় মানববন্ধন হবে, এরপর হবে বিক্ষোভ মিছিল। বিক্ষোভ মিছিল শহর প্রদক্ষিণ শেষে সালমান শাহ ভবনে সমবেত হবে। এরপর মিলাদ ও দোয়া মাহফিল হবে। এমনিভাবে বিক্ষোভ মিছিল এবং মিলাদ ও দোয়া মাহফিল হবে বিভিন্ন জেলা ও উপজেলায়।
নীলা চৌধুরী বলেন, ‘সালমান শাহ হত্যার ন্যায়বিচার পাওয়ার লক্ষ্যে আমরা বিক্ষোভ মিছিলের আহ্বান করেছি। যে যেখানে পারেন সেখান থেকেই বিক্ষোভ মিছিল করবেন। সালমান-ভক্তদের কাছে আমার অনুরোধ, আপনারা অবশ্যই কর্মসূচিগুলো সফল করুন।’
১৯৯৬ সালের ৬ সেপ্টেম্বর ১১/বি নিউ ইস্কাটন রোডের ইস্কাটন প্লাজার বাসার নিজ কক্ষে সালমান শাহকে ফ্যানের সঙ্গে ঝুলন্ত অবস্থায় পাওয়া যায়। এরপর সালমানের স্ত্রী সামিরা হক, চলচ্চিত্র প্রযোজক ও ব্যবসায়ী আজিজ মোহাম্মাদ ভাইসহ ১১ জনকে সালমান শাহের মৃত্যুর জন্য দায়ী করে হত্যা মামলা দায়ের করে সালমানের পরিবার। অন্য অভিযুক্ত ব্যক্তিরা হলেন সামিরার মা লতিফা হক লুসি, রিজভী আহমেদ ওরফে ফরহাদ, সহকারী নৃত্যপরিচালক নজরুল শেখ, ডেভিড, আশরাফুল হক ডন, রাবেয়া সুলতানা রুবি, মোস্তাক ওয়াইদ, আবুল হোসেন খান ও গৃহকর্মী মনোয়ারা বেগম।
জানা গেছে, পুলিশ দুই দফা ময়নাতদন্ত করে এই ঘটনাকে আত্মহত্যা বলেছিল। কিন্তু তখন সালমান শাহর পরিবার থেকে নারাজি আবেদন করা হয়। মামলাটির বিচার বিভাগীয় তদন্তও হয়েছিল। এখন মামলাটি পুলিশ ব্যুরো অব ইনভেস্টিগেশনে ((পিবিআই) আছে।
