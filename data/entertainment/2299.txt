
আগামীকাল ৩১ মে ঢাকাসহ সারা দেশে প্রায় ৬০টি প্রেক্ষাগৃহে মুক্তি পাচ্ছে বদিউল আলম খোকন পরিচালিত চলচ্চিত্র নিষ্পাপ মুন্না। মীনা ফিল্মসের ব্যানারে এই ছবিতে অভিনয় করেছেন শাকিব খান, সাহারা, মিশা সওদাগর, আলীরাজ, রেহানা জলি, নাসরিন, আফজাল, ইলিয়াস কোবরা প্রমুখ।গান লিখেছেন মনিরুজ্জামান মনির ও কবির বকুল। কণ্ঠ দিয়েছেন সাবিনা ইয়াসমীন, এন্ড্রু কিশোর, এস আই টুটুল, ডলি সায়ন্তনী, পলাশ, মুন ও অনিমা ডি কস্টা। সংগীত পরিচালনা করেছেন আলী আকরাম।বদিউল আলম খোকন বলেন, ‘ছবির গানগুলো ভালো হয়েছে। কাহিনিতে নতুনত্ব আছে। আমার বিশ্বাস, ছবিটি দর্শকের ভালো লাগবে।’জেলখানায় জন্ম হয় মুন্নার। জন্মের সময় তার মা মারা যায়। জেলার মুন্নাকে জেলখানা থেকে নিজ বাড়িতে নিয়ে আসেন। তাঁর স্ত্রী নিজের ছেলের মতো বড় করতে থাকেন ছেলেটিকে। কিন্তু পরিবারের অন্য সদস্যরা মুন্নাকে মেনে নিতে পারে না। এর মধ্যে জেলারের ছোট ভাই বিদেশ থেকে দেশে ফিরে একদিন চড়াও হন জেলারের স্ত্রীর ওপর। এরপর জেলারের স্ত্রীর হাতে খুন হন তিনি। তবে নিজের কাঁধে এই খুনের দায়িত্ব নিয়ে নেয় মুন্না। ১২ বছর জেল হয় তার। দীর্ঘদিন জেল খেটে বের হয় সে। এক মেয়ের সঙ্গে প্রেমের সম্পর্ক গড়ে ওঠে তার। এরপর জানা যায়, মুন্নার জীবনের আসল সত্য। কী সেই সত্য? পাঠক, মুন্নার জীবনের এই সত্য ঘটনা জানতে হলে প্রেক্ষাগৃহে বসে দেখতে হবে পুরো চলচ্চিত্রটি।
