
আর মাত্র তিন দিনের অপেক্ষা। ঢাকার বিভিন্ন স্থানে সাঁটা পোস্টারগুলোও তেমনটাই বলছে। ১২ ফেব্রুয়ারি সন্ধ্যায় ঢাকার বঙ্গবন্ধু আন্তর্জাতিক স্টেডিয়ামে নাচে-গানে মাতাবেন বলিউডের তারকা অভিনেত্রী কারিনা কাপুর। এই অভিনেত্রীর ঢাকায় আসার বিষয়টি নিয়ে আয়োজকদের প্রস্তুতির শেষ নেই। কিন্তু যাঁদের জন্য এত আয়োজন, সেই কারিনা কাপুরদেরই নাকি এখনো পর্যন্ত বাংলাদেশে আসার ভিসা হয়নি। ‘ক্লিন ঢাকা কনসার্ট উইথ বলিউড কুইন অ্যান্ড এ জে’ অনুষ্ঠানে কারিনা কাপুরদের দলের একজন আজ সোমবার দুপুরে প্রথম আলোকে এখন পর্যন্ত ভিসা না হওয়ার ব্যাপারটি নিশ্চিত করেছেন।এদিকে সংস্কৃতি মন্ত্রণালয় সূত্রেও জানা গেছে, এখন পর্যন্ত আয়োজকেরা ১২ তারিখের অনুষ্ঠানের ব্যাপারে তাঁদের কাছে অনুমতির জন্য কোনো আবেদন করেননি।কারিনা কাপুরকে ঢাকায় আনার বিষয়টির সার্বিক তত্ত্বাবধানে আছে অন্তর শোবিজ। এই প্রতিষ্ঠানের প্রধান নির্বাহী স্বপন চৌধুরী বলেছেন, ‘যেভাবেই হোক ১১ ফেব্রুয়ারি ঢাকায় আসবেন কারিনা কাপুর ও তাঁর পুরো দল। কোনো অবস্থাতেই এর নড়চড় হবে না। পরদিন ঢাকার দর্শকদের সামনে তিনি নাচবেন এটা নিশ্চিত। মুম্বাই থেকে চার্টার্ড বিমানে চড়ে ৫৯ জনের এই দলের ঢাকায় আসার বিষয়টি নিশ্চিত।’অন্তর শোবিজের আমন্ত্রণে ‘ক্লিন ঢাকা কনসার্ট উইথ বলিউড কুইন অ্যান্ড এ জে’ এই অনুষ্ঠানে বলিউডের তারকাদের পরিবেশনায় অংশ নেবেন বাংলাদেশি নায়ক অনন্ত জলিলও। ঢাকাকে পরিচ্ছন্ন করার সামাজিক আন্দোলনের অংশ হিসেবে ঢাকা দক্ষিণ সিটি করপোরেশনের সঙ্গে যুক্ত হয়ে এই আয়োজন করা হয়েছে বলে জানিয়েছেন আয়োজকেরা।
এ প্রসঙ্গে স্বপন চৌধুরী বলেন, ‘ঢাকাকে পরিচ্ছন্ন রাখার বার্তা পৌঁছে দেওয়াই এ অনুষ্ঠানের মূল লক্ষ্য। এর পাশাপাশি থাকবে বিনোদনমূলক আয়োজন।’অনুষ্ঠানটি আয়োজনে সহযোগিতা করছে ঢাকা দক্ষিণ সিটি করপোরেশন। অনুষ্ঠান ব্যবস্থাপনায় রয়েছে উইকএন্ড।প্রসঙ্গত, অন্তর শোবিজের আয়োজনে এর আগে ঢাকায় এসেছিলেন বলিউডের ‘কিং খান’খ্যাত শাহরুখ খান। ঢাকার আর্মি স্টেডিয়ামের সেই অনুষ্ঠানের মাধ্যমে শাহরুখ খানকে সামনাসামনি দেখার সুযোগ হয় বাংলাদেশের ভক্তদের।
