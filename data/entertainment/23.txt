
দিল্লির একটি লাইভ কনসার্টে হাজারো দর্শকের সামনে চিকিৎসক শ্রীকান্তের গালে সজোরে চড় মেরে হইচই ফেলে দিয়েছেন বলিউডের প্লেব্যাক গায়ক মিকা সিং। চড় খেয়ে শ্রীকান্তের বাম কানের ভেতর আঘাত লাগায় তাঁকে হাসপাতালে ভর্তি হতে হয়েছে। এদিকে, মিকার চড় মারার ভিডিও কয়েকটি ওয়েবসাইটে ফাঁস হওয়ার পর অন্তর্জালে রীতিমতো তোলপাড় পড়ে গেছে। মিকার বিরুদ্ধে মামলাও নথিভুক্ত করেছে দিল্লি পুলিশ।এ প্রসঙ্গে একজন পুলিশ কর্মকর্তার বরাতে মিড-ডে ডটকম জানিয়েছে, গতকাল রোববার কনসার্টের আয়োজন করে দিল্লি অপথালমোলজিক্যাল সোসাইটি। সন্ধ্যার দিকে গান গাইতে মঞ্চে ওঠেন মিকা সিং। মঞ্চ পরিবেশনার একপর্যায়ে তিনি দর্শকসারি থেকে কয়েকজনকে মঞ্চে ডেকে নেন। তাঁদের মধ্যে চিকিৎসক শ্রীকান্তও ছিলেন।মঞ্চে শ্রীকান্তকে কিছু একটা করতে বলেন মিকা। কিন্তু কথামতো কাজ না করায় শ্রীকান্তের ওপর প্রচণ্ড চটে যান মিকা। কেন কথা শুনলেন না, তা জানতে চান। একপর্যায়ে শ্রীকান্তকে চড় মারার হুমকি দেন। একটু পরেই শ্রীকান্তের গালে কষে চড় মেরে বসেন। এরপর ধাক্কা দিয়ে দুজন দেহরক্ষীর হাতে শ্রীকান্তকে তুলে দেন মিকা।ঘটনার পরপরই চিকিৎসক শ্রীকান্তের সহকর্মীরা উত্তেজিত হয়ে হইচই শুরু করেন। সঙ্গে সঙ্গে পুলিশ গিয়ে হাজির হয়। মিকার বিরুদ্ধে যথাযথ আইনগত ব্যবস্থা নেওয়ার আশ্বাস দিলে পরিস্থিতি কিছুটা শান্ত হয়। পরে মিকার বিরুদ্ধে ভারতীয় দণ্ডবিধির ৩৪১/৩৪ এবং ৩২৩ ধারায় মামলা নথিভুক্ত করে পুলিশ।মিকার চড় মারার ভিডিও দেখতে ক্লিক করুন
