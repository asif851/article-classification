

‘মিস ওয়ার্ল্ড’ প্রতিযোগিতার আয়োজক আর সেখানে আসা অতিথিদের জন্য উপহার হিসেবে পাটের তৈরি পণ্য নিয়ে যাচ্ছেন ‘মিস ওয়ার্ল্ড বাংলাদেশ’ জেসিয়া ইসলাম। এসব পণ্যের মধ্যে থাকছে জুতা, সালোয়ার-কামিজ, ব্যাগ, পাটের জামদানি, পাটের ওপর মুদ্রিত জাতির পিতা বঙ্গবন্ধু শেখ মুজিবুর রহমানের ছবিসহ নানা কিছু। এ উপলক্ষে আজ মঙ্গলবার বিকেলে হোটেল সোনারগাঁওয়ে সংবাদ সম্মেলন আয়োজন করা হয়। এখানে উপস্থিত ছিলেন পাট ও বস্ত্র প্রতিমন্ত্রী মির্জা আজম, ‘মিস ওয়ার্ল্ড বাংলাদেশ’ প্রতিযোগিতার আয়োজক অন্তর শোবিজের চেয়ারম্যান স্বপন চৌধুরী ও ব্যবস্থাপনা পরিচালক নাসরীন চৌধুরী, অমিকন এন্টারটেইনমেন্টের সিওও আশফাক উদ্দিন সিদ্দিকী, সজীব গ্রুপের হেড অব মার্কেটিং মোহাম্মদ আলাউদ্দিন এবং ‘মিস ওয়ার্ল্ড বাংলাদেশ’ জেসিয়া ইসলাম। আরও ছিলেন এই প্রতিযোগিতার সেরা সাতজন।

এখানে জানানো হয়, চূড়ান্ত প্রতিযোগিতায় অংশ নিতে ১৯ অক্টোবর চীন যাচ্ছেন জেসিয়া ইসলাম। ৬৭তম মিস ওয়ার্ল্ড প্রতিযোগিতায় ১১৭টি দেশের প্রতিযোগীর সঙ্গে অংশ নেবেন তিনি।
সংবাদ সম্মেলনে বস্ত্র প্রতিমন্ত্রী মির্জা আজম বলেন, ‘এখন আমাদের দেশে পাটের তৈরি ১৫০টি পণ্য তৈরি হয়। এর মধ্য থেকে কিছু উল্লেখযোগ্য পণ্য এই বিশ্ব আসরে তুলে ধরতে জেসিয়া সঙ্গে করে নিয়ে যাচ্ছেন।’
স্বপন চৌধুরী বলেন, ‘কোনো বাণিজ্যিক উদ্দেশ্যে নয়, বাংলাদেশের ইতিহাস আর ঐতিহ্যকে মিস ওয়ার্ল্ডের আসরে পৌঁছে দেওয়ার জন্য এসব পাটের তৈরি পণ্য জেসিয়া নিয়ে যাবেন। এই প্রতিযোগীর মাধ্যমে বিশ্বমঞ্চে বাংলাদেশের ঐতিহ্যবাহী সোনালি আঁশখ্যাত পাটের তৈরি বিভিন্ন পণ্য তুলে ধরা হবে।’
৩১ অক্টোবর চীনের শিমেলং ওশান কিংডমে ৬৭তম মিস ওয়ার্ল্ডের উদ্বোধনী অনুষ্ঠান হবে। এখানে এবার মিস ওয়ার্ল্ডে অংশ নেওয়া দেশগুলোকে স্বাগত জানানো হবে। এ অনুষ্ঠানে অংশ নেবেন ৫০০ জন শিল্পী। থাকবে প্রতিযোগীদের প্যারেড। অনুষ্ঠানটি কাছ থেকে দেখতে পাবেন ১০ হাজার দর্শক।
এবার মিস ওয়ার্ল্ড প্রতিযোগিতার সবাইকে ‘টপ মডেল’, ‘ট্যালেন্ট’, ‘মাল্টিমিডিয়া’, ‘স্পোর্ট’, ‘বিউটি উইথ আ পারপাস’ এবং ‘হেড টু হেড চ্যালেঞ্জেস’ বিভাগে লড়তে হবে। ‘হেড টু হেড চ্যালেঞ্জেস’ বিভাগটি এবারই যুক্ত করা হয়েছে এ প্রতিযোগিতায়। জানা গেছে, সামাজিক যোগাযোগমাধ্যম আর ইন্টার অ্যাক্টিভিটির ওপর জোর দেওয়া হবে এখানে। নতুন এই বিভাগে অংশ নেবেন শীর্ষ ৪০ জন প্রতিযোগী। এখান থেকে সেরা ২০ জন নির্বাচিত হবেন।
১৮ নভেম্বর স্থানীয় সময় সন্ধ্যা সাড়ে সাতটায় চীনের সানাইয়া শহরে শুরু হবে ৬৭তম মিস ওয়ার্ল্ডের চূড়ান্ত অনুষ্ঠান। আড়াই ঘণ্টার এই অনুষ্ঠান ডিজাইন করছে বেইজিং রাইজ। উপস্থাপনা করবেন টিম ভিনসেন্ট, মেগান ইয়ং ও স্টিভ ডগলাস। নতুন মিস ওয়ার্ল্ডকে মুকুট পড়িয়ে দেবেন বর্তমান বিশ্বসুন্দরী স্টেফানি দেল ভালে। চীনের সানাইয়া সিটি এরেনায় ৬৭তম মিস ওয়ার্ল্ড চূড়ান্ত অনুষ্ঠানের মঞ্চকে ঘিরে থাকবে কঠোর নিরাপত্তা।
