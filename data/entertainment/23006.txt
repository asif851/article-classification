



ভালোবাসা প্রতিদিনই উদযাপন করা উচিত। 
এখন আমি পরবর্তী ছবির প্রস্তুতি নিচ্ছি।
‘মাফিয়া কুইন’ স্বপ্না দিদিকে নিয়ে ছবি তৈরি করছেন বিশাল ভরদ্বাজ।


পদ্মাবতকে ঘিরে চলা উত্তেজনা দীপিকা পাড়ুকোনকে এত দিন সংবাদের শিরোনাম করে রেখেছিল। এখনো তিনি খবর হচ্ছেন। তবে তা ছবির সাফল্য ও অসাধারণ অভিনয়ের জন্য। কিন্তু এখনো সেভাবে ছবির সাফল্য উদ্যাপন করতে পারেননি দীপিকা। করবেনই বা কখন?
দীপিকার এখন দম ফেলারও সময় নেই। পার্টি দেওয়া তো দূরের কথা। চিতোরের রানি পদ্মাবতী থেকে বের হয়ে এখন মাফিয়া রানি স্বপ্না দিদি চরিত্রে নিজেকে গড়ে তোলার প্রস্তুতি চলছে তাঁর। এমনকি ভালোবাসা দিবসেও প্রেমিক রণবীর সিংকে ঠিকমতো সময় দিতে পারবেন না।
আর মাত্র এক দিন পরই বিশ্ব ভালোবাসা দিবস। এই দিনে দীপিকার পরিকল্পনা কী? দীপিকা বলেন, ‘আমার মনে হয় ভালোবাসা প্রতিদিনই উদযাপন করা উচিত। এখন আমি আমার পরবর্তী ছবির প্রস্তুতি নিচ্ছি। ভালোবাসা দিবস নিয়ে কিছু ভাবিনি।’
তাহলে বলা যায়, রণবীর সিং নয়, ‘স্বপ্না দিদি’ ছবিটি নিয়েই ভালোবাসা দিবসে ব্যস্ত থাকবেন দীপিকা। ছবির ব্যাপারেই শোনা যাক। ভারতের অন্ধকার জগতের ‘মাফিয়া কুইন’ স্বপ্না দিদিকে নিয়ে ছবি তৈরি করছেন বিশাল ভরদ্বাজ। এখানে মূল চরিত্রে থাকবেন দীপিকা। স্বপ্নার স্বামী মুম্বাইয়ের ডন দাউদ ইব্রাহিমের অধীনে কাজ করতেন। পরে দাউদের জন্যই মৃত্যু হয় তাঁর স্বামীর। পরে স্বামীর মৃত্যুর প্রতিশোধ নিতে স্বপ্না হয়ে ওঠেন ভয়ংকর।
ছবিটির নাম এখনো ঠিক হয়নি। আগামী মাসে নেপালে এই সিনেমার শুটিং শুরু হবে। ছবিটি সম্পর্কে দীপিকা বলেন, ‘এটি সত্যি ঘটনার ওপর নির্মিত ছবি। এর কাহিনি অবিশ্বাস্য। স্বপ্না দিদির জীবনের পরিবর্তন অসাধারণ।’ টাইমস অব ইন্ডিয়া
 
