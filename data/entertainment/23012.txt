
কিছুদিন ধরেই ইউটিউব আর বলিউডের গানের চ্যানেলগুলোর দিকে চোখ বড় করে তাকিয়ে থাকেন বিনোদনপ্রেমীরা। কারণ, সেখানে যে এখন চাইলেই দেখা যাচ্ছে ‘চন্দ্রলেখা’ গানটি। সেই গানে জ্যাকুলিন ফার্নান্দেজের ‘পোল ড্যান্স’ নজর কেড়েছে সবার। কিন্তু খবর পাওয়া গেল, আ জেন্টেলম্যান ছবি থেকে নাকি সেই বিশেষ নাচের দৃশ্যগুলোই ছেঁটে ফেলা হচ্ছে।
না, পুরোটা ছাঁটছেন না নির্মাতা-প্রযোজকেরা। গানে জ্যাকুলিনের ‘পোল ড্যান্স’-এর ব্যাপ্তি কমিয়ে আনা হচ্ছে। পাছে না সেন্সর বোর্ড ঝামেলা করে! তাই আগে থেকেই জ্যাকুলিনের পোল-নৃত্য ছোট করে ফেলেছেন নির্মাতা ও প্রযোজক।
একটি সূত্র জানিয়েছে, এখন গানের শুধু একটি দৃশ্যেই জ্যাকিকে একটি সরু পোল ধরে নাচতে দেখা যাবে, তাও মাত্র কয়েক সেকেন্ডের জন্য। সূত্র বলছে, ‘নির্মাতা ও প্রযোজক সেন্সর থেকে ছাড় পাওয়ার জন্য প্রথমে পুরো নাচের দৃশ্যই ছেঁটে ফেলতে চেয়েছিলেন। কিন্তু এই নাচের জন্য বেশ পরিশ্রম করেছেন জ্যাকি। তাই পুরোটা না ছেঁটে একটি দৃশ্য রেখে বাকিটুকুতে কাঁচি চালিয়েছেন তাঁরা।’
আ জেন্টেলম্যান ছবিতে জ্যাকুলিনের সঙ্গে দেখা যাবে সিদ্ধার্থ মালহোত্রাকে। ছবিটি ২৫ আগস্ট মুক্তি পাওয়ার কথা। সূত্র: বলিউড বাবল।
