
সব অপেক্ষার পালা প্রায় শেষ। সব জল্পনা-কল্পনার অবসান ঘটিয়ে, ৮৮তম অ্যাকাডেমি অ্যাওয়ার্ডের (অস্কার) পর্দা উঠবে বাংলাদেশ সময় কাল সকালে। কে হবেন জয়ী? কাদের হাতে জ্বলজ্বল করবে এবারের অস্কারের সোনার মূর্তিগুলো? জানতে হলে অপেক্ষা করতে হবে আরও কিছুক্ষণ। চলুন, জেনে নিই আপাতত সিনেমাবোদ্ধাদের হিসাবে এগিয়ে আছেন কারা।নিঃসন্দেহে সবার দৃষ্টি এবার লিওনার্দো ডিওক্যাপ্রিওর ওপর। এত দারুণ প্রাণবন্ত একজন অভিনেতা হয়েও, এত এত সফল ছবির জন্ম দিয়েও, অস্কারটা যে তাঁর ধরাছোঁয়ার বাইরেই থেকে গেছে এখনো! তবে এবার রয়েছে দারুণ এক সম্ভাবনা। ‘দ্য রেভেন্যান্ট’ ছবিতে অভিনয়ের জন্য তিনিই পেতে পারেন এবারের সেরা অভিনেতার অস্কার। এমনটাই বলছে ফোর্বস সাময়িকীর মার্ক হিউজেস।ধারণা করা যাচ্ছে, ‘দ্য রেভেন্যান্ট’ এবং ‘ম্যাড ম্যাক্স: ফিউরি রোড’ ছবিদ্বয় ঝুলি ভর্তি করে পুরস্কার জিতবে এবার। আবার অনেক জনপ্রিয় ছবিই হয়তো খালি হাতে ফিরে যাবে অস্কারের মঞ্চ থেকে। সে যা-ই হোক, অনেক বিশেষজ্ঞের ভবিষ্যদ্বাণী ঘাঁটাঘাঁটি করে, মোটামুটি একটা তালিকা দাঁড় করানো গেছে। বিশেষজ্ঞদের মতে, চূড়ান্ত ভবিষ্যদ্বাণীতে কে কোন ক্ষেত্রে অস্কার জিততে পারেন, চলুন জেনে নেওয়া যাক।সেরা ছবি: ‘দ্য বিগ শর্ট’ ছবিটির সম্ভাবনা সবচেয়ে বেশি। তবে ‘দ্য রেভেন্যান্ট’, ‘ম্যাড ম্যাক্স: ফিউরি রোড’, এমনকি ‘স্পটলাইট’ ছবিরও আছে সম্ভাবনা।সেরা অভিনেতা: লিওনার্দো ডিক্যাপ্রিওর (দ্য রেভেন্যান্ট) বাইরে কেউ বাজি ধরতে চাইছেন না এবার। তিনিই জিতবেন বলে আশাবাদী আমরাও। তবে অঘটন ঘটাতে পারেন মিচেল ফাসবিন্ডার (স্টিভ জবস)।সেরা অভিনেত্রী: ব্রি ল্যারসনের (রুম) জেতার সম্ভাবনাই বেশি। অস্কার উঠতে পারে শ্যারলট র‍্যাম্পিংয়ের (ফোরটি ফাইভ ইয়ারস) হাতেও।সেরা সহ-অভিনেতা: খুব সম্ভবত সিলভেস্টার স্ট্যালন (ক্রিড) পাবেন। পেতে পারেন মার্ক রিল্যান্সও (ব্রিজ অব স্পাইস)।সেরা সহ-অভিনেত্রী: অ্যালিসিয়া ভিকান্দার (দ্য ড্যানিশ গার্ল) অথবা কেট উইনসলেটের (স্টিভ জবস) ভেতর থেকে একজন পাবেন বলে মনে হচ্ছে।সেরা পরিচালক: আলেহান্দ্রো গঞ্জালেজ ইনারিতু (দ্য রেভেন্যান্ট) পাবেন, এটা ধরেই নিয়েছেন প্রায় সবাই। ‘ম্যাড ম্যাক্স: ফিউরি রোড’ ছবির পরিচালক জর্জ মিলারের সম্ভাবনাও একেবারে কম নয়।কারা পেয়েছেন সামনের সারির বিভাগগুলোতে মনোনয়নসেরা ছবি: ‘ব্রিজ অব স্পাইস’, ‘ম্যাড ম্যাক্স: ফিউরি রোড’, ‘দ্য রেভেন্যান্ট’, ‘স্পটলাইট’, ‘দ্যা মার্শিয়ান’, ‘ব্রুকলিন’, ‘রুম’, ‘দ্য বিগ শর্ট’। সেরা অভিনেতা: এডি রেডমাইন (দ্য ড্যানিশ গার্ল), মিচেল ফাসবেন্ডার (স্টিভ জবস), ব্রায়ান ক্রান্সটন (ট্রাম্বো), ম্যাট ডেমন (দ্য মার্শিয়ান), লিওনার্দো ডিক্যাপ্রিও (দ্য রেভেন্যান্ট)। সেরা অভিনেত্রী: ব্রি ল্যারসন (রুম), শারলট র‍্যাম্পলিং (ফোরটি ফাইভ ইয়ারস), কেট ব্ল্যানচেট (ক্যারল), সায়োরস রোনান (ব্রুকলিন), জেনিফার লরেন্স (জয়)। সেরা পরিচালক: জর্জ মিলার (ম্যাড ম্যাক্স: ফিউরি রোড), অ্যাডাম ম্যাককে (দ্য বিগ শর্ট), লেনি অ্যাব্রাহামসন (রুম), আলেহান্দ্রো গঞ্জালেজ ইনারিতু (দ্য রেভেন্যান্ট), টম ম্যাককার্টি (স্পটলাইট)। সেরা সহ-অভিনেতা: মার্ক রাফালো (স্পটলাইট), সিলভেস্টার স্ট্যালন (ক্রিড), টম হার্ডি (দ্য রেভেন্যান্ট), মার্ক রিল্যান্স (ব্রিজ অব স্পাইস), ক্রিশ্চিয়ান বেল (দ্য বিগ শর্ট)। সেরা সহ-অভিনেত্রী: র‍্যাচেল ম্যাকঅ্যাডামস (স্পটলাইট), রুনি মারা (ক্যারল), জেনিফার জেসন লেইহ (দ্য হেটফুল এইট), কেট উইনসলেট (স্টিভ জবস), অ্যালিসিয়া ভিকান্দার (দ্য ড্যানিশ গার্ল)ফোর্বস, এবিসি নিউজ, হাফিংটন পোস্ট এবং লস অ্যাঞ্জেলেস টাইমস অবলম্বনে দেব দুলাল গুহ।
