
কে হচ্ছেন ‘গহীন বালুচর’ সিনেমার নায়িকা—এ নিয়ে মাস চারেক বেশ কানাঘুষা চলছিল। তিন মাস ধরে এই ছবির তিন নায়ক-নায়িকাকে নিয়ে নিয়মিত মহড়া করা হলেও তা কাউকে জানাতে চাননি পরিচালক। অবশেষে গত শনিবার সন্ধ্যায় তা জানা গেল। ঢাকার একটি রেস্তোরাঁয় আমন্ত্রিত অতিথিদের সঙ্গে পরিচালক বদরুল আনাম সৌদ তাঁর প্রথম সিনেমার নায়ক-নায়িকাদের পরিচয় করিয়ে দেন।‘গহীন বালুচর’ সিনেমায় যে তিনজন প্রধান চরিত্রে অভিনয় করছেন, তাঁরা হলেন নীলা, মুন ও তানভীর। তাঁদের মধ্যে প্রথমজন ‘লাক্স-চ্যানেল আই সুপারস্টার’ প্রতিযোগিতায় ২০১৪ সালে দ্বিতীয় রানারআপ হন। অন্য দুজন টিভি নাটক আর মডেলিং করেন। এই ছবিতে সুবর্ণা মুস্তাফাও অভিনয় করবেন।২২ ডিসেম্বর শুরু হতে যাচ্ছে ‘গহীন বালুচর’ সিনেমার শুটিং। ঢাকার বাইরে টানা এক মাস ধরে চলবে তা। তাই এই মুহূর্তে ব্যস্ততার শেষ নেই। এরই মধ্যে গতকাল রোববার সকালে প্রথম আলোকে সৌদ বলেন, ‘যদিও এঁরা তিনজন নতুন, তারপরও আমরা তিন মাস ধরে একটা গ্রুমিং করিয়ে আমাদের সিনেমার চরিত্রের উপযোগী করে তৈরি করে নিয়েছি। তারপর আমরা শুটিংয়ের ব্যাপারে সিদ্ধান্ত চূড়ান্ত করেছি। নায়ক-নায়িকা সবাই নতুন, এটা একটা চ্যালেঞ্জ। আমি মনে করি, প্রতিটি নতুন প্রকল্প চালু হওয়া মানে নতুন একটা চ্যালেঞ্জ।’‘গহীন বালুচর’-এর গল্প প্রসঙ্গে সৌদ বলেন, ‘এটি একটি প্রেমের গল্প। চরকেন্দ্রিক গল্প। এ কারণে আমার দল বেশ কিছু চর ঘুরেছে। এর যেকোনো একটিতেই চলবে ‘গহীন বালুচর’-এর ক্যামেরা।’এ বছর চলচ্চিত্র নির্মাণের জন্য সরকারি অনুদান পেয়েছেন নির্মাতা বদরুল আনাম সৌদ। ঘোষণার পরপরই চলচ্চিত্র নির্মাণের প্রস্তুতি নেওয়া শুরু করেছিলেন তিনি। শুটিং শুরুর মধ্য দিয়ে সেই প্রস্তুতি এখন চূড়ান্ত রূপ পেতে যাচ্ছে। সৌদ জানান, সরকারের সব নিয়মনীতি মেনে নির্দিষ্ট সময়ের মধ্যেই শেষ হবে ‘গহীন বালুচর’ সিনেমার কাজ।ঢাকার একটি বেসরকারি বিশ্ববিদ্যালয়ে কম্পিউটার সায়েন্স অ্যান্ড ইঞ্জিনিয়ারিং বিষয়ে স্নাতক তৃতীয় বর্ষের শিক্ষার্থী তানভীর বলেন, ‘ছোটবেলা থেকেই সুবর্ণা মুস্তাফার অভিনয় দেখে আসছি। আর এখন কিনা সেই আমি তাঁরই সঙ্গে স্ক্রিন শেয়ার করতে যাচ্ছি, পুরো ব্যাপারটাই ঘোরের মতো লাগছে। আমি অনেক বেশি নার্ভাস। পরিবারের সবাই যেভাবে উৎসাহ দিচ্ছেন, তাতে আমি অনেক সাহস পাচ্ছি।’মুন এর আগে ‘চন্দ্রাবতী কথা’ ও ‘কালের পুতুল’ নামে দুটি সিনেমায় অভিনয় করেছেন। একটি বেসরকারি বিশ্ববিদ্যালয়ের ব্যবসায় প্রশাসন বিভাগের পঞ্চম সেমিস্টারের ছাত্রী মুন ‘গহীন বালুচর’ ছবিতে কাজ করার সুযোগ পাওয়াটাকে অনেক বড় করে দেখছেন। তিনি বলেন, ‘এই ছবিতে কাজ করতে গিয়ে সুবর্ণা ম্যাডামসহ আরও অনেক গুণী শিল্পীর সান্নিধ্য পাব। এটা আমার অভিনয়জীবনের পথচলাটাকে আরও অনুপ্রাণিত করবে।’
