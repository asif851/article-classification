
বলিউডের অভিনেত্রী তানিশা মুখার্জির সঙ্গে প্রযোজক-অভিনেতা আরমান কোহলির প্রেমের গুঞ্জন চলছে অনেক দিন থেকেই। সম্প্রতি এ জুটির বাগদানের খবর জানিয়েছে টাইমস অব ইন্ডিয়া।গত বছর ‘বিগ বস ৭’ অনুষ্ঠানে প্রতিযোগী হিসেবে অংশ নিয়ে এই জুটির মধ্যে সখ্য গড়ে ওঠে। দিনকে দিন তা বেড়েই চলে। দেশ-বিদেশে ঘন ঘন অভিসারে মেতে উঠতেও দেখা যায় তাঁদের। সম্প্রতি এ জুটির কাছের একটি সূত্র জানিয়েছে, গোপনে বাগদান সম্পন্ন করেছেন তানিশা ও আরমান। তানিশার সামনে হাঁটু গেড়ে বসে আজীবনের সঙ্গী হওয়ার প্রস্তাব দেওয়ার পর প্রিয়তমার অনামিকায় বাগদানের আংটি পরিয়ে দিয়েছেন ৪১ বছর বয়সী আরমান।৩৬ বছর বয়সী তানিশাকে বিশাল ও চমত্কার একটি হীরার আংটি উপহার দিয়েছেন আরমান। আংটিটি দারুণ পছন্দ করেছেন তানিশা। বাগদানের পুরো বিষয় নিয়ে খুবই উচ্ছ্বসিত বাঙালি বংশোদ্ভূত বলিউডের এ অভিনেত্রী।সালমান খানের সঞ্চালনায় ‘বিগ বস ৭’ অনুষ্ঠানের সম্প্রচার শুরু হয়েছিল গত বছরের ১৫ সেপ্টেম্বর। শেষ হয়েছে ২৮ ডিসেম্বর। জনপ্রিয় এ টিভি রিয়েলিটি শো থেকে তানিশার প্রাপ্তিটা বেশ ভালোই বলতে হয়। প্রথম রানারআপ হিসেবে পুরস্কৃত হওয়ার পাশাপাশি নতুন মনের মানুষের সন্ধানও পেয়ে যান ‘নিল এন নিকি’খ্যাত এ তারকা অভিনেত্রী।
‘বিগ বস ৭’ অনুষ্ঠান চলাকালেই তানিশা ও আরমানের ঘনিষ্ঠতা সবার নজরে পড়ে। তাঁদের প্রেমের জোর গুঞ্জন ছড়িয়ে পড়ে বলিউডে। অনুষ্ঠানটি শেষ হওয়ার পরও এ জুটির সখ্য কমেনি; বরং তার উল্টো চিত্রই দেখা গেছে। নতুন বছরকে বরণ করে নিতে গোয়ায় অবকাশযাপনে গিয়েছিলেন তানিশা-আরমান। শুধু তা-ই নয়, দেশের সীমানা পেরিয়ে দুবাইতেও অভিসারে মেতে নিজেদের প্রেমের গুঞ্জনের আগুনে ঘি ঢেলেছিলেন এ তারকা জুটি। তাঁরা শিগগির বিয়ে করে থিতু হওয়ার পরিকল্পনা করছেন বলেও জোর গুঞ্জন রয়েছে বলিউডে।
