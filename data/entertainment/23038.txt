
কদিন আগে মনে রেখো ছবিতে চুক্তিবদ্ধ হয়েছেন মাহিয়া মাহি। সে খবর বেরিয়েছে আগেই। নতুন খবর হলো, এই ছবিতে মাহির সঙ্গে জুটি বাঁধতে যাচ্ছেন কলকাতার নায়ক বনি সেনগুপ্ত। ২ মার্চ ছবিতে চুক্তিবদ্ধ হয়েছেন তিনি। এ তথ্য দিলেন ছবির পরিচালক ওয়াজেদ আলী।কলকাতা থেকে মুঠোফোনে চুক্তির বিষয়টি নিশ্চিত করেছেন বনি নিজেও। পারব না আমি ছাড়তে তোকে ছবিতে অভিনয় করে বনি ভারতের পশ্চিমবঙ্গসহ এ দেশের দর্শকদের কাছেও পরিচিতি পেয়েছিলেন। নতুন এই ছবি প্রসঙ্গে বনি বলেন, ‘ছবির গল্প শুনে বেশ ভালো লেগেছে। অন্য ধরনের প্রেম ও অ্যাকশনের ছবি এটি।’এবারই প্রথম বাংলাদেশের কোনো ছবিতে অভিনয় করতে যাচ্ছেন টালিউডের এই নায়ক। ছবিতে কাজের সুযোগ হলো কীভাবে—জানতে চাইলে বনি বলেন, ‘এর আগেও বাংলাদেশ-ভারতের যৌথ প্রযোজনার ছবিতে অভিনয়ের প্রস্তাব পেয়েছিলাম। কিন্তু সে সময় একটি নির্দিষ্ট প্রযোজনা প্রতিষ্ঠানের হয়ে কাজ করছিলাম বলে সেই প্রতিষ্ঠান থেকে বেরিয়ে প্রযোজনা প্রতিষ্ঠানের সঙ্গে চুক্তি করতে পারিনি। এবার ছবির গল্প পড়ে কাজটি করতে অনুমতি দিয়েছে তারা।’বনি বলেন, তাঁর সহশিল্পী মাহির অভিনয়ের ব্যাপারে তাঁর আগে থেকেই ধারণা আছে। বনি বলেন, ‘মাহি তো যৌথ প্রযোজনার অনেক ছবিতে কাজ করেছেন। তিনি ভালো অভিনেত্রী। রোমিও ভার্সেস জুলিয়েট ছবিতে তাঁর অভিনয় ভালো লেগেছে আমার।’ তিনি জানান, ১২ মার্চ মনে রেখো ছবিতে কাজের প্রাথমিক প্রস্তুতি নিতে বাংলাদেশে আসবেন তিনি।পরিচালক বলেন, ‘১৭ মার্চ থেকে ঢাকায় শুটিং শুরু করব।’ বাংলাদেশের প্রযোজনা প্রতিষ্ঠান হার্টবিটের ব্যানারে ছবিটি তৈরি হবে।
