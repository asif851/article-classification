
আত্মীয়ের সঙ্গে ব্যবসা করতে চান না অনেকে। এতে নাকি সম্পর্ক খারাপ হয়। আত্মীয়স্বজন এক মাধ্যমে কাজ করলেও তো দেখি যন্ত্রণা। প্রতিযোগিতা আর অবস্থান নিয়ে রেষারেষি শুরু হলে একপর্যায়ে সম্পর্ক যায় ভেঙে। তখন আর কিসের আত্মীয়, কিসের কী? বলিউড অভিনেত্রী কাজল আর রানী মুখার্জির ক্ষেত্রে এমনটাই ঘটেছে। সম্পর্কে তাঁরা চাচাতো বোন। কিন্তু এখন কেউ কারও ছায়াও সহ্য করতে পারেন না। সম্প্রতি এক অ্যাওয়ার্ড অনুষ্ঠানে রানীকে এড়ানোর জন্য অনুষ্ঠান থেকে দ্রুত বেরিয়ে পড়েন কাজল-অজয় দম্পতি। সেই ভিডিও এখন ইন্টারনেটে ভাইরাল।
রানী মুখার্জি এবার হিন্দুস্তান টাইমস মোস্ট স্টাইলিশ অ্যাওয়ার্ড পেয়েছেন। সেই অনুষ্ঠানে উপস্থিত হয়েছিলেন অজয় দেবগন ও কাজল দম্পতিও। উপস্থাপক বিজয়ী হিসেবে রানীর নাম ঘোষণা করার সঙ্গে সঙ্গে অনুষ্ঠান থেকে তাঁরা তড়িঘড়ি করে বের হয়ে যান। এই মুহূর্তটি কেউ একজন ক্যামেরাবন্দী করে রেখেছিলেন। সেই ভিডিও দ্রুত ইন্টারনেটে ছড়িয়ে পড়ে।একই পরিবারের সদস্য হওয়ার পর কাজল আর রানীর মধ্যে মূল ঝামেলাটা কোথায়, সেটা এখনো অজানা। একবার ‘কফি উইথ করণ’ অনুষ্ঠানে রানী বলেছিলেন, ‘আমি কাজলকে জিজ্ঞেস করতে চাই, আমি তাঁকে যতটা পছন্দ করি, তিনি কেন আমাকে করেন না?’ দুই অভিনেত্রীর এই শীতল যুদ্ধ আরও বাড়ে ২০১২ সালে যখন একই দিনে রানীর স্বামী আদিত্য চোপড়ার ‘যাব তক হ্যায় জান’ ও কাজলের স্বামী অজয় দেবগনের ‘সান অব সরদার’ মুক্তি পায়। খবর আছে, সে সময় একাধিকবার অনুরোধ করার পরও অজয় তাঁর ছবির মুক্তি পেছাননি। আদিত্যর সঙ্গে তখনো রানীর বিয়ে হয়নি। তবে তাঁরা তখন প্রেম করছিলেন। ইন্ডিয়া টুডে।
