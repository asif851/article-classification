
পরিবারের প্রায় সবাই চলচ্চিত্র-দুনিয়ার লোক। বাবা মহেশ ভাট বিখ্যাত পরিচালক ও প্রযোজক। বোন পূজা ভাট একসময় কাঁপিয়েছেন রুপালি পর্দা, এখন পরিচালক। আলিয়া ভাটের বলিউডের প্রতি বিশেষ টান থাকবে, এটাই স্বাভাবিক। এই টান এতটাই বেশি যে নিজের জন্মদিনেও আলিয়া অভিনয়ে বুঁদ। আলিয়া ভাট নিজের ২৫তম জন্মদিনও কাটালেন কোনো বিশেষ উদ্যাপন ছাড়া শুটিং সেটে।১৫ মার্চ ছিল আলিয়া ভাটের ২৫তম জন্মদিন। এ দিনে তিনি ছিলেন পরিবার ও বন্ধুদের থেকে দূরে, বুলগেরিয়ায়। সেখানে এ অভিনেত্রী ছিলেন ‘ব্রহ্মাস্ত্র’ ছবির শুটিংয়ে ব্যস্ত। তাঁর সঙ্গে শুটিং সেটে ছিলেন অভিনেতা রণবীর কাপুর।‘ব্রহ্মাস্ত্র’ ছবির পরিচালক আয়ান মুখার্জি, প্রযোজক করণ জোহর। কথা ছিল, করণ বুলগেরিয়ায় গিয়ে বিশেষভাবে আলিয়ার জন্মদিন উদযাপন করবেন। কিন্তু শেষ নাগাদ তা আর হয়নি। করণের মা হিরু জোহর ৭৫ বছরে পা দেবেন আগামীকাল রোববার। মায়ের জন্য করণ এক বিশাল পার্টি দিচ্ছেন। এ জন্যই আলিয়ার জন্য বুলগেরিয়ায় উড়ে যাওয়া সম্ভব হয়নি করণের। তবে শুটিংয়ে শট দেওয়ার ফাঁকে একটি কেক ঠিকই কেটেছেন আলিয়া। সেই ছবি সেখান থেকে বিভিন্ন গণমাধ্যমে পাঠিয়েছে ‘ব্রহ্মাস্ত্র’ ছবির টিম। সেই সঙ্গে সামাজিক যোগাযোগমাধ্যমে জন্মদিনের শুভেচ্ছা জানানো শুভাকাঙ্ক্ষীদের ধন্যবাদ দিয়েছেন আলিয়া। জানিয়েছেন, শিগগিরই তাঁর পরবর্তী ছবি ‘রাজি’র ট্রেলার আসছে।পরিবারের প্রভাবে নয়, নিজের যোগ্যতা প্রমাণ করেই বলিউডে শক্ত জায়গা তৈরি করেছেন আলিয়া ভাট। ‘স্টুডেন্ট অব দ্য ইয়ার’ থেকে ‘হাইওয়ে’, ‘টু স্টেটস’-একে একে করেছেন বেশ কয়েকটি ছবি, প্রশংসিতও হয়েছেন। খুব শিগগির আলিয়াকে দেখা যাবে মেঘনা গুলজারের রাজি ও সঞ্জয় দত্তের জীবনীভিত্তিক ছবিতে।
