
২৪ জুলাই শুরু হচ্ছে বাংলাদেশ প্রিমিয়ার ফুটবল লিগ। এই আয়োজনের শুভেচ্ছাদূত নির্বাচন করা হয়েছে গায়িকা মমতাজকে। এরই অংশ হিসেবে বিপিএল নিয়ে নির্মিত একটি গানে কণ্ঠ দিয়েছেন তিনি। ‘ফুটবল ফুটবল, আওয়াজ উঠেছে চল। জমবে লড়াই, হবে কোলাহল। বল বল বল, গলা ছেড়ে বল, লেটস শাউট ফর ফুটবল’। এমন কথার গানটির ভিডিওচিত্রের শুটিং সম্প্রতি বঙ্গবন্ধু স্টেডিয়ামে ধারণ করা হয়।এই মুহূর্তে মমতাজ আছেন লেবাননে। দেশ ছাড়ার আগে তিনি প্রথম আলোকে বলেন, ফুটবলের হারানো জোয়ার ফিরিয়ে আনতে এমন উদ্যোগের সঙ্গী হতে পেরে তিনি ভীষণ উচ্ছ্বসিত। বললেন, ‘ফুটবল এমনিতেই জনপ্রিয়। যখন গ্রামে যাই, তখন দেখি ফুটবলের ছোট মাঠের পাশে তিল ধারণের জায়গা নেই। গাছের ওপর, বাড়ির চালে বসেও মানুষ ফুটবল খেলা দেখছে। এই জনপ্রিয় খেলাটা আরও বেশি জনপ্রিয় হবে যদি আমরা সবাই একত্রে কাজ করতে পারি।’ফুটবলের পাঁড় ভক্ত মমতাজ। রাত জেগে নাকি নিয়মিত ইউরোর খেলাগুলো দেখেছেন তিনি। সদ্য শেষ হওয়া কোপা আমেরিকা টুর্নামেন্টে ছিলেন আর্জেন্টিনার সমর্থক। ইউরোতে তিনি ছিলেন জার্মানির সমর্থক। তাঁর প্রিয় ফুটবলার জার্মানির মেসুত ওজিল আর আর্জেন্টিনার লিওনেল মেসি। কোপার ফাইনালে হারের পর মেসির অবসরের ঘোষণায় হতাশ হয়েছেন তিনি। এমন ফুটবলপাগল শিল্পী মমতাজকে ফুটবলের ‘শুভেচ্ছাদূত’ বানিয়ে মোটেও ভুল করেননি আয়োজকেরা। ঢাকার বাইরের প্রতিটি ভেন্যুতে ম্যাচ শুরুর আগের দিন মমতাজ যাবেন।
