
সোনম কাপুরের আপাতত তেমন কাজের চাপ নেই। আগামী মাস থেকেই নেমে পড়তে হবে ‘ভিরে দি ওয়েডিং’ ছবির শুটিংয়ে। এ জন্যই বোধ হয় এই অবসরের সময়টা একটু ফুরফুরে মেজাজে কাটাতে চাইছেন এই অভিনেত্রী। সোনম তাই তাঁর প্রেমিক আনন্দ আহুজাকে নিয়ে বিলেতে বেড়াতে গেছেন। আর লন্ডনে ঘুরতে ঘুরতেই এক রাস্তায় তাঁদের দেখা হয়ে গেল অভিনেত্রী জুহি চাওলার সঙ্গে। বিদেশ বিভুঁইয়ে হঠাৎ করেই নিজের পরিচিত মানুষকে দেখে খুশি হয়ে যান সোনম। মজার এই মুহূর্তটি ফ্রেমবন্দী করে রাখতেও তাঁরা ভোলেন না। সোনম কাপুরের ব্যবসায়ী প্রেমিক আনন্দ আহুজা তাঁর ইনস্টাগ্রাম অ্যাকাউন্টে জুহির সঙ্গে তোলা সেই ছবিটি প্রকাশও করেছেন। ছবির ক্যাপশন তিনি দিয়েছেন, ‘আইলা’ (হিন্দি ভাষায় ব্যবহৃত এটি একটি বিস্ময়সূচক শব্দ)।  আনন্দের সঙ্গে প্রেমের কথা সোনম কখনো স্বীকার করেন না। জানতে চাইলেও তা কৌশলে এড়িয়ে যান। এর পেছনে অবশ্য যৌক্তিক একটি অজুহাতও দাঁড় করিয়েছেন তিনি। একবার ভারতীয় গণমাধ্যমে দেওয়া এক সাক্ষাৎকারে এই ‘নিরজা’ অভিনেত্রী বলেন, ‘আমি তারকা, তাই আমাকে নিয়ে মানুষ যত খুশি তত কথা বলতে পারে। কিন্তু আমার জীবনে যারা আসবে, তাদের কেন এর দায় বহন করতে হবে? তাই এখানে লুকানোর কোনো ব্যাপার নেই। আমি শুধু এসব বিষয়ে কোনো কথা বলতে চাই না এই আর কী।’ এবার প্রথমবারের মতো জাতীয় চলচ্চিত্র পুরস্কার পেয়েছেন সোনম। ভারতের বিজ্ঞান ভবনে রাষ্ট্রপতির কাছ থেকে এই পুরস্কার গ্রহণ করার সময়েও আনন্দ আহুজা তাঁকে সঙ্গ দিয়েছেন। সোনমের বাবা অভিনেতা অনিল কাপুরের সঙ্গেও আনন্দের ভালো সখ্য দেখা গিয়েছিল সেদিন। সূত্র: ইন্ডিয়া টুডে ও পিঙ্ক ভিলা
