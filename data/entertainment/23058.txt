
অমর একুশে গ্রন্থমেলায় প্রকাশ পেয়েছে মীরাক্কেল আক্কেল চ্যালেঞ্জার সিজন ৬-এর চ্যাম্পিয়ন আবু হেনা রনির বই। ‘স্কুল অব কমেডি’ নামের বইটি প্রকাশ করেছে রূপ প্রকাশন। এ বই নিয়ে আবু হেনা রনি বলেন, ‘এতে জোকস বলার নানা ধরনের কৌশল ও প্রতিযোগিতায় অংশ নেওয়ার ব্যাপারে পরামর্শ দেওয়া হয়েছে। এ ছাড়া কিছু জোকসও আছে।’ রনি একজন স্ট্যান্ডআপ কমেডিয়ান। বছর পাঁচেক আগে ভারতের টিভি চ্যানেল জি বাংলায় আয়োজিত ‘মীরাক্কেল আক্কেল চ্যালেঞ্জার’ প্রতিযোগিতায় চ্যাম্পিয়ন হন। তারপর থেকে তিনি মূলত কমেডির সঙ্গে জড়িত। দেশে এসে প্রতিষ্ঠা করেছেন ‘বুনো পায়রা’ নামের একটি কমেডি চর্চার প্রতিষ্ঠান। এ ছাড়া সারা দেশে কমেডি ক্লাব করার ব্যাপারেও উদ্যোগ নেন তিনি। আবু হেনা রনি নিয়মিত টেলিভিশন উপস্থাপনার সঙ্গে জড়িত।
