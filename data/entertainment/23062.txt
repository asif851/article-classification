
নিরাপত্তাজনিত কারণে পিছিয়ে গিয়েছিল রকনেশন কনসার্টের তারিখ। নতুন করে সিরিজের সপ্তম এ কনসার্টের তারিখ জানিয়েছে আয়োজক প্রতিষ্ঠান লাইভ স্কয়ার। আগামী ২৪ সেপ্টেম্বর শনিবার দুপুরে অনুষ্ঠিত হবে এই কনসার্ট। বাংলাদেশের রক ও মেটাল ব্যান্ডগুলোকে নিয়ে এর আগেও কনসার্টের আয়োজন করে এই আয়োজকেরা। নিরাপত্তাজনিত কারণে রকনেশনের সপ্তম অধ্যায় ‘রকনেশন ৭: সামারর্স্টম’-এর তারিখ বদল করা হয়। পরিবর্তিত তারিখে কনসার্টটি অনুষ্ঠিত হবে ইন্টারন্যাশনাল কনভেনশন সিটি বসুন্ধরার ‘গুলনকশা’ হলে বেলা ২টা থেকে। এতে অংশ নেবে বাংলাদেশের শীর্ষস্থানীয় রক ও মেটাল ব্যান্ড ওয়ারফেজ, অর্থহীন, ভাইকিংস, শিরোনামহীন, ক্রিপ্টিক ফেট, নেমেসিস, আর্বোভাইরাস, অ্যাভয়েডরাফা, ইন্ডালো, পাওয়ারসার্জ ও মিনার্ভা। আগের নির্ধারিত স্থান ও অনলাইনে পাওয়া যাবে কনসার্টের টিকিট। বিস্তারিত তথ্য জানা যাবে www.rocknationfest.com-এ।
