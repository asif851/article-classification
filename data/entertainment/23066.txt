
দেশীয় সংস্কৃতিতে অসামান্য অবদানের স্বীকৃতি হিসেবে স্বাধীনতা পদক পাচ্ছেন বাংলাদেশি চলচ্চিত্রের ‘নায়করাজ’ হিসেবে পরিচিত আবদুর রাজ্জাক। গতকাল বুধবার মন্ত্রিপরিষদ বিভাগের এক সংবাদ বিজ্ঞপ্তিতে এ কথা জানানো হয়। আগামী ২৫ মার্চ রাজধানী ঢাকার ওসমানী স্মৃতি মিলনায়তনে এক অনুষ্ঠানের মাধ্যমে প্রধানমন্ত্রী শেখ হাসিনা ২০১৫ সালের স্বাধীনতা পুরস্কারে মনোনীত ব্যক্তিদের হাতে পুরস্কার তুলে দেবেন। রাষ্ট্রের সর্বোচ্চ পর্যায়ের এমন সম্মাননার জন্য মনোনীত হওয়ায় উচ্ছ্বসিত রাজ্জাক।প্রথম আলোকে স্বাধীনতা পদক পাওয়ার অনুভূতি প্রকাশ করতে গিয়ে বললেন, ‘এই আনন্দের অনুভূতি কীভাবে প্রকাশ করব, তা সত্যিই বলে বোঝানো খুব মুশকিল। তার পরও অসম্ভব ভালো লাগছে। একজন অভিনেতা হিসেবে গর্ববোধ করছি। রাষ্ট্রের সর্বোচ্চ পর্যায়ের এমন পুরস্কার আমাকে অনেক বেশি কৃতজ্ঞ করে ফেলেছে। জানি না এই পুরস্কারের জন্য আমি কতটা উপযুক্ত, তবে আমি এর সম্মান রাখার চেষ্টা করব।’চলচ্চিত্রে অভিনয়ের জন্য জাতীয় পর্যায়ে এর আগে অনেকবার সম্মানিত হয়েছেন রাজ্জাক। দীর্ঘ ৫০ বছরের চলচ্চিত্র ক্যারিয়ারে পাঁচবার জাতীয় চলচ্চিত্র পুরস্কারে সেরা অভিনেতা নির্বাচিত হয়েছেন। পেয়েছেন আজীবন সম্মাননার মতো পুরস্কারও।এদিকে আগামীকাল শুক্রবার সারা দেশের প্রেক্ষাগৃহে মুক্তি পাচ্ছে রাজ্জাক অভিনীত নতুন চলচ্চিত্র কার্তুজ। ছবিটির পরিচালক রাজ্জাকের ছেলে অভিনয়শিল্পী বাপ্পারাজ। রাজলক্ষ্মী প্রোডাকশনের ব্যানারে নির্মিত ছবিতে রাজ্জাক ছাড়া অভিনয় করেছেন সম্রাট, নিপুণ, ফারজানা রিক্তা, সোহান খান, তুষার খান, শিমুল খান, শিরিন বকুল, শিরিন আলম, আহসানুল হক মিনু প্রমুখ।
