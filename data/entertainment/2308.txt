
ভালোবাসা দিবসে (১৪ ফেব্রুয়ারি) হুট করেই হাতে আংটি পরে একটি ছবি সামাজিক যোগাযোগের মাধ্যম ফেসবুকে পোস্ট করেন নায়িকা পরীমনি। জানিয়ে দেন, বাগদান হয়ে গেছে তাঁর। এ আংটি তারই প্রতীক। সংবাদমাধ্যমে তা নিয়ে আলোচনাও জমে ওঠে।প্রায় পাঁচ মাস পর পরীমনির কাছে জানতে চাওয়া হয়, ‘বিয়ের অনুষ্ঠান কবে হচ্ছে? হবু স্বামীর সঙ্গে ঈদটাই বা কেমন কাটালেন?’ শুনে হাসেন। বললেন, ‘বিয়ে নিয়ে এখন আর ভাবছি না। আমার লক্ষ্য শুধুই কাজ। এখন ওসব নিয়ে ভাবতে গেলে অভিনয়টা ঠিকমতো করা হবে না। আমার লক্ষ্য অনেক দূর যাওয়া। সেভাবেই এগোচ্ছি।’ বিয়ে নিয়ে আর কোনো কথা বলতে রাজি হননি তিনি।কথা প্রসঙ্গে জানান, ‘রক্ত’ নামে নতুন একটি ছবির শুটিং চলছে। ছবিটি নিয়ে তিনি দারুণ আশাবাদী। ছবিতে দর্শক তাঁকে নতুনভাবে দেখবে। দেখবে এ এক অন্য পরী। আশা করা হচ্ছে, আগামী ঈদেই মুক্তি পাবে ‘রক্ত’।পরীমনি এখন কলকাতায় আছেন। সেখানে ওয়াজেদ আলীর পরিচালনায় ‘রক্ত’ ছবির শুটিং করছেন। জানালেন, আগামী সপ্তাহে দেশে ফিরে নতুন ছবিতে চুক্তিবদ্ধ হবেন।
