
পরিচালক অনন্য মামুন ও প্রযোজনা প্রতিষ্ঠান লাইভ টেকনোলজিসের বিরুদ্ধে মামলা করলেন চলচ্চিত্রের অভিনয়শিল্পী বাপ্পী চৌধুরী। তাঁর সদ্য শুটিং শেষ করা নতুন চলচ্চিত্র আমি তোমার হতে চাই–এর পরিচালক ও প্রযোজক তাঁরা। একই সঙ্গে মামলায় আসামি করা হয়েছে বাংলাদেশ চলচ্চিত্র ডেভেলপমেন্ট করপোরেশনকেও (বিএফডিসি)।গত সোমবার ঢাকার জজকোর্টে মামলা করেন এই অভিনেতা। মামলা নম্বর ৪০৫/২০১৬। তিনি মামলার আরজিতে বলেন, অনন্য মামুন পরিচালিত চলচ্চিত্র আমি তোমার হতে চাইতে তাঁকে বাদ দিয়ে অন্য একজনকে দিয়ে শব্দ সংযোজন (ডাবিং) করানো হয়েছে, যা তাঁর সঙ্গে চুক্তিভঙ্গ ও তাঁর ক্যারিয়ারের জন্য ক্ষতিকর। যদিও এরই মধ্যে ছবিটি সেন্সর ছাড়পত্র পেয়েছে। খুব তাড়াতাড়ি মুক্তির পরিকল্পনাও করেছে প্রযোজনা প্রতিষ্ঠান।জানতে চাইলে অভিনয়শিল্পী বাপ্পী বলেন, ‘যেকোনো চলচ্চিত্রে আমার ভক্তরা সব সময় আমার কণ্ঠই শুনতে চাইবেন। তাঁরা আমার মুখে অন্য কারও কণ্ঠ শুনতে চাইবেন না নিশ্চয়ই। তাঁদের বারবার বলার পরও আমাকে দিয়ে ডাবিং না করানোয় এ সিদ্ধান্ত নিয়েছি।’প্রযোজনা প্রতিষ্ঠান লাইভ টেকনোলজিসের পরিচালক তামজীদ উল আলম বলেন, ‘আমরা সোমবার একটি নোটিশ পেয়েছি। আজ (গতকাল) তার উত্তর দিয়েছি। আদালতের যেকোনো সিদ্ধান্ত মেনে নেব।’এদিকে ভারতে অবস্থান করছেন ছবিটির পরিচালক অনন্য মামুন। সামাজিক যোগাযোগমাধ্যম ফেসবুকে যোগাযোগ করা হলে তিনি বলেন, ‘আমার সিনেমার সেন্সর হয়ে গেছে, আমার ভাবার আর কোনো জায়গা নেই। আর ভুল উচ্চারণে আমার সিনেমা রিলিজ হবে না। মামলা চলবে। আদালত যেভাবে চান, সেটাই হবে।’এদিকে বাপ্পী দাবি করেন, ছবিটির ডাবিং তাঁরই করার কথা, এ-সংক্রান্ত সব চুক্তিপত্র তাঁর কাছে রয়েছে। যা প্রযোজনা প্রতিষ্ঠান ও পরিচালক ভঙ্গ করেছেন। অবশ্য এরই মধ্যে সিনেমার চুক্তি অনুযায়ী সম্মানী বুঝে পেয়েছেন এই অভিনেতা।
