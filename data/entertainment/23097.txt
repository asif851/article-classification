
তিন বছর চুটিয়ে প্রেম করার পর ৪ ফেব্রুয়ারি বিয়ের পর্ব সেরেছেন হলিউডের তারকা জুটি জনি ডেপ ও অ্যাম্বার হার্ড। সেদিন লস অ্যাঞ্জেলেসে নিজেদের বাড়িতে ঘরোয়াভাবে বিয়ের আনুষ্ঠানিকতা সম্পন্ন করেন তাঁরা। এক সপ্তাহ না পেরোতেই আবার গাঁটছড়া বাঁধলেন তাঁরা। এবার বাহামা দ্বীপপুঞ্জের পন্ড কে দ্বীপে বিয়ে করেছেন ডেপ ও অ্যাম্বার।২০০৪ সালে ৩.৬ মিলিয়ন মার্কিন ডলার ব্যয় করে ৪৫ একর আয়তনের পন্ড কে দ্বীপটি কিনেছিলেন ডেপ। সেখানেই দ্বিতীয় বিয়ের আয়োজন করেন ৫১ বছর বয়সী এ তারকা অভিনেতা। মাত্র আধঘণ্টার এই বিয়ের অনুষ্ঠানে অল্প কয়েকজন আমন্ত্রিত অতিথিদের মধ্যে ডেপ ও তাঁর সাবেক প্রেমিকা ভেনেসা প্যারাডিসের ছেলে জ্যাক এবং মেয়ে লিলি রোজ উপস্থিত ছিল। এক খবরে এ তথ্য জানিয়েছে ইঅনলাইন।২০১১ সালে রাম ডায়েরি ছবিতে একসঙ্গে অভিনয় করার সময় একে অন্যের সঙ্গে পরিচিত হন ৫১ বছর বয়সী ডেপ ও ২৮ বছর বয়সী অ্যাম্বার হার্ড। দীর্ঘদিনের সঙ্গী ভেনেসা প্যারাডিসের সঙ্গে বিচ্ছেদ হয়ে যাওয়ার পর ২০১২ সালে অভিসারে মেতে ওঠেন ডেপ ও অ্যাম্বার।
