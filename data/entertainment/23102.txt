
‘জয় হো’ ছবিতে সালমান খানের বিপরীতে অভিনয়ের কল্যাণে আলোচিত হয়েছেন মডেল, নৃত্যশিল্পী ও অভিনেত্রী ডেইজি শাহ। সম্প্রতি তাঁর বিরুদ্ধে হত্যা-চেষ্টার অভিযোগ তুলে মামলা ঠুকে দিয়েছেন ভোজপুরি অভিনেতা ও রাজনীতিবিদ সত্যেন্দ্র সিং।নির্মিতব্য ‘সোডা’ ছবির একটি গানের দৃশ্যের শুটিং শেষ করেছেন ২৩ বছর বয়সী ডেইজি। ছবিটির নৃত্য পরিচালক গণেশ আচার্য, পরিচালক ভি কে সিংসহ ছবির দলের ১৮ সদস্যের বিরুদ্ধেও হত্যা-চেষ্টার অভিযোগ তুলেছেন সদ্য বিলুপ্ত হওয়া একটি রাজনৈতিক দলের প্রেসিডেন্ট সত্যেন্দ্র। তিনি মামলাটি করেছেন ভারতের উত্তর প্রদেশের মনিপুরী শহরে। সম্প্রতি এক খবরে এ তথ্য জানিয়েছে মিড-ডে ডটকম।এ প্রসঙ্গে সত্যেন্দ্রর ভাষ্য, ‘আমি ‘‘সোডা’’ ছবির চিত্রনাট্য লেখার পাশাপাশি এতে অভিনয়ও করছিলাম। গণেশ আচার্যের নৃত্য পরিচালনায় আমার সঙ্গে একটি গানের দৃশ্যের শুটিংয়ে অংশ নিয়েছিলেন ডেইজি। কমলিস্তান স্টুডিওতে দুই দিন শুটিং করার পর ছবিটি থেকে আমাকে বাদ দেওয়ার পাঁয়তারা করেন নির্মাতারা। আমাকে জানানো হয়, ডেইজি আমার পরিবর্তে জনপ্রিয় কোনো অভিনেতার সঙ্গে অভিনয়ে আগ্রহী। তিনি চান, আমাকে যেন ছবিটি থেকে বাদ দেওয়া হয়।’সত্যেন্দ্র আরও বলেন, ‘গত ডিসেম্বর মাসে আমি সড়ক দুর্ঘটনার কবলে পড়েছিলাম। শুরুতে ভেবেছিলাম নেহাতই দুর্ঘটনা এটা। কিন্তু পরে বুঝলাম, আরেকটি গাড়ি ওভারটেক করার সময় ধাক্কা দিয়ে আমার গাড়িটিকে ব্রিজ থেকে ফেলে দেওয়ার চেষ্টা করছিল।’এদিকে বলিউডের প্রখ্যাত নৃত্য পরিচালক গণেশ আচার্যর সঙ্গে যোগাযোগ করা হলে তিনি জানিয়েছেন, ‘এখন পর্যন্ত আমি এমন কোনো অভিযোগের কথা শুনিনি। যে লোকটি অভিযোগ তুলেছেন তাঁকে আমি চিনিও না।’
আর ডেইজি শাহ দাবি করেছেন, ‘প্রায় ১৬ মাস আগে গানটির শুটিং করেছিলাম। এরপর আমি আমার অন্য কাজ নিয়ে ব্যস্ত হয়ে পড়ি। ছবিটির সঙ্গে এই মুহূর্তে আমার কোনো রকম সম্পৃক্ততা নেই।’
ডেইজি শাহ অভিনয় শুরুর আগে নৃত্য পরিচালক গণেশ আচার্যর সহকারী হিসেবে তিন বছর কাজ করেছেন। ২০১০ সালে তামিল ‘বন্দে মাতরম’ ছবির আইটেম গানের মাধ্যমে প্রথম ক্যামেরার সামনে দাঁড়ান তিনি। পরবর্তী সময়ে কানাড়া চলচ্চিত্র শিল্পে কাজের সুযোগ মেলে তাঁর। মালয়লাম ভাষায় নির্মিত তুমুল জনপ্রিয় ‘বডিগার্ড’ ছবির কানাড়া সংস্করণে কেন্দ্রীয় নারী চরিত্রে অভিনয়ের মাধ্যমে জনপ্রিয়তা অর্জন করেন ডেইজি। ছবিটি মুক্তি পায় ২০১১ সালে। পরবর্তী সময়ে ‘ভাদ্র’, ‘গজেন্দ্র’, ‘বচ্চন’সহ আরও কয়েকটি কানাড়া ছবিতে অভিনয় করেন তিনি।
২০১৩ সালে বলিউডের ‘ব্লাডি ইশক’ ছবির একটি আইটেম গানে অংশ নেন ডেইজি। বলিউডের ছবিতে কেন্দ্রীয় নারী চরিত্রে অভিনয়ের প্রথম সুযোগ তিনি পান ‘জয় হো’ ছবির মাধ্যমে। ছবিটিতে সালমান খানের বিপরীতে অভিনয় করেছেন তিনি। সোহেল খান প্রযোজিত ও পরিচালিত ‘জয় হো’ মুক্তি পেয়েছে গত ২৪ জানুয়ারি। একের পর এক বক্স অফিস কাঁপানো ছবি উপহার দিলেও সালমানের ‘জয় হো’ বক্স অফিসে আশানুরূপ সাড়া ফেলতে পারেনি।  
