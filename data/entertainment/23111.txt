
বলিউডকে আরও একটি ‌‘দঙ্গল’ উপহার দিতে চলেছেন। না, দঙ্গল-এর সিক্যুয়েলের কথা বলা হচ্ছে না। তবে জি স্টুডিওস এবং আমির খান প্রোডাকশনস নতুন যে ছবি উপহার দিতে চলেছে, সেটিও ‘দঙ্গল’–এর মতোই অনুপ্রেরণার গল্প শোনাবে। ছবির নাম ‌‘সিক্রেট সুপারস্টার’। আর সব ছবির মতো সিক্রেট সুপারস্টারের গল্প নিয়েও লুকোচুরি খেলার চেষ্টা করছে। তবে একেবারেই গোপন আর নেই। শোনা যাচ্ছে, ‘দঙ্গল’–এর সঙ্গে নাকি অনেক মিল আছে এ ছবিতে।
দঙ্গলের বাবা-মেয়ের সেই জনপ্রিয় জুটিকে আবার দেখা যাবে সিক্রেট সুপারস্টারেও। জাইরা ওয়াসিম প্রধান নারী চরিত্রে অভিনয় করেছেন এ সিনেমায়।শুধু বাবা-মেয়ের সেই হিট জুটি নয়, ‌‘দঙ্গল’ এবং ‌‘সিক্রেট সুপারস্টার’ ছবির বিষয়বস্তুও নাকি একই। এখানেও নারীশক্তির কথা বলা হয়েছে। আমিরের কথা থেকেও এর আভাস মেলে, ‌‘এই ছবি এবং ‌“দঙ্গল”, দুটির বিষয় একই, যা মেয়েদের প্রতি সমাজের দৃষ্টিভঙ্গির বদল আনবে। ছেলেদের যে চোখে দেখা হয়, মেয়েদেরও সেই চোখে দেখা হবে। এই ছবির মাধ্যমে আবার আমরা দেখাব একটি ছোট মেয়ের ইচ্ছাশক্তি।’আমির খান প্রোডাকশনসের সর্বশেষ মুক্তিপ্রাপ্ত ছবি ‌‘দঙ্গল’ শুধু মানুষের হৃদয় জয় করেনি, বক্স অফিসের সব রেকর্ড ভেঙে চুরমার করে দিয়েছিল।‌ ‘দঙ্গল’-এ বাবা-মেয়ের আবেগভরা সম্পর্ক খুব সুন্দরভাবে তুলে ধরা হয়েছে। সমাজের সব প্রতিবন্ধকতার বিরুদ্ধে লড়াই করে দুই কন্যার বাবার স্বপ্নপূরণের এক কাহিনি।‌‘সিক্রেট সুপারস্টার’ ছবিটিতেও একটি মেয়ে, তার স্বপ্ন এবং সংগ্রামের কথা তুলে ধরা হয়েছে। একটি মেয়ে গায়িকা হওয়ার স্বপ্ন বুকে ধরে সমাজের সব বাধা কীভাবে অতিক্রম করে এগিয়ে যায়, তার দেখা মিলবে।আমিরকে এই ছবিতে সংগীত পরিচালকের ভূমিকায় দেখা যাবে। এ ধরনের চরিত্র আমির আগে করেননি। ছবিটি দীপাবলিতে মুক্তি পাবে।দেখা যাক, ‌‘দঙ্গল’–এর দেখানো পথে হেঁটে ‌‘সিক্রেট সুপারস্টার’ বক্স অফিসে ঝড় তুলতে পারে কি না।
