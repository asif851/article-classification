
মহানায়িকা সুচিত্রা সেনের ৮৪তম জন্মদিন ছিল গতকাল ৬ এপ্রিল। কিছুদিন আগেই প্রয়াত হয়েছেন তিনি। তাই তাঁর এবারের জন্মদিনটি ঘিরে পরিবারে সবার মধ্যেই ছিল মিশ্র অনুভূতি। এবার ভারতের পশ্চিমবঙ্গের বাঁকুড়া আসন থেকে লোকসভা নির্বাচনে অংশ নিচ্ছেন সুচিত্রা সেনের মেয়ে মুনমুন সেন। মায়ের জন্মদিন উপলক্ষে গত শনিবার রাতেই তিনি বাঁকুড়া থেকে চলে আসেন কলকাতার বালিগঞ্জ সার্কুলার রোডের বাসভবনে।মুনমুন সেন আগেই জানিয়েছিলেন, জন্মদিনে মাকে তিনি পায়েস রান্না করে খাওয়াতেন। হাতে তুলে দিতেন একগুচ্ছ লাল গোলাপ।গতকাল বালিগঞ্জ সার্কুলার রোডে সুচিত্রা সেনের বাসায় অনাড়ম্বরভাবে পালন করা হলো তাঁর জন্মদিন। সুচিত্রা সেনের স্মৃতির প্রতি শ্রদ্ধা জানাতে ও তাঁকে স্মরণ করতে এসেছিলেন নিকটজনেরা। মুনমুন সেন পায়েস রান্না করেন। মায়ের সাদাকালো ছবিতে পরিয়ে দেন লাল গোলাপের মালা।মুনমুন সেন বলেন, ‘মৃত্যুর আগে মা আমার কাছে একটি লাল গোলাপ চেয়েছিলেন। লাল গোলাপ তিনি খুব পছন্দ করতেন। কিন্তু সেই গোলাপ নিয়ে হাসপাতালে যাওয়ার আগেই চিরতরে চলে যান মা।’
