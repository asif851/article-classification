
৫০ বছরের বেশি সময়ের ক্যারিয়ার তাঁর। অভিনেতা ও নির্মাতা দুই পরিচয়েই হলিউড চলচ্চিত্রের সত্যিকার এক আইকন। অ্যানি হল, ম্যাচ পয়েন্ট, স্কুপ, ভিকি ক্রিস্টিনা বার্সেলোনা থেকে শুরু করে হালের ব্লু জেসমিন। তাঁর নির্মিত ছবির সংখ্যাও গুনে শেষ করার মতো নয়। কিন্তু সেই উডি অ্যালেনেরই টিভি ধারাবাহিক তৈরি করতে বিরাট শঙ্কা।‘টিভি ধারাবাহিক খুব কঠিন ব্যাপার। পর্বের পর পর্ব, মোচড়ের পর মোচড়, ঘটনার পর ঘটনা—খুব জটিল লাগে আমার। সিনেমা নিয়েই আমি বেশ আছি। কয়েকটা প্রতিষ্ঠান আমাকে টিভি ধারাবাহিক করার প্রস্তাব দিয়েছে। আমি কিছুটা সায়ও দিয়েছিলাম। কিন্তু এখন মনে হচ্ছে তাদের কাছে আমাকে ক্ষমাই চাইতে হবে শেষ পর্যন্ত।’ তাঁর পরিচালনায় নির্মিত ইরর্যাশনাল ম্যান ছবির সংবাদ সম্মেলনে বললেন এই নির্মাতা।ইরর্যাশনাল ম্যান আছে কান চলচ্চিত্র উৎসবের আউট অব কম্পিটিশন বিভাগে। সেই সূত্রেই এবার এই মার্কিন কিংবদন্তির কান চলচ্চিত্র উৎসবে আগমন।
