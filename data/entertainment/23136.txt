
এ বছরের ৭ এপ্রিল ঠিক রাত নয়টায় ছেলের সঙ্গে প্রথম সেলফি তুলেছেন সংগীতশিল্পী তৌসিফ আহমেদ। আর এর মাত্র কিছুক্ষণ আগে বাবা হয়েছেন এই সংগীতশিল্পী। কিন্তু তখন এ খবর কাউকে জানাতে চাননি। কারণ, তাঁর স্ত্রী আফরিন নীপা আর নবজাতক দুজনই ছিলেন অসুস্থ। রাজধানীর পপুলার মেডিকেল কলেজ হাসপাতালে তাদের দুজনকেই নিবিড় পরিচর্যা কেন্দ্রে রাখা হয়েছিল। অবশ্য এখন দুজনেই সুস্থ, আশঙ্কামুক্ত। বাবা তৌসিফ এখন দারুণ খুশি।ছেলের সঙ্গে অস্ত্রোপচারকক্ষে তোলা প্রথম সেলফিটি আজ শনিবার সকালে ফেসবুকে পোস্ট করেছেন তৌসিফ।মুঠোফোনে তৌসিফ বলেন, ‘আমি বাবা হয়েছি। ছেলের নাম রেখেছি আরদ্বি। পুরো নাম নুযায়ার তৌসিফ। আমার স্ত্রী আর ছেলে দুজনই এখন সুস্থ। আগামী কয়েক দিনের মধ্যেই তাদের বাসায় নিয়ে যাব। চিকিৎসক হাফিজুর রহমান তেমনটাই বলেছেন। আমাদের জন্য সবাই দোয়া করবেন।’
