
২০১০ সাল। বিশ্ববিদ্যালয়ে ভর্তি হয়েছি। টিভিতে টুকটাক কাজ করছি। ওই সময় আমার এক বড় ভাইয়ের বন্ধুর সঙ্গে পরিচয় হয়। তিনি সেনা কর্মকর্তা। নামটা বলতে পারি, থাক কী দরকার। নামটা নাহয় আমার কাছেই থাকুক। আমাদের পরিচয় ফেসবুকের মাধ্যমে। ফেসবুকে ছেলেটির ছবি দেখে লিখেছিলাম, ‘বাহ্! ছেলেটি সুন্দর তো!’ফেসবুকে যার প্রশংসা করলাম, সে আমাকে পাত্তাই দিল না! সেই বড় ভাইয়ের সঙ্গে বিষয়টি নিয়ে আলোচনা করি। পরে ভাইয়া তাঁর ওই বন্ধুকে জানায়। ছেলেটি ফোন দিয়েছিল। কিন্তু ওই সময় কলটি ধরতে পারিনি। পরে এসএমএস পাঠিয়ে তিনি দুঃখ প্রকাশ করেন। আমরা মাস তিনেক এসএমএসে নানা বিষয় নিয়ে কথা বলেছি। একসময় আমাদের একে অপরের প্রতি ভালো লাগা তৈরি হয়। সেই থেকে প্রেম। টানা আড়াই বছর। আমরা যখন বিয়ের সিদ্ধান্ত নিতে যাচ্ছি, তখন প্রেম ভেঙে যায়। ছেলেটি জানায়, বিয়ের পর টিভি কিংবা চলচ্চিত্রে আমি আর কাজ করতে পারব না। তাতে ছেলেটির কর্মক্ষেত্রে অসুবিধা হবে।সিদ্ধান্ত নেওয়ার জন্য আমি কিছুটা সময় চেয়েছিলাম। কিন্তু ছেলেটি আমার জন্য অপেক্ষা করেনি। পারিবারিক পছন্দে বিয়ে করে। সেদিন খুব কষ্ট পেয়েছিলাম। মনের মধ্যে বারবার প্রশ্ন জেগেছে, ছেলেটি কি আমাকে সত্যিই ভালোবাসত? যদি তা-ই হতো, তাহলে সে এভাবে হুট করে অন্য মেয়েকে বিয়ে করতে পারত?
