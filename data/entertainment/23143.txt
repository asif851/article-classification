
নতুন একটি গানের মিউজিক ভিডিওতে অংশ নিলেন মাহিয়া মাহি। তবে গানটির বিশেষত্ব হলো, এর শিরোনাম মাহির নামেই। ‘হটি নটি মাহিয়া মাহি’ শিরোনামের এই গানের সঙ্গে নাচলেন বড় পর্দার এই অভিনেত্রী। তবে গানটি কোনো ছবির জন্য তৈরি হয়নি, শুধু ইউটিউবের দর্শকেরাই এটি উপভোগ করতে পারবেন।
গতকাল শনিবার বিএফডিসির ৭ নম্বর ফ্লোরে সেট ফেলে দিনব্যাপী গানটির ভিডিও ধারণ করা হয়। এটি পরিচালনা করেছেন অনন্য মামুন। তিনি বলেন, এটি মাহির নিজের একটি প্রমোশনাল গানের ভিডিও। কোনো ছবিতে ব্যবহৃত হবে না। ইউটিউবে দেখা যাবে ভিডিওটি।
সিনেমার বাইরে এ ধরনের গানের ভিডিওতে অংশ নেওয়া মাহির নতুন অভিজ্ঞতা। হঠাৎ এ ধরনের ভিডিওতে অংশ নেওয়া প্রসঙ্গে মাহি বলেন, ‘সিনেমায় এ ধরনের অনেক গানেই নেচেছি। সিনেমার বাইরে একটু আলাদা করে কিছু করার জন্যই করা এটি।’  ‘হটি নটি মাহিয়া মাহি’ গানটি লিখেছেন কবির বকুল, সুর ও সংগীত করেছেন আহম্মেদ হুমায়ূন। গানটি গেয়েছেন কনা। নির্মাতা জানান, ১ মে লাইভ টেকনোলজিস ইউটিউব চ্যানেলে প্রকাশিত হবে ভিডিওটি।
