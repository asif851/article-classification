
হলিউড তারকা স্কারলেট জোহানসন গত বুধবার উপস্থিত হয়েছিলেন আমেরিকার জনপ্রিয় রেডিও অনুষ্ঠান ‘দ্য হাওয়ার্ড স্টার্ন শো’তে। অনুষ্ঠানের উপস্থাপক হাওয়ার্ড স্টার্ন তো রীতিমতো ঘটকালি শুরু করে দিয়েছিলেন ‘ব্ল্যাক উইডো’ খ্যাত স্কারলেটের জন্য। কারণ, কিছুদিন আগেই স্বামী রোমেইন ডরিয়াকের সঙ্গে সম্পর্কের ইতি টেনেছেন স্কারলেট। আর তাই হাওয়ার্ড প্রশ্ন করেই বসলেন, ‘কাকে ভালো লাগে?’ স্কারজো (ডাকনাম) কম যান না। তিনিও উত্তর দিয়ে দিলেন, ‘গরডন র‍্যামসে...অথবা অ্যান্থনি বোরডেইনের মতো কাউকে।’ কারা তাঁরা? তাঁরা কোনো হলিউড তারকা নন। তাঁরা হলেন বিশ্বখ্যাত শেফ, অর্থাৎ রন্ধনশিল্পী। তারকা রন্ধনশিল্পী। তাঁদের পরে অবশ্য স্কারলেট বললেন একজন হলিউড তারকার নাম। তাঁকে খুব ভালো করে জানেন স্কারলেট। তাঁর সম্পর্কে বলেন, ‘তিনি খুব ভালো মানুষ।’ তিনি হলেন সদ্য প্রেমিকাহারা অরল্যান্ডো ব্লুম। সংগীত তারকা কেটি পেরির সঙ্গে গত এক মাস হলো কোনো সম্পর্ক নেই ব্লুমের। ৫০ বছর বয়সী গরডনের স্ত্রী আছেন। সন্তানে ঘর ভরা। ৬০ বছর বয়সী অ্যান্থনির যদিও গত বছর বিবাহবিচ্ছেদ হয়েছে, কিন্তু ৩২ বছর বয়সী স্কারলেটের জন্য আপাতত সবদিক থেকেই ‘ট্রয়’ তারকা ব্লুমই এগিয়ে। বয়স মাত্র ৪০। তাহলে কি এখন নতুন তারকা জুটি হিসেবে স্কারলেট ও অরল্যান্ডোকে শিগগিরই হাত ধরাধরি করে পাপারাজ্জিদের তোলা ছবিতে দেখা যাবে? এটা কি সেই ইঙ্গিতই ছিল? ইয়াহু সেলিব্রিটি
