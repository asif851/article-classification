
সম্প্রতি ‘আয়রন ম্যান’খ্যাত রবার্ট ডাউনি জুনিয়রের কাছ থেকে ঘোষণা এসেছে, ‘ক্যাপ্টেন আমেরিকা’ সিরিজের পরবর্তী ছবি ‘সিভিল ওয়ার’-এ দেখা যাবে ‘স্পাইডার ম্যান’কে।কমিক বুকের সুপারহিরোরা যখন জনপ্রিয়তার তুঙ্গে উঠে আসছিলেন, তখন থেকেই কেন যেন আর বইয়ের পাতায় বন্দী থাকতে চাননি তারা। এরপর এক সময় পাকাপাকিভাবেই সেলুলয়েডে তাঁদের জায়গা করে নিয়েছেন। তারপর অবশ্য পেরিয়ে গেছে বেশ কয়েক দশক। ইদানীং বড়পর্দাই হোক কিংবা ছোটপর্দা; দর্শকেরাও যেন আর এক ‘হিরো’ নিয়ে সন্তুষ্ট থাকতে চাইছেন না। আর নির্মাতাদেরও ঠিক যেন মনঃপূত হয়নি ব্যাপারটা। কাজেই জনপ্রিয় সব চরিত্রগুলোকে এক করে তৈরি হয়েছিল ‘অ্যাভেঞ্জারস’-এর মতো ছবি। দর্শকপ্রিয়তাও তুঙ্গে। তবুও, ‘লবণটা ঠিক আছে, ঝালটাও ঠিক, কিন্তু ঝোলটা যেন একটু ট্যালট্যালে। ‘ঠিক কি যেন নেই’-এর খোঁজে নেমে সবাই আবিষ্কার করলেন, ‘স্পাইডার ম্যান’ তার নিজের বুনোনো ‘জালের জগৎ’ থেকে বেরই হননি! জোরালো আবেদন চলল। নির্মাতারাও হয়তো সে কথা বুঝেছিলেন। আর এর পরপরই এলো ‘আয়রন ম্যান’ খ্যাত রবার্ট ডাউনি জুনিয়রের কাছ থেকে এই ঘোষণা।সনির সঙ্গে মারভেলের চুক্তি অনুসারে ‘স্পাইডার ম্যান’ সিরিজের পরবর্তী সিনেমার আগেই রুপালি পর্দায় স্পাইডার ম্যানকে দেখা যাওয়ার কথা। সেদিক থেকে অবশ্য একটা সম্ভাবনা আগেই তৈরি হয়েছিল। তবে সেটা যে ‘সিভিল ওয়ার’-এ, তা নিয়ে জনমনে সংশয় ছিল।
সম্প্রতি ‘এন্টারটেইনমেন্ট উইকলি’কে দেওয়া এক সাক্ষাৎকারে সে সংশয় দূর করেছেন ‘আয়রন ম্যান’ খ্যাত অভিনেতা রবার্ট ডাউনি জুনিয়র। শুটিং স্পটে যখন ‘স্পাইডি’কে দেখা গেছে তখন এমনিতেও সংশয় থাকার কথা না। কিন্তু আয়রন ম্যানের এমন খোলাখুলি প্রকাশকে ঠিক মানতেও পারছেন খোদ ‘ক্যাপ্টেন আমেরিকা’।সিনেমাটির নাম চরিত্রের অভিনেতা ক্রিস ইভানস বলেছেন, ‘মারভেল সম্পর্কে আগে থেকে কিছু বলা মুশকিল। তারা অনেক কিছুই ধারণ করে, পরে আবার কেটেও ফেলে।’ মারভেলের কাছ থেকে অফিশিয়াল একটা ঘোষণা তাই জরুরি হয়েই দাঁড়িয়েছে। দ্য ভার্জ।
