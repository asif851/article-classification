
খুব রোমান্টিক একটি দৃশ্য। বাসার নিচের লন থেকে গাড়িতে উঠছেন স্বামী। দোতলার বারান্দা থেকে হাত নেড়ে তাঁকে বিদায় জানাচ্ছেন স্ত্রী। এমন একটি দৃশ্য দেখা গেল গতকাল উত্তরায়। বারান্দায় দাঁড়িয়ে ছিলেন অভিনেত্রী পূর্ণিমা আর নিচে অভিনেতা আনিসুর রহমান মিলন। এতক্ষণে নিশ্চয় বুঝে গেছেন এটা আসলে একটি নাটকের দৃশ্য। গতকাল রোববার উত্তরার একটি বাড়িতে চলল গোপন নাটকের শুটিং। সেখানেই এমন দৃশ্যে অভিনয় করলেন এই দুই অভিনয়শিল্পী।পূর্ণিমা বললেন, ‘আনিসুর রহমান মিলনের সঙ্গে আমার এর আগেও কাজ করা হয়েছে। তাই কাজ করে ভালো লাগছে। আর গল্পটিও অন্য রকম।’গোপন নাটকটি নির্মাণ করছেন তপু খান। রচনা করেছেন শফিকুর রহমান শান্তনু। নাটকটি নিয়ে আনিসুর রহমান মিলনের দারুণ ভালো লাগা কাজ করছে। বললেন, ‘একজন নারীর মানসিক সমস্যা নিয়ে এ গল্প, যা হয়তো অনেক মেয়েই পুষে রাখেন নিজের ভেতর। আর পূর্ণিমার সঙ্গে আমার অনেক কাজ করা হয়েছে। এ কারণে আমাদের বোঝাপড়াটাও বেশ ভালো।’ মিলন ও পূর্ণিমার সঙ্গে এ নাটকে আরও অভিনয় করেছেন ঝুনা চৌধুরী, নাবিলা, টুটুল চৌধুরী। আগামীকাল মঙ্গলবার পর্যন্ত চলবে নাটকটির শুটিং।
