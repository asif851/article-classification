
এখনকার দিনে একটি মেয়ে থাকা মানে আগের দিনের দশটি ছেলে থাকার সমান। ‘ডটারস উইক’ বা কন্যাসন্তান সপ্তাহে নিজের টুইটারে এমনই টুইট করেছেন ‘সিনিয়র’ বচ্চন—অমিতাভ। তিনি এও লিখেছেন, ‘মেয়েকে প্রায়ই আমরা “বেটা” বলে সম্মোধন করতে পারি। ছেলেকে কিন্তু “বেটি” বলতে পারি না।’বাবা দিবসে এক চিঠিতে মেয়ে শ্বেতা নন্দাকে অমিতাভ বচ্চন লিখেছিলেন, ‘মেয়েরা স্পেশাল। কেননা, তাদের জায়গা কখনো কেউ নিতে পারে না।’ সম্প্রতি পিকু ছবিতে এক আধুনিক মেয়ের বাবার ভূমিকায় অভিনয় করেছেন ৭২ বছর বয়সী এই তারকা।সেপ্টেম্বরের চতুর্থ রোববার থেকে ভারতে কন্যাসন্তান সপ্তাহ পালন করা হবে। আবার ১ অক্টোবর পালন করা হয় ডটারস ডে। বিশ্বব্যাপী ২৮ সেপ্টেম্বর পালন করা হয় বিশ্ব কন্যাসন্তান দিবস (ওয়ার্ল্ড ডটারস ডে)। এমনকি ৪ সেপ্টেম্বর আন্তর্জাতিক কন্যাসন্তান দিবস (ইন্টারন্যাশনাল ডটারস ডে) পালন করা হয়।এই দিবসের উদ্দেশ্য একটাই—নিজের মেয়েটিকে জানানো যে তুমি আমাদের ‘বোঝা’ নও। তবে আন্তর্জাতিকভাবে এই দিবস বা সপ্তাহের জন্য নির্দিষ্ট কোনো একটি তারিখ ঘোষণা করা হয়নি। ফলে বিভিন্ন দেশে সুবিধাজনক তারিখে এটি পালন করা হয়।
