
বেশ কিছুদিন ধরেই বলিউডের তারকা দম্পতি আরবাজ খান ও মালাইকা অরোরা খানের বিচ্ছেদের গুঞ্জন বাতাসে ভাসছে। দিনকয়েক আগে আরবাজের বোন অর্পিতা খান শর্মার ‘বেবি শাওয়ার’ বা সাতশার বিশাল আয়োজনেও অনুপস্থিত ছিলেন দুজনে। তবে কি সত্যিই ছাড়াছাড়ি হয়ে যাচ্ছে দুজনের? এমন প্রশ্ন ঘুরপাক খাচ্ছে অনেকের মনে। কেউ কেউ আবার মনগড়া গল্প বানাচ্ছেন এই তারকা দম্পতির বিবাহবিচ্ছেদ নিয়ে। এত দিন দুজনের কেউই এই বিষয়ে টু শব্দটি করেননি। তবে এবার মুখ খুলেছেন আরবাজ খান। বিরক্ত হয়ে নিজের টুইটার অ্যাকাউন্টে কড়া ভাষায় কিছু কথা জানিয়ে দিয়েছেন সবাইকে। আরবাজ লিখেছেন, ‘আমার আর মালাইকার বিয়ে নিয়ে গবেষণা বাদ দিন আর প্রতিদিন এসব আজেবাজে লেখা বন্ধ করুন।’ নিজের ব্যক্তিগত জীবনে অন্যদের নাক না গলানোর অনুরোধ করে তিনি বলেন, ‘আমি যখন চাইব তখনই আমার ব্যক্তিগত জীবন নিয়ে কথা বলব, আপনারা নিজের চরকায় তেল দিন। এ কথাটি বুঝতে পারা এত কঠিন কিছু তো নয়।’ এদিকে, নিজের বিবাহবিচ্ছেদের গুজবের প্রতিক্রিয়ায় একটি ডাবস্ম্যাশ ভিডিও বানিয়েছেন আরবাজ খান। ইনস্টাগ্রামে আপলোড করা এই ভিডিওতে আরবাজ খানকে কিশোর কুমারের বিখ্যাত গান ‘কুছ তো লোক কাহেঙ্গে’-এর সঙ্গে ঠোঁট মেলাতে দেখা গেছে। 
সেখানে আরবাজ লিখেছেন, ‘কিছু মানুষের নিজের কাজের দিকে মন দেওয়া উচিত, এসব নিয়ে কথা বলা আর যা তা লেখা বন্ধ করুন। বরং নিজেদের দিকে মনোযোগ দিন।’ প্রসঙ্গত, আরবাজ খান এবং মালাইকা অরোরা খানের বিয়ের বয়স সতেরো বছর। তাঁদের সংসারে চৌদ্দ বছরের একটি ছেলে আছে। বলিউডের বেশ কয়েকটি সংবাদমাধ্যমে খবর প্রকাশিত হয়েছে যে মালাইকা অরোরা এখন আর আরবাজের সঙ্গে তাঁদের বান্দ্রার ফ্ল্যাটে থাকছেন না। মালাইকা বর্তমানে তাঁর ছোট বোন অভিনেত্রী অমৃতা অরোরার সঙ্গে আছেন। হিন্দুস্তান টাইমস।
