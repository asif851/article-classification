
দীর্ঘ ৫৬ বছরের অভিনয়জীবনে আনোয়ারা অভিনয় করেছেন ৬৫০–এর বেশি চলচ্চিত্রে। নৃত্যশিল্পী হিসেবে অভিষেক হলেও পরে নায়িকা এবং পার্শ্বচরিত্রে অভিনয় করে আটবার জাতীয় চলচ্চিত্র পুরস্কার পেয়েছেন তিনি। সুচিত্রা সেন ও সুচন্দার জন্য লেখা শুভদা চলচ্চিত্রের মূল চরিত্রে অভিনয় করেছিলেন তিনি। এ ছাড়া দেবদাস ছবির চন্দ্রমুখী ও নবাব সিরাজউদ্দৌলার আলেয়া ছিলেন তিনি। মায়ের অভিনীত শুভদা, দেবদাস, নবাব সিরাজউদ্দৌলা ছবিগুলোর রিমেকে অভিনয় করতে চান মেয়ে মুক্তি।
সম্প্রতি মাছরাঙা টেলিভিশনের নিয়মিত আয়োজন ‘রাঙা সকাল’-এর একটি বিশেষ পর্বে অতিথি হয়ে এসেছেন মা-মেয়ে আনোয়ারা ও মুক্তি। শ্রাবণ মেঘের দিন, হাসন রাজা ও চাঁদের আলো–খ্যাত নায়িকা মুক্তি সেখানে বলেছেন, ‘মাকে ছোটবেলা থেকেই দেখেছি চরিত্রের প্রয়োজনে সর্বোচ্চ আন্তরিকতা দেখাতে। যেমন শাবানা আন্টি এবং মা দীর্ঘদিন ধরেই বান্ধবী। অথচ আন্টির মায়ের চরিত্রেও অভিনয় করেছেন মা। এ নিয়ে খুব রাগ করতাম। অবশ্য মা বলতেন, একজন অভিনেত্রীর কাজ অভিনয় করা।’
১৯৭৬ সালে নায়ক ফারুকের জনপ্রিয় ছবি নয়নমণিতে চাচি চরিত্রে অভিনয় করেন। এরপর প্রায় ৪০ বছর দেশের সব তারকার মা-দাদি-নানির চরিত্রে দেখা গেছে আনোয়ারাকে। দুই ঘণ্টার আড্ডায় নিজেদের জীবনের অনেক জানা-অজানা কথা দর্শকদের সামনে নিয়ে এসেছেন মা-মেয়ে। রাঙা সকাল-এর বিশেষ এই পর্বটি মাছরাঙা টেলিভিশনে সম্প্রচারিত হবে ঈদের তৃতীয় দিন সকাল সাতটা থেকে নয়টা। রুম্মান রশীদ খান ও জিয়নের উপস্থাপনায় রাঙা সকাল প্রযোজনা করেছেন রকিবুল আলম ও জোবায়ের ইকবাল।
