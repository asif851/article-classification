
নতুন একটি ধারাবাহিক নির্মাণের কাজ শুরু করতে যাচ্ছেন শহীদুজ্জামান সেলিম। এরই মধ্যে নতুন ধারাবাহিকের চিত্রনাট্য ও কলাকুশলী চূড়ান্ত করে ফেলেছেন এই অভিনেতা-নির্মাতা। তাঁর নির্মিতব্য নতুন ধারাবাহিকের নাম একঝাঁক মৃত জোনাকি। লিখেছেন মনসুর রহমান। ধারাবাহিকটির গল্প প্রসঙ্গে সেলিম বলেন, ‘একঝাঁক মৃত জোনাকিতে নাগরিক জীবনের গল্প বলা হয়েছে। পাশাপাশি থাকে অথচ কেউ কারও খোঁজ রাখে না। এই ঘটনাগুলোই নাটকে তুলে ধরা হয়েছে। পাশাপাশি মানবিক জীবনের প্রেম-ভালোবাসাও আছে।’তিনি জানান, এ মাসের শেষ দিকে উত্তরায় ধারাবাহিকটির শুটিং শুরু হবে। এতে মুখ্য ভূমিকায় অভিনয় করবেন রাইসুল ইসলাম আসাদ, শম্পা রেজা, মৌটুসি বিশ্বাস, উর্মিলা কর, শ্যামল মাওলা, রোজি সিদ্দিকী, রিচি সোলায়মান ও শহীদুজ্জামান সেলিম। এটি এটিএন বাংলায় প্রচারের কথা রয়েছে।শহীদুজ্জামান সেলিম এর আগে স্পর্শের বাইরে, রংছুট, আগন্তুক, নকল পোশাক, গৌরচন্দ্রিকাসহ বেশ কয়েকটি ধারাবাহিক নির্মাণ করেছেন।
