
শুক্রবার ২ অক্টোবর, আশ্বিন মাসের ১৭ তারিখ। শরৎ শেষ হতে বাকি আর মাত্র কয়েক দিন। এদিন ঢাকা বিশ্ববিদ্যালয়ের চারুকলা অনুষদের বকুলতলায় উদ্‌যাপিত হবে ‘শরৎ উৎসব’। এই শরৎ উৎসবের আয়োজন করছে সত্যেন সেন শিল্পীগোষ্ঠী।সত্যেন সেন শিল্পীগোষ্ঠীর সাধারণ সম্পাদক মানজার চৌধুরী জানিয়েছেন, শুক্রবার সেতার বাদনের মধ্য দিয়েই এই উৎসব শুরু হবে সকাল সোয়া সাতটায়। উদ্বোধন করবেন ঢাকা বিশ্ববিদ্যালয়ের উপাচার্য আ আ ম স আরেফিন সিদ্দিক, নাট্যজন ঝুনা চৌধুরী, আবৃত্তিশিল্পী হাসান আরিফ। সভাপতিত্ব করবেন সত্যেন সেন শিল্পীগোষ্ঠীর সভাপতি হায়াৎ মামুদ।সকালে উৎসবের অনুষ্ঠান চলবে সাড়ে নয়টা পর্যন্ত। এরপর আবার শুরু হবে বিকেল সাড়ে চারটায়। চলবে রাত পর্যন্ত। শরৎ উৎসবে নাচ পরিবেশন করবে স্পন্দন, নৃত্যম, নটরাজ, নবচেতনা সাংস্কৃতিক কেন্দ্র, নৃত্যজন, বাংলাদেশ ফাইন আর্টস একাডেমি, ভোরের পাখি নৃত্যকলা কেন্দ্র, স্বাধীনতা একাডেমি ও সুরবিহার এবং গারো কালচারাল একাডেমি।গান পরিবেশন করবে উদয়ন স্কুল, সত্যেন সেন শিল্পগোষ্ঠী, স্বভূমি লেখক শিল্পী কেন্দ্র, লোকাঙ্গন, সুর সপ্তক, ক্রান্তি শিল্পীগোষ্ঠী, সুরতাল সংগীত একাডেমি ও আনন্দন।অনুষ্ঠানে আবৃত্তিতে অংশ নেবে ঢাকা স্বরকল্পন, মুক্তধারা আবৃত্তি চর্চা কেন্দ্র ও শ্রুতিঘর। এ উৎসবে একক গান করবেন সালমা আকবর, বিমান চন্দ্র বিশ্বাস, বিজন চন্দ্র মিস্ত্রি, নাসিমা শাহীন, আবু বকর সিদ্দিক ও তিমির নন্দী। একক আবৃত্তি করবেন জয়ন্ত চট্টোপাধ্যায়, নায়লা তারাননুম চৌধুরী ও ঝর্ণা সরকার। সকালের অনুষ্ঠানটি সরাসরি সম্প্রচার করবে চ্যানেল আই।
