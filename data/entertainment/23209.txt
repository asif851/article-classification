
বলিউডের দুই বিখ্যাত খান—সালমান ও শাহরুখ। ভালো-মন্দ সব দিনেই একে অপরের কখনো ‘ভাই’ হয়ে, কখনো ‘বন্ধু’ হয়ে আবার কখনো বা সহকর্মী হয়ে পাশে থেকেছেন। এবার সময় এল তাঁদের এই গভীরতম বন্ধুত্বের শুরু, একসঙ্গে অভিনয় করা প্রথম ছবি ‘করন অর্জুন’-এর ২১ বছর পূর্তি উদ্‌যাপনের। দেখতে দেখতেই যেন কেটে গেল তাঁদের বন্ধুত্বের দীর্ঘ ২১টি বছর।বলিউডের ইতিহাসে সবচেয়ে জনপ্রিয় ছবিগুলোর একটি রাকেশ রোশন পরিচালিত এই ‘করন অর্জুন’। এ ছবিটি ১৯৯৫ সালের ১৩ জানুয়ারি, অর্থাৎ ২১ বছর আগে আজকের দিনটিতে মুক্তি পেয়েছিল।‘করন-অর্জুন’ ছবিতে দুই ভাই এবং তাঁদের মায়ের মধ্যে এক অদ্ভুত বন্ধন দেখানো হয়েছিল, যে বন্ধন কোনো নির্দিষ্ট সময়ের কিংবা শুধু একটি জনমের নয়। তাঁদের ভালোবাসা রচিত হয়েছে কাল থেকে কালান্তরে। বাস্তবেও এখন এমনই সম্পর্ক এই দুই খানের।এ ছবিতে মায়ের চরিত্রে অভিনয় করেছিলেন সে সময়ের জনপ্রিয় অভিনেত্রী রাখী। রাজেশ রোশনের সংগীত পরিচালনায় ছবিটির গানগুলো এখনো সবার কণ্ঠে, মনে ও স্মৃতিতে জায়গা ধরে রেখেছে।এ ছবিতে শাহরুখ খানের বিপরীতে কাজল এবং সালমান খানের বিপরীতে মমতা কুলকার্নি নায়িকা হিসেবে অভিনয় করেছিলেন। খলনায়কের চরিত্রে ছিলেন অমরেশ পুরী।
এখন সময় করন-অর্জুনের ২১ বছর উদ্‌যাপনের। শাহরুখ ও সালমানের ভক্তরা আজ ১৩ জানুয়ারি বিভিন্ন সামাজিক যোগাযোগ মাধ্যমে ‘করন-অর্জুন’কে শুভেচ্ছা ও অভিনন্দন জানিয়ে দিনটিকে আরও বিশেষ করে তুলছেন।
