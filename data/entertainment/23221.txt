
আজ সকালে নতুন রূপে দেখা গেল বলিউড অভিনেত্রী আনুশকা শর্মাকে। সকাল সকাল টুইটারে নিজের একটি ছবি প্রকাশ করেছেন এই নায়িকা। নতুন ছবি ‘পরি’র ফার্স্ট লুক এটি। ছবিতে আনুশকাকে যে রূপে দেখা যাচ্ছে, এর আগে তাঁকে কখনো এই রূপে দেখা যায়নি। শুরুতে যদিও শোনা যাচ্ছিল, ‘পরি’ একটি প্রেমের ছবি। কিন্তু আনুশকার লুক দেখে এটাকে প্রেমের ছবির চেয়ে হরর ছবি বলেই বেশি মনে হচ্ছে। সম্প্রতি ছবির শুটিং শুরু করেছেন তিনি।
এটি আনুশকা শর্মার প্রযোজনা প্রতিষ্ঠান ‘ক্লিন স্লেট ফিল্মস’-এর তৃতীয় ছবি। ছবিটির সহপ্রযোজক ক্রি আর্জ এন্টারটেইনমেন্ট। ‘পরি’ পরিচালনা করবেন নবাগত পরিচালক প্রোষিত রায়। আর এই ছবির নায়ক পশ্চিমবঙ্গের জনপ্রিয় অভিনেতা পরমব্রত চট্টোপাধ্যায়। ‘ক্লিন স্লেট ফিল্মস’-এর অন্যতম স্বত্বাধিকারী ও আনুশকার ভাই কর্নেশ শর্মা একটি আনুষ্ঠানিক বিবৃতির মাধ্যমে জানান, ‘আমরা আমাদের পরবর্তী ছবি “পরি”র শুটিং শুরু করেছি। আশা করি, মনে রাখার মতো একটি শুটিং হবে।’
আর ক্রি আর্জের কর্ণধার প্রেরণা অরোরা বলেন, ‘এই ছবিটির গল্প অসাধারণ। আমি নিশ্চিত দর্শকেরা এই ছবিটি অনেক পছন্দ করবেন। আর “ক্লিন স্লেট ফিল্মস”-এর সঙ্গে যৌথ প্রযোজনায় ছবি তৈরি করতে পেরেও আমরা খুব উচ্ছ্বসিত।’ এর আগে আনুশকার প্রযোজনা প্রতিষ্ঠান থেকে ‘এনএইচটেন’ ও ‘ফিল্লৌরি’ ছবি দুটি মুক্তি পেয়েছে।
এ ছাড়া আনুশকা এখন তাঁর ছবি ‘যাব হ্যারি মেট সেজাল’-এর মুক্তির অপেক্ষায় আছেন। ইমতিয়াজ আলী পরিচালিত এই ছবিতে আনুশকা শর্মার নায়ক হয়েছেন বলিউড বাদশা শাহরুখ খান। তথ্যসূত্র: হিন্দুস্তান টাইমস
