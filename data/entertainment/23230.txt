
২০০৯ সালে যাত্রা শুরু হয়েছিল। সম্প্রতি শেষ হলো আমরা একটা সিনেমা বানাবো ছবির কাজ। ৮ বছর ধরে ১৭৬ দিন শুটিং করা হয়। দৈর্ঘ্য দাঁড়িয়েছে ২১ ঘণ্টা। ইমপ্রেস টেলিফিল্মের ব্যানারে ছবিটি পরিচালনা করেছেন আশরাফ শিশির।
ঈশ্বরদীতে পদ্মা নদী ও হার্ডিঞ্জ ব্রিজের আশপাশের গ্রামে ছবির শুটিংয়ে অংশ নেন প্রায় ৪ হাজার শিল্পী ও কলাকুশলী। ‘শিল্পকে কোনো গৎবাঁধা পরিমাপে আটকে রাখা যাবে না’, এই উদ্দেশ্য সামনে রেখে সত্য কাহিনি অবলম্বনে ছবিটির কাজ শুরু হয়। সব মিলিয়ে দৈর্ঘ্য দাঁড়ায় ২১ ঘণ্টা। তাই এটিকে মুক্ত দৈর্ঘ্যের চলচ্চিত্র হিসেবে দাবি করেছেন পরিচালক। এখন চলছে পোস্ট প্রোডাকশনের কাজ। আগামী জানুয়ারি-ফেব্রুয়ারি মাসের দিকে মুক্তি দেওয়ার কথা আছে। এত বড় ছবি কীভাবে মুক্তি দেওয়া হবে? এমন প্রশ্নে পরিচালক বলেন, ছবিটিকে আটটি অধ্যায়ে ভাগ করা হয়েছে। এক একটি অধ্যায় একবারে মুক্তি পাবে। সেখানে দর্শক অতৃপ্ত হবেন না। প্রতিটি অধ্যায়েই গল্পের পরিণতি আছে।
অভিনয় করেছেন রাইসুল ইসলাম আসাদ, সুমনা সোমা, স্বাধীন খসরু, মাসুম আজিজ, প্রাণ রায় প্রমুখ। পরিচালকের প্রথম চলচ্চিত্র গাড়িওয়ালা বিভিন্ন আন্তর্জাতিক চলচ্চিত্র উৎসবে অংশ নেয় এবং জাতীয় পুরস্কারসহ ২৭টি আন্তর্জাতিক পুরস্কার লাভ করে। তাঁর দ্বিতীয় চলচ্চিত্র গোপন গত বছরের ডিসেম্বরে অনুষ্ঠিত ‘দিল্লি আন্তর্জাতিক চলচ্চিত্র উৎসব’-এ শ্রেষ্ঠ চলচ্চিত্রের পুরস্কার পায়।
 
