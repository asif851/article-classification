
এবারের ঈদে মজার মজার খাবার রান্না করেই কাটিয়ে দিয়েছি অনেকটা সময়। এখানে বলে রাখি, রান্না নিয়ে আমি কিন্তু রীতিমতো গবেষণা করি। আর এই গবেষণার ফলও মেলে হাতেনাতে। এই যেমন এবারের ঈদে আমার রান্না খেয়ে অতিথিরা অনেক প্রশংসা করেছেন...হা হা হা। সে যাই হোক, নিজের ঢোল বেশি পেটানো ভালো না। এবার তাই অন্য কথা বলি। এর আগের ঈদগুলো এমন ছিল যে তখন জার্মানি থেকে শুধু ঈদ করতে দেশে আসতাম, কোনো শুটিং ছিল না।এবারের ঈদের আগে আমি পুরোপুরি শুটিং নিয়ে ব্যস্ত ছিলাম। আর ঈদের আগের দিন রান্নাবান্না করেছি রাত চারটা পর্যন্ত। দুধ পোলাও, মুরগির মাংস রান্না করেছি প্রথম আলোর ‘নকশা’তে দেওয়া কানিজ আলমাস খানের রেসিপি থেকে। পাশাপাশি গরুর মাংস, ডেজার্ট, সালাদ—এসব তো ছিলই।ঈদের দিন সকালে ঘুম থেকে ওঠার পর নিজেকে একটু প্রস্তুত করে নিলাম। তার পরের সময়টা সারা দিন বাসায় মেহমানদারি—বলা যায়, ঈদটা পার হয়েছে এভাবেই। নিজের রান্নার খুব প্রশংসা পেয়েছি। অবশ্য আমার রান্নাও ভালো হয়েছিল। তাই অতিথিদের কেউ কেউ ফোন করে আমায় বলছেন, ‘আবার কবে আসব, আবার কবে রান্না করে খাওয়াবা।’এর পরের সময়টা কেটেছে টেলিভিশন দেখে—একনাগাড়ে টিভির অনুষ্ঠানগুলো দেখেছি। যদিও ঈদের দিন নিজের কোনো অনুষ্ঠান ছিল না। টিভিতে অন্য শিল্পীদের অভিনীত কাজগুলো দেখেছি খুঁটিয়ে খুঁটিয়ে। ঈদের পরের দিন আমার পুরাঘটিত বর্তমান নাটকটি প্রচারিত হয়েছে। সেটা দেখেছি। আমার মনে হয়, নাটকটি আসলেই খুব ভালো হয়েছে।
