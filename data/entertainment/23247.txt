
স্বামী ওমর সানি ও এক ছেলে ফারদীন এবং মেয়ে ফাইজাকে নিয়ে চিত্রনায়িকা মৌসুমীর সংসার। আগামী ২৯ অক্টোবর মৌসুমীর মেয়ে ফাইজার জন্মদিন। এই জন্মদিনেই প্রযোজক হিসেবে নতুন ছবির মহরত ঘোষণা করবেন মৌসুমী। জন্মদিনে মেয়ে ফাইজাকে চমক দিতে এমন আয়োজনের কথা ভেবেছেন বলে প্রথম আলোর সঙ্গে আলাপে জানালেন মৌসুমীর স্বামী চিত্রনায়ক ওমর সানি।‘কেয়ামত থেকে কেয়ামত’ ছবিতে অভিনয়ের মধ্য দিয়ে ঢাকাই চলচ্চিত্রে নাম লেখান মৌসুমী। ২৩ বছরের চলচ্চিত্র ক্যারিয়ারে তিনি অনেক ছবিতে অভিনয় করেছেন। অভিনয়ের পাশাপাশি একটা সময় ছবি প্রযোজনার কথা ভাবেন মৌসুমী। ১৯৯৭ সালে ‘কপোতাক্ষ চলচ্চিত্র’ নামের প্রযোজনা প্রতিষ্ঠান চালু করেন। এই প্রতিষ্ঠান থেকে নির্মিত প্রথম ছবি ‘গরীবের রানী’ পরিচালনা করেন মনোয়ার খোকন। এর পর যথা বিরতিতে মুশফিকুর রহমান গুলজারকে দিয়ে ‘সুখের ঘরে দুখের আগুন’ ও মনতাজুর রহমান আকবরকে দিয়ে ‘আমার বউ’ ছবি দুটি নির্মাণ করেন। তারপর আর ‘কপোতাক্ষ চলচ্চিত্র থেকে কোনো ছবি নির্মিত হয়নি। তাও প্রায় বছর সাতেক হবে বলে জানান ওমর সানি।সাত বছর পর আবার ছবি নির্মাণের কথা ভাবছেন মৌসুমী। বেশ কিছু কাজ এরই মধ্যে গুছিয়েও নিয়ে এসেছেন। প্রাথমিকভাবে ছবির নাম রাখা হয়েছে ‘আমি এতিম হতে চাই’। ছবিতে মৌসুমী ও ওমর সানির অভিনয়ের ব্যাপারটি পুরোপুরি নিশ্চিত বলে জানান ওমর সানি। বলেন, ‘আমরা সবার জন্য ছবি বানাব। ছবিটির ব্যবসায়িক দিকটাও আমরা খেয়াল রাখব। এরই মধ্যে আমাদের নতুন ছবিটি নিয়ে নিজেদের মধ্যে কয়েক দফা আলাপ আলোচনাও হয়েছে।’‘আমি এতিম হতে চাই’ ছবির সঙ্গে যৌথ প্রযোজনা প্রতিষ্ঠান হিসেবে থাকবে ঋদ্দি টকিজ।
