
ভারতের গোয়ায় ৪৮তম ইন্টারন্যাশনাল ফিল্ম ফেস্টিভ্যাল অব ইন্ডিয়ায় (আইএফএফআই) আজ রোববার স্থানীয় সময় রাত সাড়ে আটটায় দেখানো হচ্ছে ‘বিসর্জন’। সামাজিক যোগাযোগমাধ্যম ফেসবুকে তা জানিয়েছেন এই ছবির অভিনেত্রী জয়া আহসান। পাশাপাশি তিনি স্মরণ করেছেন প্রয়াত সংগীতশিল্পী কালিকাপ্রসাদ ভট্টাচার্যকে।
জয়া লিখেছেন, ‘গোয়ায় আইএফএফআইয়ে “বিসর্জন” দেখানো হবে আজ। এটা আমাদের জন্য গর্বের ব্যাপার। এ সময় খুব মনে পড়ছে কালিকাপ্রসাদ ভট্টাচার্যকে। ছবিটির সংগীতে অবদান রেখেছেন তিনি। “বিসর্জন” ছবির সব অর্জন আমরা কালিকাদার স্মৃতির প্রতি উৎসর্গ করছি।’
জয়া জানিয়েছেন, এ উৎসবে অংশ নেওয়ার জন্য তিনি এখন গোয়ায় আছেন। তাঁর সঙ্গে আরও আছেন ‘বিসর্জন’ ছবির পরিচালক কৌশিক গাঙ্গুলি ও অভিনয়শিল্পী আবির চট্টোপাধ্যায়। ফ্লাইট থেকে কৌশিক গাঙ্গুলি তাঁদের সঙ্গে একটি সেলফি তুলে সামাজিক যোগাযোগমাধ্যমে পোস্ট করেছেন।
সম্প্রতি ইন্টারন্যাশনাল বেঙ্গলি ফিল্ম অ্যাওয়ার্ডের (আইবিএফএ) সমালোচক বিভাগে সেরা অভিনেত্রীর পুরস্কার পেয়েছেন জয়া আহসান। এ ছাড়া যুক্তরাষ্ট্রের ম্যাসাচুসেটসে অনুষ্ঠিত তৃতীয় ক্যালেডোস্কোপ ইন্ডিয়ান ফিল্ম ফেস্টিভ্যালে সেরা অভিনেত্রী হয়েছেন তিনি।
জয়া আহসান আরও লিখেছেন, যাঁরা ‘বিসর্জন’ ছবিটি এখনো দেখেননি, তাঁরা আজ রোববার রাত সাড়ে নয়টায় ভারতের জি বাংলা চ্যানেলে দেখতে পাবেন।
