
চিত্রনায়ক বুলবুল আহমেদের মেয়ে ঐন্দ্রিলা আবার ক্যামেরার সামনে দাঁড়িয়েছেন। উত্তরায় হৈচৈ শুটিংবাড়িতে এখন তিনি নাটকের শুটিং করছেন। ভালোবাসা দিবসের নাটক, নাম ‘বি লাভড’। তাঁর সঙ্গে আছেন অপূর্ব। ঐন্দ্রিলা জানান, সাত বছর পর নাটকে অভিনয় করছেন তিনি। অপূর্বর ভাবনা থেকে নাটকটি লিখেছেন জাফরিন সাদিয়া ও রুবেল হাসান; আর পরিচালনা করছেন রুবেল হাসান।
চিত্রনায়ক বুলবুল আহমেদ মারা যান ২০১০ সালে। এর আগে বাবাকে নিয়ে তথ্যচিত্র তৈরি করেন ঐন্দ্রিলা। নাম ‘এক জীবন্ত কিংবদন্তির কথা’। আর বাবার মৃত্যুর পর তাঁর জীবনী নিয়ে ঐন্দ্রিলা তৈরি করেন আরেকটি তথ্যচিত্র, নাম ‘একজন মহানায়কের কথা’। ঐন্দ্রিলা বলেন, ‘বাবার ইচ্ছায় আমি ফিল্ম অ্যান্ড মিডিয়া বিষয়ে পড়াশোনা করেছি। এরই মধ্যে মাস্টার্স শেষ করেছি। আমাদের পরিবার থেকে বুলবুল আহমেদ ফাউন্ডেশন ট্রাস্ট গঠন করেছি। বাবার অসুস্থতা, তাঁর মৃত্যু, নিজের পড়াশোনা, সংসার—সবকিছু মিলিয়ে গুছিয়ে উঠতে একটু সময় লেগেছে। তাই এত দিন অভিনয় থেকে দূরে থেকেছি। এখন আবার কাজ শুরু করেছি।’
ঐন্দ্রিলা আরও বলেন, ‘আজ (শনিবার) অপূর্ব ও আমি নাটকটির গান আর কিছু রোমান্টিক দৃশ্যের কাজ করছি।’
ঐন্দ্রিলা জানান, এরই মধ্যে মাবরুর রশীদ বান্নাহ, মিজানুর রহমান আরিয়ান আর মাহমুদুর রহমান হিমির সঙ্গে তিনটি নাটকে কাজের ব্যাপারে আলোচনা চূড়ান্ত হয়েছে। এই তিনটি নাটকেই তিনি অভিনয় করবেন অপূর্বর সঙ্গে। ঐন্দ্রিলা বলেন, ‘আমাদের দুজনকে নিয়ে আরও কয়েকজন নির্মাতা কাজ করার ব্যাপারে আগ্রহ দেখাচ্ছেন। স্ক্রিপ্ট দিয়েছেন, তাঁদের সঙ্গে আলোচনা হচ্ছে।’
ঐন্দ্রিলা টিভি নাটকে অভিনয় করছেন ১৯৮৮ সাল থেকে। এ পর্যন্ত শ খানেক নাটকে অভিনয়ের অভিজ্ঞতা রয়েছে তাঁর। ১৬টি বিজ্ঞাপনচিত্রে কাজ করেছেন। বুলবুল আহমেদ অভিনীত ছবির জনপ্রিয় গান নিয়ে বছর দুয়েক আগে ব্লু বেরি হোটেলে সংগীতানুষ্ঠান করেন ঐন্দ্রিলা। গানের তালিম নিয়েছেন সঞ্জীব দে ও সাদি মহম্মদের কাছে। তিনি কত্থক ও ভরতনাট্যম নাচের প্রশিক্ষণ নিয়েছেন।
মেয়েকে নিয়ে স্বপ্ন দেখতেন চিত্রনায়ক বুলবুল আহমেদ। মৃত্যুর আগে তিনি একাধিকবার বলেছিলেন, ‘ঐন্দ্রিলাকে যখন পর্দায় দেখি, খুব ভালো লাগে। ও আমাকে বাঁচিয়ে রাখবে।’
 
