
‘রাজনীতি’ সিনেমার সংলাপে হবিগঞ্জের এক ব্যক্তির মোবাইল নম্বর ব্যবহার করায় চিত্রনায়ক শাকিব খানের বিরুদ্ধে প্রতারণা ও ৫০ লাখ টাকার মানহানির মামলা দায়ের করা হয়েছে। একই মামলায় ‘রাজনীতি’ সিনেমার পরিচালক বুলবুল বিশ্বাস, প্রযোজক আশফাক আহমেদকেও অভিযুক্ত করা হয়। আজ রোববার হবিগঞ্জের জ্যেষ্ঠ বিচারিক হাকিম সম্পা জাহানের আদালতে মামলাটি করেন বানিয়াচং উপজেলার যাত্রাপাশা গ্রামের ইজাজুল মিয়া।
অটোরিকশার চালক ইজাজুল মামলার অভিযোগে উল্লেখ করেন, ‘রাজনীতি’ সিনেমার একটি অংশে (সিনেমার ২৬ মিনিট ১২ সেকেন্ডর সময়) সংলাপ দিতে গিয়ে নায়িকা অপু বিশ্বাস বলেন, ‘এভাবে বারবার আর কোনো দিন চলে যেতে দেব না আমার স্বপ্নের রাজকুমার।’ জবাবে নায়ক শাকিব খান বলেন, ‘আমিও তোমাকে আর ছেড়ে যাব না আমার রাজকুমারী।’ অপু বিশ্বাস আবার বলেন, ‘আমার ফেসবুক আইডি যে “রাজকুমারী” তুমি তা জানলে কী করে?’ জবাবে শাকিব খান বলেন, ‘যেভাবে তুমি জানো, আমার মোবাইল নম্বর...।’ সিনেমায় ব্যবহৃত ফোন নম্বরের সঙ্গে কাকতালীয়ভাবে মিলে যায় হবিগঞ্জের বানিয়াচং উপজেলার যাত্রাপাশা গ্রামের ইজাজুল মিয়ার ব্যক্তিগত মোবাইল নম্বর।
ইজাজুল অভিযোগ করেন, সিনেমায় তাঁর অনুমতি ছাড়া নম্বরটি ব্যবহার করার পর দিনের অধিকাংশ সময়ই অনাকাঙ্ক্ষিত ফোন রিসিভ করতে হচ্ছে তাঁকে। সামাজিকভাবেও হেয় হচ্ছেন। পাশাপাশি প্রতিনিয়ত নানাভাবে হয়রানির শিকার হচ্ছেন। তাই বাধ্য হয়ে মামলা দায়ের করেছেন।
মামলায় বাদীর আইনজীবী এম এ মজিদ বলেন, ‘অনুমতি ছাড়া সিনেমায় কারও ব্যক্তিগত মোবাইল নম্বর ব্যবহার করা ঠিক হয়নি। মামলা নিষ্পত্তি না হওয়া পর্যন্ত “রাজনীতি” সিনেমা প্রচার বন্ধের আবেদন জানিয়েছি।’
এদিকে হবিগঞ্জের বিচারিক হাকিম সম্পা জাহান মামলাটি গ্রহণ করে হবিগঞ্জের ডিবি পুলিশকে তদন্ত করে প্রতিবেদন দেওয়ার নির্দেশ দেন। এ মামলার পরবর্তী তারিখ নির্ধারণ করা হয় আগামী ১৮ ডিসেম্বর।
বিষয়টি নিয়ে ‘রাজনীতি’ সিনেমার পরিচালক বুলবুল বিশ্বাস বলেন, ‘সিনেমায় যে নম্বরটি ব্যবহার করা হয়েছে, তা একেবারেই সরল বিশ্বাসে করা হয়েছে। কারও ক্ষতি করার ইচ্ছে ছিল না। পুরোটাই কাকতালীয়। তারপরও যেহেতু বিষয়টা আদালত পর্যন্ত গড়িয়েছে, তাই আইনের প্রতি সম্পূর্ণ শ্রদ্ধাশীল থেকে বিষয়টি সুরাহা করব।’
তিনি আরও বলেন, ‘আমরা সিনেমায় নম্বরটি মৌখিকভাবে উচ্চারণ করেছি মাত্র। অনেক দিন পর যখন জানতে পারলাম, বাস্তবেই এই নম্বর ব্যবহৃত হচ্ছে, আমরা অবাক হয়েছি।’
‘চালবাজ’ সিনেমার শুটিংয়ের কারণে নায়ক শাকিব খান এখন আছেন ভারতের হায়দরাবাদে। শুটিংয়ের ব্যস্ততার ফাঁকে প্রথম আলোকে তিনি বলেন, ‘আমি এসবের কিছুই জানি না। এইমাত্র আপনার কাছ থেকে শুনলাম।’
এদিকে প্রযোজক আশফাক আহমেদ বলেন, ‘সংবাদমাধ্যমের কাছ থেকে কিছুক্ষণ আগে মামলার বিষয়টি জেনেছি। তবে এই বিষয়ে এখনো কোনো ধরনের মন্তব্য করতে চাই না, কারণ আনুষ্ঠানিকভাবে মামলার কোনো কাগজপত্র হাতে পাইনি।’
