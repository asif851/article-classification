
২০০৩ সালেও পশ্চিমবঙ্গের খড়্গপুর রেলস্টেশনে টিকিট চেকারের কাজ করেছেন। পরের বছরই জাতীয় দলে। এবং সেখান থেকে মাত্র তিন বছরের মাথায় ভারতীয় ক্রিকেটের সিংহাসনেই! মহেন্দ্র সিং ধোনির জীবনের গল্পটা সিনেমার মতোই। তা-ই যদি হয়, সিনেমাই–বা কেন নয়?ধোনিকে নিয়ে বানোনো ছবিটা মুক্তি পাবে আগামী সেপ্টেম্বরে। রুপালি পর্দায় ধোনির চরিত্রটি করেছেন সুশান্ত সিং রাজপুত। পাকিস্তানের বিপক্ষে জেতার পর সেই আসল ধোনি আর রুপালি পর্দার ধোনি উদ্যাপন করলেন একই সঙ্গে। দুজনের পরনেই ছিল ভারতের নীল জার্সি।এই ছবি টুইট করে সুশান্ত লিখেছেন, ‘শুরু হয়ে গেল উদ্যাপন। এর চেয়ে বড় আর ভালো কিছু হয় না! নীল রক্ত প্রবাহিত হোক!’এমএস ধোনি: দ্য আনটোল্ড স্টোরি পরিচালনা করেছেন নিরাজ পান্ডে। টিওআই।
