
অনেক সাধের ময়না, অগ্নি, অগ্নি ২, বিগ ব্রাদার ও রোমিও ভার্সেস জুলিয়েট ছবিতে নাম–ভূমিকায় অভিনয় করেছিলেন মাহিয়া মাহি। তাই এটা যেন এখন একটা নিয়মেই পরিণত হয়েছে। মাহির আসন্ন ছবিগুলোর নাম এবং সেগুলোতে তাঁর চরিত্রের নাম শুনলে বিষয়টি আরও স্পষ্ট হবে। বর্তমানে পাঁচটি ছবি রয়েছে মাহির হাতে। ছবিগুলো হলো প্রেমের বাঁধন, গোলাপতলীর কাজল, জান্নাত, দুরন্ত মেঘলা ও তুমি আমার সুন্দরী। এই ছবিগুলোতে যথাক্রমে বাঁধন, কাজল, জান্নাত, মেঘলা ও সুন্দরী নামে দেখা যাবে এই ঢালিউডকন্যাকে।একসঙ্গে এতগুলো ছবির নাম–ভূমিকায় অভিনয়ের সুযোগ হওয়ার বিষয়টি বেশ বিস্মিত করেছে মাহিকে। তিনি বলেন, ‘সারা দুনিয়ায় নায়কনির্ভর গল্প নিয়ে চলচ্চিত্র নির্মিত হয়। সেখানে নায়িকা হয়ে একসঙ্গে এতগুলো ছবিতে নাম–ভূমিকায় অভিনয় করতে পারছি। আমি মনে করি, চাওয়ার চেয়ে বেশি পাচ্ছি আমি।’ তবে এতগুলো ছবির নাম–ভূমিকায় অভিনয় করতে গিয়ে ভয়ও পাচ্ছেন মাহি। তিনি বলেন, ‘এর মধ্যে কোনো ছবি ব্যবসাসফল না হলে তার দায়ভারটাও চরিত্রের নামের ওপর দিয়েই যাবে।’মাহিয়া মাহি বলেন, এরই মধ্যে গাজী জাহাঙ্গীরের প্রেমের বাঁধন, শামীমুল ইসলামের গোলাপতলীর কাজল ছবির কাজ শুরু হয়েছে। ১ ফেব্রুয়ারি থেকে মুস্তাফিজুর রহমান মানিকের জান্নাত ছবির শুটিং শুরু হবে। বছরের মাঝামাঝিতে দুরন্ত মেঘলা ও তুমি আমার সুন্দরী ছবির কাজ শুরুর কথা।
