
অর্ধযুগ পরে হলেও অবশেষে সুমতি হয়েছে টুইটারের। খুদে ব্লগসাইট টুইটার কর্তৃপক্ষ সম্প্রতি বলিউডের অভিনেত্রী বিদ্যা বালানের টুইটার অ্যাকাউন্টটিকে ‘ভেরিফায়েড’ ঘোষণা করেছে।
টুইটার ব্যবহারকারী হিসেবে বলতে গেলে বলিউডের তারকা বিদ্যা বালান বেশ পুরোনো মানুষই। সেই ছয় বছর আগেই তিনি টুইটারে অ্যাকাউন্ট খুলেছিলেন। সামাজিক যোগাযোগ মাধ্যমে তারকাদের ক্ষেত্রে যা হয়; ‘বিদ্যা বালান’ নামে আরও অনেক ‘ভুয়া’ টুইটার অ্যাকাউন্টও পাশাপাশি বহাল তবিয়তেই চলছিল। সম্প্রতি বিদ্যার অ্যাকাউন্টটি টুইটারের অফিশিয়াল স্বীকৃতি পাওয়ার পরে এসব ‘ভুয়া’ অ্যাকাউন্টের ঝুট-ঝামেলা এবার কিছুটা কমবে বলেই ধারণা করছেন সবাই।এদিকে, বিদ্যার টুইটার অ্যাকাউন্ট ভেরিফায়েড হওয়ার খবর জেনে বিদ্যা বালানের বন্ধু নির্মাতা করণ জোহর এক টুইট বার্তায় লিখেছেন, আমার ‘মিতওয়া’ বন্ধু (সে জানে আমি কী বোঝাতে চেয়েছি) এখন টুইটারে!!বিদ্যা বালানকে সর্বশেষ দেখা গেছে মোহিত সূরির ‘হামারি আধুরি কাহানি’ ছবিতে। সম্প্রতি একটি মারাঠি ছবিতে এক বিশেষ ভূমিকায় অভিনয় করতে যাচ্ছেন এ অভিনেত্রী। মারাঠি এই ছবিটি নির্মিত হবে প্রয়াত নির্মাতা-অভিনেতা ‘ভগবান দাদাকে নিয়ে। আর বিদ্যা বালান এখানে অভিনয় করবেন ভারতের চলচ্চিত্রে সোনালি যুগের অভিনেত্রী গীতা বালির চরিত্রে। প্রেস ট্রাস্ট অব ইন্ডিয়া।
