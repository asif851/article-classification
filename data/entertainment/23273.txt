
শুটিংয়ে নয়, এবার শুধু দর্শক-ভক্তদের জন্য বাংলাদেশে আসছেন টালিউডের অভিনেতা জিৎ। এ যাত্রায় জিৎ তাঁর ঈদের যৌথ প্রযোজনার ছবি বস টু দেখার আমন্ত্রণ জানাবেন দর্শকদের। আগামী ঈদুল ফিতরে ছবিটি বাংলাদেশ ও ভারতের পশ্চিমবঙ্গের বিভিন্ন প্রেক্ষাগৃহে মুক্তি পাবে। ছবিটিতে অভিনয় করেছেন বাংলাদেশের নুসরাত ফারিয়া। 
আগামী ৫ জুন জিৎ ঢাকায় আসবেন বলে জানিয়েছে বস টু ছবির বাংলাদেশ অংশের জাজ মাল্টিমিডিয়ার কর্ণধার ও এর বাংলাদেশ অংশের পরিচালক আবদুল আজিজ। এবার এসে জিৎ গণমাধ্যমের সঙ্গে কথা বলাসহ রাজধানীর বিভিন্ন জায়গায় ছবির প্রচারে অংশ নেবেন। ছবির প্রযোজক বলেন, ‘৫ জুন বেলা ৩টায় ঢাকায় পৌঁছাবেন জিৎ। সন্ধ্যায় অংশ নেবেন একটি সংবাদ সম্মেলনে। সেখানে ছবির পোস্টারও উন্মোচন করবেন তিনি।’
আবদুল আজিজ জানান, দুই দিন বিভিন্ন প্রচারাভিযানে অংশ নেওয়ার পর ৭ জুন বিকেলে কলকাতার উদ্দেশে রওনা হবেন জিৎ। 
এই ছবিতে আরও দেখা যাবে কলকাতার অভিনেত্রী শুভশ্রীকে। ছবিটির কলকাতা অংশের পরিচালক বাবা যাদব। আর ভারত থেকে ছবিটি প্রযোজনা করেছে জিৎ এন্টারটেইনমেন্ট লিমিটেড।
 
