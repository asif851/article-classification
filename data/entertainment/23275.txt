
ঐতিহ্যবাহী গোল্ডেন গ্লোব পুরস্কার প্রদান অনুষ্ঠানের ৭১তম আসরে পুরস্কৃত হয়েছেন হলিউডের ঝানু দুই অভিনেতা মাইকেল ডগলাস ও লিওনার্দো ডিক্যাপ্রিও এবং অস্ট্রেলীয় অভিনেত্রী কেট ব্ল্যাঞ্চেট।ক্যালিফোর্নিয়ার বেভারলি হিলটন হোটেলে গতকাল রোববার সন্ধ্যায় তারা ঝলমলে পুরস্কার প্রদান অনুষ্ঠান থেকে আরও অনেকের সঙ্গে পুরস্কৃত হয়েছেন ডগলাস, ডিক্যাপ্রিও এবং কেট। এক খবরে এ তথ্য জানিয়েছে ইন্দো-এশিয়ান নিউজ।‘বিহাইন্ড দ্য ক্যান্ডেলাব্রা’ টেলিছবিতে অনবদ্য অভিনয়ের স্বীকৃতি হিসেবে গোল্ডেন গ্লোব পুরস্কারে ভূষিত হয়েছেন বর্ষীয়ান অভিনেতা মাইকেল ডগলাস। অন্যদিকে, কমেডি ঘরানার ‘দ্য উলফ অব ওয়াল স্ট্রিট’ ছবিতে অভিনয়ের জন্য পুরস্কার দেওয়া হয়েছে লিওনার্দো ডিক্যাপ্রিওকে। আর উডি অ্যালেনের চিত্রনাট্য ও পরিচালনায় ‘ব্লু জেসমনি’ ছবিতে অনবদ্য অভিনয়ের স্বীকৃতি হিসেবে গল্পনির্ভর ছবির সেরা অভিনেত্রী হিসেবে গোল্ডেন গ্লোব ঘরে তুলেছেন কেট ব্ল্যাঞ্চেট।চলচ্চিত্র ও টেলিভিশন অনুষ্ঠান এবং এর সঙ্গে সংশ্লিষ্ট ব্যক্তিদের সাফল্যকে স্বীকৃতি দিতে ১৯৪৪ সালে গোল্ডেন গ্লোবের প্রথম আসরটি বসেছিল লস অ্যাঞ্জেলেসের টুয়েন্টিথ সেঞ্চুরি-ফক্স স্টুডিওতে। ১৯৬১ সাল থেকে প্রতিবছরই ঐতিহ্যবাহী ও অন্যতম মর্যাদাপূর্ণ এ পুরস্কার প্রদান অনুষ্ঠানের আসর বসছে।এ বছর গোল্ডেন গ্লোবের সেরা ছবি (ড্রামা) বিভাগে পুরস্কৃত হয়েছে ‘টুয়েলভ ইয়ারস আ স্লেভ’। আর সেরা ছবি (কমেডি বা মিউজিক্যাল) বিভাগ থেকে পুরস্কার ঘরে তুলেছে ‘আমেরিকান হাসল’। ‘গ্র্যাভিটি’ ছবির জন্য সেরা চলচ্চিত্র পরিচালকের পুরস্কার ঝুলিতে ভরেছেন এলফনসো কুয়ারন।গল্পনির্ভর ছবিতে অভিনয়ের জন্য সেরা অভিনেতা নির্বাচিত হয়েছেন ম্যাথিউ ম্যাকনে। এ ছাড়া মিউজিক্যাল বা কমেডি ঘরানার ছবিতে সু-অভিনয়ের স্বীকৃতি হিসেবে সেরা অভিনেতা নির্বাচিত হয়েছেন ‘টাইটানিক’ তারকা লিওনার্দো ডিক্যাপ্রিও। আর ‘আমেরিকান হাসল’ ছবির জন্য সেরা অভিনেত্রীর পুরস্কার পেয়েছেন এমি অ্যাডামস। একই ছবির জন্য সেরা পার্শ্ব অভিনেত্রী বিভাগে পুরস্কৃত হয়েছেন ‘দ্য হাঙ্গার গেমস’ তারকা জেনিফার লরেন্স। আর ‘ডালাস বাইয়ার্স ক্লাব’ ছবির জন্য সেরা পার্শ্ব অভিনেতা নির্বাচিত হয়েছেন জেয়ার্ড লেটো।
সেরা এনিমেটেড ছবির পুরস্কার ঘরে তুলেছে ‘ফ্রোজেন’। আর সেরা বিদেশি ভাষার চলচ্চিত্র বিভাগে পুরস্কৃত হয়েছে ইতালির ছবি ‘দ্য গ্রেট বিউটি’।
