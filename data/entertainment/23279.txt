
কলকাতার চলচ্চিত্রের এ সময়ের জনপ্রিয় নায়ক দেব এখন ঢাকায়। কলকাতারই একটি চলচ্চিত্রের শুটিংয়ের জন্য তিনি ঢাকায় এসেছেন বলে জানা গেছে। সমরেশ মজুমদারের গল্প অবলম্বনে অনিরুদ্ধ রায় চৌধুরী পরিচালিত ছবিটির নাম ‘বুনো হাঁস’। আজ সোমবার সকালের ফ্লাইটে দেব ঢাকায় এসেছেন। থাকবেন ২৮ ফেব্রুয়ারি পর্যন্ত। এই সময়টাতে ঢাকার বিমানবন্দর, পুরোনো ঢাকা, গুলশান ও মানিকগঞ্জের বিভিন্ন লোকেশনে শুটিং করবেন।‘বুনো হাঁস’ ছবিটির সঙ্গে সংশ্লিষ্ট একটি সূত্র জানিয়েছে, ছবিটিতে দেব অভিনীত চরিত্রের নাম অমল। ঢাকায় এসেই তিনি আজ গুলশানের ওয়াশিংটন হোটেলে ছবিটির শুটিংয়ে অংশ নিয়েছেন।প্রসঙ্গত, ২০০৫ সালে প্রবীর নন্দীর ‘অগ্নি শপথ’ চলচ্চিত্রের মাধ্যমে বড় পর্দায় নাম লেখান দেব। এরপর একে একে অসংখ্য চলচ্চিত্রে অভিনয় করেন তিনি। দেব অভিনীত জনপ্রিয় ছবির মধ্যে রয়েছে ‘চ্যালেঞ্জ’, ‘জ্যাকপট’, ‘পাগলু’, ‘রোমিও’, ‘খোকাবাবু’, ‘পাগলু-২’ ও ‘চ্যালেঞ্জ-২’। তাঁর সর্বশেষ মুক্তিপ্রাপ্ত ছবির নাম ‘চাঁদের পাহাড়’।
 
