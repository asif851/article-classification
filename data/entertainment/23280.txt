
অপূর্ব এবার অভিনয় করছেন চলচ্চিত্রে। তাঁর সঙ্গে আছেন পিয়া। ছবির নাম গ্যাংস্টার রিটার্ন। পরিচালনা করছেন আশিকুর রহমান। আর ছবির কাজ শুরু হচ্ছে আজ শনিবার। পরিচালক জানান, শুরুতেই কাজ হবে ঢাকার লালবাগ কেল্লা আর ঢাকা বিশ্ববিদ্যালয়ের সুইমিংপুলে।আশিকুর রহমান জানান, তিনি টিভির জন্য নাটক, টেলিছবি এবং কয়েকটি বিজ্ঞাপনচিত্র তৈরি করেছেন। পড়াশোনা করেছেন চলচ্চিত্র নির্মাণের ওপর। এবারই প্রথম তিনি চলচ্চিত্র নির্মাণ করছেন। তাঁর প্রথম ছবির গল্প তৈরি হয়েছে আন্ডারওয়ার্ল্ডের প্রেক্ষাপট নিয়ে। পারিবারিক অসচ্ছলতার কারণে একটি ছেলে জড়িয়ে পড়ে অপরাধজগতের সঙ্গে। আর এ কারণে তাকে হারাতে হয় আপনজনদের। এই ছেলেটির চরিত্রে অভিনয় করছেন অপূর্ব। তিনি বলেন, ‘এরই মধ্যে আমরা প্রস্তুতিমূলক কিছু কাজ করেছি। সাড়ে ১৮ ঘণ্টা আমরা পানিতে ছিলাম। কিছু মারপিটের দৃশ্যে কাজ করেছি। এসব করতে গিয়ে আহতও হয়েছি। তবে ছবির মূল কাজ শুরু হচ্ছে শনিবার (আজ)।’এর আগে অপূর্ব আরেকটি ছবিতে কাজ করেছিলেন। ছবির পরিচালক ছিলেন মোরশেদুল ইসলাম। শুটিং শেষে ছবির ফিল্ম নষ্ট হয়ে যায়।অপূর্ব বললেন, ‘গ্যাংস্টার রিটার্ন হবে আমার প্রথম চলচ্চিত্র।’পিয়া প্রথম অভিনয় করেন রেদওয়ান রনির চোরাবালিতে। এরপর তিনি অভিনয় করবেন প্রবাসী প্রেম ও দ্য স্টোরি অব সামারা ছবিতে। পিয়া বলেন, ‘গ্যাংস্টার রিটার্ন ছবি নিয়ে আমি খুবই রোমাঞ্চিত।’
পরিচালক জানান, এই ছবিতে আরও একজন নায়িকা থাকছেন। এই চরিত্রে অভিনয় করবেন ‘লাক্স-চ্যানেল আই সুপারস্টার’ প্রতিযোগিতার তারকা আরাবি।
