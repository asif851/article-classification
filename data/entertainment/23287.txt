
কদিন আগেও আমিরের পাক–ধরা চুল তাঁর ভক্তদের বিষণ্নতার কারণ ছিল। প্রিয় তারকা এত জলদি বুড়ো হয়ে গেলেন নাকি? কিন্তু এখন আবার বসন্তের মতোই ভক্তদের মনে লেগেছে রং। কারণ, তাঁদের প্রিয় নায়ক আবার তরুণ হয়ে উঠেছেন! হ্যাঁ, অনেকটা ব্র্যাড পিট অভিনীত ‘দ্য কিউরিয়াস কেস অব বেঞ্জামিন বাটন’ ছবির মতোই আমিরের বয়সের কাঁটাটিও যেন উল্টো দিকে ঘুরতে শুরু করেছে। গতকাল সোমবার রাতে তিনি সামাজিক যোগাযোগমাধ্যমে দিয়েছেন তাঁর নতুন একটি ছবি। যেখানে তাঁকে সেই তারুণ্যে উদ্দীপ্ত রূপেই দেখা গেছে।এত দিন আমির খান তাঁর পরবর্তী ছবি ‘দঙ্গল’ ছবির জন্য নিজেকে বুড়ো বানিয়ে রেখেছিলেন। বাড়িয়েছিলেন শরীরের ওজন। কিন্তু এখন সেই ছবির জন্যই তাঁকে আবার ফিরতে হয়েছে তারুণ্যে। ছবিতে তাঁর চরিত্র ‘মহাবীর’-এর তরুণ বয়সের দৃশ্য ধারণ শুরু হবে শিগগিরই। এ জন্য নিজেকে সেই ছাঁচে ঢালতে নিয়ে যাচ্ছেন প্রস্তুতি। সেই প্রস্তুতির চিত্রই এটি।
