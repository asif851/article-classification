
শিল্পকলা একাডেমিতে আবারও শুরু হচ্ছে নতুন ছবির উৎসব। মঙ্গলবার সন্ধ্যা ছয়টায় উদ্বোধন করা হবে ‘নতুন চলচ্চিত্র নতুন নির্মাতা চলচ্চিত্র উৎসব ২০১৬-২০১৭’। নতুন নির্মাতাদের ছবি নিয়ে নিয়মিত প্রদর্শনীর অংশ হিসেবে জুলাই ও আগস্ট মাসের নির্বাচিত ছবিগুলো দেখানো হবে এ উৎসবে।
শিল্পকলা একাডেমির জাতীয় চিত্রশালা মিলনায়তনে উৎসবের উদ্বোধনের পর থাকবে পাঁচটি ছবি। জুলাই-আগস্ট মাসে জমা হওয়া ২৬টি সিনেমা থেকে প্রদর্শনের জন্য এ পাঁচটি ছবি বাছাই করেছেন বিচারকেরা। এগুলোর মধ্যে চারটি স্বল্পদৈর্ঘ্য কাহিনিচিত্র ও একটি প্রামাণ্যচিত্র। ছবিগুলো হচ্ছে রহমান লেলিনের ‘মন ফড়িং’, সেজান মাহমুদ সিদ্দিকীর ‘পারনিসিয়াস’, আসিফ উজ্জামানের ‘পারসিভয়্যার’ ও মামুনুর রশিদের ‘মাটির পাখি’। এ ছাড়া আছে দেবাশীষ দাসের প্রামাণ্যচিত্র ‘অর্কেস্ট্রা অব বিয়িং’।উৎসবের সহ আয়োজক ম্যুভিয়ানা ফিল্ম সোসাইটির সভাপতি বেলায়াত হোসেন জানান, গত বছর এই উত্সবে অংশ নিয়েছিল বাংলাদেশের ১৯৫ জন চলচ্চিত্রকার। যৌথভাবে এ উৎসবের আয়োজন করেছে ম্যুভিয়ানা ফিল্ম সোসাইটি ও শিল্পকলা একাডেমি।
