
‘এক পৃথিবী প্রেম’ ছবিটি মুক্তির দিন-তারিখ দুইবার বদল করতে হয়েছে। এবার সিদ্ধান্ত চূড়ান্ত। আগামী ২৩ ডিসেম্বর বড়দিন উপলক্ষে মুক্তি পাবে আইরিন ও আসিফ জুটির এই সিনেমা। আজ শুক্রবার সকালে প্রথম আলোর সঙ্গে আলাপে তেমনটাই জানালেন পরিচালক এস এ হক অলীক।বড়দিনের মতো একটি উৎ​সবে ‘এক পৃথিবী প্রেম’ ছবিটি মুক্তি ​দিতে পারছেন ভেবে আনন্দিত পরিচালক অলীক। বললেন, ‘ছবিটির মুক্তির বদলের কিছু কারণ ছিল। আমার ইচ্ছা ছিল, ছবিটি যেন সব শ্রেণির দর্শক দেখতে পারেন। এ দিকে বছর শেষে স্কুল-কলেজের পরীক্ষা শেষ হয়ে যায়, যে কারণে শিক্ষার্থীরাও ছবিটি দেখতে পারবে।’‘এক পৃথিবী প্রেম’ ছবিতে মা-বাবার প্রতি সন্তানের প্রেম এবং সমাজের প্রতি মানুষের প্রেম দেখানো হয়েছে। অলীক বলেন, ‘আমি সকল পিতা-মাতাকে বলব, আপনার সন্তানকে নিয়ে হলে আসুন, ছবিটি দেখুন। কারণ আমি এই ছবিতে বাবা-মার প্রতি সন্তানের প্রেম ও দায়িত্ব দেখানোর চেষ্টা করেছি। বাবা-মা, ভাই-বোন সবাইকে নিয়ে আমরা যে পরিবারের স্বপ্ন দেখি তারই বাস্তব চিত্র দেখাতে চেয়েছি।’রিয়াজ-পূর্ণিমা জুটিকে নিয়ে এর আগে এস এ হক অলীক নির্মাণ করেন ‘হৃদয়ের কথা’ ও ‘আকাশ ছোঁয়া ভালোবাসা’। চলচ্চিত্র দুটি দারুণ জনপ্রিয়তা পায়। দীর্ঘ বিরতির পর শাকিব খান ও পরীমনিকে নিয়ে তিনি নির্মাণ করেন ‘আরো ভালোবাসবো তোমায়’। এটি তাঁর চার নম্বর সিনেমা।আইরিন ও আসিফ এই দুই অভিনয়শিল্পী আলাদাভাবে অভিনয় করলেও জুটি হয়ে ‘এক পৃথিবী প্রেম’ তাঁদের প্রথম ছবি। আইরিন বললেন, ‘র‍্যাম্প থেকে অভিনয়, এরপর চলচ্চিত্রে কাজ শুরু করেছি। কয়েকটি ছবিতে কাজও করা হয়েছে। চলচ্চিত্রে নিয়মিত হওয়ার ধারাবাহিকতা হিসেবে এই কাজটিও করা। এই পরিচালকের আগের তিনটি ছবিই জনপ্রিয়তা পেয়েছিল। এই ছবিটিও দর্শকের ভালো লাগবে। ছবির গল্পটাও আমার কাছে দারুণ লেগেছে।’আসিফ বললেন, ‘চলচ্চিত্র নির্মাতা হিসেবে এস এ হক অলীক তাঁর আগের ছবিগুলোর মধ্য দিয়ে নিজের যোগ্যতার প্রমাণ রেখেছেন। তাঁর পরিচালনায় নির্মিত নতুন ছবিতে কাজ করতে পেরে আমার স্বপ্ন সত্যি হচ্ছে বলে মনে হচ্ছে।’আইরিন ও আসিফ ছাড়া এই সিনেমায় অভিনয় করেছেন হাসান ইমাম, আবুল হায়াত, এটিএম শামসুজ্জামান, আমিরুল হক চৌধুরী, শর্মিলী আহমেদসহ অনেকে। পরিচালনা ও চিত্রনাট্য তৈরির পাশাপাশি এই সিনেমার গানগুলোও অলীক। বেশির ভাগ গানের সংগীতায়োজন করেছেন ইমন সাহা। কণ্ঠ দিয়েছেন কুমার বিশ্বজিৎ, মিলন মাহমুদ ও পড়শি। এ ছাড়া হাবিব ওয়াহিদ ও হৃদয় খান নিজেদের সুর করা গানে কণ্ঠ দিয়েছেন।
