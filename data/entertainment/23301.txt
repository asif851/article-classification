
গান ও অভিনয় সমানতালে করছেন তাহসান। তরুণ সংগীতশিল্পী ও সংগীতপরিচালক অদিত ও প্রীতমের সঙ্গে এবার তিনি আসছেন এক মোড়কে। তিনজনের গাওয়া একটি অ্যালবাম আসছে ঈদে। অ্যালবামের নাম ‘প্রথম ভালোবেসে’। অ্যালবামে থাকবে মোট তিনটি গান। প্রত্যেক শিল্পীই গেয়েছেন একটি করে গান। এর মধ্যে তাহসান গেয়েছেন অ্যালবামের শিরোনাম গান ‘প্রথম ভালোবেসে’। অদিত গেয়েছেন ‘হারাবে কোথায়’ এবং প্রীতম গেয়েছেন ‘উড়তে শেখা পাখি’। গানগুলো লিখেছেন রাকিব হাসান ও মেহেদী হাসান। পুরো অ্যালবামটির তত্ত্বাবধানে ছিলেন প্রীতম। প্রীতম বলেন, ‘তাহসান ও অদিত ভাই আমার খুব পছন্দের মানুষ। তাঁদের নিয়ে কাজ করতে পেরে ভালো লেগেছে। একই সঙ্গে তাঁদের সঙ্গে গাওয়ার ব্যাপারটিও দারুণ উপভোগ করেছি।’ ঈদ উপলক্ষে শিগগিরই জিপি মিউজিকের এক্সক্লুসিভ বিভাগে ডিজিট্যালি প্রকাশ পাচ্ছে অ্যালবামটি। এ ছাড়া অ্যালবাম আকারেও প্রকাশ করার প্রস্তুতি নিচ্ছে সিএমভি।
