
ঠিক এক মাস আগের ঘটনা। দ্বীপরাষ্ট্র জ্যামাইকাতে অনুষ্ঠিত হয়েছিল মিজ আর্থ প্রতিযোগিতা। এই প্রতিযোগিতায় আয়ারল্যান্ডের হয়ে অংশ নিয়েছিলেন বাংলাদেশি বংশোদ্ভূত মডেল ও অভিনেত্রী মাকসুদা আকতার প্রিয়তি। কিন্তু প্রতিযোগিতায় বিজয়ীর নাম ঘোষণার আগ মুহূর্তে অনেকটা অভিমান করেই চলে আসেন ভেন্যু ছেড়ে, তারপর সোজা আয়ারল্যান্ড। এর আগে অবশ্য তিনটি খেতাব ঝুলিতে জমা হয় তাঁর। কিন্তু বড় চমক অপেক্ষায় ছিল তাঁর জন্য। সেটা অবশ্য জেনেছেন আয়ারল্যান্ডে ফিরে। তিনি মিজ আর্থের প্রথম রানারআপ হয়েছেন। কিন্তু মঞ্চে উপস্থিত না থাকায় সনদ ও বিজয়ীর মুকুট নিতে পারেননি তিনি। ঠিক এক মাস পরে হাতে পেয়েছেন তাঁর এই অর্জন। ডাকযোগে জ্যামাইকা থেকে আয়ারল্যান্ডে পৌঁছেছে সেগুলো। গতকাল মুকুট ও সনদের ছবি ফেসবুকে আপলোড করেছেন প্রিয়তি।আয়ারল্যান্ড থেকে মুঠোফোনে জানালেন তাঁর অনুভূতি। বললেন, ‘অসম্ভব ভালো লাগছে। প্রতিযোগিতা থেকে চলে আসার পর খারাপ লাগছিল। এখন আমি অনেক আনন্দিত।’ প্রতিযোগিতা থেকে চলে আসার কারণও ব্যাখ্যা করলেন তিনি, ‘আমি যেভাবে প্রতিটি ধাপ অতিক্রম করছিলাম এবং বিচারকদের বাহবা পাচ্ছিলাম, তাতে আমার ধারণা ছিল মিজ আর্থ হচ্ছি। কিন্তু ফলাফল ঘোষণার আগে আয়োজকদের মাধ্যমে জানতে পারি, আমি খেতাবটি পাচ্ছি না। তাই একটু আপসেট হয়েছিলাম এবং শরীরটাও খারাপ লাগছিল। তাই কাউকে কিছু না বলে চুপচাপ চলে এসেছিলাম। আয়ারল্যান্ডে এসে মুঠোফোন চালু করার পর জানতে পারি, আমি প্রথম রানারআপ হয়েছি।’প্রিয়তি ২০১৪ সালে মিজ আয়ারল্যান্ড খেতাব পান। এরপরই বিভিন্ন দেশের প্রতিযোগিতা থেকে উঠে আসা সুন্দরীদের সঙ্গে অংশ নেন মিজ আর্থ প্রতিযোগিতায়।
