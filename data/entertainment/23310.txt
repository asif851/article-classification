

‘তিমির বিনাশী মিছিলে আমরা চলেছি নিশিদিন’ স্লোগান নিয়ে স্বরকল্পন আবৃত্তিচক্র প্রতিষ্ঠার দুই দশক উদযাপন অনুষ্ঠান আজ শনিবার শেষ হয়েছে। তিন দিনের এ অনুষ্ঠান গত বৃহস্পতিবার সন্ধ্যায় ঢাকা বিশ্ববিদ্যালয়ের ছাত্র শিক্ষক কেন্দ্রের (টিএসসি) সেমিনার কক্ষে শুরু হয়। ওই দিন অনুষ্ঠানের উদ্বোধন করেন সম্মিলিত সাংস্কৃতিক জোটের সভাপতি গোলাম কুদ্দুছ। সংগঠনের সভাপতি শাহীদুল হকের সভাপতিত্বে এবং সাধারণ সম্পাদক আহমেদ শিপলুর পরিচালনায় উদ্বোধনী অনুষ্ঠানে দেশের সুপরিচিত আবৃত্তিকারেরা অংশ নেন।
গতকাল দ্বিতীয় দিন শুক্রবার সকাল ১১টায় ঢাকা বিশ্ববিদ্যালয়ের টিএসসি থেকে আনন্দ শোভাযাত্রা বের হয়। শোভাযাত্রা উদ্বোধন করেন আবৃত্তিকার মাহিদুল ইসলাম। এতে স্বরকল্পনের বিভিন্ন পর্যায়ের কর্মীরা অংশ নেয়। শোভাযাত্রাটি টিএসসি থেকে শুরু হয়ে ঢাকা বিশ্ববিদ্যালয়ের কলাভবন ঘুরে কেন্দ্রীয় মসজিদের সামনে দিয়ে ঘুরে টিএসসি এসে শেষ হয়। এদিন সন্ধ্যায় সেগুনবাগিচার বাংলাদেশ শিল্পকলা একাডেমির জাতীয় সংগীত, নৃত্যকলা ও আবৃত্তি মিলনায়তনে অনুষ্ঠিত হয় স্বরকল্পন’র শ্রুতি প্রযোজনা ‘মাংসভুক পাখি’। প্রযোজনাটির গ্রন্থনা ও নির্দেশনায় ছিলেন জাহিদুর রহমান। পরে একই স্থানে অনুষ্ঠিত হয় স্বরকল্পনের পঞ্চ দম্পতির আবৃত্তি ‘দ্বৈত জীবন’।তিন দিনব্যাপী উৎসবের শেষ দিন শনিবার বাংলাদেশ শিল্পকলা একাডেমির জাতীয় সংগীত, নৃত্যকলা ও আবৃত্তি মিলনায়তনে উৎসবের সমাপনী হয়। সমাপনী পর্বে অতিথি ছিলেন বাংলাদেশ আবৃত্তি সমন্বয় পরিষদের যুগ্ম সম্পাদক মাসকুর-এ-সাত্তার। এতে ‘প্রান্তরে হাঁক কবিতার ডাক’ শীর্ষক পরিবেশনা উপস্থাপন করেন স্বরকল্পন’র সদস্যরা। সন্ধ্যা ছয়টায় আমন্ত্রিত শিল্পীদের একক ও দলীয় পরিবেশনার মাধ্যমে শেষ হলো তিন দিনের জমকালো উৎসব।
