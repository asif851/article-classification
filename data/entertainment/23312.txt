
অনেকেই চমকে উঠবেন ‘স্পাইস গার্লস’ সদস্যরা আবার এক হচ্ছেন জেনে। বেশ কয়েক বছর ধরেই পাঁচজনের দলটির কার্যক্রম চোখে পড়ছে না। লন্ডনের হাইড পার্কে তাঁদের দেখা যাবে, শোনা যাবে তাঁদের গান আগামী বছরের জুলাই মাসে। দারুণ জনপ্রিয় এ দলটির ভক্তদের জন্য এটি বড় এক সুসংবাদ।
যাঁরা ভুলে যেতে বসেছেন একসময়ের বিশ্বমাতানো এ দলটির কথা, তাঁদের মনে করিয়ে দেওয়া অন্যায় হবে না যে, স্পাইস গার্লস নামের ইংলিশ পপ দলটির জন্ম হয়েছিল ১৯৯৪ সালে। মেলানি ব্রাউন, মেলানি চেজোম, এমা বান্টন, জেরি হ্যালিওয়েল আর ভিক্টোরিয়া বেকহাম ছিলেন এ দলের সদস্য। ১৯৯৬ সালে তাঁদের ‘ওয়ান্নাবি’ সিঙ্গলটি ৩৭টি দেশে টপ চার্টের শীর্ষে ছিল।
২০০০ সাল পর্যন্ত দলটির কার্যক্রম চলেছিল পুরোদমে। এরপর দলের সদস্যরা নিজেদের নিয়ে ব্যস্ত হয়ে পড়লে ম্রিয়মাণ হয়ে পড়ে স্পাইস গার্ল। ২০০৭-০৮ সময়কালে আবার এই পাঁচজন এক হন। এরপর আবার ২০১২ সাল পর্যন্ত বিরতি। ২০১২ সালে অলিম্পিকের সমাপনী অনুষ্ঠানে ‘ওয়ান্নাবি’ আর ‘স্পাইস আপ ইয়োর লাইফ’ গান দুটির মেডলি পরিবেশন করেন তাঁরা। আগামী বছরের জুলাই মাসে দলটির ২১তম প্রতিষ্ঠাবার্ষিকী উপলক্ষে হাইড পার্কে মিলিত হতে রাজি হয়েছেন মেলানি ব্রাউন, জেরি হ্যালিওয়েল ও এমা বার্টন। বাকি দুজনকেও এবার পাওয়া যাবে বলে আশা করা হচ্ছে। পুরো একটা বছর পাওয়া যাচ্ছে সামনে, সুতরাং হাইড পার্ক যে সত্যিই মুখরিত হবে স্পাইস গার্লসদের পদচারণে, সেই বিশ্বাসে রোমাঞ্চিত হচ্ছেন দলটির ভক্তরা। মিড ডে।
 
