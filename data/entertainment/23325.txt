
‘চলো সবাই জীবনের আহ্বানে’ গানটি দিয়ে দারুণ জনপ্রিয়তা লাভ করেন সংগীতশিল্পী মিলন মাহমুদ। এরপর তাঁর বেশ কয়েকটি অডিও অ্যালবাম প্রকাশিত হয়েছে। গেয়েছেন চলচ্চিত্র ও নাটকের গানও। অনেক দিন পর আবারও নাটকের গানে কণ্ঠ দিলেন তিনি। সম্প্রতি নতুন একটি ধারাবাহিক নাটকের টাইটেল গানে কণ্ঠ দিয়েছেন গায়ক, গীতিকার ও সুরকার মিলন মাহমুদ।‘নগর আলো’ শিরোনামের ধারাবাহিকটি রচনা করেছেন সাজিন আহমেদ বাবু, পরিচালনা করেছেন এম আর মিজান। ‘নগর আলোয় উড়ছে জীবন, করছে স্বপ্নের খোঁজ/ এই এখানে সময়ের রং হচ্ছে গাঢ় রোজ’ এমন কথায় গানটি লিখেছেন রবিউল ইসলাম জীবন, সুর ও সংগীত করেছেন বনি আহমেদ। সম্প্রতি বনির নিজস্ব স্টুডিওতে গানটির রেকর্ডিং হয়েছে।মিলন মাহমুদ বলেন, ‘এর আগে আরও দুটি ধারাবাহিক নাটকের টাইটেল গানে কণ্ঠ দিয়েছি। সেগুলোর কথা ও সুর আমার নিজেরই ছিল। এবার অন্যের কথা ও সুরে কাজ করলাম। গানটির কথা, সুর, সংগীত সবই চমত্কার হয়েছে। শুনলে যে কারও ভালো লাগবে।’‘নগর আলো’ ধারাবাহিকের বিভিন্ন চরিত্রে অভিনয় করেছেন মোশাররফ করিম, জুঁই করিম, জেনি, ফারুক আহমেদ, শামিমা নাজনীন, তারিক স্বপন, মিলন ভট্টাচার্য, পুতুল, টুনটুনি, কাজী রফিকুল ইসলাম প্রমুখ। খুব শিগগির একটি বেসরকারি টিভি চ্যানেলে নাটকটির প্রচার শুরু হবে।  
