
বছর খানেক আগেও ক্যামেরার অ্যাকশন আর কাট—এই শব্দ শুনেই সময় কেটে যেত চিত্রনায়িকা নিপুণের। চলচ্চিত্রের একসময়ের ব্যস্ত এই নায়িকা এখন সেখান থেকে দূরে সরে এসেছেন। বনানীতে চালু করা নারীদের সৌন্দর্যচর্চার প্রতিষ্ঠান ‘টিউলিপ নেইলস অ্যান্ড স্পা’ নিয়ে বেশ ভালোই ব্যস্ত আছেন তিনি। আপাতত এ নিয়েই ব্যস্ত থাকতে চান বলেও জানালেন এ অভিনেত্রী।প্রথম আলোর সঙ্গে আলাপে নিপুণ বললেন, ‘বেশ বড় পরিসরে আমার প্রতিষ্ঠানটি চালু করা হয়েছে। এখানে বিনিয়োগও অনেক। এই প্রতিষ্ঠান নিয়ে আমার স্বপ্নও অনেক। অনেক বড় পর্যায়ে এটিকে দেখতে চাই। তাই তো আমাকে নিয়মিতই সময় দিতে হয়।’অভিনয়ের ব্যস্ততার কথা জানতে চাইলে উত্তরে নিপুণ বললেন, ‘অভিনয়ের কারণেই তো সবাই আমাকে চেনেন। সেই সময়ের কথা তো মনে পড়ে ঠিকই। কিন্তু আমি এখন জনগণকে সঠিক সেবা দেওয়ার যে দায়িত্ব নিয়েছি, সেটাও তো আমাকে ঠিকঠাকভাবে পালন করতে হবে। আমার এখনকার লক্ষ্য হচ্ছে এই প্রতিষ্ঠানটি দাঁড় করানো। এরপর যদি সময় পাই তাহলে অভিনয় করব। গত ঈদেও অনেক পরিচালক আমাকে নিয়ে নাটক বানানোর ব্যাপারে আগ্রহ প্রকাশ করেছিলেন। কিন্তু আমি একটিমাত্র নাটকে অভিনয় করতে পেরেছি।’
