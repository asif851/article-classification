
পাঁচ বছর একে অন্যের ছায়া মাড়াননি। অবশেষে ২০১৩ সালে ভারতের কংগ্রেস নেতা বাবা সিদ্দিকের ইফতার অনুষ্ঠানে বুকে বুক মিলিয়ে দ্বন্দ্ব মাটিচাপা দেন শাহরুখ-সালমান। সেই থেকে তাঁদের ভক্তেরা পছন্দের এই দুই তারকাকে এক ছবিতে দেখার আশায় বুক বেঁধেছিলেন। এবার সম্ভবত তাঁদের আশা পূরণ হতে চলেছে। শোনা যাচ্ছে, যশরাজ ফিল্মসের নতুন ছবিতে শাহরুখ-সালমানকে নিয়ে কাজ করবেন নির্মাতা-প্রযোজক আদিত্য চোপড়া।এ প্রসঙ্গ ঘনিষ্ঠ সূত্রের বরাতে মিড-ডে ডটকম জানিয়েছে, দুই খানকে নিয়ে ছবি পরিচালনার সিদ্ধান্ত নিয়েছেন আদিত্য চোপড়া। শুরুতে ছবিটির একটি চরিত্রে রণবীর সিংকে নিতে চেয়েছিলেন আদিত্য। কিন্তু পরে তাঁর পরিবর্তে সালমানকে নেওয়ার সিদ্ধান্ত চূড়ান্ত করেন। আদিত্যর ধারণা, এক ছবিতে দুই খানের উপস্থিতি বক্স অফিসে ঝড় তুলবে।এরই মধ্যে রোমান্টিক-থ্রিলার ঘরানার ছবিটির চিত্রনাট্য শাহরুখ ও সালমানকে দেখান হয়েছে। দুজনই তা দারুণ পছন্দ করেছেন। তাঁরা আবার একসঙ্গে বড় পর্দায় কাজ করতে আগ্রহী। এরই মধ্যে ছবিটিতে অভিনয়ের জন্য শিডিউল দিয়েছেন শাহরুখ। ছবির কাজ শুরু হবে ২০১৬ সালের শেষদিকে।অবশ্য এখন পর্যন্ত ছবির নাম কিংবা প্রধান নারী চরিত্রে কারা অভিনয় করবেন তা চূড়ান্ত হয়নি। সবকিছু চূড়ান্ত হওয়ার পর আনুষ্ঠানিকভাবে ছবিটি সম্পর্কে বিস্তারিত জানাবেন আদিত্য চোপড়া।শাহরুখ ও সালমান অভিনীত ‘করণ অর্জুন’ ছবিটি মুক্তি পায় ১৯৯৫ সালে। বক্স অফিস কাঁপায় ‘করণ অর্জুন’। সর্বশেষ ২০০২ সালে ‘হাম তুমহারে হ্যায় সোনম’ ছবিতে একসঙ্গে দেখা যায় শাহরুখ ও সালমানকে।
