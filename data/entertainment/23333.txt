
গোল্ডেন গ্লোবের উত্তাপ এখনো কমেনি। অনুষ্ঠানের পর থেকে বিজয়ীদের নিয়ে হচ্ছে আলোচনা-সমালোচনা। তা ছাড়া অনুষ্ঠানের ফাঁকে ঘটে যাওয়া নানা কাণ্ডও এখন আড্ডার রসদ। গোল্ডেন গ্লোব অ্যাওয়ার্ডের প্রভাব থাকতে থাকতেই তাই একাডেমি অ্যাওয়ার্ড কর্তৃপক্ষও নড়েচড়ে বসল। তারা প্রকাশ করল ৯০তম অস্কারের প্রথম প্রচারণামূলক ছবি। সেখানে দেখা গেল, এবারের সঞ্চালক জিমি কিমেলকে।
কর্মক্ষেত্রে যৌন হয়রানি ঠেকাতে ও নারী-পুরুষের বৈষম্য দূর করতে এবারের গোল্ডেন গ্লোব অ্যাওয়ার্ড আসরে সংহতি প্রকাশ করে হলিউড। গত রোববার যুক্তরাষ্ট্রের ক্যালিফোর্নিয়ার বেভারলি হিলসে হয় এই অনুষ্ঠান। হলিউডের অভিনেত্রী, লেখিকা, নারী নির্মাতা, চিত্রনাট্যকার ও প্রযোজকদের গড়া জোট ‘টাইমস আপ’-এর আহ্বানে এতে সবাই পরে আসেন কালো পোশাক। আর কোনো কারণে হোক বা না হোক, এই কালো পোশাকের কারণে ৭৫তম গোল্ডেন গ্লোব চলচ্চিত্র ইতিহাসের এক বিপ্লবী অধ্যায় হয়ে থাকবে। এই আয়োজন নিয়ে নিঃসন্দেহে আলোচনা হবে অনেক দিন। কিন্তু গোল্ডেন গ্লোব নিয়ে আলোচনাই যে সব নয়, তা মনে করিয়ে দিতে গতকালই অস্কার কর্তৃপক্ষ প্রকাশ করল তাদের আসন্ন উৎসবের প্রথম প্রচারণামূলক ছবি। এই ছবিতে জিমি কিমেলকে অস্কারমূর্তি হাতে নানা ভঙ্গিতে দেখা গেছে। ছবির ওপরে লেখা ছিল ‘হোয়াট কুড পসিবলি গো রং?’ অর্থাৎ ‘কী ধরনের ভুল হতে পারে?’
ধারণা করা হচ্ছে, ৮৯তম একাডেমি অ্যাওয়ার্ডসে সেরা ছবির নাম ঘোষণায় যে মারাত্মক ভুল হয়েছিল, তা মনে করিয়ে দিতেই এই ছবির প্রকাশ। এবার আয়োজক একাডেমি অব মোশন পিকচার অব আর্টস অ্যান্ড সায়েন্সেস যে দারুণ সচেতন ও সাবধানি হয়ে অস্কার আয়োজন করতে যাচ্ছে, তা-ই বোঝানো হয়েছে ছবিতে। এমনকি সঞ্চালক জিমি কিমেলও স্বীকার করে বলেছেন, ‘আমি চাই না আবারও ভুল করে অস্কার ইতিহাসে নিজেকে ভুলভাবে স্মরণীয় করে রাখতে। আমার সঞ্চালনার সময় আরও একটি ঐতিহাসিক ভুল করার সুযোগ তৈরি করতে চাইছি না।’
উল্লেখ্য, ৮৯তম অস্কারও উপস্থাপনা করেছিলেন জিমি কিমেল। সে সময় বেশ প্রশংসিত হয় তাঁর কাজ। এ জন্যই সেবারের অনুষ্ঠানের পরপরই জিমিকেই আবারও দেওয়া হয় অস্কার সঞ্চালনার দায়িত্ব। এ বছরের অস্কার আসর বসতে যাচ্ছে যুক্তরাষ্ট্রের ক্যালিফোর্নিয়ার ডলবি থিয়েটারে ৪ মার্চ।
সূত্র: এএফটি ও দ্য লস অ্যাঞ্জেলেস টাইমস।
 
