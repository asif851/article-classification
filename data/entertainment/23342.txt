
২০১৩ সালে হলিউডে সবচেয়ে বেশি আয় করেছেন ‘আয়রন ম্যান’ তারকা রবার্ট ডাউনি জুনিয়র। সম্প্রতি পরিচালিত এক জরিপে গত এক বছরে হলিউডের সর্বাধিক আয়কারী অভিনেতাদের নামের তালিকায় শীর্ষে উঠে এসেছে ৪৮ বছর বয়সী এ তারকা অভিনেতার নাম। তাঁর আয়ের পরিমাণ ৭৫ মিলিয়ন মার্কিন ডলার।তালিকায় দ্বিতীয় অবস্থানে রয়েছেন চ্যানিং ট্যাটুম। ২০১৩ সালে তিনি আয় করেছেন ৬০ মিলিয়ন ডলার। আর ৫৫ মিলিয়ন ডলার আয় করে তালিকায় তৃতীয় স্থান দখল করেছেন হিউ জ্যাকম্যান। জ্যাকম্যানের পরই ঠাঁই পেয়েছে মার্ক হোয়েলবার্গের নাম। তাঁর আয়ের পরিমাণ ৫১ মিলিয়ন ডলার। সম্প্রতি এক খবরে এ তথ্য জানিয়েছে ই-অনলাইন।অন্যদিকে গত বছর ৩৩ মিলিয়ন ডলার আয় করে হলিউডের সর্বাধিক আয়কারী অভিনেত্রী নির্বাচিত হয়েছেন অস্কারজয়ী মার্কিন অভিনেত্রী অ্যাঞ্জেলিনা জোলি। আর দ্বিতীয় স্থান দখল করেছেন জেনিফার লরেন্স। তাঁর আয়ের পরিমাণ ২৬ মিলিয়ন ডলার। ২১.৫ মিলিয়ন ডলার আয় করে তৃতীয় অবস্থানে রয়েছেন ক্রিস্টেন স্টুয়ার্ট। সেরা পাঁচের বাকি দুটি স্থান দখল করেছেন যথাক্রমে জেনিফার অ্যানিস্টন (২০ মিলিয়ন ডলার) এবং এমা স্টোন (১৬ মিলিয়ন ডলার)।
