



মুম্বাইয়ের জিও গার্ডেনে পাঁচ দিনের ফ্যাশন আয়োজন। 
আয়োজনে গ্রীষ্মকালীন পোশাকের ডিজাইন আর ফ্যাশনের ধারার নমুনা দেখা যাবে। 
প্রথম দিনের শুরুর ফ্যাশন শোটি ছিল আইএনএফডির নবীন ডিজাইনারদের। 
ল্যাকমে ফ্যাশন উইক চলবে ৪ ফেব্রুয়ারি পর্যন্ত। 
ইউনিলিভারের ব্র্যান্ড ল্যাকমে এবং আইএমজি রিলায়েন্স এর আয়োজক।


চোখধাঁধানো পোশাকের চমক। দর্শক, সাংবাদিক, ডিজাইনার, মডেল—কেউই যেন কারও চেয়ে কম যান না। তারকা এখানে পোশাকই—সেটা মঞ্চে হোক কিংবা মঞ্চের বাইরে। ভারতের মুম্বাইয়ে গতকাল থেকে শুরু হওয়া ফ্যাশন আয়োজন ‘ল্যাকমে ফ্যাশন উইক সামার রিসোর্ট ২০১৮’ পুরো পরিবেশ অন্তত সে কথাই জানাচ্ছিল।
মুম্বাইয়ের জিও গার্ডেনে পাঁচ দিনের এই ফ্যাশন আয়োজন শুরু হলো নতুনের কেতন উড়িয়েই। আসছে গ্রীষ্মকালে পোশাকের ডিজাইন আর ফ্যাশনের ধারা কী হবে—এই আয়োজনে তার নমুনা দেখা যাবে। প্রথম দিনের শুরুর ফ্যাশন শোটি ছিল আইএনএফডির নবীন ডিজাইনারদের। ‘জেন নেক্সট’ নামের শোতে দেখা গেল নতুন ভাবনা, নতুন নকশা, পোশাকের কাটে নতুন ছন্দ। পাঁচজন নবীন ডিজাইনারের কাছে তো আশা ছিল এটাই। কলকাতার চিত্রকার আয়ুষ্মান মিত্র পোশাকে তুলে ধরেন তাঁর আঁকা ছবির কিছু অংশ।
বিকেলে খ্যাতনামা ডিজাইনার রিতু কুমারের পোশাক পরে মূল মঞ্চে এলেন মডেলরা। শো স্টপার হিসেবে ছিলেন অভিনেত্রী তাপসী পান্নু। হিপ–হপ বারোক শিরোনামে রিতু কুমারের পোশাকগুলোতে র‍্যাপ ও স্ট্রিট ফ্যাশনের ঝলক দেখা যায়। অসুস্থতার কারণে রিতু কুমার অবশ্য উপস্থিত থাকতে পারেননি।
অভিনেত্রী তাপসী পান্নুর স্বপ্ন ছিল—রিতু কুমারের নকশা করা পোশাক পরেই ফ্যাশন ডিজাইনারদের পোশাক পরা শুরু করবেন। কথায় কথায় প্রথম আলোকে তা জানালেন। তিনি বলেন, ‘স্কুলজীবন থেকে এ জন্য একটু একটু করে টাকা জমিয়েছি। পরে রিতু কুমারের ডিজাইন করা একটা পোশাক কিনেছিলাম।’
লাদাখের তাঁতের কাজ দেখা গেল পদ্মা রাজ কেশরির করা পোশাকে। কাপড় ধোয়ার বিষয়টিও যে পোশাকে ফুটে উঠতে পারে, সেটা মোহাম্মদ মাজহারের কাজ না দেখলে বোঝা যেত না।
মডেলরা ইস্তিরি হাতে মঞ্চে হেঁটে বেড়ালেন একটা শোতে। নজর কাড়ল হেলেনা বাজাজ লারসেনের করা পোশাক।
স্বাধীন, সুন্দর, অসীম—ধ্রুব কাপুর ও রাগিণী আহুজার পোশাকগুলো দেখে এই উক্তিগুলোই মনে পড়বে। হাফ ফুল কার্ভের আয়োজনে করা অভিনব শো দেখা গেল। যেখানে সাধারণ নারীরা তুলে ধরলেন সব বয়স এবং সব ধরনের শারীরিক কাঠামোর উপযোগী পোশাক। আমরিচ ও উর্বশী কাউরের ডিজাইনেও ছিল বৈচিত্র্য। সোনাল ভার্মার শোতে ছিল তাঁতের তৈরি পোশাকের ওপর উপস্থাপনা। ডিজাইনার নওশাদ আলী নিয়ে আসেন গরমের উপযোগী কাপড়ে তৈরি পোশাক। প্রথম দিনের আয়োজনটি শেষ হয় খ্যাতনামা ডিজাইনার আনিতা দোগড়ের পোশাকের ফ্যাশন শো দিয়ে।
ল্যাকমে ফ্যাশন উইক চলবে ৪ ফেব্রুয়ারি পর্যন্ত। ইউনিলিভারের ব্র্যান্ড ল্যাকমে এবং আইএমজি রিলায়েন্স এর আয়োজক।
