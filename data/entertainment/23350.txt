
ক্রিকেটার বিরাট কোহলির সঙ্গে প্রণয়ের সম্পর্কে জড়াননি বলে জোর দাবি করলেও সম্প্রতি নিউজিল্যান্ডের রাস্তায় বিরাটের সঙ্গে হাত ধরে হাঁটার সময় ক্যামেরাবন্দী হলেন বলিউডের অভিনেত্রী আনুশকা শর্মা। এভাবে নিজের অজান্তেই বিরাটের সঙ্গে প্রেমের গুঞ্জনের পালে ফের হাওয়া দিলেন ২৫ বছর বয়সী এ তারকা অভিনেত্রী।ভারত-নিউজিল্যান্ড টেস্ট সিরিজ খেলতে ভারতীয় ক্রিকেট দলের সঙ্গে নিউজিল্যান্ডের অকল্যান্ডে অবস্থান করছেন বিরাট কোহলি। তাঁকে সঙ্গ দিতে সেখানে ছুটে গেছেন আনুশকাও। নিউজিল্যান্ডের নৈসর্গিক সৌন্দর্য উপভোগের পাশাপাশি বিরাটের সঙ্গে অভিসারে মেতে দারুণ সময় পার করছেন ‘রব নে বানা দে জোড়ি’খ্যাত এ তারকা অভিনেত্রী।সম্প্রতি নিউজিল্যান্ডের রাস্তায় হাত ধরে হাঁটার সময় ক্যামেরাবন্দী হন বিরাট ও আনুশকা। ছবিতে আনুশকার চেহারা বোঝা না গেলেও প্রত্যক্ষদর্শীরা নিশ্চিত করেছেন বিরাটের সঙ্গে আনুশকাই হাঁটছিলেন। এক খবরে এ তথ্য জানিয়েছে ওয়ান ইন্ডিয়া।অনেক দিন থেকেই বিরাট-আনুশকার প্রেমের গুঞ্জন চলছে বলিউডে। এমনকি আনুশকার বাড়িতে উঠেছেন বিরাট—এমন খবরও চাউর হয়েছে। কিন্তু বলিউডের প্রেমের চিরায়ত রীতি মেনে বিরাটের সঙ্গে প্রেমের কথা অস্বীকার করেছেন আনুশকা।একটি শ্যাম্পুর বিজ্ঞাপনচিত্রে কাজ করতে গিয়ে বিরাট কোহলির সঙ্গে আনুশকার সখ্য গড়ে উঠেছিল। গত বছরের ১০ নভেম্বর মধ্যরাতে মুম্বাইয়ের ভারসোভা এলাকায় আনুশকার কালো রঙের রেঞ্জ রোভার গাড়িতে দেখা যায় বিরাটকে। তাঁদের একসঙ্গে দেখা যাওয়ার পর এই জুটির প্রেমের খবর চাউর হয় বলিউডে।
শুরুতে চুপ থাকলেও পরে বিরাট প্রসঙ্গে মুখ খোলেন আনুশকা। তিনি দাবি করেন, ‘আমি বিরাটের সঙ্গে অভিসারে মেতে উঠিনি। তবে তাঁর সঙ্গে আমার দারুণ বন্ধুত্বপূর্ণ সম্পর্ক গড়ে উঠেছে। বিরাট খুবই ভদ্র ও মার্জিত একজন মানুষ। হ্যাঁ, মাঝেমধ্যে আমাদের দেখা-সাক্ষাত্ হয়। তিনি আমার বাসায় আসেন। আমি মনে করি, এটা খুবই স্বাভাবিক একটি ঘটনা। বন্ধুদের মধ্যে তো দেখা-সাক্ষাত্ হবেই। কিন্তু আমি নিশ্চিত করেই বলতে পারি, আমরা প্রেমের সম্পর্কে জড়াইনি।’শুধু তা-ই নয়, আনুশকা তাঁর অ্যাপার্টমেন্ট ভবনের লিফটে এক নারীর সামনে বিরাটের ঠোঁটে চুমু খেয়েছেন বলেও খবর চাউর হয়েছিল। এ প্রসঙ্গে জানতে চাইলে আনুশকা হাসতে হাসতে বলেছিলেন, ‘চুমু খাওয়া তো দূরের কথা, কাউকে আলিঙ্গন করার অভ্যাসও আমার নেই। ছবির সেটে সবাই যখন একে অন্যকে আলিঙ্গন করে, তখন খুবই অস্বস্তি অনুভব করি আমি।’বিরাটের সঙ্গে প্রেমের সম্পর্কে জড়াননি দাবি করার কয়েক দিনের মাথায় আনুশকার বাড়িতে মাঝরাতের অতিথি হিসেবে হাজির হন বিরাট। তিনি বেশ নাটকীয়তা করেই মাঝরাতে আনুশকার বাড়িতে যান। দক্ষিণ আফ্রিকা সফর শেষে গত ৩১ ডিসেম্বর রাতে মুম্বাই বিমানবন্দরে নামেন বিরাট। তাঁর সফরসঙ্গী অন্য ক্রিকেটাররা তাঁদের জন্য অপেক্ষমাণ বাসে চেপে বিমানবন্দর এলাকা ত্যাগ করলেও থেকে যান বিরাট। কিছুক্ষণ পর তড়িঘড়ি করে একটি সাদা রঙের অওডি গাড়িতে চেপে তিনি বিমানবন্দর এলাকা ত্যাগ করেন। আর তাঁর সঙ্গে থাকা মালপত্র ওঠানো হয় একটি রেঞ্জ রোভার গাড়িতে। গাড়ির নম্বরপ্লেট (এমএইচ.০২.সিআর.৭২৭২) দেখে নিশ্চিত হওয়া যায়, সেটা আনুশকারই গাড়ি।ঘটনার এখানেই শেষ নয়। জুহুতে বদরিনাথ টাওয়ারের ২০ তলায় তিনটি নতুন ফ্ল্যাট কিনেছেন আনুশকা। জানুয়ারি মাসের শুরুর দিকে আনুশকার নতুন বাড়িতে দেখা যায় বিরাটকে। টানা পাঁচ দিন তিনি সেখানে ছিলেন। আনুশকার বাড়ি থেকেই ক্রিকেট ম্যাচ খেলতে নিউজিল্যান্ড গিয়েছিলেন বিরাট। এবার দেশটিতে বিরাটের সঙ্গে অভিসারে মেতে ওঠার পরও আনুশকা তাঁর সঙ্গে বন্ধুত্বের সম্পর্কের সীমা অতিক্রম করেননি বলে দাবি করেন কি না, সেটাই এখন দেখার বিষয়।   
