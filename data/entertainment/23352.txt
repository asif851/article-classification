
স্পেনের ইবিজা সমুদ্রসৈকতে অবকাশযাপনে গিয়ে আলোকচিত্রীদের ফাঁদে ধরা পড়ে কম ঝামেলা পোহাতে হয়নি বলিউডের আলোচিত তারকা যুগল রণবীর কাপুর ও ক্যাটরিনা কাইফকে। তাঁদের অন্তরঙ্গ মুহূর্তের ছবি ফাঁসে বিতর্কের ঝড় উঠলেও, এ ঘটনাকে রণবীর-ক্যাটরিনা খুব বেশি পাত্তা দিয়েছেন বলে মনে হয় না। আগামী অক্টোবরে নিউইয়র্কে অবকাশযাপনের পরিকল্পনা করছেন এ তারকা জুটি।এ প্রসঙ্গে ঘনিষ্ঠ সূত্রের বরাতে ‘মুম্বাই মিরর’ জানিয়েছে, রণবীর অভিনীত ‘বেশরম’ ছবিটি মুক্তি পাচ্ছে আগামী ২ অক্টোবর। আর অক্টোবরের প্রথম সপ্তাহেই নিউইয়র্কে উড়াল দেওয়ার পরিকল্পনা করছেন রণবীর-ক্যাটরিনা।এই মুহূর্তে হাতে থাকা বিজ্ঞাপনচিত্রের কাজ শেষ করার জন্য ব্যস্ত সময় পার করছেন ক্যাটরিনা। আর রণবীর ব্যস্ত আছেন ‘বেশরম’ ছবির প্রচারণা নিয়ে। পরবর্তী ছবি ‘জগ্গা জাসুস’-এর শুটিং শুরুর আগে ছুটি কাটিয়ে হালকা হতে চান রণবীর। আর ছুটি কাটানোর জন্য এবার তিনি বেছে নিয়েছেন নিউইয়র্ককে। ক্যাটরিনাকে সঙ্গে নিয়েই ছুটি কাটাতে চান তিনি।
নিউইয়র্কে অবকাশযাপনের সময় রণবীর-ক্যাটরিনাকে সঙ্গ দেবেন নির্মাতা করণ জোহর ও অয়ন মুখার্জি। এরই মধ্যে করণ ও অয়ন নিউইয়র্কে চলে গেছেন। সেখানে করণ তাঁর পরবর্তী ছবির কাহিনি লেখার কাজ শুরু করেছেন। অয়নও তাঁর পরবর্তী ছবির গল্প-ভাবনা নিয়ে কাজ করছেন সেখানে। নিউইয়র্কে করণ ও অয়নের সঙ্গে যোগ দেবেন রণবীর-ক্যাটরিনা। ছুটি কাটিয়ে দেশে ফিরেই অনুরাগ বসু পরিচালিত ‘জগ্গা জাসুস’ ছবির শুটিং শুরু করবেন রণবীর-ক্যাটরিনা।
‘আজব প্রেম কি গজব কাহানি’ (২০০৯) ও ‘রাজনীতি’ (২০১০) ছবিতে রণবীর-ক্যাটরিনা জুটিকে দারুণ পছন্দ করেছিলেন দর্শকরা। ‘রাজনীতি’ ছবি মুক্তির পর তিন বছর কেটে গেছে। এই সময়ে ব্যক্তিগত জীবনে একে অপরের অনেক কাছাকাছি এলেও, রুপালি পর্দায় জুটি বাঁধা হয়নি রণবীর-ক্যাটরিনার। অনেক দিন থেকেই জুটি বেঁধে অভিনয়ের চেষ্টা করছিলেন তাঁরা। কিন্তু ব্যাটে-বলে না মেলায় তাঁদের সে ইচ্ছে আর পূরণ হয়নি।
গত বছর মুক্তি পাওয়া ‘বরফি’ ছবিতে একসঙ্গে কাজ করার সময় দারুণ সুসম্পর্ক গড়ে উঠেছিল অনুরাগ বসু ও রণবীরের ভেতর। তখনই দুজন মিলে চলচ্চিত্র প্রযোজনা সংস্থা খোলার সিদ্ধান্ত নিয়েছিলেন। পরে তাঁরা সেই পরিকল্পনা বাস্তবায়নও করেন। এ বছর তাঁদের ‘পিকচার শুরু’ প্রোডাকশনের যাত্রা শুরু হয়। পিকচার শুরু প্রোডাকশনের ব্যানারের প্রথম ছবি ‘জগ্গা জাসুস’।
