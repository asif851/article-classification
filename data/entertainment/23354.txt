
মুক্তির আগেই ‘অ্যায় দিল হ্যায় মুশকিল’ ছবি নিয়ে আলোচনার শেষ ছিল না। পাকিস্তানি তারকা ফাওয়াদ খানের অভিনয় করা থেকে শুরু করে ঐশ্বরিয়া-রণবীরের চুমু বিতর্ক—কত কিছুই না হলো ছবিটি ঘিরে। এবার ন্যাড়া মাথায় দেখা গেল রণবীর কাপুর ও আনুশকা শর্মাকে।
একের পর এক চমক যেন মুঠোয় পুরে রেখেছিলেন ছবির পরিচালক করণ জোহর। ছবি মুক্তির পর এক এক করে সেগুলো বের করলেন ঝোলা থেকে। দর্শকও তাতেই মাত। বক্স অফিসে ছবিটির প্রথম দিনের আয় ১৩ কোটি রুপি। ছবিটির সঙ্গে টক্কর দেওয়া অজয় দেবগনের ‘শিবায়’ আয় করল ১০ কোটি রুপি।সে যা–ই হোক, সবকিছুই তো করণ জোহরের ঝোলার চমকের বদৌলতে! সে চমকের একটি হলো, রণবীর কাপুর আর আনুশকা শর্মার ন্যাড়া মাথা। এই বলিউড তারকাদ্বয় এর আগে জুটি বাঁধলেও চমক জাগাতে পারেননি। আর প্রথম চমকেই এক্কেবারে ন্যাড়া!কেন কেশহীন এই সাজ? তা জানতে হলে প্রেক্ষাগৃহে দিতে হবে ছুট।গত শুক্রবারে মুক্তি পাওয়া ছবিটির সাফল্যের দৌড়ে শুরুটা বেশ ভালো করেছে। ছবিতে রণবীরের সঙ্গে আরও অভিনয় করেছেন ঐশ্বরিয়া রাই। বলিউড হাঙ্গামা অবলম্বনে
