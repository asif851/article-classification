
ভূমিকম্প বিষয়ে সচেতন করতে গান গাইলেন কনা ও তৌফিক আহমেদ। রাজীব আশরাফের কথায় গানটির সুর ও সংগীতায়োজন করেছেন আরাফাত মোহসিন। গানের রেকর্ডিং শেষে চলছে মিউজিক ভিডিও নির্মাণের কাজ। যৌথভাবে মিউজিক ভিডিওটি নির্মাণ করছে বাশার জর্জিস ও কৃষ্ণেন্দু চট্টোপাধ্যায়।
এরই মধ্যে বেশ কিছু অংশের শুটিং হয়েছে বলে জানালেন বাশার। বললেন, মিউজিক ভিডিওতে অংশ নেবেন জাতীয় ক্রিকেট দলের খেলোয়াড়, মডেল ও অভিনেত্রী মুমতাহিনা টয়া, আয়েশা মনিকাসহ প্রায় ৩০০ জন। এরই মধ্যে রাজধানীর বিভিন্ন জায়গায় শুটিং হয়েছে।
ভূমিকম্প নিয়ে গান গাওয়া প্রসঙ্গে কনা বললেন, বেশ মজার একটি গান। ভিডিওটাই সেভাবেই নির্মাণ করা হয়েছে। দর্শকেরা আনন্দ পাবেন।
গান ও মিউজিক ভিডিওটি নির্মাণ করা হয়েছে দুর্যোগ ব্যবস্থাপনা ও ত্রাণ মন্ত্রণালয় ও বিবিসি মিডিয়া অ্যাকশনের উদ্যোগে।
পরিচালক জানালেন, ‘টরে টরে টক্কা’ শিরোনামের এই গানটি খুব তাড়াতাড়ি বিভিন্ন চ্যানেলে প্রচার শুরু হবে।
