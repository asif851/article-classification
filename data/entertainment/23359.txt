

প্রথম আলোর নিয়মিত আয়োজন ‘আলাপন’-এর তৃতীয় পর্বে আমন্ত্রণ জানানো হয়েছিল ঢালিউডের এ সময়ের আলোচিত নায়িকা নুসরাত ফারিয়াকে। বুধবার সন্ধ্যায় প্রথম আলো কার্যালয়ে হাজির হন তিনি। ঢাকার রাস্তায় দীর্ঘ যানজটে পড়ে নির্ধারিত সময়ে পৌঁছাতে না পারায় শুরুতেই দুঃখ প্রকাশ করেন ফারিয়া। কথা ছিল, আলাপ হবে ৩০ মিনিট। কিন্তু আড্ডা জমে যাওয়ায় শেষমেশ তা ঘণ্টা খানেক পর্যন্ত চলে।
সরাসরি এই আলাপনে বেশ প্রাণবন্ত ছিলেন ফারিয়া। প্রথম আলোর বিনোদন বিভাগের নিজস্ব প্রতিবেদক মনজুর কাদেরের উপস্থাপনায় নিজের ভবিষ্যৎ পরিকল্পনা, বিয়ে, অভিনয়জীবন সম্পর্কে খোলামনে বলে গেছেন এই অভিনেত্রী।
আলাপের শুরুতেই নিজের সম্পর্কে ফারিয়া একটি মজার তথ্য দেন। বলেন, ফিটনেস ধরে রাখতে গত বছর খাওয়ার ব্যাপারে বেশ সজাগ ছিলেন। এক কাপ কফি খেতেও দশবার ভেবেছেন। তবে এ বছর পেট পুরে খাবেন বলে ঠিক করেছেন।
নুসরাত ফারিয়ার নতুন বছর নাকি শুরু হয়েছে পিৎজা খেয়ে। ২০১৭ সাল ফারিয়ার জন্য কেমন ছিল? ‘গত বছর আমার জন্য ছিল ব্লকবাস্টার। ওই বছরে আমার তিনটি ছবি মুক্তি পেয়েছে। যেমন কাজ করতে চেয়েছি, তেমনটাই করতে পেরেছি। নিজের কাজের মধ্যে নতুনত্ব আনতে পেরেছি। তাই বছরটি নিয়ে আমি খুব হ্যাপি।’ বলছিলেন ফারিয়া।
শিগগিরই মুক্তি পাবে নুসরাত ফারিয়ার নতুন সিনেমা ‘ইন্সপেক্টর নটি কে’। ছবিতে তাঁর বিপরীতে দেখা যাবে কলকাতার নায়ক জিৎকে। যৌথ প্রযোজনার এই সিনেমার বাংলাদেশ অংশের প্রযোজক জাজ মাল্টিমিডিয়া। ফারিয়ার কাছে প্রশ্ন ছিল, ‘জাজের বাইরে অন্য কোনো প্রযোজকের ছবিতে এখন পর্যন্ত কেন দেখা যায়নি তাঁকে?’ বুদ্ধিমতী ফারিয়া হাসতে হাসতে বলেন, ‘অন্য কোনো প্রযোজক আমার কাছে আসে না। সবাই আমাকে খুব দামি ভাবে।’ ভালো ছবির প্রস্তাব পেলে আর ব্যাটে বলে মিলে গেলে নাকি যেকোনো প্রযোজনা প্রতিষ্ঠানের সঙ্গেই কাজ করবেন।
এপার বাংলার আরিফিন শুভ আর ওপার বাংলার জিৎ ও অঙ্কুশের সঙ্গে কাজ করেও আপাতত মন ভরছে না ফারিয়ার। স্বপ্ন দেখছেন বলিউড নায়ক বরুণ ধাওয়ানের সঙ্গে কাজ করার। ‘জুডুয়া ২’-এর এই নায়ককে নাকি ইদানীং ফারিয়ার ভীষণ পছন্দ।
ফেসবুক ও ইউটিউবে সরাসরি সম্প্রচারিত এ অনুষ্ঠানে প্রথম আলোর একজন পাঠক ফারিয়ার কাছে জানতে চান, ‘বলিউডের সালমান খান সিনেমা ছেড়ে দেওয়ার শর্তে বিয়ের প্রস্তাব দিলে কী করবেন?’ ফারিয়া মজা করে বলেন, ‘আমি সালমান খানের অত ভক্ত নই। তবে, এই প্রস্তাবটি বরুণ ধাওয়ান দিলে রাজি হয়ে যেতে পারি।’
তবে, ফারিয়ার বাংলাদেশি ভক্তরা এই ভেবে হতাশ হবেন না। মজার ছলে বরুণকে বিয়ে করার কথা বললেও পাত্র হিসেবে ফারিয়ার প্রথম পছন্দ বাংলাদেশের ছেলে। এ দেশের করপোরেট জগতের কাউকে তিনি বিয়ে করতে চান। যিনি তাঁকে বুঝবেন ও গুছিয়ে রাখবেন।
কাজ নিয়ে আলোচনা-সমালোচনা দুই থাকবে, এটাই স্বাভাবিক। তবে, ফারিয়া যখন যা করেছেন, সেখানেই পূর্ণ মনোযোগ দিয়েছেন। জানালেন, বিয়ে করলে সংসারের জন্যও ‘জীবন’ দিয়ে দেবেন। তাহলে কী বিয়ের পর এই নায়িকা পর্দাকে বিদায় জানাবেন? ফারিয়ার জবাব, কাজ আর সংসার দুটির মধ্যে সমন্বয় করতে পারলে অভিনয় ছেড়ে দেওয়ার কোনো দরকার পড়বে না। এই তারকার মতে, মেয়ে হিসেবে এই পৃথিবীকে তাঁর অনেক কিছু দেওয়ার আছে। এ জন্য তিনি নিজেকে অনেক সৌভাগ্যবান মনে করেন।
ফিল্ম ইন্ডাস্ট্রির ‘হট টপিক’ ‘কাস্টিং কাউচ বিতর্ক’ নিয়েও ‘আলাপনে’ কথা বলেছেন বাংলাদেশের এই অভিনয়শিল্পী। এমন কোনো অভিজ্ঞতার মুখোমুখি কি কখনো হতে হয়েছিল ফারিয়াকে? উত্তরে কোনো কূটনীতির আশ্রয় না নিয়ে ফারিয়া সরাসরি বলেন, ‘আমি সৌভাগ্যবান, কারণ কাস্টিং কাউচের স্যাক্রিফাইস জোনের মধ্য দিয়ে কখনো যাইনি। আমার আর জাজ মাল্টিমিডিয়ার সম্পর্ক নিয়ে অনেকের ভুল ধারণা আছে। হয়তো সেটা তাঁদের অতীতের কিছু কারণে। তবে আজিজ ভাই (জাজ মাল্টিমিডিয়ার কর্ণধার) ও জাজ মাল্টিমিডিয়া আমার সঙ্গে অনেক সৎ। আমার সঙ্গে তাঁর পেশাদারত্ব চমৎকার।’ সঙ্গে আরও যোগ করেন, ‘আমার নিজের নিরাপত্তা নিয়ে আমাকে কখনো ভাবতেই হয়নি। বরং সবার আগে আজিজ ভাই আমার নিরাপত্তা নিয়ে চিন্তা করেন। দুই বছর ধরে আমি সিনেমা করছি কিন্তু ঢাকার বাইরে কাজ করতে যেতে পারি না। কারণ আজিজ ভাই আমার সিকিউরিটি নিয়ে কনসার্ন। আর কাস্টিং কাউচের বিতর্ক যতই থাকুক। প্রতিভা না থাকলে, যে কেউ রিপ্লেস হতে বাধ্য। কারণ, দিন শেষে প্রোডাক্ট ও কোয়ালিটি ম্যাটার করে।’
দুই বছর আগে নুসরাত ফারিয়ার বলিউডে কাজ করার একটি খবর গণমাধ্যমে বেশ ফলাও করে প্রচার হয়েছিল। ফারিয়াও সেই কাজ নিয়ে বেশ আশাবাদী ছিলেন। কিন্তু পরে দেখতে পেলেন, আশার সঙ্গে বাস্তবতার বিশাল ফারাক। নিজেই সেই কাজ থেকে দূরে সরে এসেছেন বলে জানালেন। এখন বলিউডে কাজ করার অত তাড়া নেই এই তারকার। তিনি বলেন, ‘এপার ও ওপার বাংলার কাজের মধ্যেও আদতে তেমন কোনো পার্থক্য নেই। পার্থক্য কেবল কারিগরি দিকে। ঢাকাই ছবির তুলনায় কলকাতার ছবিগুলোর কারিগরি দিক থেকে আমাদের চেয়ে অনেক এগিয়ে।’
তিন বছরের চলচ্চিত্র ক্যারিয়ারে ফারিয়ার ছয়টি সিনেমা মুক্তি পেয়েছে। এ বছরে কাজের কোনো পরিকল্পনা করেননি ঠিকই কিন্তু ঐতিহাসিক কোনো রাজা-রানির গল্পের ছবিতে এ বছর অভিনয় করার ইচ্ছা আছে ফারিয়ার।
