
যাঁর জীবনের প্রথম ছবির নায়ক শাহরুখ খান, জীবনে তিনি আর কীই-বা পেতে চান! আনুশকা শর্মা তাঁর নাম। শাহরুখের সঙ্গে আবারও অভিনয়ের সুযোগ মিলেছিল দুটি ছবিতে। সেগুলোর মধ্যে মুক্তির অপেক্ষায় আছে ইমতিয়াজ আলী পরিচালিত দ্য রিং। বারবার নায়ক হিসেবে শাহরুখকে পাওয়ায় নিজেকে সমৃদ্ধ করতে পেরেছেন এই অভিনেত্রী। বিশেষ করে শাহরুখের জীবনবোধ ও দর্শন বরাবরই মুগ্ধ করেছে আনুশকাকে।আনুশকা শর্মা বলেন, ‘শাহরুখ খান ভীষণ বুদ্ধিমান একজন মানুষ। তাঁকে আমি শ্রদ্ধা করি। চলচ্চিত্র অঙ্গনে তাঁর কেউ ছিল না, কিন্তু তিনি এখন এই রাজ্যের রাজা। কতটা মেধা থাকলে এই অবস্থানে পৌঁছানো যায়, তা আমি জানি। কারণ, এই অঙ্গনে আমারও কেউ ছিল না।’ শাহরুখের সঙ্গে নিজের আরও একটি মিল খুঁজে পেয়েছেন আনুশকা। সেটি হচ্ছে জীবনবোধ ও দর্শনের। এই অভিনেত্রী বলেন, ‘আমাদের মিল মূলত দর্শনগত। আমাদের যখনই দেখা হয়, আমরা সিনেমা বা অভিনয় নিয়ে কথা বলি না। আলাপের বড় অংশজুড়ে থাকে “জীবন”। শাহরুখ খান অভিজ্ঞতার ভান্ডার। তাঁর কাছ থেকে আসলেই অনেক কিছু শেখার আছে।’স্বাভাবিকভাবে নিজের ব্যক্তিজীবন নিয়ে খোলামেলা নন আনুশকা। কিন্তু শাহরুখের সামনে গেলে যেন খুলে ফেলেন মনের পর্দা। প্রাণ খুলে কথা বলতে থাকেন বন্ধুপ্রতিম এই শিল্পীর সঙ্গে। আনুশকা নিজেই জানিয়েছেন সেসব। দ্য ইন্ডিয়ান এক্সপ্রেস।
