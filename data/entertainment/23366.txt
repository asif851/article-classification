
এরই মধ্যে বাংলাদেশের দর্শকদের মন ছুঁয়েছে শিহাব শাহীন পরিচালিত ছুঁয়ে দিলে মন ছবিটি। এবার সেটি ভারতের বাংলা ছবির দর্শকদের মন ছোঁয়ার জন্য প্রস্তুত। আগামী ফেব্রুয়ারি মাসে ভারতের পশ্চিমবঙ্গ আর ত্রিপুরার প্রেক্ষাগৃহে বাণিজ্যিকভাবে মুক্তি দেওয়া হবে ছবিটি। ছুঁয়ে দিলে মন ভারতে যৌথভাবে পরিবেশনায় রয়েছে পিয়ালি ফিল্মস ও জিরোনা এন্টারটেইনমেন্ট। জানা গেছে, একই সময়ে বাংলাদেশের প্রেক্ষাগৃহে মুক্তি পাবে কলকাতার ছবি বেলা শেষে। সৌমিত্র চট্টোপাধ্যায় ও স্বাতীলেখা সেনগুপ্ত অভিনীত ছবিটি পরিচালনা করেছেন শিবপ্রসাদ মুখোপাধ্যায় ও নন্দিতা রায়। বাংলাদেশে ছবিটি পরিবেশনায় রয়েছে এশিয়াটিক ও জিরোনা বাংলাদেশ। জিরোনা এন্টারটেইনমেন্টের ব্যবস্থাপনা পরিচালক শুভজিৎ রায় জানান, ভারতের চলচ্চিত্র সেন্সর বোর্ড ৪ ডিসেম্বর ছুঁয়ে দিলে মন ছবির ছাড়পত্র দিয়েছে। শুরুতে ছবিটি ১৫-২০টি প্রেক্ষাগৃহে মুক্তি দেওয়ার জন্য প্রয়োজনীয় পদক্ষেপ নেওয়া হচ্ছে। পরে এই সংখ্যা আরও বাড়বে। শুভজিৎ রায় বলেন, ‘বাংলাদেশের চলচ্চিত্রের মান এখন অনেক উন্নত হয়েছে। এরই ধারাবাহিকতায় এখন ছুঁয়ে দিলে মন ভারতের চলচ্চিত্রের বাজারে প্রদর্শিত হতে যাচ্ছে।’ শিহাব শাহীন বলেন, ‘ভারতের চলচ্চিত্রের বাজার বিশাল। সেখানে ছুঁয়ে দিলে মন বাণিজ্যিকভাবে মুক্তি পাওয়ায় বাংলাদেশের চলচ্চিত্র বিশাল এক দর্শক শ্রেণির কাছে পৌঁছে যাবে।’ছুঁয়ে দিলে মন প্রযোজনা করেছে এশিয়াটিক, ধ্বনি চিত্র ও মনফড়িং। ছবিতে অভিনয় করেছেন আরিফিন শুভ, মম, ইরেশ যাকের, মিশা সওদাগর, আলীরাজ প্রমুখ। এ বছরের এপ্রিল মাসে বাংলাদেশের প্রেক্ষাগৃহে মুক্তি পায় ছবিটি।
