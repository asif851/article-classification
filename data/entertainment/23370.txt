
প্রতিবছর যুক্তরাষ্ট্রের অস্টিনে আয়োজন করা হয় সংগীত ও চলচ্চিত্র উৎসব ‘সাউথ বাই সাউথওয়েস্ট’ (এসএক্সএসডব্লিউ)। এতে অংশ নেন বিভিন্ন দেশের দুই সহস্রাধিক অভিনয়শিল্পী, নির্মাতা, গানের দল ও সংগীতশিল্পী। আগামী বছর বাংলাদেশ থেকে এই উৎসবে অংশ নেওয়ার জন্য আমন্ত্রণ পেয়েছে বাংলাদেশের গানের দল ‘চিরকুট’।যুক্তরাষ্ট্রের টেক্সাসের অস্টিন শহরে নয় দিনের এই উৎসব শুরু হবে আগামী বছরের ১১ মার্চ। অস্টিনের শতাধিক ভেন্যুতে হবে উৎসবের অনুষ্ঠানগুলো। সেই ১৯৮৭ সাল থেকেই প্রতিবছর মার্চ মাসে অস্টিন যেন রূপ নেয় গান আর চলচ্চিত্রের নগরীতে। সংগীত আর চলচ্চিত্র-সংশ্লিষ্ট ব্যক্তিদের পদচারণে মুখরিত হয়ে ওঠে চারদিক। উৎসবে চলে চলচ্চিত্র প্রদর্শনী, মতবিনিময়, আলোচনা আর কনসার্ট। আন্তর্জাতিক খ্যাতনামা সংগীত বিপণন প্রতিষ্ঠানগুলো এই উৎসব থেকেই বেছে নেয় সম্ভাবনাময় শিল্পী, ব্যান্ড, গীতিকার, সুরকার আর সংগীত আয়োজকদের।সম্প্রতি ৪০ দিনের সফর শেষে গত বুধবার রাতে যুক্তরাষ্ট্র থেকে দেশে ফিরেছেন চিরকুটের সদস্যরা।গতকাল বৃহস্পতিবার এসএক্সএসডব্লিউ উৎসবে অংশ নেওয়া প্রসঙ্গে চিরকুটের সদস্য সুমি বলেন, ‘আমরা উৎসবে অংশ নেওয়ার ব্যাপারে সম্মতি জানিয়েছি। এখানে নিজেদের সৃজনশীল কাজগুলো যেমন সবার সামনে তুলে ধরা যাবে, তেমনি সংগীতনির্ভর আন্তর্জাতিক বাণিজ্যিক প্রতিষ্ঠানগুলোর সঙ্গেও একটা যোগসূত্র তৈরি হবে। আমরা আশা করছি, এই উৎসব থেকে চিরকুট ইতিবাচক সুবিধা পাবে।’
