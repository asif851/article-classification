
কলকাতায় পৌঁছে পরীমনি ফেসবুকে লিখেছেন, ‘লাভলি পিপল, লাভলি ডে, ইন্ডিয়া’। ঠিক দুদিন পর আবার লিখলেন ‘ব্যাড এক্সপেরিয়েন্স’। মেহেদি প্রস্তুতকারী একটি প্রতিষ্ঠানের বিজ্ঞাপনচিত্রের শুটিংয়ে ১০ এপ্রিল কলকাতায় যান বাংলাদেশি চলচ্চিত্রের আলোচিত নায়িকা পরীমনি। শুটিং শেষে গত বুধবার সন্ধ্যায় ঢাকায় ফিরেছেন তিনি।অভিজ্ঞতার এমন হাল কেন—জানতে চাইলে তিনি বলেন, ‘গিয়েছিলাম মেহেদির বিজ্ঞাপনের শুটিং করতে। তাই হাতে সুন্দর করে মেহেদী দিতে হবে। মেহেদী দেওয়ার পর সেই মেহেদি হাতে লেপ্টে গিয়েছিল। এরপর সেগুলো তুলে আবার নতুন করে দেওয়ার চেষ্টা করি। কিন্তু কোনোভাবেই লেপ্টে যাওয়া মেহেদি মোছা যাচ্ছিল না। কিছুতেই বুঝে উঠতে পারছিলাম না যে কী করব। মেজাজটা খুবই খারাপ হয়ে গিয়েছিল।’নতুন এই বিজ্ঞাপনচিত্র নিয়ে আপাতত বেশি কিছু বলতে রাজি হলেন না পরীমনি। শুধু বললেন, ‘বেশ বড় আয়োজন করে বিজ্ঞাপনটির শুটিং করা হয়েছে। শিগগিরই সংবাদ সম্মেলন করে বিস্তারিত জানানো হবে।’বৃহস্পতিবার একটি অনুষ্ঠানের মঞ্চে নাচার কথা ছিল তাঁর। তাই বুধবার দেশে ফিরে আবারও ব্যস্ত হয়ে পড়েন তিনি। অনেক রাত পর্যন্ত নৃত্যপরিচালক সোহাগের সঙ্গে অংশ নিতে হয় নাচের মহড়ায়।
