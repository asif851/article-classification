
নির্মাতা মুরাদ পারভেজ ও অভিনয়শিল্পী সোহানা সাবার সংসারে ভাঙনের খবর কিছুদিন ধরেই চাউর হচ্ছিল। কিন্তু তা নিয়ে কেউ মুখ খোলেননি। অবশেষে সোহানা সাবা নিজেই উদ্যোগী হয়ে জানান তাঁর বিচ্ছেদের খবর। এ জন্য তিনি মাধ্যম হিসেবে ব্যবহার করেছেন ফেসবুক ম্যাসেঞ্জার। গতকাল শনিবার অনুষ্ঠানিকভাবে বিবাহবিচ্ছেদ নিয়ে তাঁর অবস্থান পরিষ্কার করেন।সাবা লিখেছেন, আজ (শনিবার) অল্প কথায় কিছু ব্যাপারে সবাইকে কিছু জানাতে চাই। আমি আমার ব্যক্তিগত জীবনে কী করছি, কী ভাবছি, কোথায় যাচ্ছি, পছন্দ-অপছন্দ—এগুলো কখনোই মানুষকে জানাতে পছন্দ করি না। তবুও বিকৃত হয়ে বাইরের কেউ যাতে নোংরা কাদা ছোড়াছুড়ির সুযোগ না পায়, তাই আমি নিজেই কিছু কথা সবাইকে বলতে চাই। ‘ভালোবেসে মুরাদ পারভেজকে বিয়ে করি, অনেক অল্প বয়সে, বাবা-মার ইচ্ছের বিরুদ্ধে, মাত্র তিন মাস প্রেম করে। আমি তখন দুটি সিনেমায় অভিনয় করেছি আর মুরাদ “দৌড়” সিরিয়াল দিয়ে পরিচালক হিসেবে সবার কাছে পরিচিত। অনেকগুলো বছর মুরাদের সঙ্গে খুব সুন্দরভাবে কাটিয়েছি। আমাদের একমাত্র ছেলেকে নিয়ে স্বপ্নের মতো কিছু বছর পার করেছি। নিজেদের মধ্যে মতের অমিল হওয়ায় গত বছর ২৭ সেপ্টেম্বর থেকে আমরা আলাদাভাবে আছি। মুরাদ আমার সবচেয়ে পছন্দের নির্মাতা। শুধু তা-ই নয়, আমার বড় বন্ধু, প্রিয় বন্ধু। কিন্তু আমরা বোঝাপড়া করে ঠিক করেছি একসঙ্গে আর নয়। আইনি পদক্ষেপ নিয়েছি আমরা। যার শেষ পর্যায়ে চলে এসেছি।’মুরাদ পারভেজ পরিচালিত ‘বৃহন্নলা’ ছবিতে অভিনয় করেন সাবা। এই পরিচালকের আরও দুটি ছবিতে অভিনয় করার কথা ছিল সাবার। ছবি দুটির কী হবে—জানতে চাইলে সাবা বলেন, ‘আমি অভিনয়শিল্পী। পরিচালক যদি মনে করেন, এত কিছুর পরও আমি তাঁর ছবিতে অভিনয় করার উপযুক্ত, তাহলে অবশ্যই করব। আরেকটা কথা, আমি যখন নাটক কিংবা চলচ্চিত্রে অভিনয়ের সিদ্ধান্ত নিই, তখন নির্মাতা কে এবং কেমন পরিবেশে কাজ করছি, সেটাও আমার কাছে খুব গুরুত্বপূর্ণ। তাই সবকিছু মিলিয়ে ব্যাপারটি নিয়ে এখনো আরও ভাববার সময় আছে।’ এদিকে ১৫ মার্চ প্রথম আলোর সঙ্গে আলাপে সাবা ইঙ্গিত দিয়েছিলেন, তাঁরা খুব শিগগিরই বিচ্ছেদের সিদ্ধান্ত নিচ্ছেন। সপ্তাহ খানেকের মাথায় তাঁর কথার সত্যতা পাওয়া গেল।সাবার সঙ্গে বিচ্ছেদ প্রসঙ্গে মুরাদ পারভেজের সঙ্গে যোগাযোগের চেষ্টা করা হলেও তিনি ফোন ধরেননি।
