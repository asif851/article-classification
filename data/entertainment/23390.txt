
শিরোনামটা কি গোলমেলে ঠেকছে? গোলমেলে ঠেকার যৌক্তিক কারণও রয়েছে বটে৷ কেননা, ফিফা বিশ্বকাপ মাতানোর কথা যেখানে হচ্ছে, সেখানে লিওনেল মেসি, নেইমার, ক্রিস্টিয়ানো রোনালদোর মতো বিশ্বসেরা ফুটবলার রেখে কেন পিটবুল-লোপেজের কথা বলা হচ্ছে? তবে কী মেসি-নেইমার-রোনালদোর সঙ্গে পিটবুল-লোপেজও নামছেন চৌকোনা ওই সবুজ ময়দানে?হয়েছে, এবার খোলাসা করা যাক৷ তার আগে স্মৃতির কোষে একটু টোকা মারলে কেমন হয়? বেশি না, মোটে চার বছর আগে৷ মনে আছে তো, ২০১০ বিশ্বকাপে শাকিরার সেই ‘ওয়াকা ওয়াকা’! বিশ্বকাপজ্বরে পুড়তে থাকা গোটা দুনিয়া তখন কাঁপল শাকিরার গানে৷ ছেলেবুড়ো সবাই মাতোয়ারা কলম্বিয়ান সংগীতশিল্পীর সুরের জাদুতে! ‘ওয়াকা ওয়াকা’র আবেদন এতটাই গভীর হলো যে বিশ্বকাপ শেষেও তার রেশ রয়ে গেল৷ এই গান ইউটিউবেই দেখেছিল ৫০ লাখেরও বেশি মানুষ৷ তো এবারের খবর কী? ফুটবলপ্রেমীদের জন্য সুখবর, ব্রাজিল বিশ্বকাপে আনন্দের ঢেউ তুলতে এবারও থাকছে ২০১৪ বিশ্বকাপের থিম সং৷ ব্রাজিল বিশ্বকাপের থিম সংও নাকি একই রকম ঝড় তুলবে, ফিফা মহাসচিব জেরম ভালকের বিশ্বাস অন্তত তেমনই৷এখন আসল খবরটি জানানো যেতে পারে৷ এবার শাকিরা নন, তিনজন জনপ্রিয় তারকা গাইছেন ব্রাজিল বিশ্বকাপের থিম সং৷ নামগুলো অবশ্য প্রত্যাশার পারদ বাড়িয়ে দেবে অনেকখানি৷ মার্কিন অভিনেত্রী-সংগীতশিল্পী জেনিফার লোপেজের সহশিল্পী হিসেবে থাকছেন ব্রাজিলের জনপ্রিয় সংগীতশিল্পী ক্লদিয়া লেইতে৷ আর গানটির ফিচার করবেন জনপ্রিয় কিউবান-আমেরিকান র৵াপ সংগীতশিল্পী পিটবুল৷ সম্প্রতি রিও ডি জেনিরোর মারাকানা স্টেডিয়ামে আনুষ্ঠানিকভাবে ঘোষণা করা হয়েছে থিম সংয়ের মূল বার্তা৷ ইংরেজিতে মূল বার্তা ‘উই আর ওয়ান’, পতুর্গিজ ভাষায় ‘ওলে ওলা’৷ দুটির অর্থ: ‘আমরা সবাই এক’৷এ ক্ষেত্রে পিটবুলের অভিব্যক্তি, ‘আমরা এখানে সব বাধা ভেঙে দেব৷ দেখিয়ে দেব ফুটবল আর গান, আমরা এক৷’ এ প্রসঙ্গে লোপেজ বলেন, ‘বেড়ে উঠেছি ফুটবলপাগল বাড়িতে৷ পিটবুল ও ক্লদিয়া লেইতের সঙ্গে উদ্বোধনী অনুষ্ঠানে পারফর্ম করব ভেবে ভীষণ রোমাঞ্চিত৷ বৈশ্বিক ঐক্য, প্রতিযোগিতা ও খেলার জন্য এটি এক দারুণ উদ্যাপন৷’ আর লেইতের মন্তব্য, ‘সংগীত আমার প্যাশন৷ ফুটবল ব্রাজিলিয়ানদের প্যাশন৷ এটা আমাদের ব্রাজিলিয়ানদের জন্য বিশেষ এক মুহূর্ত৷ আমরা জানি, কীভাবে উদ্যাপন করতে হয়৷’ এই ত্রয়ীর পরিবেশনায় ব্রাজিল বিশ্বকাপের থিম সংয়ের রেকর্ডিং এরই মধ্যে শেষ৷ গানটি রেকর্ড করেছে সনি মিউজিক এন্টারটেইনমেন্ট৷ অ্যারেনা ডি সাও পাওলোতে বিশ্বকাপের পর্দা উন্মোচনের দিন গানের তালে পারফর্ম করবেন তিন তারকাই৷ফুটবল বিশ্বকাপ এক বৈশ্বিক আনন্দ৷ আনন্দের ষোলোকলা পূর্ণ করতে প্রতিবারই বিশ্বকাপ ফুটবল উপলক্ষে ফিফা তৈরি করে থিম সং৷ বিশ্বকাপ উপলক্ষে সংগীত তৈরির রীতি প্রথম চালু হয় ১৯৬২ সালে, চিলি-বিশ্বকাপ থেকে৷  রানা আব্বাসসূত্র: এএফপি, রয়টার্স ও ওয়েবসাইট৷
 
