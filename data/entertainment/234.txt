
কলকাতার প্রেক্ষাগৃহে আবারও দেখা যাবে বাংলাদেশের অভিনেত্রী জয়া আহসানকে। আসছে দুর্গাপূজায় মুক্তি পেতে যাচ্ছে জয়ার নতুন ছবি রাজকাহিনি। ছবিটি নির্মাণ করেছেন ভারতের জাতীয় চলচ্চিত্র পুরস্কার পাওয়া পরিচালক সৃজিত মুখার্জি। এর আগে কলকাতার আবর্ত এবং একটি বাঙালি ভূতের গপ্পো ছবিতে দেখা গেছে জয়াকে।১৫ আগস্ট রাজকাহিনির ট্রেলার প্রকাশিত হবে। আর গানের ভিডিও মুক্তি দেওয়া হবে সেপ্টেম্বরে। এর পাশাপাশি শুরু হবে ছবির প্রচারণার কাজ। এতেও অংশ নেবেন জয়া। রাজকাহিনি নিয়ে জয়া বলেন, ‘এরই মধ্যে ফেসবুক ও টুইটারের মাধ্যমে যাঁরা ছবিটি সম্পর্কে জেনেছেন, সবাই খুব প্রশংসা করেছেন। সবাই জেনে গেছেন, ছবিটি দেশভাগের গল্প নিয়ে। ছবিতে কাজ করতে গিয়ে আমার কাছে মনে হয়েছে, যুদ্ধ করছি। নিজেকে সে সময়েরই একজন বলে মনে হয়েছে। এর আগে গেরিলা ছবির কাজ করার সময় এমনটাই মনে হয়েছিল। তবে পর্দায় আমাকে কেমন লাগবে, আর দর্শকেরাই বা কীভাবে নেবেন, তা জানি না।’রাজকাহিনি ছবিতে আরও অভিনয় করেছেন ঋতুপর্ণা সেনগুপ্ত, শাশ্বত চট্টোপাধ্যায়, আবির, যিশু সেনগুপ্ত, পার্নো, লিলি চক্রবর্তী, প্রিয়াঙ্কা সরকার, সুদীপ্তা চক্রবর্তী, সায়নী ঘোষ, ধৃতিমান চট্টোপাধ্যায়, ঋদিমা ঘোষ, দিতিপ্রিয়া রায়, এনা সাহা, কাঞ্চন মল্লিক, রুদ্রনীল ঘোষ, রজতাভ দত্ত, বিশ্বজিৎ চক্রবর্তী, ব্রাত্য বসু, কৌশিক সেন প্রমুখ।
