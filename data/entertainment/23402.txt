
দাম্পত্য জীবনে বিচ্ছেদের পথে হাঁটতে যাচ্ছেন ‘কৃশ’ তারকা হৃতিক রোশন। স্ত্রী সুজান রোশনের সঙ্গে সম্পর্কের টানাপোড়েনের জেরেই যে তাঁরা পৃথক হতে যাচ্ছেন, সম্প্রতি এ তথ্য জানিয়েছে জিনিউজ।চলতি মাসের শুরুর দিকে হৃতিকের বাবা রাকেশ রোশনের জন্মদিনের অনুষ্ঠানে সুজান তাঁর মা-বাবা ও ভাইয়ের সঙ্গে অতিথি হিসেবে হাজির হন। শুধু তা-ই নয়, বেশ দেরিতে অনুষ্ঠানে যোগ দিলেও মাত্র আধঘণ্টা পরেই সেখান থেকে চলে যান সুজান। তাঁর এমন সংক্ষিপ্ত উপস্থিতি ও হঠাত্ চলে যাওয়ার বিষয়টি নিয়ে নানা কানাঘুষা হয়।হৃতিক-সুজানের সম্পর্কে মেঘের ঘনঘটার কারণ সম্পর্কে নিশ্চিত হওয়া না গেলেও জিনিউজ জানিয়েছে, সম্ভবত ১৩ বছরের দাম্পত্য জীবনের ইতি টানতে যাচ্ছেন তাঁরা।প্রকাশিত খবরে বলা হয়েছে, সুজান বেশ কিছুদিন আগেই স্বামীর বাড়ি ছেড়ে বাবার বাড়ি গিয়ে উঠেছেন। হৃতিক-সুজান দম্পতির দুই ছেলে রিহান ও রিদান। তারা হৃতিকের সঙ্গেই থাকছে। মায়ের সঙ্গে দেখা করতে তারা মাঝেমধ্যে নানাবাড়িতে গেলেও, সুজান একদমই শ্বশুরবাড়িতে যান না ছেলেদের দেখার জন্য।এদিকে ঘনিষ্ঠ কয়েকটি সূত্র দাবি করেছে, রাকেশ রোশনের ৬৪তম জন্মদিনের পুরো অনুষ্ঠানের আয়োজন করেছিলেন হৃতিক। অথচ সেই অনুষ্ঠানে দেরিতে হাজির হয়েও অল্প সময় পরই সুজানের চলে যাওয়াকে খুবই অপছন্দ করেছেন তিনি। জন্মদিনের অনুষ্ঠানে সুজানের দেরিতে হাজির হওয়ার পেছনের কারণ সম্পর্কে জানা গেছে, তাঁর মা-বাবা শারীরিকভাবে অসুস্থ থাকায় রাত ১০টা ৪৫ মিনিটে বাবা সঞ্জয় খান, ভাই জায়েদ খান ও মা জেরিন খানের সঙ্গে অনুষ্ঠানস্থলে হাজির হয়েছিলেন সুজান। কিন্তু কেক কাটার পর্ব শেষ হতে না হতেই রাত সোয়া ১১টার দিকে কেন তিনি চলে যান, সে বিষয়ে কিছু জানা যায়নি।
বলিউডের বর্ষীয়ান অভিনেতা ও নির্মাতা সঞ্জয় খানের মেয়ে সুজানের সঙ্গে হৃতিকের বিয়ে হয় ২০০০ সালের ২০ ডিসেম্বর। ২০০৬ সালে তাঁদের ঘরে আসে প্রথম ছেলে রিহান। দুই বছর পর দ্বিতীয় ছেলে রিদানের জন্ম হয়।
