
৭৫তম গোল্ডেন গ্লোব অ্যাওয়ার্ডের রেশ কাটতে না কাটতেই জানা গেল বাফটা অ্যাওয়ার্ডের মনোনীতদের নাম। গতকাল মঙ্গলবার ৭১তম বাফটা অ্যাওয়ার্ডের মনোনীতদের তালিকা ঘোষণা করা হয়। মনোনয়নের দিক থেকে এগিয়ে আছে গিজেরমো দেল তোরো পরিচালিত ছবি ‘দ্য শেপ অব ওয়াটার’। সেরা চলচ্চিত্র, সেরা পরিচালক, সেরা অভিনেত্রী, সেরা পার্শ্ব-অভিনেত্রী, সেরা চিত্রনাট্য, সেরা কোরিওগ্রাফি, সেরা সম্পাদনা, সেরা পোশাকসহ ১২টি বিভাগে উঠে এসেছে এই ছবির নাম। নয়টি মনোনয়ন পেয়েছে চলচ্চিত্র ‘ডার্কেস্ট আওয়ার’ ও ‘থ্রি বিলবোর্ডস আউটসাইড এবিং, মিশৌরি’। আর ‘ব্লেড রানার ২০৪৯’ ও ‘ডানকার্ক’ পেয়েছে আটটি মনোনয়ন।
সেরা চলচ্চিত্র বিভাগে ‘দ্য শেপ অব ওয়াটার’-এর সঙ্গে আছে ‘কল মি বাই ইওর নেম’, ‘ডার্কেস্ট আওয়ার’, ‘ডানকার্ক’ ও ‘থ্রি বিলবোর্ডস আউটসাইড এবিং, মিশৌরি’র ছবির নাম। সেরা অভিনেত্রী বিভাগে এবার গোল্ডেন গ্লোব জয়ী সেরা অভিনেত্রী ফ্রান্সিস ম্যাকডরমেন্ডের সঙ্গে লড়বেন আনেত্তা বেনিং, মারগোট রোবি, স্যালি হোকিন্স ও সেরশা রোন্যান। এদিকে সেরা অভিনেতার মনোনয়ন পেয়েছেন ড্যানিয়েল ডে-লুইস, ড্যানিয়েল ক্যালুয়া, গ্যারি ওল্ডম্যান, জেমি বেল ও টিমোথি শ্যালামে।
তবে, বাফটার মনোনয়ন তালিকার কোথাও মেরিল স্ট্রিপ আর টম হ্যাংকস অভিনীত ‘দ্য পোস্ট’ ছবির নাম না থাকায় অনেকেই অবাক হয়েছেন। এই তালিকায় ‘ভিক্টোরিয়া অ্যান্ড আবদুল’ ছবির তারকা জুডি ডেঞ্চ ও ‘দ্য লেজার সিকার’ ছবির অভিনেত্রী হেলেন মিরেনের নাম খুঁজে পাওয়া যায়নি। যদিও গত সোমবার আয়োজিত গোল্ডেন গ্লোব পুরস্কারে তাঁরা দুজনই মনোনয়ন পেয়েছিলেন।
এ বছর বাফটা পুরস্কারের আসর বসবে আগামী ১৮ ফেব্রুয়ারি লন্ডনের রয়্যাল অ্যালবার্ট হলে। এদিন মোট ২৪টি বিভাগে বিজয়ীদের পুরস্কার প্রদান করা হবে। এবার বাফটা পুরস্কার বিতরণী অনুষ্ঠান উপস্থাপনা করবেন ৭১ বছর বয়সী ব্রিটিশ অভিনেত্রী জোয়ানা লামলি। বিবিসি
