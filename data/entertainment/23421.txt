
পঞ্চগড়ের বিভিন্ন স্থানের জমিতে ধানের পাশাপাশি নানা জাতের পাথর পাওয়া যায়। সেই পাথর জমি খুঁড়ে রেলস্টেশনের আশপাশে জড়ো করা হয়। তারপর সেগুলো চাহিদা অনুযায়ী ওয়াগনে ভরে দেশের বিভিন্ন জায়গায় চালান করা হয়। পাথর চালা, ওয়াগনে ভরা কাজগুলো সাধারণত নারী শ্রমিকেরাই করেন। ময়মুনা তাঁদেরই একজন। যক্ষ্মা রোগে আক্রান্ত পঞ্চগড় রেলস্টেশনের গ্যাংম্যান কফিলের জন্য ময়মুনা যে চরম আত্মত্যাগ করেন, সেই ত্যাগের গল্প নিয়ে পূর্ণদৈর্ঘ্য কাহিনিচিত্র ‘ছিটকিনি’।
ছবিতে ‘ময়মুনা’ চরিত্রে অভিনয় করেছেন রুনা খান। তিনি বললেন, ‘এই ছবিতে অভিনয় করতে গিয়ে একজন পাথরশ্রমিকের জীবনের কষ্ট আর আনন্দ খুব কাছ থেকে দেখেছি। এটা আমার জন্য নতুন অভিজ্ঞতা। গেল বছর এই সিনেমার বেশির ভাগ অংশের শুটিং করেছি পঞ্চগড়ে।’
২০১৩-১৪ অর্থবছরে সরকারি অনুদান পায় ছবিটি। কাহিনি ও চিত্রনাট্য লিখেছেন এবং পরিচালনা করছেন সাজেদুল আউয়াল। জানান, পঞ্চগড় রেলস্টেশনে ২৯ বছর আগে ওয়াগনে ভরে পাথর আনতে গিয়েছিলেন তিনি। তখন তিনি ‘ছিটকিনি’র কাহিনি লিখেছিলেন। এবার তার চলচ্চিত্ররূপ দিয়েছেন। এটি একটি আত্মজৈবনিক কাহিনি। ‘ছিটকিনি’ যৌথভাবে প্রযোজনা করেছে যোজনা প্রোডাকশনস ও ইমপ্রেস টেলিফিল্ম। জানা গেছে, আগামী শুক্রবার প্রেক্ষাগৃহে মুক্তি পাবে ছবিটি।সাজেদুল আউয়াল বলেন, ‘মৈমনসিংহ গীতিকার “মলুয়া” পালায় মলুয়ার চরিত্র যেভাবে চিত্রিত হয়েছে, “ছিটকিনি”তে ময়মুনার চরিত্র ঠিক উল্টোভাবে চিত্রিত হয়েছে।’ তাঁর মতে, চলচ্চিত্রে তিনি ‘উল্টো পালা’ রচনা করেছেন।
অনুদান পাওয়ার এত বছর পর ছবিটি মুক্তি পাচ্ছে। কেন? সাজেদুল আউয়াল বলেন, ‘ছবির কাহিনি শীতকালের। কয়েক বছর ধরে শীতকালে দীর্ঘ শুটিং হয়েছে।’
‘ছিটকিনি’ ছবিতে অভিনয় করছেন রুনা খান, ভাস্বর বন্দ্যোপাধ্যায়, আমিনুর রহমান মুকুল, মানস বন্দ্যোপাধ্যায়, মাহমুদুল ইসলাম, মুসতাগিসুর রহমান, রুবলী, জহিরুজ্জামান, আপন প্রমুখ।
পরিচালক তাঁর অকালপ্রয়াত দুই বন্ধু চলচ্চিত্রকার তারেক মাসুদ আর চিত্রগ্রাহক মিশুক মুনীরকে উৎসর্গ করেছেন চলচ্চিত্রটি।
