
নিজস্ব ঢংয়ে অসাধারণ অভিনয়নৈপুণ্য উপহার দিয়ে অগণিত ভক্ত ও দর্শকের হূদয় জয় করেছেন বলিউডের অভিনেতা শাহরুখ খান। দুই দশকেরও বেশি সময় ধরে অভিনয় জগতে তাঁর বিচরণ। দীর্ঘ অভিজ্ঞতায় অভিনয়ের খুঁটিনাটি এখন তাঁর নখদর্পণে। সম্প্রতি সামাজিক যোগাযোগ রক্ষার জনপ্রিয় খুদে ব্লগসাইট টুইটারে অভিনয় জ্ঞান বিতরণ করে খবরের শিরোনাম হয়েছেন ‘বলিউড বাদশাহ’ শাহরুখ।টুইটারে অসংখ্য অনুসারী ও ভক্তদের উদ্দেশে সম্প্রতি শাহরুখ অভিনয়ের গুরুত্বপূর্ণ কিছু বিষয় তুলে ধরেছেন। এ প্রসঙ্গে শাহরুখ তাঁর টুইটার বার্তায় লিখেছেন, ‘অভিনয় জ্ঞান ১: যা আপনি বোঝেন না, তা ফুটিয়ে তোলাটাই হচ্ছে অভিনয়। জানা কোনো বিষয় তুলে ধরাকে অভিনয় বলা যায় না। কোনো কিছু জানলে সেটাকে ‘‘ফ্যাক্ট’’ বলে। কাজেই জানা কোনো বিষয়ে অভিনয় করলে তা ‘‘অ্যাক্টিং’’ নয়, ‘‘ফ্যাক্টিং’’ হয়ে যায়।’ সম্প্রতি এক খবরে এমনটিই জানিয়েছে ইন্দো-এশিয়ান নিউজ।শাহরুখ আরও লিখেছেন, ‘অভিনয় জ্ঞান ২: অভিনয়ে হূদয় ঢেলে দিতে হবে। সত্যকে উপলব্ধি করতে হবে। এমনকি মিথ্যা কোনো বিষয়কেও সত্য বলে ধরে নিয়ে অভিনয় করতে হবে। বিশ্বাস করতে হবে, সেটাই চিরন্তন সত্য। যদিও আপনি খুব ভালো করেই জানেন, আপনি যা করছেন, সেটা চিরস্থায়ী কিছু নয়।’বর্তমানে ‘হ্যাপি নিউ ইয়ার’ ছবির শুটিং নিয়ে ব্যস্ত সময় পার করছেন শাহরুখ খান। ছবিটির পরিচালকের আসনে রয়েছেন তাঁরই কাছের বন্ধু নির্মাতা ও কোরিওগ্রাফার ফারাহ খান। আর ছবিটির প্রযোজক শাহরুখপত্নী গৌরী খান। গত বছর ‘চেন্নাই এক্সপ্রেস’ ছবির ব্যাপক সাফল্যের পর ‘হ্যাপি নিউ ইয়ার’ ছবিতে ফের দীপিকা পাড়ুকোনের সঙ্গে জুটি বেঁধেছেন শাহরুখ। অন্যান্য চরিত্রে রয়েছেন অভিষেক বচ্চন, সনু সুদ, জ্যাকি শ্রফ, বোমান ইরানি, ভিভান শাহ প্রমুখ।
