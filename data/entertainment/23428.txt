
রণবীর কাপুর ও ক্যাটরিনা কাইফ অভিনীত ‘জাগগা জাসুস’ অবশেষে মুক্তি পাচ্ছে। ২০১৪ সালের শেষের দিকে ছবিটির শুটিং শুরু করেছিলেন পরিচালক অনুরাগ বসু। এরপর নানা কারণে বারবার পেছাচ্ছিল ছবির শুটিং। আবার শুটিং শেষ হওয়ার পর মুক্তির জন্য জুতসই কোনো দিনও খুঁজে পাওয়া যাচ্ছিল না। অবশেষে আগামী ১৪ জুলাই ছবি মুক্তির দিন চূড়ান্ত করা হয়েছে। গত সপ্তাহে এই সিনেমার একটি গান উদ্বোধনী অনুষ্ঠানে ছবিটি নিয়ে কথা বলেছেন পরিচালক অনুরাগ বসু।
অনুরাগ বলেন, ছোটদের জন্য একটি সিনেমা বানানোর ইচ্ছা ছিল তাঁর। সেই চিন্তা থেকেই নাকি ‘জাগগা জাসুস’-এর জন্ম। তার মানে কি ‘জাগগা জাসুস’ ছোটদের ছবি? অনুরাগের ভাষ্য, ‘আমার তৈরি “বারফি” ছবিটি দেখে আমার মেয়ে বেশ পছন্দ করেছিল। খেয়াল করলাম, আমাদের দেশের শিশুরা স্কুলের ছুটিতে বিদেশি নানা ছবি দেখে কাটায়। কারণ, হলিউডে ছোটদের জন্য অনেক সিনেমা তৈরি হয়। ওরা সেসবই দেখে বিনোদিত হয়। সেই অর্থে ভারতে এখন আগের মতো শিশুদের উপযোগী সিনেমা তৈরি হচ্ছে না।’ তিনি আরও বলেন, ‘এই চিন্তা থেকেই আমি “জাগগা জাসুস” বানিয়েছি। এটি ছোটবড়-নির্বিশেষে পরিবারের সবাই মিলে দেখার মতো একটি সিনেমা।’
‘জাগগা জাসুস’ একটি মিউজিক্যাল কমেডি। রোমাঞ্চের স্বাদও পাওয়া যাবে এতে। এ সিনেমায় একজন কিশোর গোয়েন্দার গল্প বলা হয়েছে, যে তার হারিয়ে যাওয়া বাবার সন্ধানে গোয়েন্দাগিরি করতে নামে। দেড় ঘণ্টা দৈর্ঘ্যের এই ছবির সংগীত পরিচালনা করেছেন প্রিতম। যৌথভাবে ছবিটি প্রযোজনা করেছেন অনুরাগ বসু, সিদ্ধার্থ রায় কাপুর ও রণবীর কাপুর। হিন্দুস্তান টাইমস।
