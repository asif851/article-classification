
সব জল্পনার অবসান হলো। জানা গেছে সোনম কাপুর আর আনন্দ আহুজার বিয়ের তারিখ। ৮ মে মুম্বাইয়ে তাঁদের বিয়ের আনুষ্ঠানিকতা সম্পন্ন হবে। আজ মঙ্গলবার সন্ধ্যায় এই দুজনের পক্ষ থেকে তাঁদের একজন মুখপাত্র এই তথ্য জানিয়েছেন। তিনি বলেছেন, ‘সোনম কাপুর আর আনন্দ আহুজার বিয়ের ঘোষণা দিয়ে কাপুর ও আহুজা পরিবার আনন্দ ও গর্বিত। ৮ মে মুম্বাইয়ে বিয়ের অনুষ্ঠান হবে। যেহেতু এটা পারিবারিক ব্যাপার, তাই কিছু গোপনীয়তা থাকবেই। আমরা আশা করব, আপনারাও এর প্রতি সম্মান জানাবেন। আপনাদের সবার আশীর্বাদ আর শুভেচ্ছা কামনা করছি।’
এদিকে গত রোববার প্রথম আলোর পাঠকদের জানানো হয়, সোনম আর আনন্দের বিয়ের সানাই এবার বাজল বলে। মুম্বাইয়ে সোনমদের বাড়ি মরিচবাতি দিয়ে সাজানো হয়েছে। এই নায়িকার মা সুনীতা ভবানী কাপুরকে দাঁড়িয়ে থেকে আলোকসজ্জার কাজ তদারক করতে দেখা গেছে। আলোর রোশনাইয়ে ভরে গেছে তাঁদের বাড়ি থেকে শুরু করে আশপাশের রাস্তার চারপাশ। কারণ বাড়ির বড় মেয়ের বিয়ে বলে কথা।
গত শুক্রবার সোনমদের আলোকসজ্জিত বাড়ির ভিডিও আর ছবি গোপনে তুলে আনেন একদল পাপারাজ্জি। সেই ছবি ইন্টারনেটে প্রকাশ পাওয়ার পর সবাই নিশ্চিত হয়েছেন সোনমের বিয়ের সব প্রস্তুতি শেষ। শিগগিরই পাওয়া যাবে মালাবদলের খবর। কোরিওগ্রাফার ফারাহ খান আর নির্মাতা করণ জোহরকে সেদিন অনিল কাপুরের মুম্বাইয়ের বাড়ি থেকে বের হতে দেখা গেছে। কিছুদিন ধরেই গুঞ্জন শোনা যাচ্ছিল, সোনমের সংগীত অনুষ্ঠানের নাচগুলো কোরিওগ্রাফি করবেন ফারাহ খান। আর বিশেষ একটি পরিবেশনায় অংশ নেবেন করণ জোহর।
সোনমের নববিবাহিত ফুপাতো ভাই মোহিত মারওয়া আর তাঁর স্ত্রী শুক্রবার গভীর রাতে সোনমের সঙ্গে দেখা করে এসেছেন। সেদিন বিয়েবাড়িতে আরও উপস্থিত হন ডিজাইনার মাসাবা গুপ্ত ও সোনমের ভাই হর্ষবর্ধন।
অভিনেতা অনিল কাপুরের বড় মেয়ে সোনমের বিয়ের সম্ভাব্য তারিখ আগামী ৭ মে। সম্প্রতি এই নায়িকার আসন্ন ছবি ‘ভিরে দি ওয়েডিং’-এর ট্রেলার উদ্বোধনেও তাঁকে বিয়ের ব্যাপারে প্রশ্ন করা হয়। সোনমের সেই গৎবাঁধা উত্তর, ‘এখনো এটা জানানোর সময় আসেনি। সময় হলেই জানতে পারবেন।’
তবে এখন তিনি কিছু না জানালেও সবাই ধরে ফেলেছেন যে নায়িকার বিয়ের সংবাদটি স্রেফ গুজব নয়। অতিথিদের নিমন্ত্রণ সম্পন্ন। সুর তোলার জন্য প্রস্তুত সানাইবাদক। এখন শুধু সাতপাকে বাঁধা পড়া বাকি। এ বছর শুরুর দিকে কলকাতায় গিয়ে নিজের বিয়ের গয়নাও কিনে এনেছেন সোনম। ওই সময় তাঁর সঙ্গে ছিলেন হবু শাশুড়ি। একটি সূত্র জানায়, বিয়েতে সোনম তাঁর প্রিয় ডিজাইনার আবু জানি ও সন্দীপ খোসলার নকশা করা পোশাক পরবেন।
