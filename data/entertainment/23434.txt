
 
আজ ১৬ মে দুপুরে মুম্বাইয়ের বিশেষ টাডা আদালতে আত্মসমর্পণ করেছেন ৫৩ বছর বয়সী বলিউডি অভিনেতা সঞ্জয় দত্ত।১৯৯৩ সালে মুম্বাইয়ে সংঘটিত ভয়াবহ বোমা হামলায় জড়িত ব্যক্তিদের কাছ থেকে অবৈধভাবে আগ্নেয়াস্ত্র কেনার অভিযোগে তিনি দোষী সাব্যস্ত হন। বাড়িতে অবৈধ অস্ত্র রাখার দায়ে গত ২১ মার্চ সঞ্জয়কে পাঁচ বছরের কারাদণ্ড দেন ভারতের সর্বোচ্চ আদালত। তাকে সাড়ে তিন বছর জেলে কাটাতে হবে।‘টাইমস অব ইন্ডিয়া’র এক খবরে বলা হয়েছে, সঞ্জয়ের আত্মসমর্পণের সময় তাঁর পাশে ছিলেন স্ত্রী মান্যতা। আদালতে যাওয়ার সময় ভক্তদের ভিড় তাঁর গাড়ি ঘিরে ধরেছিল। জিনস ও কুর্তা পরিহিত সঞ্জয় তাঁর ভক্তদের উদ্দেশে হাত নেড়ে বিদায় জানান।সঞ্জয়ের আত্মসমর্পণের আগের দিন থেকেই তাঁর সঙ্গে দেখা করতে আসেন বলিউডের নামী-দামি অনেক  তারকা। তাঁদের মধ্যে ছিলেন সালমান খান, অভিষেক বচ্চন, অজয় দেবগন, ডেভিড ধাওয়ান, সঞ্জয় গুপ্তা, অপূর্ব লাখিয়া, রাজকুমার হিরানি, মিলান লুথারিয়া, শিল্পা শেঠি পরিবারসহ আরও অনেকে।আত্মসমর্পণের আগে একটি উড়োচিঠিতে সঞ্জয়কে জেলে যাওয়ার পর মেরে ফেলার হুমকি দেওয়া হলে প্রশাসনের পক্ষ থেকে বান্দ্রায় সঞ্জয়ের বাড়ির পাশে পুলিশি প্রহরা বসানো হয়েছিল।
২১ মার্চ আদালত সঞ্জয় দত্তকে কারাদণ্ড দেওয়ার পর আত্মসমর্পণের জন্য চার সপ্তাহ সময় দেন। এর পরিপ্রেক্ষিতে আত্মসমর্পণের আগে প্রতিশ্রুত ছবিগুলোর কাজ শেষ করতে আরও ছয় মাস সময় চেয়ে আবেদন করেছিলেন বলিউডের এ অভিনেতা। সঞ্জয়ের এমন আবেদনের পরিপ্রেক্ষিতে ১৬ মে তারিখের মধ্যে আত্মসমর্পণের আদেশ দেন আদালত। সেই হিসাবে আজ ছিল সঞ্জয়ের আত্মসমর্পণের দিন। ডাক্তারি পরীক্ষা শেষে তাঁকে পুনের ইয়ারাওয়াদা জেলে রাখা হবে।
