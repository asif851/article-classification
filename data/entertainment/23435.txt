
নতুন চলচ্চিত্রে কাজের জন্য চুক্তিবদ্ধ হয়েছেন অভিনেতা সজল। সবকিছু ঠিক থাকলে মাহির বিপরীতে দেখা যাবে জনপ্রিয় এই অভিনেতাকে। নতুন ছবিতে চুক্তি স্বাক্ষর এবং সাম্প্রতিক কাজ নিয়ে কথা হলো তাঁর সঙ্গে।
নতুন ছবিতে স্বাক্ষর করেছেন শুনলাম? কদিন আগে বদিউল আলমের নতুন ছবি হারজিৎ-এ চুক্তিবদ্ধ হয়েছি। এতে আমার বিপরীতে আছেন মাহিয়া মাহি। আশা করছি, দর্শক আমাদের নতুন জুটিকে ভালোভাবে গ্রহণ করবেন। শুটিং কবে শুরু হবে? মে মাসে শুটিং শুরু হওয়ার কথা রয়েছে। শুরুতেই কক্সবাজারে শুটিং শুরু হবে। আশা করছি, শুটিং শেষে শিগগিরই এটি মুক্তি দেওয়া হবে। ‘রানআউট’-এর পর আপনার এটা দ্বিতীয় ছবি। কেমন প্রত্যাশা করছেন? এটা আমার দ্বিতীয় চলচ্চিত্র। গল্পটি লিখেছেন কাশেম আলী। আমি যখন গল্পটি শুনি, তখনই মুগ্ধ হয়েছি। কারণ, গল্পের প্রতিটি ধাপে উপভোগ করার মতো ব্যাপার আছে। ফেসবুকে ভিক্ষুকবেশে কিছু ছবি দেখলাম। খোলাসা করবেন একটু? এটা একটা টেলিছবির কয়েকটি দৃশ্য। এটির নাম রূপের গল্প অন্ধ চাতক। পরিচালনা করেছেন তাসলিমা মুক্তা। কদিন আগে রাজধানীর আগারগাঁও বস্তিতে শুটিং করেছি। ভিক্ষুক হিসেবে অভিনয় করতে গিয়ে আমার থালায় ৭১২ টাকা উঠেছিল। এটা থেকে আমার একটা উপলব্ধি হয়েছে, মন দিয়ে মানুষের কাছে কিছু চাইলে কেউ খালি হাতে ফেরায় না। এই চরিত্রে অভিনয় করতে গিয়ে আর কোনো অভিজ্ঞতা? আমরা শুটিংয়ের জন্য ব্যবহার করেছিলাম একজন রিকশাচালকের ঘর। সেখানে রাত একটা অবধি শুটিং হয়েছে। যাঁদের ঘর নিয়েছিলাম, তাঁরা শেষ দিকে দেখলাম বেশ বিরক্ত। একজন তো বলেই ফেলেন, তাঁর ভাষায়, ‘ভাই, আমরা সকাল ছয়টায় বেরইছি। এখন যদি আপনারা চইলে না যান, তাইলে খেদায়া দিমু।’* সাক্ষাৎকার: হাবিবুল্লাহ সিদ্দিক
