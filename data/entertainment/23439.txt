
শ্বাসতন্ত্রে সংক্রমণ নিয়ে তিন দিন আগে হাসপাতালে ভর্তি হয়েছিলেন ‘খুবসুরত’ তারকা সোনম কাপুর। কিছুটা সেরে ওঠায় গতকাল সোমবার হাসপাতাল ত্যাগের অনুমতি পেয়েছেন তিনি।‘প্রেম রতন ধন পাও’ ছবিতে সালমান খানের সঙ্গে জুটি বেঁধে অভিনয় করছেন সোনম কাপুর। মহারাষ্ট্রের কারজাত শহরে এনডি স্টুডিওতে ছবিটির শুটিং করার সময় হঠাৎ করে সোনমের বমি বমি ভাব হয়। পাশাপাশি অস্বস্তি অনুভব করায় দ্রুত তাঁকে মুম্বাইয়ের কোকিলাবেন ধীরুভাই আম্বানি হাসপাতালে নিয়ে যাওয়া হয়। সেখানে ভর্তি হওয়ার পর গতকাল কিছুটা সুস্থ হয়ে এক টুইটার বার্তায় সোনম লেখেন, ‘অসুস্থ হওয়াটাকে আমি ঘৃণা করি।’ এক খবরে এমনটিই জানিয়েছে মিড-ডে ডটকম।এদিকে সোনমের এক বন্ধু জানিয়েছেন, সোনমের চিকিৎসক বলেছেন, তাঁর সম্ভবত অ্যাজমা অ্যাটাক হয়েছিল। তাঁর শ্বাসতন্ত্রের সংক্রমণও বেশ গুরুতর। এসব কারণে অসুস্থ হয়ে পড়েছিলেন সোনম। তবে প্রয়োজনীয় চিকিৎসা শেষে তিনি এখন ভালো আছেন।
