

একসঙ্গে দুজনকে প্রায়ই ঘুরতে দেখা যায়। নামীদামি কোনো রেস্তোরাঁর কফির টেবিলে, নাটকের শুটিংয়ে কিংবা অবকাশ যাপনেও দেশের বাইরে একে অন্যের সঙ্গী হন দুজন। ভালো লাগার ছবি ও মন্তব্য ফেসবুকে ছড়িয়ে দিচ্ছেন তাঁরাই। এমন তিন জোড়া পরিচালক ও অভিনেত্রীর বন্ধুত্ব ভক্তদের কাছে অবশ্য অন্য কিছু প্রকাশ করে। সেই অন্য কিছুটা কী? প্রেম? পরিচালক ও অভিনেত্রীদের সঙ্গে কথা বলে বিস্তারিত লিখেছেন হাবিবুল্লাহ সিদ্দিক ও শফিক আল মামুন
সুমন-মৌসুমী
পরিচালক সুমন আনোয়ারের বেশির ভাগ নাটকেরই নায়িকা মৌসুমী হামিদ। তা ছাড়া দেশ-বিদেশে তাঁদের দুজনের ঘোরাঘুরির ছবি ফেসবুকে ভাসে। অনেক দিন থেকেই এই দুজনের প্রেমের সম্পর্কের কথা শোনা যায় মিডিয়াতে। মৌসুমীর অন্য পরিচালকের শুটিং সেটেও মাঝেমধ্যে হাজির হন সুমন আনোয়ার। তবে এ সম্পর্ক প্রেম নয়, শুধুই ভালো বন্ধুত্ব বলে দাবি করলেন মৌসুমী হামিদ। মৌসুমী বললেন, ‘আমার বেশ কয়েকজন ভালো বন্ধুর মধ্যে একজন সুমন আনোয়ার। দেশ-বিদেশে বেড়ানোর কথা বলা হচ্ছে। এই বেড়ানো তো শুধু একা সুমন আনোয়ারের সঙ্গে নয়, সব বন্ধু মিলে যাচ্ছি।’ তাঁর কথা, ‘অনেকের কাজই হচ্ছে কারও সঙ্গে ভালো সম্পর্ক হলে সেটাকে নিয়ে নানা কথা রটনা করা। এসব করে একশ্রেণির মানুষ মজা নেয়। সম্পর্ক থাকলেও মজা নেয়, ভেঙে গেলেও মজা নেয়।’ পরক্ষণেই আবার মত দিলেন, ‘প্রেমের সম্পর্ক তো খারাপ কিছু নয়। প্রেমের সম্পর্ক হলে তো ভালো। কিন্তু প্রেমিক হওয়ার আগে ভালো বন্ধু হওয়াটা জরুরি।’ তবে মৌসুমী হামিদের সঙ্গে প্রেমের সম্পর্ক এককথায় স্বীকার করলেন সুমন আনোয়ার। তিনি বলেন, ‘এটি গুঞ্জন নয়, সত্যি। আমরা নিজেরাও তো এক টেলিভিশন সাক্ষাৎকারে গিয়ে আমাদের দুজনের মধ্যে সম্পর্কের কথা স্বীকার করেছি।’ বিয়ে করছেন কবে? এই নির্মাতা বলেন, ‘বিয়ে তো করব। একটু সময় নিচ্ছি আমরা।’
অনিমেষ-ভাবনা
অনেক দিন ধরেই অনিমেষ আইচ নির্মিত বেশির ভাগ নাটকে প্রধান চরিত্রে অভিনয় করেন ভাবনা। এমনকি তাঁর স্বল্পদৈর্ঘ্য এবং পূর্ণদৈর্ঘ্য চলচ্চিত্রেও দেখা যায় তাঁকে। পরিচালকের নাটকে অভিনেত্রী অভিনয় করবেন এটাই স্বাভাবিক। তবে অভিনয়ের বাইরে দুজনের মধ্যে দারুণ এক সম্পর্ক আছে বলে আশপাশে কানাঘুষা। অনেকের ধারণা, এই সম্পর্কের নাম প্রেম। অনেকে বলেন, দুজন ভালো বন্ধু। বিভিন্ন টেলিভিশন অনুষ্ঠান, পত্রপত্রিকায় সাক্ষাৎকারসহ বিভিন্ন জায়গায় দুজন নিজেদের বরাবরই বন্ধু দাবি করে আসছেন।প্রথম আলোকে ভাবনা বললেন, ‘অনিমেষ আইচ বাংলাদেশের প্রথম সারির একজন নির্মাতা। তাঁর সঙ্গে প্রতিনিয়ত কাজ করার ইচ্ছা রাখি। কাজের বাইরে তাঁর সঙ্গে আমার আর কোনো সম্পর্ক নেই। কাজের বাইরে তিনি আমার খুব ভালো বন্ধু। আমি বিশ্বাস করি, সৃজনশীল কাজ করতে গেলে বন্ধুত্ব গড়ে উঠতে পারে। ভালো কাজের জন্য যতটুকু বন্ধুত্ব দরকার, ততটুকু বন্ধুত্ব তাঁর সঙ্গে আমার আছে।’তবে এ ব্যাপারে অনিমেষ আইচ কোনো মন্তব্য করতে রাজি হননি। 
শাফায়েত-অপর্ণা
দীর্ঘদিন ধরেই পরিচালক শাফায়েত মনসুর ও অভিনেত্রী অপর্ণা ঘোষের মধ্যে প্রেমের গুঞ্জন শোনা যায়। গুলশান-বনানীর নামীদামি রেস্তোরাঁয় একসঙ্গে দেখা যায় দুজনকে। শুধু দেশেই নয়, দেশের বাইরে প্রায়ই ঘুরতে বেরিয়ে পড়েন এই নির্মাতা ও অভিনেত্রী। তবে তাঁরা দুজনের কেউই এই সম্পর্ককে প্রেম বলতে রাজি নন। বিষয়টি নিয়ে পরিচালক শাফায়েত মনসুর বলেন, ‘যদি কারও সঙ্গে প্রেমের সম্পর্ক থাকে, তাহলে তো লুকানোর কিছু নেই। অনেকের কাছ থেকেই আমার আর অপর্ণার প্রেমের কথা শুনি। আমি আমলেই নিই না। শি ইজ মাই বেস্ট ফ্রেন্ড অনলি।’ এই নির্মাতার কথা, ‘প্রায় পাঁচ বছর ধরে আমাদের বন্ধুত্ব। সেই সম্পর্কটাই দুজনের বিশ্বাসের জায়গা।’দুজনের সম্পর্কের বিষয়কে হাস্যকর বলে উড়িয়ে দিলেন বড় পর্দা ও ছোট পর্দায় সমানতালে অভিনয় করা অভিনেত্রী অপর্ণা ঘোষ। জানালেন, শুধু প্রথম আলোর কাছেই নয়, তাঁকে প্রতিদিনই এই প্রশ্নের মুখোমুখি হতে হচ্ছে। বললেন, ‘এসব বলাবলিতে আমি কিন্তু মজাই পাই। মানুষ বলছে, বলুক। আমাদের সম্পর্কটা যে কী, তা তো আমরা জানি। আমার কাছে বন্ধুত্ব সবকিছুর ওপরে। একজন ছেলেবন্ধুর সঙ্গে প্রতিদিন কফি খেতে যাচ্ছি, ঘুরতে যাচ্ছি—এটাকে যদি প্রেমের সম্পর্ক বলা হয় তাহলে আর কী বলার আছে!’ তিনি আরও বলেন, ‘প্রেমের জায়গা আর বন্ধুত্বের জায়গা আলাদা। আমরা দুজন বন্ধুত্বের জায়গাকেই বিশ্বাস করি। কারণ বন্ধুত্বের সম্পর্ক চিরকাল।’কথার ফাঁকে নতুন তথ্য দিলেন অপর্ণা। বললেন, ‘আমার তো আরেকজনের সঙ্গে প্রেম আছে। তাঁর সঙ্গেই আমার বিয়ে হবে।’

