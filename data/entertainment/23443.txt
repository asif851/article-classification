
না, শব্দাবলী গ্রুপ থিয়েটারের ২৫ বছর নিয়ে কথা হচ্ছে না। দলটি তো গড়ে উঠেছিল ১৯৭৮ সালের ৩ সেপ্টেম্বর। আজ ২৫ বছরে পড়ল শব্দাবলীর স্টুডিও থিয়েটারটি। সেই যে ১৯৮৭ সালে বাংলাদেশ গ্রুপ থিয়েটার ফেডারেশনের উদ্যোগে নির্দেশনাবিষয়ক একটি কর্মশালা হয়েছিল, সেখানেই স্টুডিও থিয়েটার নিয়ে কথা হয়। সে কর্মশালায় অংশ নিয়েছিলেন শব্দাবলীর সৈয়দ দুলাল। তিনি শব্দাবলী কার্যালয়ে স্টুডিও থিয়েটার গড়ে তোলার পরিকল্পনা করেন। ১৯৯১ সালের ৩১ ডিসেম্বর বরিশালের সদর রোডের লুকাস বিল্ডিংয়ে গড়ে তোলা হয় শব্দাবলী স্টুডিও থিয়েটার। প্রাথমিক সংস্কার ও নাটক মঞ্চায়নের জন্য প্রস্তুত হওয়া স্টুডিও থিয়েটারটিতে সে বছরই মনোজ মিত্রের রচনা ও সৈয়দ দুলালের নির্দেশনায় মঞ্চস্থ হয় মেঘ ও রাক্ষস নাটকটি। শব্দাবলী স্টুডিও থিয়েটারটিই বাংলাদেশের প্রথম স্টুডিও থিয়েটার।আজ সন্ধ্যা থেকেই জমজমাট হয়ে উঠবে বরিশালের লুকাস বিল্ডিং প্রাঙ্গণ। সন্ধ্যা ছয়টায় ২৫টি প্রদীপ জ্বালিয়ে আনুষ্ঠানিকভাবে মিলবেন সবাই। এরপর শব্দাবলীর বিভিন্ন নাটকের গান ও কোরিওগ্রাফি নিয়ে থাকবে ৪০ মিনিটের একটি কোলাজ পরিবেশনা। আমন্ত্রিত অতিথিদের পরিবেশনাও থাকবে এরপর। কবিতা, গান, আবৃত্তি করবেন এবং শব্দাবলীর পক্ষ থেকে পাবেন উপহার। তিনটি দলের মেয়েরা পরিবেশন করবে নাচ। আর সংগঠনের বারান্দায় থাকবে ভাপা পিঠা আর চিতই পিঠা দিয়ে চায়ের আয়োজন। দলের কর্ণধার সৈয়দ দুলাল বললেন, ‘এই খাবার চাহিবামাত্র সরবরাহ করিতে বাধ্য থাকিবে শব্দাবলী।’আগামী ১৫ থেকে ২৩ জানুয়ারি পর্যন্ত শব্দাবলীর নাট্যোৎসবও আসছে। তার আগে এভাবেই চাঙা হয়ে নিচ্ছে দলটি।
