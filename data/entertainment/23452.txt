
দ্বিজেন্দ্রলাল রায়ের ‘ধনধান্য পুষ্পভরা, আমাদের এই বসুন্ধরা’ গানটি এ প্রজন্মের দুই শিল্পী ন্যান্‌সি ও ইমরান মাহমুদুল নতুন করে গাইলেন। সেই গানের ভিডিওতে মডেল হয়েছেন বাংলাদেশ ক্রিকেট দলের সাবেক অধিনায়ক হাবিবুল বাশার সুমন।
দেশের গানে মডেল হওয়ার অনুভূতির কথা জানিয়ে সুমন বলেন, ‘এত জনপ্রিয় একটি দেশের গানের অংশ হতে পেরে আমি খুশি। তবে এ ধরনের গানের সঙ্গে কাজের অনুভূতি সত্যিকার অর্থে বলে বোঝানো যাবে না।’
সুমনের সঙ্গে ভিডিওতে আরও মডেল হয়েছেন শিপন মিত্র, সাঞ্জু জন, মিশু সাব্বির, মাজনুন মিজান, তাসনুভা তিশা, তামিম মৃধা, সানজানা রিয়া, তাসনিম আনিকা। গানটির মূল সুর ঠিক রেখে নতুন করে সংগীত করেছেন সন্ধি। গানের ভিডিও নির্মাতা চন্দন রায় চৌধুরী বলেন, সুন্দরবন, সিলেটের চা-বাগান, সাভার এবং ঢাকার বিভিন্ন জায়গায় ভিডিওটির শুটিং করা হয়েছে। ১৬ ডিসেম্বর রাতে প্রাণফ্রুটো ইউটিউব চ্যানেলে অবমুক্ত করা হয়েছে ভিডিওটি।’
