
ঢাকাই ছবির আলোচিত নায়ক অনন্ত জলিলের সংসারে ‘সুখের বন্যা’ বয়ে যাচ্ছে। তাঁর এই সুখ আর খুশির একমাত্র কারণ— তাঁর স্ত্রী চিত্রনায়িকা বর্ষা এবং তাঁর সন্তান আরিজ। সম্প্রতি প্রথম আলোর সঙ্গে আলাপে তেমনটাই জানিয়েছেন এই অভিনেতা।এ প্রসঙ্গে অনন্ত বলেন, ‘আর কদিন পরেই আমার ছেলে আরিজের বয়স এক বছর পূর্ণ হবে। ২৩ নভেম্বর তাঁর প্রথম জন্মদিন। কিছুদিন হলো, সে কথা বলা শুরু করেছে। নানান কথা বলছে সে।’ তিনি বলেন, ‘বলতে পারেন আরিজের মুখে যেন খই ফুটেছে। একজন বাবা হিসেবে এ যে আমার জন্য কি আনন্দের তা বলে বোঝানোর ভাষা নেই।’অনন্ত আরও বলেন, ‘সত্যিই আমার সংসারে এখন সুখের বন্যা বয়ে যাচ্ছে। অসাধারণ একটা সময় পার করছি আমি।’‘খোঁজ-দ্য সার্চ’ চলচ্চিত্র দিয়ে বাংলাদেশি চলচ্চিত্রে অভিষেক ঘটেছিল অনন্ত জলিলের। এখন পর্যন্ত তাঁর ছয়টি ছবি মুক্তি পেয়েছে। সবগুলো ছবিরই প্রযোজক তিনি নিজে। তাঁর সাম্প্রতিকতম মুক্তি পাওয়া ছবিটি হচ্ছে ‘মোস্ট ওয়েলকাম টু’।দেশের চলচ্চিত্রের আলোচিত এই নায়ক ও প্রযোজক সম্প্রতি ‘১২তম ইন্টারন্যাশনাল কংগ্রেস অন এইডস ইন এশিয়া অ্যান্ড দ্য প্যাসিফিক’-এর ‘শুভেচ্ছাদূত’ নির্বাচিত হয়েছেন।
