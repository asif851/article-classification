
মুক্তিযুদ্ধের সময়ের একটি সত্য গল্প অবলম্বনে নির্মিত হয়েছে নাটক ‘প্রিন্সেস জরিনা’। এ নাটকের কেন্দ্রীয় চরিত্র প্রিন্সেস জরিনার ভূমিকায় অভিনয় করেছেন তিশা। বিজয় দিবস উপলক্ষে ১৬ ডিসেম্বর রাত আটটায় মাছরাঙা টেলিভিশনে প্রচারিত হবে ‘প্রিন্সেস জরিনা’। নাটকের গল্পে দেখা যাবে, যাত্রাপালার নর্তকী প্রিন্সেস জরিনা। গ্রাম-গঞ্জে নেচে বেড়ান। এক গ্রামে নাচতে গিয়ে তাঁর সঙ্গে হঠাত্ করেই পরিচয় হয় হারুন নামের এক সাধারণ গ্রাম্য যুবকের। দুজনেরই দুজনকে ভালো লেগে যায়। এদিকে গ্রামে অবস্থান করা পাকিস্তানি মেজরেরও ভালো লাগে জরিনাকে। যাত্রাপালা করে জরিনা যে অর্থ উপার্জন করেন, তা ব্যয় করা হয় মুক্তিযোদ্ধাদের জন্য। হারুনও মুক্তিযুদ্ধ করতে চান কিন্তু বৃদ্ধ মায়ের কারণে যেতে পারেন না। তবুও তাঁর মনে হয় যদি একটা অস্ত্র থাকত, তাহলে যুদ্ধটা হয়তো করা যেত। এদিকে রাজাকাররা জেনে যায়, হারুনের সঙ্গে জরিনার সম্পর্কের কথা। সে জন্য তারা হারুনের বাড়ি আক্রমণ করে তাঁর মাকে মেরে ফেলে। প্রতিশোধের স্পৃহা জেগে ওঠে হারুনের। তাঁকে সহযোগিতা করেন জরিনা।মেজবাহ উদ্দিন সুমনের রচনা ও তুহিন হোসেনের পরিচালনায় ‘প্রিন্সেস জরিনা’ নাটকে তিশা ছাড়া আরও অভিনয় করেছেন শ্যামল মাওলা, সেতু, রুমি, নিপা প্রমুখ। 
