
এ বছর শান্তিতে নোবেল পুরস্কার পেয়েছেন পাকিস্তানের মালালা ইউসুফজাই। তাঁকে শুভেচ্ছা জানাতে গিয়ে মালালার বদলে ‘ম্যালেরিয়া’ লিখে কেবল বিপাকেই পড়েননি, রীতিমতো হাসির পাত্রে পরিণত হয়েছেন ব্রিটিশ সুপারমডেল নাওমি ক্যাম্পবেল।শুধু তা-ই নয়, নোবেল বানানটিও ভুল লিখেছেন তিনি। বিষয়টি নিয়ে হইচই পড়ে গেছে সামাজিক যোগাযোগ রক্ষার বিভিন্ন ওয়েবসাইটে। শুরুতে নিজের ভুল বুঝতে না পারলেও পরে অপ্রত্যাশিত এই ভুলের জন্য ক্ষমা চেয়েছেন ৪৪ বছর বয়সী নাওমি। মালালাকে শুভেচ্ছা জানিয়ে গত শনিবার ইনস্টাগ্রামে একটি বার্তা লেখেন নাওমি। পরে স্বয়ংক্রিয়ভাবে সেটি তাঁর টুইটার অ্যাকাউন্টেও চলে যায়। সেখানে লেখা ছিল, ‘ম্যালেরিয়া, নোবেল পুরস্কার পাওয়ায় আপনাকে অভিনন্দন। অনেক শ্রদ্ধা রইল আপনার প্রতি। সবেমাত্র আনন্দের সূচনা হলো। তাই নয় কি?’ সম্প্রতি এক খবরে এমনটিই জানিয়েছে ইন্দো-এশিয়ান নিউজ। 
নাওমি তাঁর শুভেচ্ছা বার্তায় কেবল মালালার নামের বানানই ভুল লেখেননি, নোবেল বানানও ভুল করেছেন। নাওমি ‘nobel’ না লিখে ‘noble’ লিখেছেন। বার্তা ছাড়ার কিছুক্ষণের মধ্যেই নাওমির ভুল নিয়ে হইচই পড়ে যায় সামাজিক যোগাযোগ রক্ষার বিভিন্ন ওয়েবসাইটে। কিন্তু ঘণ্টার পর ঘণ্টা পেরিয়ে গেলেও নিজের ভুলের খবর পাননি নাওমি। পরে বিষয়টি জানার পর বার্তাটি মুছে দিয়ে আরেকটি বার্তায় তিনি লেখেন, ‘মনে হচ্ছে আমি আর আমার আইফোন ঠিক নেই। আমি একটি শব্দ লিখছি, কিন্তু অন্য শব্দ দেখাচ্ছে। অপ্রত্যাশিত এই ভুলের জন্য আমি ক্ষমাপ্রার্থী।’ প্রসঙ্গত, ২০১৪ সালে শান্তিতে যৌথভাবে নোবেল পুরস্কার পেয়েছেন মালালা ইউসুফজাই এবং ভারতের শিশু অধিকারকর্মী কৈলাস সত্যার্থী।
