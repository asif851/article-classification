
ঢাকাই ছবির অভিনেত্রী পরীমনি গতকাল একটি সিনেমার শুটিং করতে গিয়ে গাছ থেকে পড়ে আহত হয়েছেন। গতকাল রোববার গাজীপুরের হোতাপাড়ায় শুটিংয়ের সময় গাছ থেকে পড়ে আহত হন বলে প্রথম আলোকে জানিয়েছেন তিনি।চলতি মাসের ১২ মার্চ থেকে হোতাপাড়ায় ‘আমার প্রেম আমার প্রিয়া’ ছবির শুটিং শুরু করেন পরীমনি। একটানা ২২ মার্চ পর্যন্ত ছবিটির শুটিং হওয়ার কথা ছিল। কিন্তু হঠাৎ এই দুর্ঘটনায় পরীমনি আহত হওয়ায় ছবির কাজ আপাতত স্থগিত করতে বাধ্য হয়েছেন পরিচালক শামীমুল ইসলাম শামীম। ছবিতে পরীমনির নায়ক আরজু।প্রথম আলোর সঙ্গে আলাপে পরীমনি বললেন, ‘হোতাপাড়ায় গতকাল গাছে চড়ে বেড়ানোর একটি দৃশ্যের শুটিং করছিলাম। কিন্তু হঠাৎ করে ভারসাম্য রক্ষা করতে না পারায় গাছ থেকে পড়ে যাই। এতে হাতে ও পায়ে মারাত্মকভাবে আহত হয়েছি।’ছবিতে নিজের অভিনীত চরিত্র প্রসঙ্গে পরীমনি বললেন, ‘নতুন ছবিটিতে আমি খুব চঞ্চল প্রকৃতির একটি মেয়ে। কাউকে মানি না। সারাক্ষণ সারা গ্রাম ঘুরে বেড়াই। আমার বাবা গ্রামের চেয়ারম্যান। বাবার ক্ষমতার জোরে নানা অন্যায় অনিয়ম করে বেড়াই। একটা সময় আমার সঙ্গে একই গ্রামের নাপিতের ছেলের প্রেম হয়। তারপর নানা ঘটনার মধ্য দিয়ে ছবির গল্প এগিয়ে যায়।’‘আমার প্রেম আমার প্রিয়া’ ছবিতে পরীমনির বাবার চরিত্রে অভিনয় করছেন মিশা সওদাগর। আর নাপিতের চরিত্রে অভিনয় করছেন আলীরাজ।২০১৩ সালে ঢাকাই চলচ্চিত্রে কাজ শুরু করেন পরীমনি। অল্প সময়ের মধ্যেই ঢাকাই চলচ্চিত্রের আলোচিত নায়িকায় পরিণত হন তিনি। সম্প্রতি মুক্তি পেয়েছে তাঁর প্রথম চলচ্চিত্র ‘ভালোবাসা সীমাহীন’। এতে পরীমনি অভিনয় করেছেন আনিসুর রহমান মিলন ও জায়েদ খানের বিপরীতে।
