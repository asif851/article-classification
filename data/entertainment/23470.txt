
পাকিস্তানের প্রখ্যাত গজলশিল্পী ওস্তাদ গুলাম আলী আজ সোমবার বিকেল পাঁচটায় কলকাতায় পৌঁছেছেন। কাল মঙ্গলবার নেতাজি ইনডোর স্টেডিয়ামে আয়োজিত অনুষ্ঠানে গজল পরিবেশন করার কথা রয়েছে তাঁর। কালকের ওই পরিবেশনায় গুলাম আলীর সঙ্গে তাঁর ছেলে আমির আলীরও থাকার কথা রয়েছে।এদিকে ১৫ জানুয়ারি কেরালায় রাজধানীতে এবং ১৭ জানুয়ারি কেরালার কোজিকোড়ে পৃথক দুটি অনুষ্ঠানেও গজল পরিবেশন করার কথা রয়েছে গুলাম আলীর। এদিকে কট্টর হিন্দুত্ববাদী সংগঠন শিবসেনা মুম্বাইয়ের মতো কেরালায়ও গুলাম আলীর অনুষ্ঠান বাতিল করার দাবি জানিয়েছে। গত অক্টোবরে মুম্বাইয়ে একটি অনুষ্ঠানে তাঁর গজল পরিবেশনের কথা থাকলেও শিবসেনার বিরোধিতায় তা বাতিল করা হয়। এরপর গত ডিসেম্বরে দিল্লির মুখ্যমন্ত্রী অরবিন্দ কেজরিওয়ালের আমন্ত্রণে গুলাম আলীর দিল্লিতে যাওয়ার কথা ছিল। কিন্তু শেষ পর্যন্ত সেই অনুষ্ঠানে যোগ দিতে অনাগ্রহ প্রকাশ করেছিলেন এই গজলশিল্পী। ওই ঘটনার পর পশ্চিমবঙ্গের মুখ্যমন্ত্রী মমতা বন্দ্যোপাধ্যায় বলেছিলেন, ‘শিল্পীর কোনো দেশ হয় না। কলকাতায় অনুষ্ঠান করার জন্য গুলাম আলীকে সব সময় স্বাগত জানাব।’ এরপরই গুলাম আলীর সঙ্গে যোগাযোগ শুরু হয়। অবশেষে গুলাম আলী কলকাতার অনুষ্ঠানে যোগ দিতে সম্মত হন।
