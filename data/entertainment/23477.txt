
আগামীকাল ব্যাংকক যাচ্ছেন শাকিব খান ও তিশা । শামীম আহমেদ রনি’র ‘মেন্টাল’ ছবির কাজ করতেই সেখানে যাচ্ছেন তাঁরা। টেলিফোনে শাকিব খান বলেন, ‘ছবির সব কাজই শেষ। শুধু গানগুলো বাকি ছিল। এর মধ্যে দুটো গান তিশার সঙ্গে।’তিশার সঙ্গে যোগাযোগ করা হলে তিনি বলেন, ‘শাকিব খানের সঙ্গে দুটো গান ছাড়াও কিছু রোমান্টিক সিকোয়েন্স রয়েছে। এই কাজগুলোও ওখানে শেষ করব। তারপর আমি ১০ অক্টোবর দেশে ফিরে আসব।’মেন্টাল ছবির পরিচালক শামীম আহমেদ জানান, ব্যাংককে মোট পাঁচটি গানের শুটিং করা হবে। এর দুটি গানে তিশা, একটি ছবির টাইটেল গান এবং অন্য দুটি গানে থাকবেন পড়শি ও আঁচল। এ কারণে টানা ১১ দিন পুরো ইউনিটকে ব্যাংকক থাকতে হবে বলে তিনি জানান।শাকিব জানান, আগামী ১৭ অক্টোবর তিনি দেশে ফিরবেন। ফিরেই এরপর বুলবুল বিশ্বাসের ‘রাজনীতি’ ছবির শুটিংয়ে যোগ দেবেন তিনি। এই ছবিতে শাকিবের বিপরীতে রয়েছেন অপু বিশ্বাস। অন্যদিকে তিশা জানান, ব্যাংকক থেকে ১০ অক্টোবর ফিরে ওই রাতেই অনন্য মামুনের ‘অস্তিত্ব’ ছবির শুটিংয়ের জন্য চলে যাবেন ভোলায়। এ ছবিতে তিশার বিপরীতে রয়েছেন আরফিন শুভ। এ ছাড়াও আরও অভিনয় করছেন নিঝুম রুবিনা, সুজাতা, সুচরিতা ও ডন।
