

ঈদকে উপলক্ষ করে এবার অন্তত ২০০ নতুন গান শুনবেন শ্রোতারা। এর মধ্যে যেমন খ্যাতিমান জনপ্রিয় শিল্পী আছেন, তেমনি আছেন যশপ্রার্থী নবীনেরাও


ফিতার অডিও ক্যাসেট এখন বলতে গেলে ইতিহাস। একই পথ ধরে এগোচ্ছে সিডি অ্যালবাম। এখনো কালেভদ্রে নবীন–প্রবীণ শিল্পীরা বাক্সে বন্দী সিডি অ্যালবাম বের করছেন। ঈদ সামনে রেখে নতুন নতুন গানের খবর পাওয়া যাচ্ছে। বাজারের সিংহভাগই এখন নিয়ন্ত্রণ করছে ডিজিটাল মাধ্যমে প্রকাশিত নিত্যনতুন গানগুলো। বিস্তারিত জানাচ্ছেন মাসুম আলী

সোমবার বৃষ্টিভেজা দুপুর। ঘুরছি পুরান ঢাকার পাটুয়াটুলী ও নবাবপুর এলাকায়। উদ্দেশ্য আসন্ন ঈদের নতুন গানের অ্যালবামের খোঁজ নেওয়া। কিন্তু হতাশ, ঈদ সামনে রেখে কই গেল আগের সেই সরগরম অডিও বাজার? নেই দেয়ালে দেয়ালে নতুন অ্যালবামের খবর দেওয়া পোস্টারের ছড়াছড়ি। নেই শত শত ক্যাসেট, সিডি কার্টুন ভরার ব্যস্ততা। অথচ কয়েক বছর আগেও এই সময়টাতে নগরীর বিনোদন সাংবাদিকদের অন্যতম ‘বিট’ হয়ে যেত পাটুয়াটুলী ও নবাবপুর। সেসবের কিছুই নেই এখন। তাহলে কি দেশের অডিও বাজার নির্বাসনে গেছে?না। অন্তর্জাল দুনিয়া আলো দেখাচ্ছে। খবর জানাচ্ছে ঈদকে উপলক্ষ করে নতুন নতুন গানের। নগরের অভিজাত খাবারের দোকানগুলোতে প্রকাশনা অনুষ্ঠানের আয়োজন চলছে। সামাজিক যোগাযোগমাধ্যমগুলোয় শিল্পীরা নিজের গানের মিউজিক ভিডিও লিংক দিয়ে ভক্তদের আমন্ত্রণ জানাচ্ছেন, গানটি শুনুন। শেয়ার করুন। ইউটিউবে মিলছে শহরের নামকরা প্রযোজনা প্রতিষ্ঠানগুলো। যেমন সাউন্ডটেক, সংগীতা, লেজারভিশন, জিসিরিজ, অগ্নিবীণা, সিডি চয়েস, সিএমভি, ইগল মিউজিক, জিসান মাল্টিমিডিয়া, মাই সাউন্ড আলাদা আলাদা চ্যানেল। এখন সবাই গান প্রকাশ করছে ডিজিটাল আদলে। কখনো কখনো এক গান দিয়ে একটি অ্যালবামের খবর দেন শিল্পীরা। কেউ কেউ দু-একটি গান প্রকাশ করছেন। এসব গান পাবেন ইপি মিউজিক, জিপি মিউজিক, রবি ইয়োন্ডার মিউজিক, বাংলালিংক ভাইব, এয়ারটেল ইয়োন্ডারসহ বিভিন্ন প্রযোজনা প্রতিষ্ঠানের অনলাইন রেডিও, মিউজিক ক্লাব ও মিউজিকের ইউটিউব চ্যানেলে। আর সেটা নিয়েই চলছে প্রচারণা।
তাই বলে একদম যে সিডি আকারে নতুন অ্যালবাম প্রকাশ একদম বন্ধ হয়ে গেছে তা নয়। এই তো সোমবার বিকেলে সংগীতশিল্পী ফাহমিদা নবীর নেতৃত্বে ১১ জন শিল্পীকে নিয়ে কারিগরি শিরোনামে একটি মিশ্র অ্যালবামের জমকালো প্রকাশনা অনুষ্ঠান হলো রাজধানীর একটি রেস্তোরাঁয়। যেখানে ১০ তরুণ শিল্পীর পাশাপাশি ফাহমিদা নবীরও একটি গান আছে। তিনি জানালেন, অডিও সিডির পাশাপাশি অনলাইনে গানগুলো প্রকাশ করবে প্রযোজনা প্রতিষ্ঠান আনমল।অবশ্য এ রকম দু-একটা ব্যতিক্রম ছাড়া এবার ঈদে থাকবে একক গানের জোয়ার। গত কয়েক দিন খবর নিয়ে জানা গেল, ঈদকে উপলক্ষ করে এবার অন্তত ২০০ নতুন গান শুনবেন শ্রোতারা। এর মধ্যে যেমন খ্যাতিমান জনপ্রিয় শিল্পী আছেন, তেমনি আছেন যশপ্রার্থী নবীনেরাও।কয়েক বছর আগেও নতুন নতুন গান দিয়ে যে কজন শিল্পী সারা দেশের অডিও বাজার শাসন করতেন, আসিফ আকবর তাঁদের মধ্যে একজন। ঈদে আগে শ্রোতারা উন্মুখ হয়ে থাকতেন, জনপ্রিয় এই শিল্পীর নতুন কোন অ্যালবাম বাজারে আসছে। কথা হলো আসিফ আকবরের সঙ্গে। সংগীতচর্চার পাশাপাশি এই শিল্পী নিজের প্রযোজনা প্রতিষ্ঠান আর্ব মিউজিক নিয়ে ব্যস্ত। জানালেন, ঈদকে উপলক্ষ করে তাঁর নিজের প্রযোজনা প্রতিষ্ঠান থেকে ১৮টি নতুন গান প্রকাশ পাচ্ছে। সবগুলো একক ও ডিজিটাল মাধ্যমে। কোনো অ্যালবাম নেই?—এমন প্রশ্নের জবাবে আসিফ বলেন, ‘এই ডিজিটাল দুনিয়ায় মলাটে বন্দী সিডি অ্যালবাম করার চিন্তা যাঁরা করেন, তাঁরা বোকার রাজ্যে বাস করেন। এখন তো সিডি চালানোর প্লেয়ারই পাওয়া মুশকিল!’
জ্যেষ্ঠ কয়েকজন শিল্পীর নতুন গান প্রকাশের সম্ভাবনা আছে। জনপ্রিয় গায়ক কুমার বিশ্বজিৎ জানালেন, নতুন তিনটি গান থাকছে বাংলার ঢোল ব্যানারে। এর মধ্যে একটি গানের ভিডিও প্রচারিত হবে ঈদের আনন্দমেলায়। প্রযোজনা প্রতিষ্ঠান সংগীতার প্রধান নির্বাহী রবিন ইমরান জানালেন, তাঁরা ঈদকে উপলক্ষ করে উপমহাদেশের প্রখ্যাত শিল্পী আশা ভোসলের একটি গান ছাড়াও বাংলাদেশের সংগীতশিল্পী শুভ্র দেব, বেবি নাজনীন, আগুনের নতুন গান প্রকাশ করবেন। এ ছাড়া পুরোনো এই প্রযোজনা প্রতিষ্ঠান থেকে তরুণ শিল্পী মিনার, পুতুল, সালমা, কনার গান প্রকাশ করার সম্ভাবনা আছে। এর মধ্যে কিছু পুরোনো গান আছে, যার মিউজিক ভিডিও প্রকাশ করা হচ্ছে এবার।
একসময় দেশের অডিও বাজারের একটা বড় অংশ নিয়ন্ত্রণ করত সাউন্ডটেক ইলেকট্রনিকস। মাঝে অনেকটাই নিষ্ক্রিয় ছিল। প্রতিষ্ঠানটির ব্যবস্থাপনা পরিচালক সুলতান মাহমুদ বললেন, এবার ঈদে বেশ কয়েকজন জনপ্রিয় শিল্পীর একক গান নিয়ে নতুন উদ্যোমে বাজারে থাকছেন। এর মধ্যে ডলি সায়ন্তনীর মিউজিক ভিডিও তোকে মনে পড়ে, তৌসিফের তোরে ছাড়া, সালমার ভেতর থেকে তোরে চাই।অল্প কয়েকজন জ্যেষ্ঠ শিল্পীর কথা বাদ দিলে এবার ঈদবাজার তরুণ শিল্পীরা নিয়ন্ত্রণ করবেন বলে ধারণা করা হচ্ছে। কেননা, তুলনামূলক তরুণ শিল্পীদের নতুন গানের সংখ্যা অনেক বেশি। প্রযোজনা প্রতিষ্ঠান গানচিলের তালিকা শুনলে বিষয়টি পরিষ্কার হবে। এই প্রতিষ্ঠানের চেয়ারম্যান আফসানা আসিফ জানালেন, তাঁদের প্রতিষ্ঠানে ঈদে শুধু তরুণদেরই নতুন গান আসছে। এর মধ্যে আছে মিনার, প্রীতম হাসান, তানজিব সারওয়ার, ইলিয়াস, শহীদ, কাজী শুভ, সুমী আক্তার, এহসান রাহী, লুৎফর হাসান প্রমুখের একক। তাঁদের প্রায় সবাই বাজারে নবীন, বয়সে তরুণ। প্রযোজনা প্রতিষ্ঠান লেজার ভিশনের তালিকায় মূলত তরুণ শিল্পীরাই আছেন। এর মধ্যে কন্ঠশিল্পী কাজী শুভর চারটি গান নিয়ে হৃদয়ে তুমি শাহরীদ বেলালের পাঁচটি গান নিয়ে আর কত দূর, রাকিব মোসাব্বিরে তিনটি গান নিয়ে আমাকে জড়িয়ে রাখো ইত্যাদি অ্যালবাম। এখানে আছে সাব্বির জামান, কাজী শুভ, বেলাল খান, ঐশী প্রমুখের গান ও মিউজিক ভিডিও।
বেশ কয়েকজন তরুণ শিল্পী আছেন, যাঁদের একাধিক নতুন গান বিভিন্ন প্রতিষ্ঠান থেকে, নানা মাধ্যমে প্রকাশ পাচ্ছে। এ ছাড়া কিছু গানের মিউজিক ভিডিও প্রকাশ পাবে বলে জানান এই শিল্পী। মাই সাউন্ড থেকে প্রকাশের কথা রয়েছে আরফিন রুমির নতুন একটি গান। ঈদে আরও থাকছে জনপ্রিয় শিল্পী তাহসান, বিউটি, ন্যান্সি, আরফিন রুমী, সুমী আক্তার, ইমরান প্রমুখের নতুন গান কিংবা পুরোনো গানের নতুন মিউজিক ভিডিও।ঈদের নতুন অ্যালবামের খবর নিতে অনেক প্রতিষ্ঠানের মতো প্রযোজনা প্রতিষ্ঠান লেজার ভিশনেও যোগাযোগ করা হয়েছিল সোমবার। প্রতিষ্ঠানটির ব্যবস্থাপনা পরিচালক মাজহারুল ইসলামের কণ্ঠে ছিল হতাশা। নতুন গানের তথ্য দেওয়ার আগে বললেন, ‘হালকা-পাতলা কিছু আছে। আগের সেই বাজার নেই।’ সুপ্রতিষ্ঠিত এই প্রযোজনা প্রতিষ্ঠানের প্রতিনিধির মন্তব্য শুনে বোঝা যায় এই মুহূর্তে দেশের গানের বাজারের কী অবস্থা।ঈদের ছুটিতে সংগীতানুরাগীদের অনেকে নতুন গানের পাশাপাশি শ্রোতারা ঈদের ছুটিতে পুরোনো গানগুলো খোঁজেন। এখন পাড়া-মহল্লার দোকানগুলোতে সিডি রেকডিংয়ের প্রচলন তেমন নেই। যাঁদের প্রয়োজন, তাঁরা মেমরি কার্ডে নিজের পছন্দের গানগুলো সংগ্রহ করেন। গুগল, ইউটিউবের এই যুগে পুরোনো গান খুঁজে নেওয়া এখন আরও সহজ।
