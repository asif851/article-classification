
বলিউড তারকাদের ঘিরে তাঁদের ভক্তদের উন্মাদনার শেষ নেই। স্বপ্নের তারকার জন্য তারা কী না করতে পারে! এই তারকাদের ক্ষণিকের দেখার আশায় দূরদূরান্ত থেকে মানুষ ছুটে আসে মুম্বাই শহরে। রাতের পর রাত, দিনের পর দিন অপেক্ষা করে। এসব দৃশ্য বেশি দেখা যায় শাহরুখ খান আর সালমান খানের বাড়ির সামনে। বলিউডের এই দুই তারকার বাড়ির সামনে প্রতিদিনই অপেক্ষা করে তাঁদের অসংখ্য অনুরাগী।
বলিউডের সুলতানের গ্যালাক্সি অ্যাপার্টমেন্টের সামনে টানা সাত দিন সাত রাত একইভাবে বসে থাকতে দেখা গেছে উত্তর প্রদেশের মইনুলকে। এই প্রতিবেদককে মইনুল জানান, ভাইজানের সঙ্গে দেখা না করে তিনি এখান থেকে যাবেন না। এমনই অসংখ্য মইনুলের দেখা মেলে প্রতিদিন সালমানের বাসার সামনে।
গতকাল বুধবার বলিউডের ভাইজানের এমনই আরেক ভক্তের সন্ধান পাওয়া গেল। তবে এবার কোনো কিশোর নয়, এক কিশোরীর কাণ্ড দেখে হতবাক সবাই। সালমানকে দেখবে বলে ১৫ বছরের এই কিশোরী সাল্লু মিয়ার বাসার উঁচু দেয়াল টপকানোর চেষ্টা করে। তবে দেয়াল টপকানোর আগেই গ্যালাক্সি অ্যাপার্টমেন্টের নিরাপত্তারক্ষীরা মেয়েটিকে ধরে ফেলেন।
১৫ বছরের এই মেয়ের বাড়ি ভারতের মধ্যপ্রদেশের রাজধানী ভোপালের কাছে বেসারিয়া শহরে। সালমানকে একবার দেখার আশায় এই কিশোরী বাড়ি থেকে পালিয়ে সোজা মুম্বাই চলে আসে। মেয়েটি ভোপাল থেকে প্রথমে বান্দ্রা টার্মিনালে আসে। এরপর সেখান থেকে সোজা সালমানের গ্যালাক্সি আবাসনের সামনে হাজির হয়। প্রথমে মেয়েটি আবাসনের প্রধান ফটক দিয়ে ভেতরে যাওয়ার চেষ্টা করে। কিন্তু নিরাপত্তারক্ষীরা তাকে আটকে দেন। তখন বেপরোয়া মেয়েটি আবাসনের উঁচু দেয়ালে ওঠার চেষ্টা করে। কিন্তু তাতেও সফল হয়নি মেয়েটি। আবার নিরাপত্তারক্ষীরা তাকে ধরে ফেলেন। এরপর নিরাপত্তাকর্মীরা মেয়েটিকে বান্দ্রা পুলিশের হাতে তুলে দেন।
পুলিশ সূত্রে জানা গেছে, মেয়েটির মা-বাবার সঙ্গে তারা আধার কার্ডের মাধ্যমে যোগাযোগ করেছে। কিশোরীর মা-বাবা তাকে নেওয়ার মুম্বাই আসছেন। বাড়িতে কিছু না জানিয়ে মেয়েটি তার স্বপ্নের নায়ক সালমান খানকে একবার দেখার আশায় মুম্বাই এসেছে।
 
