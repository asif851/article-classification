
আগামী শুক্রবার ১৩ সেপ্টেম্বর দেশব্যাপী প্রেক্ষাগৃহে মুক্তি পাচ্ছে অভিনেত্রী সিমলা অভিনীত ছবি ‘রূপগাওয়াল’। এ ছবির মাধ্যমে দীর্ঘদিন পর আবারও দর্শকদের কাছে ফিরছেন জাতীয় চলচ্চিত্র পুরস্কারপ্রাপ্ত এই অভিনয়শিল্পী। এ ছবিতে সিমলার সঙ্গে জুটি হয়েছেন নিলয়।বিবাহ জটিলতা ও সমাজের চলমান পরিবেশ-পরিস্থিতির কাহিনি নিয়ে নির্মিত এ চলচ্চিত্র পরিচালনা করেছেন হাবিবুর রহমান হাবিব। চলচ্চিত্রটির মাধ্যমে নতুন করে আলোচনায় আসবেন বলেই জানিয়েছেন সিমলা। অনেক দিন ধরে আলোচনার বাইরে থাকা সিমলা নিজেও ‘রূপগাওয়াল’ চলচ্চিত্রের জন্য অপেক্ষা করছেন।সিমলা বলেন, ‘সমাজসচেতনতামূলক সিনেমা হলেও বাণিজ্যিকভাবেই এটি মুক্তি পাচ্ছে। চলচ্চিত্রটির গল্প ও চিত্রনাট্য অনেক স্বচ্ছ ও মজবুত। আমার চরিত্রও অনেক গুরুত্বপূর্ণ। সব মিলিয়ে মনে হচ্ছে, ভালো ফল পাব।’হাবিবুর রহমান হাবিব বলেন, ‘অনেক শ্রম আর কষ্টের ফসল ‘রূপগাওয়াল’। তার পরও আশার কথা হলো, সব ঝক্কি-ঝামেলার পথ অতিক্রম করে দেশব্যাপী চলচ্চিত্রটি মুক্তি দিতে পারছি।’রাজধানী ঢাকার বলাকাসহ দেশের ৩০টির মতো প্রেক্ষাগৃহে ছবিটি মুক্তি দেওয়ার পরিকল্পনা করেছেন বলেই প্রথম আলো ডটকমকে জানিয়েছেন ছবিটির পরিচালক। তিনি আশা করছেন, সিনেমার নিয়মিত দর্শকের পাশাপাশি অনিয়মিত দর্শকেরাও পরিপূর্ণ বিনোদনের স্বাদ পাবে চলচ্চিত্রটির মাধ্যমে।
 
‘রূপগাওয়াল’ চলচ্চিত্রে আরও দুটি প্রধান চরিত্রে অভিনয় করেছেন মাসুম আজিজ ও চম্পা। এ ছাড়া ছবিতে অভিনয় করেছেন সুমনা সুমি, আনোয়ার শাহী, রবিন, মহসিনা স্বাগতা ও আলম সাকী। ছবির গানে কণ্ঠ দিয়েছেন সাবিনা ইয়াসমীন, মমতাজ, রিংকু, পারভেজ ও বাউল রাজ্জাক।
 
উল্লেখ্য, ‘রূপগাওয়াল’ ছবিটির শুটিং শুরু হয়েছিল ২০১১ সালের শেষের দিকে ।
 
