
দেশের জনপ্রিয় তারকা অভিনেতা রিয়াজ ও মডেল তিনা বিয়ে করেন ২০০৭ সালের ১৮ ডিসেম্বর। বিয়ের প্রায় আট বছর পর সন্তানের মুখ দেখলেন এই তারকা দম্পতি। গত শনিবার দুপুরে রাজধানীর স্কয়ার হাসপাতালে ডা. নার্গিস ফাতেমার তত্ত্বাবধানে অস্ত্রোপচারের মাধ্যমে কন্যাসন্তানের জন্ম দিয়েছেন তিনা। রিয়াজ ও তিনা মেয়ের নাম রেখেছেন আমেরা সিদ্দিকী।সন্তান জন্ম দেওয়ার আগে তিনার শারীরিক অবস্থা খারাপ হয়ে পড়লে তাঁর রক্তের প্রয়োজন হয়। বিষয়টি জানার সঙ্গে সঙ্গে রক্ত দেওয়ার ইচ্ছা প্রকাশ করতে থাকেন রিয়াজ ভক্তেরা। মুহূর্তের মধ্যে ১৭০ ব্যাগ রক্তের ব্যবস্থা হয়ে যায়। ভক্তদের এমন অকৃত্রিম ভালোবাসায় অভিভূত হন রিয়াজ।রিয়াজ বলেন, ‘সন্তানের মুখ দেখার পর প্রচণ্ড আনন্দে আমার কান্না চলে আসে।’ রিয়াজ আরও বলেন, ‘তিনা সন্তান জন্ম দেওয়ার আগে জটিলতা দেখা দেয়। তার রক্তের প্রয়োজন হয়। তার রক্তের গ্রুপ এবি নেগেটিভ। বিষয়টি জানার পর অসংখ্য ভক্ত ও শুভাকাঙ্ক্ষী আমার সঙ্গে যোগাযোগ করে রক্ত দিতে চান। মুহূর্তের মধ্যে ১৭০ ব্যাগ রক্তের ব্যবস্থা হয়ে যায়। ভক্তদের এমন ভালোবাসা পেয়ে আমি অভিভূত হয়ে যাই।’
