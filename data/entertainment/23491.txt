
পড়শির পরান কী চায়? ভালোবাসা? বন্ধুর হাত ধরে দূরে কোথায় হারিয়ে যাওয়া? এই সবই আছে পড়শির মনে। পড়শির পরানে। কিন্তু এসব নিয়ে এখনই ভাবতে চান না তিনি। এখন তাঁর ভাবনা শুধুই গান নিয়ে। পড়শির ‘পরানের কথা’ শোনা যাবে ইউটিউবে আজ রাত সাড়ে আটটা থেকে। এবার পড়শি গেয়েছেন একটি রবীন্দ্রসংগীত। খুব পরিচিত গান, ‘আমার পরান যাহা চায়, তুমি তাই তুমি তাই গো’।
কথা প্রসঙ্গে পড়শি বললেন, ‘আমি গান শিখছি সেই ছোটবেলা থেকে। তখন সব ধরনের গানই করেছি। কিন্তু বড় হয়ে আর রবীন্দ্রসংগীত শেখা হয়নি। তবে এই গানের প্রতি ভালোবাসা রয়ে গেছে। সেই ভালোবাসা থেকেই এবার গানটি করেছি।’পড়শি জানান, শিগগিরই বৈশাখী টিভি আর এশিয়ান টিভিতে মিউজিক ভিডিওটির টিভি ‘লঞ্চিং’ হবে। তাঁর আরও দুটি গান তৈরি আছে। একটি পড়শির একা আর অন্যটি আরফিন রুমির সঙ্গে। এবার এই দুটি গানের মিউজিক ভিডিও তৈরি করা হবে।পড়শি এখন চলচ্চিত্রে অভিনয় করছেন। ছবির নাম ‘মেন্টাল’। পরিচালক শামীম আহমেদ রনি। এ ছবির গানের অংশের শুটিং হয়েছে ব্যাংককে। সংলাপের অংশের শুটিং হবে ঢাকার এফডিসিতে। কথায় কথায় পড়শি জানালেন, শাকিব খান আর তাঁর এই অংশগুলোর শুটিং হবে কিছুদিনের মধ্যেই।রবীন্দ্রসংগীত গাওয়া প্রসঙ্গে পড়শি জানালেন, তিনি যখন একান্তে থাকেন, তখন গুনগুন করে রবীন্দ্রসংগীত গান। তাঁর গুনগুন করে গাওয়া গানগুলোর মধ্যে রয়েছে ‘আমার হিয়ার মাঝে লুকিয়ে ছিলে’, ‘সেই ভালো সেই ভালো’, ‘তুমি রবে নীরবে’।‘আমার পরান যাহা চায়, তুমি তাই তুমি তাই গো’ গানটিতে পড়শি কণ্ঠ দিয়েছেন গত বছর সেপ্টেম্বর মাসে। গানটির সঙ্গে বাদ্যযন্ত্র ছিল শুধু পিয়ানো। পড়শি জানান, রবীন্দ্রনাথ ঠাকুরের নৃত্যনাট্য মায়ার খেলায় রয়েছে গানটি। মূল গানের ভাবনা ঠিক রেখে সংগীতায়োজন করেছেন সন্ধি।মিউজিক ভিডিওর শুটিং হয়েছে ধামরাইয়ের জমিদারবাড়িতে। পরিচালনা করেছেন রম্য খান।
