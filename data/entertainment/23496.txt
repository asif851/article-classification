
‘তিশা অ্যান্ড নোবেল ফার্স্ট নাটক’—মডেল ও অভিনেতা নোবেলের মুঠোফোন থেকে গতকাল শুক্রবার দুপুরে হঠাৎ এমন একটি এসএমএস এল। সঙ্গে সঙ্গেই ফোন করা হয় তাঁকে। ধরলেন না। একটু পর নিজেই ফোন করলেন। বললেন, ‘পরিচালকের ডাক পড়েছে। ক্যামেরার সামনে দাঁড়াতে হয়েছে। আমার তো ছুটির দিন ছাড়া নাটক ও বিজ্ঞাপনচিত্রের শুটিং করা সম্ভব না, তাই পরিচালক সেভাবেই সব ঠিক করে রাখেন। বলতে পারেন, সে জন্য ব্যস্ততা একটু বেশি। অকারণে সময় নষ্ট করার কোনো সুযোগ নাই।’অনেক দিন পর নতুন নাটকের শুটিং করছেন নোবেল। নাম আনপ্রেডিকটেবল। আর এতে তাঁর সঙ্গে জুটি হয়েছেন তিশা। এবারই প্রথম তাঁরা দুজন কোনো নাটকে অভিনয় করছেন। এর আগে অবশ্য তাঁরা দুজন অনেক কাজ করেছেন, তবে সেটা শুধুই বিজ্ঞাপনচিত্রের।নোবেল বললেন, ‘আমার চরিত্রটি খুব মজার। নাটকে তিশার সঙ্গে আমার প্রথম দেখা হয় একটি বিপণিবিতানে। এরপর তা নিয়মিত হতে থাকে। একটা সময় দুজনই একে অন্যের প্রতি ভালো লাগার ব্যাপারটি উপলব্ধি করতে শুরু করি। কোনো কারণ ছাড়াই একদিন হঠাৎ তিশা উধাও। অনেক দিন পর যোগাযোগ হয় ফেসবুকে। এরপর ঘটতে থাকে নানা ঘটনা। আপাতত এর বেশি আর কিছু বলা যাবে না। বাকিটা দেখার জন্য টিভির পর্দায় চোখ রাখতে হবে (হাসি)।’আনপ্রেডিকটেবল নাটকের পরিচালক মেহেদী হাসান। গতকাল গুলশানের লেডিস পার্ক ও আশপাশের বিভিন্ন জায়গায় নাটকটির শুটিংয়ে অংশ নেন নোবেল ও তিশা।
