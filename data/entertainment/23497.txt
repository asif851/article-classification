
দুই বাংলার শিল্পীদের নিয়ে নির্মিত ‘শঙ্খচিল’ ছবির শুটিং চলছে বাংলাদেশের সাতক্ষীরা অঞ্চলের সীমান্তবর্তী এলাকায়। ছবিতে অভিনয় করতে ভারতের জনপ্রিয় অভিনেতা প্রসেনজিৎ চট্টোপাধ্যায় এখন সাতক্ষীরায়। দেবহাটার ইছামতির নদীর পাড়ের বিভিন্ন স্থানে ১০ দিন ধরে চলবে শুটিংয়ের কাজ। শুটিং আর প্রসেনজিৎ​কে দেখার জন্য উৎসাহী অনেকেই ভিড় করছেন দেবহাটা সীমা‌ন্তে। চলচ্চিত্রনির্মাতা গৌতম ঘোষ ২ মার্চ কলকাতায় ‘মনের মানুষ’ ছবির পর ‘শঙ্খচিল’ নামে ছবি নির্মাণের ঘোষণা দেন। ছবির মূল চরিত্রে অভিনয় করছেন বাংলাদেশের কসুম শিকদার ও ভারতের প্রসেনজিৎ। এ ছাড়া এ ছবিতে অভিনয় করছেন মামুনুর রশীদ, প্রিয়াংশু চট্টোপাধ্যায়, দীপংকর দে, অরিন্দম শীল, অনুম রহমান প্রমুখ। ভারত-বাংলাদেশের যৌথ প্রযোজনায় ‘শঙ্খচিল’ ছবির শুটিং শুরু হয় ৩ মার্চ ভারতের পশ্চিমবঙ্গের সীমান্তে। ২৩ মার্চ থেকে একই নদীর বিপরীত পাড়ে বাংলাদেশে সীমান্তে শুটিং শুরু হয়েছে। ইমপ্রেস টেলিফিল্ম প্রযোজিত ‘শঙ্খচিল’ ছবিটির পরিবেশক আশীর্বাদ চলচ্চিত্র। পরিবেশক সংস্থার পক্ষে হাবিবুর রহমান খান ‘প্রথম আলো’কে বলেন, ‘কলকাতার শুটিং শেষে সাতক্ষীরার দেবহাটা সীমান্তে ২৩ তারিখ থেকে “শঙ্খচিল” ছবির কাজ শুরু হয়েছে। কুসুম-প্রসেনজিৎ​সহ অনেকেই শুটিংয়ে অংশ নিয়েছেন। এখানে আমাদের ২ এপ্রিল পর্যন্ত শুটিং চলবে।’ 
‘শঙ্খচিল’ ছবির চিত্রনাট্য লিখেছেন সায়ন্তনী পুততুন্ড। জানা গেছে, সীমান্তবর্তী এলাকায় একটি পরিবারের গল্প নিয়ে ‘শঙ্খচিল’ ছবির কাহিনি গড়ে উঠেছে। ছবিতে ফুটিয়ে তোলা হবে ১৯৪৭ সালে দেশ বিভাগের পরবর্তী দুই বাংলার সীমান্ত পাড়ের মানুষের জীবনকাহিনি। ছবিতে প্রসেনজিৎ ভূগোল শিক্ষকের চরিত্রে, মামুনুর রশীদ স্কুলের প্রধান শিক্ষকের চরিত্রে ও কুসুম শিকদার প্রসেনজিতের স্ত্রীর চরিত্রে অভিনয় করছেন। এর আগে ছবি প্রসঙ্গে ‘প্রথম আলো’কে প্রসেনজিৎ বলেছিলেন, ‘ছবির গল্পটা অসাধারণ। ছবিটির ব্যাপারে আমি খুব এক্সাইটেড।’ ওই সময় কুসুম বলেন, এক ছবিতে গুণী নির্মাতার পাশাপাশি একজন গুণী সহশিল্পী অভিনেতাকে পাওয়াটা নিঃসন্দেহে আনন্দের।’
