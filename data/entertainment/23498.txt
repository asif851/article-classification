
‘ইন মাই সিটি’, ‘এক্সোটিক’ ও ‘আই কান্ট মেক ইউ লাভ মি’-এর পর বলিউড তারকা প্রিয়াঙ্কা চোপড়া (পিসি) এবার তাঁর চতুর্থ একক গান প্রকাশ করতে যাচ্ছেন। গত বৃহস্পতিবার কোয়ান্টিকো তারকা এই ঘোষণা দিয়ে টুইট করেন। এর আগে যুক্তরাষ্ট্রভিত্তিক রেকর্ড কোম্পানি ‘আলট্রা মিউজিক’ টুইটারে এ খবর জানিয়েছে।
অস্ট্রেলিয়ান ডিজে উইল স্পার্কসের গানে কণ্ঠ দিয়েছেন প্রিয়াঙ্কা চোপড়া। পিসির চতুর্থ এই গানের শিরোনাম ‘ইয়াং অ্যান্ড ফ্রি’। গানটি প্রকাশ পাবে ১১ আগস্ট।
প্রিয়াঙ্কা প্রথম ‘উল্লাথাই কিল্লাথে’ গানটি গেয়েছিলেন তামিল ছবি থামিজান-এর জন্য, ২০০২ সালে। এরপর ২০১২ সালে ‘ইন মাই সিটি’ প্রকাশ করে আন্তর্জাতিক গানের দুনিয়ায় প্রবেশ করেন তিনি। এ ছাড়া বলিউডে নিজের কয়েকটি ছবিতেও গান গেয়েছেন। নিজেকে প্রয়াত বাবার ‘ছোট্ট মেয়ে’ দাবি করা সাবেক বিশ্বসুন্দরী জানান, তাঁকে গানে অনুপ্রেরণা দিয়েছিলেন বাবা অশোক চোপড়া। বাবাও বলেছিলেন, প্রিয়াঙ্কা একজন ‘চমৎকার গায়িকা’। সূত্র: হিন্দুস্তান টাইমস।
 
