
আজ শনিবার থেকে পূজা শুরু করলেন চলচ্চিত্র অভিনেতা বাপ্পী চৌধুরী। আজ সকালে ঢাকার মতিঝিলের রামকৃষ্ণ মিশনে গিয়ে অঞ্জলি দেওয়ার মাধ্যমেই শুরু হলো তাঁর পূজা। রামকৃষ্ণ মিশন থেকে তিনি প্রথম আলোকে বললেন, ‘আজ থেকে আমার পূজা শুরু হলো। এবারও পরিবারের সবাই মিলে পূজা উদ্‌যাপন করব। আমার ভক্তদের পূজার শুভেচ্ছা।’নারায়ণগঞ্জের ছেলে বাপ্পী চৌধুরী। সেখানে বেশ আয়োজন করে উদ্‌যাপিত হয় দুর্গাপূজা। জানালেন, সেখানকার বেশ কয়েকটি মণ্ডপেও ঘুরবেন এ অভিনেতা। এদিকে আজ রাত আরটিভির সেলিব্রেটি লাইভ টিপস অ্যান্ড ফান–বিষয়ক অনুষ্ঠান ‘লেট নাইট কফি’–তে হাজির হবেন বাপ্পী। কথা বলবেন নিজের ছেলেবেলা, পূজার স্মৃতি নিয়ে। শোনাবেন অভিনয়জীবনের নানা গল্প। মারিয়া নূর ও তৌসিফ মাহবুবের উপস্থাপনায় এই অনুষ্ঠান প্রচারিত হবে আজ রাত ১২টা ১ মিনিটে।
