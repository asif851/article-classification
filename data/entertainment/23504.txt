
ছবি দেখলেই বোঝা যায়, নিজের লুকে পরিবর্তন এনেছেন পপি। জানিয়েছেন, যত দিন চলচ্চিত্রে অভিনয় করবেন, তত দিন নিজের সৌন্দর্য ধরে রাখার জন্য চেষ্টা করে যাবেন।বেশ কিছু সময় চলচ্চিত্র থেকে যেন হারিয়ে গিয়েছিলেন পপি। যখন ফিরলেন, তখন ব্যায়াম করে, ডায়েট করে, জগিং করে নিজেকে আরও বেশি সজীব করে তুললেন। পপি কিন্তু মনেই করেন না যে দীর্ঘদিন পর্দায় অনুপস্থিত ছিলেন তিনি। তাঁর ভাষায়, ‘গল্প পছন্দ হয়নি বলে বেশি কাজ করা হয়নি। এর মধ্যে দু-একটি পছন্দের গল্পে কাজ করেছি।’গার্মেন্টস কন্যা ও চার অক্ষরের ভালোবাসা ছবি দুটি মুক্তির পর ঢাকার চলচ্চিত্রে নতুন করে জেগে ওঠার আভাস মিলছে পপির। এরই মধ্যে আরও চারটি ছবিতে চুক্তিবদ্ধ হয়েছেন এই তারকা। একটি ছবির নামই কেবল জানালেন আমাদের—প্রতিশোধ। অন্য ছবিগুলোর গল্প শুনেই চুক্তিবদ্ধ হয়েছেন, ছবিগুলোর নাম ঠিক হয়নি এখনো।প্রতিশোধ ছবিটি নিয়ে পপি বেশ রোমাঞ্চিত। নারীপ্রধান গল্পটি অ্যাকশন ধাঁচের। এখনই ছবির পরিচালকের নাম বলতে চাননি তিনি। তাঁর যুক্তি, ‘অনেক সময় দেখা যায়, শুটিংয়ের আগে সবকিছু জানাজানি হয়ে গেলে কাজের ক্ষেত্রে সমস্যা হয়। এমনকি ছবির শিল্পীও পরিবর্তন হয়ে যায়। আগে শুটিং শুরু হোক, তখন সব বলব।’
