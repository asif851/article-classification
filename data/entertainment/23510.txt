
ফকির আলমগীর। কণ্ঠশিল্পী। আজ দুপুরে চ্যানেল আইয়ে ‘ওয়ালটন ঘরে ঘরে গানের উৎসব’ অনুষ্ঠানে গান গাইবেন তিনি। কথা হলো তাঁর সঙ্গে।
আমার গলায় সেই তো প্রথম ম্যান্ডেলা...১৯৯০ সাল, আমি তখন আফ্রো-এশীয় সংহতি পরিষদের সঙ্গে যুক্ত। লেনিন, হো চি মিন, মাও সে তুংকে নিয়ে গান করি। এ সময় কারাবন্দী নেলসন ম্যান্ডেলার জন্মদিন উপলক্ষে এক রাতে তাঁকে নিয়ে গান লিখলেন আসাদুজ্জামান নূর। আমি সুর দিলাম। তারপর প্রেসক্লাবের সামনে খোলা ট্রাকে গাইলাম ম্যান্ডেলাকে নিয়ে গান, ‘ম্যান্ডেলা, জয় জয় টু ম্যান্ডেলা।’নেলসন ম্যান্ডেলা তুমি, অমর কবিতার অন্ত্যমিল...১৯৯২ সালে আমরা ভাবলাম, মাদিবার (নেলসন ম্যান্ডেলার ডাক নাম) জন্য কিছু করা দরকার। কথা বললাম কবি রুদ্র মুহম্মদ শহীদুল্লার সঙ্গে। এরপর তাঁকে নিয়ে মাহমুদুর রহমান লিখলেন ‘কালো কালো মানুষের দেশে’ গানটি। গানটি প্রথম গেয়েছিলাম জাহাঙ্গীরনগর বিশ্ববিদ্যালয়ের মুক্তমঞ্চে। এর আগে জাহাঙ্গীরনগরের ক্যাফেটেরিয়ায় টেবিল পিটিয়ে পিটিয়ে এ গানে সুর দিয়েছিলাম, খাতা দেখে গানটি গেয়েছিলাম। গাওয়ার পর মানুষের মুখে মুখে ছড়িয়ে গেল গানটি।দেখা হলো তাঁর সনে...১৯৯৭ সালে ম্যান্ডেলা যখন বাংলাদেশে এলেন, তখন হোটেল শেরাটনে তাঁর সঙ্গে দেখা করার সুযোগ পেয়েছিলাম। সঙ্গে ছিলেন আমার স্ত্রী সুরাইয়া আলমগীর। হোটেলে ম্যান্ডেলার কক্ষ থেকে আমরা একসঙ্গে লিফট দিয়ে নামলাম। লবিতে এসে আবেগে গাইতে শুরু করলাম, ‘কালো কালো মানুষের দেশে ওই কালো মাটিতে...।’ ওমা, আমাকে অবাক করে দিয়ে এ সময় দেখি, আফ্রিকান স্টাইলে নাচতে শুরু করেন মাদিবা! হ্যাঁ, আমার গানের সঙ্গে নেচেছিলেন নেলসন ম্যান্ডেলা। ওই অনুভূতি বলে বোঝাতে পারব না।আজকের গান...ম্যান্ডেলাকে নিয়ে আরও দুটি গান বেঁধেছি। একটা তাঁর অসুস্থতার সময় এবং মৃত্যুর পর লিখেছি ‘দিয়ে গেলে আলো, ছুঁয়ে গেল প্রাণ, তোমার প্রতি শ্রদ্ধা অম্লান।’ আগের গানগুলোর সঙ্গে এ দুটো গানও আজকের অনুষ্ঠানে গাওয়ার ইচ্ছা আছে। আরও অনেক গান করব। আজ ‘ওয়ালটন ঘরে ঘরে গানের উৎসব’ অনুষ্ঠানটি নেলসন ম্যান্ডেলাকে উৎসর্গ করেছি।অতঃপর নতুন অ্যালবাম...সাভার ট্র্যাজেডি নামে একটি অ্যালবাম কিছু দিন আগে বেরিয়েছে। আগামী ফেব্রুয়ারি মাসে বেরোবে দুনিয়া কাঁপানো মানুষের গান নিয়ে অ্যালবাম। এটি বিভিন্ন মানবতাবাদীকে নিয়ে আমার করা গানের সংকলন। এ ছাড়া বেস্ট অব ফকির আলমগীর নামে আমার গানের আরেকটি সংকলন বের হবে আগামী বছরের পয়লা বৈশাখে।আলতাফ শাহনেওয়াজ
