
অভিনন্দন তো দিতেই হবে। আবার মা হয়েছেন যে। ‘ওয়ান্ডার ওম্যান’–খ্যাত হলিউড তারকা গ্যাল গ্যাদত দ্বিতীয়বারের মতো মেয়েসন্তান জন্ম দিলেন। নবজাতকের নাম রেখেছেন মায়া। গত মঙ্গলবার ইনস্টাগ্রামে স্বামী ইয়ারোন ভারসানো, দুই সন্তানসহ একটি পারিবারিক ছবি দিয়ে আবারও মা হওয়ার বিষয়টি নিশ্চিত করেছেন গ্যাদত। গ্যাদত ও ভারসানোর ঘরে প্রথম সন্তান অ্যালমা জন্ম নেয় ২০১১ সালে।অভিনন্দনের তালিকা থেকে নাটালিও বাদ যাবেন কেন? গ্যাদতের পরপরই বুধবার অস্কারজয়ী অভিনেত্রী নাটালি পোর্টম্যান জন্ম দেন তাঁর দ্বিতীয় সন্তান। মার্কিন গণমাধ্যমগুলো নিশ্চিত করেছে, মেয়েসন্তানের জন্ম হয়েছে নাটালি ও নৃত্যশিল্পী বেঞ্জামিন মিলিপাইডের সংসারে। তাঁরা মেয়ের নাম রেখেছেন আমালিয়া। তাঁদের প্রথম সন্তানের নাম আলেফ, বয়স পাঁচ। হলিউড অপেক্ষা করছে এ বছর আরও তারকা-সন্তানকে পৃথিবীতে স্বাগত জানানোর জন্য। সেই তালিকায় আছে সংগীত তারকা দম্পতি বিয়ন্স-জেজি, অভিনেতা জর্জ ক্লুনি, ব্র্যাডলি কুপার, বেনেডিক্ট কাম্বারব্যাচ, অভিনেত্রী আমান্ডা সেফ্রাইয়েড, মারিও কোঁতিয়ার অনাগত সন্তানেরা। হারপারস বাজার, ভ্যারাইটি, পপসুগার।
