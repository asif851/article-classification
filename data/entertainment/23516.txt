
কদিন আগেও বাংলাদেশ চলচ্চিত্র উন্নয়ন করপোরেশনের (এফডিসি) প্রধান ফটকের চিত্র এমনটি ছিল না। আগে নিরাপত্তার ব্যবস্থা থাকলেও কড়া নজরদারিতে ছিল না ফটকটি। হঠাৎই পাল্টেছে সেই চিত্র।গতকাল মঙ্গলবার দুপুরে সরেজমিনে দেখা গেল, এফডিসির মূল ফটক বন্ধ। কেবল অনুমতি সাপেক্ষে যানবাহন প্রবেশ ও বের হওয়ার সময় খোলা হচ্ছে। প্রবেশমুখে যানবাহন বিশেষ কায়দায় তল্লাশি চালাচ্ছেন নিরাপত্তাকর্মীরা। যাঁদের এফডিসিতে প্রবেশের অনুমতিপত্র আছে, মূল ফটকের সঙ্গে লাগোয়া ছোট একটি দরজা দিয়ে শুধু তাঁরাই আসা-যাওয়া করতে পারছেন। তবে তাঁদেরও প্রবেশপথে আর্চওয়ে মেশিন, নিরাপত্তাকর্মীর হাতে থাকা মেটাল ডিটেক্টর দিয়ে তল্লাশি করে তবেই ভেতরে ঢুকতে দেওয়া হচ্ছে। বাইরে ও ভেতরে ফটকসংলগ্ন মোট চারটি সিসি ক্যামেরাও বসানো হয়েছে। কার্যত পুরো ফটকেই এখন নিরাপত্তা।ভেতরে ফটকের পাশে দাঁড়িয়ে নিরাপত্তা তদারক করছিলেন সহকারী নিরাপত্তা কর্মকর্তা অমল কৃষ্ণ দাস। হঠাৎই এমন ব্যবস্থা নেওয়া প্রসঙ্গে তিনি বলেন, ‘কর্তৃপক্ষের নির্দেশেই আমরা এই ব্যবস্থা নিয়েছি।’বিষয়টি আরেকটু পরিষ্কার করলেন সহকারী পরিচালক (নিরাপত্তা) মশিকুল আলম। তিনি বলেন, ‘প্রধান ফটকের নিরাপত্তার বিষয়টি বেশ আগেরই পদক্ষেপ ছিল। সম্প্রতি ঢাকা ও ঢাকার বাইরে কিছু বড় রকমের অঘটন ঘটে যাওয়ার পরপরই দ্রুত এই ব্যবস্থা নেওয়া হয়েছে।’ মশিকুল আলম জানান, শুধু প্রধান ফটকই নয়, পুরো এফডিসি ১৮টি সিসি ক্যামেরা দিয়ে পর্যবেক্ষণ করা হচ্ছে। ফটকের নিরাপত্তার পুরো বিষয়টি নিয়ে এফডিসির ব্যবস্থাপনা পরিচালক তপন কুমার ঘোষের সঙ্গে যোগাযোগ করা হলে মুঠোফোনে তিনি প্রথম আলোকে বলেন, ‘দেশের সার্বিক নিরাপত্তার অংশ হিসেবেই এখানে ব্যবস্থা নেওয়া হয়েছে। বর্তমান পরিস্থিতিতে এফডিসি একটি স্পর্শকাতর জায়গা। তাই জায়গাটির নিরাপত্তার জন্য কঠোরভাবে পর্যবেক্ষণ করা হচ্ছে।’
