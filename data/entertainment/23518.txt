
ক্যাটরিনা কাইফ ও রণবীর কাপুরকে আজকাল প্রায়ই একসঙ্গে দেখা যাচ্ছে। তাই বলে এমনটি ভাবার কোনো কারণ নেই যে সাবেক এই প্রেমিক জুটি আবারও এক হচ্ছেন। আসন্ন ছবি ‘জাগগা জাসুস’-এর প্রচারের জন্যই একসঙ্গে নানা অনুষ্ঠানে হাজির হতে হচ্ছে তাঁদের। কিন্তু ক্যাটরিনা সাফ জানিয়ে দিয়েছেন, রণবীর কাপুরের সঙ্গে আর কোনো দিনই কাজ করা হবে না তাঁর।
২০০৯ সালে ‘আজব প্রেম কি গজব কাহিনি’ সিনেমায় অভিনয় করতে গিয়ে বন্ধুত্ব হয়েছিল ক্যাটরিনা কাইফ ও রণবীর কাপুরের। ক্যাট তখন সালমান খানের প্রেমিকা ছিলেন। ২০১৩ সালে রণবীর আর ক্যাটরিনাকে প্রথম একসঙ্গে ঘুরে বেড়াতে দেখা যায়। প্রথমে প্রেমের কথা অস্বীকার করলেও শেষমেশ তাঁরা গণমাধ্যমের কাছে নিজেদের সম্পর্কের কথা প্রকাশ করেছিলেন। এমনকি দুই পরিবারের সদস্য পর্যন্তও গড়িয়েছিল তাঁদের সম্পর্কের আলাপ। কিন্তু গত বছর ফেব্রুয়ারিতে খবর আসে, এই দুই তারকা আলাদা হয়ে গেছেন। একসঙ্গে যে বাড়িতে থাকতেন, সেটি ছেড়ে দিয়ে প্রথমে রণবীরই তাঁর মা-বাবার বাড়িতে চলে আসেন। কয়েক মাস পরে ক্যাটরিনাও সেই বাড়ি ছেড়ে নতুন বাড়িতে ওঠেন। তাঁদের দুজনের মধ্যে এতটাই তিক্ততা জন্ম নিয়েছিল যে একসঙ্গে শুটিং করাও বন্ধ করে দিয়েছিলেন দুজন। এ জন্য ‘জাগগা জাসুস’ ছবির কাজ অনেক দিন পিছিয়ে যায়। সম্প্রতি এক সাংবাদিক জানতে চেয়েছিলেন ক্যাটরিনার কাছে, রণবীরের সঙ্গে ভবিষ্যতে আরও কাজ করার ইচ্ছা আছে কি না? জবাবে এই নায়িকা বলেন, ‘এটা খুব কঠিন ব্যাপার। রণবীর খুব খুঁতখুঁতে একজন মানুষ, এটা ইতিমধ্যে অনেকেই জেনে গেছেন। তা ছাড়া রণবীরও আর একসঙ্গে কাজ না করার ব্যাপারে ইঙ্গিত দিয়েছে।’
একই প্রশ্ন রণবীরকেও করা হলে তিনি এই বিষয়ে একটি শব্দও উচ্চারণ করেননি। ক্যাটরিনা এখন তাঁর আরেক সাবেক প্রেমিক সালমান খানের সঙ্গে ‘টাইগার জিন্দা হ্যাঁয়’ ছবির শুটিং করছেন। সাল্লুর সঙ্গে কাজ করা প্রসঙ্গে এই তারকা বলেন, ‘সালমানের সঙ্গে কাজ করা সব সময়ই আনন্দের।’ হিন্দুস্তান টাইমস।
