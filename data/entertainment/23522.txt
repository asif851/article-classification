
দীর্ঘ এক বছর পর জাতীয় নাট্যশালায় আবারও মঞ্চস্থ হতে যাচ্ছে দেশের প্রথম সারির নাটকের দল প্রাচ্যনাটের দর্শকনন্দিত নাটক ‘গন্ডার’। মঙ্গলবার জাতীয় নাট্যশালার মূল হলে সন্ধ্যা সাতটায় নাটকটির মঞ্চস্থ হবে।ফরাসি নাট্যকার ইউজিন ইওনেস্ক রচিত ‘রাইনোসেরাস’-এর মূল গল্প থেকে নাটকটি অনুবাদ করেছেন জহিরুল হক এবং নির্দেশনা দিয়েছেন কাজী তৌফিকুল ইসলাম। নাটকের তিন কেন্দ্রীয় চরিত্র জেন, বেরেঞ্জার এবং ডেইজির ভূমিকায় অভিনয় করছেন আজাদ আবুল কালাম, মনিরুল ইসলাম ও ঋতু সাত্তার।নাটকের গল্প প্রসঙ্গে নির্দেশক কাজী তৌফিকুল ইসলাম জানান, অন্যায়-অবিচারের বিরুদ্ধে সদা সোচ্চার বেরেঞ্জারকে নানাভাবে অপদস্থ হতে হয়। তার বন্ধুরা তাকে নানাভাবে নিবৃত্ত করার চেষ্টা করে। কিন্তু বেরেঞ্জার তাদের কথা শোনে না। একদিন সে দেখে তার বন্ধুরা সব ধীরে ধীরে গন্ডারে পরিণত হয়ে যাচ্ছে। তার প্রিয় বন্ধু জেন ও সেক্রেটারি ডেইজিও গন্ডারে পরিণত হয়। তখন বেরেঞ্জার মানবতা রক্ষার কঠিন দায়িত্ব কাঁধে নেয়।নাটকে আরও অভিনয় করেছেন মনিরুল ইসলাম, সাইফুল ইসলাম, কাজী রাজেশ, বিলকিস জাহান, মো. রফিক, ফরহাদ হামিদ, আল আমিন খন্দকার প্রমুখ।নাটকটির মঞ্চ ও আলোক পরিকল্পনা করেছেন সাইফুল ইসলাম। ২০০৩ সালে প্রাচ্যনাট মঞ্চে আনে ‘গন্ডার’। এটি প্রাচ্যনাটের ১২তম নাট্য প্রযোজনা।
