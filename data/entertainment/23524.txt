
সম্প্রতি এক নিলামে বিটলস তারকা জন লেননের নেহরু জ্যাকেটের দাম উঠেছে সাত হাজার পাউন্ড। যুক্তরাজ্যে অনুষ্ঠিত নিলাম থেকে নীল রঙের জ্যাকেটটি কিনে নিয়েছেন নাম প্রকাশে অনিচ্ছুক এক নারী ক্রেতা।শেরওয়ানির সঙ্গে ছোট কলারযুক্ত বিশেষ ধরনের এই জ্যাকেট পরতেন ভারতের সাবেক প্রধানমন্ত্রী পণ্ডিত জওহরলাল নেহরু। পরবর্তী সময় এই পোশাকটি বিশ্বব্যাপী পরিচিতি পায় বিটলস ব্যান্ডের কল্যাণে।ষাট এবং সত্তরের দশকে নেহরু জ্যাকেটটি পরতেন জন লেনন। তিনি যুক্তরাষ্ট্রে যাওয়ার সময় যুক্তরাজ্যের বার্কশায়ারের বাড়িতে জ্যাকেটটি ফেলে গিয়েছিলেন। সম্প্রতি ডার্বিশায়ারে সেটি নিলামে তোলার ব্যবস্থা করে নিলাম আয়োজনকারী প্রতিষ্ঠান হ্যানসন্স অকশনিয়ার্স। ধারণা করা হয়েছিল, আট থেকে ১২ হাজার পাউন্ডে বিকোবে জ্যাকেটটি। কিন্তু শেষ পর্যন্ত সাত হাজার পাউন্ডে বিক্রি হয় সেটি। এক খবরে এ তথ্য জানিয়েছে ‘ডেইলি এক্সপ্রেস’।ডার্বিশায়ারের স্থানীয় একজন বাসিন্দা জ্যাকেটটি কিনে নিয়েছেন। জন লেননের স্মৃতিবিজড়িত জ্যাকেটটি নিজের বাড়িতেই বিটলস সংগ্রহশালায় রাখবেন তিনি। এ প্রসঙ্গে হ্যানসন্স অকশনিয়ার্স প্রতিষ্ঠানের মুখপাত্র র্যাচেল মর্লি জানান, ‘জ্যাকেটটি এলাকার ভেতরেই থাকছে। বিষয়টি সত্যিই চমত্কার।’
১৯৮০ সালের ৮ ডিসেম্বর নিউইয়র্কে নিজ বাসার প্রবেশপথে গুলি করে হত্যা করা হয়েছিল জন লেননকে। মৃত্যুকালে তাঁর বয়স হয়েছিল ৪০ বছর। অসাধারণ ও কালজয়ী সব গান উপহার দিয়ে আজও ভক্তদের হূদয়ে বেঁচে আছেন তুমুল জনপ্রিয় এ সংগীত তারকা।
