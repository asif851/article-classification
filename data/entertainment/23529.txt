
বর্ষীয়ান অভিনেতা সিরাজুল ইসলাম আর নেই। আজ মঙ্গলবার সকাল নয়টায় রাজধানীর নিকেতনে বাসভবনে তিনি ইন্তেকাল করেন (ইন্না লিল্লাহি ওয়া ইন্না ইলাইহি রাজিউন)। তাঁর বয়স হয়েছিল ৭৮ বছর। বার্ধক্যজনিত নানা রোগে ভুগছিলেন এই অভিনেতা।ভারতের হুগলিতে ১৯৩৭ সালের ১০ অক্টোবর সিরাজুল ইসলাম জন্মগ্রহন করেন। তাঁর প্রথম অভিনীত ছবি ‘রাজা এল শহরে’। অন্যান্য উল্লেখযোগ্য কিছু ছবি হলো ‘ধারাপাত’, ‘নাচঘর’, ‘দুই দিগন্ত’, ‘শীত বিকেল’, ‘অনেক দিনের চেনা’, ‘বন্ধন’, ‘ভাইয়া’, ‘রূপবান’, ‘উজালা’, ‘১৩ নং ফেকু ওস্তাগার লেন’, ‘হীরামন’, ‘উলঝন’, ‘নয়নতারা’, ‘আলীবাবা’, ‘চাওয়া পাওয়া’, ‘গাজী কালু চম্পাবতী’, ‘জিনা ভি মুশকিল’, ‘কাঞ্চন মালা’, ‘নিশি হলো ভোর’, ‘ভাগ্যচক্র’ ইত্যাদি। তিনি কয়েকটি ছবি ও প্রামাণ্যচিত্র নির্মাণ করেছেন। মঞ্চ, বেতার ও টিভির সুপরিচিত অভিনেতা ছিলেন তিনি। এক সময় করাচির ইস্টার্ন ফিল্ম পত্রিকায় ঢাকাস্থ চলচ্চিত্র প্রতিবেদক হিসেবেও কাজ করেছেন তিনি।
