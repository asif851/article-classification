
কারিশমা কাপুর ও সঞ্জয় কাপুরের বিবাহবিচ্ছেদের ঘটনা যেন দিন দিন আরও নাটকীয় রূপ নিচ্ছে। তাঁদের গল্প এবার নতুন মোড় নিল। দিন কয়েক আগে বলিউড অভিনেত্রী কারিশমা কাপুর স্বামী সঞ্জয় ও শাশুড়ি রানী সুরিন্দর কাপুরের বিরুদ্ধে যৌতুকের জন্য মানসিক নির্যাতনের মামলা করেছেন।২০১৪ সালে এই দম্পতি পারস্পরিক সম্মতিতে আদালতে বিবাহবিচ্ছেদের আবেদন করেছিলেন। পরে সেই আবেদন উঠিয়ে নেওয়ার জন্য আদালতে নতুন করে আবেদন করেন কারিশমা-সঞ্জয়। বান্দ্রার পারিবারিক আদালতে তাঁদের বিচ্ছেদের সেই মামলাটি এখনো ঝুলে আছে। এবার নতুন করে কারিশমা অভিযোগ তুলেছেন, সঞ্জয় ও তাঁর মা নাকি কারিশমাকে বিভিন্ন সময় যৌতুকের জন্য মানসিকভাবে নির্যাতন করেছেন। তবে এই অভিযোগ পুরোপুরি উড়িয়ে দিয়েছেন সঞ্জয়। বলেছেন, টাকার লোভেই কারিশমা তাঁকে বিয়ে করেছিলেন। এভাবেই চলছে দুই পক্ষের কাদা–ছোড়াছুড়ি। ২০০৩ সালে দিল্লির শিল্পপতি সঞ্জয় কাপুরকে বিয়ে করেন কারিশমা। এটি কারিশমার প্রথম এবং সঞ্জয়ের দ্বিতীয় বিয়ে। তাঁদের এই সংসারে আছে এক ছেলে ও এক মেয়ে। এনডিটিভি।
