
হলিউড তারকা ব্র্যাড পিট ও অ্যাঞ্জেলিনা জোলির ছয় সন্তানের মধ্যে তিনজন তাঁদের নিজের সন্তান। আর অন্য তিনজনকে এই জুটি বিভিন্ন সময় দত্তক নিয়েছেন। গত সেপ্টেম্বরে জোলি বিবাহবিচ্ছেদের আবেদন করার পর থেকেই সন্তানদের অভিভাবকত্বের বিষয়টি বারবার সামনে এসেছে। জোলি আর পিট দুজনেই এখন সন্তানদের অভিভাবকত্ব পাওয়ার জন্য আইনি লড়াই লড়ছেন। এমন মুহূর্তে খবর ছড়াল, দত্তক নেওয়া দুই সন্তানের অভিভাবকত্ব তাঁরা দুজনেই হারিয়ে ফেলতে পারেন। এরা দুজন হলো ম্যাডোক্স ও প্যাক্স।প্যাক্সের বয়স এখন ১৩। ২০০৩ সালে ভিয়েতনামের একটি এতিমখানা থেকে প্যাক্সকে দত্তক নিয়েছিলেন অ্যাঞ্জেলিনা জোলি। সে সময় ভিয়েতনামের দত্তক আইনবিষয়ক কিছু জটিলতা থাকায় একক মা হিসেবে প্যাক্সকে দত্তক নেন জোলি। তখনো ব্র্যাডের সঙ্গে তাঁর বিয়ে হয়নি। পরের বছর ব্র্যাড পিট ছেলে হিসেবে প্যাক্সকে দত্তক নেন। কিন্তু এই সন্তানের জন্মদাত্রী মা তখন কারাবন্দী ছিলেন। খুব শিগগির জেল থেকে মুক্তি পেতে যাচ্ছেন তিনি। আর ব্র্যাড পিট ও অ্যাঞ্জেলিনাও যেহেতু আর একসঙ্গে থাকছেন না, তাই জোর গুঞ্জন শোনা যাচ্ছে, হয়তো জেল থেকে বের হয়ে প্যাক্সের মা তাঁর ছেলের মাতৃত্ব দাবি করতে পারেন।এদিকে এই জুটির আরেক সন্তান ম্যাডোক্স; যার বয়স এখন ১৫ বছর। মাত্র কয়েক মাস বয়সে কম্বোডিয়া থেকে তাকে দত্তক নিয়েছেন ব্র্যাড ও অ্যাঞ্জেলিনা। তাঁরা জানতেন, ম্যাডোক্সের আসল মা মারা গেছেন। কিন্তু রাডার অনলাইন ডটকম নামের একটি মার্কিন অনলাইন পত্রিকা সম্প্রতি দাবি করেছে, ম্যাডোক্সের মা তাঁর সন্তানকে ১০০ ডলারের বিনিময়ে লরেন গ্যালিন্ডোর কাছে বিক্রি করে দিয়েছিলেন। লরেন পরবর্তী সময়ে ঋণখেলাপি ও ভিসা জালিয়াতির দায়ে কিছুদিন জেল খেটেছেন। ধারণা করা হচ্ছে, এমন এক ব্যক্তির কাছ থেকে যাচাই-বাছাই ছাড়াই কোনো সন্তান দত্তক নেওয়ার দায় ব্র্যাড আর অ্যাঞ্জেলিনাকেও নিতে হবে।হলিউডের এই আলোচিত জুটির কাছের একজন জানান, দত্তক নেওয়া সন্তানদের অভিভাবকত্ব হারালে ব্র্যাড ও জোলি দুজনেই ভীষণ ভেঙে পড়বেন। এটি এখন এই জুটির জীবনে সবচেয়ে বড় শঙ্কার বিষয় হয়ে উঠেছে। সিএনএন, এইসশোবিজ।
