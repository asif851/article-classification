
এ ছবিতে অভিনয়ের জন্যই তিনি নাকি জন্ম নিয়েছেন। কদিন আগে ‘আকিরা’ ছবিটি নিয়ে এমন মন্তব্যই করেছিলেন সোনাক্ষী সিনহা। সত্যিই তো, বলিউডে নায়কবিহীন বড় বাজেটের ছবিতে অভিনয় করার সুযোগ তো আর সব অভিনেত্রীর ভাগ্যে জোটে না।তবে সোনাক্ষী কিন্তু এই ‘আকিরা’র জন্য কম কষ্ট করলেন না। কয়েক মাস আগে শুটিংয়ের সময় গুরুতর আঘাত পেয়েছিলেন তিনি। ইনস্টাগ্রামে আহত হাতের ছবিটি দিয়েছিলেন তখন। ‘আকিরা’ মুক্তির দিন ঘনিয়ে আসছে, তাই হয়তো সম্প্রতি ছবিটি আবার শেয়ার করলেন তিনি। তাতে দেখা যায়, সোনাক্ষীর হাতের একটা অংশ বেশ থেঁতলে গিয়েছিল। তবে সোনাক্ষী জানালেন, এই আঘাত নিয়ে কোনো কষ্ট নেই তাঁর। বরং তিনি চোট পেয়ে দারুণ গর্বিত। ছবিটি পোস্ট করে ‘দাবাং’কন্যা লেখেন, ‘যুদ্ধের ক্ষত গর্বের প্রতীক। “আকিরা”র অ্যাকশন দৃশ্যে কাজ করার সময় এটা আমি স্মৃতিচিহ্ন হিসেবে পেয়েছিলাম।’‘আকিরা’ ছবির শুটিং শেষ হয়েছে বেশ আগেই। এখন শুধু মুক্তির অপেক্ষা। ছবিটির প্রচারকাজে দারুণ দৌড়ঝাঁপ করছেন সোনাক্ষী।ছবিটি পরিচালনা করেছেন ‘গজনি’ নির্মাতা এ আর মুরুগাদোস। এতে আরও অভিনয় করেছেন কঙ্কণা সেন শর্মা, অনুরাগ কাশ্যপ ও অমিত সাধ। মুক্তি পাবে ২ সেপ্টেম্বর। বলিউড লাইফ।
