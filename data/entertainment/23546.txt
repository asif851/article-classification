
শেষ হলো প্রাচ্যনাট স্কুল অব অ্যাকটিং অ্যান্ড ডিজাইন-এর ২৯তম ব্যাচের ক্লাস। আগামীকাল ১১ জানুয়ারি সোমবার ২৯তম ব্যাচের শিক্ষার্থীদের সনদ বিতরণ উপলক্ষে প্রদর্শিত হবে ব্যাচ-সমাপনী প্রযোজনা ‘ইঙ্গিত’। ‘ইঙ্গিত’ নাটকটি লিখেছিলেন খ্যাতিমান নাট্যব্যক্তিত্ব প্রয়াত এস এম সোলায়মান। নাটকটি নির্দেশনা দিয়েছেন মনিরুল ইসলাম রুবেল। এ নাটকে অভিনয় করেছেন ২৯তম ব্যাচের শিক্ষার্থীরা। সোমবার সন্ধ্যা সাড়ে ৬টায় শিল্পকলা একাডেমির জাতীয় নাট্যশালায় নাটকটি দেখতে আসবেন শিল্পকলা একাডেমির মহাপরিচালক লিয়াকত আলী, অভিনেত্রী ডলি জহুরসহ আরও অনেকে। নির্দেশক মনিরুল ইসলাম জানিয়েছেন, এরশাদের শাসনামলের প্রেক্ষাপট নিয়ে এস এম সোলায়মান লিখেছিলেন ‘ইঙ্গিত’ নাটকটি। তাতে উঠে আসে ওই স্বৈরশাসনের দশ বছর পরের সময়।এই সময়ে এ দেশের শিক্ষা, ইতিহাস, প্রশাসন, সংস্কৃতি, রাজনীতিতে নানান পতনের ইঙ্গিত রস ও ব্যঙ্গাত্মক উপায়ে তুলে ধরা হয়েছে এই নাটকে। নাটকটি সবার জন্য উন্মুক্ত।
