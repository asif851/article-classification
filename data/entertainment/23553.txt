
বাংলাদেশ মিউজিক্যাল ব্যান্ড অ্যাসোসিয়েশন (বামবা) থেকে সদস্যপদ প্রত্যাহার করে নিয়েছে দেশের অন্যতম জনপ্রিয় ব্যান্ড এলআরবি। বামবা থেকে সদস্যপদ প্রত্যাহার করার বিষয়টি গত শুক্রবার রাতে মুঠোফোনে নিশ্চিত করেন এলআরবির সদস্য আইয়ুব বাচ্চু। তিনি জানান, চিঠির মাধ্যমে বিষয়টি বামবা কর্তৃপক্ষকে জানিয়ে দেওয়া হয়েছে।চিঠিতে লেখা হয়েছে, ‘১৪ মার্চ থেকে আমরা এলআরবি ব্যান্ডের সদস্যরা বামবা থেকে নিজেদের সদস্যপদ প্রত্যাহার করার সিদ্ধান্ত নিয়েছি। অনিবার্য কিছু কারণ আর অমীমাংসিত একাধিক বিষয়ের পরিপ্রেক্ষিতে বামবা থেকে সদস্যপদ প্রত্যাহারের সিদ্ধান্ত নিয়েছি আমরা।’চিঠিতে আরও লেখা হয়েছে, ‘নিঃসন্দেহে বামবার সব সদস্যের সঙ্গে দারুণ সময় কাটিয়েছি আমরা। বামবার সঙ্গে আমাদের যাত্রাটা ছিল অসাধারণ। আশা করছি, বিশ্বের কোথাও না কোথাও আপনাদের সঙ্গে দেখা হবে। বিদায় আজ থেকে।’
চিঠির শেষ অংশে এলআরবির পক্ষে সই করেন আইয়ুব বাচ্চু।
