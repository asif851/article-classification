
মঙ্গলবার মুক্তি পেয়েছে ‘হাসিনা পার্কার’ ছবির প্রথম ট্রেলার। এ উপলক্ষে ছবির কলাকুশলীরা সম্প্রতি একত্র হয়েছিলেন। সেখানে উপস্থিত ছবির পরিচালক অপূর্ব লাখিয়া জানালেন, ছবির মূল চরিত্র হাসিনা পার্কারের ভূমিকায় তাঁর প্রথম পছন্দ ছিলেন সোনাক্ষী সিনহা। কিন্তু শিডিউল না মেলার কারণে সোনাক্ষী সেই চরিত্রটি করতে পারেননি। পরে পরিচালকের দ্বিতীয় পছন্দ শ্রদ্ধা কাপুর মুম্বাইয়ের অন্ধকার জগতের রানিখ্যাত হাসিনা পার্কারের চরিত্রটি লুফে নেন।
অপূর্ব বলেন, ‘আমরা প্রথমে সোনাক্ষীর কাছে গিয়েছিলাম। আমাদের চলতি শুটিং বন্ধ করে দিতে হয়েছিল। তিনি তখন “ফোর্স ২”-এর শুটিং করছিলেন এবং তখন জন (জন আব্রাহাম, “ফোর্স ২” ছবির অভিনেতা) আহত ছিলেন। এই ছবির জন্য শ্রদ্ধা কাপুর আমার দ্বিতীয় পছন্দ ছিলেন। আমি জানতাম, তিনি ১৭ বছর এবং ৪৫ বছর, উভয় চরিত্রেই অভিনয় করতে পারবেন।’ট্রেলার মুক্তির অনুষ্ঠানে উপস্থিত ছিলেন শ্রদ্ধার ভাই সিদ্ধান্ত কাপুর, যিনি ‘হাসিনা পার্কার’ ছবিটিতেও হাসিনার ভাই দাউদ ইব্রাহিমের চরিত্রে অভিনয় করেছেন। সিদ্ধান্ত বলেন, ‘প্রথমে সোনাক্ষী সিনহার সঙ্গে আমার অভিনয় করার কথা ছিল। কিন্তু তিনি ছবিটি করতে পারেননি। তাই আমার বোন করেছে। আর এটা আমার জীবন ও ক্যারিয়ারের শ্রেষ্ঠ ঘটনা।’মুম্বাইয়ের বিখ্যাত ডন দাউদ ইব্রাহিমের বোন হাসিনা পার্কার। তাঁর জীবনী নিয়েই অপূর্ব লাখিয়া বলিউডে নির্মাণ করেছেন ‘হাসিনা পার্কার’ ছবিটি। এটি মুক্তি পাবে ১৮ আগস্ট।হিন্দুস্তান টাইমস
