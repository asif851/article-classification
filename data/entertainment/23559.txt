
• সেন্সর ছাড়পত্র পেল যৌথ প্রযোজনার ছবি ‘স্বপ্নজাল’। • গত রোববার ছবিটি দেখার পর সেন্সর বোর্ড ছাড়পত্র দেয়। • ৬ এপ্রিল চূড়ান্তভাবে ছবিটি মুক্তি দিতে চান।
কোনো কাটছাঁট ছাড়াই সেন্সর ছাড়পত্র পেল যৌথ প্রযোজনার ছবি ‘স্বপ্নজাল’। ৫ ফেব্রুয়ারি যৌথ প্রযোজনার প্রাথমিক প্রিভিউ পাস করে সেন্সরে জমা পড়ে ছবিটি। গত রোববার ছবিটি দেখার পর সেন্সর বোর্ড ছাড়পত্র দেয়।
ছাড়পত্র দেওয়ার বিষয়টি নিশ্চিত করে বাংলাদেশ চলচ্চিত্র সেন্সর বোর্ডের সদস্য ও চলচ্চিত্র পরিচালক সমিতির সভাপতি মুশফিকুর রহমান গুলজার বলেন, ‘ছবিটির নির্মাণশৈলী ও শিল্পীদের অভিনয় বেশ ভালো হয়েছে। বিনা কর্তনে ছবিটির ছাড়পত্র দিয়েছি আমরা।’ কোনো কাটছাঁট ছাড়া ছবি ছাড়পত্র পাওয়ায় খুশি এর পরিচালক গিয়াসউদ্দীন সেলিম। তিনি বলেন, ‘আমি যেভাবে ছবিটি নির্মাণ করতে চেয়েছিলাম, সেভাবেই করেছি। কোনো কর্তন ছাড়াই ছাড়পত্র দেওয়ায় সেন্সর বোর্ডের প্রতি কৃতজ্ঞ।’
ছাড়পত্র পেয়েই ছবি মুক্তির দিন ধার্য করে ফেলেছেন পরিচালক। তিনি বলেন, ‘মুক্তি দেওয়ার ইচ্ছা ছিল ৩০ মার্চ। কিন্তু প্রচারের জন্য পিছিয়ে ৬ এপ্রিল চূড়ান্তভাবে ছবিটি মুক্তি দিতে চাই। তা ছাড়া পয়লা বৈশাখের আগেভাগে সময়টাও ভালো।’
ছবিটিতে অভিনয় করেছেন পরীমনি, ইয়াশ রোহান, ফজলুর রহমান বাবু, শিল্পী সরকার, শহিদুল আলম সাচ্চু, মিশা সওদাগর, মুনিরা মিঠু, ইরফান সেলিম, কলকাতার রজতাভ দত্ত, রেশমী সেন, আশিষ চক্রবর্তী, বিপ্লব চ্যাটার্জি প্রমুখ। স্বপ্নজাল ছবিটি বাংলাদেশের বেঙ্গল ক্রিয়েশনসের সঙ্গে যৌথভাবে প্রযোজনা করেছে ভারতের বেঙ্গল সম্ভার।
