
বিয়ে, সংসার আর সন্তানকে নিয়ে ব্যস্ত থাকার কারণে মাঝের দুই বছর চলচ্চিত্র থেকে দূরে ছিলেন রেসি। বিরতির পর আবার চলচ্চিেত্র অভিনয়ে ফিরছেন তিনি। একসঙ্গে দুটি ছবির কাজ শুরু করছেন এই অভিনেত্রী। ছবি দুটি হচ্ছে জাকির হোসেন রাজুর অনেক দামে কেনা এবং মুশফিকুর রহমান গুলজারের লাল সবুজের সুর।প্রথম ছবিতে রেসি অভিনয় করছেন ডিপজলের বিপরীতে আর পরেরটিতে তাঁর সহশিল্পী ওমর সানী।অনেক দামে কেনা ছবিটির শুটিং এরই মধ্যে শুরু হলেও লাল সবুজের সুর ছবিটির কাজ শুরু হবে সামনের নভেম্বরে। ফরিদুর রেজা সাগরের মুক্তিযুদ্ধভিত্তিক কিশোর উপন্যাস লাল সবুজের সুর অবলম্বনে ছবিটি নির্মিত হবে।অভিনয়ে ফেরা প্রসঙ্গে রেসি বলেন, ‘সংসার আর সন্তানকে সময় দেওয়ার পর যেটুকু অবসর পাব, সে সময় অভিনয় চালিয়ে যাব। দুই বছর পর হলেও সবাই কিন্তু আমাকে এখনো আগের মতোই মনে রেখেছে। মনেই হচ্ছে না আমি মাঝের দুই বছর চলচ্চিত্রে ছিলাম না।’আগে শুধু চলচ্চিত্রে অভিনয় করলেও রেসি এখন টিভি নাটকেও অভিনয় করবেন বলে জানান। এবারের ঈদে রেসি অভিনীত ভিলেন নামের একটি নাটক প্রচারিত হয়েছে। সামনে নতুন একটি ধারাবাহিক নাটকের কাজ শুরু করতে যাচ্ছেন। এ ছাড়া নিয়মিত নাচের অনুষ্ঠানও করবেন বলে জানান রেসি।২০০৪ সালে নীল আঁচল ছবিতে অভিনয়ের মধ্য দিয়ে বড় পর্দায় কাজ শুরু করেন রেসি। বিরতির আগ পর্যন্ত ২৫টি ছবিতে কাজ করেছেন। তাঁর অভিনীত সর্বশেষ ছবি স্বামী ভাগ্য।
