
বলিউডের ‘সবচেয়ে যোগ্য’ ব্যাচেলর সালমান খান। ৫০ পেরিয়েও এই অভিনেতা লাখো তরুণীর স্বপ্নপুরুষ। এবার তাঁকে নিয়ে ঠান্ডা যুদ্ধ শুরু হয়েছে। সালমানের কথিত প্রেমিকা ও রোমানীয় অভিনেত্রী ইউলিয়া ভেঞ্চুর নাকি ভীষণ চটেছেন বলিউড অভিনেত্রী ডেইজি শাহের ওপর। ডেইজির প্রতি সালমানের ‘অধিক মনোযোগ’ হয়তো এই রাগের কারণ।ইদানীং খুব ঘন ঘন সালমানের বাড়িতে যাওয়া-আসা করছেন ‘জয় হো’ ছবির সহশিল্পী ডেইজি শাহ। তার ওপর আবার ইউলিয়ার কানে খবর এসেছে, সালমান নাকি ডেইজিকে নতুন একটি গাড়ি কিনে দিয়েছেন। ইউলিয়াকে দোষ দিয়ে আর কী লাভ? এমন খবর শোনার পর যেকোনো প্রেমিকারই মাথা গরম হবে।
ডেইজির নায়িকা হওয়ার পেছনে সালমানেরই অবদান। ‘ম্যায়নে পেয়ার কিউ কিয়া’ সিনেমাতে ডেইজি কাজ করেছিলেন একজন ব্যাকগ্রাউন্ড নৃত্যশিল্পী হিসেবে। সেখান থেকে তাঁকে তুলে এনে ‘জয় হো’ সিনেমায় নায়িকার চরিত্র সালমানই দিয়েছেন। তাই হয়তো ইউলিয়াকে ‘থোড়াই কেয়ার’ করেন ডেইজি।ডেইজি বলেছেন, ‘সালমান আমার খুব ভালো একজন বন্ধু। তাঁর পরিবারের অন্যান্য সদস্যও আমার কাছে সমান গুরুত্বপূর্ণ। আর ইউলিয়াকে আমি সালমানের বন্ধু হিসেবেই জানি। আমি সত্যিই তাঁর সম্পর্কে আর কিছু জানি না। সালমানের বন্ধু বলেই তাঁকে সম্মান করি। কিন্তু তিনি কী বললেন, কী ভাবলেন তাতে আমার কিছু যায়-আসে না।’ ইন্ডিয়া টাইমস।
