
ভারতের পশ্চিমবঙ্গে আয়োজিত সংগীতবিষয়ক রিয়েলিটি শো ‘গ্রেট মিউজিক গুরুকুল’-এর ফিনালেতে অতিথি বিচারক হিসেবে যোগ দিচ্ছেন রুনা লায়লা। গতকাল শুক্রবার তিনি এ উপলক্ষেই ভারতের উদ্দেশে রওনা দেন। যাওয়ার আগে তিনি জানান, এই প্রতিযোগিতার অংশ হতে পেরে তাঁর ভালো লাগছে। অনুষ্ঠানে বিচারকাজের পাশাপাশি তিনি মঞ্চে সংগীত পরিবেশনও করবেন।ভারতের পশ্চিমবঙ্গের স্যাটেলাইট চ্যানেল কালারস বাংলায় বেশ কয়েক মাস ধরেই প্রচারিত হয়ে আসছে গ্রেট মিউজিক গুরুকুল। এতে এর আগে একটি পর্বে বিচারক হিসেবে দেখা গিয়েছিল অর্ণবকে।গ্রেট মিউজিক গুরুকুল অনুষ্ঠানের প্রধান সমন্বয়ক রাই সেনগুপ্ত কলকাতা থেকে মুঠোফোনে জানান, ২ আগস্ট প্রতিযোগিতার ফিনালে অনুষ্ঠান ধারণ করা হবে। ৯ আগস্ট এটি প্রচারিত হবে কালারস বাংলা চ্যানেলে। তিনি জানান, রুনা লায়লাকে তাঁরা অনুরোধ করবেন ‘সাধের লাউ’ ও ‘দামা দাম মাস্ত কালান্দার’ গান দুটি গাওয়ার জন্য। তা ছাড়া এর বাইরেও প্রতিযোগী ও অনুষ্ঠানের দর্শকদের জন্য আরও বেশ কয়েকটি গান গাইতে পারেন তিনি।এই রিয়েলিটি শোয়ে রুনা লায়লার পাশাপাশি নিয়মিত বিচারক হিসেবে থাকবেন ভারতীয় শিল্পী কবিতা কৃষ্ণমূর্তি, হরিহরণ, জাবেদ আলী ও জিৎ গাঙ্গুলি।
