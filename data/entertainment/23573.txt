
মোনালিসা দেশে ফিরেছেন ১২ এপ্রিল। এরপর কয়েক দিন সময় দিয়েছেন পরিবারকে। এবার তিনি নাটকের কাজ করছেন। অভিনয়। নাটকের নাম ‘আমার ভিনদেশি তারা’। গতকাল রোববার তিনি শুটিং করেছেন উত্তরায়, আজ আশুলিয়ায়। শুটিংয়ে ফাঁকে প্রথম আলোকে জানালেন, বাংলাদেশে টিভির জন্য শেষ কাজ করেছেন দুই বছর আগে। সেই নাটকটি ছিল সাগর জাহানের ‘অ্যাভারেজ আসলাম’। মাত্র দুই বছর পর ক্যামেরার সামনে দাঁড়িয়ে বুঝতে পারছেন, অনেক কিছু পাল্টে গেছে। সবচেয়ে বেশি চোখে পড়ছে পেশাদারির ব্যাপারটি। অনেক দিন দেশের বাইরে থেকে এ ব্যাপারে তিনি খুব সচেতন।
মোনালিসা আরও জানালেন, এরই মধ্যে কয়েকটি কাজের ব্যাপারে আলোচনা হয়েছে। এই যেমন হানিফ সংকেত, জাহিদ হাসান, মোহাম্মদ মোস্তফা কামাল রাজ আর সাগর জাহানকে কাজের ব্যাপারে চূড়ান্ত সময় দিয়েছেন। বিজ্ঞাপনচিত্রেও কাজ করার কথা আছে। ‘আমার ভিনদেশি তারা’ নাটকের গল্প ভালো লেগেছে। আর এই নাটকে তাঁর সঙ্গে আছেন আফনান নিশো। নাটকটিতে কাজ করার জন্য নিশো তাঁকে অনুরোধ করেছেন। এই সবকিছু মিলিয়ে তিনি কাজটি করতে রাজি হয়েছেন।
বললেন, ‘দেশে আসার পর ভেবেছিলাম, মে মাসের প্রথম সপ্তাহে কাজ শুরু করব। কিন্তু হলো না, এখনই শুটিং শুরু করে দিতে হলো।’ ‘আমার ভিনদেশি তারা’ নাটকের কাজ করা প্রসঙ্গে তিনি বললেন, ‘নিশো সব সময় খুবই হেল্পফুল। তাঁর সঙ্গে আগেও কাজ করেছি। আমাদের কাজ করার অভিজ্ঞতা দারুণ!’
ছোট পর্দার এই জনপ্রিয় তারকা এখন যুক্তরাষ্ট্রপ্রবাসী। থাকছেন নিউইয়র্কের কুইন্স শহরে। বললেন, ‘সেখানে কসমেটিকস ব্র্যান্ড সেফোরার সঙ্গে অনেক দিন থেকে আছি। সেখানে সিনিয়র মেকআপ আর্টিস্ট ছিলাম। এখন পদোন্নতি হয়েছে। এই প্রতিষ্ঠানে এখন আমি বিউটি অ্যাডভাইজার। পাশাপাশি প্রশিক্ষণ দিচ্ছি।’
দেশে ফিরে মোনালিসা বলেছিলেন, ‘মাস চারেক থাকার পরিকল্পনা আছে। এবার খুব বেশি কাজ করব না। পরিবারকে সময় দেব, ঘুরব, বেড়াব, মজার মজার খাবার খাব। দারুণ কিছু স্মৃতি সঙ্গে নিয়ে ফিরে যাব।’
‘আমার ভিনদেশি তারা’ নাটকের পরিচালক রাইমা ইসলাম। তিনি একসময় চলচ্চিত্রে অভিনয় করেছেন। বড় পর্দায় তিনি শিমু নামে পরিচিত। মোট ২৩টি ছবিতে অভিনয় করেছেন। সর্বশেষ অভিনয় করেছেন ২০০৪ সালে। ছবির নাম ‘জামাই-শ্বশুর’। ছবিতে তাঁর সঙ্গে আরও ছিলেন রিয়াজ, অমিত হাসান আর পূর্ণিমা। জানালেন, ‘আমার ভিনদেশি তারা’ নাটকটি প্রযোজনার পাশাপাশি পরিচালনাও করছেন। নাটকটি তৈরি করছেন ঈদের জন্য।
