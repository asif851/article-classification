
শাহরুখ খানের রইস ছবিতে পাকিস্তানি অভিনেত্রী মাহিরা খান থাকছেন কি থাকছেন না—এই দ্বিধা কেটে গেছে। কারণ, গত শনিবার ভারতের রাজনৈতিক দল মহারাষ্ট্র নবনির্মাণ সেনার (এমএনএস) প্রধান রাজ ঠাকরে ও প্রডিউসার গিল্ডের সভাপতি মুকেশ ভাটের বৈঠক হয়েছে। বৈঠকে রাজ ঠাকরে ও মহারাষ্ট্রের মুখ্যমন্ত্রী দেবেন্দ্র ফড়নবিশকে নির্মাতাদের পক্ষে মুকেশ ভাট প্রতিশ্রুতি দেন, ভবিষ্যতে পাকিস্তানি শিল্পীদের নিয়ে কোনো কাজ করবেন না তাঁরা। কিন্তু মুক্তির অপেক্ষায় থাকা যেসব ছবিতে পাকিস্তানি তারকা আছেন, তাঁদের ছবি মুক্তির জন্য পাঁচ কোটি রুপি জরিমানা দেওয়ার বিধান দেন রাজ ঠাকরে। ভারতের কাশ্মীরের উরি সেনাঘাঁটিতে আক্রমণ হওয়ার পর ভারত থেকে পাকিস্তানি শিল্পীদের নিষিদ্ধ করে এমএনএস। এমনকি নির্মাণাধীন কোনো ছবিতে পাকিস্তানি কেউ থাকলে সেই ছবির মুক্তিও আটকে দেওয়ার ঘোষণা দেয় দলটি।রইস ছবির নায়িকা মাহিরা পাকিস্তানি হওয়ায় এই ছবির প্রযোজকদেরও জরিমানা দিতে হবে। তবে তাঁদের ক্ষেত্রে আরও একটি বাড়তি বিষয়ে খেয়াল রাখতে হচ্ছে আর সেটি হলো, মাহিরার নিরাপত্তা। ছবিতে মাহিরার কিছু অংশের কাজ এখনো বাকি আছে। কিন্তু ভারতের বর্তমান অস্থির রাজনৈতিক পরিস্থিতিতে কাজ করতে ঠিক নিরাপদ বোধ করছেন না এই অভিনেত্রী। তাই এখন মাহিরাকে নিয়ে গোপনেই শুটিং চালিয়ে যাবেন বলে সিদ্ধান্ত নিয়েছেন রইস-এর নির্মাতা ও প্রযোজকেরা। নিরাপত্তার স্বার্থে শুটিং লোকেশন, শুটিংয়ের সময়—সবকিছুই গোপন রাখা হচ্ছে।রাহুল ঢোলাকিয়া পরিচালিত এই ছবি মুক্তি পাওয়ার কথা আগামী বছরের জানুয়ারি মাসে। এটি প্রযোজনা করেছেন রিতেশ সিধওয়ানি, ফারহান আখতার ও গৌরী খান। টাইমস অব ইন্ডিয়া।
