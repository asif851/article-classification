
পারিবারিক সম্পর্ক, প্রেম, জীবনের নানা টানাপোড়েন, প্রিয়জনের ভালোবাসা—সামাজিক জীবনের এমন অনুভূতির গল্প নিয়ে নির্মিত হয়েছে ধারাবাহিক নাটক ‘চোরকাঁটা’। আজ আরটিভিতে নাটকটি প্রচারিত হবে। পান্থ শাহরিয়ারের রচনায় নাটকটি পরিচালনা করেছেন অম্লান বিশ্বাস।নাটকটির বিভিন্ন চরিত্রে অভিনয় করেছেন রাইসুল ইসলাম আসাদ, আজাদ আবুল কালাম, ইন্তেখাব দিনার, নাদিয়া, শতাব্দী ওয়াদুদ, বিজরী বরকতউল্লাহ, ওয়াহিদা মল্লিক জলি, চিত্রলেখা গুহ, খায়রুল আনাম সবুজ প্রমুখ। সপ্তাহের সোম থেকে বৃহস্পতিবার রাত আটটা ১৫ মিনিটে নাটকটি দেখা যাবে আরটিভির পর্দায়।‘চোরকাঁটা’ নাটকের বিষয়বস্তু সম্পর্কে এর কাহিনিকার পান্থ শাহরিয়ার বলেন, ‘মূলত এটি একটি পারিবারিক আবহের গল্প নিয়ে বানানো নাটক। যৌথ পরিবারের খুঁটিনাটি নানা বিষয় উঠে এসেছে এর কাহিনিতে। প্রাত্যহিক ব্যস্ততা, নিজস্ব জগতে বিচরণের আকাঙ্ক্ষা, সবার সঙ্গে খাপ খাইয়ে চলার মানসিকতার অভাবসহ আরও নানা কারণে এখন যৌথ পরিবার প্রায় চোখেই পড়ে না। যা-ও আছে, সেগুলোও ভেঙে যাচ্ছে।’
পান্থ শাহরিয়ার আরও বলেন, ‘চোরকাঁটার ওপর দিয়ে হেঁটে গেলে তা কাপড়ে লেগে যায়। কিন্তু সেটা কিন্তু খুব বেশি ক্ষতি করে না। কাপড়ে লেগে যাওয়া চোরকাঁটা খুব সহজেই সরিয়ে ফেলা যায়। যৌথ পরিবারও ছোটখাটো কিছু খুনসুটির কারণে ভেঙে যাচ্ছে। ছোট ছোট এসব সমস্যা চোরকাঁটার মতোই। চাইলেই তা মিটিয়ে ফেলা যায়। এসব ছোটখাটো সমস্যা বড় করে না দেখলেই কিন্তু টিকে থাকতে পারে যৌথ পরিবার।’
‘চোরকাঁটা’ নাটকের কাহিনিতে দেখা যাবে, ঢাকার পাশে ১০ কাঠার একটা প্লট পেয়েছিলেন দুই ভাই মইনুল আর সাইদুল। শেষ বয়সে তাঁরা দুজন মিলে জমিটার ওপর তিনতলা বাড়ি তৈরি করেন। তাঁদের একটাই শর্ত, পুরো পরিবার একসঙ্গে এক পরিবার হয়ে থাকতে হবে। মইনুল আর সাইদুলের মা-বাবাসহ পরিবারের সদস্যসংখ্যা ১৪। সারাক্ষণ সবাই মিলে হাসি-খুশিতে মেতে থাকে পরিবারের মানুষগুলো। বাইরে থেকে দেখে বোঝার উপায় নেই, তাদের জীবনেও লুকিয়ে আছে চোরকাঁটার মতো কষ্ট-দুঃখ-হিংসা-অভিমান-ক্ষোভ, যা মাঝে মাঝেই ফণা তুলে দাঁড়িয়ে যায় হাসির অন্তরায় হয়ে।
