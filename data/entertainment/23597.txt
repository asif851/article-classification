
উচ্চ আদালতের রায়ে ২০০২ সালের গাড়ি চাপা মামলার অভিযোগ থেকে মুক্তি পাওয়ার পর এখন অনেকটাই নির্ভার সালমান খান। সম্ভবত বিয়ের বিষয়টি নিয়ে এবার দ্রুত কোনো সিদ্ধান্ত নিতে পারেন তিনি। এমনটাই জানিয়েছে এ অভিনেতার ঘনিষ্ঠ একটি সূত্র। বলিউডের সবচেয়ে আলোচিত বিষয় সম্ভবত সালমান খানের বিয়ে। কারণে কিংবা অকারণে বছরে নিদেনপক্ষে তিন থেকে চার বার সালমানের বিয়ে নিয়ে সরগরম হয়ে ওঠে বলিউড কেন্দ্রিক সংবাদমাধ্যমগুলো। অবশ্য এবারে যে খবরটি ঝড় তুলেছে। তার ভিত বেশ শক্তপোক্ত বলেই জানিয়েছে মুম্বাইয়ের বেশ কয়েকটি সংবাদমাধ্যম। আগামী বছর বিয়ে করতে যাচ্ছেন বলিউডের সবচেয়ে কাঙ্ক্ষিত এই ব্যাচেলর তারকা। পাত্রী লিলুয়া ভেঞ্চুর, রোমানিয়ার টিভি তারকা। লিলুয়ার সঙ্গে সালমানের পরিচয় ২০১৩ সালের শুরুর দিকে। প্রিয়তমের বিপদে পাশে থাকার জন্য সালমান খানের মামলার রায় হওয়ার দিনকয়েক আগেই তাঁর কাছে এসে পৌঁছেছেন লিলুয়া। সালমানের ঘনিষ্ঠ অনেকেই জানিয়েছেন, লিলুয়া ভেঞ্চুরের সঙ্গ সালমানকে অনেক সাহস দিয়েছে। এর আগে অবশ্য একটা সময় সালমান খানের নামের সঙ্গে নাম জড়িয়েছিল ঐশ্বর্য রাইয়েরও। ক্যাটরিনা কাইফের সঙ্গে এই দাবাং তারকার প্রেমের বিষয়টি দীর্ঘদিন বলিউডে আলোচনার খোরাক জুগিয়েছে। বলিউডের অনেক তারকার সঙ্গেই সালমানের রোমান্টিক সম্পর্কের খবর প্রকাশ করে এসেছে বলিউডের সংবাদমাধ্যমগুলো। আবার, বারবার সালমানের প্রেম ভেঙে যাওয়ার খবরও প্রকাশ করেছে তারা। সালমানকে জড়িয়ে বলিউডের অভিনেত্রী সংগীতা বিজলানি, ঐশ্বরিয়া রাই বচ্চন, ক্যাটরিনা কাইফ, অসিন, স্নেহা উলাল, মেহেক চাহাল, জেরিন খানের পাশাপাশি একাধিক বিদেশিনীর নাম জড়িয়েও খবর প্রকাশিত হয়েছে। সালমানের এই সব বিদেশি প্রেমিকার তালিকায় রয়েছেন সোমি আলী, ব্রুনা আবদুল্লাহ, ক্লদিয়া সিজলা, হ্যাজেল কিচ এবং সর্বশেষ ২০১৩ সাল থেকে জড়িয়েছে রোমানিয়ার টিভি তারকা লুলিয়া ভেঞ্চুরের নাম। 
রোমানিয়ার টিভি তারকা লুলিয়া ভেঞ্চুরের সঙ্গে সালমান খানের প্রেমের খবরটি ডালপালা মেলেছিল বেশ আগেই। কিছুদিন আগে লিলুয়া ও সালমান আংটি বদল করেছেন এমন খবরও প্রকাশিত হয়েছিল। আর এবার খবর রটেছে, আগামী বছরেই নাকি গাঁটছড়া বাঁধবেন তাঁরা। প্রসঙ্গত, ২০১১ সালে আয়ারল্যান্ডের ডাবলিনে ‘এক থা টাইগার’ ছবির শুটিংয়ে সালমানের সঙ্গে দেখা হয়েছিল লুলিয়া ভেঞ্চুরের। এরপর এই ‘কিক’ তারকার ভগ্নিপতির প্রযোজিত একটি ছবিতে কাজ করেন লুলিয়া। শুধু তাই নয় বোন অর্পিতার বিয়েতেও লুলিয়াকে দাওয়াত দিয়েছিলেন সালমান। সালমান খানের পরিবারের সঙ্গেও বেশ সুসম্পর্ক। কাজেই সবকিছু মিলিয়ে আগামী বছর সালমানের সঙ্গে লিলুয়ার যে বিয়ের খবর ছড়িয়েছে বিষয়টি শেষপর্যন্ত নিছক গুজব না থেকে সত্যি খবর হওয়ার সম্ভাবনাই বেশি। এ ক্ষেত্রে সময়ই কথা বলবে— এমনটাই সবাই ভাবছেন। এনডিটিভি। টাইমস অব ইন্ডিয়া।
