
‘মিশন ইম্পসিবল’কে ‘পসিবল’ করা তাঁকেই মানায়। চলচ্চিত্রে নিজের স্টান্টগুলো নিজেই করে সবাইকে তাক লাগিয়ে দেন হলিউড অভিনেতা টম ক্রুজ। ছয় মাস আগে একই কাজ করতে গিয়ে চোট পেলেও আবারও ২৫ হাজার ফুট ওপর থেকে লাফিয়ে পড়লেন এই অভিনেতা। দৃশ্যটি ‘ওকে’ হলো এক শটেই।‘মিশন ইম্পসিবল’ সিরিজের আগামী ছবিতে একটি উড়োজাহাজ থেকে ২৫ হাজার ফুট উঁচু থেকে মৃত্যুর আশঙ্কা সত্ত্বেও স্টান্ট করেন টম। ছবির পরিচালক ক্রিস্টোফার মাককুয়েরি ইনস্টাগ্রামে পোস্ট করেছেন এই স্টান্টের ছবি। পোস্টে লিখেছেন, ‘মাত্র এক শট। ২৫ হাজার ফুট।’ টম নিজেও ইনস্টাগ্রামে ভয়ানক একটি ছবি দিয়ে লিখেছেন, ‘পড়ছি...’।মিশন ইম্পসিবল-ভক্তরা মিশন: ইম্পসিবল ফলআউট ছবিতে এমন রোমাঞ্চকর লাফের দৃশ্য দেখতে পাবেন। যদিও স্টান্ট করতে গিয়েই ছয় মাস আগে পায়ের গোড়ালিতে চোট পান। এখনো সেই চোট ভোগাচ্ছে তাঁকে। চোট ভালো করে সারতে না সারতেই কেন আবার শুটিংয়ে? সেটিও বলে দিয়েছেন এই অভিনেতা। তাঁর ভাষায়, ‘এখনো ভালো করে সারেনি। কিন্তু আমরা শুটিংয়ে নেমে গেছি। ছবির মুক্তির তারিখ ঠিক হয়ে গেছে। তাই শুটিং চালু রেখেছি। কিন্তু আমি গড়ে সপ্তাহে ৮ থেকে ১০ ঘণ্টা চিকিৎসার জন্য কাটিয়েছি। এখনো আমার অনেক গুরুত্বপূর্ণ স্টান্ট বাকি আছে। তবে আমি ভালো আছি।’
ভক্তদেরও শুভকামনা টম ক্রুজের জন্য। ভালো থাকবেন তিনি। আর রুদ্ধশ্বাসে ভরা সব ছবি উপহার দেবেন। ছবিতে আরও দেখা যাবে রেবেকা ফারগুসন, হেনরি কেভিল, সাইমন পেগের মতো তারকাদের। ছবিটি মুক্তি পাওয়ার কথা জুলাই মাসে। সূত্র: ফক্স নিউজ
 
