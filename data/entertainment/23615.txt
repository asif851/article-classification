
দুই দিন বাদেই বাবা দিবস। বাবার পথ ধরে বলিউডে হেঁটেছেন অনেকে। শ্রদ্ধা কাপুরও তাঁদের ব্যতিক্রম নন। নিজেকে বলিউডে প্রতিষ্ঠিত করেছেন বাবা শক্তি কাপুরের পদাঙ্কে। বাবা দিবস ঘিরে বাবাকে নিয়ে অনুভূতি জানাবেন তারকারা—এটাই তো স্বাভাবিক। কিন্তু শ্রদ্ধার বেলায় ঘটল অন্য ঘটনা। শক্তি কাপুর নিজেই মেয়ের প্রশংসা করলেন। বাবা দিবসের আগে বাবার পক্ষ থেকেই যেন উপহার পেলেন শ্রদ্ধা। তিন পাত্তি দিয়ে বলিউডে যাত্রা শুরু হয়েছিল শ্রদ্ধার। তারপর লাভ কা দ্য অ্যান্ড করেছিলেন বটে, কিন্তু বক্স অফিসে বাজিমাত করেন আশিকী টু দিয়ে। এরপর আর পেছনে ফিরে তাকাতে হয়নি। একে একে করে ফেলেন এক ভিলেন, হায়দার, এবিসিডি টু, বাঘি। সদ্য কাজ করলেন হাফ গার্লফ্রেন্ড ছবিতে। মুক্তির অপেক্ষায় আছে হাসিনা: দ্য কুইন অব মুম্বাই ছবিটিও।এই পথচলায় বাবার হাত নাকি একেবারেই নেই! সবই তবে শ্রদ্ধার পরিশ্রম ও মেধার ফসল? মেয়ের প্রতি বাবা শক্তি কাপুরের ধারণাটা এমনই। বললেন, ‘আমরা ওকে স্বাধীনতা দিয়েছি। যদিও পরামর্শ দিই, তাতে কী? ওর পছন্দই থাকে সবার আগে। এইটুকু বয়সে তার সাফল্যে আমরা দারুণ খুশি।’এই কথায়ও প্রশংসা শেষ হয় না। শক্তি কাপুর আরও বললেন, ‘ও সব সময়ই পরিবারের সঙ্গে একাত্ম। যদিও নিজেই ওর ঘর কিনেছে, তবু বাবা-মায়ের সঙ্গেই থাকতে ভালোবাসে।’সূত্র: ইন্ডিয়ান এক্সপ্রেস।
 
