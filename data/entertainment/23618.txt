
নাচের দল তুরঙ্গমী তাদের প্রযোজনা ‘অনামিকা সাগরকন্যা’ ও ‘রেজুলিউশন’ নিয়ে যোগ দিচ্ছে ভিয়েতনামের নিনহ বিনহ আন্তর্জাতিক নৃত্য উৎসবে। ১৬ থেকে ২২ সেপ্টেম্বর পর্যন্ত হবে এই উৎসব।
এ বছর জানুয়ারি মাসে ইন্টারনেটে ভিয়েতনাম সরকারের সংস্কৃতি, যুব ও পর্যটন মন্ত্রণালয়ের পক্ষ থেকে একটি প্রজ্ঞাপন প্রকাশিত হয়। নিয়ম অনুযায়ী তুরঙ্গমীর পক্ষ থেকে তাদের প্রযোজনার ভিডিও জমা দেওয়া হয়। জুন মাসে আনুষ্ঠানিক চিঠি দিয়ে উৎসবের সম্মানিত আন্তর্জাতিক জুরিবোর্ড জানায়, তুরঙ্গমীর প্রযোজনা অনামিকা সাগরকন্যাএবং কোরিওগ্রাফি রেজুলিউশনদুটিই নির্বাচিত হয়েছে।
উৎসবে বাংলাদেশের তুরঙ্গমী ছাড়াও রাশিয়া, মালয়েশিয়া, ফিলিপাইন, রিপাবলিক অব কোরিয়া, ইন্দোনেশিয়া, কলম্বিয়া, মিসর, ব্রুনেই, সিঙ্গাপুর, মিয়ানমার, জাপান, চীন, লাওস, কম্বোডিয়া ও স্বাগতিক দেশ ভিয়েতনামের পেশাদার ও মূলধারার স্বনামধন্য নাচের দল নির্বাচিত হয়েছে।
প্রযোজনাটির মূল ভাবনা, পাণ্ডুলিপি, নৃত্য পরিচালনা ও নির্দেশনায় রয়েছেন পূজা সেনগুপ্ত। পরিবেশনায় তুরঙ্গমীর শিল্পীরা। দলটি ১৫ সেপ্টেম্বর ভিয়েতনামের উদ্দেশে ঢাকা ত্যাগ করছে।
 
