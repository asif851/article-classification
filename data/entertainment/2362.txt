
অবিবাহিতা মধ্যবয়স্কা নারীদের জীবন কেমন? কর্মঘণ্টা শেষে কী করেন তাঁরা? কীভাবে কাটে তাঁদের বাকিটা সময়? সেসব ধারণা পাওয়া যাবে ‘সোনাটা’ ছবি থেকে। ‘সোনাটা’ আসলে মেয়েদের গল্প। তবে ছেলে-মেয়ে সবাই সমান আগ্রহ নিয়ে দেখতে পারবেন। সম্প্রতি মুক্তি পেয়েছে ইংরেজি এ ছবির ট্রেলার। 
মারাঠি সাহিত্যিক মহেশ এলকুঞ্চওয়ারের নাটক ‘সোনাটা’-এর ওপর ভিত্তি করে অপর্ণা সেন করেছেন এর চিত্রনাট্য ও পরিচালনা। গল্পে অবিবাহিত মধ্যবয়স্ক তিন নারী থাকেন একসঙ্গে। অরুণা শিক্ষিকা, দোলন কাজ করেন একটি বহুজাতিক প্রতিষ্ঠানে ও সুভদ্রা করেন সাংবাদিকতা। ছবির প্রধান এ তিন চরিত্রে অভিনয় করেছেন অপর্ণা সেন, শাবানা আজমি ও লিলেট দুবে। ইংরেজি ছবি হলেও শাবানা আজমির কণ্ঠে শোনা যাবে দু’দুটি রবীন্দ্রসংগীত। মিররকে দেওয়া এক মন্তব্যে শাবানা বলেছেন, ‘সরণি আমাকে উদ্বুদ্ধ করেছে, জাভেদ রীতিমতো চেপে ধরেছিল। একটু ভয়ই পেয়েছিলাম এবং চ্যালেঞ্জ বোধ করছিলাম। সে জন্য রীনাকে ধন্যবাদ দিতে হয়। নয়তো রবীন্দ্রসংগীত গাওয়া কী আমার কাজ?’ শিগগির মুক্তি পাবে ছবিটি। টাইমস অব ইন্ডিয়া
