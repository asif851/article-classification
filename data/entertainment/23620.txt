

অনেক ‘প্রথম’কে সঙ্গী করেই জীবন কাটাতে হয়। নিতে হয় অভিজ্ঞতা। তারকাদের জীবনেও এমন প্রথম অভিজ্ঞতা রয়েছে। তাঁদের এমন প্রথম পাঁচটি অভিজ্ঞতা নিয়েই ‘প্রথম পাঁচ’। আজ এই বিভাগে থাকছেন অভিনয়শিল্পী মৌটুসি বিশ্বাস

ক্যামেরার সামনে প্রথমতখন আমার বয়স ১৬। একটি বিজ্ঞাপনচিত্রে কাজ করতে গিয়েই প্রথম ক্যামেরার সামনে দাঁড়ানোর অভিজ্ঞতা হয়। ওই বিজ্ঞাপনচিত্রের নির্মাতা ছিলেন জনপ্রিয় অভিনেতা আফজাল হোসেন। ওই বয়সে আফজাল হোসেনের মতো গুণী নির্মাতার সঙ্গে প্রথম কাজ। আমি তো শুটিংয়ের দিন প্রচণ্ড নার্ভাস ছিলাম। কেমন শট দিলাম, ভালো না মন্দ? এসব কিছুই তখন মাথায় ছিল না। তবে কাজটি যে ভালো হয়েছিল, বুঝলাম পরবর্তী কাজের প্রস্তাব পাওয়ার পর।প্রথম বিদেশ ভ্রমণআমি মধ্যবিত্ত পরিবারের মেয়ে। আর মধ্যবিত্ত পরিবারের প্রথম বিদেশ ভ্রমণ মানেই ভারত ভ্রমণ। আমাদের ক্ষেত্রেও তা-ই। মাত্র দেড় বছর বয়সে মায়ের কোলে চড়ে ভারতে ঘুরেছি। কিন্তু তখন আমি এতই ছোট যে ওই সময়ের কোনো কিছুই আমার মনে নেই।প্রথম শাড়ি পরার স্মৃতিছোটবেলায় নাচ শিখতাম। এ কারণে প্রায়ই বিভিন্ন অনুষ্ঠানে নাচ পরিবেশন করতে হতো। সেই সুবাদে ছোট বয়সেই শাড়ি পরার সুযোগ হয়েছিল। প্রথম যখন শাড়ি পরি, বয়স তখন পাঁচ বা ছয়। খুব সম্ভব মা-ই আমাকে শাড়ি পরিয়ে দিয়েছিলেন। হলুদ জমিনে লাল পাড়ের একটি শাড়ি পরেছিলাম। বাড়ির পুরোনো ছবির অ্যালবামে ওই দিনের একটা ছবিও আছে। ছোট্ট আমি ক্যামেরার দিকে কেমন বড় বড় চোখ করে তাকিয়ে আছি।প্রথম প্রেক্ষাগৃহে সিনেমা দেখাভারতে একবার বেড়াতে গিয়েই প্রথম প্রেক্ষাগৃহে ছবি দেখার অভিজ্ঞতা হয়েছিল। তখন বয়স খুব বেশি নয়। কী ছবি দেখা হয়েছিল, তা-ও মনে নেই। কিন্তু মনে আছে ছবিটি দেখতে বসে ভীষণ বিরক্ত হয়েছিলাম। কারণ, আমার কাছে ছবি দেখার চেয়ে প্রেক্ষাগৃহ থেকে বের হয়ে ফুচকা খাওয়াটাই ছিল মূল আগ্রহ।প্রথম মা হওয়ার অনুভূতিঅপারেশন থিয়েটারে তোয়ালে দিয়ে প্যাঁচানো ফুটফুটে এক শিশুকে আমার সামনে নিয়ে আসা হলো। তার গালের সঙ্গে স্পর্শ করানো হলো আমার গাল। সে যে কী এক অদ্ভুত অনুভূতি, তা বলে বোঝানো যাবে না। তখন আমার মনে হচ্ছিল, এই ফুটফুটে ছানাটা আমার সন্তান! এই অনুভূতি আসলে বলে বোঝাতে পারব না।
অনুলিখন: নাদিয়া মাহমুদ
 
