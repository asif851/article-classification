

• ‘ওল্ড ইজ গোল্ড’ অনুষ্ঠানের সিডনি অংশের আয়োজক গাঙচিল মিউজিক প্রেজেন্টারস।• ১ মার্চ ঢাকা ছাড়বেন তপন চৌধুরী।• সপ্তাহ দুয়েক থাকবেন সেখানে।

অস্ট্রেলিয়ার সিডনি, ক্যানবেরা ও মেলবোর্নের বাঙালি শ্রোতাদের সোনালি দিনের গান শোনাবেন তপন চৌধুরী। অস্ট্রেলিয়ার তিন শহরে অনুষ্ঠিত হবে তাঁর একক গানের অনুষ্ঠান। ‘ওল্ড ইজ গোল্ড’ শিরোনামের এই অনুষ্ঠানের সিডনি অংশের আয়োজক গাঙচিল মিউজিক প্রেজেন্টারস। আগামী ৪ মার্চ বিকেলে সিডনির হার্স্টভিলের মারানা অডিটোরিয়ামে অনুষ্ঠিত হবে তাঁর প্রথম অনুষ্ঠান। আজ শুক্রবার দুপুরে প্রথম আলোর সঙ্গে আলাপে এমনটাই জানান তপন চৌধুরী।
পাঁচ বছর আগে অস্ট্রেলিয়ায় গান শোনাতে গিয়েছিলেন তপন চৌধুরী। এবার আয়োজনের সবকিছু মনের মতো হওয়ায় তিনি রাজি হয়েছেন। অস্ট্রেলিয়ার শ্রোতাদের গান শোনাতে আগামী ১ মার্চ ঢাকা ছাড়বেন তপন চৌধুরী। সপ্তাহ দুয়েক থাকবেন সেখানে।
তপন চৌধুরী অসংখ্য কালজয়ী গানের গায়ক। এর মধ্যে উল্লেখযোগ্য ‘আমি সবকিছু ছাড়তে পারি’, ‘তুমি আমার প্রথম সকাল’, ‘আকাশের সব তারা ঝরে যাবে’, ‘আজ তুমি দূর বহু দূর’, ‘মন শুধু মন ছুঁয়েছে’, ‘আমি দেবদাস হতে পারব না’। গত চার দশকের বর্ণাঢ্য সংগীতজীবনে তপন চৌধুরী অডিওর পাশাপাশি চলচ্চিত্রেও গান গেয়েছেন।
মাঝে দীর্ঘদিন নতুন গান করেননি তপন চৌধুরী। প্রায় এক যুগ পর নীরবতা ভেঙে আবার নতুন গানের অ্যালবাম প্রকাশ করেন তিনি। তপন চৌধুরীর এই ফিরে আসাকে স্মরণীয় করে রাখতে এই আয়োজন করেছে অস্ট্রেলিয়ার প্রতিষ্ঠান।
তপন চৌধুরীর বলেন, ‘দীর্ঘ সংগীতজীবনে বহু দেশে বহু অনুষ্ঠান করার সুযোগ হয়েছে। এবার যখন অস্ট্রেলিয়া থেকে একক সংগীতানুষ্ঠানের প্রস্তাব দিল, রাজি হই—কারণ আয়োজনের ভাবনাটা ভালো লেগেছে। আমার গানের ভক্ত-শ্রোতারাই আমার প্রাণ। আশি ও নব্বইয়ের দশকের মূলধারার আধুনিক গান উপহার দিতে চাই অস্ট্রেলিয়াপ্রবাসী বাঙালিদের। পাশাপাশি বর্তমান প্রজন্মকে বাংলা গানের সঙ্গে সম্পৃক্ত করতে নতুন অ্যালবাম থেকেও গান শোনাব।’
