
বলিউড অভিনেত্রী ও মডেল গহর খানকে থাপড় মারা ও নিগৃহীত করার অভিযোগে এক ব্যক্তিকে গ্রেপ্তার করেছে পুলিশ।টাইমস অব ইন্ডিয়া অনলাইনের প্রতিবেদনে জানানো হয়, গতকাল রোববার মুম্বাইয়ের ফিল্ম সিটিতে টেলিভিশনের একটি রিয়ালিটি শোর শুটিং চলাকালে এ অপ্রীতিকর ঘটনা ঘটে।গ্রেপ্তার হওয়া ব্যক্তির নাম মোহাম্মদ আকিল মালিক (২৪)। দর্শক হিসেবে রিয়ালিটি শোর শুটিংয়ে এসেছিলেন তিনি।পুলিশের ভাষ্য, রিয়ালিটি শোর শুটিংয়ে গহরের পোশাক নিয়ে ওই ব্যক্তির আপত্তি ছিল। নাচটিও সস্তা বলে অভিহিত করেন ২৪ বছর বয়সী ওই যুবক।গতকাল রাতে ফিল্ম সিটির ৯ নম্বর স্টুডিওতে টেলিভিশনের একটি মিউজিক রিয়ালিটি শোর গ্র্যান্ড ফিনালের শুটিং ছিল। এটির উপস্থাপক ছিলেন গহর। অনুষ্ঠানে দর্শক হিসেবে এসেছিলেন মালিক। এর আগেও তিনি দুই-তিন দিন ওই অনুষ্ঠানে এসেছিলেন।কর্মকর্তাদের ভাষ্য, গহরের ওপর নজর রেখেছিলেন মালিক। রাত আটটার দিকে শুটিং শুরু হলে হঠাৎ করে মঞ্চে উঠে যান তিনি। গহরকে স্পর্শ করার চেষ্টা করেন ওই দর্শক। গহর সরে যান এবং বাধা দেন। একপর্যায়ে গহরকে থাপড় মারেন মালিক।পুলিশ জানিয়েছে, দণ্ডবিধির বিভিন্ন ধারায় মালিকের বিরুদ্ধে মামলা হয়েছে। তাঁকে আজ সোমবার আদালতে তোলা হবে।
