
এবার বিটিভির জনপ্রিয় অনুষ্ঠান ‘ইত্যাদি’ ধারণ করা হয় সাভার ইপিজেডে। দর্শক ছিলেন সাভার ইপজেডে কর্মরত কয়েক হাজার শ্রমজীবী মানুষ। অনুষ্ঠানে শ্রমজীবী শিল্পীরা গেয়েছেন দেশাত্মবোধক গান। আরেকটি গান গেয়েছেন সৈয়দ আব্দুল হাদী ও সুবীর নন্দী। গানটির কথা লিখেছেন মোহাম্মদ রফিকউজ্জামান, সুর ও সংগীত পরিচালনা করেছেন আলী আকবর রুপু। দর্শক পর্বে দর্শকদের সঙ্গে অংশ নেন মো. আব্দুল জব্বার ও ফকির আলমগীর। থাকছে নিয়মিত পর্ব মামা-ভাগনে ও নানি-নাতি। আরও থাকছে বিভিন্ন সমসাময়িক ঘটনা নিয়ে কিছু মজার ও ক্ষুরধার নাট্যাংশ। সচিত্র প্রতিবেদনগুলো হলো—‘চট্টগ্রামের বোয়ালখালীর রক্তদাতা আশীষ কান্তি মুহুরী’, ‘কীটনাশকের বিকল্প’, ‘দেশের রপ্তানি প্রক্রিয়াকরণ এলাকাগুলোতে মালিক-শ্রমিকদের মধ্যে চমৎকার সম্পর্ক এবং এখানে উৎপাদিত বিভিন্ন পণ্য’ এবং ‘রাজশাহী প্রকৌশল ও প্রযুক্তি বিশ্ববিদ্যালয়ের (রুয়েট) অধ্যাপক ও সাবেক বিভাগীয় প্রধান ইকবাল মতিনের দুর্লভ সংগ্রহ।’
‘ইত্যাদি’ গ্রন্থনা, পরিচালনা ও উপস্থাপনা করেছেন হানিফ সংকেত। অনুষ্ঠানটি আজ বিটিভি ও বিটিভি ওয়ার্ল্ডে প্রচারিত হবে রাত আটটার বাংলা সংবাদের পর এবং রোববার রাত ১০টার ইংরেজি সংবাদের পর পুনঃপ্রচার করা হবে।
