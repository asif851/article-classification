
ভারতে পুনর্নির্মিত (রিমেক) হবে এ দেশের জনপ্রিয় ও ব্যবসাসফল চলচ্চিত্র আয়নাবাজি। গতকাল রোববার খবরটি নিশ্চিত করেছেন ছবিটির প্রযোজক ও চিত্রনাট্যকার গাউসুল আলম শাওন। প্রথম আলোকে তিনি বলেন, ‘সারা জীবন দেখে এসেছি, আমরা ভারতের তামিল ছবি রিমেক করছি। কিন্তু এবার উল্টো ঘটনা ঘটতে যাচ্ছে। আমাদের দেশের ব্যবসাসফল ছবি রিমেক করবে ভারতের একটি প্রযোজনা প্রতিষ্ঠান।’
গাউসুল আলম জানান, ভারতের স্বনামধন্য প্রযোজনা প্রতিষ্ঠান শ্রী লক্ষ্মী প্রসন্ন পিকচার্স থেকে রিমেক হবে আয়নাবাজি। এরই মধ্যে সবকিছু চূড়ান্ত হয়েছে।
ছবিটির এমন সাফল্য নিয়ে কথা বললেন ছবিটির নির্মাতা অমিতাভ রেজা চৌধুরী। বললেন, ‘গেল নভেম্বরে আয়নাবাজি চলচ্চিত্রটি গোয়া চলচ্চিত্র উৎসবে প্রদর্শিত  হয়। সেখানেই সম্ভবত ওই প্রযোজনা প্রতিষ্ঠানের কেউ ছবিটি দেখেছেন। তারপর আমার সঙ্গে যোগাযোগ করেন তাঁরা। তারপরই কথাবার্তা এগোতে থাকে, তারই ফলাফল হলো এটা।’
অমিতাভ জানালেন, দু-তিন দিনের মধ্যে চুক্তি স্বাক্ষরও হয়ে যাবে। তারপরই ছবিটির নির্মাণকাজ শুরু করবে শ্রী লক্ষ্মী প্রসন্ন পিকচার্স।
তবে অন্য ভাষায় নির্মিত হওয়ার স্বত্ব দেওয়ার পেছনে বেশ কয়েকটি শর্ত দিয়েছিল আয়নাবাজির প্রযোজনা প্রতিষ্ঠান কনটেন্ট ম্যাটার্স। যার একটি ছিল ‘বাংলাদেশে নির্মিত চলচ্চিত্র আয়নাবাজির রিমেক’—এই কথা ছবির শুরুতে উল্লেখ করতে হবে।
সব শর্ত মেনেই ছবিটি রিমেক করার সিদ্ধান্ত চূড়ান্ত করেছে শ্রী লক্ষ্মী প্রসন্ন পিকচার্স। এমনটাই জানালেন গাউসুল আলম শাওন। উল্লেখ্য,  ১৯৮২ সালে প্রতিষ্ঠিত হয়েছে শ্রী লক্ষ্মী প্রসন্ন পিকচার্স। এখন পর্যন্ত ৪০টির বেশি ছবি প্রযোজনা করেছে তারা।
 
