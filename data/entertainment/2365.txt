
চলচ্চিত্র পরিচালক সমিতির বার্ষিক পিকনিক ৪ ফেব্রুয়ারি। নবনির্বাচিত কমিটির প্রথম পিকনিক হবে এটি। নারায়ণগঞ্জের একটি বিনোদনকেন্দ্রে সেদিন সকাল থেকে থাকবে তারকাদের ভিড়। পিকনিকের অংশ হিসেবেই সন্ধ্যায় থাকছে চলচ্চিত্রশিল্পীদের অংশগ্রহণে সাংস্কৃতিক অনুষ্ঠান। আর সেই সাংস্কৃতিক আয়োজনকে ঘিরেই এখন শিল্পী ও পরিচালকদের যত ব্যস্ততা। পিকনিকের প্রস্তুতির পাশাপাশি চলছে সিনেমার তারকা শিল্পীদের নাচের মহড়া।বেশ কয়েক দিন ধরেই এফডিসির ডাবিং কমপ্লেক্সে চলছে শিল্পীদের নাচের মহড়া। মহড়ায় শিল্পীরা চলচ্চিত্রের বেশ কয়েকটি নতুন ও পুরোনো গানের কোলাজের সঙ্গে চালিয়ে যাচ্ছেন অনুশীলন। গত বৃহস্পতিবার সন্ধ্যায় মহড়ায় গিয়ে দেখা গেল দারুণ ব্যস্ত অভিনয়শিল্পী নিরব ও আইরিন। পিকনিকে কয়েকটি গানের কোলাজে নাচতে হবে তাঁদের।মহড়া কক্ষের এক পাশে দাঁড়িয়ে কথা হলো পিকনিক উদ্যাপন কমিটির সদস্যসচিব ও পরিচালক সমিতির আন্তর্জাতিক ও সাংস্কৃতিক সম্পাদক শাহীন কবির টুটুলের সঙ্গে। তিনি জানালেন, এবারের পিকনিকে পরিচালক, শিল্পী–কলাকুশলী মিলিয়ে প্রায় ২ হাজার লোক অংশ নেবেন। সাংস্কৃতিক অনুষ্ঠানে আরও থাকবে ওমর সানী, জায়েদ খান, পপি, নিপুণ, ইমন, বাপ্পী, আসিফ নূর, আমান রেজা, মৌসুমী হামিদ, শিরিন শিলা, পিয়া বিপাশা, রাহা, তানহা খান, অধরা খানের পরিবেশনা।
