
ছোটপর্দার অভিনেত্রী নোভা মা হয়েছেন। গত ২৮ জুলাই সকালে ঢাকার স্কয়ার হাসপাতালে চিকিত্সক খালেদা ইয়াসমিনের তত্ত্বাবধানে নোভার কোলজুড়ে আসে পুত্রসন্তান। তিন দিন হাসপাতালে থাকার পর ছেলেকে নিয়ে গত ৩১ জুলাই বাসায় ফেরেন নোভা। তাঁর ছেলের নাম রাখা হয়েছে রাফাজ রায়হান সান্নিধ্য। নোভার বাবা মরহুম ফিরোজ উদ্দিন ভূঁইয়ার জন্মদিনেই নোভার সন্তান পৃথিবীর আলোর মুখ দেখেছে। এ জন্য ভীষণ খুশি বলেই জানিয়েছেন নোভা। নোভা বলেন, ‘সত্যিই, মা হওয়ার অনুভূতি ভাষায় প্রকাশ করার মতো নয়। এ অনুভূতি শুধু তাঁরাই অনুভব করতে পারেন, যাঁরা মা হয়েছেন। সবার কাছে আমার সন্তানের জন্য দোয়া চাই যেন ও সুস্থ থাকে, ভালো থাকে।’ নোভা আরও বলেন, ‘সান্নিধ্যের মুখটা দেখার পর থেকে আমার পৃথিবীটাই পাল্টে গেছে। নিজেকে অন্য রকম লাগছে। আমি কী যে খুশি হয়েছি, তা ভাষায় প্রকাশ করতে পারব না।’  ভালোবেসে নাট্যনির্মাতা রায়হান খানকে ১১-১১-১১-তে বিয়ে করেন নোভা। রায়হান-নোভা দম্পতির এটাই প্রথম সন্তান। রায়হান খানের নির্দেশনায় নোভা প্রথম অভিনয় করেছিলেন ‘থার্টি ফার্স্ট মে’ নাটকে। তাঁর অভিনীত সর্বশেষ কয়েকটি নাটকের মধ্যে রয়েছে হিমেল আশরাফের ‘চৌধুরী ভিলা’, এস এ হক অলিকের ‘লেডিস ফার্স্ট’ ও রায়হান খানের ‘নূরজাহান’। 
