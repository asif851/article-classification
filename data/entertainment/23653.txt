
আনুশকা শর্মা আর বিরাট কোহলির প্রেম ভেঙে গেছে—এমন খবরই জানেন সবাই। আর এটি কোনো উড়ো খবরও নয়। ছাড়াছাড়ির পর দুজনেই বিষয়টা স্পষ্ট করেছিলেন। কিন্তু ইদানীং তাঁদের দেখা মিলছে কোনো রেস্তোরাঁয় নৈশভোজে, কিংবা কোনো অনুষ্ঠানে। সম্প্রতি ‘সুলতান’ ছবির শুটিং শেষ করে বুদাপেস্ট থেকে মুম্বাইয়ে ফিরেছেন আনুশকা। বিমানবন্দরে তাঁকে স্বাগত জানাতে গিয়েছিলেন ‘সাবেক প্রেমিক’ কোহলি।বিরাট-আনুশকার ভেঙে যাওয়া প্রেম বুঝি ধীরে ধীরে জোড়া লাগছে। আর পুরোনো প্রেমকে পুনরুজ্জীবিত করতে চেষ্টার ত্রুটি রাখছেন না কোহলি। আর তাই তো আজকাল আনুশকা যেখানে যান, সেখানেই হাজির হচ্ছেন তিনি। দিন কয়েক আগে আনুশকার নিজস্ব প্রযোজনা প্রতিষ্ঠানের ছবি ‘ফিল্লাউরি’র সেটে উপস্থিত হয়ে তাঁকে চমকে দিয়েছিলেন ভারতীয় এই ক্রিকেট তারকা। আনুশকাও অবশ্য পিছিয়ে নেই এ ক্ষেত্রে। দিল্লিতে বিরাট কোহলির পরিবারের সঙ্গে দেখা করে এসেছেন কিছুদিন আগে। একটি সূত্র জানায়, একসঙ্গে বেশ কিছুক্ষণ সময় কাটিয়েছেন তাঁরা।দ্য ইন্ডিয়ান এক্সপ্রেস।
