
অনেকেই বলেন— পুরুষের বেতন আর নারীর বয়স নাকি জিজ্ঞাসা করতে নেই। কিন্তু তথ্যপ্রযুক্তির এই যুগে কেমন করে বয়স লুকাবেন ক্যাটরিনা কাইফ? বলিউডের ‘বার্বি ডল’ খ্যাত ক্যাটরিনা কাইফের জন্মদিন আজ। তেত্রিশে পা দিলেন ক্যাটরিনা। ভক্তরা টুইটারে ট্রেন্ড হিসেবে হ্যাসট্যাগ হ্যাপিবার্থডে ক্যাটরিনা কাইফ লিখে শুভেচ্ছা জানাচ্ছেন।১৯৮৩ সালের ১৬ জুলাই হংকংয়ে জন্মগ্রহণ করেন ক্যাটরিনা। তাঁর বাবা ছিলেন ভারতীয় আর মা ব্রিটিশ বংশোদ্ভূত। ক্যাটরিনা হিন্দি চলচ্চিত্র ছাড়াও তেলেগু, মালয়ালম ভাষার ছবিতেও কাজ করছেন। মডেল হিসেবে কাজ করেছেন তিনি। ইস্টার্ন আই সাময়িকীর পাঠকদের ভোটে বিশ্বের সবচেয়ে যৌনাবেদনময়ী এশীয় নারী হিসেবে ২০০৮ থেকে ২০১০ পর্যন্ত পরপর তিনবার শীর্ষস্থান দখল করেন। ২০০৩ সালে বুম ছবির মাধ্যমে বলিউডে কাজ শুরু করেন তিনি। ২০০৫ সালে ম্যায়নে পেয়ার কিউ কিয়া ও নমস্তে লন্ডন ছবিতে অভিনয় করে জনপ্রিয়তা পান ক্যাটরিনা।২০০৭ সালের পর থেকে তাঁকে আর পেছনে ফিরে দেখতে হয়নি। বিজ্ঞাপনের জগতেও নিজের স্থান করে নিয়েছেন ক্যাটরিনা। এ বছর কান ফিল্ম ফেস্টিভ্যালে প্রথমবারের মতো অংশ নেন বলিউডের এই অভিনেত্রী।ক্যাটরিনা অবশ্য নানা কারণেই খবরের শিরোনাম হন। বলিউড অভিনেতা সালমান খানের সঙ্গে সম্পর্কের ইতি ঘটলেও এখন রণবীর কাপুরকে নিয়ে প্রায়ই খবরের পাতায় থাকে তাঁর নাম। এখন রণবীরের সঙ্গে জাগ্গা জাসুস ছবিতে কাজ করছেন তিনি। এ ছাড়াও চার্লস ডিকেন্সের গ্রেট এক্সপেক্টটেশন অবলম্বনে তৈরি ফিতুর ছবিতে অভিষেক বচ্চনের বিপরীতে দেখা যাবে তাঁকে।
