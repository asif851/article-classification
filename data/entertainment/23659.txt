
প্রিয় তারকাকে কাছে পেলে ভক্তরা তাঁকে ক্যামেরার ফ্রেমে বন্দী করে রাখতে চাইবেন, এটাই স্বাভাবিক। তবে পরিবেশনার দিকে মন না দিয়ে শুধু ভিডিও আর সেলফি নিয়ে ব্যস্ত থাকলে শিল্পীদের তা ভালো লাগার কথা নয়। অন্তত ব্রিটিশ গায়িকা অ্যাডেলের তো এটা মোটেই ভালো লাগে না। গত রোববার ইতালিতে এই তারকা একটি কনসার্টে গান গাইছিলেন। সেখানে কয়েকজন শ্রোতা গান না শুনে অনুষ্ঠান ভিডিও করতেই বেশি মনোযোগী ছিলেন। তখন মঞ্চের ওপর থেকে অ্যাডেল রীতিমতো বকুনিই দেন সেই শ্রোতাদের। গানের মাঝখানে তাঁদের উদ্দেশে তিনি বলেন, ‘আমি এখানে জলজ্যান্ত দাঁড়িয়ে আছি। আপনারা আমাকে সরাসরি দেখুন, গান উপভোগ করুন। ক্যামেরার মধ্য দিয়ে আমাকে দেখার কোনো কারণ নেই।’ অ্যাডেল মন্তব্য করেন, ‘এটি কোনো রেকর্ডিং সেশন নয়, সরাসরি পরিবেশনা। আমি চাইব আপনারা সবাই আমার পরিবেশনা উপভোগ করুন। কারণ, আমার গান শোনার জন্য অনেকেই হয়তো অপেক্ষা করছেন, কিন্তু তাঁরা সেই সুযোগটি পাননি। আপনারা পেয়েছেন, সুযোগটির সদ্ব্যবহার করুন।’ ইয়াহু নিউজ।
