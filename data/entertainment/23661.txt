
ছয় পর্বের একটি ধারাবাহিক নাটকের শুটিং করতে শহীদুজ্জামান সেলিম, জাহিদ হাসান, আজিজুল হাকিম, তৌকীর আহমেদ, মাহফুজ আহমেদ—এই পাঁচ অভিনয়শিল্পী নেপালে গেছেন। গতকাল শুক্রবার বিকাল চারটার ফ্লাইটে ইউনাইটেড এয়ারওয়েজের একটি বিমানে চড়ে এই পাঁচ অভিনেতা নেপালের উদ্দেশে ঢাকা ছাড়েন। ‘সাংরিলা’ শিরোনামে ছয় পর্বের ধারাবাহিক নাটকটি ঈদে প্রচারের উপলক্ষে নির্মিত হচ্ছে।ব্যয়বহুল এই ধারাবাহিকের সার্বিক তত্ত্বাবধানে রয়েছেন জাহিদ হাসান। বিপণনের দায়িত্বে আছেন মাহফুজ আহমেদ। অভিনয়ের পাশাপাশি এ নাটকে প্রায় প্রত্যেকেরই থাকবে বিশেষ ভূমিকা। ছয় পর্বের ধারাবাহিক নাটকটি লিখেছেন তৌকীর আহমেদ, আর যৌথভাবে নাটকটির পরিচালক হলেন শহীদুজ্জামান সেলিম ও তৌকীর আহমেদ।
নেপাল যাওয়ার আগে প্রথম আলো ডটকমকে মাহফুজ আহমেদ জানান, সাংরিলা নাটকের পরিকল্পনা শুরু হয় মাস দুয়েক আগে। নাটকটি লেখার আগে নেপালে সাত দিন ভ্রমণ করে এসেছেন তৌকীর আহমেদ, শহীদুজ্জামান সেলিম ও মাহফুজ আহমেদ। 
 
মাহফুজ আহমেদ এও বলেন, ‘আমাদের টিভি নাটকের এখন যে অবস্থা, তাতে দর্শকদের টিভি নাটকে ফিরিয়ে আনা কঠিন হয়ে পড়েছে। ভালো নাটক তৈরি হচ্ছে ঠিকই, কিন্তু তা দর্শকেরা দেখছেন না। তাঁদের মুখে ভারতীয় টিভি চ্যানেলগুলোর সিরিয়ালের কথাই বেশি শোনা যায়। আমাদের নাটক দেখার ব্যাপারে দর্শকদের উত্সাহিত করতে আমরা এ উদ্যোগ নিয়েছি।’
 
মাহফুজ এও বলেন, ‘টিভিতে আমাদের সবার শুরুটা প্রায় কাছাকাছি সময়ে হয়েছিল। আজ আমরা যে যাঁর অবস্থানে সবাই প্রতিষ্ঠিত। পর্দার বাইরে আমাদের মধ্যে চমত্কার বন্ধুত্ব আছে। একজন আরেকজনের প্রয়োজনে পাশে গিয়ে দাঁড়াই। টিভি নাটকের প্রয়োজনেই আজ আমরা সবাই একসঙ্গে কাজ করছি।’
 
সাংরিলা নাটকে শহীদুজ্জামান সেলিম, জাহিদ হাসান, আজিজুল হাকিম, তৌকীর আহমেদ, মাহফুজ আহমেদ ছাড়া অন্য অভিনয়শিল্পীরা হলেন জয়া আহসান, তারিন, অপর্ণা, শানু ও প্রসূণ আজাদ। প্রথম দিকে অবশ্য সাংরিলা নাটকে অপি করিম, নওশীন ও রাখীর অভিনয় করার কথাও শোনা গিয়েছিল।
 
জানা গেছে, ‘সাংরিলা’ নাটকটির শুটিং হবে নেপালের কাঠমান্ডু, পোখরা ও হিমালয়ের আশপাশের এলাকায়। শুটিং শেষে পুরো ইউনিট আগামী ১ জুলাই দেশে ফিরবে বলে জানান মাহফুজ আহমেদ। আগামী ঈদে ছয় পর্বের এ নাটকটি এসএটিভিতে প্রচারিত হবে।
 
