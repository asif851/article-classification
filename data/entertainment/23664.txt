
ক্যানসার, স্তন অপসারণ, বিয়ে, বিচ্ছেদ—জীবনের বাঁক ঘোরানো একের পর এক পরিবর্তন আসছেই। এবার নতুন আরেক ঘোষণা দিলেন অ্যাঞ্জেলিনা জোলি। জানালেন, তিনি ভুগছেন বেলস পালসি রোগে। এই রোগে জোলির মুখের একটি অংশ অসাড় হয়ে গিয়েছিল।
গত বছর বিবাহবিচ্ছেদ হয় তারকা জুটি অ্যাঞ্জেলিনা জোলি ও ব্র্যাড পিটের। বিচ্ছেদের বছরটা ভালো কাটেনি জোলির। সম্প্রতি ভ্যানিটি ফেয়ার ম্যাগাজিনকে দেওয়া সাক্ষাৎকারে জানান, তিনি অসুস্থ ছিলেন। বেলস পালসির পাশাপাশি ভুগেছেন হাইপারটেনশনেও (উচ্চ রক্তচাপ)। তবে এখন ভয়ের কিছু নেই। চিকিৎসা করিয়ে এখন সম্পূর্ণ সুস্থ হলিউড অভিনেত্রী ও নির্মাতা জোলি।
অসুস্থতার সময় জোলি চাননি তাঁর এই সংগ্রামের কথা সন্তানেরা জানুক। জোলি বলেন, ‘আমি যখন বেড়ে উঠছিলাম, তখন আমার মায়ের জন্য দুশ্চিন্তা হতো খুব। আমি চাই না আমার বাচ্চারাও আমার জন্য দুশ্চিন্তা করুক।’ তিনি আরও বলেন, ‘আমি মনে করি, তাদের সামনে কান্না করার চেয়ে শাওয়ারের নিচে কান্না করা বেশি ভালো। তাদের জানা দরকার সবকিছু ঠিকঠাক আছে, এ সম্পর্কে আপনি নিজে নিশ্চিত না হলেও।’
পিটের সঙ্গে বিচ্ছেদের পর থেকে একাই সন্তানদের দেখাশোনা করছেন জোলি। নতুন করে জীবন গোছাতে ছয় সন্তান নিয়ে নতুন বাড়িতে উঠেছেন।
সূত্র: সিএনএন।
 
