
চলচ্চিত্রে এ সময়ের শীর্ষ নায়ক শাকিব খানের জন্মদিন ২৮ মার্চ। জানা গেছে, ওই দিন শাকিব খান তাঁর ভক্ত আর দর্শকদের জন্য নতুন উপহার নিয়ে আসছেন। সেদিন ইউটিউবে আসছে শাকিব খানের অফিশিয়াল চ্যানেল—‘শাকিব খান অফিশিয়াল’। বঙ্গ প্ল্যাটফর্ম থেকে তাঁর অফিশিয়াল ইউটিউব চ্যানেল খুলতে যাচ্ছেন তিনি।
২৮ মার্চ বিকেলে রাজধানীর একটি পাঁচ তারকা হোটেলে শাকিব খানের ইউটিউব চ্যানেল ‘শাকিব খান অফিশিয়াল’ উদ্বোধন করা হবে। এই অনুষ্ঠানে শাকিব খান কেক কেটে নিজের জন্মদিন উদ্‌যাপন করবেন। অনুষ্ঠানটির আয়োজন করেছে বঙ্গ বিডি।
শাকিব খানের অফিশিয়াল চ্যানেলে এখন থেকে তাঁর অভিনীত চলচ্চিত্রগুলোর ভিডিও আর অডিও গান, ট্রেলার, প্রমো, বিহাইন্ড দ্য সিনসহ চলচ্চিত্রের বিভিন্ন প্রচারমূলক ভিডিও-অডিও ক্লিপ নিয়মিত প্রকাশ করা হবে।
