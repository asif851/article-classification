
শিল্পকলা একাডেমীতে গতকাল শনিবার সন্ধ্যায় শুরু হলো সাহিত্যনির্ভর নাট্যোৎসব। একসঙ্গে ৬৪ জেলার ৬৪টি নাটক নিয়ে এ উৎসব। বাংলা সাহিত্যের আশ্রয়ে নির্মিত হয়েছে এসব প্রযোজনা। দুই বাংলার খ্যাতিমান সাহিত্যিকদের গল্প, উপন্যাস ও কবিতার সঙ্গে স্থানীয় লোককাহিনি ও সাহিত্যের রূপান্তরিত নাটকগুলো উপস্থাপন করছে ৬৪ জেলার শিল্পকলা একাডেমী রেপার্টরি নাট্যদল।শিল্পকলা একাডেমীর জাতীয় নাট্যশালার মূল মিলনায়তনে উৎসব উদ্বোধন করেন তথ্যমন্ত্রী হাসানুল হক ইনু। বিশেষ অতিথি ছিলেন সংস্কৃতিসচিব রণজিৎ কুমার, আইটিআইয়ের সভাপতি রামেন্দু মজুমদার ও বাংলাদেশ কেন্দ্রের সভাপতি নাসির উদ্দীন ইউসুফ। একাডেমীর মহাপরিচালক লিয়াকত আলীর সভাপতিত্বে অনুষ্ঠানে স্বাগত বক্তব্য দেন একাডেমীর নাট্যকলা ও চলচ্চিত্র বিভাগের পরিচালক সারা আরা মাহমুদ।উদ্বোধনী আনুষ্ঠানিকতা শেষে একাডেমীর চারটি মিলনায়তনে দুটি করে মোট মঞ্চস্থ হয় আট জেলার আটটি নাটক। নাট্যশালার মূল মিলনায়তনে মঞ্চস্থ হয় বুদ্ধদেব বসুর গল্প অবলম্বনে শরীফ চৌধুরী নির্দেশিত চাঁদপুর জেলা শিল্পকলা একাডেমী নাট্যদলের নাটক আমরা তিনজন ও কবি নিজাম গজনবীর কাব্য অবলম্বনে শিশির রহমান নির্দেশিত মুন্সিগঞ্জ জেলা শিল্পকলা একাডেমী নাট্যদলের লাইলী মজনু। পরীক্ষণ থিয়েটার মিলনায়তনে মঞ্চস্থ হয় সংগৃহীত লোককাহিনি অবলম্বনে তাহেরুল ইসলাম নির্দেশিত লালমনিরহাট জেলা শিল্পকলা একাডেমী নাট্যদলের নাটক বাঁশের বাঁশি ও গৌর কিশোর ঘোষের গল্প অবলম্বনে শাহাদাত হোসেন নির্দেশিত ময়মনসিংহ জেলা শিল্পকলা একাডেমী নাট্যদলের পরিবেশনা সাগিনা মাহাতো।সংগীত ও নৃত্যকলা কেন্দ্র মিলনায়তনে মঞ্চস্থ হয় রবীন্দ্রনাথ ঠাকুরের নৃত্যনাট্য অবলম্বনে জ্যোতি সিনহা নির্দেশিত মৌলভীবাজার জেলা শিল্পকলা একাডেমী নাট্যদলের পরিবেশনায় নাটক কালমৃগয়া ও হাসান আজিজুল হকের গল্প অবলম্বনে সাজেদুর রহমান নির্দেশিত চাঁপাইনবাবগঞ্জ জেলা নাট্যদলের পরিবেশনা হেমাপ্যাথি অ্যালাপ্যাথি। স্টুডিও থিয়েটার হলে মঞ্চস্থ হয় আবুল মনসুর আহমদের রিলিফ ওয়ার্ক গল্প অবলম্বনে আবদুস সালাম নির্দেশিত নাটক হরিলুট এবং সনজ কুন্ডুর ভাঙ্গনের শব্দ শুনি উপন্যাস অবলম্বনে মাহফুজ রিপন নির্দেশিত গোপালগঞ্জ নাট্যদলের নাটক নাশলীলা।৩১ আগস্ট পর্যন্ত চলমান উৎসবে প্রতিদিন আট জেলার আটটি করে নাটক মঞ্চস্থ হবে।
