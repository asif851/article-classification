
পর পর দুবার শিল্পী সমিতির সভাপতি নির্বাচিত হয়েছেন জনপ্রিয় নায়ক শাকিব খান। সামনের ডিসেম্বরে দ্বিতীয় মেয়াদও শেষ হতে যাচ্ছে। এরপর আবারও নির্বাচনী ডামাডোল বেজে উঠবে। শিল্পীরা লড়বেন নেতৃত্বের নতুন লড়াইয়ে। তবে এবার আর এ লড়াইয়ে থাকছেন না শাকিব খান। প্রথম আলোর সঙ্গে আলাপে তেমনটাই নিশ্চিত করেছেন তিনি। রোববার রাতে এফডিসিতে ‘শুটার’ সিনেমার শুটিং করছিলেন শাকিব। শুটিং অবসরে রূপসজ্জা কক্ষে নানা বিষয়ে তাঁর সঙ্গে কথা হয়। একপর্যায়ে তিনি নির্বাচন থেকে সরে দাঁড়ানোর কথাটি সরাসরি জানিয়ে দেন।কী কারণে নির্বাচন করছেন না, সে বিষয়ে পরিষ্কার কিছু না বললেও শাকিব বলেছেন, ‘অনেক তো হলো। এবার মন দিয়ে অভিনয়টা করতে চাই। সাংগঠনিক কাজের জন্য অনেক সময় দিতে হয়। ছবির ব্যস্ততার কারণে তা খুব একটা হয়ে ওঠে না। এখন থেকে অন্যরা এ কাজটি করুক। আমি আমার অবস্থান থেকে সবাইকে সর্বোচ্চ সহযোগিতা করব।’শাকিব খান আরও বলেন, ‘শিল্পী সমিতির নির্বাচন নিয়ে এরই মধ্যে হিসাব–নিকাশ শুরু হয়ে গেছে। অনেকে নিজেদের মতো করে প্যানেল গোছানোর কাজটি শুরুও করেছেন। সবার জন্য আমার শুভকামনা রইল।’
