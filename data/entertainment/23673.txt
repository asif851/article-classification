

‘হিরো’ হলেন বাঁধন। ‘ফেয়ার অ্যান্ড লাভলী মেন চ্যানেল আই হিরো, পাওয়ার্ড বাই বাংলাদেশ আর্মি’ প্রতিযোগিতায় চ্যাম্পিয়ন হওয়ার মধ্য দিয়ে ‘হিরো’ হওয়ার এই যোগ্যতা অর্জন করলেন তিনি। গাড়ি, নগদ টাকা ছাড়াও উপহার হিসেবে পেলেন কিংবদন্তি কথাসাহিত্যিক হুমায়ূন আহমেদের উপন্যাস অবলম্বনে নির্মিতব্য নক্ষত্রের রাত ছবিতে অভিনয়ের সুযোগ। হুমায়ূন আহমেদের নক্ষত্রের রাত উপন্যাস অবলম্বনে ছবিটি বানানো হবে। সেই ছবিতে বাঁধনের নায়িকা হচ্ছেন অভিনেত্রী মাহিয়া মাহি।গত শনিবার রাজধানীর বসুন্ধরা আন্তর্জাতিক কনভেনশন সিটিতে ‘হিরো’ বাছাইয়ের প্রতিযোগিতামূলক অনুষ্ঠানের গ্র্যান্ড ফিনালে অনুষ্ঠিত হয়।জীবনের প্রথম ছবিতেই হুুমায়ূন আহমেদের মতো লেখকের সৃষ্ট চরিত্রে কাজের সুযোগ পেয়ে নিজেকে সৌভাগ্যবান মনে করছেন বাঁধন। বললেন, ‘আমি কোনো দিনই ভাবিনি চলচ্চিত্রের নায়ক হব। ছোটবেলা থেকে ফুটবল খেলতাম। ভাবনায় ছিল ফুটবল। বন্ধুর কারণে প্রতিযোগিতায় নাম লেখানো। আর এখন তো পুরস্কারই পেয়ে গেলাম। পুরো ব্যাপারটাই আমার কাছে এক রোমাঞ্চকর সফরের মতো। কী হচ্ছে, কিছুই বুঝতেছি না।’হুমায়ূন আহমেদের কোনো গল্প বা উপন্যাস আগে থেকে পড়ার অভিজ্ঞতা নেই। কিন্তু তাঁর বেশ কিছু নাটক দেখা হয়েছে বলে জানান বাঁধন। সিনেমার প্রস্তুতির ব্যাপারে বাঁধন বলেন, ‘প্রথম কাজ হবে উপন্যাসটি পড়া। এরপর সেভাবেই নিজেকে তৈরি করব। মজার ব্যাপার কী জানেন? এই প্রতিযোগতায় নাম লেখানোর আগে মনে মনে ভাবতাম, কখনো যদি মাহির নায়ক হতে পারতাম। এখন তা বাস্তবে ধরা দিল। আমি খুব খুশিও বলতে পারেন।’নক্ষত্রের রাত ছবিটির পরিচালক মেহের আফরোজ শাওন। তিনি বলেন, ‘আমার কাছে মনে হয়েছে পাশা চরিত্রের জন্য বাঁধনই উপযুক্ত। তার সঙ্গে কথা বলে এবং তার পরিবেশনা দেখে তেমনটাই মনে হয়েছে। আশা করছি সে বিশ্বাসের মর্যাদা রাখতে পারবে।’
