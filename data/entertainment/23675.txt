
তরুণ সম্ভাবনাময় মডেল, অভিনয়শিল্পী এবং অনুষ্ঠান ব্যবস্থাপক সাঈম সাদাত আর নেই (ইন্না লিল্লাহি ওয়া ইন্না ইলাহি রাজিউন)। ২৭ বছরের এই উচ্ছল তরুণ গত রোববার দিবাগত রাত দেড়টার দিকে রাজধানীর শেওড়াপাড়ার বাসায় অসুস্থ হয়ে পড়েন। হাসপাতালে নেওয়ার পর চিকিৎসক তাঁকে মৃত ঘোষণা করেন। পারিবারিক সূত্রে জানা গেছে, সাঈম সাদাতের মস্তিষ্কে রক্তক্ষরণ হয়।গতকাল সকালে সাঈম সাদাতের মরদেহ তাঁর গ্রামের বাড়ি আশুগঞ্জের তালশহরে নিয়ে যাওয়া হয়। বাদ জোহর জানাজার পর তালশহর পশ্চিমপাড়া কবরস্থানে দাফন করা হয় তাঁর মরদেহ।সাঈম সাদাত। খুবই প্রাণবন্ত। চঞ্চল। এক মুহূর্তের জন্য কোথাও স্থির হয়ে দাঁড়াতে পারেন না। ছুটছেন। হাতে অনেক কাজ। একটা কাজ শেষ করে অন্যটা শুরু করবেন, তা না; একসঙ্গে সব কাজ করতে হবে।কাজ নেই তো কী হয়েছে? আড্ডা হবে! সাঈম দারুণ আড্ডাবাজ। অল্প সময়ের মধ্যে নিজেই হয়ে যান সেই আড্ডার মধ্যমণি। কাজের ফাঁকে বেশির ভাগ সময় কাটাতেন বন্ধুদের সঙ্গে। কাছের মানুষদের কাছে সাঈম এমনই।সাঈম অভিনয়ও করেছেন। এরই মধ্যে অভিনয় করেছেন গ্রামীণফোনের দুটি জনপ্রিয় বিজ্ঞাপনচিত্র (টার্ন ব্যাক), এয়ারটেল প্রযোজিত ও শাফায়েত মনসুর রানা পরিচালিত টেলিছবি ভিটামিন টি আর রেদওয়ান রনির নতুন ধারাবাহিক নাটক ঝালমুড়িতে। কিছুদিন আগে শেষ করেছেন রেদওয়ান রনির নতুন ছবি আইসক্রিম। শুটিং শেষ হলেও বাকি আছে ছবির ডাবিংয়ের কাজ। রেদওয়ান রনি বলেন, ‘সাঈম মজা করে আর গল্প বলে ছবির শুটিংয়ে মাতিয়ে রাখতেন সবাইকে। ছোট থেকে বড়—সবার পছন্দের মানুষ ছিলেন তিনি।’ সাঈম ছিলেন ইভেন্ট ম্যানেজমেন্ট প্রতিষ্ঠান স্টুডিও অ্যাশের অনুষ্ঠান ব্যবস্থাপক। ৮ মে বঙ্গবন্ধু আন্তর্জাতিক সম্মেলন কেন্দ্রে আয়োজিত ‘মেরিল-প্রথম আলো পুরস্কার ২০১৪’ অনুষ্ঠানের মঞ্চ নির্মাণের সঙ্গে সম্পৃক্ত ছিলেন তিনি। ২ মে সাঈম দীর্ঘদিনের বান্ধবী জান্নাত ফেরদৌসকে বিয়ে করেন।
