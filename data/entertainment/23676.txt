
নাচবিষয়ক জনপ্রিয় টিভি রিয়েলিটি শো ‘ঝলক দিখলা যা ৬’-এর বিজয়ী হলেন ছোট পর্দার অভিনেত্রী দ্রাষ্টি ধামি এবং ‘ড্যান্স ইন্ডিয়া ড্যান্স’খ্যাত নৃত্যশিল্পী ও চলচ্চিত্র অভিনেতা সালমান ইউসুফ খান। ১৪ সেপ্টেম্বর শনিবার রাতে অনুষ্ঠানের চূড়ান্ত পর্বে বিজয়ী ঘোষণা করা হয় তাঁদের। ট্রফির পাশাপাশি ৫০ লাখ রুপির চেক তুলে দেওয়া হয়েছে দ্রাষ্টি ও সালমানকে।‘ঝলক দিখলা যা’র এবারের মৌসুমে প্রথম রানারআপ হয়েছেন ‘সো ইউ থিংক ইউ ক্যান ড্যান্স’খ্যাত মার্কিন নৃত্যশিল্পী লরেন। তৃতীয় ও চতুর্থ হয়েছে যথাক্রমে শিশুশিল্পী সোনালি এবং জনপ্রিয় প্লেব্যাক গায়ক শান। এক খবরে এ তথ্য জানিয়েছে ‘ইন্দো-এশিয়ান নিউজ’।দ্রাষ্টি ও সালমানকে বিজয়ী ঘোষণা করার পর অনুভূতি প্রকাশ করতে গিয়ে দ্রাষ্টি বলেন, ‘আমার এই সাফল্যের জন্য সবাইকে ধন্যবাদ জানাতে চাই আমি। বিশেষ করে আমার ও সালমানের বন্ধুদের জানাচ্ছি অনেক অনেক ধন্যবাদ। শহরের বাইরে থাকায় আজকের অনুষ্ঠানে আমার মা আসতে পারেননি।’ দ্রাষ্টি আরও বলেন, ‘মা, আমি তোমাকে অনেক ভালোবাসি।’‘ঝলক দিখলা যা ৬’ অনুষ্ঠানের চূড়ান্ত পর্বে অতিথি হিসেবে হাজির ছিলেন হূতিক রোশন ও প্রিয়াংকা চোপড়া। অনুষ্ঠানটি উপভোগ করার পাশাপাশি ‘কৃশ ৩’ ছবির প্রচারণাও চালিয়েছেন এ দুই তারকা। ছবির ‘রঘুপতি রাঘব’ গানটির সঙ্গে মঞ্চ পরিবেশনায়ও অংশ নেন তাঁরা। গানটিতে তাঁদের সঙ্গে আরও নেচেছেন এবারের মৌসুমের অন্যতম চার প্রতিযোগী মুক্তি মোহন, সানা সাইদ, করণবীর বোহরা এবং সিদ্ধার্থ শুক্লা।১২ জন তারকা প্রতিযোগী নিয়ে ‘ঝলক দিখলা যা ৬’ অনুষ্ঠানের প্রচার শুরু হয়েছিল গত ১ জুন। এবারের মৌসুমে বিচারক হিসেবে দায়িত্ব পালন করেছেন মাধুরী দীক্ষিত, করণ জোহর এবং রোমো ডি’সুজা।
