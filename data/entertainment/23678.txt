
নায়িকাদের মধ্যে শীতল যুদ্ধ বলিউডে নতুন কোনো ঘটনা নয়। তবে দুই প্রজন্মের নায়িকাদের মধ্যে সম্পর্ক সাধারণত খুব একটা খারাপ হয় না। কিছু ভিন্ন উদাহরণ অবশ্যই আছে। যেমন: সোনম কাপুর ও ঐশ্বরিয়া রাই বচ্চন, কঙ্গনা রনৌত ও শাবানা আজমি। তাঁরা আলাদা প্রজন্মের তারকা হলেও সম্পর্ক একেবারে সাপে–নেউলে। কিন্তু মাধুরী দীক্ষিত আর কারিনা কাপুর খানের সম্পর্ক কিন্তু এসব ঘটনার বিপরীত। বয়সে ছোট কারিনাকে খুব স্নেহ করেন মাধুরী। সম্প্রতি এক টেলিভিশন অনুষ্ঠানে উপস্থাপক শাহরুখ খানের কাছে কারিনার জন্য একটি চিঠি রেখে যান এই তারকা।
শাহরুখ খানের উপস্থাপনায় ‘বাতেঁ উইথ বাদশা’ অনুষ্ঠানে এখন পর্যন্ত বলিউডের অনেক নায়িকা এসেছেন। সম্প্রতি এ অনুষ্ঠানে আসেন বলিউডের নব্বই দশকের তুমুল জনপ্রিয় নায়িকা মাধুরী দীক্ষিত। অনুষ্ঠান শেষে তিনি শাহরুখ খানের হাতে একটি চিঠি তুলে দেন। তবে চিঠিটি শাহরুখের উদ্দেশে লেখা নয়। চিঠির প্রাপক আরেক নায়িকা কারিনা কাপুর খান।
মাধুরী শাহরুখকে বলেন, একজন ভক্ত হিসেবে তিনি এই চিঠিটি লিখেছেন। পরে কিং খান সবাইকে মাধুরীর লেখা সেই চিঠি পড়ে শোনান। চিঠিতে লেখা ছিল, ‘প্রিয় কারিনা, তুমি শুধু আমার নয়; আমাদের সবার প্রিয়। তোমাকে পর্দায় দেখলে অন্য রকম আনন্দ পাই। মনে হয় যেন তোমার উপস্থিতিতে আলো আরও উজ্জ্বল হয়ে ওঠে। তোমাকে নিয়ে আমার খুব গর্ব হয়। মা হওয়ার পরও তুমি কী সুন্দর করে ক্যারিয়ার সামলাচ্ছ। তুমি প্রতিটি মায়ের জন্য এক উদাহরণ। চালিয়ে যাও। তোমাকে সব সময় ভালোবাসি।’
‘বাতেঁ উইথ বাদশাহ’ অনুষ্ঠানের আগামী পর্বে আমন্ত্রণ জানানো হয়েছে কারিনা কাপুর খান আর তাঁর বন্ধু অমৃতা অরোরাকে। মাধুরীর মতো একজন অভিনেত্রীর কাছ থেকে এমন প্রশংসাসূচক চিঠি পেয়ে কারিনা নিশ্চয়ই অনেক খুশি হবেন। ইন্ডিয়ান এক্সপ্রেস
