
ভিনদেশে ভিন্নভাষী মানুষ। অচেনা দেশ, অজানা মানুষের ভিড়ে প্রচণ্ড আত্মবিশ্বাসের ওপর ভিত্তি করে ধীরে ধীরে ব্রিটেন কিংবা বিলেতে মাথা উঁচু করে দাঁড়িয়েছিলেন আমাদের পূর্বসূরিরা। বৈরী পরিবেশের সঙ্গে সমানভাবে বর্ণবাদ-বৈষম্যের বিরুদ্ধে রুখে দাঁড়িয়েছিলেন তাঁরা। তাঁদের শ্রমে-ঘামেই ভিনদেশে তৈরি হয়েছে ছোট্ট স্বদেশ।সেই পূর্বপূরুষদের আত্মত্যাগ ও সংগ্রামের এক অনন্য গল্প নিয়ে নাট্যদল পূর্বানাট সিআইসির প্রথম নাট্য প্রযোজনা সল্টি ওয়াটার অ্যান্ড আস। আজ পূর্ব লন্ডনের ব্র্যাডি আর্ট সেন্টারে নাটকটির দ্বিতীয় প্রদর্শনী হবে। নাট্যকার মুরাদ খান প্রতিক্রিয়ায় বলেছেন, ভারতবর্ষে এদেশীয় যাঁরা ইস্ট ইন্ডিয়া কোম্পানির বিভিন্ন জাহাজে কাজ করতেন, যাঁরা সে সময়ে বিলেতে পাড়ি জমান, তাঁদের নিয়েই এটি নির্মিত। তাঁদের জীবনের সংগ্রামগাথা নাটকটির মূল উপজীব্য। নাট্যদল পূর্বানাট সিআইসি ব্রিটেনের একটি পেশাদার থিয়েটার কোম্পানি। নাট্য প্রযোজনাটিতে সহযোগী হিসেবে কাজ করছে ইংল্যান্ড আর্টস কাউন্সিল।ইংরেজি ভাষায় নির্মিত পূর্বানাটের প্রযোজনা সল্টি ওয়াটার অ্যান্ড আস ব্রিটিশ বাংলাদেশি নতুন প্রজন্মের কাছে অনন্য বার্তা পৌঁছে দেবে বলেই বিশ্বাস করেন নাটকটির নির্দেশক ফিলিজ ওজকান। নাটকটিতে অভিনয় করেছেন ব্রিটিশ মূলধারার বেশ কয়েকজন নাট্যকর্মীও।
