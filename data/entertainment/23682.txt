
অপু বিশ্বাস। বড় পর্দার অভিনয়শিল্পী। এবার ঈদে দেশের শতাধিক প্রেক্ষাগৃহে মুক্তি পাচ্ছে অপু অভিনীত মাই নেম ইজ খান ছবিটি। এ ছাড়া এবার ঈদের অনুষ্ঠানমালায় বিভিন্ন টিভি চ্যানেলে অপু অভিনীত কয়েকটি চলচ্চিত্র প্রচারিত হবেমাই নেম ইজ খান...এ বছর বড় পর্দায় আমার একটিমাত্র ছবি মুক্তি পাচ্ছে, মাই নেম ইজ খান। ছবিতে আমি শাকিব খানের সঙ্গে অভিনয় করেছি। পরিচালক বদিউল আলম খোকন।‘মাই নেম ইজ খান’ ছবির শুটিং...বাংলাদেশের অনেক ছবিরই এখন দেশের বাইরে শুটিং হচ্ছে। এতে করে লোকেশনের বৈচিত্র্য আসে। দর্শকেরাও নতুন নতুন জায়গার সঙ্গে পরিচিত হতে পারেন। মাই নেম ইজ খান ছবির অনেক কাজ হয়েছে দেশের বাইরে। এ লোকেশনগুলোও কিন্তু চমৎকার।ছোট পর্দায় অপু বিশ্বাস...এবার ঈদে প্রায় সব কটি টিভি চ্যানেলে শাকিব খান আর আমার অভিনীত অনেক ছবি দেখানো হবে। এটা আমার জন্য খুবই আনন্দের খবর। কারণ, প্রেক্ষাগৃহে ছবি দেখে বাড়ি ফেরার পর টিভিতেও দর্শক আমাকে দেখবেন।
বিরতিতে অপু...
আমি খুব অল্প বয়সে ছবিতে অভিনয় শুরু করি। ছবির কাজের ব্যস্ততায় আত্মীয়স্বজন আর বন্ধুদের কাছ থেকে অনেক দূরে সরে যাই। হঠাৎ মনে হলো, তাদের সময় দেওয়া দরকার। তা ছাড়া আমি নিজে অনেকটা মুটিয়ে গিয়েছিলাম। ওজন কমিয়ে আগের অবস্থায় ফিরিয়ে আনা আর পরিবার-পরিজনদের সময় দেওয়ার জন্য এ বিরতি নিয়েছি।
বিরতির পর...
ঈদের পর নতুন ছবির শুটিং শুরু করব। তবে এখন আর আগের মতো একসঙ্গে অনেকগুলো ছবির কাজ করব না। যে ছবিটি করব, তা খুব ভালোভাবে করার চেষ্টা করব। নিজের পছন্দ এবং দর্শকদের ভালো লাগার কথা মাথায় রেখেই ছবি হাতে নেব।
শাকিব ছাড়া অপু...
আমার বেশির ভাগ ছবির নায়ক শাকিব খান। আমি অন্যদের সঙ্গেও অভিনয় করেছি। মান্না ভাইয়ের সঙ্গে অভিনয় করেছি। ইমন ও সম্রাটের সঙ্গে কাজ করেছি। তবে শাকিবের সঙ্গে জুটি হয়ে সবচেয়ে বেশি ছবিতে অভিনয় করেছি। পরিচালক, প্রযোজক আর দর্শকেরাও আমাদের এ জুটির ছবিগুলো ভালোভাবে গ্রহণ করেছেন। তাই এখন অনেকেই অনেক ধরনের মন্তব্য করছেন। তা নিয়ে মাথা ঘামাই না।
বিয়ের সানাই বাজবে...
বিয়ে নিয়ে এখনো তেমন কিছুই ভাবিনি। পরিবারের ওপর ছেড়ে দিয়েছি।
শাকিবের সঙ্গে বিয়ের গুঞ্জন...
আপনি যেমন শুনেছেন, আমিও তেমন শুনেছি। এত বেশি ছবি আমরা করেছি, তাতে আমাদের মধ্যে ভালো বন্ধুত্ব গড়ে উঠেছে। শাকিব আমার শুধুই বন্ধু। আর তাই ভালো বন্ধুর সঙ্গে কখনোই বিয়ে সম্ভব নয়।
মনজুর কাদের
