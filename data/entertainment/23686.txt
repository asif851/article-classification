
‘অমরজ্যোতি বিশেষায়িত স্কুল’ ঢাকা মহানগরীর বাড্ডা বস্তি এলাকায় একটি প্রতিষ্ঠান। যেখানে নিম্ন আয়ের অতিদরিদ্র পরিবারের প্রতিবন্ধী শিশু-কিশোররা বিনা মূল্যে শিক্ষা ও স্বাস্থ্য সেবা পেয়ে থাকে। প্রতিবন্ধী শিশুদের জন্য নিবেদিত স্কুলের আর্থিক সহায়তায় লোক নাট্যদল তাদের সাড়া জাগানো হাসির নাটক ‘কঞ্জুস’-এর বিশেষ প্রদর্শনীর আয়োজন করেছে। আগামী ২৯ জুলাই শুক্রবার বাংলাদেশ শিল্পকলা একাডেমির পরীক্ষণ থিয়েটার হলে সন্ধে ৭টায় নাটকটি মঞ্চস্থ হবে। ফরাসি নাট্যকার মলিয়ের-এর বিখ্যাত কমেডি ‘দি মাইজার’ অবলম্বনে কঞ্জুস নাটকটির রূপান্তর করেছেন তারিক আনাম খান এবং নির্দেশনা দিয়েছেন কামরুন নূর চৌধুরী। উল্লেখ্য, কঞ্জুস পুরান ঢাকার বাসিন্দাদের বৈশিষ্ট্যপূর্ণ জীবনধারার ওপর রূপান্তরিত বাংলাদেশের সর্বাধিক মঞ্চায়িত নাটক। এ নাটকের বিভিন্ন চরিত্রে অভিনয় করেছেন আবদুল্লাহ আল হারুন, কামরুন নূর চৌধুরী, জাহিদুর রহমান, ইউজিন গোমেজ, নূরুল ইসলাম খান, সামসাদ বেগম, আনোয়ার কায়সার, মনিকা বিশ্বাস, তানজিনা রহমান, আবুতাহের লিটন আকাশ, সুধাংশু নাথ প্রমুখ।
