
প্রায় এক যুগ বিরতির পর দেশের জনপ্রিয় ব্যান্ড দল ফিডব্যাকের নতুন অ্যালবাম প্রকাশিত হচ্ছে। তবে অডিও সিডি আকারে নয়, ওয়েবসাইটে প্রকাশিত হবে তাদের নতুন এই অ্যালবাম। ২০০২ সালে প্রকাশিত হয়েছিল দলটির সর্বশেষ অ্যালবাম ফিডব্যাক ওটু।ওয়েবসাইটে অ্যালবাম প্রকাশ সম্পর্কে ফিডব্যাকের প্রতিষ্ঠাতা সদস্য ফোয়াদ নাসের বাবু বলেন, ‘এখন অডিও বাজার অনেকটাই অস্থিতিশীল। পাইরেসির সমস্যাও রয়েছে। এ জন্য সিডি আকারে অ্যালবাম প্রকাশ করতে চাইছি না।’ নাম চূড়ান্ত না হওয়া নতুন অ্যালবামটির জন্য গান লিখেছেন গুঞ্জন চৌধুরী, লুমিন, আফতাব খুরশীদ ও সাঈফ। অ্যালবামটি ওয়েবসাইটে প্রকাশের বিষয় নিয়ে কথা চলছে একটি টেলিকম কোম্পানির সঙ্গে। এরই মধ্যে অ্যালবামের ছয়টি গানের কাজ শেষ করেছে ফিডব্যাক। বর্তমান কাজের ব্যস্ততা এবং নববর্ষে মঞ্চ পরিবেশনায় অংশ নেওয়ার পরপরই অ্যালবামটি প্রকাশ করবে ফিডব্যাক।ফিডব্যাকের বর্তমান সদস্যদের মধ্যে রয়েছেন ফোয়াদ নাসের বাবু (কি–বোর্ড), লাবু রহমান (গিটার ও ভোকাল), টন্টি (ড্রামস), শাহনুর রহমান লুমিন (ভোকাল) ও রায়হান (ভোকাল)।
