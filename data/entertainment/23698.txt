
রুপালি পর্দায় নায়ক গুন্ডাদের পিটিয়ে ধুন্ধুমার কাণ্ড করে নায়িকাকে বাঁচিয়ে আনেন—এ দৃশ্য খুবই চেনা। দর্শক হৃদয়ে তাই নায়ক মানেই সাহসের প্রতীক। আসলে কি তাই? ব্যক্তিজীবনে এই নায়কেরা কি ভয় পান? বাস্তব জীবনে কিন্তু ভয়কে অতিক্রম করা খুবই শক্ত।এবার শুটিংয়ে হেলিকপ্টারের দৃশ্য ধারণ করতে গিয়ে ভয় পেলেন ‘এবিসিডি-২’ তারকা বরুণ ধাওয়ান। ‘ঢিশুম’ ছবিতে জন আব্রাহামের সঙ্গে হেলিকপ্টারের একটি দৃশ্য করেন বরুণ। সেই দৃশ্য ধারণ করার সময় বেশ ভয় পান ‘বদলাপুর’ তারকা। তিনি বলেন, ‘এটা ছিল খুবই ভয়ংকর। জীবনে আমি এমন ভয়ংকর অবস্থার মুখোমুখি হইনি।’দৃশ্যটিতে দেখা যায়, বরুণ ও জন হেলিকপ্টার থেকে ঝুলে আছেন। তাঁদের শরীরে জাম্পস্যুট ছিল। অবশ্য ভয় পেলেও নায়কসুলভ আচরণ করতে কিন্তু ভোলেননি তিনি। যখন তাঁকে জিজ্ঞাসা করা হলো, ভয় পেয়েছেন কি না। তাঁর উত্তর ছিল, ‘না, ভয় পাইনি।’ পরে তিনি বলেন, ‘আসলে সত্যি বলছি, এটা ছিল মিথ্যা কথা। কারণ, নায়ক যে ভয় পেয়েছে, তা কি বলা যায়? আর কিছু না হলেও ছবিতে আমিই তো নায়ক!’
এনডিটিভি মুভিজ
