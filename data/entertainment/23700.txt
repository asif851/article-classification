
লেখক অনিন্দ্য জামানের প্রেরণা তাঁর স্ত্রী। কিন্তু হঠাৎ করে সেই প্রেরণা হারিয়ে ফেলেন তিনি। ক্রমেই তাঁদের দূরত্ব তৈরি হয়। ‘রাইটার্স ব্লক’-এ ভুগতে থাকেন তিনি। লিখতে না পারায় ভুগতে থাকেন মানসিক কষ্টে। একসময় স্ত্রীর অনুপস্থিতিতে তাঁর জীবনে আসে এক রূপবতী নারী। এবার অনিন্দ্য লিখতে শুরু করেন ওই নারীর প্রেরণায়। ‘ইন্সপিরেশন’ নাটকের গল্প এটি।এটি কি শুধুই একটি গল্প? চিত্রনাট্যকার হাবিব জাকারিয়ার কাছে জানতে চাইলে তিনি বলেন, ‘না, পরিকল্পিত ঘটনা। অনিন্দ্যের স্ত্রী তাঁর স্বামীকে নিয়ে একটা খেলায় মেতে ওঠেন। পরে নিজেই সেই খেলার অংশে পরিণত হন। ওই নারী আসলে লেখকের স্ত্রীর বান্ধবী। সবার জীবনেই ব্লক তৈরি হয়। মানুষ নানাভাবে সেই ব্লক কাটানোর চেষ্টা করে।’ এটা নিজের জীবনেরই গল্প কি না জানতে চাইলে এই নাট্যকার বলেন, ‘সেটাও না। এ আমার একটি কল্পিত কাহিনি।’‘ইন্সপিরেশন’ নাটকটি পরিচালনা করেছেন অসীম গোমেজ। এর বিভিন্ন চরিত্রে অভিনয় করেছেন আজাদ আবুল কালাম, মৌটুসী বিশ্বাস, নাদিয়া আহমেদ, নিতুল কুমার মণ্ডল প্রমুখ। পরিচালক জানালেন, চলতি মাসেই এনটিভিতে দেখানো হবে নাটকটি।
