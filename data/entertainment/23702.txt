
চিত্রপরিচালক কাজী হায়াৎ যুক্তরাষ্ট্রের নিউইয়র্কের মাউন্ট সিনাই হাসপাতালে চিকিৎসাধীন আছেন। সেখানে তাঁর হৃৎপিণ্ডের ধমনিতে অস্ত্রোপচার করা হয়েছে। তাঁর এনজিওপ্লাস্টি করা হয়েছে। মাউন্ট সিনাই হাসপাতাল থেকে আজ মঙ্গলবার এমনটাই জানিয়েছেন কাজী হায়াতের ছেলে চিত্রনায়ক কাজী মারুফ। তিনি এখন আছেন বাবার সঙ্গে।কাজী মারুফ জানান, কাজী হায়াৎ অনেক দিন থেকেই হৃদ্‌রোগে ভুগছেন। ২০০৪ সালে হৃৎপিণ্ডের রক্তনালিতে দুটি রিং বসানো হয়েছিল। এরপর ২০০৫ সালে তাঁর বাইপাস অস্ত্রোপচার করা হয়। এবার এনজিওপ্লাস্টি সফলভাবে সম্পন্ন হয়েছে। কাজী হায়াতের সুস্থতার জন্য তিনি সবার কাছে দোয়া চেয়েছেন।কাজী হায়াৎ হৃদ্‌রোগের উন্নত চিকিৎসার জন্য এ বছর জানুয়ারি মাসে প্রধানমন্ত্রীর কাছে সাহায্যের আবেদন করেন। তারপর প্রধানমন্ত্রীর কাছ থেকে ১০ লাখ টাকা অনুদান পান কাজী হায়াৎ। ৬ মার্চ উন্নত চিকিৎসার জন্য নিউইয়র্ক যান তিনি।
