
এর আগেও কয়েকটি গানের ভিডিওতে মডেল হিসেবে দেখা গেছে সুজানা জাফরকে। তবে তা একেবারেই হাতেগোনা। সম্প্রতি সংগীতশিল্পী ন্যান্‌সির একটি গানের ভিডিওচিত্রের মডেল হয়েছেন সুজানা। বান্দরবানে গানটির ভিডিওচিত্রের শুটিংয়ে অংশ নিয়েছেন তিনি।এ প্রসঙ্গে সুজানা বলেছেন, ‘কিছুদিন আগে “ঘুম হয়ে আজ” শিরোনামের একটি গানে মডেল হয়েছিলাম। আসিফ ইকবাল ভাইয়ার লেখা এ গানটি গেয়েছিলেন এলিটা ও শোয়েব। গানটিতে আমার অভিনয় আসিফ ভাইয়া খুবই পছন্দ করেছিলেন। এরপর তিনিই চেয়েছিলেন তাঁর লেখা পরের গানটিতেও যেন আমি মডেল হিসেবে কাজ করি। গানটি শোনার পর আমারও ভালো লাগে। তাই কাজটি করতে রাজি হয়েছিলাম।’ন্যান্‌সির এ গানটির ভিডিওচিত্রে মডেল হতে পেরে সুজানা বেশ আনন্দিত। ন্যান্‌সি প্রসঙ্গে তিনি বলেন, ‘এমনিতেই আমার প্রিয় শিল্পীদের একজন ন্যান্‌সি। তাঁর কণ্ঠের গান বরাবরই আমাকে মুগ্ধ করে। মনে মনে কিছুটা ইচ্ছেও ছিল তাঁর গানে মডেল হওয়ার। এই গানটিতে কাজ করার মাধ্যমে সে ইচ্ছার পূরণ হয়েছে।’ন্যান্‌সির গাওয়া ‘তুমি ছুঁয়ে দিলে’ গানের ভিডিওচিত্রটি খুব শিগগিরই টেলিভিশন চ্যানেলে প্রচার শুরু হবে।
