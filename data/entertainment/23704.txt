
রইস-এর প্রচারের জন্য ট্রেনে করে মুম্বাই থেকে দিল্লির পথে রওনা হয়েছিলেন শাহরুখ খান। এই পরিকল্পনার কথা আগেই ঘোষণা দিয়েছিলেন। প্রিয় তারকাকে সামনে থেকে একঝলক দেখতে গতকাল মঙ্গলবার রেলস্টেশনে হাজির হয়েছিলেন এই তারকার অসংখ্য ভক্ত। প্রচণ্ড ভিড়ের মধ্যে শ্বাসকষ্টে আক্রান্ত হয়ে এক ভক্ত মারা গেছেন।এনডিটিভির খবরে জানানো হয়, ভারতের গুজরাটের একটি স্টেশনে গতকাল এ ঘটনা ঘটে। মৃত সেই শাহরুখ-ভক্তের নাম ফরিদ খান পাঠান। বলা হচ্ছে, তিনি সেখানকার স্থানীয় রাজনীতিবিদ। তাঁর স্ত্রী-কন্যাও শাহরুখ খানের ভক্ত। শাহরুখকে একনজর দেখতে সপরিবারে স্টেশনে যাচ্ছিলেন ফরিদ।আজ বুধবার শাহরুখ খান অভিনীত নতুন চলচ্চিত্র রইস মুক্তি পাচ্ছে। এ উপলক্ষে শাহরুখ খান মুম্বাই থেকে দিল্লিগামী একটি ট্রেনে যাচ্ছিলেন। সঙ্গে ছিলেন পরিচালক রাহুল ঢোলাকিয়া এবং প্রযোজক রিতেশ সিধওয়ানি।রেলস্টেশনে প্রিয় নায়ক শাহরুখ খানকে দেখতে ফরিদের মতো আরও অনেকেই ভিড় করেছিলেন। ফরিদের পরিবার সূত্রে জানা গেছে, রেলওয়ের প্ল্যাটফর্মে সেই ভিড়ের মধ্যেই অজ্ঞান হয়ে পড়েন তিনি। দ্রুত তাঁকে হাসপাতালে নেওয়া হয়। সেখানে কর্তব্যরত চিকিৎসক তাঁকে মৃত ঘোষণা করেন।শাহরুখ খানকে দেখতে স্টেশনে এত বেশি ভিড় জমে যে পুলিশকে একপর্যায়ে লাঠিপেটা করতে হয়। এ সময় কয়েকজন সামান্য আহত হন। ভিড়ের চাপে পুলিশের দুজন কনস্টেবলও আহত হন। তাঁদের চিকিৎসা চলছে।ভক্তের মৃত্যুতে দুঃখ প্রকাশ করে শাহরুখ বলেন, ‘এটি সত্যি দুর্ভাগ্যজনক। প্রয়াত ব্যক্তির পরিবারের জন্য আমি দোয়া করছি।’ভারতের রেলমন্ত্রী সুরেশ প্রভু এ ঘটনার তদন্তের নির্দেশ দিয়েছেন। এনডিটিভি।
