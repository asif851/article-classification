
যুক্তরাষ্ট্রের জনপ্রিয় টিভি সিরিজ ‘নিকিতা’ দেখানো হবে চ্যানেল আইতে। ২০১০ সালে নির্মিত এই ধারাবাহিকের প্রধান চরিত্র ‘নিকিতা’ এবার কথা বলবেন বাংলায়। এমনটাই জানালেন নিকিতার হয়ে বাংলায় কণ্ঠ দেওয়া সিফাত তাহসিন। ২০০৯ সালের লাক্স–চ্যানেল আই সুপারস্টার প্রতিযোগিতায় ‘সেরা পাঁচ’-এ জায়গা নেওয়া তাহসিন মডেলিং ও অভিনয়ের সঙ্গেও জড়িত। তবে অন্য কারও জন্য ডাবিংয়ের অভিজ্ঞতা তাঁর এবারই প্রথম। তার ওপর নিকিতার চরিত্রে কণ্ঠ দিয়ে তাহসিনের উচ্ছ্বাস তো আরও বেশি।তাহসিন বলেন, ‘এটা আমার জন্য দারুণ সুযোগ। ডাবিং করার অভিজ্ঞতা আগে ছিল না। সুযোগটা পেয়েই তাই কাজে লাগালাম।’অ্যাকশন, থ্রিলার ও টান টান উত্তেজনায় ভরা এই ধারাবাহিকটি চ্যানেল আইতে প্রচার শুরু হবে ফেব্রুয়ারির প্রথম শুক্রবার থেকে। প্রতি শুক্র ও শনিবার বিকেল ৫টা ৪৫ মিনিটে প্রচারিত হবে নিকিতা, এ তথ্য জানিয়েছেন চ্যানেল আইয়ের বিক্রয় ও বিপণন বিভাগের পরিচালক ইবনে হাসান খান। তিনি বলেন, ‘বিশ্বের অনেক নামকরা তারকা ডাবিং করে থাকেন। সেই দিকটি চিন্তা করেই আমরা তাহসিনকে দিয়ে ডাবিং করিয়েছি। আশা করছি, দর্শক ও শ্রোতারা উপভোগ করবেন।’শুধু ডাবিং নয়, তাহসিনকে এখন দেখা যাচ্ছে নিকিতার প্রমোতেও। পোশাক-পরিচ্ছদও সেই পশ্চিমা নিকিতার মতো। এরই মধ্যে আলোচনায় এসেছে নির্মাতা আদনান আল রাজীবের নির্মাণ করা এই প্রমো।
