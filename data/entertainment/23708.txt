
নির্মাতা অভিষেক চৌবের নতুন ছবি ‘উড়তা পাঞ্জাব’-এর নাম ঘোষণার পর থেকেই সংবাদমাধ্যমের আলোচনায় এসেছে। এ ছবিতে বলিউডের তারকা শহীদ কাপুর অভিনয় করেছেন একজন মাদকাসক্ত রকসংগীতশিল্পীর চরিত্রে। ‘উড়তা পাঞ্জাব’ ছবিতে তাঁর চরিত্রটির নাম ‘টমি সিং’। সম্প্রতি বলিউডে খবর প্রকাশিত হয়েছে যে ছবিটি নাকি ভারতীয় র‍্যাপসংগীত গায়ক হিরদেশ সিং; যিনি ‘হানি সিং’ নামেই বেশি পরিচিত, তাঁর জীবন নিয়ে তৈরি। সম্প্রতি ভারতের বেশ কিছু গণমাধ্যম এমন খবরই প্রকাশ করেছে।হানি সিংয়ের জন্ম ভারতের পাঞ্জাবে। সংগীতপরিচালক ও গায়ক হিসেবে যখন সাফল্যের প্রায় চূড়ায় পৌঁছে যাচ্ছিলেন, তিনি ঠিক তখনই তাঁর নামে মাদকাসক্তির অভিযোগ ওঠে। দীর্ঘ ১৮ মাস লোকচক্ষুর আড়ালেই ছিলেন হানি সিং। সে সময়টা মাদক নিরাময়কেন্দ্রে চিকিৎসা চলছিল তাঁর।‘উড়তা পাঞ্জাব’ ছবির ট্রেলার দেখে অনেকেই ধারণা করছেন যে এখানে শহীদ কাপুরের চরিত্রটি ‘হানি সিং’-এর জীবন থেকে অনুপ্রাণিত। যদিও ছবির নির্মাতা এ কথা স্বীকার করেননি। তবে এ ছবির সঙ্গে যুক্ত আছেন এমন একজন জানিয়েছেন, ‘উড়তা পাঞ্জাব’ ছবিতে হানি সিংয়ের জীবনের ছায়া পাওয়া যাবে।
১৭ জুন এই ছবি মুক্তির পরই নিশ্চিত করে বিষয়টি জানা যাবে। ‘উড়তা পাঞ্জাব’ ছবিতে আরও অভিনয় করেছেন কারিনা কাপুর খান ও আলিয়া ভাট। ইন্ডিয়া টুডে।
