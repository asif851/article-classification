
এই মুহূর্তে জীবনে বিশেষ কোনো মানুষের উপস্থিতি নেই বলেই নিশ্চিত করলেন ‘ইয়ে জাওয়ানি হ্যায় দিওয়ানি’ তারকা দীপিকা পাড়ুকোন। কেমন জীবনসঙ্গী চান, সে বিষয়েও সম্প্রতি মুখ খুলেছেন ২৭ বছর বয়সী এ তারকা অভিনেত্রী।দীপিকা জানিয়েছেন, তাঁর বাবা পদ্মশ্রী খেতাব পাওয়া প্রখ্যাত ব্যাডমিন্টন খেলোয়াড় প্রকাশ পাড়ুকোনের মতো কাউকেই জীবনসঙ্গী নির্বাচন করবেন তিনি।একের পর এক ব্যবসাসফল ছবি উপহার দিয়ে ক্যারিয়ারের সুবর্ণ সময় পার করছেন দীপিকা। তাঁর অভিনীত সর্বশেষ ছবি ‘গোলিও কি রাসলীলা: রাম-লীলা’ মুক্তি পেয়েছে গত ১৫ নভেম্বর। এরই মধ্যে ছবিটির ঝুলিতে জমা পড়েছে ২০২ কোটি রুপি। চলতি বছরেই আরও দুটি বক্স অফিসে ঝড় তোলা ছবি উপহার দিয়েছেন দীপিকা। তাঁর অভিনীত ‘ইয়ে জাওয়ানি হ্যায় দিওয়ানি’ ও ‘চেন্নাই এক্সপ্রেস’—দুটি ছবিই ৩০০ কোটি রুপি আয়ের মাইলফলক স্পর্শ করেছে। ৩৯৫ কোটি রুপি আয় করে হিন্দি ছবির ইতিহাসে এযাবত্কালের সবচেয়ে বেশি আয়ের রেকর্ড গড়েছে ‘চেন্নাই এক্সপ্রেস’।
কেমন জীবনসঙ্গী চান—জানতে চাইলে দীপিকা বলেন, ‘আমার বাবা প্রকাশ পাড়ুকোনের সঙ্গে মিল রয়েছে এমন কাউকেই জীবনসঙ্গী নির্বাচন করতে চাই আমি।’ দীপিকা আরও বলেন, ‘আমার মতো প্রতিটি মেয়েরই কি এমন আকাঙ্ক্ষা থাকে না? প্রতিটি মেয়েই কি চায় না যে জীবনসঙ্গীটি তার বাবার মতো হোক?’
বাবার প্রতি অগাধ শ্রদ্ধা রয়েছে বলেও জানান দীপিকা। এ প্রসঙ্গে তাঁর ভাষ্য, ‘আমার কাছে বাবার স্থান অনেক ওপরে। অনেক বেশি শ্রদ্ধা করি তাঁকে। বাবাকেই নিজের জীবনের আদর্শ ভাবি আমি।’ সম্প্রতি এক খবরে এমনটিই জানিয়েছে ওয়ান ইন্ডিয়া।
‘রাম-লীলা’ ছবিতে অভিনয়ের সময় সহ-অভিনেতা রণবীর সিংয়ের সঙ্গে দীপিকার প্রেমের জোর গুঞ্জন উঠেছিল। এ প্রসঙ্গে জানতে চাইলে দীপিকা বলেন, ‘এই মুহূর্তে আমার জীবনে বিশেষ কেউ নেই। সময় হলেই প্রেম ও বিয়ের পথে হাঁটব আমি।’
একনাগাড়ে কাজ করে রীতিমতো হাঁপিয়ে উঠেছেন দীপিকা। এ জন্য তিনি কাজ থেকে লম্বা বিরতি টানার সিদ্ধান্ত নিয়েছেন। লম্বা ছুটি কাটানোর পাশাপাশি বাড়িতেই কাছের বন্ধু-বান্ধব ও পরিবারের সদস্যদের সঙ্গে নতুন বছরকে বরণ করে নেবেন বলেই জানিয়েছেন দীপিকা।
চলতি মাসের শুরুর দিকে দীপিকার মতো প্রিয়াংকা চোপড়াও জানিয়েছিলেন কেমন জীবনসঙ্গী চান তিনি। তাঁর জীবনসঙ্গী হওয়ার জন্য একগাদা শর্ত জুড়ে দিয়েছিলেন বলিউডের অন্যতম কাঙ্ক্ষিত এ পাত্রী।
এ প্রসঙ্গে ৩১ বছর বয়সী এ তারকা অভিনেত্রী, গায়িকা ও সাবেক বিশ্বসুন্দরীর ভাষ্য ছিল, ‘আমার জীবনসঙ্গী হতে হলে একাধিক গুণের অধিকারী হতে হবে। অবশ্যই তাকে বুদ্ধিমান ও ভদ্রলোক হতে হবে। তাকে মজা করতে জানতে হবে। তবে ভাঁড়ামি করে হাসালে চলবে না। বুদ্ধিদীপ্ত রসিকতায় সিদ্ধহস্ত হতে হবে। সর্বোপরি তার ভেতর যেন নিজের ছায়া আমি দেখতে পাই। সে অভিনয়শিল্পী কি না, তা নিয়ে আমার মোটেও মাথাব্যথা নেই। যেকোনো অঙ্গনে সফলতা পেলেই আমার জীবনসঙ্গী হতে পারবে সে।’
