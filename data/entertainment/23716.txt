
কলকাতার কয়েকটি ছবিতে এর আগে টুকটাক সংগীত পরিচালনার কাজ করলেও এবারই প্রথম পুরো একটি ছবির সংগীত পরিচালনা করতে যাচ্ছেন বাংলাদেশের জনপ্রিয় সংগীতশিল্পী অর্ণব। মৈনাক ভৌমিক পরিচালিত ছবিটির নাম ‘কলকাতা কলিং’।মৌলিক গান ও রবীন্দ্রসংগীত মিলিয়ে মোট চারটি গান থাকবে ‘কলকাতা কলিং’ ছবিতে। মৌলিক গানগুলোর সুর করার পাশাপাশি ছবিটির সংগীত পরিচালনার দায়িত্ব পেয়েছেন অর্ণব। তিনি ছবির সবগুলো গানে কণ্ঠও দেবেন।এ প্রসঙ্গে অর্ণব বলেন, ‘এর আগে কলকাতার কয়েকটি ছবিতে টুকটাক কাজ করেছি। এবারই প্রথম একটি ছবির সবগুলো গানের সংগীত পরিচালনা করতে যাচ্ছি। বিষয়টি অনেক ভালো লাগার।’ঢাকার ছবিতেও কাজের আগ্রহ প্রকাশ করেছেন অর্ণব। এ প্রসঙ্গে তাঁর ভাষ্য, ‘মাঝে ব্যক্তিগত বিষয় নিয়ে আমি অনেক বেশি ব্যস্ত ছিলাম। এখন পূর্ণোদ্যমে কাজ শুরু করেছি। আমি ঢাকার ছবিতেও কাজ করতে চাই।’
এদিকে বাঙালি বংশোদ্ভূত বলিউডের জনপ্রিয় সংগীত পরিচালক প্রীতমের সঙ্গে কাজ করারও আমন্ত্রণ পেয়েছেন অর্ণব। এ প্রসঙ্গে অর্ণব জানিয়েছেন, ‘এ সময়ের ব্যস্ত সুরকার ও সংগীত পরিচালক প্রীতম এবং তাঁর সহকারী সংগীতশিল্পী অরিজিত্ সিং আমাকে তাঁদের সঙ্গে কাজ করার আমন্ত্রণ জানিয়েছেন। আমি মুম্বাই গিয়ে তাঁদের সঙ্গে কাজ করব। প্রীতম ও অরিজিত্ এর আগেও আমাকে তাঁদের সঙ্গে কাজ করার জন্য বলেছিলেন। নানা কারণে তখন পারিনি। আসলে তখন তেমন প্রস্তুতি ছিল না।’
