
শফিক তুহিন একই সঙ্গে গীতিকার, সুরকার, সংগীত পরিচালক ও সংগীতশিল্পী। ‘এর বেশি ভালোবাসা যায় না’সহ রয়েছে তাঁর গাওয়া কয়েকটি জনপ্রিয় গান। ২০১১ সালে ‘প্রজাপতি’ ছবিতে ‘ছোট গল্প’ গানের জন্য পেয়েছেন জাতীয় চলচ্চিত্র পুরস্কার। ‘দেশা দ্য লিডার’ ছবিতে ‘পতাকাটা খামচাতে কখনো আসে যদি’ গান গেয়ে ২০১৫ সালে প্রথম জাতীয় চলচ্চিত্র পুরস্কার পেয়েছেন ব্যান্ড তারকা জেমস। এই গানের কথা লিখেছেন, সুর ও সংগীত পরিচালনা করেছেন শফিক তুহিন। আজ রোববার দুপুরে প্রথম আলোর সঙ্গে কথা বললেন তিনি।
আপনি কোথায়?এখন ঢাকায়।অনেক দিন আপনার মুঠোফোনটা বন্ধ পেয়েছি।দেশের বাইরে ছিলাম। পুরো এক মাস ইউরোপ সফর করেছি—অস্ট্রিয়া, হাঙ্গেরি, স্লোভাকিয়া, ইতালি, সুইজারল্যান্ড, জার্মানি আর চেক রিপাবলিকে। ফিরে এসে পাঁচ দিন পর যাই অস্ট্রেলিয়ায়।
এত দেশে ঘুরে বেড়াচ্ছেন। ব্যাপার কী?অসভ্যতার মধ্যে আর থাকতে চাই না। এখানে শুধুই যানজট, কোন্দল, রেষারেষি, হিংসা। ক্ষুদ্র পরিসের সবাই পড়ে আছি। বড় কিছু ভাবতে পারি না। কারও প্রশংসা করতে পারি না। সৃষ্টিশীল কাজে মন নেই। খারাপ কাজ নিয়ে মাতামাতি। গুণী মানুষের কদর নেই। ভালোটা হবে কীভাবে?
আপনার তো দেখছি দেশ আর দেশের মানুষের ব্যাপারে খুবই নেতিবাচক ধারণা।ইতিবাচক হওয়ার কোনো কারণ আছে? তবে দেশের বাইরে যাওয়ার পর আমার নিজের মাঝে কিছু পরিবর্তন হয়েছে। এই যেমন সৃষ্টির কিছুই তো দেখা হলো না, কত কিছু দেখার বাকি আছে। জীবনকে বুঝতে হবে। জীবনের মানে কী? কীভাবে বেঁচে আছি? এই বেঁচে থাকাটাই তো একটা বড় রহস্য।
একান্তই ব্যক্তিগত প্রশ্ন, আপনি বিয়ে করছেন না কেন?কারও দায়িত্ব নিতে ইচ্ছা হয় না। একা আছি, ভালোই তো আছি।
নাকি প্রেম করে ব্যর্থ হয়েছেন?আমার কোনো বিরহ নেই। বিরহকে কাছে ঘেঁষতে দিই না। আমি প্রেমিক। ‘ভালোবাসা ছাড়া আর আছে কী’—কিশোর কুমারের এই গানটি আমার খুব প্রিয়।
শুনলাম রোহিঙ্গাদের নিয়ে কাজ করছেন?ঠিকই শুনেছেন। রোহিঙ্গা শরণার্থীদের নিয়ে গান তৈরি করছি। গানটির প্রথম দুটি লাইন হলো, ‘এসো মানবতার গল্প লিখি/ মানুষকে ভালোবেসে নতুন করে বাঁচতে শিখি’। লিখেছেন আবু সায়েম চৌধুরী। সুর ও সংগীত পরিচালনা আমি করছি। দেশের জনপ্রিয় কয়েকজন শিল্পী গানটিতে কণ্ঠ দেবেন। তাঁদের সঙ্গে কথা হচ্ছে।
সামনে আর কোথাও বেড়াতে যাবেন?অক্টোবর মাসেই যাচ্ছি। এবার যাব জার্মানি, পর্তুগাল, ফ্রান্স, স্পেন আর নেদারল্যান্ডসে। যত দিন বাইরে থাকি, মনে হয় অন্য জগতে আছি। সুন্দরের মাঝে আছি।
 
