
মোরশেদুল ইসলাম পরিচালিত দীপু নাম্বার টু ছবির কথা নিশ্চয় মনে আছে? সেই ছবির প্রধান চরিত্র অর্থাৎ ‘দীপু’ চরিত্রে যে ছেলেটি অভিনয় করেছিলেন, তাঁর নাম অরুণ সাহা। অরুণ সাহার সহজ-সরল অভিনয় মুগ্ধ করেছিল সে সময় অনেককেই। সেই অরুণ প্রায় ২০ বছর পর আবার ফিরলেন অভিনয়ের জগতে। ২০ মে থেকে সিলেটের শ্রীমঙ্গলে শুরু হয়েছে খোলা দরজা টেলিছবির কাজ। সেই টেলিছবির কেন্দ্রীয় চরিত্রেই অভিনয় করছেন অরুণ।১৯৯৫ সালে শুটিং করে পরের বছর মুক্তি পেয়েছিল দীপু নাম্বার টু। সেটিই ছিল অরুণ সাহার প্রথম ও সর্বশেষ অভিনয় অভিজ্ঞতা। এত দিন অভিনয় থেকে দূরে থাকা প্রসঙ্গে অরুণ বলেন, ‘ক্লাস এইটে পড়ার সময় দীপু নাম্বার টু ছবিতে অভিনয় করি। তারপর নটর ডেম কলেজ থেকে এইচএসসি পাস করে ভারতের দিল্লি ইউনিভার্সিটিতে পড়াশোনা করতে যাই। পড়াশোনা শেষে ভারত, জার্মানি ও সংযুক্ত আরব আমিরাতে চাকরি করি বেশ কিছুদিন। সব মিলিয়ে আর অভিনয় করার সুযোগ হয়ে ওঠেনি।’ টেলিছবিতে নিজের চরিত্র নিয়ে অরুণ বলেন, ‘একজন চিত্রশিল্পীর চরিত্রে আমি অভিনয় করেছি। প্রেমের টানাপোড়েন নিয়েই এগিয়ে চলে গল্প।’খোলা দরজা টেলিছবি পরিচালনা করছেন সুমন ধর। অরুণ ছাড়াও এতে অভিনয় করছেন তারিক আনাম খান, চম্পা, সাব্বির আহমেদ প্রমুখ। আসছে ঈদে এটি প্রচারিত হবে।
