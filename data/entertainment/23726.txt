
বলিউডের তারকা অভিনেতা জ্যাকি শ্রফের ছেলে টাইগার শ্রফ আর খল চরিত্রের জনপ্রিয় অভিনেতা শক্তি কাপুরের মেয়ে শ্রদ্ধা কাপুর ছোটবেলা থেকেই একে অন্যকে চিনতেন। দুজনের বাবা সহকর্মী হওয়ার সুবাদে প্রায়ই সিনেমার সেটে দেখা হতো তাঁদের। তা ছাড়া একই স্কুলে পড়াশোনা করতেন এই দুজন। এবার তাঁরা প্রেমও করবেন! অবশ্য চমকে ওঠার কিছু নেই—বাস্তবে নয়, এ দুজনের প্রেম হবে বড় পর্দায়। শিগগিরই এই জুটিকে দেখা যাবে সাজিদ নাদিয়াদওয়ালার নতুন ছবি ‘বাগি’তে।সাব্বির খান পরিচালিত নতুন ছবি ‘বাগি’-র ট্রেলারে টাইগার ও শ্রদ্ধার প্রেমের দৃশ্য দর্শকদের মুগ্ধ করেছে।চলচ্চিত্র সমালোচকেদের ধারণা, ভালোই জমবে এই দুই তরুণ অভিনয়শিল্পীর রসায়ন। এ ছবির জন্য পানির নিচেও বেশ কিছু দৃশ্য ধারণ করেছেন তাঁরা। নেচেছেন সত্যিকারের বৃষ্টিতে।বিদ্রোহী প্রেমের ছবি ‘বাগি’। ছবিটি মুক্তি পাবে ২৯ এপ্রিল। দ্য ইন্ডিয়ান এক্সপ্রেস।
