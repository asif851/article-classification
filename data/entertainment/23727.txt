
‘নতুন গান নিয়ে ভালোবাসা দিবসে আসছি। এবার আর কোনো নড়চড় হচ্ছে না। ছয়টি গানের রেকর্ডিং শেষ। মিক্স মাস্টারিংয়ের কাজও শেষ।’ নিজের নতুন অ্যালবামের কাজের অগ্রগতি নিয়ে বললেন ন্যান্‌সি।ন্যান্‌সির নতুন একক অ্যালবাম বাজারে আসার কথা ছিল গত বছর কোরবানির ঈদে। কিন্তু আসেনি। ন্যান্‌সির গানের ভক্তদের আর অপেক্ষা করতে হবে না, এবার ভালোবাসা দিবসে ন্যান্‌সি তাঁর নতুন অ্যালবাম নিয়ে আসছেন।অ্যালবামের নাম এখনো চূড়ান্ত হয়নি। গান থাকবে আটটি। সবকটি গানের কথা লিখেছেন আহমেদ রিজভী, সুর ও সংগীত পরিচালনা করেছেন মান্নান মোহাম্মদ, নাজির মাহমুদ, মুশফিক লিটু ও শফিক তুহিন।ন্যান্‌সি এবার তাঁর নতুন অ্যালবাম প্রকাশের জন্য একটু বেশি সময় নিয়েছেন। কেন? ন্যান্‌সি বলেন, ‘ভেবেছিলাম অ্যালবামটিতে আরও দুজন সংগীত পরিচালকের গান করব। পরে নানা কারণে তা আর সম্ভব হয়নি। এরপর নতুন পরিকল্পনা করেছি। আমার নতুন অ্যালবামের জন্য যাঁরা গানের সুর ও সংগীত পরিচালনা করেছেন, তাদের সবার কাজ কিন্তু খুব ভালো হয়েছে। আর স্টেজ শোর ব্যস্ততা তো ছিলই। স্টেজ শোর ফাঁকে অ্যালবামের কাজ করতে হয়েছে। যতটুকু কাজ বাকি আছে, আশা করছি শিগগিরই তা শেষ হবে। ১০ ফেব্রুয়ারির পর অ্যালবামটি শ্রোতারা সংগ্রহ করতে পারবেন।’ন্যান্‌সি জানান, ভালোবাসা দিবসে নিজের একক অ্যালবাম তো থাকছেই, পাশাপাশি কয়েকটি মিশ্র শিল্পীর অ্যালবামেও গান করেছেন তিনি।গানের জগতে ন্যান্‌সির শুরুটা ২০০৫ সালে। তাঁর প্রথম একক অ্যালবাম ‘ভালোবাসা অধরা’। এরপর ‘রঙ’ নামে আরেকটি অ্যালবাম প্রকাশিত হয়। ‘দুষ্টু ছেলে’ তাঁর তৃতীয় একক অ্যালবাম।
