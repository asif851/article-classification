
রাম গোপাল ভার্মার ‘সরকার’ সিরিজের তৃতীয় কিস্তি ‘সরকার ৩’ বড় পর্দায় আসতে কিছুদিন দেরি হবে। কথা ছিল ছবিটি মুক্তি পাবে মার্চের ২৪ তারিখ। কিন্তু মুক্তির তারিখ পিছিয়ে এবার এপ্রিলের ৭ তারিখে আনা হয়েছে। একই দিনে অনুরাগ বসুর ‘জাগগা জাসুস’ও মুক্তি পাবে। কিন্তু হুট করে কেন ছবির মুক্তি দুই সপ্তাহ পেছানো হলো তা এখনো জানা যায়নি।‘সরকার’ সিরিজের প্রথম দুই ছবি ‘সরকার’ ও ‘সরকার রাজ’ বেশ ভালো ব্যবসা করেছিল। এবারের কিস্তিটি নানা কারণে আরও বেশি আলোড়ন ফেলেছে। অমিতাভ বচ্চনকে বাদ দিয়ে তো আর ‘সরকার গঠন’ করতে পারেন না রাম গোপাল। তাই এবারের ছবিতেও প্রধান চরিত্রে থাকছেন ‘বিগ বি’। চমক হিসেবে সিনেমায় নেতিবাচক চরিত্রে দেখা যাবে জ্যাকি শ্রফ ও ইয়ামি গৌতমকে। এ ছাড়াও এই ছবিতে অভিনয় করেছেন মনোজ বাজপেয়ি, অমিত সাধ ও রনিত রায়।এদিকে, ক্যাটরিনা কাইফ আর রণবীর কাপুরের ‘জাগগা জাসুস’ নিয়েও দর্শকদের আগ্রহের কমতি নেই। তার মানে বছরের শুরুতে ‘কাবিল’ ও ‘রইস’-এর পর আরও একটি বক্স অফিস সংঘাতের সাক্ষী হতে যাচ্ছে বলিউড। টাইমস অব ইন্ডিয়া
