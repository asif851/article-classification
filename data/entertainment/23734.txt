
বলিউডে রেকর্ড গড়ার মাস্টার একজনই, আমির খান! তাঁর একেকটা ছবি মানেই বক্স অফিসের রেকর্ড ভাঙা–গড়ার খেলা। এবার সিনেমা ব্যবসায়ীদের ক্ষতির হাত থেকেও বাঁচালেন ‘মি. প্যাশনেট’। তাই হৃদয়গ্রাহী এক চিঠি দিয়ে তাঁকে ধন্যবাদ জানালেন সিনেমা হলের মালিকেরা।
ভারতের প্রধানমন্ত্রী নরেন্দ্র মোদির মুদ্রানীতিতে বেশ সমস্যায় পড়ে গিয়েছিল ভারতের সিনেমার ব্যবসা। গত বছরের ৮ নভেম্বর মধ্যরাত থেকে ৫০০ ও ১০০০ রুপির পুরোনো নোট নিষিদ্ধ করা হয়। ফলে ১০০ রুপির নোটের ওপর চাপ বাড়ে। প্রেক্ষাগৃহে কমে যায় দর্শক। এতে করে ব্যবসায় মার খায় ‘কাহানি ২’, ‘রক অন ২’, ‘তুম বিন ২’, ‘ফোর্স ২’, ‘ডিয়ার জিন্দেগি’, ‘বেফিকর’-এর মতো চলচ্চিত্রগুলো। এর সবই মাঝারি মানের ব্যবসা করে। অল্পের জন্য বেঁচে যায় ‘অ্যায় দিল হ্যায় মুশকিল’ ছবিটি, যা গত অক্টোবরে মুক্তি পেয়েছিল।এরপর বড়দিন উপলক্ষে মুক্তি পেল আমির খানের ছবি ‘দঙ্গল’। এই ছবিই ব্যবসার মোড় ঘুরিয়ে দেয়, বক্স অফিসে বয়ে আনে দারুণ সাফল্য। আর এর ফলে সিনেমা হলের মালিকেরা ব্যবসার মন্দাভাবটি কাটিয়ে ওঠেন। সম্প্রতি হলের মালিকেরা তাই একটি চিঠি লিখে আমির খানকে জানান ‘ধন্যবাদ’। চিঠিতে ২০১৫ ও ২০১৬ সালে সিনেমার কম ব্যবসা করার কথাও উল্লেখ করেন তাঁরা।নিতেশ তিওয়ারি পরিচালিত ‘দঙ্গল’ ছবিটি মুক্তি পায় গত বছরের ২৩ ডিসেম্বর। এ পর্যন্ত ছবিটি ভারতে ৩৭৬ কোটি ১২ লাখ রুপি আয় করেছে। আর বিশ্বজুড়ে আয় করেছে ৭০৯ কোটি ৭৯ লাখ রুপি। হিন্দুস্তান টাইমস
