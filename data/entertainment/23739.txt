
মুঠোফোনের ওপাশ থেকে শোনা গেল সেই পরিচিত কণ্ঠস্বর। প্রসঙ্গটি তুলতেই প্রথমে বিবি রাসেল বললেন, ‘আমি দারুণ খুশি। প্রীতিলতাকে নিয়ে সিনেমা নির্মিত হচ্ছে, আমি সেটার পোশাক পরিকল্পনা করছি। এটা যে আমার জন্য কত আনন্দের, তা বোঝাতে পারব না!’ব্রিটিশবিরোধী স্বাধীনতা আন্দোলনের অন্যতম নারী যোদ্ধা ও প্রথম বিপ্লবী নারী শহীদ প্রীতিলতাকে নিয়ে চলচ্চিত্র নির্মাণের উদ্যোগ নিয়েছেন তরুণ নির্মাতা রাশিদ পলাশ। চলচ্চিত্রের নামও তাঁর নামেই, প্রীতিলতা। গত মঙ্গলবার আনুষ্ঠানিকভাবে সেই চলচ্চিত্রের সঙ্গে কস্টিউম ডিজাইনার হিসেবে যুক্ত হলেন আন্তর্জাতিক খ্যাতিসম্পন্ন ফ্যাশন ডিজাইনার বিবি রাসেল।চলচ্চিত্রের সঙ্গে যুক্ত হওয়া প্রসঙ্গে বিবি রাসেল বললেন, ‘প্রীতিলতা আমার দুর্বলতার নাম। এমন কয়েকটি চরিত্র আছে, যাঁদের নিয়ে কেউ কাজ করতে গিয়ে সহযোগিতা চাইলে না করতে পারি না। আমি প্রচুর ব্যস্ত থাকি। তবু শুধু প্রীতিলতার কারণেই রাজি হয়েছি। আগামী জুলাই-আগস্টের দিকে কাজ শুরু করব।’বিবি রাসেল এর আগে কলকাতার অনন্যা চ্যাটার্জি পরিচালিত দ্বিতীয় পক্ষ ও গৌতম ঘোষ পরিচালিত মনের মানুষ চলচ্চিত্রে কস্টিউম ডিজাইনার হিসেবে কাজ করেছেন।পরিচালক রাশিদ পলাশ বললেন, ‘প্রীতিলতার চিত্রনাট্য লিখেছেন গোলাম রাব্বানী। আমরা এখন অভিনয়শিল্পী চূড়ান্ত করছি। বাংলাদেশের একজন স্বনামধন্য অভিনেত্রীর সঙ্গে কথা হচ্ছে। তিনি কলকাতা থেকে ফিরলেই চূড়ান্ত হবে সবকিছু।’রাশিদ পলাশের প্রথম ছবি নাইওর আছে মুক্তির অপেক্ষায়।
