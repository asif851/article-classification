
জমকালো আয়োজনের মধ্য দিয়ে ৮ মে অনুষ্ঠিত হতে যাচ্ছে ‘মেরিল–প্রথম আলো পুরস্কার ২০১৪’। মূল অনুষ্ঠানের আগে পুরস্কারের জন্য বিভিন্ন মাধ্যমে মনোনয়ন পাওয়া তারকাদের নিয়ে নির্মাণ করা হয়েছে বিশেষ অনুষ্ঠান ‘মেরিল-প্রথম আলো পুরস্কার ২০১৪: সেরা মুহূর্ত’। অনুষ্ঠানটি আজ থেকে সন্ধ্যা সাড়ে ছয়টায় প্রচারিত হবে মাছরাঙা টেলিভিশনে। চলবে মূল অনুষ্ঠানের আগের দিন অর্থাৎ ৭ মে পর্যন্ত।অনুষ্ঠানটির প্রযোজক অজয় পোদ্দার জানান, প্রথম পর্বে অতিথি হিসেবে উপস্থিত থাকবেন সংগীতশিল্পী তাহসান। পরের তিন পের্ব দেখা যাবে সংগীতশিল্পী কনা, অভিনেতা আরিফিন শুভ ও বিদ্যা সিনহা মিমকে। অনুষ্ঠানে এসে তারকারা তাঁদের অনুভূতিসহ নানা বিষয় নিয়ে কথা বলেছেন। ‘মেরিল-প্রথম আলো পুরস্কার ২০১৪: সেরা মুহূর্ত’–এর প্রথম পর্ব উপস্থাপনা করেছেন সাজু খাদেম। পরের তিনটি পর্ব উপস্থাপনা করেছেন অভিনেত্রী নওশীন। উপস্থিত অতিথিরা প্রত্যেকেই এবার ‘মেরিল-প্রথম আলো পুরস্কার ২০১৪’তে মনোনয়ন পেয়েছেন।
