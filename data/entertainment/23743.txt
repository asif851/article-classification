
সংগীতশিল্পী হৃদয় খানের সব কটি মিউজিক ভিডিওতে মডেল ছিলেন সুজানা। এবার হৃদয় খানের গানের মিউজিক ভিডিওতে মডেল হচ্ছেন মডেল ও অভিনয়শিল্পী তাসনুভা এলভিন। এটি পরিচালনা করেছেন হৃদয় ও তৌহিদুর রহমান। কক্সবাজারের হিমছড়ি আর ইনানি বিচে হৃদয় খান ও পড়শির গাওয়া ‘তুমি আমার’ গানের মিউজিক ভিডিওর শুটিং হচ্ছে। তাতে অভিনয় করছেন হৃদয় খান ও তাসনুভা এলভিন। গানটি তৈরি করা হয়েছিল এস এ হক অলীক পরিচালিত আরও ভালোবাসব তোমায় ছবির জন্য। ওই সময় বিভিন্ন এফএম রেডিওর টপ চার্টের শীর্ষে ছিল গানটি।গতকাল রোববার হৃদয় খান বলেন, ‘গানটি খুবই জনপ্রিয় হয়েছিল। পর্দায় গানটি ছিল নায়ক-নায়িকার ঠোঁটে। কিন্তু এরপর অনেকেই এই গানের সঙ্গে আমাকে দেখতে চেয়েছেন। আমার সেই ভক্ত আর শ্রোতাদের দাবি মেটাতে চলচ্চিত্রে ব্যবহার করা গানটি নিয়ে মিউজিক ভিডিও তৈরি করছি।’তাসনুভা এলভিন বলেন, ‘এর আগে হৃদয় খানের মিউজিক ভিডিওগুলোতে সবাই সুজানাকে দেখেছেন। এবার আমি কাজ করছি। দারুণ লাগছে!’তাসনুভা এলভিন জানান, হৃদয় খানের গাওয়া ‘চাই না মেয়ে’ তাঁর খুব প্রিয় একটি গান।‘তুমি আমার’ গানের কথা লিখেছেন কবির বকুল। সুর ও সংগীত পরিচালনা করেছেন হৃদয় খান।‘তুমি আমার’ গানের মিউজিক ভিডিও আসবে আগামী পয়লা বৈশাখে। দেখা যাবে বিভিন্ন টিভি চ্যানেলে আর ইউটিউবসহ কয়েকটি ওয়েবসাইটে।
