
নাটক একটি, চরিত্রও একটি, অভিনয়শিল্পীও একজন। জহির করিমের রচনায় সেই নাটকের নাম তক্ষক। নাটকটি নির্মাণ করেছেন রাহাত মাহমুদ। এ নাটকের দেখানো একটি মাত্র চরিত্রে অভিনয় করেছেন সুমাইয়া শিমু। সম্প্রতি নাটকটির শুটিং হলো গাজীপুরের এক জমিদারবাড়িতে।তক্ষক নাটকে এক শিমুকে তিনটি ভিন্ন বয়সের সাজপোশাকে দেখা যাবে। ভিন্নধারার এ নাটকে অভিনয়ের পর সুমাইয়া শিমু বলেন, ‘নাটকে একটি মাত্র চরিত্র। দু-একজনের কণ্ঠস্বর শুধু শোনা যেতে পারে। তবে আমাকে ছাড়া আর কোনো চরিত্র দেখা যাবে না পর্দায়। কাজটি করার আগে আমি বেশ ভয়ে ছিলাম। অনেকবার মহড়া করেছি। পরিচালকসহ সংশ্লিষ্ট সবার জন্যই এটা ছিল একটি পরীক্ষামূলক কাজ।’ নাটকটির গল্প প্রসঙ্গে পরিচালক রাহাত মাহমুদ বলেন, এতে একজন মেয়ের জীবন দেখানো হয়েছে। তাঁর জীবনের ছোট্ট একটা ঘটনা কীভাবে পুরো জীবনে ছাপ ফেলে, সেটাই দেখবেন দর্শক। তিনি আরও বলেন, শিগগিরই একটি বেসরকারি টেলিভিশন চ্যানেলে প্রচারিত হবে নাটকটি।
