



মুমতাজ সরকারের বড় পরিচয় তিনি অভিনেত্রী। 
কলকাতার বাংলা ছবিতেই বেশি অভিনয় করেন।
প্রথম আলোর মুখোমুখি হন অভিনেত্রী মুমতাজ সরকার।


দাদা বিখ্যাত জাদুশিল্পী পিসি সরকার। বাবা পিসি সরকার জুনিয়র। তবে দাদা-বাবার বাইরেও মুমতাজ সরকারের বড় পরিচয় তিনি অভিনেত্রী। কলকাতার বাংলা ছবিতেই বেশি অভিনয় করেন। তবে সীমানা পেরিয়ে গত সোমবার উড়ে এলেন বাংলাদেশে। মঙ্গলবার থেকে শুরু করলেন বাংলাদেশের ছবি ‘মায়া-দ্য লস্ট মাদার’-এর শুটিং। ছবিটি নির্মাণ করছেন জাতীয় চলচ্চিত্র পুরস্কারপ্রাপ্ত পরিচালক মাসুদ পথিক।
গত মঙ্গলবার ছবির শুটিং হয় রাজধানীর শাহবাগের আজিজ সুপার মার্কেট, পাঠক সমাবেশ ও ঢাকা বিশ্ববিদ্যালয়ের চারুকলা অনুষদসহ আশপাশের এলাকায়। শুটিংয়ের ফাঁকে প্রথম আলোর মুখোমুখি হয়েছিলেন অভিনেত্রী মুমতাজ সরকার। বললেন, ‘আমি খুবই সৌভাগ্যবান এমন একটি গল্পের ছবিতে কাজ করতে পারছি। আমাকে যখন পরিচালক গল্পটি শোনালেন, তখনই সানন্দে রাজি হয়েছিলাম। আর আজ (মঙ্গলবার) থেকে শুটিংই শুরু করলাম।’

ঢাকায় কেমন লাগছে-জানতে চাইলে এই অভিনেত্রী এক শব্দে বলেন, ‘দারুণ’। তিনি জানান, এর আগে একবার ঢাকায় এসেছিলেন। সেটাও একটি অনুষ্ঠানের কাজে খুবই অল্প সময়ের জন্য। এবার প্রায় তিন সপ্তাহ থাকবেন। এই সময়ের মধ্যে ঢাকাসহ বাংলাদেশের বিভিন্ন জেলা ঘুরে দেখার ইচ্ছা আছে তাঁর।
পরিচালক জানালেন, টানা ৩৫ দিনে শেষ করবেন যুদ্ধশিশুর গল্প নিয়ে নির্মাণাধীন এই সিনেমাটির শুটিং। তারপর সম্পাদনার কাজ শেষ করে শামিল হবে মুক্তির মিছিলে।
মুমতাজ সরকার ছাড়াও শুটিংয়ে অংশ নেন সৈয়দ হাসান ইমাম, দেবাশীষ কায়সার, লীনা ফেরদৌসীসহ বেশ কয়েকজন।
উল্লেখ্য, মুমতাজ সরকার অভিনীত আলোচিত ছবিগুলোর মধ্যে রয়েছে ‘ভূতের ভবিষ্যৎ’, ‘শুধু তোমাকে চাই’, ‘কয়েকটি মেয়ের গল্প’, ‘কাঞ্চনজঙ্ঘা এক্সপ্রেস’।
 
