
১৩ আগস্ট ভারতের স্বাধীনতা দিবস উপলক্ষে আয়োজিত ‘আজাদী ফেস্টিভ্যাল’ নামের একটি অনুষ্ঠানে গান গাওয়ার কথা ছিল বাংলাদেশি ব্যান্ড মাইলসের। আয়োজনটি করেছিল সেখানকার একটি এফএম রেডিও। মাইলস ব্যান্ডের বিরুদ্ধে ভারতের ফসিলস ব্যান্ড ভারতবিদ্বেষী মন্তব্য করার অভিযোগ আনলে সেই কনসার্টে দুই দলেরই অংশগ্রহণ বাতিল হয়ে যায়। এ নিয়ে কম জল ঘোলা হয়নি। দুই দেশের ব্যান্ডসংগীতের ভক্তরা বিষয়টি নিয়ে সামাজিক যোগাযোগমাধ্যমে নানা ধরনের মন্তব্য করেন। দুই দেশের সংবাদমাধ্যমে ফলাও করে প্রকাশ পায় সংবাদটি। নতুন খবর হলো মাইলসের পরিবর্তে ওই কনসার্টে গাইবে কলকাতার ব্যান্ড চন্দ্রবিন্দু। কলকাতার দৈনিক পত্রিকা এবেলা প্রকাশিত সংবাদের সূত্রে জানা যায়, চন্দ্রবিন্দুই শুধু নয়, গাইবে ফসিলসও। এরই মধ্যে এবেলার কাছে খবরটি নিশ্চিত করেছেন আয়োজকেরা। পত্রিকাটিকে আয়োজকদের পক্ষ থেকে জানানো হয়েছে, পরিস্থিতি সামাল দিতেই ওই সময় মাইলস আর ফসিলসকে বাতিল করা হয়েছিল। এখন ঠান্ডা হওয়ায় নতুন করে লাইনআপ করা হয়েছে।
