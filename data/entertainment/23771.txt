
ভারতের বাংলা ও হিন্দি ছবির নায়িকা পাওলি দাম বিয়ের পিঁড়িতে বসছেন ডিসেম্বরে। ওই মাসের ৪ তারিখ বিয়ের দিন ঠিক করা হয়েছে। পাত্র অর্জুন দেব। তিনি ব্যবসা করেন।
পশ্চিমবঙ্গের গণমাধ্যমের খবরে বলা হয়েছে, পাউলি-অর্জুনের বিয়ের অনুষ্ঠান হবে কলকাতার তাজ বেঙ্গলে। ১০ ডিসেম্বর অর্জুনের বাড়ি আসামের গুয়াহাটিতে বিবাহোত্তর সংবর্ধনার আয়োজন করা হয়েছে।
বিয়েটা বাঙালি রীতিতে হচ্ছে। তাই টকটকে লাল বেনারসিতে বিয়ের পিঁড়িতে বসবেন এই অভিনেত্রী।
গৌতম ঘোষের যৌথ প্রযোজনার চলচ্চিত্র ‘মনের মানুষ’ দিয়ে বাংলাদেশের দর্শকদের সামনে আসেন পাউলি। পরে বাংলাদেশের নির্মাতা হাসিবুর রেজা কল্লোল পরিচালিত ‘সত্তা’ ছবিতে তিনি অভিনয় করেন ঢাকার চলচ্চিত্রের জনপ্রিয় নায়ক শাকিব খানের সঙ্গে।
