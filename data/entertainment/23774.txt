
সংগীতশিল্পী কনকচাঁপা এর আগেও কুমিল্লায় গান গেয়েছেন। তবে কুমিল্লা ক্লাবে তাঁর এবারের পরিবেশনা ছিল অন্য রকম। দর্শকসারিতে ছিলেন নগরের অভিজাত শ্রেণির ব্যক্তি আর তাঁদের পরিবারসহ প্রায় ৭০০ সদস্য। এখানে কনকচাঁপা গেয়েছেন চিরচেনা গান। তাঁর পরিবেশনায় মুগ্ধ সবাই।২৯ জানুয়ারি রাত নয়টায় কুমিল্লা ক্লাব প্রাঙ্গণে আয়োজিত অনুষ্ঠানের মঞ্চে এলেন তিনি। একে একে গাইলেন ‘তুমি মোর জীবনের ভাবনা’, ‘অনেক সাধনার পরে’, ‘ভালো আছি ভালো থেকো’, ‘আমি মেলা থেকে তালপাতার’, ‘সাগরের তীর থেকে মিষ্টি কিছু হাওয়া এনে’, ‘এই বুকে বইছে যমুনা’, ‘শুধু গান গেয়ে পরিচয়’ ও ‘সাগরিকা বেঁচে আছি, তোমারই আশায়’ গানগুলো। দর্শকেরা করতালি দিয়ে তাঁকে অভিনন্দন জানান।কুমিল্লা ক্লাবের ৯৯তম বার্ষিক সাধারণ সভা উপলক্ষে ওই সাংস্কৃতিক অনুষ্ঠান আয়োজন করা হয়। কুমিল্লার ক্লাবের সভাপতি ও কুমিল্লা জেলা প্রশাসক মো. হাসানুজ্জামানের সভাপতিত্বে আয়োজন করা হয় এই অনুষ্ঠান। প্রধান অতিথি ছিলেন সাংসদ আ ক ম বাহাউদ্দিন। আরও উপস্থিত ছিলেন কুমিল্লা ক্লাবের জ্যেষ্ঠ সহসভাপতি আরফানুল হক রিফাত ও সাধারণ সম্পাদক মো. আবদুল হান্নান।
