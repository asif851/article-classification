
রবীন্দ্রসংগীতের জনপ্রিয় শিল্পী অণিমা রায়ের নতুন একক অ্যালবাম ‘রবির আলো’ প্রকাশ হচ্ছে আগামীকাল। ইমপ্রেস অডিও ভিশনের ব্যানারে প্রকাশিত এটি তাঁর পঞ্চম একক।‘রবির আলো’ প্রসঙ্গে অণিমা রায় বলেন, ‘রবীন্দ্রনাথের প্রেম, পূজা ও প্রকৃতি পর্যায়ের গান নিয়ে অ্যালবামটি সাজিয়েছি। মোট গান থাকছে ১০টি। সবকটি গানের সংগীতায়োজন করেছেন কলকাতার প্রত্যুষ বন্দ্যোপাধ্যায়। আর রেকর্ড হয়েছে সেখানকার ভাইব্রেশন স্টুডিওতে। সব মিলিয়ে অ্যালবামটি সব ধরনের শ্রোতার কাছে ভালো লাগবে বলে বিশ্বাস।’অণিমা আরও বলেন, ‘এ অ্যালবামটি মূলত ইমপ্রেস অডিও ভিশনের উদ্যোগে করা। আমি আনন্দিত যে তারা আমাকে এমন একটি সুযোগ করে দিয়েছে। গানগুলোর ক্ষেত্রে চেয়েছি সব ধরনের শ্রোতার কথা চিন্তা করে নির্ধারণ করতে। বিশেষ করে তরুণ ও নতুন প্রজন্মের কাছে রবীন্দ্রসংগীতকে তার চিরায়ত ঢং কিন্তু আধুনিক আঙ্গিকে পৌঁছে দেওয়াই আমার এই অ্যালবামের লক্ষ্য।’‘রবির আলো’ অ্যালবামে স্থান পাওয়া গানের শিরোনাম হলো, ‘তুমি যে আমারে চাও’, ‘কাঁদালে তুমি মোরে’, ‘ভেঙে মোর ঘরের চাবি’, ‘আমার মুক্তি আলোয় আলোয়’, ‘জীবন মরণের সীমানা ছাড়ায়ে’, ‘মোর বীণা উঠে কোন সুরে বাজি’, ‘হূদয়ের একূল ওকূল’, ‘কতবার ভেবেছিনু’, ‘আধেক ঘুমে নয়ন চুমে’, ‘এমন দিনে যারে বলা যায়’।২০০৮ সালে কলকাতা থেকে প্রকাশ পায় অণিমার প্রথম অ্যালবাম ‘অচেনা পরদেশী’। এরপর ২০০৯ সালে বাংলাদেশ থেকে প্রকাশ পায় ‘কোথা যাও’। পরের বছর ‘আমি চিত্রাঙ্গদা’। তারপর ২০১২ সালে আসে ‘ইচ্ছামতি’।
