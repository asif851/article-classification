
অফারটা আকর্ষণীয়ই ছিল বটে। বাজারে আসা নতুন সুগন্ধি ‘রোউগ ম্যান’ কিনলেই একখানা ছবি তোলা যাবে রিয়ান্নার সঙ্গে। পুরুষদের সুগন্ধির প্রচারে নেমেছেন রিয়ান্না—এ খবরই অবাক করার মতো। আরও বিস্ময়কর ঘটনা হলো, এই সুগন্ধি কিনতে হাজির হয়েছিলেন রিয়ান্নার অনেক নারী ভক্তরাও। গত শনিবার আটলান্টার লিনক্স স্কয়ার শপিং মলে এই সুবর্ণ সুযোগ পেয়েছেন প্রায় তিন শতাধিক ক্রেতা। হাতে আকর্ষণীয় ট্যাটু, সঙ্গে কালো রঙের ‘বেলি ড্যান্সার’ ধাঁচের পোশাকে যুক্তরাষ্ট্রের এই জনপ্রিয় গায়িকাকে লাগছিলও দারুণ। জানা গেছে, এ বছর নভেম্বরেই আসছে রিয়ান্নার নতুন অ্যালবাম। এ সময়টাতে ২৬ বছর বয়সী গায়িকা তাই ভক্তদের কাছাকাছিই থাকতে চান। ইঅনলাইন।
