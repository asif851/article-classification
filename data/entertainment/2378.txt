
তাঁরা দুজন জুটি হয়ে প্রথম কাজ করেছিলেন আকাশ চৌধুরীর ‘মায়াবিনী’ ছবিতে। এই ছবির কাজ এখনো শেষ হয়নি, শুটিং চলছে। এরই মধ্যে আরেকটি নতুন ছবিতে একসঙ্গে চুক্তিবদ্ধ হলেন ঢাকাই ছবির অভিনয়শিল্পী সাইমন ও আইরিন। ছবির নাম ‘আমেরিকান ড্রিম’। ছবিটি পরিচালনা করছেন এম জসিমউদ্দীন। আইরিন জানিয়েছেন, এ ছবিতে তিনি ‘স্বর্ণালি’ নামের একটি চরিত্রে অভিনয় করছেন। আগামী ২৫ মার্চ থেকে ছবিটির শুটিং শুরু হবে।আবারও জুটি হওয়া প্রসঙ্গে আইরিন বলেছেন, ‘এটা তো প্রযোজক ও পরিচালকের হাতে।’তবে দুজনের কাজ সম্পর্কে আইরিন বলেন, ‘সাইমনের সঙ্গে প্রথম কাজটি করতে গিয়ে ভালো বন্ধুত্ব হয়েছে। এ ক্ষেত্রে পরের ছবিটিতে দুজনের মধ্যে অভিনয়ের জায়গাটা সহজ হবে।’এ ব্যাপারে সাইমনের বক্তব্যও একই রকম। তিনি বলেছেন, ‘একে অপরের সঙ্গে প্রথম কাজের মধ্যে কিছুটা হলেও জড়তা থাকে। কিন্তু পরবর্তীকালে কাজের সময় সেই জড়তা কমে আসে। বোঝাপড়ার জায়গাটা তৈরি হয়ে যায়। আশা করছি আমাদের দ্বিতীয় ছবির কাজটি আরও ভালো হবে।’এদিকে ছবি প্রসঙ্গে পরিচালক এম জসিমউদ্দীন জানিয়েছেন, এটি মৌলিক গল্পের ছবি। বাংলাদেশের বিক্রমপুরের মানুষদের জীবন ও যুক্তরাষ্ট্রের নিউইয়র্কপ্রবাসী বাঙালিদের জীবন-ছবি তুলে আনা হয়েছে এ ছবিতে।
