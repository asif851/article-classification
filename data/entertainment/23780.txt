
সঞ্জয় দত্তের জীবন নিয়ে ছবি বানাচ্ছেন তাঁর বন্ধু চলচ্চিত্র নির্মাতা রাজকুমার হিরানী। এই বায়োপিকে সঞ্জয় দত্তের চরিত্রে রণবীর কাপুর অভিনয় করবেন বলেও শোনা যাচ্ছে। কিন্তু এই ছবির নায়িকা কে হবেন, সে বিষয়ে এখনো কিছু খোলাসা করা হয়নি। গুঞ্জন শোনা যাচ্ছে, এই ছবির প্রধান নারী চরিত্রে অভিনয় করতে পারেন আনুশকা শর্মা। এর আগে রণবীর ও আনুশকা একসঙ্গে অভিনয় করেছিলেন অনুরাগ কশ্যপের ‘বোম্বে ভেলভেট’ ছবিতে।
প্রথমে গুঞ্জন ছিল, সঞ্জয়ের সাবেক দুই স্ত্রী রিচা শর্মা বা রিয়া পিল্লাই, যেকোনো একজনের চরিত্রে অভিনয় করতে পারেন আনুশকা। কিন্তু ভারতের কয়েকটি গণমাধ্যমে সম্প্রতি প্রকাশ পেয়েছে অন্য খবর। সেখানে বলা হচ্ছে, সঞ্জয়ের স্ত্রী নয় বরং বায়োপিকে অন্য একটি গুরুত্বপূর্ণ চরিত্রে দেখা যাবে এই নায়িকাকে। যদিও এখন পর্যন্ত এ বিষয়ে ছবির সঙ্গে সংশ্লিষ্ট কারও পক্ষ থেকে কোনো আনুষ্ঠানিক ঘোষণা আসেনি।সঞ্জয় দত্তের জীবন নিয়ে তৈরি এই ছবির কাজ আগামী বছর শুরু হতে পারে। বলিউড বাবল
