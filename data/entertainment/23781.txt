
সপ্তাহখানেক আগে প্রকাশিত হলো সালমান খান অভিনীত টাইগার জিন্দা হ্যায় ছবির ট্রেলার। প্রকাশের ২৪ ঘণ্টার মধ্যেই এই ট্রেলার রীতিমতো ইতিহাস গড়ে ফেলে। এক দিনেই ট্রেলারটি দেখা হয় ২ কোটি ৯০ লাখ বার। ট্রেলার নিয়ে ভক্তদের এমন উচ্ছ্বাসে বেশ খোশ মেজাজেই থাকার কথা ছবিসংশ্লিষ্ট ব্যক্তিদের। আগামী ২২ ডিসেম্বর মুক্তি পাচ্ছে ছবিটি। কিন্তু একটা খবর বেশ চিন্তায় ফেলে দেয় এই ছবির পরিবেশকদের। তা হলো একই দিনে ভারতে মুক্তি পেতে যাচ্ছে হলিউড তারকা ডোয়াইন জনসন ওরফে রক অভিনীত ছবি জুমানজি।  দুই অঞ্চলের দুই মহাতারকার এই বক্স অফিস সংঘর্ষ নিয়ে একটা থমথমে অবস্থাই তৈরি হয়ে গিয়েছিল। কিন্তু এখন পরিস্থিতি ঠান্ডা হয়েছে। সালমানের টাইগার জিন্দা হ্যায়-এর কারণে পিছিয়ে গেল রকের জুমানজি। বড়দিনের লম্বা ছুটি সামনে রেখে জুমানজি ছবিটি বিশ্বব্যাপী মুক্তি দেওয়ার কথা ছিল। কিন্তু এই ছুটিতেই টাইগার জিন্দা হ্যায় ছবিরমুক্তি চূড়ান্ত হলে শুধু ভারতের ক্ষেত্রেই ব্যতিক্রম ঘটান জুমানজি ছবির ভারতীয় পরিবেশকেরা। টক্কর এড়াতে রক অভিনীত জুমানজি ছবির মুক্তি এক সপ্তাহের জন্য পিছিয়ে দেওয়া হয়।
সূত্র: বলিউড বাবল।
