
বলিউডে জোর গুঞ্জন, শিগগিরই ‘বিবাহ’ তারকা শহিদ কাপুর বিয়ে করে থিতু হচ্ছেন। তবে তাঁর হবু বউ চলচ্চিত্র জগতের কেউ নন, দিল্লির লেডি শ্রীরাম কলেজের ছাত্রী। নাম মিরা রাজপুত। গত ১৪ জানুয়ারি আংটি বদলের পর্বও নাকি সেরে ফেলেছেন শহিদ-মিরা। সম্প্রতি তাঁদের বাগদানের খবর ফাঁস হওয়ারও আগে তা জেনেছেন শহিদের সাবেক প্রেমিকা কারিনা কাপুর খান। এক খবরে বলিউডলাইফ ডটকম জানিয়েছে, শহিদ বিয়ে করে থিতু হতে চলেছেন জেনে দারুণ খুশি কারিনা।২০০৭ সালে কারিনার সঙ্গে প্রেম ভেঙে যাওয়ার পর শহিদের প্রেমিকা হিসেবে শোনা গেছে প্রিয়াঙ্কা চোপড়া, সোনাক্ষী সিনহা ও বিদ্যা বালানের মতো তারকাদের নাম। তবে প্রেম নিয়ে কখনোই মুখ খোলেননি শহিদ। এবার শোনা যাচ্ছে, প্রেম নয়, সরাসরি বিয়ের পিঁড়িতে বসতে যাচ্ছেন ৩৪ বছর বয়সী এ তারকা অভিনেতা।শহিদ-মিরা তাঁদের বাগদান ও বিয়ের খবর গোপন রাখতে চাইলেও, থলের বিড়াল ঠিকই বেরিয়ে এসেছে। সম্প্রতি জানা গেছে, কয়েক দিন আগে মিরার বাড়িতে তাঁর অভিভাবকদের সঙ্গে দেখা করতে যান শহিদের বাবা অভিনেতা ও নির্মাতা পঙ্কজ কাপুর।এদিকে সাবেক প্রেমিকের বাগদানের খবর ফাঁস হওয়ার আগেই এক বন্ধুর মাধ্যমে তা জেনে ফেলেন কারিনা। ‘উড়তা পাঞ্জাব’ ছবিতে জুটি বেঁধেছেন শহিদ-কারিনা। ছবিটির শুটিং শুরুর সময় শহিদের নতুন মনের মানুষ সম্পর্কে জানতে পারেন কারিনা। শহিদ বিয়ে করে থিতু হওয়ার সিদ্ধান্ত নেওয়ায় দারুণ খুশি হন কারিনা। তিনি শহিদের নতুন জীবনের জন্য শুভকামনাও জানান।বসন্ত ভ্যালি স্কুলে পড়া-লেখা শেষ করে দিল্লির লেডি শ্রীরাম কলেজে ভর্তি হন শহিদের চেয়ে বয়সে ১৩ বছরের ছোট মিরা রাজপুত। সেখানে ইংরেজিতে স্নাতক করছেন তৃতীয় বর্ষের ছাত্রী মিরা। রাধা স্বামী সৎসঙ্গ বেয়াস নামের একটি ধর্মীয় সংগঠনের অনুসারী শহিদ ও তাঁর বাবা পঙ্কজ কাপুর। ধর্মীয় সংগঠনটিতে মিরার সঙ্গে শহিদের পরিচয় হয়। মিরাকে দেখার পর ছেলের জীবনসঙ্গী হিসেবে তাঁকে দারুণ পছন্দ করে ফেলেন পঙ্কজ কাপুর। তিনি মত দেন, শহিদ ও মিরাকে জুটি হিসেবে দারুণ মানাবে।এদিকে শহিদ-মিরার বিয়ের খবরকে গুজব দাবি করে মিরার একজন সহপাঠী জানিয়েছেন, শহিদকে স্রেফ পারিবারিক বন্ধু বলেই মনে করেন মিরা। শহিদকে বিয়ে করার কোনো রকম পরিকল্পনা তাঁর নেই।
