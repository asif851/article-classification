
বিয়ের বর কনে হয়ে বসে আছেন অভিনেতা সাব্বির আহমেদ ও অভিনেত্রী বীথি রানী সরকার। দুজনেই চেষ্টা করছেন কতটা বাস্তবসম্মতভাবে ফুটিয়ে তোলা যায় দৃশ্যটা। এ ছবির নাম ‘কারণ তোমায় ভালোবাসি’। পরিচালনা করছেন গোলাম মোস্তফা শিমুল। ছবির মূল চরিত্রে অভিনয় করছেন সাব্বির ও বীথি। সম্প্রতি ঢাকার ওয়ারীতে হলো ছবির শেষ ধাপের শুটিং।গোলাম মোস্তফা শিমুল জানিয়েছেন, গানের কিছু দৃশ্যের কাজ এখনো শেষ হয়নি। বাকি কাজ এরই মধ্যে শেষ করে ফেলেছেন। গানের দৃশ্যের শুটিং করতে খুব তাড়াতাড়ি ঢাকার বাইরে যাবে ‘কারণ তোমায় ভালোবাসি’ টিম। ছবি সম্পর্কে তিনি বলেন, ‘এটি ত্রিভুজ প্রেমের ছবি। আমার ধারণা, প্রেমের ছবি যারা দেখতে চান তাঁদের কাছে ভালো লাগবে ছবিটি।’‘কারণ তোমায় ভালোবাসি’ ছবিটির শুটিং শুরু হয়েছিল বছরখানেক আগে। পরিচালকের ইচ্ছে সব কাজ শেষ করে আগামী বছরের শুরুতেই ছবিটি মুক্তি দেওয়ার।এ ছবির মূল চরিত্রের অভিনয়শিল্পী সাব্বির বলেন, ‘আমার অভিনয় জীবনের অন্যতম সেরা কাজ হচ্ছে— ‘কারণ তোমায় ভালোবাসি’। আমার বিশ্বাস সব ধরনের দর্শকের কাছেই এটি ভালো লাগবে।’নির্মাতা গোলাম মোস্তফা শিমুল এর আগেও বেশ কয়েকটি চলচ্চিত্র নির্মাণ করেছেন। তাঁর সর্বশেষ ছবি ইমপ্রেস টেলিফিল্মের ‘হরিযূপিয়া’।১৯৭১ সালে বাংলাদেশে পাকিস্তানি সেনা ও তাদের দোসররা যে গণহত্যা চালিয়েছিল, ‘হরিযূপিয়া’ ছবির গল্প এই বিষয়টিকে ঘিরেই। এ ছবির চিত্রনাট্য ও পরিচালনা করেছেন গোলাম মোস্তফা শিমুল।
এই ছবিতে আরও অভিনয় করেছেন খায়রুল আনাম সবুজ, মিঠু, কাজী রাজু, নাফিসা প্রমুখ।
