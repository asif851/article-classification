
নিন্দুকেরা বলেন, পুরুষের বেতনের অঙ্ক আর নারীদের বয়স—দুটোই জিজ্ঞেস করতে নেই। তবে নারী হোক কিংবা পুরুষ, একটু-আধটু বয়স বোধ হয় সবাই লুকাতে চায়। বাস্তবে তো আর বয়স–ঘড়ির ব্যাটারিটা খুলে রাখা সম্ভব না। অভিনেত্রী সেলমা ব্লেয়ারও স্বীকার করলেন, বয়স চুরি করেছেন তিনিও। তবে সেটি বাধ্য হয়েই।‘হেল বয়’ সিরিজে অভিনয় করে বিশ্বজুড়ে খ্যাতি পেলেও ব্লেয়ারের ক্যারিয়ার শুরু হয়েছিল কিশোর ও উঠতি তরুণদের নিয়ে বানানো টিভি সিরিজ দিয়ে। সবচেয়ে জনপ্রিয় হয়েছিল সিটকম ‘জোয়ি, ডানকান, জ্যাক অ্যান্ড জেন’। যে সিরিজে হাইস্কুলের শিক্ষার্থীর ভূমিকায় অভিনয় করলেও তখন ব্লেয়ারের বয়স ছিল ২৬ বছর! শুধু পর্দায় নয়, সিরিজের জনপ্রিয়তার স্বার্থে বাস্তব জীবনেও বয়স লুকিয়ে রাখতে বাধ্য হয়েছিলেন। কারণ, দর্শকেরা যদি বুঝে যায় ব্লেয়ারের আসল বয়স, টিআরপি হুহু করে নেমে যাবে!ব্লেয়ার বলেছেন, ‘যখন ক্যারিয়ার শুরু করলাম, আমার কলেজজীবন ততক্ষণে শেষ। কিন্তু আমি বাচ্চার ভূমিকায় অভিনয় করছিলাম। সিরিজটি ছিল কিশোরদের মধ্যে তুমুল জনপ্রিয়, তাই আমার বয়স নিয়ে মিথ্যা বলার জন্য অনেক চাপ ছিল। বলতে হতো আমার বয়স ১৮, যদিও ততক্ষণে ২৬ পেরিয়েছি।’ পিটিআই।
