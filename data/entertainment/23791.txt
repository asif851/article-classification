
• কলকাতায় শুরু হয়েছে যৌথ প্রযোজনার ছবি ‘সুলতান’-এর শুটিং। • শুটিংয়ের মাঝপথে ঠিক হলো ছবির খলনায়ক। • চুক্তির বিষয়টি নিশ্চিত করেছেন তাসকিনও।

গত সপ্তাহ থেকে কলকাতায় শুরু হয়েছে যৌথ প্রযোজনার ছবি ‘সুলতান’-এর শুটিং। এটি পরিচালনা করছেন রাজা চন্দ। শুটিংয়ের মাঝপথে ঠিক হলো ছবির খলনায়ক। জানা গেল, ‘ঢাকা অ্যাটাক’-খ্যাত বাংলাদেশি অভিনেতা তাসকিন রহমান পর্দায় জিৎকে টেক্কা দেবেন।
‘সুলতান’ ছবির বাংলাদেশ অংশের প্রযোজনা প্রতিষ্ঠান জাজ মাল্টিমিডিয়া নিশ্চিত করেছে ছবিতে তাসকিনের অভিনয়ের বিষয়টি।
চুক্তির বিষয়টি নিশ্চিত করেছেন তাসকিনও। বর্তমানে তিনি অস্ট্রেলিয়ায় আছেন। সেখান থেকে মুঠোফোনে বলেন, ‘সপ্তাহখানেক আগে আজিজ ভাইয়ের সঙ্গে এই ছবিতে কাজের ব্যাপারে কথাবার্তা হয়। ছবির গল্প, আমার চরিত্র-দুটোই ভালো লেগেছে। ব্যাটে-বলে মিলে যাওয়ায় দুই দিন আগে কাজটি করার জন্য আলাপ-আলোচনা চূড়ান্ত করেছি।’
কবে থেকে আপনার অংশের শুটিং শুরু? অভিনেতা বললেন, ‘৭ মার্চ থেকে কলকাতার বিভিন্ন জায়গায় আমার অংশের কাজ শুরু হবে। সেভাবেই সময় নিয়েছেন প্রযোজক। টানা ১৩ দিন কাজ হবে। তার আগে ৫ মার্চ ওখানে গিয়ে লুক নিয়ে কাজ করার কথা।’
‘সুলতান’ ছবিতে আরও অভিনয় করছেন বাংলাদেশের বিদ্যা সিনহা মিম, শহীদুল আলম সাচ্চু, আমান রেজা ও ভারতের কলকাতার প্রিয়াংকা সরকার প্রমুখ। বাংলাদেশের জাজ মাল্টিমিডিয়ার সঙ্গে ছবিটি যৌথভাবে প্রযোজনা করছে ভারতের কলকাতার জিৎ’স ফিল্মওয়ার্কস ও সুরিন্দার ফিল্মস।

