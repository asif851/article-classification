
বাংলা চলচ্চিত্র এবং এর ইতিহাস সংরক্ষণের জন্য উদ্যোগী হয়েছেন ভারতের পশ্চিমবঙ্গের মুখ্যমন্ত্রী মমতা বন্দ্যোপাধ্যায়। সে কথাটিই মমতা গত শুক্রবার সন্ধ্যায় জানালেন বলিউড অভিনেত্রী জয়া বচ্চনকে। সেই সঙ্গে এও জানালেন, তাঁর পরিকল্পনাগুলো বাস্তবায়ন করতে তিনি চাইছেন পশ্চিমবঙ্গের জন্য এগিয়ে আসুন অমিতাভ বচ্চন।শুক্রবার সন্ধ্যা সাড়ে সাতটার দিকে অমিতাভ বচ্চনের স্ত্রী জয়া বচ্চন পশ্চিমবঙ্গের সচিবালয় ‘নবান্ন’-এ যান মুখ্যমন্ত্রী মমতার সঙ্গে দেখা করতে। এ সময়ই মমতা তাঁর আগ্রহের কথা জানান। তাতে সায় দেন জয়া বচ্চনও।পাশাপাশি মমতা এ কথাও বলেন, তিনি চান অমিতাভ বচ্চন যেন এই প্রকল্পের পরামর্শদাতা হিসেবে থাকেন। তিনি আশা ব্যক্ত করেন জয়া আর অমিতাভকে নিয়ে বাংলা চলচ্চিত্রের একটি আর্কাইভ তৈরি করার।মমতার সঙ্গে আলাপ শেষে জয়া বচ্চন সাংবাদিকদের এ কথা বলেন। তিনি জানান, পশ্চিমবঙ্গের মুখ্যমন্ত্রী বাংলা চলচ্চিত্র রক্ষা ও সংরক্ষণের জন্য তাঁর আগ্রহের কথা বলেছেন। আর জয়া মুখ্যমন্ত্রীকে বলেছেন পশ্চিমবঙ্গে একটি চলচ্চিত্র জাদুঘর প্রতিষ্ঠার কথা।
