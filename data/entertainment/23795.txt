
পছন্দের তারকাকে দেখার জন্য সব সময় উদগ্রীব হয়ে থাকেন ভক্তরা। অনেক সময় উন্মত্ত আচরণও করতে দেখা যায় তাঁদের। সম্প্রতি কানাডিয়ান টিন সেনসেশন জাস্টিন বিবারকে দেখার জন্য একটু বাড়াবাড়িই করে ফেললেন তাঁর ভক্তরা। বিবারের সঙ্গে সাক্ষাতের উদ্দেশে ব্রাজিলের একটি হোটেলের সীমানা প্রাচীর ভেঙে ভেতরে ঢোকার চেষ্টা করে খবরের শিরোনাম হয়েছেন বিবার ভক্তরা।ব্রাজিলের কোপাকাবানা হোটেলে উঠেছিলেন ১৯ বছর বয়সী পপ গায়ক জাস্টিন বিবার। তবে তিনি সেখানে পৌঁছানোর আগেই হোটেলের সামনে জড়ো হতে থাকেন তাঁর শত শত ভক্ত। বিবার সেখানে পৌঁছানোমাত্র চারদিকে রীতিমতো হুড়োহুড়ি লেগে যায়। বিবার হোটেলের ভেতর ঢুকে গেলে এক পর্যায়ে সীমানা প্রাচীর ভেঙে ভেতরে ঢোকার চেষ্টা করেন উন্মত্ত ভক্তরা। সম্প্রতি এক খবরে এ তথ্য জানিয়েছে যুক্তরাজ্যের ডেইলি স্টার পত্রিকা।এই অবস্থায় ভক্তদের শান্ত করার জন্য হোটেলের বারান্দায় গিয়ে দাঁড়ান বিবার। তাঁকে দেখেই উন্মত্ত আচরণ বন্ধ করে লক্ষ্মী হয়ে যান তাঁর ভক্তরা। অবশ্য বিবারের মনোযোগ আকর্ষণের জন্য তখনও চিত্কার চ্যাঁচামেচি চালিয়ে যাচ্ছিলেন তাঁর বেশিরভাগ ভক্ত। সেসময় বিবারকে বেশ শান্তই দেখাচ্ছিল।
