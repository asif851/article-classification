
সাইফ আলী খান আর কারিনা কাপুর খান দম্পতির সন্তান তৈমুরের প্রথম জন্মবার্ষিকী উদ্‌যাপন করা হবে রাজকীয়ভাবে। হরিয়ানায় পতৌদির প্রাসাদে রাজকীয়ভাবে এই জন্মদিন উদ্‌যাপনের ব্যবস্থা করা হচ্ছে। এরই মধ্যে তৈমুরকে নিয়ে মুম্বাই থেকে হরিয়ানা গেছেন বলিউডের দুই তারকা। গতকাল শনিবার সকালে মুম্বাই বিমানবন্দরে তাঁদের ক্যামেরাবন্দী করেন আলোকচিত্রীরা।
আগামী ২০ ডিসেম্বর তৈমুরের জন্মবার্ষিকী। ২০১৬ সালের এই দিনে জন্মগ্রহণ করেছিল এই ছোট নবাব।
সম্প্রতি তৈমুরের খালা আরেক বলিউড তারকা কারিশমা কাপুর সংবাদমাধ্যমকে জানিয়েছিলেন, তৈমুরের জন্মদিন ধুমধাম করে পালন করার কোনো পরিকল্পনা নেই। এখন শোনা যাচ্ছে অন্য কথা। রাজকীয়ভাবে আয়োজিত জন্মদিনের অনুষ্ঠানে উপস্থিত থাকবেন এই দুই তারকার পরিবারের সদস্য আর ঘনিষ্ঠ বন্ধুরা।
