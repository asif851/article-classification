
ছয় প্রেক্ষাগৃহে মুক্তি পাচ্ছে জয়া আহসানের নতুন সিনেমা ‘খাঁচা’। সরকারি অনুদানে নির্মিত এই সিনেমার পরিচালক আকরাম খান। নতুন সিনেমার মুক্তি উপলক্ষে ঢাকার তেজগাঁওয়ের চ্যানেল আই কার্যালয়ে আজ বৃহস্পতিবার দুপুরে এক সংবাদ সম্মেলন অনুষ্ঠিত হয়। অনুষ্ঠানে উপস্থিত ছিলেন ইমপ্রেস টেলিফিল্ম লিমিটেড ও চ্যানেল আইয়ের ব্যবস্থাপনা পরিচালক ফরিদুর রেজা সাগর, সিনেমার অভিনয়শিল্পী মামুনুর রশীদ ও আবুল কালাম আজাদ এবং পরিচালক আকরাম খান।

আকরাম খান বলেন, ‘যদিও হুট করেই সিনেমা মুক্তি পাচ্ছে, তারপরও সবকিছু মিলে সময়টা প্রাসঙ্গিক মনে হচ্ছে। এই গল্প ১৯৬৮ সালে লেখা আর আমার জন্ম ১৯৭৪ সালে। এরপরও খুব তাড়াতাড়ি সংযোগ ঘটাতে পেরেছি। আমার একটু তাড়াহুড়ো ছিল। দর্শক সমসাময়িকতার জন্য সিনেমাটি দেখতে প্রেক্ষাগৃহে যাবেন। সরোজিনী চরিত্রে জয়া আহসান অসম্ভব ভালো অভিনয় করেছেন। তাড়াহুড়োর কারণে মুক্তির আগে এই সংবাদ সম্মেলনে আসতে পারেননি। আরেকটু সময় পেলে আসতে পারতেন।’
‘খাঁচা’ সিনেমায় জয়া ছাড়া আরও যাঁরা অভিনয় করেছেন, তাঁরা হলেন চাঁদনী, আজাদ আবুল কালাম, আরমান পারভেজ মুরাদ, কায়েস চৌধুরী, আকরাম খান, সাদিকা রহমান, মামুনুর রশীদ, মাহবুবা রেজানুর প্রমুখ।
হাসান আজিজুল হকের গল্প অবলম্বনে ‘খাঁচা’ সিনেমার চিত্রনাট্য লিখেছেন আজাদ আবুল কালাম ও আকরাম খান। রাজধানী ঢাকার স্টার সিনেপ্লেক্স ছাড়া সিনেমাটি মুক্তি পাচ্ছে ছায়াবাণী (ময়মনসিংহ), লিবার্টি সিনেপ্লেক্স (খুলনা), মমতাজ (সিরাজগঞ্জ), টি কে সিনেপ্লেক্স (সিরাজদিখান) এবং কল্লোলে (মধুপুর)।
