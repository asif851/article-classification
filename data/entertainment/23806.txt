
‘টিন সেনসেশন’ জাস্টিন বিবারের মোমের মূর্তি সরিয়ে ফেলার সিদ্ধান্ত নিয়েছে মাদাম তুসো জাদুঘর কর্তৃপক্ষ। এর পেছনের কারণ সম্পর্কে নিউইয়র্ক মাদাম তুসো জাদুঘর কর্তৃপক্ষ জানিয়েছে, নিয়মিত রক্ষণাবেক্ষণের পরও বিবারের মূর্তিটির অবস্থা বেশ শোচনীয়।মাদাম তুসো জাদুঘরে ঢুকে হাজার হাজার বিবার-ভক্ত তাঁদের পছন্দের তারকার মূর্তি ছুঁয়ে দেখেন কিংবা পাশে দাঁড়িয়ে ছবি তোলেন। এসব কারণে মূর্তিটি বেশ ক্ষতিগ্রস্ত হয়েছে। এজন্য শিগগির এটি সরিয়ে ফেলার সিদ্ধান্ত নেওয়া হয়েছে।এ প্রসঙ্গে মাদাম তুসো জাদুঘরের জেনারেল ম্যানেজার ব্রেট পিজিওনের ভাষ্য, ‘বিবারের মূর্তি সরিয়ে ফেলার ব্যাপারটি বেশ হতাশাজনক। তবে আশা করা যায়, ভবিষ্যতে হয়তো আবারও পরিপক্ব জাস্টিন বিবারকে ফিরিয়ে আনতে পারব আমরা।’ সম্প্রতি এক খবরে এমনটিই জানিয়েছে নিউইয়র্ক পোস্ট ডটকম।এ ছাড়া ঘনিষ্ঠ একটি সূত্র জানিয়েছে, মাদাম তুসো জাদুঘরে বিবারের মোমের মূর্তি স্থাপনের পর থেকেই সেটা দেখার জন্য হুমড়ি খেয়ে পড়েছেন অগণিত বিবার-ভক্ত। শত বাধা সত্ত্বেও তাঁরা মূর্তিটির খুব কাছে গিয়ে নেড়েচেড়ে দেখছেন, পাশে দাঁড়িয়ে ছবি তুলেছেন। এতে মূর্তিটি এতটাই ক্ষতিগ্রস্ত হয়েছে যে এখন তা আর প্রদর্শন করার উপযোগী অবস্থায় নেই। এদিকে একের পর এক উল্টা-পাল্টা কীর্তি ঘটিয়ে তুমুল বিতর্কিত তারকায় পরিণত হয়েছেন ১৯ বছর বয়সী কানাডীয় পপ গায়ক জাস্টিন বিবার। বর্তমানে তাঁর মাথার ওপর দুই-দুইটি অপরাধের মামলা ঝুলছে। এ ছাড়া কিছুদিন আগে গান থেকে অবসর নেওয়ার ঘোষণা দিয়েছেন এই ‘বেবি’ তারকা। মাদাম তুসো জাদুঘর থেকে বিবারের মোমের মূর্তি সরিয়ে ফেলার ক্ষেত্রে এসব বিষয়ও বিবেচনা করা হয়েছে কি না, তা অবশ্য জানা যায়নি। 
