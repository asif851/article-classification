
বলিউডে সোনাক্ষী সিনহার বয়স পেরিয়েছে ছয়। এরই মধ্যে করে ফেলেছেন গোটা আঠারো ছবি। ছয় বছরের এই রুপালি পথচলায় প্রতিটি ছবি থেকেই ঝোলায় ভরেছেন অভিজ্ঞতা। এই পথচলায় এত এত অভিজ্ঞতার জন্য শত্রুঘ্ন-কন্যা সোনাক্ষী কৃতজ্ঞ বলিউডের কাছে।
ইন্দো এশিয়ান নিউজ এজেন্সিকে (আইএএনএস) দেওয়া এক সাক্ষাৎকারে সোনাক্ষী সিনহা বলেন, ‘অনেক কিছুই শিখেছি এই কয়েক বছরের অভিজ্ঞতায়। আমি আলাদাভাবে কোনো কিছুই করিনি। কারণ, প্রত্যেকটি অভিজ্ঞতা, প্রত্যেকটি ছবি, প্রত্যেকটি মানুষ আমাকে কিছু না কিছু শিখিয়েছেন।’ অভিনয়জীবনের এই শিক্ষণীয় পথচলাকে একটি ‘সুন্দর যাত্রা’ হিসেবে বলেছেন এ অভিনেত্রী। ধন্যবাদ জানিয়েছেন তাঁর এই পথচলায় সহযোগীদের।রুপালি পর্দা থেকে রাজনীতিবিদ হওয়া বলিউড অভিনেতা শত্রুঘ্ন সিনহার মেয়ে সোনাক্ষীর অভিনয়জীবন শুরু হয় ২০১০ সালে, ‘দাবাং’ ছবি দিয়ে। ‘রাউডি রাথোর’ ও ‘লুটেরা’র মতো ছবিতে অভিনয় করে তিনি নজর কাড়েন সবার। ধুন্ধুমার মারামারির ছবি ‘আকিরা’য় এসেছিলেন একেবারেই মারকুটে রূপে। এখন চলছে তাঁর ‘ফোর্স টু’ ছবির কাজ। হিন্দুস্তান টাইমস।
