
সম্প্রতি নিউইয়র্ক টাইমস ম্যাগাজিনে হলিউডের মুভি মুঘল হার্ভে উইনস্টেইনের যৌন কেলেঙ্কারির খবর ফাঁস হয়েছে। সেখানে বলা হচ্ছে, গত তিন দশকে তিনি অন্তত আটজন নারীকে যৌন হয়রানি করেছেন। মার্কিন প্রযোজক হার্ভের বিরুদ্ধে ধর্ষণের অভিযোগও তুলেছেন তিনজন অভিনেত্রী। এর মধ্যে আছেন ইতালিয়ান অভিনেত্রী আসিয়া আর্জেন্তোও। এবার ৬৫ বছর বয়সী এই প্রযোজকের বিরুদ্ধে যৌন হয়রানির অভিযোগ এনেছেন হলিউডের জনপ্রিয় তারকা অ্যাঞ্জেলিনা জোলি ও গিনেথ প্যালট্রো।
জোলি ও গিনেথ নিউইয়র্ক টাইমস পত্রিকায় হার্ভের বিরুদ্ধে তাঁদের লিখিত বিবৃতি পাঠিয়েছেন। একটি ই-মেইলে পাঠানো বিবৃতিতে জোলি বলেন, ‘উঠতি বয়সে হার্ভে উইনস্টেইনের সঙ্গে আমার খুব খারাপ অভিজ্ঞতা আছে। এ জন্য আমি এই প্রযোজকের সঙ্গে পরে আর কোনো কাজ করিনি এবং আমার অন্য নারী সহকর্মীদেরও এই বিষয়ে সতর্ক করেছি।’ তিনি আরও বলেন, ‘যেকোনো অবস্থানে থেকেই নারীদের প্রতি এ ধরনের আচরণ মেনে নেওয়া যায় না।’
১৯৯৬ সালে মুক্তি পাওয়া ‘এমা’ সিনেমার পরিবেশক ছিলেন হার্ভে উইনস্টেইন। ছবির প্রধান চরিত্রে কাজ করেন গিনেথ প্যালট্রো। এই তারকা তাঁর দেওয়া বিবৃতিতে জানান, একবার নিজের হোটেল কক্ষে প্যালট্রোকে ডেকে পাঠিয়েছিলেন হার্ভে। প্যালট্রো তখন কম বয়সী এক উঠতি তারকা। সে সময় রুমে ডেকে এই নায়িকার দেহে আপত্তিকরভাবে স্পর্শ করেন হার্ভে এবং তাঁকে কুপ্রস্তাব দেন। এ অভিনেত্রী বলেন, ‘আমার বয়স তখন খুব বেশি নয়। এরপর আবার তাঁর (হার্ভে উইনস্টেইন) সিনেমায় চুক্তিবদ্ধ হয়েছি, সেদিনের ঘটনায় আমি খুব ভয় পেয়ে গিয়েছিলাম। আমার শরীর ভয়ে জমে যাচ্ছিল।’
৬৮ বছর বয়সী হলিউড অভিনেত্রী মেরিল স্ট্রিপের বেশির ভাগ ছবির প্রযোজক ও পরিবেশক হার্ভে। কিন্তু তাঁর চরিত্রের এই খারাপ দিকটির কথা জানা ছিল না মেরিলের। কারণ, তিনি নিজে কোনো দিন হার্ভের এমন যৌন হয়রানির শিকার হননি। তবে পত্রিকায় অন্য নায়িকাদের বক্তব্য জানার পর তাঁদের প্রতি সহানুভূতি জানিয়েছেন মেরিল স্ট্রিপ। এই ঘটনাকে তিনি লজ্জাজনক বলে অভিহিত করেছেন।
তিনি আরও বলেন, ‘যেসব নারী সাহস করে মুখ খুলেছেন ও অন্যায়ের প্রতিবাদ করেছেন, তাঁরা প্রশংসার দাবিদার।’ সাহসী সেসব নারীর পাশে থাকারও আশ্বাস দেন এই জনপ্রিয় অভিনেত্রী। এ ছাড়া সাবেক মার্কিন প্রেসিডেন্ট বারাক ওবামা, হিলারি ক্লিনটন ও হলিউডের অন্য অভিনয়শিল্পীরা বিষয়টি নিয়ে বক্তব্য দিয়েছেন। আর যৌন হয়রানির অভিযোগ ওঠায় চলচ্চিত্র প্রযোজনা প্রতিষ্ঠান দ্য ওয়েইনস্টাইন কোম্পানি থেকে বরখাস্ত করা হয়েছে হার্ভে উইনস্টেইনকে। হিন্দুস্তান টাইমস, ডেকান ক্রনিকল
