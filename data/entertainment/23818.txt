
নিয়মিত সম্প্রচার শুরু করতে যাচ্ছে দীপ্ত টিভি। ১৮ নভেম্বর সন্ধ্যা ছয়টায় সংক্ষিপ্ত এক আনুষ্ঠানিকতার মধ্য দিয়ে শুরু হবে এই টেলিভিশনটির সম্প্রচার। প্রথম দিন উদ্বোধনের পর থাকবে দীপ্ত টিভির বিভিন্ন অনুষ্ঠানের উল্লেখযোগ্য অংশ আর সংবাদ। নিয়মিত অনুষ্ঠান প্রচার শুরু হবে পরদিন সন্ধ্যা ছয়টা থেকে। এ উপলক্ষে আজ সোমবার দুপুরে রাজধানীর ডেইলি স্টার ভবনের মিলনায়তনে এক সংবাদ সম্মেলন আয়োজন করা হয়। এখানে উপস্থিত ছিলেন কাজী ফার্মস ও দীপ্ত টিভির পরিচালক কাজী জাহিন হাসান, চিফ অপারেটিং অফিসার কাজী উরফী আহমেদ, সংবাদ বিভাগের প্রধান নাজমুল আশরাফ, সম্প্রচার বিভাগের প্রধান হাসিবুল হাসান।সংবাদ সম্মেলনে জানানো হয়েছে, নতুন আঙ্গিকে নতুন ভাবনার অনুষ্ঠান নিয়ে আসছে দীপ্ত টিভি। নিজস্ব ভবন, নিজস্ব স্টুডিও আর নিজস্ব সেটে নির্মাণ করা হচ্ছে এসব অনুষ্ঠান।শুরু থেকে তিনটি মেগা সিরিয়াল সপ্তাহে ছয় দিন প্রচারিত হবে। আশাপূর্ণা দেবীর উপন্যাস ‘বালুচরী’ থেকে তৈরি হচ্ছে ‘অপরাজিতা’। জীবনযুদ্ধে হার না মেনে একজন নারীর সব বাধাকে জয় করার গল্প নিয়েই ‘অপরাজিতা’। একটি যৌথ পরিবারের সুখ-দুঃখ, হাসি-কান্না আর পাওয়া না পাওয়ার ভিড়ে ভালোবেসে হারিয়ে ফেলা একজনের স্মৃতির খোঁজ নিয়ে ‘খুঁজে ফিরি তাকে’। আর গ্রামের এক সাধারণ মেয়ের অসাধারণ হয়ে ওঠার গল্প ‘পালকী’।আরও থাকছে তুরস্কের জনপ্রিয় সিরিজ ‘সুলতান সুলেমান’। অটোমান সাম্রাজ্যের রোমাঞ্চকর সময় আর ধ্রুপদি প্রেমের আখ্যান নিয়ে তৈরি এই সিরিজটি দেখানো হবে সপ্তাহে ছয় দিন। ছোটদের জন্য থাকছে বাংলায় ডাব করা কার্টুন সিরিজ ‘বেনটেন’ আর ‘দ্য পাওয়ার পাফ গার্লস’। প্রতিদিন সকালে থাকবে ‘সাত সকালের আড্ডা’। থাকছে গানের অনুষ্ঠানসহ নানা কিছু। থাকবে সংবাদও।দীপ্ত টিভির কর্তৃপক্ষ জানিয়েছেন, অনুষ্ঠান তৈরির আগে পাঠকদের মুখোমুখি হয়েছেন তারা। সারা দেশে পরিচালিত জরিপ থেকে পাওয়া তথ্যের ওপর ভিত্তি করে অনুষ্ঠানের পরিকল্পনা করা হয়েছে। নাটক থেকে শুরু করে সব অনুষ্ঠানেই থাকছে এই জরিপের ফলাফলের ছোঁয়া।
