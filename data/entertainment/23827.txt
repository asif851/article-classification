
ইফতেখার আহমেদ ফাহমি পরিচালিত টু বি কন্টিনিউড ছবিটি গতকাল শুক্রবার প্রেক্ষাগৃহে মুক্তি পেয়েছে। এতে অভিনয় করেছেন অপর্ণা ঘোষ। এদিকে ২৭ সেপ্টেম্বর নেপালে গেছেন এই অভিনেত্রী। ফিরবেন ৫ অক্টোবর। পূজার ছুটিতে অবকাশযাপনের ফাঁকে এই অভিনেত্রী ফোনে কথা বলেন প্রথম আলোর সঙ্গে।
নেপালে কী করছেন, শুটিং?
না, এবার কোনো শুটিংয়ে আসিনি। পূজার ছুটি কাটাতে এখানে এসেছি। এখানকার পূজার আনন্দটা দারুণভাবে উপভোগ করছি। এখন নেপালের পোখরায় আছি। কাল (আজ) দশমীর উত্সবে যোগ দিতে নাগরকোটে যাব।
গতকাল প্রেক্ষগৃহে মুক্তি পেয়েছে ‘টু বি কন্টিনিউড’। এর আগে অবশ্য টিভিতে দেখানো হয়েছে। এই ছবির শুটিং শুরুর সময়ের কথা জানতে চাই। শিল্পী হিসেবে প্রত্যাশার সঙ্গে প্রাপ্তি কতটা মিলল? 
 সত্যি কথা বলতে কি, এই ছবি থেকে এখন আর কোনো প্রাপ্তিই নেই। ২০১১ সালে শুরু করা ছবি ২০১৭ সালে এসে মুক্তি পাচ্ছে! এখন চলচ্চিত্রের সবকিছুই আধুনিক হয়ে গেছে। মাঝে এত সময় পার হয়ে গেছে যে এই ছবিটি নিয়ে অভিনেতা, পরিচালক—কারোরই মাথাব্যথা নেই। ছবিটি যে শেষ পর্যন্ত মুক্তি পেয়েছে, এটাই বড় কথা। তবে সেই সময় কাজ শেষ করে মুক্তি দিতে পারলে ছবিসংশ্লিষ্ট সবার জন্যই মাইলফলক হতে পারত এই ছবি।
শুরুতে কি বড় প্রত্যাশা ছিল? 
অবশ্যই। সেই সময় ফাহমি ভাইয়ের কথায় কোনো কিছু না জেনে, না বুঝেই কাজটি করতে রাজি হয়েছিলাম। একটা কথাই মাথায় ছিল, এটি ফাহমি নির্মাণ করবেন, ভালো একটা কাজ হবে। আনন্দ নিয়েই কাজটি শুরু করেছিলাম। কিন্তু একপর্যায়ে যখন শুটিং বন্ধ হয়ে গেল, চোখের সামনে সিনেমাটা ধ্বংস হয়ে যাচ্ছিল, তখন থেকেই ছবিটি নিয়ে আশা ছেড়ে দিয়েছিলাম। এটি ছবির শিল্পী, পরিচালক, কলাকুশলীদের জন্য দুর্ভাগ্যজনক।
ছবিটি শুরুতেই টেলিভিশনে মুক্তি পেল, খারাপ লাগেনি? 
খুব কষ্ট পেয়েছি। প্রত্যেক শিল্পীই চান তাঁর সিনেমা আগে প্রেক্ষাগৃহে মুক্তি পাক। কিন্তু এখানে আমাদের কিছু করার নেই। প্রযোজনা প্রতিষ্ঠান তাদের নিজেদের মতো করে ছবিটি মুক্তি দিয়েছে।
এত দিন পর এই ছবিটি মুক্তি পেল। এর মধ্যে আপনি ‘সুতপার ঠিকানা’, ‘ভুবন মাঝি’র মতো ছবিগুলোতে অভিনয় করে নিজের কাজের একটা মানদণ্ড স্থাপন করেছেন। এই ছবি কি সেই ধারায় ব্যাঘাত ঘটাবে না? 
আমি মনে করি এমনটা হবে না। কারণ টু বি কন্টিনিউড ছবির খবর সবার জানা। এই সিনেমায় কাজের পেছনে আরও একটি সিনেমার গল্প আছে। আর এটি মিডিয়ায় আমার কাজের শুরুর দিককার ছবি। ফলে সব দিক বিবেচনা করে দর্শকের মধ্যে নেতিবাচক প্রভাব পড়বে না।
ঈদের পর কাজ শুরু করেছেন কি? 
হ্যাঁ, ঈদের পর দুটি ধারাবাহিকের শুটিং করলাম। মানিক মানবিকের মন ছুঁয়েছে মন। এটি এসএ টিভিতে প্রচারিত হচ্ছে। অন্যটি এহসান বাপ্পীর গুলবাহার। এটি চলছে আরটিভিতে।
সাক্ষাৎকার: শফিক আল মামুন
