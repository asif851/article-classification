
সন্তান জন্মের আগে তার লিঙ্গ নির্ধারণের যে অভিযোগ উঠেছিল, তা থেকে নিষ্কৃতি পেলেন ‘বলিউড বাদশাহ’ শাহরুখ খান।এই অভিযোগে দিন কয়েক আগে শাহরুখ খানের বাড়িতে অনুসন্ধান চালিয়েছিল ব্রিহান মুম্বাই পৌর করপোরেশনের (বিএমসি) স্বাস্থ্য কর্মকর্তারা। সম্প্রতি অভিযোগটি থেকে শাহরুখকে নিষ্কৃতি দিয়েছে মুম্বাই পৌর করপোরেশন। জানিয়েছে ‘টাইমস অব ইন্ডিয়া’।ভারতীয় কয়েকটি গণমাধ্যমের খবরে বলা হয়েছে, তৃতীয় সন্তান নিচ্ছেন শাহরুখ ও তাঁর স্ত্রী গৌরী খান। সারোগেসি পদ্ধতিতে ছেলেসন্তানের বাবা হচ্ছেন শাহরুখ। এ পদ্ধতিতে বাবা-মায়ের অনাগত সন্তানের ভ্রূণ পরিবারের বাইরের কোনো নারীর গর্ভে বেড়ে ওঠে।খবরটি চাউর হওয়ার পর শাহরুখ, তাঁর চিকিত্সক ও দক্ষিণ মুম্বাইয়ের একটি হাসপাতালের বিরুদ্ধে পিসিপিএনডিটি (প্রি-কনসেপশন অ্যান্ড প্রি-ন্যাটাল ডায়াগনস্টিক টেকনিকস) অ্যাক্ট লঙ্ঘনের অভিযোগ তোলেন সমাজকর্মী বর্ষা দেশপান্ডে। অভিযোগ পাওয়ার এক দিন পর বিএমসির কয়েকজন ঊর্ধ্বতন কর্মকর্তা শাহরুখের বাড়ি ও অভিযুক্ত হাসপাতালে অনুসন্ধান চালান। সন্তান জন্মের আগে লিঙ্গ নির্ধারণের এ অভিযোগ সত্য কি না, তা খতিয়ে দেখেন তাঁরা। কারণ, ভারতে এ ধরনের কর্মকাণ্ড নিষিদ্ধ ও বেআইনি।
বিএমসির স্বাস্থ্য কর্মকর্তারা শাহরুখের বাসায় গিয়ে তাঁকে পাননি। তিনি তখন মুম্বাই শহরের বাইরে ছিলেন। বিষয়টি জানার পর প্রয়োজনীয় সব কাগজপত্র বিএমসি কর্তৃপক্ষকে সরবরাহের পাশাপাশি সব রকম সহযোগিতা করেন শাহরুখ। অনাগত সন্তানের লিঙ্গ নির্ধারণের পরীক্ষা করাননি বলেও জানান ৪৭ বছর বয়সী এ তারকা অভিনেতা।
