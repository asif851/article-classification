
বলিউড অভিনেতা হৃতিক রোশান ও সুজান খানের বিবাহবিচ্ছেদ হয়ে যাওয়ার পরেও তাঁরা নিজেদের মধ্যে বন্ধুত্বপূর্ণ সম্পর্ক বজায় রেখেছেন। দুই ছেলে রিদান ও রিহানকে নিয়ে প্রায়ই তাঁরা বেড়াতে যান। একসঙ্গে পার্টিও করতে দেখা যায় হৃতিক-সুজানকে। গতকাল রোববার সাবেক এই দম্পতি একসঙ্গে সিনেমা দেখতে গিয়েছিলেন। সেখানে পাপারাজ্জিদের ক্যামেরায় দুজন ধরা পড়েন।
সিনেমা দেখতে যাওয়ার সময় দুই ছেলে তাঁদের সঙ্গেই ছিল। হৃতিক আর সুজানের বেশ কয়েকজন ‘মিউচুয়াল ফ্রেন্ড’ আছে। তাই প্রায়ই তাঁদের একসঙ্গে পার্টি করতে দেখা যায়। সম্প্রতি অভিনেতা সঞ্জয় দত্তের বাড়িতে এক দাওয়াতে দুজনেই আমন্ত্রিত ছিলেন। সেখানে হৃতিক আর সুজান আলাদাভাবে গেলেও পুরো পার্টিতে দুজন বেশ স্বাভাবিক ছিলেন। এর আগে এই বছর ইংরেজি নববর্ষ উদ্‌যাপন করতে দুই ছেলে নিয়ে দুবাইয়ে কয়েক দিন ঘুরে এসেছিলেন সাবেক এই দম্পতি। মিরচি নাইন।
