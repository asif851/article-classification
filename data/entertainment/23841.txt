
ভারতের সীমানা পেরিয়ে আন্তর্জাতিক অঙ্গনেও এখন সুপরিচিত বলিউডের ছবি। দেশে-বিদেশে দিনকে দিন বেড়েই চলেছে হিন্দি চলচ্চিত্রের ব্যবসা। ২০১৩ সালে হিন্দি চলচ্চিত্রের ইতিহাসে অতীতের সব রেকর্ড ভেঙে ছবির ব্যবসায় নতুন এক দিগন্ত উন্মোচন করেছে বলিউডের একাধিক ছবি। গত বছর মুক্তি পাওয়া ‘ধুম ৩’, ‘চেন্নাই এক্সপ্রেস’, ‘কৃশ ৩’ ও ‘ইয়ে জাওয়ানি হ্যায় দিওয়ানি’ ছবিগুলোর প্রতিটিরই বক্স অফিস আয়ের পরিমাণ ৩০০ কোটি রুপির ওপরে। ছবির ব্যবসার সঙ্গে পাল্লা দিয়ে বাড়ছে বলিউডের তারকাদের বাজার দর। তাঁদের অনেকেই ছবিতে অভিনয়ের বিনিময়ে আকাশছোঁয়া পারিশ্রমিক নিচ্ছেন। সম্প্রতি ‘টাইমস অব ইন্ডিয়া’র এক প্রতিবেদনে জানানো হয়েছে, বর্তমানে পারিশ্রমিকের দৌড়ে কে কতটা এগিয়ে আছেন।সালমান খানগত কয়েক বছরে একের পর এক বক্স অফিস কাঁপানো ছবি উপহার দিয়ে ক্যারিয়ারের সুবর্ণ সময় পার করছেন ‘দাবাং’ তারকা সালমান খান। পারিশ্রমিকের দৌড়েও সবাইকে টেক্কা দিয়ে সবচেয়ে এগিয়ে আছেন ৪৮ বছর বয়সী এ তারকা অভিনেতা। ছবিতে অভিনয়ের বিনিময়ে বিশাল অঙ্কের পারিশ্রমিক পকেটে ভরছেন তিনি। বর্তমানে ছবিপ্রতি ৬০ কোটি রুপি নিচ্ছেন সালমান।আমির খান
বলিউডের অন্যতম প্রভাবশালী তারকা অভিনেতা আমির খান। নিখুঁত অভিনয় উপহার দিয়ে জয় করে নিয়েছেন অগণিত ভক্ত ও দর্শকের হূদয়। ‘মিস্টার পারফেকশনিস্ট’ তকমাও বসেছে তাঁর নামের পাশে। ছবিতে আমির খানের সম্পৃক্ততা মানেই ছবি সুপার-ডুপার হিট। এ জন্য তাঁকে বিশাল অঙ্কের পারিশ্রমিক দিয়ে ধনী বানাতে কার্পণ্য করেন না নির্মাতারা। ছবিপ্রতি আমির এখন কত পারিশ্রমিক নিচ্ছেন তা নিশ্চিত না হলেও বলিউডে খবর চাউর হয়েছে, গত বছর যশ রাজ ফিল্মসের ‘ধুম ৩’ ছবিতে অভিনয়ের পারিশ্রমিক বাবদ ৪৫ কোটি রুপি নিয়েছেন ৪৯ বছর বয়সী এ তারকা অভিনেতা।
শাহরুখ খানবলিউডের আরেক প্রভাবশালী অভিনেতা শাহরুখ খান। তুমুল জনপ্রিয়তার কারণে ‘বলিউড বাদশাহ’ বা ‘কিং খান’ নামেই তিনি পরিচিত। গত বছর তাঁর অভিনীত ‘চেন্নাই এক্সপ্রেস’ ছবিটি বক্স অফিসে ধুন্ধুমার কাণ্ড ঘটিয়েছে। বলিউডে সবচেয়ে বেশি আয়ের রেকর্ড ধরে রেখেছিল ২০০৯ সালে মুক্তি পাওয়া আমির খানের ‘থ্রি ইডিয়টস’ ছবিটি। কিন্তু বক্স অফিস আয়ের ক্ষেত্রে শাহরুখের ‘চেন্নাই এক্সপ্রেস’ ছবির দুর্দান্ত গতির কাছে হেরে যায় ‘থ্রি ইডিয়টস’। ‘চেন্নাই এক্সপ্রেস’ ছবির আয়ের পরিমাণ ৪০০ কোটি রুপি ছাড়িয়ে গেছে। অবশ্য ‘ধুম ৩’ ছবি দিয়ে শাহরুখকে টেক্কা দিয়েছেন আমির। ৫০০ কোটি রুপি আয়ের মাইলফলক স্পর্শ করেছে ‘ধুম ৩’। নামের পাশে বলিউড বাদশাহ বা কিং খান তকমা থাকলেও পারিশ্রমিকের দৌড়ে সালমান ও আমিরের তুলনায় কিছুটা পিছিয়ে আছেন ৪৮ বছর বয়সী এ তারকা অভিনেতা। তাঁর পারিশ্রমিকের নির্দিষ্ট অঙ্ক উদ্ধার করা সম্ভব না হলেও বলিউডকেন্দ্রিক বিভিন্ন সংবাদমাধ্যমে দাবি করা হয়েছে, ২০১২ সালে মুক্তি পাওয়া ‘যব তক হ্যায় জান’ ছবির পারিশ্রমিক বাবদ ৩৫ কোটি রুপি পকেটে ভরেছিলেন শাহরুখ।রণবীর কাপুরসালমান, আমির, শাহরুখের পর বলিউডের পরবর্তী সুপারস্টার হিসেবে উচ্চারিত হচ্ছে বর্তমান প্রজন্মের তুমুল জনপ্রিয় অভিনেতা রণবীর কাপুরের নাম। বর্তমানে ছবিপ্রতি ১৫ কোটি রুপি দর হাঁকছেন ‘চকলেট বয়’খ্যাত ৩১ বছর বয়সী এ তারকা অভিনেতা।
হূতিক রোশন
সুজান রোশনের সঙ্গে দীর্ঘ ১৩ বছরের দাম্পত্য জীবনের ইতি টেনে ব্যক্তিগত জীবনে প্রচণ্ড টানাপোড়েনের মধ্য দিয়ে গেলেও পেশাগত দিক থেকে দারুণ সফল ‘কৃশ’ তারকা হূতিক রোশন। গত বছর মুক্তি পাওয়া ‘কৃশ ৩’ ছবিটি দারুণ ব্যবসা করেছে। রাকেশ রোশন পরিচালিত সুপারহিরো নির্ভর ছবিটির বক্স অফিস আয়ের পরিমাণ ৪০০ কোটি রুপি ছাড়িয়ে গেছে। ছবিটির নাম ভূমিকায় অভিনয়ের বিনিময়ে ২৫ কোটি রুপি পেয়েছেন হূতিক।
অমিতাভ বচ্চন
৭১ বছর বয়সেও অভিনেতা হিসেবে সাফল্যের পাশাপাশি জনপ্রিয়তা ধরে রেখেছেন বলিউডের কিংবদন্তি অভিনেতা অমিতাভ বচ্চন। বর্তমানে ছবিপ্রতি চার থেকে ছয় কোটি রুপি পারিশ্রমিক পাচ্ছেন এই ‘শাহেনশা’ তারকা।
অক্ষয় কুমার
‘খিলাড়ি’ তারকা অক্ষয় কুমারকে পারিশ্রমিক নেওয়ার ক্ষেত্রে পাকা খেলোয়াড়ই বলতে হয়। অবিশ্বাস্য শোনালেও, ৪০ থেকে ৪৫ কোটি রুপির কম পারিশ্রমিকে তিনি নাকি কোনো ছবিতে চুক্তিবদ্ধ হন না।
সাইফ আলী খান
ক্রিকেটার প্রয়াত মনসুর আলী খান পতৌদি ও বলিউডের প্রখ্যাত অভিনেত্রী শর্মিলা ঠাকুরের ছেলে সাইফ আলী খান দারুণ জনপ্রিয়তা পেয়েছেন বলিউডে। অভিনয় ও চলচ্চিত্র প্রযোজনার পাশাপাশি পতৌদির নবাব হিসেবেও দায়িত্ব পালন করছেন ৪৩ বছর বয়সী এ তারকা অভিনেতা। বলিউডের প্রভাবশালী কাপুর পরিবারের মেয়ে ‘হিরোইন’ তারকা কারিনা কাপুর খানকে বিয়ে করে সুখে সংসার করছেন সাইফ। ব্যক্তি জীবনে সাফল্যের পাশাপাশি পেশা জীবনেও সফল তিনি। বর্তমানে ছবিপ্রতি ১৫ থেকে ২০ কোটি রুপি পারিশ্রমিক নিচ্ছেন সাইফ।
অজয় দেবগন
অজয় দেবগন অভিনীত সর্বশেষ দুটি ছবি ‘হিম্মতওয়ালা’ ও ‘সত্যাগ্রহ’ খুব বেশি ভালো ব্যবসা করতে না পারলেও বলিউডের অন্যতম জনপ্রিয় তারকা হিসেবে এখনো নিজের অবস্থান ধরে রেখেছেন ৪৫ বছর বয়সী এ অভিনেতা। ‘দিলওয়ালে দুলহানিয়া লে যায়েঙ্গে’ তারকা কাজলকে বিয়ে করে সুখে সংসার করছেন অজয়। বলিউডে অজয়ের আয়-রোজগারও মন্দ না। বর্তমানে ছবিপ্রতি ১৮ কোটি রুপি পারিশ্রমিক নিচ্ছেন তিনি।
জন আব্রাহাম
গত বছর জন আব্রাহাম অভিনীত ‘মাদ্রাজ ক্যাফে’ ছবিটি দারুণ ব্যবসা করেছে। ছবিটিতে তাঁর অভিনয়ও প্রশংসিত হয়েছে বিভিন্ন মহলে। এ বছরের ডিসেম্বরে মুক্তি পাচ্ছে জন অভিনীত নতুন ছবি ‘ওয়েলকাম ব্যাক’। ২০০৭ সালে মুক্তি পাওয়া ‘ওয়েলকাম’ ছবির সিক্যুয়েলটিতে ১৫ কোটি রুপিতে চুক্তিবদ্ধ হয়েছেন ৪১ বছর বয়সী এ তারকা অভিনেতা।
রজনীকান্ত
অমিতাভ বচ্চনের মতো রজনীকান্তও বয়সকে পরাজিত করে সুপারস্টার তকমা ধরে রেখে নজির গড়েছেন। ৬৩ বছর বয়সেও দাপটের সঙ্গে অভিনয় করে চলেছেন তিনি। ঐশ্বরিয়া রাই বচ্চন, দীপিকা পাড়ুকোনের মতো অভিনেত্রীদের সঙ্গে অভিনয় করে নিজের জনপ্রিয়তায় বিন্দুমাত্র ভাটা পড়তে দেননি রজনীকান্ত। সপ্তাহ খানেক পর মুক্তি পাচ্ছে দীপিকা ও রজনীকান্ত অভিনীত তামিল ছবি ‘কোচাডায়ান’। বিশাল বাজেটের ত্রিমাত্রিক ছবিটির পরিচালক রজনীকান্তের ২৯ বছর বয়সী মেয়ে সৌন্দরিয়া রজনীকান্ত। বর্তমানে ছবিপ্রতি ২৫ থেকে ৩০ কোটি রুপি পারিশ্রমিক পাচ্ছেন রজনীকান্ত।
ক্যাটরিনা কাইফ
বলিউডে অভিনেতাদের তুলনায় অভিনেত্রীদের পারিশ্রমিকের অঙ্কটা বেশ কম। হিন্দি চলচ্চিত্র শিল্পে অভিনেতা ও অভিনেত্রীদের পারিশ্রমিকের বিস্তর ফারাক নিয়ে দিন কয়েক আগে ক্ষোভ প্রকাশ করেন বর্তমান সময়ের তুমুল জনপ্রিয় অভিনেত্রী ক্যাটরিনা কাইফ। তাঁর মতে, ‘আমি হিন্দি চলচ্চিত্রে যখন যাত্রা শুরু করেছিলাম সেই সময়ের তুলনায় এখন নারীকেন্দ্রিক চলচ্চিত্রের অগ্রগতি চোখে পড়ার মতো। মেয়েদের প্রাধান্য দিয়ে যে ধরনের চরিত্র সৃষ্টি করা হচ্ছে তা এক কথায় অতুলনীয়। বর্তমানে নারীকেন্দ্রিক ছবিগুলো হিন্দি চলচ্চিত্র শিল্পে ভিন্ন এক মাত্রা যোগ করেছে। নিঃসন্দেহে আমাদের চলচ্চিত্র শিল্প অনেক এগিয়ে গেছে। কিন্তু একটি ক্ষেত্রে ন্যূনতম পরিবর্তনও অর্জিত হয়নি। আর সেটা হলো অভিনেত্রীদের পারিশ্রমিক। এখনো অভিনেতা ও অভিনেত্রীদের পারিশ্রমিকের মধ্যে বিশাল ব্যবধান লক্ষ করা যায়। বিদ্যমান এই বৈষম্য সবার কাছেই স্পষ্ট। তার পরও অবস্থার পরিবর্তন হচ্ছে না। দেখা যাক, সামনে কী হয়!’ ক্যাটের এমন ক্ষোভের পেছনে যথেষ্ট কারণও আছে। কোনো ছবিতে ক্যাটরিনার অন্তর্ভুক্তি মানেই ছবির সাফল্য নিশ্চিত। ‘ধুম ৩’-এর মতো বক্স অফিস কাঁপানো ছবি উপহার দেওয়ার পরও ছবিপ্রতি ক্যাটরিনার পারিশ্রমিক মাত্র সাড়ে পাঁচ কোটি থেকে ছয় কোটি রুপি।
কারিনা কাপুর খান
ছবির পারিশ্রমিক পাওয়ার ক্ষেত্রে ‘হিরোইন’ তারকা কারিনা কাপুর খান অবশ্য ভালোই সাফল্য দেখিয়েছেন। বর্তমানে ছবিপ্রতি ১২ থেকে ১৫ কোটি রুপি পারিশ্রমিক পাচ্ছেন তিনি।
ঐশ্বরিয়া রাই বচ্চন
চার বছর ধরে বড় পর্দায় অনুপস্থিত রয়েছেন বলিউডের অভিনেত্রী ও সাবেক বিশ্বসুন্দরী ঐশ্বরিয়া রাই বচ্চন। ২০১০ সালে ‘গুজারেশ’ ছবির পর আর কোনো নতুন ছবিতে চুক্তিবদ্ধ হননি তুমুল জনপ্রিয় এ অভিনেত্রী। ২০১১ সালে মা হওয়ার পর থেকে একমাত্র মেয়ে আরাধ্য বচ্চনের পেছনেই বেশির ভাগ সময় ব্যয় করছেন ঐশ্বরিয়া। তাঁর পারিশ্রমিকের নির্দিষ্ট অঙ্ক জানা না গেলেও বিভিন্ন গণমাধ্যমে প্রকাশিত খবরে বলা হয়েছে, এখন পর্যন্ত অ্যাশের চেয়ে বেশি পারিশ্রমিক বলিউডের আর কোনো অভিনেত্রীই পাননি।
প্রিয়াঙ্কা চোপড়া
অভিনয়ের পাশাপাশি গানের জগতেও সাফল্য পেয়েছেন বলিউডের অভিনেত্রী ও সাবেক বিশ্বসুন্দরী প্রিয়াঙ্কা চোপড়া। গত বছরের সেপ্টেম্বরে মুক্তি পাওয়া ‘জঞ্জির’ ছবির জন্য নয় কোটি রুপি পারিশ্রমিক পেয়েছিলেন ৩১ বছর বয়সী এ তারকা অভিনেত্রী।
দীপিকা পাড়ুকোন
গত বছর বলিউডে রীতিমতো ঝড় তুলেছেন দীপিকা পাড়ুকোন। একের পর এক ব্যবসাসফল ছবি উপহার দিয়েছেন তিনি। তাঁর অভিনীত ‘চেন্নাই এক্সপ্রেস’, ‘ইয়ে জাওয়ানি হ্যায় দিওয়ানি’ ও ‘গোলিও কি রাসলীলা: রাম-লীলা’ ছবিগুলো কেবল বক্স অফিসই কাঁপায়নি, দীপিকার অভিনয়ও প্রশংসিত হয়েছে বিভিন্ন মহলে। স্বীকৃতি হিসেবে এ বছর জি-সিনে, ফিল্মফেয়ার, আইফা’র মতো মর্যাদাপূর্ণ পুরস্কার ঘরে তুলেছেন দীপিকা। এত এত সাফল্যের পরও তাঁর পারিশ্রমিকের অঙ্কটা আহামরি কিছু নয়। ছবিপ্রতি আট থেকে নয় কোটি রুপি পারিশ্রমিক দেওয়া হচ্ছে তাঁকে।
আনুশকা শর্মাছয় বছর ধরে বলিউডে কাজ করছেন আনুশকা শর্মা। ‘রব নে বানাদি জোড়ি’, ‘ব্যান্ড বাজা বারাত’, ‘যব তক হ্যায় জান’-এর মতো ব্যবসাসফল ছবি উপহার দিয়ে বলিউডে জনপ্রিয়তা অর্জনের পাশাপাশি শক্ত আসন গাড়তে পেরেছেন ২৬ বছর বয়সী আনুশকা। বর্তমানে ছবিপ্রতি পাঁচ থেকে ছয় কোটি রুপি পারিশ্রমিক নিচ্ছেন তিনি।বিপাশা বসুবলিউডে সাফল্যের সঙ্গে কাজ করে যাচ্ছেন বাঙালি বংশোদ্ভূত বলিউডের অভিনেত্রী বিপাশা বসু। বর্তমানে ছবিপ্রতি তাঁর পারিশ্রমিক চার থেকে পাঁচ কোটি রুপি।সোনাক্ষী সিনহা‘দাবাং’ ছবিতে সালমান খানের বিপরীতে অভিনয়ের মাধ্যমে ২০১০ সালে বলিউডে যাত্রা শুরু করেছেন প্রখ্যাত অভিনেতা ও রাজনীতিবিদ শত্রুঘ্ন সিনহার মেয়ে সোনাক্ষী সিনহা। অল্প সময়েই দারুণ জনপ্রিয়তা অর্জন করেছেন সোনাক্ষী। বর্তমানে ছবিপ্রতি তিন থেকে পাঁচ কোটি রুপি পারিশ্রমিক নিচ্ছেন তিনি।বিদ্যা বালান‘পা’, ‘ইশকিয়া’, ‘নো ওয়ান কিলড জেসিকা’, ‘কাহানি’র মতো ছবিগুলোতে বিদ্যা বালানের অনবদ্য অভিনয় দারুণ প্রশংসিত হয়েছে বিভিন্ন মহলে। ২০১১ সালে মুক্তি পাওয়া ‘দ্য ডার্টি পিকচার’ ছবিতে দক্ষিণী অভিনেত্রী প্রয়াত সিল্ক স্মিতার চরিত্রে অভিনয়ের সুবাদে জাতীয় চলচ্চিত্র পুরস্কার অর্জন করেন বিদ্যা। এ ছাড়া গত ৩১ মার্চ ভারতের চতুর্থ সর্বোচ্চ বেসামরিক সম্মাননা পদ্মশ্রী খেতাব পেয়েছেন বিদ্যা বালান। তাঁকে পদ্মশ্রী খেতাবে ভূষিত করেছেন ভারতের বর্তমান রাষ্ট্রপতি প্রণব মুখার্জি। কিন্তু গুণী এ অভিনেত্রীর পারিশ্রমিকের অঙ্কটা খুবই হতাশাজনক। ছবিপ্রতি মাত্র তিন থেকে সাড়ে তিন কোটি রুপি পারিশ্রমিক দেওয়া হয় তাঁকে।
