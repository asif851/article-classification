
সেই ২২ বছর আগে একটি সুপারহিরো ছবিতে অভিনয় করেছিলেন হলিউড অভিনেত্রী নিকোল কিডম্যান। ‘ব্যাটম্যান ফরেভার’ ছবির পর আবারও একটি সুপারহিরো ছবির জন্য চুক্তিবদ্ধ হলেন তিনি। ‘অ্যাকুয়াম্যান’ নামের সেই ছবিতে রানির চরিত্রে দেখা যাবে নিকোলকে। এই চরিত্রে কাজ করে মজা পাবেন বলেই নাকি রাজি হয়েছেন এ অভিনেত্রী।
এ ছবিতে নিকোল অভিনেতা জ্যাসন মমোয়ার মা কুইন আটলান্নার চরিত্রে অভিনয় করবেন। অস্ট্রেলীয় এই তারকা বলেন, এই ছবির পরিচালক জেমস ওয়ানকে তিনি অনেক পছন্দ করেন। কারণ, জেমসও অস্ট্রেলিয়ান। নিকোল বলেন, ‘“অ্যাকুয়াম্যান” ছবিটি আমার পছন্দ হয়েছে। কারণ ছবির পরিচালক জেমস ওয়ানও একজন অস্ট্রেলিয়ান। তাঁর ক্যারিয়ারের শুরু থেকে আমি তাঁকে দেখছি। তিনি আমার খুব ভালো একজন বন্ধু। এই ছবিতে রানির চরিত্রে অভিনয় করতে বলায় তাই আমি রাজি হয়ে গেলাম।’কমিক চরিত্র থেকে নির্মিত এই ছবিতে অভিনয় করতে খুব আনন্দ পাবেন বলে মনে করছেন ৪৯ বছর বয়সী অভিনেত্রী। নিকোল কিডম্যানকে সামনে দেখা যাবে ‘দ্য লবস্টার’–এ। আর অ্যাকুয়াম্যান ছবিটি মুক্তি পাবে ২০১৮ সালের ডিসেম্বরে। আইএএনএস
 
