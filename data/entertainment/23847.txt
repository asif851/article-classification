
প্রতিবারের মতো এবারও বাংলাদেশের জনপ্রিয় ও শীর্ষস্থানীয় নির্মাতাদের অনুষ্ঠান দিয়ে সাত দিনব্যাপী বর্ণাঢ্য ঈদ অনুষ্ঠানমালা সাজিয়েছে চ্যানেল আই। এবারের অনুষ্ঠানের অন্যতম চমক হিসেবে থাকছে আফজাল হোসেন ও সুবর্ণা মুস্তাফা অভিনীত নাটক ‘ইংরেজি শিক্ষার আসর’। ঈদ উপলক্ষে বিভিন্ন ধরনের অনুষ্ঠানের পাশাপাশি ১৩টি নাটক ও ১১টি টেলিফিল্ম প্রচার করবে চ্যানেল আই।
চ্যানেল আই সূত্রে জানা গেছে, এবার ঈদে জনপ্রিয় জুটি আফজাল হোসেন ও সুবর্ণা মুস্তাফা অভিনীত নাটক প্রচার করবে চ্যানেলটি। বদরুল আনাম সৌদের রচনায় ‘ইংরেজি শিক্ষার আসর’ নাটকটি পরিচালনা করেছেন আরিফ খান।এ ছাড়া পাঁচটি চলচ্চিত্রের ওয়ার্ল্ড প্রিমিয়ারসহ ঈদের আগের দিন থেকে ঈদের সপ্তম দিন পর্যন্ত প্রতিদিন সন্ধ্যা ছয়টা ১০ মিনিটে প্রচারিত হবে ফরিদুর রেজা সাগরের জনপ্রিয় ‘ছোট কাকু’ সিরিজ অবলম্বনে নির্মিত রোমাঞ্চ-রহস্যধর্মী ধারাবাহিক নাটক ‘লেট করে সিলেটে’। এটি নির্মাণ করেছেন অভিনেতা ও নির্মাতা আফজাল হোসেন।চ্যানেল আইয়ের ঈদ অনুষ্ঠানমালায় আরও থাকছে সিঙ্গাপুরে চিত্রায়িত ফেরদৌস আরার একক সংগীতানুষ্ঠান ভালোবাসার পাঁচ রং, কৃষি ও গণমাধ্যম ব্যক্তিত্ব শাইখ সিরাজের পরিকল্পনা ও পরিচালনায় কৃষকের ঈদ আনন্দ, কেকা ফেরদৌসীর ম্যাগাজিন অনুষ্ঠান ঈদ আনন্দ, জিল্লুর রহমানের ম্যাগাজিন অনুষ্ঠান ভালোবাসার বাংলাদেশ ও গ্রামীণফোন তৃতীয় মাত্রার বিশেষ পর্ব।এবার ঈদে মেহের আফরোজ শাওন, সালাউদ্দিন লাভলু, মাহফুজ আহমেদ, তৌকির আহমেদ, আবুল হায়াত, ফেরদৌস হাসান, ওয়াহিদ আনাম, মাসুম রেজা, সুমন আনোয়ার, রেদওয়ান রনি, তাহের শিপন, আরিফ খান, মোস্তফা কামাল রাজ, কৌশিক শংকর দাশ, অনিমেষ আইচের মতো গুণী নির্মাতাদের নাটক ও টেলিফিল্ম প্রচার করবে চ্যানেল আই।
