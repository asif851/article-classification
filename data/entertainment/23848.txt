
শাহরিয়ার শুভ। অভিনয়শিল্পী। টেলিভিশন নাটকের পর এবার পা রাখছেন চলচ্চিত্রের পর্দায়। আজ এনটিভিতে প্রচারিত হবে তাঁর অভিনীত ধারাবাহিক নাটক ভালোবাসার চতুষ্কোণ আর দেশ টিভিতে সিক্রেট সার্ভিস।ছোট পর্দা থেকে বড় পর্দায়...এখন আর নাটকে তেমন অভিনয় করছি না। আগে শুটিং করা নাটকগুলোর মধ্যে ভালোবাসার চতুষ্কোণ, সিক্রেট সার্ভিস ও প্রতিপক্ষ প্রচারিত হচ্ছে। এ ছাড়া আরটিভিতে ক্রাইম কন্ট্রোল ইউনিট নামের একটি নাটকে উপস্থাপনা করছি। তবে সামনে আর নাটক করব না। বড় পর্দার জন্য প্রস্তুত হচ্ছি।‘স্টুপিড’!...কোরবানির ঈদের পরপরই স্টুপিড ছবির শুটিং শুরু হবে। পরিচালক শফিকুল ইসলাম। ছবির জন্য সব ধরনের প্রস্তুতিই নিচ্ছি। এ ছাড়া আরও দুটি ছবিতে অভিনয়ের ব্যাপারে প্রাথমিক আলোচনা হয়েছে। আমার সব মনোযোগ আর ধ্যান-জ্ঞান এখন চলচ্চিত্রকে ঘিরে।অ্যাকশন ও আমি...অ্যাকশন ঘরানার ছবিতেই অভিনয় করব বলে ঠিক করেছি। কারণ, আমার ব্যক্তিত্বের সঙ্গে প্রতিবাদ বিষয়টি বেশ খাপ খায়। আর এর জন্য এক বছর ধরে নিজেকে প্রস্তুত করছি। নিয়মিত নাচ শিখছি, জিমে যাচ্ছি। তবে অভিনয়ের অন্য বিষয়গুলোতেও আমার সমান আগ্রহ আছে। একজন অভিনেতা হিসেবে যেকোনো চরিত্র নিজের ভেতরে ধারণ করাই বড় কথা।নাটকপাড়া থেকে...৯-১০ বছর মঞ্চে অভিনয় করেছি। তারপর টেলিভিশন নাটকে। মাঝে চাকরিও করেছি। কিন্তু অভিনয়ের টানে সেটা ছেড়েও দিয়েছি। অভিনয় আমার কাছে সাধনার মতো। সব সময় চেয়েছি ভালো অভিনয় করতে। কিন্তু গত কয়েক বছরে নাটকে অভিনয় করে খুব একটা তৃপ্তি পাইনি। আমাদের চলচ্চিত্রশিল্প এখন অনেক ভালো একটি অবস্থানে চলে গেছে। এখন অনেক অভিনয়শিল্পী দরকার এই শিল্পে। আমিও চাই চলচ্চিত্রে কিছুটা অবদান রাখতে।
মাহফুজ রহমান
