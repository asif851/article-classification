

২১ এপ্রিল সন্ধ্যায় বঙ্গবন্ধু আন্তর্জাতিক সম্মেলন কেন্দ্রে বসেছিল মেরিল-প্রথম আলো পুরস্কারের ১৯তম আসর। দেশের সংস্কৃতি ও বিনোদনজগতের তারকাদের এই মিলনমেলায় তাঁদের সাজপোশাকও থাকে নজরকাড়া। হালফ্যাশনের ধারাটাও বোঝা যায়। মেরিল-প্রথম আলো পুরস্কার ২০১৬-এর অনুষ্ঠানে কোন তারকার সাজপোশাক কেমন ছিল তা নিয়ে এবারের নকশার বিশেষ আয়োজন

পরিপাটি তিশা
তিশার পুরো সাজেই কালো রঙের প্রভাব ছিল। কালো রঙের কাতান শাড়ির সঙ্গে মিলিয়ে কালো ব্যাগ। পরেছিলেন সোনার গয়না।
ফেরদৌসের সাদা-লাল
অনুষ্ঠানের অন্যতম সঞ্চালক ফেরদৌসের এটি ছিল দ্বিতীয় পোশাক। সাদা শার্টের ওপর একটি লাল ভেস্ট আর সাদা স্যুটে অনুষ্ঠানের শেষ পর্যন্ত মঞ্চ আলো করে ছিলেন ফেরদৌস। ছাঁটা চুলে স্পাইক করেছিলেন রুপালি পর্দার এই নায়ক। অনুষ্ঠানের শুরুতে ফেরদৌস পরেছিলেন কালো পোশাক।
কালোতেই উজ্জ্বল পূর্ণিমা
দুই দিন ধরে ২০টির বেশি ফ্যাশন হাউস ও দোকান ঘুরে অনুষ্ঠানের অন্যতম সঞ্চালক অভিনেত্রী পূর্ণিমা গুলশান থেকে কিনলেন এই কালো গাউনটি। আর তাঁর সাজ? এই অংশের পুরো কৃতিত্ব পূর্ণিমা দিলেন রূপবিশেষজ্ঞ কানিজ আলমাস খান ও পারসোনার পরিচালক নুজহাত খানকে। মা-মেয়ে দুজনে মিলে ঠিক করেছিলেন পূর্ণিমার চুল থেকে চোখের সাজের পুরোটা।
অন্য রকম ইমরান
সংগীতশিল্পী ইমরান পরেছিলেন ফ্রিল্যান্ডের শার্ট আর জারা থেকে কেনা ব্লেজার। তাঁর পোশাকের সঙ্গে দারুণ মানিয়েছিল হাতে থাকা চেইনের ঘড়ি।
গাঢ় বেগুনিতে অনবদ্য নাবিলা
ভারত থেকে আনা সোনালি লেস বসানো গাঢ় বেগুনি শাড়ির সঙ্গে সোনালি রঙের ছোট হাতার ব্লাউজ। চুল ছিল ছাড়া। কান ও গলার গয়নাগুলোয় ছিল পাথরের ছোঁয়া।
কালোতেই অপির আলো
খোঁপায় ছিল বেলি ফুল। এই ফুল পরবেন, এটা আগে থেকেই ঠিক করে রেখেছিলেন অপি করিম। তার সঙ্গে মিলিয়েই বাকি সাজ বেছে নেন। কালো শাড়িটি উপহার পেয়েছিলেন অপি। গয়না ছিল মীনা করা। 
জমকালো অনন্ত-বর্ষা
মেঝে ছোঁয়া নীল রঙের গাউন পরে এসেছিলেন বর্ষা। পোশাকে ছিল পাথরের নকশা। ব্লেজার পরেছিলেন অনন্ত জলিল, নিচের টি-শার্টের প্যাঁচার নকশাটা অনেকেরই দৃষ্টি কেড়েছিল।
নিজের নকশার পোশাকে সারিকা
নিজেই নকশা করে বানিয়েছেন কালো রঙের নেটের গাউনটি। সারিকার হাতে ছিল সোনালি রঙের গুচ্চির ঘড়ি। সঙ্গে কালো পার্স। চুলের ওপরে পাফ করে নিচের অংশটি টুইস্ট করে ছেড়ে রাখা।
সাদা-কালোর আভিজাত্যে শুভ
কালো শার্টে লম্বা চিকন নকশা আর তার ওপরে সাদা দুই বোতামের ব্লেজার। চকচকে কালো জুতা আর এক হাতে চেইনের ঘড়ি। মুখে হালকা ট্রিম করা দাড়িতে অভিনেতা আরিফিন শুভ ছিলেন অভিজাত চেহারায়।
তারকাদের সঙ্গে কথা বলে গ্রন্থনা করেছেন রয়া মুনতাসীর, বিপাশা রায়, হাসান ইমাম, মারুফা ইসহাক, জেনিফার কামাল ও নাদিয়া নাহরীন
ছবি: কবির হোসেন, খালেদ সরকার ওসুমন ইউসুফ
