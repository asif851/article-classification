
গত বছরের সেপ্টেম্বরে ‘সত্তা’ ছবিতে কাজ শুরু করেছিলেন অভিনেতা আহমেদ রুবেল। এ ছবিতে তাঁর চরিত্রটি ছিল একজন ডোমের। ‘সত্তা’য় তাঁর মেয়ের চরিত্রে ছিলেন কলকাতার অভিনেত্রী পাওলি দাম। সম্প্রতি জানা গেছে, বেশ কয়েকটি দৃশ্যধারণের পর এ ছবি থেকে বাদ পড়ছেন আহমেদ রুবেল। তাঁর চরিত্রে এখন কাজ শুরু করেছেন গুণী অভিনেতা জয়ন্ত চট্টোপাধ্যায়। গুলশানের লেডিস পার্কে এরই মধ্যে ‘সত্তা’ ছবির নায়ক শাকিব খানের সঙ্গে একদিন শুটিংয়েও অংশ নিয়েছেন জয়ন্ত।‘সত্তা’ ছবির পরিচালক হাসিবুর রেজা কল্লোল প্রথম আলোকে বলেন, ‘শুরুতে আমরা চার দিন শুটিং করেছিলাম। ছবিতে চুক্তির আগে তিনি যেভাবে কথা বলেছিলেন, শুটিংয়ের সময় আমরা তাঁকে সেভাবে পাইনি।’ তিনি বলেন, ‘এরপরের লটে যখন আবারও শুটিং শুরু হলো, তখনো বারবার শিডিউল দিয়ে তিনি কাজ করেননি। এরপর অন্য কাউকে নিয়েই কাজটি করতে বাধ্য হই।’জয়ন্ত চট্টোপাধ্যায় প্রসঙ্গে কল্লোল বলেন, ‘সব মিলিয়ে আর পনেরো দিন শুটিং করলেই আমাদের এ ছবির কাজ পুরোপুরি শেষ হয়ে যাবে। এর মধ্যে জয়ন্ত দা’কে নিয়ে একদিন কাজ করার সুযোগ হয়েছে। তাঁর কাজ আমাকে মুগ্ধ করেছে।’‘সত্তা’ ছবির প্রধান অভিনয়শিল্পী শাকিব খান ও পাওলি দাম। ছবিটির সংগীত পরিচালনা করেছেন বাপ্পা মজুমদার। আর গানগুলোতে কণ্ঠ দিয়েছেন জেমস, মমতাজ, বাপ্পা মজুমদার ও মিলা প্রমুখ।
