
বলিউডের একজন সফল অভিনেত্রী কারিনা কাপুর খান। ২০০০ সালে ‘রিফিউজি’ ছবির মাধ্যমে বলিউডে যাত্রা শুরু করেছিলেন তিনি। আর প্রথম ছবিতে অভিনয় করেই ঘরে তুলেছিলেন ফিল্মফেয়ার পুরস্কার। অবশ্য কারিনা বেশ কয়েকবারই এই পুরস্কার পেয়েছেন। সফল এই নারীর জীবনের অনুপ্রেরণা তিন নারী। ‘কি অ্যান্ড কা’ তারকা নিজেই জানিয়েছেন তাঁদের নাম।কারিনার জীবনে তাঁর মা ববিতা নাকি অক্সিজেনের মতো। যাঁকে ছাড়া কারিনার বাঁচা মুশকিল।এ প্রসঙ্গে কারিনা বলেছেন, ‘আমার জীবনে আমার মা হলেন ঈশ্বর। আক্ষরিক অর্থেই। তিনি সেই ব্যক্তি যাঁর কাছে আমি প্রার্থনা করি। তিনি আমার অক্সিজেন।’মেয়েকে (কারিনা) মানুষ করার জন্যই তাঁর মা, এক সময়ের জনপ্রিয় অভিনেত্রী ববিতা কাপুর অভিনয়কে বিদায় জানিয়েছিলেন। কারিনার জীবনে আরেক নারী আছেন, যার মূল্যও নেহাত কম নয়। তিনি নব্বই দশকের বলিউডের তুমুল জনপ্রিয় এক অভিনেত্রী। ছোট বোনের বলিউড যাত্রা শুরু হলে যিনি নিজে থেকেই একটু একটু করে নিজেকে গুটিয়ে নিতে শুরু করেছিলেন। তিনি আর কেউ নন; কারিনা কাপুরের বড় বোন কারিশমা কাপুর। বয়সে ছয় বছরের ছোট হলেও কারিনা নাকি প্রায়ই তাঁর বোনকে নানা বিষয়ে পরামর্শ দিয়ে থাকেন। তবে তিনিই সেই মানুষ যার কাছ থেকে কারিনা উচ্চাকাঙ্ক্ষী হতে শিখেছেন।
এ তো গেল দুজনের কথা। ‘হিরোইন’ তারকা কারিনার জীবনের আরেক গুরুত্বপূর্ণ নারী হচ্ছেন তাঁর স্বামী সাইফ আলী খানের মা। অভিনেত্রী শর্মিলা ঠাকুর। নিজের শাশুড়ির সংসারের প্রতি ত্যাগ কারিনাকে বরাবর মুগ্ধ করে বলেই জানিয়েছেন এই তারকা।কারিনা বলেছেন, ‘আমার শাশুড়ি ছিলেন একজন অসাধারণ স্ত্রী এবং মা। তিনি নিপুণভাবে সংসার করে নিজের তিন সন্তানকে মানুষ করেছেন। আমি আকুলভাবে আমার জন্য এমন জীবনই কামনা করি।’বলিউড লাইফ অবলম্বনে নাদিয়া মাহমুদ।
