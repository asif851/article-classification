
কয়েক বছর ধরে টেলিভিশন নাটক মানেই ছিল হাসির নাটক। ‘কমেডি নাটক’ হিসেবে প্রচারিত হলেও অনেকের কাছে সেগুলো ছিল ভাঁড়ামি। কিন্তু গত বছরের সেপ্টেম্বরে টেলিছবি ‘বড় ছেলে’র সাফল্যের পর থেকে পাল্টে গেছে দৃশ্য। গল্পপ্রধান নাটক নির্মাণের প্রতি নির্মাতারা আগ্রহী হয়েছেন। চ্যানেলগুলোও আগ্রহ দেখাচ্ছে। তাই বছরের প্রথম তিন মাসে এমন নাটকই বেশি প্রচারিত হচ্ছে।
অনেক নির্মাতাই জানিয়েছেন এমন তথ্য। এ ব্যাপারে নির্মাতা শিহাব শাহীন বলেন, ‘নাটক নির্মাণ এখন অনেকটা ফ্যাশন ট্রেন্ডের মতো হয়ে গেছে। একটা কিছু হিট হলে নির্মাতারা সেদিকে ঝুঁকে যান।’ তিনি জানান, এখন সামাজিক যোগাযোগমাধ্যমে সরাসরি দর্শকের মতামত পাওয়া যায়। তাই এ ব্যাপারে নির্মাতাদের সতর্ক হওয়া জরুরি।
একই মতামত দেন নির্মাতা রেদওয়ান রনি। তিনি বলেন, ‘বড় ছেলে হিট হওয়ার পর থেকে আমি অনেক নাটকে দেখেছি একই কাহিনির পুনরাবৃত্তি। এটা ভালো লক্ষণ নয়। কারণ, নির্মাতার কাজ জোয়ারে গা ভাসানো নয়, নতুন কিছু তৈরি করা। মজার ব্যাপার হলো, এই সময়ে বা আমাদের দেশে গল্পের কিন্তু অভাব নেই। একটু চোখ-কান খোলা রাখলেই হয়।’
তবে নাটকে নতুন ধারা শুরু না হলেও বেশ কিছু চ্যানেল নতুন বছরের শুরু থেকে নতুন ধরনের কিছু অনুষ্ঠানের উদ্যোগ নিয়েছে। অনুষ্ঠান থেকে সাড়াও পাচ্ছে বলে জানিয়েছে চ্যানেল কর্তৃপক্ষ। এনটিভির অনুষ্ঠানপ্রধান মোস্তফা কামাল সৈয়দ বলেন, ‘আমরা গত বছরের শেষ দিকে বেশ কিছু নতুন অনুষ্ঠান প্রচার শুরুর উদ্যোগ নিয়েছি। আমরা আগে সকালে লাইভ অনুষ্ঠান করতাম না। বছরের শুরুর দিকে সরাসরি গানের অনুষ্ঠান শুরু করেছি। আর বরাবরের মতো প্রিভিউ কমিটির মাধ্যমে নতুন নাটক নির্বাচন ও প্রচার করা হচ্ছে।’
দীপ্ত টিভির প্রধান নির্বাহী কাজী উরফী আহমেদ বলেন, গত বছর ‘সুলতান সুলেমান’ প্রচার শেষ হয়ে যাওয়ার পর থেকে দর্শক কমে গিয়েছিল। তিনি বলেন, ‘সুলতান সুলেমান শেষ হয়ে যাওয়ার পর নতুন বিদেশি ধারাবাহিক প্রচারের আগ পর্যন্ত দর্শক আমাদের চ্যানেল থেকে একটু মুখ ফিরিয়ে নিয়েছিলেন। কিন্তু বছরের শুরু থেকে সুলতান সুলেমান-কোসেম প্রচার শুরুর পর থেকে আবার দর্শক ফিরেছেন।’
চ্যানেল আইতে ইতিহাসনির্ভর ব্যয়বহুল ধারাবাহিক ‘সাত ভাই চম্পা’র প্রচার শুরু হয়েছে এই প্রান্তিকে। সেটি আলোচনায় এসেছে বলে জানিয়েছে চ্যানেল কর্তৃপক্ষ।
গত বছর ‘আয়নাবাজি অরিজিনাল সিরিজ’, ‘ছবিয়াল রিইউনিয়ন’ ও ‘অস্থির সময়ে স্বস্তির গল্প’ শিরোনামে বেশ কটি নাটক নির্মিত হয়েছিল। সেগুলো বছরজুড়েই ছিল আলোচনায়। এ বছর প্রান্তিকে এমন কোনো উদ্যোগ চোখে পড়েনি। শুধু ফেব্রুয়ারি মাসে এনটিভিতে ‘ভালোবাসার ফ্রেশ গল্প’ নামে একটি উদ্যোগ নেওয়া হয়েছিল। সেটি গত বছরের অন্যান্য উদ্যোগের মতো আলোচনায় আসেনি। খোঁজ নিয়ে জানা গেছে, এ বছর ঈদ বা বড় কোনো উৎসবে এমন উদ্যোগের পরিকল্পনা হচ্ছে।
