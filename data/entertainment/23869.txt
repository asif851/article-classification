
 
• চলন্ত ট্রেনে শ্লীলতাহানির শিকার হয়েছেন সনুশা সন্তোষ। • ঘটনাটি ঘটেছে মাভেলি এক্সপ্রেসে।• অভিযুক্তকে গ্রেপ্তার করেছে রেল পুলিশ।
মাত্র এক দিন আগেই দক্ষিণী নায়িকা অমলা পালকে শ্লীলতাহানির অভিযোগে গ্রেপ্তার করা হয় একজনকে। আজ শুক্রবার আরও একটি ঘটনা সামনে এসেছে। এবার চলন্ত ট্রেনে শ্লীলতাহানির শিকার হয়েছেন মালায়লম ছবির নায়িকা সনুশা সন্তোষ। তবে অভিযুক্তকে গ্রেপ্তার করেছে রেল পুলিশ।
এনডি টিভি সূত্রে জানা গেছে, বৃহস্পতিবার দিবাগত রাতে ঘটনাটি ঘটেছে মাভেলি এক্সপ্রেসে। মেঙ্গালুরু সেন্ট্রাল থেকে তিরুভানান্তপুরম যাচ্ছিল ট্রেনটি। রাতে কন্নুর স্টেশন থেকে এই ট্রেনে ওঠেন সনুশা। রাতের ট্রেনে উঠেই নিজের আপার বার্থে ঘুমিয়ে পড়েন। কিছুক্ষণ পরই তিনি বুঝতে পারেন, কেউ তাঁকে জ্বালাতন করছে, তাঁর দেহে অন্য কোনো হাতের ছোঁয়া অনুভব করেন। তিনি ওই ব্যক্তির হাত চেপে ধরেন এবং আলো জ্বালিয়ে দেন। এই নায়িকার সঙ্গে থাকা ছবির সঙ্গে সংশ্লিষ্ট উন্নি ও রঞ্জিত টিকিট পরীক্ষককে ডাকতে চলে যান। ততক্ষণ ওই ব্যক্তির হাত ধরে রাখেন সনুশা। টিকিট পরীক্ষক অভিযুক্ত ব্যক্তিকে পরবর্তী স্টেশনের রেল পুলিশের কাছে সোপর্দ করেন।
২৩ বছর বয়সী সনুশা সন্তোষ দাবি করেন, এ ঘটনার সময় তিনি চিত্কার করেছেন। কিন্তু তাঁকে সাহায্য করার জন্য কেউ এগিয়ে আসেনি। এমনকি নিচের বার্থে শুয়ে থাকা ব্যক্তিও কোনো সাড়া দেননি।
অভিযুক্ত এই ব্যক্তির নাম অন্তো বসু। তিনি তামিলনাড়ুর তিরুভানান্তপুরমের বাসিন্দা। ওই ট্রেনে তিরুভানান্তপুরম যাচ্ছিলেন তিনি। শ্লীলতাহানির অভিযোগে আজ শুক্রবার অন্তো বসুকে আদালতে তোলা হয়। আদালত তাঁকে ১৪ দিন জেল হেফাজতে রাখার নির্দেশ দেন।
