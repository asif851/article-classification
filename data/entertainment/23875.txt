
তাহসানের সংগীতায়োজনে সারোয়ারের একক অ্যালবাম ‘আমিও যদি...’ প্রকাশিত হয়েছে। এটি প্রকাশ করেছে অগ্নিবীণা। সম্প্রতি ঢাকা বিশ্ববিদ্যালয়ের ক্লাবে অ্যালবামটির মোড়ক উন্মোচন অনুষ্ঠানের আয়োজন করা হয়।অনুষ্ঠানে প্রধান অতিথি ছিলেন ঢাকা বিশ্ববিদ্যালয়ের উপাচার্য আ আ ম স আরেফিন সিদ্দিক। বিশেষ অতিথি ছিলেন জি-সিরিজের কর্ণধার নাজমুল হক। অতিথিরা তাঁদের বক্তব্যে সারোয়ারের জন্য শুভকামনা ব্যক্ত করেন।‘আমিও যদি...’ অ্যালবামটিতে মোট গান রয়েছে আটটি। গানগুলোর শিরোনাম প্রহেলিকা, অন্ধকার, অপরাজিত, আমিও যদি, ধ্রুবতারা, চিরন্তন, ছুঁয়ে দাও ও তুষার ভাবনা। গানগুলোর কথা লিখেছেন তাহসান, মইনুল রাজু, ফাহিম ও কণ্ঠশিল্পী নিজে। গানগুলোর মধ্যে সাতটি গানের সুর করেছেন কণ্ঠশিল্পী সারোয়ার। আর সবগুলো গানের সংগীতায়োজন করেছেন তাহসান। কণ্ঠশিল্পী সারোয়ার ঢাকা বিশ্ববিদ্যালয়ের তথ্যপ্রযুক্তি ইনস্টিটিউটের (আইআইটি) শিক্ষক।কণ্ঠশিল্পী সারোয়ার বলেন, ‘গানের ক্ষেত্রে আমি সব সময় চেষ্টা করি কিছুটা ভিন্ন মাত্রার সুর করতে, যাতে করে শ্রোতারা গানগুলো শুনে আনন্দ পেতে পারেন। শ্রোতাদের অনুরোধ করব, ভালো গান শোনার পাশাপাশি সেগুলোর পৃষ্ঠপোষকতাও করতে। ভালো গানের শিল্পীদের উত্সাহ দেওয়ার জন্য তাঁদের অ্যালবামগুলো কিনতে এবং সে ব্যাপারে সচেতনতা সৃষ্টি করতেও অনুরোধ থাকবে শ্রোতাদের প্রতি।’
 
