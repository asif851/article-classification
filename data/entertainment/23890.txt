
প্রসেনজিতের কলকাতার বাড়ি থেকে গাড়িতে বাংলাদেশের সাতক্ষীরা মাত্র তিন ঘণ্টা। সেখানে ‘শঙ্খচিল’ ছবির শুটিং হয়েছে। প্রস্তুতি নিতে অনেক ভোরে ঘুম থেকে তুলে দিতেন পরিচালক গৌতম ঘোষ। প্রসেনজিৎ খেয়াল করতেন, রাত সাড়ে তিনটায়ও সেখানকার নারীরা তাঁকে এক নজর দেখতে বেনারসি পরে দাঁড়িয়ে থাকতেন। ‘শঙ্খচিল’ ছবির শুটিংয়ের অভিজ্ঞতা ভাগাভাগি করতে গিয়ে কথাগুলো বলেন পশ্চিমবঙ্গের অভিনেতা প্রসেনজিৎ চট্টোপাধ্যায়। তিনি বলেন, ‘পশ্চিমবঙ্গ আর বাংলাদেশ আমার কাছে ভিন্ন কিছু নয়। ওখানকার লোকেরা যেভাবে আমাকে “বুম্বা দা” বলে ডাকে, এখানকার লোকেরাও তেমন করে ডাকে।’আজ সন্ধ্যায় বসুন্ধরার সিনেপ্লেক্সে অনুষ্ঠিত হতে যাচ্ছে ‘শঙ্খচিল’ ছবির প্রিমিয়ার। শুক্রবার বাংলাদেশে ও ভারতের পশ্চিমবঙ্গে পয়লা বৈশাখে মুক্তি পাচ্ছে দুই বাংলার যৌথ প্রযোজনার এই ছবিটি। বেলা দেড়টায় চ্যানেল আই কার্যালয়ে এ নিয়ে এক সংবাদ সম্মেলনের আয়োজন করা হয়। এ সময় উপস্থিত ছিলেন অভিনেতা মামুনুর রশীদ, কণ্ঠশিল্পী ফেরদৌস আরা, অভিনেতা প্রসেনজিৎ চট্টোপাধ্যায়, অভিনেত্রী কুসুম শিকদার ও সাঁঝবাতি। তাঁরা প্রত্যেকেই ছবি নিয়ে তাঁদের নানা অনুভূতির কথা প্রকাশ করেন। মামুনুর রশীদ বলেন, ‘দুই দেশেই বাংলা বছরের শুরুতে ছবিটি মুক্তি পাবে, এটা ভীষণ আনন্দের। ইতিমধ্যে পশ্চিমবঙ্গের সেরা বাংলা ছবি হিসেবে ভারতের জাতীয় পুরস্কার পেয়েছে “শঙ্খচিল”। এই সাফল্যের সহযাত্রী আমরাও।’ ছবির একটা গান খালি গলায় গেয়ে শোনান শিল্পী ফেরদৌস আরা। সংবাদ সম্মেলনে উপস্থিত ছিলেন চ্যানেল আইয়ের ব্যবস্থাপনা পরিচালক ফরিদুর রেজা সাগর, প্রযোজক হাবিবুর রহমান খান, আনন্দ আলোর সম্পাদক রেজানুর রহমান প্রমুখ। শারীরিকভাবে ভালো বোধ না করায় থাকতে পারেননি পরিচালক গৌতম ঘোষ। ‘শঙ্খচিল’ নিয়ে আনন্দ আলোর একটি বিশেষ সংখ্যা অভিনয়শিল্পী ও সাংবাদিকদের হাতে তুলে দেন এর সম্পাদক।
