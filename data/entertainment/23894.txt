
সাড়া জাগানো ‘জুরাসিক পার্ক’ সিরিজের চতুর্থ ছবি ‘জুরাসিক ওয়ার্ল্ড’। কাল্পনিক ডাইনোসর থিম পার্কের নতুন ভয়ংকর আকর্ষণ নিয়ে নির্মিত হয়েছে সায়েন্স ফিকশন অ্যাডভেঞ্চার ঘরানার মার্কিন এই ছবিটি। ‘জুরাসিক ওয়ার্ল্ড’ মার্কিন যুক্তরাষ্ট্রে মুক্তি পাচ্ছে ১২ জুন। একই দিন থেকে ছবিটি দেখার সুযোগ পাবেন ঢাকার দর্শকেরাও। ১২ জুন ‘জুরাসিক ওয়ার্ল্ড’ মুক্তি দিচ্ছে রাজধানী ঢাকার যমুনা ফিউচার পার্কের ব্লকবাস্টার সিনেমাস।১৯৯৩ সালে স্টিভেন স্পিলবার্গ পরিচালিত ‘জুরাসিক পার্ক’ ছবি মুক্তির পর হইচই পড়ে যায়। সায়েন্স ফিকশন অ্যাডভেঞ্চার ঘরানার ছবিটিতে বিশাল আকৃতির সব ডাইনোসরের ধুন্ধুমার কীর্তিকলাপ দেখে বিস্ময়ে হতবাক হয়ে যান দর্শকেরা। ছবিটির ব্যাপক সাফল্যের রেশ ধরে এর দুটি সিক্যুয়েল ‘দ্য লস্ট ওয়ার্ল্ড: জুরাসিক পার্ক’ এবং ‘জুরাসিক পার্ক ৩’ মুক্তি পায় যথাক্রমে ১৯৯৭ ও ২০০১ সালে।সিরিজের প্রথম দুটি ছবির পরিচালক হিসেবে স্টিভেন স্পিলবার্গ দায়িত্ব পালন করলেও তৃতীয় ছবিটি পরিচালনা করেন জো জনস্টোন। আর সিরিজের চতুর্থ ছবি ‘জুরাসিক ওয়ার্ল্ড’ পরিচালনার দায়িত্ব পালন করেছেন মার্কিন নির্মাতা ও চিত্রনাট্যকার কলিন ট্রেভরো।‘জুরাসিক ওয়ার্ল্ড’ ছবির বিভিন্ন চরিত্রে অভিনয় করেছেন ক্রিস প্র্যাট, ডালাস হাওয়ার্ড, জেক জনসন প্রমুখ। এ ছাড়া ছবির গুরুত্বপূর্ণ একটি চরিত্রে দেখা যাবে বলিউডের অভিনেতা ইরফান খানকে।‘জুরাসিক ওয়ার্ল্ড’ ছবির ট্রেলার দেখতে ক্লিক করুন
