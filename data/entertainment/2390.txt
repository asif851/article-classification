
চোখের সামনে কোনো তারকাকে দেখলে অনেকেই সেই স্মৃতি ধরে রাখতে চান। ক্যামেরাটা হাতে নিয়ে ছবি তুলতে আরম্ভ করে দেন তারকার অনুমতি না নিয়েই। তারকারাও অবশ্য বিষয়টার সঙ্গে অভ্যস্ত হয়ে গেছেন। বেশির ভাগ সময়েই তাঁরা এ নিয়ে কোনো আপত্তি করেন না। কিন্তু গতকাল ভোর রাতে ভারতের দিল্লির একটি পাঁচ তারকা হোটেলে ছবি তোলাকে কেন্দ্র করে এক ব্যক্তির সঙ্গে হাতাহাতি পর্যন্ত ঘটে গেছে অভিনেতা অর্জুন রামপালের। ভুক্তভোগী সেই ব্যক্তি আজ অর্জুনের নামে একটি মামলা করেছেন।
ঘটনাটি ঘটেছে ভারতীয় সময় ভোর রাত সাড়ে তিনটায়। ভুক্তভোগী সেই ব্যক্তির নাম শোভিত। তিনি বলেন, ‘আমি বুঝতে পারলাম না অর্জুন রামপাল কেন এমন করলেন। আমি শুধু তাঁর একটি ছবি তুলতে চেয়েছিলাম। সে সময় তিনি আমার হাত থেকে ক্যামেরাটি কেড়ে নিয়ে আমার মুখের ওপর ছুড়ে মারেন।’ এই ঘটনায় শোভিতের মাথা ফেটে যায়। সকাল হতেই তিনি পুলিশের কাছে গিয়ে অর্জুনের বিরুদ্ধে মামলা করেন। কিন্তু তাঁর অভিযোগ, পুলিশের তাঁকে এই বিষয়ে যতটুকু সহযোগিতা করার কথা ছিল তা করেনি।অর্জুন রামপালকে সর্বশেষ দেখা গেছে সুজয় ঘোষের ছবি ‘কাহানি ২’-এ। এই সিনেমায় একজন পুলিশ অভিনেতার চরিত্রে অভিনয় করেছিলেন তিনি। অথচ আজ হঠকারী আচরণের জন্য তিনি অভিযুক্ত। ইন্ডিয়া টুডে।
