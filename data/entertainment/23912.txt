
প-নে-রো বছর! কম সময় তো নয়। সময় এসে গেছে নতুন প্রজন্মের দর্শকদের কাছে লরা ক্রফটকে আবারও হাজির করানোর। ২০০১ সালে টুম্ব রাইডার ছবি দিয়ে কাঁপিয়ে দিয়েছিলেন অ্যাঞ্জেলিনা জোলি। অ্যালিসিয়া ভিকান্দার কি পারবেন? এবার যে লরা ক্রফট চরিত্র উপস্থাপনের ভার ২৭ বছর বয়সী এই সুইস অভিনেত্রীর কাঁধে।ছবির কাজ শুরু হচ্ছে মাত্র। মুক্তির দিনক্ষণ জানা যায়নি। তবে ‘লরা ক্রফট’ সিরিজের নতুন কোনো ছবি হবে না এটি। বরং পুরোনো সিরিজটিকে নতুন করে বানানো হচ্ছে। এর মানে টুম্ব রাইডার–এর সেই মারদাঙ্গা সুন্দরীর চরিত্রেই দেখা যাবে অ্যালিসিয়াকে।অ্যালিসিয়া এখনো হলিউডের দুনিয়ায় অনেকটাই অচেনা-আনকোরা মুখ। তবে এরই মধ্যে ড্যানিশ গার্ল, এক্স ম্যাশিনা দিয়ে নজর কেড়েছেন। ম্যাট ড্যামনের সঙ্গে তাঁর নতুন ছবি জ্যাসন ব্রুইনও সবার প্রশংসা কুড়াবে বলেই শোনা যাচ্ছে। অ্যালিসিয়াই যে নতুন লরা, এ ব্যাপারে আনুষ্ঠানিক ঘোষণা আসেনি। তবে হলিউডের নির্ভরযোগ্য সূত্রগুলো এ খবর নিশ্চিত করেছে। এর আগে শোনা গিয়েছিল, লরার চরিত্রে দেখা যাবে ডেইজি রিডলিকে।জনপ্রিয় একটি ভিডিও গেম অবলম্বনে ২০০১ সালে প্রথম মুক্তি দেওয়া হয়েছিল লরা ক্রফট সিরিজের ছবি। ২০০৩ সালে এর সিক্যুয়েলও মুক্তি পেয়েছিল। ২০১৩ সালে নতুন করে আবারও ভিডিও গেমটি বাজারে ছাড়া হয়। তারই ধারাবাহিকতায় এবার ছবিটিও আসতে যাচ্ছে রুপালি পর্দায়। পরিচালনা করবেন রোয়া উথাগ। সূত্র: হলিউড রিপোর্টার
