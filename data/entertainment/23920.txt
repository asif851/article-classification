
চরম খেপেছেন এ সময়ের আলোচিত চিত্রনায়িকা শবনম বুবলি। ক্ষোভের কথা তিনি তাঁর ফেসবুক পেজে প্রকাশ করেছেন। তবে কার ওপর তিনি ক্ষিপ্ত, সেই নাম প্রকাশ করেননি। যাঁর ওপর তিনি খেপেছেন, ফেসবুকে তাঁকে কথায় কথায় ‘তুই’ বলে সম্বোধন করেছেন।
গতকাল শনিবার রাতে ফেসবুকে দেওয়া এক পোস্টে বুবলি লিখেছেন, ‘আমাকে নিয়ে আর কত ষড়যন্ত্র করবি? আর কত ক্ষতি করার চেষ্টা করবি? মানুষকে দিয়ে আমার বিরুদ্ধে আর কত ছোটলোকি করাবি? আর কত ধোঁকা দিবি মানুষকে? তোর মুখের ভাষা, কথাবার্তা, আচার আচরণ, হাসি দেখলেই মানুষ বোঝে, তুই কোন ক্যাটাগরির।’
বুবলির মতে, যে মানুষটি এত ষড়যন্ত্র করছে, তার ব্যাকগ্রাউন্ড নিয়ে কথা বলার রুচি নাকি তাঁর নেই। ব্যাকগ্রাউন্ড নিয়ে কথা বললে তার ‘ছেড়ে দে মা কেঁদে বাঁচি’ অবস্থা হবে বলেও জানান। বুবলির ধারণা, তিনি নিজে নাম প্রকাশ না করলেও কিছু মানুষ তাঁর এই ‘তুই’ সম্পর্কে খুব ভালো জানেন।
ক্ষিপ্ত বুবলি বলেন, ‘কোন যোগ্যতায় তুই আমাকে নিয়ে কথা বলিস? আমাকে নিয়ে সারাক্ষণ পড়ে থাকিস? নিজেকে আলোচনায় রাখতে? এটাই পারবি তুই, সত্যিকে মিথ্যা আর মিথ্যাকে সত্যি বানিয়ে অট্টহাসি দিয়ে বাজে কথা বলে, মানুষকে ব্ল্যাকমেল করে হাত করে তাদের ক্ষতি করাই তোর কাজ।’
যে ব্যক্তি বুবলির অপ্রপ্রচারে লিপ্ত, তাকে কাজটি চালিয়ে যাওয়ার পরামর্শ দিয়েছেন। বললেন, ‘একটা কথা মনে রাখিস, জোর করে আর ছোটলোকি করে, ব্ল্যাকমেল করে অন্যের ক্ষতি করে, হিংসামি করে কখনোই কিছু হয় না। হয়তো সাময়িক কিন্তু স্থায়ী না। কথায় আছে কুকুর মানুষকে কামড়ালে, মানুষ কুকুরকে কামড়ায় না, তাই তোর কাজ কামড়ানো। ছোটলোক কোথাকার, তোর নাম উচ্চারণ করারও রুচি নেই। ছি!’
ফেসবুকে যে ভাষায় বুবলি কথা বলেছেন, তা কোনোভাবেই ঠিক হয়নি বলে মন্তব্য করেছেন চলচ্চিত্র সংশ্লিষ্ট অনেকেই। নাম প্রকাশ না করার শর্তে দেশের জনপ্রিয় একজন শীর্ষ চিত্রনায়িকা বলেন, ‘নিজেকে অনেক শিক্ষিত দাবি করা এই নায়িকা ফেসবুকে যদি এই ভাষায় কথা বলেন, তাঁর শিক্ষা আর রুচি নিয়ে প্রশ্ন চলে আসে। আর তাঁর যদি সৎ সাহস থাকে, তাহলে তিনি নামটা বলে দিতে পারতেন। আমার মনে হয়, তিনি কোনো কারণে হতাশায় নিমজ্জিত হয়ে আছেন। তাই এমন আবোলতাবোল কথা বলছেন।’
