
কথা শেষ করে শুভ বললেন, ‘এটা আমাদের গত এক বছরের ফসল। আমরা এক বছর ধরে আলোচনা করেছি। তারপর সিদ্ধান্ত নিয়েছি। কারণ, ছুঁয়ে দিলে মন চলচ্চিত্রের পরিচালক আর শুভ-মম জুটি নতুন একটি সিনেমায় কাজ করবে। এটা কিন্তু আমাদের জন্য দারুণ উত্তেজনার ব্যাপার। আশা করছি, আমরা তিনজন মিলে দর্শকদের আরও একটা ভালো ছবি উপহার দিতে পারব।’২০১৫ সালের ১০ এপ্রিল মুক্তি পেয়েছিল শিহাব শাহীন পরিচালিত ছুঁয়ে দিল মন ছবিটি। এর প্রধান দুটি চরিত্রে অভিনয় করেছিলেন আরিফিন শুভ ও জাকিয়া বারী মম। মুক্তির পর আলোচিত ও ব্যবসাসফল হয় ছবিটি। সে বছর পাঁচটি ক্যাটাগরিতে মেরিল–প্রথম আলো পুরস্কারও জিতে নেয়। এরপর নাটক নিয়েই ব্যস্ত ছিলেন পরিচালক শিহাব শাহীন। তবে এই ফাঁকে কানাঘুষা চলছিল, খুব তাড়াতাড়ি নতুন সিনেমা শুরু করতে যাচ্ছেন তিনি। অবশেষে গতকাল বৃহস্পতিবার পুরো ব্যাপারটি খোলাসা করলেন। খুব তাড়াতাড়ি শুরু করছেন মনফড়িং নামে নতুন একটি সিনেমার কাজ। প্রযোজক হিসেবে কারা থাকবে, এখনই বলতে না চাইলেও প্রথম ছবির জুটিই থাকছেন দ্বিতীয় ছবিতে।শিহাব শাহীন বললেন, ‘আমার গল্প ও চরিত্রের জন্য এই দুজন জরুরি। আর তাঁদের সঙ্গে আমার কাজের অভিজ্ঞতা আছে।’নতুন ছবির গল্পটা কেমন হবে বা চরিত্র? অভিনেত্রী মম শুধু বললেন, ‘আমি কিছুই বলতে পারব না। শুধু বলব, আরও একটা সুন্দর গল্প দেখবেন দর্শক।’তবে শুভ বললেন, ‘একটি শিকড়হীন ছেলের দেশের আবেগ, অনুভূতি আর সংস্কৃতির প্রেমে পড়ার গল্পই হলো মনফড়িং।’সবকিছু ঠিক থাকলে এপ্রিলেই শুরু হবে মনফড়িং-এর শুটিং। তবে কোথায় হবে, এখনই বলতে চাইলেন না। প্রাথমিকভাবে লোকেশন ঠিক থাকলেও এখনো চূড়ান্ত করা হয়নি। খুব শিগগির বিস্তারিত জানিয়ে করবেন সংবাদ সম্মেলন। তত দিন পর্যন্ত অপেক্ষাতেই থাকতে হবে।
