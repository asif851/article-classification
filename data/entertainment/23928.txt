
প্রয়াত মার্কিন সংগীততারকা ডেভিড বোওয়ির চুল সম্প্রতি বিক্রি হলো নিলামে। যুক্তরাষ্ট্রের ক্যালিফোর্নিয়ার বেভারলি হিলসে আয়োজিত এ নিলামে বোওয়ির চুলের দাম ওঠে ১৪ লাখ ৬২ হাজার ৫৯০ টাকা (১৮ হাজার ৭৫০ মার্কিন ডলার)। এই চুল লন্ডনের মাদাম তুসোর মোমের জাদুঘরের এক সাবেক কর্মকর্তার সংগ্রহে ছিল এত দিন।নিলাম আয়োজনকারী প্রতিষ্ঠান হেরিটেজ অকশন জানায়, মাদাম তুসোর ওই সাবেক কর্মকর্তা জাদুঘরের জন্য ডেভিড বোওয়ির মোমের মূর্তি বানানোর সময় এ চুলগুলো সংগ্রহ করেছিলেন। সে সময় বোওয়ির সত্যিকারের চুলের সঙ্গে মিলিয়ে মূর্তির চুল তৈরির জন্যই এটা সংগ্রহ করা হয়।একই সন্ধ্যায় নিলাম অনুষ্ঠানে আরও বিক্রি হয় সদ্য প্রয়াত সংগীত কিংবদন্তি প্রিন্সের ব্যবহৃত একটি গিটার। দেড় লাখ ডলারে (১ কোটি ১৭ লাখ ৭০০ টাকা) বিক্রি হয় প্রিন্সের ‘দ্য ইয়েলো ক্লাউড গিটার’-টি। এই গিটার প্রিন্স ৯০ দশকের মাঝামাঝি সময়ে ব্যবহার করতেন। অনেক কনসার্টে প্রিন্সের কাঁধে এ গিটার দেখা গেছে। এত দিন গিটারটি জিম ইরসে নামের এক সংগ্রাহকের সংগ্রহশালায় ছিল। এ সংগ্রাহক এর আগে বব ডিলান ও জন লেননের অনেক স্মৃতিচিহ্নও নিলামে তুলেছিলেন। বিবিসি।
