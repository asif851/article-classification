
 
অনর্গল ইংরেজি বলতে পারলেও ভালো করে হিন্দি বলতে পারতো না অঞ্জনা। ভালো বুঝতো না হিন্দি ভাষা। কিন্তু অসাধারণভাবে হিন্দি বিভিন্ন ধাঁচের গান তাঁর গলায় মানিয়ে যায়। কথা হচ্ছে ভারতের ইন্ডিয়ান আইডল জুনিয়র প্রতিযোগিতার বিজয়ী অঞ্জনা পদ্মনাভনকে (১০) নিয়ে। যাঁরা গানের ভক্ত এবং ভারতের ইন্ডিয়ান আইডল জুনিয়র দেখেছেন শুরু থেকেই তাদের কাছে অঞ্জনা নামটির সঙ্গে পরিচয় থাকার কথা।প্রতিযোগিতার বিচারক সঙ্গীত পরিচালক বিশাল-শেখর ও শিল্পী শ্রেয়া ঘোষাল শুরু থেকেই অঞ্জনাকে প্রশংসা করেছেন তাঁর গানে মুগ্ধ হয়ে তুলনা করেছেন ভারতের জনপ্রিয় প্রতিনিধি সুনিধি চৌহানের সঙ্গে।ইন্ডিয়ান আইডল জুনিয়র প্রতিযোগিতার শুরু থেকেই দারুন আত্মবিশ্বাস ছিল অঞ্জনার মধ্যে। এক ধরনের অঘোষিত চ্যাম্পিয়নও ছিল অঞ্জনা। তবে প্রতিযোগিতা চলাকালে অঞ্জনাকে টক্কর দিতে হয়েছে কলকাতার মেয়ে দেবাঞ্জনার সঙ্গে। প্রতিযোগিতায় পেছনে ফেলতে হয়েছে নির্বেশ সুধাংশুভাই দাভে ও আনমোল জয়সওয়াল, সুগন্ধা দাতে, আকাশ শর্মা, সোনাক্ষী কর, প্রিয়ম, সংকল্প ও ইমনকে।সনি এন্টারটেইনমেন্ট টেলিভিশন এশিয়ার এ আয়োজন ১ জুন শুরু হয়। প্রতিযোগিতার শুরুতে ভারতের বিভিন্ন অঞ্চল থেকে ৮৬ জন প্রতিযোগি বাছাই করার পর বিজয়ী ১১ জনকে নিয়ে শুরু হয় চূড়ান্ত প্রতিযোগিতা। গত রোববার রাতে অনুষ্ঠিত হয় ফাইনাল। ফাইনালে অঞ্জনার মাথায় উঠেছে বিজয়ীর মুকুট।অনুষ্ঠানের বিভিন্ন পর্যায়ে ভারতের তারকা অভিনেত্রী-শিল্পীরা এসে জুনিয়রদের প্রেরণা দিয়ে গেছেন, উত্সাহ দিয়ে গেছেন। অমিতাভ বচ্চন, লতা মুঙ্গেশকর, সালমান খানের মতো তারকা এ অনুষ্ঠান নিয়ে উত্সাহী টুইট করেছেন। অনুষ্ঠানে হাজির হয়েছেন অনেকেই। ফাইনালে বিজয়ী অঞ্জনার হাতে ট্রফি তুলে দিয়েছেন বলিউডের অভিনেতা অমিতাভ বচ্চন।ট্রফির পাশাপাশি জুনিয়র আইডল হিসেবে অঞ্জনা পেয়েছে ২৫ লাখ রুপি, নিশান মাইক্রো গাড়ির মতো আকর্ষণীয় পুরষ্কার।অঞ্জনা জানিয়েছে, বড় হয়ে পাইলট হওয়ার স্বপ্ন তার। এ ছাড়াও কণ্ঠশিল্পী হিসেবেও ক্যারিয়ার গড়বে সে। নিজেকে একজন শ্রেয়া ঘোষাল (কণ্ঠশিল্পী ও প্রতিযোগিতার বিচারক) হিসেবে গড়ে তোলার ইচ্ছা তার।
