
গত ডিসেম্বরে ইন্ডিয়া’স র স্টার টিভি রিয়েলিটি শোয়ের চূড়ান্ত পর্ব উপস্থাপনা করার সময় ভারতীয় মডেল ও অভিনেত্রী গওহর খানকে থাপড় মেরে হইচই ফেলে দেন মোহাম্মদ আকিল মালিক নামের এক ব্যক্তি। সম্প্রতি আকিল দাবি করেন, গওহর খানকে থাপড় মারার পুরো ঘটনাই ছিল সাজানো নাটক। স্রেফ প্রচারণার জন্যই ওই নাটক সাজানো হয়েছিল। শুধু তা–ই নয়, জনসমক্ষে থাপড় মারার জন্য গওহর তাঁকে ঘুষ দিয়েছিলেন বলেও দাবি করেছেন আকিল। অবশ্য আকিলের এই দাবিকে ভিত্তিহীন বলে উড়িয়ে দিয়েছেন গওহর। তিনি আকিলকে মিথ্যাবাদীও বলেছেন।ছোট কাপড় পরায় থাপড়!গত বছরের ডিসেম্বরে ইন্ডিয়া’স র স্টার টিভি রিয়েলিটি শোয়ের চূড়ান্ত পর্বের শুটিংয়ের একপর্যায়ে দর্শক সারি থেকে মঞ্চে উঠে আচমকা গওহরের গালে থাপড় মেরে বসেন আকিল। গওহর মুসলিম নারী হয়েও সংক্ষিপ্ত পোশাকে টিভির সামনে আসায় থাপড় মেরেছেন বলে জানান আকিল। ঘটনার পরপরই আকিলকে ধরে ফেলেন নিরাপত্তাকর্মীরা। পরে তাঁর বিরুদ্ধে ভারতীয় দণ্ডবিধির ৩২৩, ৩৫৪ ও ৫০৬ ধারায় মামলা ঠুকে দেওয়া হয়। আকিলকে গ্রেপ্তারও করে পুলিশ।সম্প্রতি একটি টিভি চ্যানেলকে দেওয়া সাক্ষাৎকারে আকিল বলেন, থাপড় নাটক মঞ্চস্থ করার জন্য গওহর তাঁকে ঘুষ দিয়েছিলেন। গওহর কথা দিয়েছিলেন, ওই ঘটনার জন্য তিনি আকিলের বিরুদ্ধে কোনো ব্যবস্থা নেবেন না। কিন্তু গওহর কথা না রাখায় হাটে হাঁড়ি ভেঙে দিয়েছেন তিনি। এক খবরে এমনটিই জানিয়েছে হিন্দুস্তান টাইমস।এদিকে আকিলের দাবিকে ভিত্তিহীন মন্তব্য করে তাঁকে মিথ্যাবাদী বলেছেন গওহর। এ প্রসঙ্গে গতকাল রোববার বিকেলে এক বিবৃতিতে গওহর বলেন, ‘যে আমার ওপর হামলা চালিয়েছিল তাঁর পক্ষ থেকে এটা সবচেয়ে অদ্ভুত দাবি। নিজের দোষ ঢাকতেই এমনটা বলছেন তিনি। এটা পুরোপুরি মিথ্যা। তাঁর ধারণা, এমন ভিত্তিহীন গল্প ছড়িয়ে তিনি পার পেয়ে যাবেন। আমার ওপর হামলা চালানোর আগে জীবনে তাঁর সঙ্গে আমার সাক্ষাৎ হয়নি। আইনের প্রতি আমার পুরোপুরি আস্থা আছে। আমি অবশ্যই সুবিচার পাব।’
থাপড় খাওয়ার পর গওহর খানের প্রতিক্রিয়া দেখতে ক্লিক করুন   
