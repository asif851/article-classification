
সম্প্রতি একটি ছবির গানে সঙ্গে ঠোঁট মিলিয়ে (লিপসিং) নেচেছেন ঢাকাই ছবির নায়িকা অপু বিশ্বাস। ছবির গানে নায়িকা নাচবেন এটাই স্বাভাবিক। তবে, এ গানের শুটিংয়ে নাচতে গিয়ে সাত সাতবার পোশাক বদল করেছেন তিনি।কবির বকুলের লেখা ‘রাজনীতি’ ছবির এই গানটির সুর ও সংগীত হাবিব ওয়াহিদের। কণ্ঠ দিয়েছেন খেয়া। গানটি হলো, ‘ও আকাশ বলে দেনারে প্রেমে পড়েছে মন। একটি গানে এত বার পোশাক বদল করে গানে-নাচে অংশ নেওয়া অপু বিশ্বাসের জন্য এক নতুন অভিজ্ঞতাই বটে।শনিবার এফডিসিতে গানটির শুটিং লোকেশনে বসেই এ ব্যাপারে কথা হয় তাঁর সঙ্গে। অপু বললেন, ‘এর আগে একটি গানের জন্য এত বার পোশাক বদল বা এত পোশাক আর কখনোই পরা হয়নি। এখানে গানটির গল্পের কারণেই একাধিকবার পোশাক বদল করতে হয়েছে।’অপু বিশ্বাস জানিয়েছেন, এটি আনন্দের গান। প্রেমে পড়ার পর নায়িকা গানটি গায়। গানটিকে প্রাণবন্ত করার জন্য গানের মধ্যে আনন্দের মুহূর্তগুলোতে একাধিক পোশাক ব্যবহার করা হয়েছে।এদিকে, এফডিসির আট নম্বর ফ্লোর ও প্রশাসনিক ভবনের মাঝখানে ফাঁকা জায়গায় পুরোনো ঢাকার একটি মহল্লার আদলে গানটির সেট ফেলা হয়েছে।ছবির পরিচালক বুলবুল বিশ্বাস জানিয়েছেন, পুরোনো ঢাকার একটি মহল্লায় হচ্ছে গানটি। তাই এর দৃশ্যায়নে সেট এভাবে তৈরি করা হয়েছে। গত শুক্রবার থেকে টানা তিন দিন ধরেই শুটিং চলছে রাজনীতি ছবির এই গানটির।
