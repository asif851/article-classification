
শুটিং শেষ, বাকি কাজ শেষ করে শিগগিরই ‘অঙ্গার’ ছবির মুক্তির তারিখ ঘোষণা করা হবে। এমনটাই জানালেন পরিচালক ওয়াজেদ আলী সুমন। ঢাকার জাজ মাল্টিমিডিয়া আর কলকাতার এস কে প্রোডাকশনের যৌথ প্রযোজনার এই ছবিতে অভিনয় করেছেন নবাগত ফাল্গুনী জলি আর তাঁর বিপরীতে কলকাতার ওম।ওয়াজেদ আলী সুমন বলেন, ‘আমার অন্যান্য ছবির চেয়ে অনেক গুছিয়ে কাজ করেছি এবার। তাই নির্ধারিত সময়ের দুদিন আগেই সব কাজ শেষ হয়েছে। আসলে শিল্পীদের আগ্রহ থাকলে ছবির কাজ অনেক সহজ হয়ে যায়। বাজেটও ঠিক থাকে।’ওয়াজেদ আলী সুমন জানিয়েছেন, এফডিসিতে সকাল-বিকেল দুই শিফটে টানা দুই সপ্তাহ কাজ করেছেন তাঁরা। ছবির বাকি অংশের শুটিং করতে ১৫ সেপ্টেম্বর বান্দরবান যায় পুরো ইউনিট। শুরুতে সেখানে ব্যতিক্রম কিছু লোকেশনে দুই সপ্তাহ কাজ হয়েছে। তারপর দ্বিতীয় দফায় শুটিং হয়েছে ছবির চারটি গানের। এ সপ্তাহে ঢাকায় ফিরে এসেছে পুরো ইউনিট।‘অঙ্গার’ ছবিতে আরও অভিনয় করছেন অমিত হাসান, বলিউডের আশিস বিদ্যার্থী, কলকাতার রজতাভ দত্ত, খরাজ মুখার্জি প্রমুখ।
