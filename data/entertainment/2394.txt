
দম ফেলার সময় নেই। সকাল থেকে রাত পর্যন্ত কলকাতার বিভিন্ন জায়গায় ঘুরে বেড়াচ্ছেন বাংলাদেশের অভিনেত্রী নুসরাত ফারিয়া। রেডিও স্টেশন, পত্রিকা, টেলিভিশন কিংবা অনলাইন পোর্টালের অফিসে গিয়ে তিনি হুটহাট হাজির হয়ে যাচ্ছেন। কারণ একটাই, ইন্সপেক্টর নটি কে ছবির প্রচার।
সরস্বতী পূজা উপলক্ষে ১৯ জানুয়ারি কলকাতার প্রায় ২০০ প্রেক্ষাগৃহে মুক্তি পাচ্ছে ফারিয়া ও জিৎ অভিনীত ইন্সপেক্টর নটি কে ছবিটি। সেই ছবির প্রচার নিয়ে ছবির নায়ক জিতের সঙ্গে কলকাতা চষে বেড়াচ্ছেন ফারিয়া। গতকাল কলকাতা থেকে মুঠোফোনে তিনি বলেন, ‘এখনই একটি অনলাইন টেলিভিশনে ছবিটি নিয়ে সাক্ষাত্কার দিয়ে এলাম। কিছুক্ষণ পরে একটি পত্রিকা অফিসে যেতে হবে। আগামীকাল পর্যন্ত এই প্রচার চলবে।’ গত মঙ্গলবার সন্ধ্যায় এক অনুষ্ঠানের মধ্য দিয়ে ইন্সপেক্টর নটি কে ছবির গানগুলো জিতের নিজস্ব ইউটিউব চ্যানেল ‘গ্রাসরুট’-এ প্রকাশ পেয়েছে।
এদিকে বিনিময় চুক্তিতে ছবিটি একই সঙ্গে বাংলাদেশে মুক্তির কথা থাকলেও শেষ পর্যন্ত মুক্তি পাচ্ছে না। বিষয়টি নিশ্চিত করে ছবির আমদানিকারক প্রতিষ্ঠান জাজ মাল্টিমিডিয়ার চেয়ারম্যান আবদুল আজিজ বলেন, ‘এত অল্প সময়ের মধ্যে এখানে ছবিটির প্রিভিউ করানো সম্ভব হয়নি এখনো। তাই একই সময়ে বাংলাদেশে মুক্তি দেওয়া যাচ্ছে না।’ কবে মুক্তি পাবে, তা পরে জানানো হবে বলে জানান এই প্রযোজক।
 
