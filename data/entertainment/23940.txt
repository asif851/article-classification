
রাত সাড়ে আটটা বাজলেই মফস্বল শহরগুলোর পথঘাট ফাঁকা হয়ে যেত। দর্শকেরা টেলিভিশনের সামনে বসে পড়তেন ইংরেজদের অত্যাচারে জর্জরিত ভারতবর্ষের কাহিনি দেখতে। সেই অত্যাচারের থাবা মহীশূর রাজ্যে গিয়ে পড়লে গর্জে উঠেছিল টিপু সুলতানের তলোয়ার।সেই নব্বইয়ের দশকের কথা। বাংলাদেশ টেলিভিশনে তখন দেখানো হতো টিপু সুলতানের কাহিনি দ্য সোর্ড অব টিপু সুলতান। ১২ আগস্ট ছোট পর্দায় আবারও আসছে সিরিজটি। প্রতি শুক্র থেকে রোববার রাত নয়টায় মাছরাঙা টেলিভিশনে দেখানো হবে এটি। পুনরায় এই সিরিজ প্রচার প্রসঙ্গে জানতে চাইলে চ্যানেলটির অনুষ্ঠানপ্রধান আরিফুর রহমান বলেন, ‘দর্শকদের নস্টালজিক করতেই সিরিজটি নতুন করে প্রচার করা হচ্ছে। এই গল্পটি তো আমাদের এই উপমহাদেশেরই।’সঞ্জয় খান পরিচালিত এই সিরিজের নাম–ভূমিকায় অভিনয় করেছেন পরিচালক নিজেই। ১৯৯০ সালের ৮ ফেব্রুয়ারি এই সিরিজের শুটিংয়ে আগুন লেগে ৬২ জন কলাকুশলী মারা যান। গুরুতর আহত হয়ে প্রায় এক বছর হাসপাতালে ছিলেন সঞ্জয় খান নিজেও। সে সময় তাঁর প্রায় ৭২টি সার্জারি করতে হয়েছিল।
