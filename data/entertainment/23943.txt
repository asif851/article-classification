
রিয়ালিটি শো ‘সুপার হিরো সুপার হিরোইন’ প্রতিযোগিতার ‘সুপার হিরো’ বিভাগে সেরা ছয়ে ছিলেন সাগর। একই প্রতিযোগিতার ‘সুপার হিরোইন’ বিভাগে সেরা ছয়ে ছিলেন শম্পা। ২০০৯ সালে এনটিভিতে প্রচারিত হয় এই রিয়ালিটি শো। সাগর ও শম্পার পরিচয়ও এ প্রতিযোগিতার মাধ্যমেই। পরিচয় থেকে প্রেমের শুরু। আর এবার ঘর বাঁধছেন দুজনে।আগামী ১৫ আগস্ট ময়মনসিংহ শহরের একটি কমিউনিটি সেন্টারে সাগর ও শম্পার বিয়ের আনুষ্ঠানিকতা সম্পন্ন হবে। আর দিনাজপুর সদর উপজেলার পুলহাট এলাকায় সাগরের বাড়িতে হবে বৌভাত অনুষ্ঠান।
এ প্রসঙ্গে শম্পা বলেন, ‘আমাদের দুজনের মধ্যে প্রেমের সম্পর্ক ছিল। মনে মনে আমরা বিয়ে করার সিদ্ধান্তও নিয়েছিলাম। আমাদের দুই পরিবারও আমাদের প্রেমের ব্যাপারটি জানত। কিন্তু বিয়ের ব্যাপারটি যে এত তাড়াতাড়ি ঘটবে তা বুঝতে পারিনি।’ বিয়ের প্রসঙ্গে শম্পা আরও বলেন, ‘কিছুদিন আগে নাটকের শুটিংয়ে মালয়েশিয়া গিয়েছিলাম। দেশে ফিরেই দেখি আমার বিয়ের ‘দাওয়াত কার্ড’ ছাপার কাজও শেষ!’ বিয়ে নিয়ে মডেল ও অভিনেতা সাগর বলেন, ‘শম্পার প্রতি আমার যতটা না ভালোবাসা কাজ করে তার চেয়ে বেশি কাজ করে শ্রদ্ধাবোধ। শম্পা খুব ভালো মেয়ে। ভালোবাসার মানুষকেই পথচলার সঙ্গী হিসেবে পেতে যাচ্ছি! এটা ভাবতেই অনেক ভালো লাগছে।’ আন্তর্জাতিক ফ্যাশন ডিজাইনার বিবি রাসেলের হাত ধরে ১৯৯৮ সালে র‌্যাম্প মডেলিংয়ের মাধ্যমে শোবিজে কাজ শুরু করেন সাগর। দীর্ঘ ক্যারিয়ারে ৫০টির মতো বিজ্ঞাপনচিত্র এবং পাঁচ শরও বেশি মিউজিক ভিডিওর মডেল হয়েছেন সাগর। ‘সুপার হিরো সুপার হিরোইন’ প্রতিযোগিতার পর সাগর ও শম্পা জুটি হয়ে চারটি ছবিতে অভিনয় করেছেন। ছবিগুলো হচ্ছে— মামুন খানের ‘লাভ ইউ প্রিয়া’, মোহাম্মাদ হোসেন মুরাদের ‘মনের মধ্যে লেখা’, হাসান কামরুলের ‘এক্সকিউজ মি’ ও ফেরদৌস রেজার ‘ওয়ান ওয়ে রোড’।
