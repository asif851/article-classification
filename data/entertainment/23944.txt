
ঈদুল আজহা উপলক্ষে চ্যানেল নাইনে প্রচারিত হবে ঈদের বিশেষ নাটক ‘কাকতাড়ুয়ার দেশে’। গোলাম সোহরাব দোদুলের রচনা ও পরিচালনায় নাটকটির বিভিন্ন চরিত্রে অভিনয় করেছেন রওনক হাসান, অপর্ণা ঘোষ, আবদুল্লাহ রানা প্রমুখ।চ্যানেলটির বরাতে জানা গেছে, ঈদের চতুর্থ দিন ১৯ অক্টোবর শনিবার রাত ৯টা ১৫মিনিটে চ্যানেল নাইনের পর্দায় ‘কাকতাড়ুয়ার দেশে’ নাটকটি দেখতে পারবেন দর্শকেরা।‘কাকতাড়ুয়ার দেশে’ নাটকের কাহিনিতে দেখা যাবে, অপর্ণা নামের সাহিত্যপ্রেমী এক মেয়েকে পছন্দ করে নিশু নামের সাধারণ এক ছেলে। কিন্তু অপর্ণা পছন্দ করে বিশিষ্ট সাহিত্যবিশারদ রক্তিম শামসকে। অপর্ণাকে পাওয়ার জন্য সাহিত্যচর্চায় মনোযোগী হয় নিশু। সাহিত্যবিশারদের ছদ্মবেশে শামস আসলে স্বল্পশিক্ষিত একজন মানুষ। একপর্যায়ে তাঁর ভণ্ডামি ফাঁস হয়ে যায়। অন্যদিকে, নিশুর ভালোবাসার তীব্রতা বুঝতে পেরে তাঁকে কাছে টেনে নেয় অপর্ণা।
