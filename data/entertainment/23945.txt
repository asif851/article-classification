
‘কানামাছি’, ‘ড্রিমগার্ল’সহ বেশ কয়েকটি ছবিতেই শাকিব খানের বিপরীতে অভিনয়ের জন্য চুক্তিবদ্ধ হয়েছিলেন লাক্স তারকা বিদ্যা সিনহা মিম। চুক্তি ছাড়াও মৌখিকভাবে ‘লাভ ম্যারেজ’সহ আরও কয়েকটি ছবিতে কাজের কথা চূড়ান্ত হয়েছিল তাঁর। কিন্তু এই লাক্স তারকার আর এসব ছবিতে কাজ করা হয়নি। এ ক্ষেত্রে হয় ছবির নায়িকার পরিবর্তন ঘটেছে, নয়তো ছবির কাজ শেষ পর্যন্ত আর শুরুই হয়নি। এ নিয়ে বিরক্ত মিম।এ প্রসঙ্গে মিম বলেছেন, ‘শাকিবের বিপরীতে নতুন কোনো ছবিতে চুক্তি করে লাভ কী! শেষ পর্যন্ত তো কাজ হয় না। এর আগে মৌখিকভাবে চূড়ান্ত হওয়া এমনকি চুক্তিবদ্ধ হওয়ার পরও অনেক ছবির কাজই হয়নি।’ তিনি বলেন, আবার এও দেখা গেছে; শেষমেশ নায়িকা পরিবর্তন হয়ে গেছে।’মিম বলেন, ‘আমি একজন অভিনেত্রী হিসেবে সবার সঙ্গেই কাজ করতে চাই। কিন্তু কাজ করতে গিয়ে এ ধরনের ঘটনা ঘটলে, আমার জন্য তা অসম্মানের ব্যাপার হয়ে দাঁড়ায়।’এখন শাকিবের বিপরীতে কোনো ছবিতে কাজের প্রস্তাব আসলে সরাসরি ‘না’ জানিয়ে দিচ্ছেন এই লাক্স তারকা। মিম বলেছেন, ‘এখন কোনো পরিচালক আমার কাছে শাকিব খানের বিপরীতে কাজের প্রস্তাব আনলে আমি ওই পরিচালক কিংবা প্রযোজককে আগের এ সব ঘটনা বলে নিই। কেননা, আমি তো জানি; শাকিব খান থাকলে শেষ পর্যন্ত নায়িকার পরিবর্তন হবে, কিংবা ছবির কাজই আর শুরু হবে না।’ তিনি আরও বলেন, ‘পরে বিভিন্ন পত্রিকায় খবর বের হবে, অমুক ‘‘ছবি থেকে মিম বাদ’’, ‘‘মিমের কারণে আটকে গেল ছবির কাজ’’— এ ধরনের খবরে নিজের ক্যারিয়ারের ক্ষতি হয়।’ মিম বলেন, এ কারণে কোনো পরিচালক কিংবা প্রযোজক আমার কাছে কাজের প্রস্তাব নিয়ে আসলে আমি সরাসরি তাঁদেরকে বলি, শাকিব ছাড়া আমাকে নিয়ে কাজ করতে চাইলে কাজ নিয়ে আলোচনা হবে, তা না হলে না।’ তাহলে কি এর জন্য শাকিব খানই দায়ী? এমন প্রশ্নের জবাবে মিম খোলাসা করে কিছু বলতে চাননি। তবে তিনি বলেছেন, ‘এটা শাকিব খানই বলতে পারবেন। কোনো এক অদৃশ্য কারণেই বারবার এমনটি ঘটে থাকে। তবে এটুকু বলবো, এর পেছনে একজন নায়িকারও হাত থাকতে পারে।’ এ ব্যাপারে শাকিব খানের সঙ্গে মুঠোফোনে যোগাযোগ করা হলে পুরো বিষয়টি উড়িয়ে দেন তিনি। বলেন, ‘আমি এ বিষয়ে কিছুই জানি না। কোনো ছবিতে আমার বিপরীতে কাজের জন্য মিম চুক্তি হয়েছিল কিনা, তা তো আমার জানা নেই। এগুলো মিমের মনগড়া কথাও হতে পারে। ভালো ছবিতে কাজের প্রস্তাব পেলে দুজনের এক সঙ্গে কাজ হতেই পারে।’এর আগে ২০০৯ সালে শাকিব খানের বিপরীতে ‘আমার প্রাণের পিয়া’ ছবিতে অভিনয় করেছিলেন মিম।
