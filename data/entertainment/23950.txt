

♦ চিত্রনায়ক রাজ্জাকের ৭৬তম জন্মদিন ২৩ জানুয়ারি। ♦ মারা যাওয়ার পর রাজ্জাকের এবারের জন্মদিনটি ভাবগম্ভীর পরিবেশে উদ্‌যাপনের উদ্যোগ নেওয়া হয়েছে। ♦ আগামীকাল মঙ্গলবার সকালে পরিবারের সদস্যরা বনানীতে রাজ্জাকের কবর জেয়ারত করবেন। চলচ্চিত্রের শিল্পীরা যাবেন বেলা সাড়ে ১১টায়।♦ বেলা ১১টায় এফডিসির মান্না ডিজিটাল ল্যাবের সামনে আলোচনা সভা হবে। দুপুরে বাংলাদেশ চলচ্চিত্র শিল্পী সমিতির কার্যালয়ে পরিবারের সদস্যদের নিয়ে কেক কাটা হবে। এফডিসির মসজিদে মিলাদ মাহফিল হবে বিকেলে।♦ গুলশান আজাদ মসজিদে আসরের নামাজের পর দোয়া মাহফিল আয়োজন করা হয়েছে।

চিত্রনায়ক রাজ্জাকের ৭৬তম জন্মদিন ২৩ জানুয়ারি। মারা যাওয়ার পর এবারের জন্মদিনটি ভাবগম্ভীর পরিবেশে উদ্‌যাপনের উদ্যোগ নেওয়া হয়েছে। আগামীকাল মঙ্গলবার তাঁর পরিবার এবং চলচ্চিত্রসংশ্লিষ্ট বিভিন্ন সংগঠনের পক্ষ থেকে নেওয়া হয়েছে নানা কর্মসূচি। এর মধ্যে রয়েছে দোয়া মাহফিল আর এতিম ও গরিবদের মধ্যে খাবার বিতরণ।
রাজ্জাকের ছোট ছেলে সম্রাট জানান, আগামীকাল মঙ্গলবার সকালে পরিবারের সদস্যরা বনানীতে রাজ্জাকের কবর জেয়ারত করবেন। জোহর নামাজের পর এতিম ও গরিবদের মধ্যে খাবার বিতরণ করা হবে। গুলশান আজাদ মসজিদে আসর নামাজের পর দোয়া মাহফিল আয়োজন করা হয়েছে।
বাংলাদেশ চলচ্চিত্র শিল্পী সমিতির সাধারণ সম্পাদক জায়েদ খান জানান, সংগঠনটির পক্ষ থেকে আগামীকাল মঙ্গলবার বেলা সাড়ে ১১টায় বনানীতে রাজ্জাকের কবর জিয়ারত করা হবে। সেখান থেকে ফিরে এসে দুপুরে বাংলাদেশ চলচ্চিত্র উন্নয়ন করপোরেশনে (বিএফডিসি) স্থাপিত রাজ্জাকের স্মৃতিফলকে ফুল দেওয়া হবে এবং সেখানে সংগঠনটির কার্যালয়ে পরিবারের সদস্যদের নিয়ে কেক কাটা হবে। বিকেলে বিএফডিসি মসজিদে মিলাদ মাহফিল হবে।
বাংলাদেশ চলচ্চিত্র পরিচালক সমিতির মহাসচিব বদিউল আলম খোকন বলেন, ‘দিনটি আমরা শ্রদ্ধার সঙ্গে স্মরণ করব। নায়করাজ রাজ্জাকের জন্মদিন উপলক্ষে বিভিন্ন আয়োজন থাকছে। বেলা ১১টায় এফডিসির মান্না ডিজিটাল ল্যাবের সামনে আলোচনা সভা অনুষ্ঠিত হবে। তাঁর সহকর্মী, সিনিয়র শিল্পী ও পরিচালকেরা এতে অংশ নেবেন। আলোচনা শেষে নায়করাজ রাজ্জাকের আত্মার মাগফেরাতের জন্য দোয়া করা হবে।’
চলচ্চিত্রের বরেণ্য পরিচালক ও প্রযোজক চিত্রনায়ক রাজ্জাক ১৯৪২ সালের ২৩ জানুয়ারি ভারতের দক্ষিণ কলকাতার নাকতলায় জন্মগ্রহণ করেন। ২০১৭ সালের ২১ আগস্ট তিনি মারা যান।
