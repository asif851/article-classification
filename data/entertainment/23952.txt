
আসাদুজ্জামান নূরের অতিথি হলেন সোহেল রানা। দেশ টিভির ‘বেলা বেলা সারাবেলা’ অনুষ্ঠানের জন্য তাঁর এই অতিথি হওয়া। এরই মধ্যে অনুষ্ঠানটির দৃশ্যধারণের কাজ শেষ হয়েছে। আগামী রোববার সন্ধ্যা সাতটা ৪৫ মিনিটে অনুষ্ঠানটি প্রচার হবে। 
সোহেল রানা বলেন, ‘আমি সাধারণত টেলিভিশনের অনুষ্ঠানে খুব একটা যাই না। কিন্তু এই অনুষ্ঠানের ভাবনা ভালো লেগেছে। তাই অংশ নিয়েছি। আড্ডা দিয়েও ভালো লেগেছে।’মাসুদ পারভেজ ওরফে সোহেল রানা অভিনয়ের পাশাপাশি চলচ্চিত্র প্রযোজক ও পরিচালক। তিনি চলচ্চিত্রে নায়ক হিসেবে আত্মপ্রকাশ করেন সোহেল রানা নাম ধারণ করে। বাংলাদেশের প্রথম পূর্ণাঙ্গ মুক্তিযুদ্ধের চলচ্চিত্র ‘ওরা এগারো জন’-এর প্রযোজক হিসেবে চলচ্চিত্র জগতে প্রবেশ করেন। ১৯৭৩ সালে তিনি সোহেল রানা নামধারণ করে কাজী আনোয়ার হোসেনের বিখ্যাত কাল্পনিক চরিত্র মাসুদ রানা গল্প অবলম্বনে ‘মাসুদ রানা’ ছবিতে নায়ক হিসেবে অভিনয় করেন। সোহেল রানার জন্ম ১৯৪৭ সালের ২১ ফেব্রুয়ারি ঢাকাতে। শিক্ষাজীবনে তিনি রাজনীতির সঙ্গে যুক্ত হয়ে যান। তাঁর জন্ম ঢাকায় হলেও পৈতৃক বাসস্থান বরিশালে। ১৯৯০ সালে তিনি চিকিৎসক জিনাত পারভেজকে বিয়ে করেন। তাঁদের একমাত্র সন্তান মাশরুর পারভেজ জীবরান বর্তমানে নিজেকে নির্মাণের সঙ্গে যুক্ত করেছেন।দেশটিভি সূত্রে জানা গেছে, বেলা অবেলা সারাবেলা অনুষ্ঠান সোহেল রানা তাঁর যাপিত জীবনের বিভিন্ন দিক তুলে ধরবেন। এ ছাড়াও থাকবে তাঁর বিগত দিনের সব কাজ, বর্তমান অবসরের ফুটেজ, কাছের মানুষদের মন্তব্য।
