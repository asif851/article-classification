
অকালবর্ষণ ও বন্যায় ফসল তলিয়ে যাওয়া হাওরের সর্বস্ব হারানো কৃষক পরিবারের সহায়তায় বাংলাদেশের সর্বাধিক মঞ্চায়িত নাটক ‘কঞ্জুস’-এর বিশেষ প্রদর্শনী হবে। আগামী রোববার সন্ধ্যা সাতটায় বাংলাদেশ শিল্পকলা একাডেমির জাতীয় নাট্যশালায় দর্শকনন্দিত এই নাটকটির ৬৯৪তম মঞ্চায়নের আয়োজন করেছে লোক নাট্যদল। হাওরের উন্নয়নমূলক সংগঠন ‘সেইভ শাল্লা’ এবং লোক নাট্যদল (সিদ্ধেশ্বরী) দুর্গত মানুষের সেবায় যৌথভাবে এ উদ্যোগ গ্রহণ করেছে। নাটক প্রদর্শনী থেকে অর্জিত সমুদয় অর্থ দুর্গত কৃষক পরিবারের সহায়তায় গঠিত সেইভ শাল্লার তহবিলে দেওয়া হবে।
লোক নাট্যদল সূত্রে জানা গেছে, দুর্গত মানুষের সহায়তায় অনুষ্ঠিতব্য এই প্রদর্শনীতে বিভিন্ন চরিত্রে অভিনয় করবেন স্বদেশ দাস গুপ্ত, জিয়াউদ্দিন শিপন, রুবেল শংকর, আজিজুর রহমান, মাসুদ সুমন, ইশিতা, মুমু মাসউদ, প্রিয়াঙ্কা, জুলফিকার আলী প্রমুখ।ফরাসি নাট্যকার মলিয়েরের বিখ্যাত ‘দ্য মাইজার’ অবলম্বনে তারিক আনাম খান রূপান্তরিত ‘কঞ্জুস’-এর নির্দেশনা দিয়েছেন লিয়াকত আলী। বাংলাদেশে সর্বাধিক মঞ্চায়িত এই নাটকটি ভারত, যুক্তরাজ্য, যুক্তরাষ্ট্র ও মোনাকোতে বিভিন্ন আন্তর্জাতিক উৎসবে অংশগ্রহণ করে দর্শক সমালোচকদের প্রশংসার পাশাপাশি অর্জন করেছে বেশ কয়েকটি পুরস্কার। ‘কঞ্জুস’-এর পোশাক পরিকল্পনা করেছেন এনাম তারা সাকি ও কৃষ্টি হেফাজ। আলো ও মঞ্চ পরিকল্পনা জুনায়েদ ইউসুফ। নির্দেশনার পাশাপাশি নাটকের সংগীত পরিকল্পনাও করেছেন লিয়াকত আলী।বিশেষ প্রদর্শনীর অগ্রিম টিকিট পাওয়া যাবে নাটক সরণির (বেইলি রোড) সাগর পাবলিশার্স এবং টিএসসি চত্বরে। এ ছাড়া প্রদর্শনীর দিন বিকেল চারটা থেকে জাতীয় নাট্যশালার টিকিট কাউন্টারে।
 
