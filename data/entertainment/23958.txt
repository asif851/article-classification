
প্রতি সন্ধ্যায় এখন আলাদা আকর্ষণ যুক্ত হয়েছে খবরখাদ্য দৃশ্যশিল্প প্রদর্শনীতে। গত শনিবার থেকে আধুনিক শিল্পকলার নতুনধারা শিল্প পারফরম্যান্স আর্ট পরিবেশন করছেন ঢাকা ও চট্টগ্রামের নবীন প্রজন্মের শিল্পীরা। গতকাল ছিল পাঁচজন শিল্পীর পারফরম্যান্স আর্ট। এতে সংবাদপত্র, খবর, দেশের সাম্প্রতিক পরিস্থিতি থেকে শুরু করে নারী ও শিশু নির্যাতন পর্যন্ত বিভিন্ন বিষয় উঠে আসে। প্রথম আলোর ১৫ বছর পূর্তি উপলক্ষে জাতীয় জাদুঘরের নলিনীকান্ত ভট্টশালী প্রদর্শনীকক্ষে শিল্পী ওয়াকিলুর রহমানের দৃশ্যশিল্প প্রদর্শনী শুরু হয়েছে ৯ নভেম্বর থেকে, চলবে ২২ নভেম্বর পর্যন্ত।গতকাল চট্টগ্রামের শিল্পী আফসানা শারমিন ‘খবরখাদ্য!’, শারদ দাশ ‘খবর আবার খবর এবং আবার খবর’, পলাশ ভট্টাচার্য ‘ফুটবল’ এবং ঢাকার শিল্পী স্বাধীন কামরুজ্জামান ‘ভালো খবর’ ও ফাহিমা বিনতে জাহিদ ‘আদুরিরা’ নামের পারফরম্যান্স আর্ট পরিবেশন করেন।আজ সোমবারও সন্ধ্যা সাড়ে পাঁচটায় পারফরম্যান্স আর্ট শুরু হবে। অংশ নেবেন নিলয় হোসেন, সালেহ্ মাহমুদ ও কেহকাশা সাবাহ্।
