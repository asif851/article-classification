
ভারতের ব্রিটিশবিরোধী বিপ্লবী ক্ষুদিরাম বসুকে নিয়ে এবার বলিউডে তৈরি হচ্ছে চলচ্চিত্র। বিপ্লবী ক্ষুদিরামের আত্মত্যাগকে সামনে এনে তৈরি এই ছবির নাম দেওয়া হয়েছে ম্যায় ক্ষুদিরাম বোস হুঁ। ছবির কাহিনিকার ধীরাজ মিশ্র। ছবিটি পরিচালনা করবেন ভানুপ্রকাশ ঝা। ছবিতে ক্ষুদিরামের ভূমিকায় অভিনয় করবেন কনিস্ক জৈন। ক্ষুদিরামের দিদির ভূমিকায় অভিনয় করছেন অভিনেত্রী ঋতুপর্ণা সেনগুপ্ত। ইতিমধ্যে ছবির শুটিংও শুরু হয়েছে ক্ষুদিরামের জন্মভিটা পশ্চিম মেদিনীপুরের হাবিবপুরসহ বিভিন্ন এলাকায়। শুটিং হবে এলাহাবাদ, বেনারস ও কলকাতায়।এ বছরের নভেম্বর মাসে কলকাতা আন্তর্জাতিক চলচ্চিত্র উত্সবে ছবিটি মুক্তি পাবে বলে জানিয়েছেন পরিচালক। এই চলচ্চিত্রে থাকবে হেমচন্দ্র কানুনগো, বারীণ ঘোষ, সত্যেন বসুর মতো স্বাধীনতাসংগ্রামীর চরিত্রও। প্রসঙ্গত, কাছাকাছি সময়ে বাংলার স্বাধীনতাসংগ্রামীদের নিয়ে বলিউডে তৈরি হয়েছে বেশ কয়েকটি চলচ্চিত্র। এর মধ্যে রয়েছে মাস্টারদা সূর্য সেনকে নিয়ে বেদব্রত পাইনের চিটাগং এবং আশুতোষ গোয়ারিকরের খেলে হাম জি জান সে।
