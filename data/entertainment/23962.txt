
সম্পর্ক কিংবা বাগদান ভেঙে গেলে বা প্রেমিক-প্রেমিকার ছাড়াছাড়ির পর মুখোমুখি কোনো অনুষ্ঠানে এক হতে কেমন লাগবে? বিয়ে হয়নি, ভেঙে গেছে বাগদানও; তার পরও মডেল-অভিনেত্রী লিজ হার্লি আর ক্রিকেট তারকা শেন ওয়ার্ন সম্প্রতি এক পারিবারিক দাওয়াতে মুখোমুখি হয়েছিলেন। অবশ্য কেমন লেগেছে সামনাসামনি হয়ে, দুজনের অনুভূতির বিষয়টি ঠিক জানা যায়নি।দুই বছর আগে বাগদান সেরেছিলেন ব্রিটিশ মডেল ও অভিনেত্রী লিজ হার্লি এবং অস্ট্রেলীয় সাবেক ক্রিকেটার শেন ওয়ার্ন। কিন্তু বিয়ে পর্যন্ত গড়ায়নি তাঁদের সম্পর্ক। কিছুদিন আগে এক টুইটার বার্তায় বাগদান ভেঙে যাওয়ার খবর জানিয়েছিলেন লিজ। সম্পর্ক চুকেবুকে গেলেও সম্প্রতি পারিবারিক ভোজে অংশ নিয়ে খবরের শিরোনাম হয়েছে সাবেক এ জুটি।৪৪ বছর বয়সী শেন ও তাঁর তিন সন্তান ব্রুক, সামার ও জ্যাকসনের সঙ্গে পারিবারিক ভোজে অংশ নিয়েছিলেন ৪৮ বছর বয়সী লিজ। ওই সময় এ জুটির কাছের একজন বন্ধুও উপস্থিত ছিলেন। এক খবরে এ তথ্য জানিয়েছে ডেইলি মিরর।২০১১ সালে বাগদানের সময় লিজের অনামিকায় নীলকান্তমণির বিশাল একটি আংটি পরিয়ে দিয়েছিলেন শেন ওয়ার্ন। পারিবারিক ভোজের সময় লিজের অনামিকায় সেই আংটি ছিল না। সেখানে লিজ ও শেন এমন ভাব করছিলেন যেন কিছুই ঘটেনি তাঁদের মধ্যে! শেনের বাচ্চাদের আলিঙ্গন আর চুমুও খান লিজ। তবে শেনের প্রতি কোনো রকম দুর্বলতা প্রকাশ পায়নি লিজের আচরণে।২০০২ সালে ভারতের ধনাঢ্য ব্যবসায়ী অরুণ নায়ারের সঙ্গে প্রণয়ে জড়িয়েছিলেন লিজ। ২০০৭ সালের মার্চে যুক্তরাজ্যে বিয়ে করেন তাঁরা। কিছুদিন পর ভারতের যোধপুরে হিন্দুরীতি মেনে আবার তাঁদের বিয়ের অনুষ্ঠানের আয়োজন করা হয়। ২০ লাখ পাউন্ডের বিনিময়ে বিয়ের অনুষ্ঠানের ছবি হ্যালো ম্যাগাজিনের কাছে বিক্রি করেছিল লিজ-অরুণ দম্পতি।লিজ হার্লি ও শেন ওয়ার্নের প্রেমের খবর প্রথম চাউর হয় ২০১০ সালের ডিসেম্বরে। এর পরিপ্রেক্ষিতে লিজ জানান, কয়েক মাস আগেই অরুণের সঙ্গে তাঁর বিচ্ছেদ হয়ে গেছে। ২০১১ সালের ২ এপ্রিল অরুণের সঙ্গে বিচ্ছেদের আবেদন করেন লিজ। ১৫ জুন তাঁদের বিচ্ছেদ চূড়ান্ত হয়। তিন মাসের মাথায় শেন ওয়ার্নের সঙ্গে লিজের বাগদান সম্পন্ন হয়।বাগদানের পরও বিয়ে নিয়ে গড়িমসি করছিলেন শেন ওয়ার্ন। অন্যদিকে লিজ মনেপ্রাণে চাইছিলেন তাঁদের সম্পর্ককে স্থায়ী রূপ দিতে। তিনি একপর্যায়ে শেনকে বিয়ের তারিখ চূড়ান্ত করতে বলেন। কিন্তু রাজি হননি শেন। তাই শেষ পর্যন্ত সম্পর্কের কফিনে শেষ পেরেকটি ঠুকে দেন ‘গসিপ গার্ল’ তারকা লিজ হার্লি।
