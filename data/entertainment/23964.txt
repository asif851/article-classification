
ইউরোপীয় ইউনিয়ন ও স্টার সিনেপ্লেক্সের যৌথ আয়োজনে তৃতীয়বারের মতো শুরু হয়েছে ইউরোপীয় চলচ্চিত্র উৎসব। গত বুধবার শুরু হয়েছে উৎসব। চলবে ১১ ডিসেম্বর পর্যন্ত। বুধবার সন্ধ্যায় সংস্কৃতিমন্ত্রী আসাদুজ্জামান নূর ও ইউরোপীয় ইউনিয়নের রাষ্ট্রদূত পিয়েরে মায়াদু উপস্থিত ছিলেন উদ্বোধনী অনুষ্ঠানে। উদ্বোধনের পর তাঁরা স্টার সিনেপ্লেক্সের চেয়ারম্যান মাহবুব রহমান ও দর্শকদের সঙ্গে বসে মাল্টার ছবি সিমশার উপভোগ করেন। ‘ইউরোপিয়ান ফিল্ম ফেস্টিভ্যাল ২০১৫’ নামের এ উৎসবে অংশ নিচ্ছে ১৪টি দেশের ১৫টি চলচ্চিত্র। এগুলো হলো সিমশার (মাল্টা), উইন উইন (সুইজারল্যান্ড), আ গান ইন ইচ হ্যান্ড (স্পেন), প্যাডিংটন (যুক্তরাজ্য), অ্যাটিলা মার্সেল (ফ্রান্স), অ্যাটমেন (অস্ট্রিয়া), দ্য হান্ড্রেড ইয়ারস ওল্ড ম্যান (সুইডেন), ফিন (নেদারল্যান্ডস), দ্য অ্যাগ্রিমেন্ট (ডেনমার্ক), লেসনস অব আ ড্রিম (জার্মানি), ভেসনা (স্লোভেনিয়া), দ্য লিজেন্ড অব দ্য ফ্লাইং কাপরিয়ান (দ্য স্লোভাক রিপাবলিক), বিফোর ফ্লাইং ব্যাক টু আর্থ (দ্য রিপাবলিক অব লিথুনিয়া), রাফিক (নরওয়ে) এবং দ্য আওয়ার্স অব দ্য লিনক্স (ডেনমার্ক)।সিনেপ্লেক্স কর্তৃপক্ষ জানায়, ৩ থেকে ১১ ডিসেম্বর পর্যন্ত প্রতিদিন ২০০ টাকার বিনিময়ে টিকিট সংগ্রহ করে উৎসবে অংশ নেওয়া ছবিগুলো দেখতে পারবেন দর্শকেরা। বিস্তারিত: cineplexbd.com/EU-Film-Festival-2015
