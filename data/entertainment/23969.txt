
বলিউড অভিনেত্রী মনীষা থাকেন ভারতে, আর তাঁর পুরো পরিবার নেপালে। পরিবারের সবার সঙ্গে তাঁর সম্পর্ক খুব ঘনিষ্ঠ। কিন্তু দূরে থাকার কারণে পরিবারকে সব সময় খুব মিস করেন এ অভিনেত্রী। ২০১০ সালে নেপালের ব্যবসায়ী সম্রাট দহলকে বিয়ে করেছিলেন মনীষা। দুই বছর পর তাঁদের বিচ্ছেদ হয়ে যায়। একাকিত্ব কাটাতে মনীষা এখন সন্তান দত্তক নেওয়ার কথা ভাবছেন। দিন কয়েক আগে এক সাক্ষাৎকারে সাংবাদিকদের তিনি এ কথা জানান। দীর্ঘদিন ক্যানসারে ভুগেছেন মনীষা। অবশ্য চিকিৎসার পর এখন তিনি সুস্থ আছেন। এরপর নতুন কয়েকটি ছবিতে অভিনয়ও করেছেন। সামনে নবাগত পরিচালক প্রমিতা সেনগুপ্তর একটি ছবিতেও অভিনয় করার কথা তাঁর। এ ছাড়া শিগগিরই নিজেই সিনেমার চিত্রনাট্য লেখার ও পরিচালনার পরিকল্পনা করেছেন।নতুন করে মনীষার জীবনে কর্মব্যস্ততা ফিরে এলেও দিন শেষে শূন্য বাড়িতে ফিরতে তাঁর আর ভালো লাগছে না। ৪৬ বছর বয়সী এই অভিনেত্রীর ভাষায়, ‘কাজ শেষে শূন্য বাড়িতে ফিরে নিজেকে আমার খুব একা মনে হয়। আর ছোটবেলা থেকেই আমি সন্তান দত্তক নেওয়ার ব্যাপারে আগ্রহী।’ মনীষা একটি মেয়েশিশু দত্তক নিতে চান। তাহলে একাকিত্ব ঘোচাতে পুনরায় বিয়ের কথা কেন ভাবছেন না? মনীষার উত্তর, ‘কে না চায় বিয়ে করতে? যদি তেমন কাউকে পাই তাহলে হয়তো বিয়ের ব্যাপারে ভেবে দেখতে পারি। তবে আপাতত সন্তান দত্তক নেওয়ার মাধ্যমেই নতুন পরিবার তৈরির কথা ভাবছি।’ আসন্ন ছবি ‘মৌলি’তে মনীষা ২০ বছর বয়সী এক তরুণের মায়ের চরিত্রে অভিনয় করবেন। বলিউড বাবল
