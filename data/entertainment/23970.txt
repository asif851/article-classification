
আজ পপগুরু আজম খানের পঞ্চম মৃত্যুবার্ষিকী। এ উপলক্ষে গত শুক্রবার বৈশাখী টেলিভিশনের সরাসরি গানের আয়োজন ‘সময় কাটুক গানে গানে’ অনুষ্ঠানে তাঁর গাওয়া স্বল্প পরিচিত গানগুলো গাইলেন বড় মেয়ে ইমা খান। এবারই প্রথম টেলিভিশনে সরাসরি গানের অনুষ্ঠানে দেখা গেল তাঁকে।বাবাকে নিয়ে ইমা খান বলেন, ‘বাবা চাইতেন আমি যেন নিয়মিত গান করি। আমাকে তিনি গান শেখার স্কুলেও ভর্তি করিয়েছিলেন। অতি উৎসাহী বাবা আমাকে গিটারও শিখিয়েছেন। আফসোস, টিভি পর্দায় বাবা আমার গান গাওয়া দেখে যেতে পারেননি।’ অনুষ্ঠানে ইমা খান আজম খানের গাওয়া ‘ও মন রসনা’, ‘শহর থেকে অনেক দূরে’, ‘আমি লালনও নই, রবিও নই’ গান তিনটি গেয়েছেন।টেলিভিশনে সরাসরি গান গাওয়ার অভিজ্ঞতা কেমন ছিল?ইমা বলেন, ‘ঠান্ডা লাগায় শুক্রবার রাতে ভালোমতো গান গাইতে পারিনি। বাবা যে গানগুলো মঞ্চে খুব একটা গাইতেন না, কিন্তু তাঁর খুব প্রিয় ছিল, সে গানগুলো করেছি। তরুণ প্রজন্ম তাঁর জনপ্রিয় গানগুলো বেশি শোনে। তাঁর বন্ধু-সহশিল্পীরাও জনপ্রিয় গানগুলোই বেশি গেয়ে থাকেন। কিন্তু বাবার আরও অনেক ভালো ভালো গান আছে। সেগুলো কেউ গায় না। তাই জীবনের প্রথম সরাসরি গানের অনুষ্ঠানে বাবার পছন্দের সেই গানগুলো গেয়ে ভালো লেগেছে।’
