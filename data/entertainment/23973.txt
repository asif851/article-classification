
বাংলাদেশের জয়া আহসান অভিনীত টালিউডের ছবি রাজকাহিনী নিয়ে এখন ভারতজুড়ে আলোচনা। মুক্তির অপেক্ষায় থাকা এই ছবি নিয়ে সম্প্রতি মন্তব্য করলেন বলিউডের প্রযোজক মুকেশ ভাট। বললেন, ‘ছবির শিল্পীদের সাহসী অভিনয় দেখে মুগ্ধ হয়েছি। আলিয়া আর বিদ্যা বালানকে বলেছি ছবিটা দেখতে।’হঠাৎ আলিয়া আর বিদ্যা বালান কেন? পাঠকের মনে এমন প্রশ্নের উদয় হতেই পারে। ভারতীয় পত্রিকা টাইমস অব ইন্ডিয়ার বরাতে জানা গেছে, শিগগিরই তৈরি হতে যাচ্ছে রাজকাহিনীর বলিউড সংস্করণ। ছবিটির নাম হবে লাকির। ভারতের মুম্বাই থেকে তা প্রথম আলোকে নিশ্চিত করেছেন রাজকাহিনীর পরিচালক সৃজিত মুখোপাধ্যায়। তিনি বলেছেন, ‘বলিউডে রাজকাহিনীর রিমেকের বিষয়টি একেবারেই প্রাথমিক পর্যায়ে রয়েছে। তবে এটি আমাদের জন্য অনেক বড় খবর।’বলিউডের জন্যও ছবিটি পরিচালনা করবেন সৃজিত। যৌথভাবে এর প্রযোজনা করবে কলকাতার শ্রী ভেঙ্কাটেশ ফিল্মস এবং মহেশ ও মুকেশ ভাটদের প্রতিষ্ঠান বিশেষ ফিল্মস। তাই বিদ্যা ও আলিয়াকে মুকেশ ভাটের রাজকাহিনী দেখার অনুরোধ করাকে এখন নতুনভাবে দেখছেন বলিউডপ্রেমীরা!১৬ অক্টোবর কলকাতায় মুক্তি পাবে রাজকাহিনী। বাংলাদেশি অভিনেত্রী জয়া আহসান এতে অভিনয় করছেন একটি গুরুত্বপূর্ণ চরিত্রে। ৩০ অক্টোবর অনুষ্ঠেয় মুম্বাই আন্তর্জাতিক চলচ্চিত্র উৎসবেও ছবিটি প্রদর্শিত হবে। এরপর পশ্চিমবঙ্গ ছাড়াও ভারতের বিভিন্ন রাজ্যে মুক্তি দেওয়া হবে রাজকাহিনী। জানিয়েছেন সৃজিত।এদিকে রাজকাহিনীর প্রযোজনা প্রতিষ্ঠান শ্রী ভেঙ্কাটেশ ফিল্মসের পক্ষ থেকে শ্রীকান্ত মোহতা জানান, ছবিটিকে বাংলাদেশে মুক্তি দেওয়ার ব্যাপারে শিগগিরই প্রক্রিয়া শুরু করবেন তাঁরা। একই কথা জানিয়েছেন সৃজিতও।এর আগে একটি ভারতীয় পত্রিকা সৃজিতের বরাত দিয়ে জানায়, টালিউডে রাজকাহিনী তৈরি হয়েছে ১৯৪৭ সালের দেশ বিভাগের সময় ভারত ও বাংলাদেশের বিভক্ত হওয়ার গল্প নিয়ে। বলিউডে ছবিটি তৈরি হবে পাঞ্জাব ও পাকিস্তানের বিভাগ নিয়ে। সৃজিত তাঁর প্রথম হিন্দি ছবির পাণ্ডুলিপি লেখার জন্য এরই মধ্যে প্রস্তাব দিয়েছেন পশ্চিমবঙ্গের জনপ্রিয় কবি শ্রীজাতকে।
