
হলিউডের ‘মুভি মুঘল’ হার্ভি ওয়েনস্টিন এত দিন বিখ্যাত ছিলেন সিনেমার নির্মাতা হিসেবে। মাত্র কয়েক দিনেই তাঁর সুনামের পাহাড় দুমড়েমুচড়ে গেছে কেবল একটি অভিযোগে। হার্ভির বিরুদ্ধে আনা হয়েছে যৌন হয়রানির গুরুতর অভিযোগ।
হলিউডের শীর্ষস্থানীয় অনেক অভিনেত্রী এই প্রযোজকের বিরুদ্ধে যৌন হয়রানির অভিযোগ এনেছেন। এ জন্য সম্প্রতি অস্কার একাডেমি থেকে বহিষ্কার করা হয়েছে হার্ভিকে। ভুক্তভোগী নারীদের সমর্থনে সামাজিক যোগাযোগমাধ্যমে শুরু হয়েছে হ্যাশট্যাগ মিটু (#metoo) ক্যাম্পেইন।
সম্প্রতি ভারতীয় তারকা প্রিয়াঙ্কা চোপড়াও এ বিষয়ে মুখ খুলেছেন। তিনি বলেন, বলিউডেও হরহামেশা ঘটছে এমন যৌন হেনস্তার ঘটনা। অথচ বলিউডের আরেক তারকা টিসকা চোপড়া অভিযুক্ত ব্যক্তিদের পাশাপাশি দুষলেন যিনি অভিযোগ করছেন, তাঁকেও। তাঁর এই মন্তব্যে সামাজিক যোগাযোগমাধ্যমে তোলপাড় চলছে।
টিসকা বলেন, যৌন হেনস্তার জন্য নারীরাও দায়ী। কারণ, এমন পরিস্থিতি তাঁরা নিজেরাই তৈরি করেন। কেউ ডাকলেই কেন নারীরা হোটেলের রুমে যেতে রাজি হবেন?
টিসকা অভিযোগকারী ব্যক্তিদের উদ্দেশে কিছু প্রশ্ন করেন। তিনি বলেন, কেন সেই নারীরা নিজের নিরাপত্তার কথা আগে ভাবেন না? তাঁরা কি আগে জানতেন না যে সেই ব্যক্তির ভাবমূর্তি কেমন?
মেয়েদের মধ্যে অনেকে অল্প সময়ের মধ্যে তারকাখ্যাতি চান বলেই নাকি তাঁদের ব্যবহার করতে পারেন মিডিয়ার কিছু ক্ষমতাধর ব্যক্তি। এ জন্য টিসকা মেয়েদেরও দায়ী মনে করেন। তিনি নারীদের ‘না’ বলার অভ্যাস করতে বলেন।
‘তারে জামিন পার’ সিনেমার এই শিল্পীর এ ধরনের বক্তব্যে খেপেছেন একদল মানুষ। তাঁদের মতে, টিসকার এ কথা সেসব বিতর্কিত ব্যক্তির পক্ষে যাচ্ছে। এর আগে ভৈরবী গোস্বামী নামের আরেকজন বলিউড তারকাও এই ধরনের মন্তব্য করে সমালোচিত হন। তবে প্রিয়াঙ্কা চোপড়া, কালকি কোচলিন, সোয়ারা ভাস্করসহ বলিউডের বেশির ভাগ নায়িকাই অবস্থান নিয়েছেন যৌন হেনস্তাকারীর বিপক্ষে। শুধু বলিউড তারকারাই নন, সাধারণ অনেক নারীও যৌন নিপীড়নের প্রতিবাদে নিজেদের জীবনের অভিজ্ঞতা তুলে ধরছেন, মিটু হ্যাশট্যাগে। হিন্দুস্তান টাইমস, ইন্ডিয়া টুডে, স্কুপ হুপ
