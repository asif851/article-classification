
নিউইয়র্কের বিভিন্ন মনোরম লোকেশনে নিজের একটি মিউজিক ভিডিওর শুটিং সম্পন্ন করেছেন এ সময়ের জনপ্রিয় সংগীতশিল্পী হৃদয় খান। প্রায় দেড় মাস যুক্তরাষ্ট্রে কাটিয়ে গত ১৬ জুন দেশে ফিরেছেন তিনি। সেখানে ঢালিউড অ্যাওয়ার্ডসহ বেশ কিছু স্টেজ শোতে অংশগ্রহণ করেন হৃদয়।গানটি সম্পর্কে জানতে চাইলে হৃদয় বলেন, আমার দ্বিতীয় অ্যালবামে করা ‘আজো একই’ শিরোনামের গান এটি। ‘সবকিছু বদলে যায় সময়ের স্রোতের টানে, সময়ের মরীচিকায় জীবন হারায় মানে, বদলেছ তুমি আমায় ভুলে, সেই আমি তোমারই আশায়, তোমারই ভালোবাসায় আছি একই, চেয়ে দেখ সবি বদলায়, শুধু আমি আজো একই’—গুঞ্জন রহমানের লেখা এ গানটি মেলো রক ধাঁচের।হৃদয় বলেন, এ ধরনের গান শ্রোতারা আমার কাছে খুব একটা পায়নি। তাই একটু ব্যতিক্রম কিছু দেওয়ার ইচ্ছে থেকেই গানটির মিউজিক ভিডিও করা। এই গানের শুটিংয়ে অংশ নিয়েছেন নিউইয়র্কের এক মডেল। হৃদয় বলেন, আমি নিজেই মিউজিক ভিডিওটি পরিচালনা করেছি। আগামী ঈদে বিভিন্ন চ্যানেলে মিউজিক ভিডিওটি মুক্তি দেওয়া হবে।এখন কি নিয়ে ব্যস্ততা জানতে চাইলে তিনি বলেন, যুক্তরাষ্ট্রে যাওয়ার আগে ‘এক পৃথিবী প্রেম’, ‘আরও ভালোবাসব তোমায়’, ‘সুইটহার্ট’ ও ‘লাভ ম্যারেজ’-এই চারটি ছবির গান করে গিয়েছিলাম। এগুলোর কিছু কাজ বাকি, তা শেষ করছি। পাশাপাশি নতুন একজন শিল্পীর একটি অ্যালবামে কাজ করছি।
