
৫ জানুয়ারি ছিল বলিউড তারকা দীপিকা পাড়ুকোনের জন্মদিন। এবার জন্মদিনটা প্রেমিক রণবীর সিংয়ের সঙ্গে শ্রীলঙ্কায় কাটিয়েছেন দীপিকা। নববর্ষও দুজন একসঙ্গে উদ্‌যাপন করেছেন। শোনা যায়, জন্মদিনেই প্রেমিকের সঙ্গে দীপিকা বাগদান হয়েছে। কিন্তু এখনো তা নিশ্চিত করেননি দীপিকা, রণবীর কিংবা তাঁদের সঙ্গে সংশ্লিষ্ট কেউ। শ্রীলঙ্কা থেকে মুম্বাই ফেরার পর দীপিকার অনামিকায় কোনো আংটিও খুঁজে পায়নি পাপারাজ্জিরা। তবে জানা গেছে, জন্মদিনে রণবীরের পরিবারের পক্ষ থেকে বিশেষ উপহার পেয়েছেন দীপিকা। অনেকই প্রশ্ন করেছেন, এই উপহার কি দীপিকা-রণবীরের বিয়ের পূর্বাভাস? 
দীপিকা ও রণবীরের ঘনিষ্ঠ সূত্র জানিয়েছে, জন্মদিনে দীপিকা পাড়ুকোনকে রণবীরের মা-বাবা দামি হীরার সেট আর জমকালো শাড়ি উপহার দিয়েছেন। শাড়িটি নকশা করেছেন ভারতের জনপ্রিয় ডিজাইনার সব্যসাচী মুখার্জি। এই ডিজাইনারই গত বছর বহুল আলোচিত কনে আনুশকা শর্মার বিয়ের সব পোশাক নকশা করেছেন। রণবীরের মা অনুজা ভবানী ও বাবা জগজিৎ সিং ভবানী বউ হিসেবে দীপিকাকে বেশ পছন্দ করেন। এদিকে দীপিকার বাবা সাবেক ব্যাডমিন্টন খেলোয়াড় প্রকাশ পাড়ুকোনের সঙ্গেও রণবীরের চমৎকার সম্পর্ক। দুই পরিবারেরই তাঁদের ছেলেমেয়ের বিয়েতে সায় আছে, এখন শুধু বাকি আনুষ্ঠানিকতা।
একটি টক শোতে দীপিকাকে ‘ম্যারেজ ম্যাটেরিয়াল’ বলেন রণবীর সিং। তখন অনেকেই খেপে গিয়েছিলেন। এ বিষয়ে প্রকাশ পাড়ুকোনের মন্তব্য চাওয়া হলে তিনি বলেন, ‘বাবা হিসেবে আমি সব সময় দীপিকাকে নিজের সিদ্ধান্ত নেওয়ার স্বাধীনতা দিয়েছি। এই বিষয়েও সে যা চায়, তা-ই করতে পারে।’
দীপিকা পাড়ুকোন ও রণবীর সিং একসঙ্গে সঞ্জয় লীলা বানসালির ‘গলিয়ো কি রাস লীলা-রাম লীলা’, ‘বাজিরাও মাস্তানি’ ও ‘পদ্মাবত’ ছবিতে কাজ করেছেন। ডেকান ক্রনিকল
