



নিজেকে ভেঙেচুরে নতুনভাবে তৈরি করছেন সিয়াম।
এরই মধ্যে আট কেজি ওজন কমিয়েছেন।
আরও ১২ কেজি কমাতে হবে।


পরিচিত কেউ হঠাৎ সিয়ামকে দেখে চমকে যান। শুরুতেই প্রশ্ন, তোমার কী হয়েছে? কোনো অসুখ? তোমাকে এমন দেখাচ্ছে কেন?—এমনি নানা প্রশ্ন। তাতে একটুও বিচলিত হন না সিয়াম। কারণ দর্শকের সামনে আসার জন্য নিজেকে ভেঙেচুরে নতুনভাবে তৈরি করছেন। এরই মধ্যে ৮ কেজি ওজন কমিয়েছেন, আরও ১২ কেজি কমাতে হবে। নিজের ওজন ৬৫ কেজি করার জন্য এখন কঠিন সংগ্রাম করছেন সিয়াম।
কীভাবে? সিয়াম বললেন, ‘খাবার খাওয়া প্রায় বন্ধই হয়ে গেছে। কত দিন যে পছন্দের সব খাবার খাওয়া হয় না। মনে হয় আর খেতেও পারব না।’ এখন কী কী খাচ্ছেন? ‘পুষ্টিবিদের পরামর্শ নিয়েছি। তিনি যেভাবে নির্দেশনা দিয়েছেন, তা মেনে চলছি। প্রতিদিন একবেলা গ্রিলড চিকেন খাচ্ছি। বাকি সময় ফল আর সালাদ।’ বললেন তিনি।
জানালেন, ‘পোড়ামন ২’ ছবির শুটিং শেষ। এখন ডাবিং করছেন। ছবিটি পয়লা বৈশাখ উপলক্ষে মুক্তি দেওয়ার পরিকল্পনা করছে প্রযোজনা প্রতিষ্ঠান জাজ মাল্টিমিডিয়া। এরপর এই ছবির পরিচালক রায়হান রাফির আরেকটি ছবির কাজ করবেন সিয়াম। ওই ছবির নাম ‘দহন’। জানালেন, এই ছবির জন্যই নিজেকে নতুনভাবে তৈরি করছেন। দর্শক যাতে তাঁকে দেখে পছন্দ করেন, তা মাথায় রেখে ওজন কমানোর পরিকল্পনা করছেন।
‘দহন’ ছবিতে আবারও জুটি হচ্ছেন সিয়াম ও পূজা চেরি। সিয়াম জানালেন, ‘পোড়ামন ২’ ছবিতে তিনি যে চরিত্রে অভিনয় করেছেন, ‘দহন’ ছবিতে অভিনয় করবেন ঠিক উল্টো চরিত্রে। তা নিয়ে এখনই কিছু জানাতে চাননি। ছবিতে আরও কিছু চমক থাকবে, আর তা নাকি জানাবে প্রযোজনা প্রতিষ্ঠান জাজ মাল্টিমিডিয়া।
