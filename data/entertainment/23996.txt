
বিখ্যাত নাট্যকার শেক্‌সপিয়ারের কালজয়ী নাটক ‘রোমিও অ্যান্ড জুলিয়েট’। ঢাকা থিয়েটারের প্রযোজনায় এবং ব্রিটিশ কাউন্সিলের আয়োজনে শারীরিক প্রতিবন্ধীদের অভিনয়ে ভিন্নরূপে তৈরি হয়েছে নাটকটি। পরিবর্তিত ‘এ ডিফারেন্ট রোমিও অ্যান্ড জুলিয়েট’ নাম নিয়ে বছর দেড়েক পর নাটকটি আগামী মঙ্গলবার সন্ধ্যায় বাংলাদেশ শিল্পকলা একাডেমির জাতীয় নাট্যশালার মূল মিলনায়তনে আবার মঞ্চস্থ হবে। এটি হবে নাটকটির তৃতীয় প্রদর্শনী।
অমর প্রেমের বিয়োগান্ত কাহিনি রোমিও আর জুলিয়েটের গল্প নিয়ে বিন্যস্ত হওয়া নাটকটিতে শেষ পর্যন্ত প্রেমিকযুগলের করুণ মৃত্যুর বিষয়টি উঠে আসে। নাটকটির নির্দেশনা দিয়েছেন গ্রে আই থিয়েটারের শিল্পনির্দেশক জেনি সিইলি, প্রযোজক নাসির উদ্দীন ইউসুফ।
দুজন রোমিও এবং দুজন জুলিয়েট অভিনয় করছেন এই নাটকে। তাঁদের সবাই শারীরিক প্রতিবন্ধী। এঁদের একজন আবার বাক্‌প্রতিবন্ধীও। একজন সংলাপ বলেন, অপরজন ইশারা ভাষায় জানান ভালোবাসার কথা।
নাটকটির বিভিন্ন চরিত্রে অভিনয় করছেন রাব্বি মিয়া ও তাইফুর রহমান রোমান (ইশারা ভাষা) এবং জুলিয়েট চরিত্রে শাকিলা জাফর ও জান্নাতুল ফেরদৌস স্মৃতি (ইশারা ভাষা), সাদ্দাম হোসেন, আফসারউদ্দিন রিয়াদ (ইশারা ভাষা), শরিফুল ইসলাম, রহমান সজল (ইশারা ভাষা), মুর্শিদ মিয়া, মনির হোসেন সিকদার, পারভীন আক্তার, শরিফ হাসান চৌধুরী, মহুয়া আক্তার মুক্তা, নূর ইসলাম রিপন (ইশারা ভাষা)।
