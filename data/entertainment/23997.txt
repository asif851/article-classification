
অভিনেত্রী জয়া আহসানকে ধন্যবাদ দিলেন প্রধানমন্ত্রী শেখ হাসিনা। আজ সোমবার বঙ্গবন্ধু আন্তর্জাতিক সম্মেলন কেন্দ্রে জাতীয় চলচ্চিত্র পুরস্কার প্রদান শেষে বক্তৃতার সময় জয়াকে ধন্যবাদ দেন প্রধানমন্ত্রী। 
এক জাঁকজমকপূর্ণ অনুষ্ঠানের মধ্য দিয়ে আজ সোমবার বিকেলে জাতীয় চলচ্চিত্র পুরস্কার-২০১৫ প্রদান করা হয়। এতে ২৫ বিভাগে ৩১ জন শিল্পী ও কলাকুশলী পুরস্কৃত হন। ২০১৫ সালে মুক্তি পাওয়া ‘জিরো ডিগ্রি’ সিনেমায় অভিনয়ের জন্য শ্রেষ্ঠ অভিনেত্রীর পুরস্কার পেয়েছেন জয়া আহসান।
প্রধানমন্ত্রী শেখ হাসিনা জয়া আহসানকে ধন্যবাদ দিয়ে বলেন, ‘আজকে দেশের বাইরে বড় একটি পুরস্কার পাওয়ার কথা ছিল যার, সেখানে সে অংশ না নিয়ে এ অনুষ্ঠানে উপস্থিত হয়েছে সে। এতে বোঝা যায়, দেশের প্রতি তার (জয়া আহসান) কতটা ভালোবাসা, কতটা টান! এ জন্য তাকে ধন্যবাদ।’
অনুষ্ঠানে সভাপতিত্ব করেন তথ্যমন্ত্রী হাসানুল হক ইনু। বিশেষ অতিথি ছিলেন তথ্য মন্ত্রণালয়সংক্রান্ত সংসদীয় স্থায়ী কমিটির চেয়ারম্যান এ কে এম রহমত উল্লাহ। স্বাগত বক্তব্য দেন তথ্যসচিব মর্তুজা আহমেদ। মন্ত্রী, প্রধানমন্ত্রীর উপদেষ্টা, সংসদ সদস্য, পদস্থ সরকারি কর্মকর্তা ও গণ্যমান্য ব্যক্তিরা এ সময় উপস্থিত ছিলেন।
