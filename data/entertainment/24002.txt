
কথা ছিল বাংলাদেশের গাজীপুরে ভাওয়াল জমিদার বাড়ি, ভাওয়াল রাজার জাদুঘর ও আশপাশের এলাকায় শুটিং হবে ভারতের কলকাতার নির্মাতা সৃজিত মুখার্জির এক যে ছিল রাজা ছবির। বিষয়টি নিয়ে বেশ কিছুদিন ধরে গবেষণাও চালিয়েছিল এ নির্মাতার দলবল। কিন্তু শেষ নাগাদ আর বাংলাদেশে শুটিং করা গেল না। এক যে ছিল রাজা ছবির কাজ শুরু হলো ভারতের কলকাতায়। তাতে অংশ নিতে এখন কলকাতায় আছেন বাংলাদেশের অভিনেত্রী জয়া আহসান।
কলকাতা থেকে মুঠোফোনে নির্মাতা সৃজিত মুখার্জি তাঁর নতুন ছবিটি নিয়ে বলেন, ‘বাংলাদেশের যৌথ প্রযোজনায় ছবি নির্মাণের নীতিমালা-সংক্রান্ত ঝামেলা এখনো শেষ হয়নি। শুটিংয়ের অনুমতি, বিদেশি শিল্পীদের কাজের অনুমতি—এসব ঠিকঠাক করে তা মেনে কাজ করতে গেলে লম্বা সময় লেগে যাবে। তাই কলকাতাতেই শুটিং করেছি।’
১ জানুয়ারি থেকে উত্তর কলকাতার নাহা জমিদার বাড়িতে ছবির দৃশ্য ধারণের কাজ শুরু হয়েছে। ভাওয়াল রাজার জমিসংক্রান্ত মামলা নিয়ে এক যে ছিল রাজা ছবির কাহিনি। এতে ভাওয়াল সন্ন্যাসী চরিত্রে অভিনয় করছেন যিশু সেনগুপ্ত। তাঁর বোন মৃন্ময়ী দেবী চরিত্রটি করছেন জয়া আহসান।
গতকাল শুটিংয়ের ফাঁকে কাজের অভিজ্ঞতা নিয়ে কলকাতা থেকে মুঠোফোনে জয়া বললেন, ‘ভালো লাগছে। বড় কথা হলো, ১৯০৩ থেকে ১৯৪৭ সাল পর্যন্ত সময়কাল ধরে ছবির গল্প। তখনকার সাজপোশাকে অভিনয় করছি।’ তাঁর সাজপোশাকের ব্যাপারে জানতে চাইলে জয়া বলেন, শুটিংয়ের সময় শিল্পীদের চরিত্র কিংবা সাজসজ্জার ব্যাপারে কিছু বলা বারণ আছে। শুটিং সেটে ছবি তোলার ওপর কড়াকড়ি আরোপ করা হয়েছে। কারণ, পরিচালক চান না শুটিং শেষ না হওয়া পর্যন্ত ছবির গোমর ফাঁস করতে।
এ মাসেই শেষ হবে এক যে ছিল রাজার প্রথম ধাপের শুটিং। ছবিতে আরও অভিনয় করছেন অপর্ণা সেন, অঞ্জন দত্ত, অনির্বাণ ভট্টাচার্য প্রমুখ।
