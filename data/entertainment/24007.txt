
‘আমার বিশাল ক্ষতি হয়ে গেল! আমার সবকিছু নিয়ে গেছে!’ আজ শুক্রবার দুপুরে ফোনে প্রথম আলোকে এভাবেই বললেন নির্মাতা ও অভিনেতা কাওসার চৌধুরী। জানালেন, আজ রাতের যেকোনো সময় রাজধানীর লালমাটিয়ায় এফ ব্লকে দ্বিতীয় তলায় তাঁর বাসায় জানালার গ্রিল কেটে ল্যাপটপ, ভিডিও ক্যামেরা, দুটি হার্ডডিস্ক আর টাকা চুরি হয়েছে। ঘটনার খবর জানতে পেরে আজ সকালে মোহাম্মদপুর থানার পুলিশ এসে সবকিছু দেখে গেছে। পুলিশের ধারণা, এটা শুধুই চুরির ঘটনা আর তা ছিঁচকে চোরদের কাজ।
কাওসার চৌধুরী জানান, লালমাটিয়া মহিলা কলেজের উল্টো দিকে তাঁর বাসা। এখানে স্টাডি রুমে তিনি রাত ১২টা পর্যন্ত কাজ করেছেন। এরপর তিনি শোবার ঘরে গিয়ে ঘুমিয়ে পড়েন। রাতে চোর দ্বিতীয় তলায় তাঁর স্টাডি রুমের জানালার গ্রিল কেটে ভেতরে প্রবেশ করে। রুম থেকে চোর ল্যাপটপ, সনির এক্স-৭০ মডেলের নতুন ভিডিও ক্যামেরা, দুটি হার্ডডিস্ক আর নগদ ৪৫ হাজার টাকা নিয়ে যায়।
দেশের বিভিন্ন জায়গায় ছড়িয়ে থাকা বধ্যভূমি নিয়ে তথ্যচিত্র নির্মাণ করছেন কাওসার চৌধুরী। এখন এই তথ্যচিত্রের দৃশ্য ধারণ করছেন। সরকারি অনুদান পাওয়া ‘বধ্যভূমি’ তথ্যচিত্রের জন্য সম্প্রতি ধারণ করা অনেক ফুটেজ ছিল একটি হার্ড ডিস্কে। আরেকটি হার্ড ডিস্কে ছিল ঢাকা বিশ্ববিদ্যালয়ে সম্প্রতি অনুষ্ঠিত প্রফেসর ইমেরিটাসদের সংবর্ধনার সম্পূর্ণ ফুটেজ, ‘গণ-আদালত’ তথ্যচিত্রের জন্য ধারণ করা দুজন গুরুত্বপূর্ণ ব্যক্তির সাক্ষাৎকারের ফুটেজসহ কিছু গুরুত্বপূর্ণ কাজের ফুটেজ। কাওসার চৌধুরী জানান, গুরুত্বপূর্ণ হলেও সময়ের অভাবে এসব ফুটেজ অন্য কোনো জায়গায় সংরক্ষণ করা হয়নি।
এ ব্যাপারে মোহাম্মদপুর থানার পুলিশের সহকারী উপপরিদর্শক মো. এনামুল হক জানান, পুলিশ ঘটনাস্থল পরিদর্শন করেছে। তারা মৌখিক অভিযোগ পেয়েছে। তবে লিখিত অভিযোগ পাওয়ার পর প্রয়োজনীয় ব্যবস্থা নেওয়া হবে।
 
