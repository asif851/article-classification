
বিগত কয়েক বছরের ধারাবাহিকতায় উদীচী শিল্পীগোষ্ঠী আয়োজন করতে যাচ্ছে ‘সত্যেন সেন গণসংগীত উৎসব ও জাতীয় গণসংগীত প্রতিযোগিতা-২০১৬।’ ‘মানুষ জাগাও, স্বদেশ জাগাও, বিশ্ব জাগাও সংগীতে’ স্লোগান নিয়ে আগামী শুক্রবার ১ এপ্রিল বিকেল ৪টায় কেন্দ্রীয় শহীদ মিনারে তিনব্যাপী এ আয়োজনের উদ্বোধন করবেন যাত্রাশিল্পের বিবেক গানের বিশিষ্ট শিল্পী গৌরাঙ্গ আদিত্য। উদ্বোধনীতে আরও থাকবেন পশ্চিমবঙ্গের গণসংগীত শিল্পী বিপুল চক্রবর্তী ও অনুশ্রী চক্রবর্তী।আজ বুধবার দুপুরে উদীচীর কেন্দ্রীয় কার্যালয়ে সংবাদ সম্মেলনের মাধ্যমে এ তথ্য জানানো হয়। সংবাদ সম্মেলনে ছিলেন উদীচী কেন্দ্রীয় সংসদের সভাপতি কামাল লোহানী, সহসভাপতি অধ্যাপক বদিউর রহমান, সাধারণ সম্পাদক প্রবীর সরদার ও সহসাধারণ সম্পাদক জামসেদ আনোয়ার তপন।
সংবাদ সম্মেলনে গণসংগীত উৎসব এবং প্রতিযোগিতার নানা বিষয় বিস্তারিতভাবে তুলে ধরেন সংগঠনের সাধারণ সম্পাদক প্রবীর সরদার।তিনি বলেন, ‘দেশের সর্বস্তরের মানুষের মাঝে গণসংগীতকে ছড়িয়ে দেওয়া, গণসংগীতের প্রচার ও প্রসার এবং গণসংগীতকে সংগীতের একটি স্বতন্ত্র ধারা হিসেবে প্রতিষ্ঠার লক্ষ্যে উদীচী’র প্রতিষ্ঠাতা সভাপতি সত্যেন সেনের জন্মদিবস উপলক্ষে প্রতি বছর এই উৎসব আয়োজন করে বাংলাদেশ উদীচী শিল্পীগোষ্ঠী। এবার সপ্তমবারের মতো আয়োজিত হচ্ছে এ উৎসব ও প্রতিযোগিতা।তিনি জানান, ১ এপ্রিল সকাল ১০টায় শিল্পকলা একাডেমির সংগীত ও নৃত্যকলা কেন্দ্র মিলনায়তনে চূড়ান্ত পর্ব অনুষ্ঠিত হবে। ২ এপ্রিল বিকেলে একই স্থানে বিজয়ীদের মাঝে সনদপত্র ও সম্মাননা দেওয়া হবে। ৩ এপ্রিল সন্ধ্যা ৬টায় উৎসবের সমাপনী দিনে পাবলিক লাইব্রেরি মিলনায়তনে সংগীত পরিবেশন করবেন গণসংগীত শিল্পী বিপুল চক্রবর্তী ও অনুশ্রী চক্রবর্তী। ’
