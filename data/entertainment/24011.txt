
প্রায় পাঁচ মাস পরে আবারও শুটিংয়ের কাজ শুরু হয়েছে খিজির হায়াতের ‘প্রতিরুদ্ধ’ ছবিটির। এ ছবির শুটিং শুরু হয়েছিল বছরের শুরুতে। শুটিং চলেছিল এ বছরের এপ্রিল পর্যন্ত। তারপর বেশ কিছু কারণে বন্ধ ছিল সিনেমাটির শুটিংয়ের কাজ।শুটিং বন্ধ থাকা প্রসঙ্গে পরিচালক বললেন, ‘আর্থিক সমস্যা তো ছিলই। তা ছাড়া আমাদের শুটিংয়ের জন্য শীতকালটা দরকার ছিল। এপ্রিলে তো শীত পাওয়া যাবে না। তাই পিছিয়ে নভেম্বরে করছি।’‘প্রতিরুদ্ধ’ ছবি প্রসঙ্গে খিজির হায়াত খান বলেন, ‘আমার নতুন ছবিটি পলিটিক্যাল অ্যাকশন-থ্রিলার ধাঁচের ৷ যখন কেউ ন্যায়বিচার থেকে বঞ্চিত হয়, তখন সে বেছে নেয় বিকল্প পথ-এমনই ভাবনা নিয়ে ছবিটির গল্প৷’পরিচালক জানান, তাঁর প্রযোজনাতেই নির্মিত হচ্ছে এই চলচ্চিত্রটি। তাই একটু থেমে থেমে কাজ করতে হচ্ছে। তবে এরই মধ্যে বেশির ভাগ অংশের কাজ শেষ হয়েছে। এখন শেষ ধাপের শুটিং চলছে।’গেল শুক্রবার রাজধানীর বিভিন্ন রাস্তায় ক্যামেরা নিয়ে ঘুরেছে ‘প্রতিরুদ্ধ’ ছবির টিম। এ ছবির নায়ক অমিত সিনহার বেশ কিছু দৃশ্যধারণের কাজ হয়েছে আউটডোরে। পরিচালক জানালেন, এ মাসেই ‘প্রতিরুদ্ধ’ শুটিং শেষ করার পরিকল্পনা করছেন তিনি। ছবির প্রধান দুই চরিত্রে অভিনয় করেছেন অভিনেত্রী নওশাবা ও অমিত সিনহা।প্রসঙ্গত, পরিচালক খিজির হায়াত প্রথম চলচ্চিত্র নির্মাণ করেছিলেন বীরশ্রেষ্ঠ মতিউর রহমানের জীবনী নিয়ে। ছবির নাম ছিল ‘অস্তিত্বে আমার দেশ’। এরপর তিনি নির্মাণ করেন ফুটবল খেলা নিয়ে চলচ্চিত্র ‘জাগো’। তাঁর তৃতীয় ছবি ‘প্রতিরুদ্ধ’। অ্যাকশনধর্মী এ ছবি নিয়ে আশাবাদী তরুণ এ চলচ্চিত্রকার।
