
ভারতের পশ্চিমবঙ্গের মডেল সোনিকা সিং চৌহানের মৃত্যুর ঘটনায় অভিনেতা বিক্রম চট্টোপাধ্যায়ের বিরুদ্ধে অনিচ্ছাকৃত খুনের মামলা করা হয়েছে।
গতকাল মঙ্গলবার পুলিশের আবেদনের পরিপ্রেক্ষিতে আদালত মামলাটি গ্রহণ করেন। এর আগে বিক্রমের বিরুদ্ধে জামিনযোগ্য ধারায় মামলা হয়। সেই মামলায় তিনি বর্তমানে জামিনে আছেন। তবে এবারের মামলাটি জামিন–অযোগ্য ধারায় করা।
নতুন এই মামলার কারণে বিক্রমকে গ্রেপ্তারে করতে বাধা থাকল না। আর অভিযোগ প্রমাণিত হলে তাঁর যাবজ্জীবন কারাদণ্ডও হতে পারে।
এনডিটিভি অনলাইনের খবরে বলা হয়েছে, গত ২৯ এপ্রিল গাড়ি দুর্ঘটনায় মৃত্যু হয় মডেল সোনিকা সিং চৌহানের। গাড়িটি চালাচ্ছিলেন অভিনেতা বিক্রম চট্টোপাধ্যায়। পুলিশ প্রথমে বিক্রমের বিরুদ্ধে গাফিলতির অভিযোগে মামলা করে। তদন্তে নেমে পুলিশ জানতে পারে, সেই দিন তিনি মদ্যপ ছিলেন। বেপরোয়া গাড়ি চালাচ্ছিলেন। পুলিশ তাই সোনিকার মৃত্যুর জন্য বিক্রমের বিরুদ্ধে বেসামাল ও বেপরোয়া আচরণের অভিযোগ এনে অনিচ্ছাকৃত খুনের ধারাটি যুক্ত করে আবার মামলা করেছে।
ওই দুর্ঘটনায় আহত বিক্রম হাসপাতাল থেকে ছাড়া পেয়ে গাফিলতির মামলায় আদালতে আত্মসমর্পণ করে জামিন পান। তাঁর জামিন পাওয়া নিয়ে সমালোচনা শুরু হয়। প্রকৃত সত্য বের করে আনতে পুলিশের ওপর চাপ বাড়ে। পুলিশ দুই দফায় বিক্রমকে থানায় ডেকে জিজ্ঞাসাবাদ করে। দফায় দফায় জিজ্ঞাসাবাদ করা হয় বিক্রম-সোনিকার বন্ধুদের।
দুর্ঘটনাকবলিত গাড়ির ফরেনসিক পরীক্ষার প্রতিবেদনে বলা হয়, ওই রাতে বিক্রমের গাড়ির গতি একবারও ঘণ্টায় ৯০ কিলোমিটারের নিচে নামেনি। একসময় সেটা ১১৫ কিলোমিটার পর্যন্ত উঠেছিল। দুর্ঘটনার ঠিক আগের কয়েক সেকেন্ডে গাড়িটির গতি ছিল ঘণ্টায় ১০৫ কিলোমিটার থেকে ৯৩ কিলোমিটার।
 
