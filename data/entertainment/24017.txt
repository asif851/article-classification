
সোনালী আশের ব্যবহারকে উৎসাহিত করতে শুরু হচ্ছে পাটের সৃজনশীল নকশার প্রতিযোগিতা। পাট ও রেজিনের সঙ্গে আরও সব উপকরণ মিলিয়ে আসবাবপত্র নির্মাণই হবে এই প্রতিযোগিতার লক্ষ্য। এই কাজে প্রশিক্ষণ দেবেন ফরাসি ও জার্মান প্রশিক্ষকেরা। স্থাপত্যবিদ্যা ও চারুকলার শিক্ষার্থী ও শিল্পীদের এ প্রতিযোগিতায় নকশা জমা দেওয়ার আহ্বান জানানো হয়েছে। ৩৫ বছরের নিচে যে কেউ আসন, নিচু টেবিল, তাক-এর নকশা জমা দিতে পারবেন ২৯ জুলাইয়ের মধ্যে। সেগুলো থেকে সেরা ৮ নকশাকারকে ঢাকায় এক সপ্তাহের একটি কর্মশালায় আমন্ত্রণ জানানো হবে। নকশাগুলোকে বাস্তবে রূপ দিতে সাহায্য করবেন প্রশিক্ষকেরা। অংশ্রগ্রহণকারীরা দুটি দলে দুই প্রকল্প বাস্তবায়নে কাজ করবেন। পরে ঢাকার ফ্রাঙ্কো-জার্মান দূতাবাসে সেসব নিয়ে হবে প্রদর্শনী। প্রতিযোগিতা, কর্মশালা ও প্রদর্শনীর আয়োজন করছে ঢাকার ফরাসি দূতাবাসের সংস্কৃতি কেন্দ্র আলিয়ঁস ফ্রঁসেজ দো ঢাকা, জার্মানির সংস্কৃতি কেন্দ্র গ্যোয়েটে ইনস্টিটিউট, অটবি ও গোল্ড অব বেঙ্গল।
