
চীনে মিস ওয়ার্ল্ডের মঞ্চে ছিলেন ‘মিস ওয়ার্ল্ড বাংলাদেশ’ জেসিয়া ইসলাম। সেখান থেকে ফিরে এসে কাজ নিয়ে মোটেও কোনো তাড়াহুড়ো করেননি। পরিকল্পনা করে তবেই সিদ্ধান্ত নিচ্ছেন। শুরুতেই টিভি নাটকে অভিনয় করবেন। নাটকের নাম ‘ব্যাচেলর ডটকম’। গতকাল রোববার রাতে এই ধারাবাহিকের পরিচালক ইফতেখার শুভর সঙ্গে তাঁর আলোচনা চূড়ান্ত হয়েছে। আজ সোমবার দুপুরে তা নিজেই নিশ্চিত করেছেন জেসিয়া ইসলাম। জানালেন, আগামী ফেব্রুয়ারি মাসে নাটকটির শুটিংয়ে অংশ নেবেন।‘ব্যাচেলর ডটকম’ ধারাবাহিকের গল্পে জেসিয়া ঢাকার মেয়ে। বাবা খুব ধনী। মা মারা যাওয়ার পর বাবা আবার বিয়ে করেছেন। এরপর বাসা ছেড়ে মেয়েটি ভার্সিটির হোস্টেলে ওঠেন। বাবা চান, মেয়ে হোস্টেলে থেকে বাসায় ফিরে আসুক। কিন্তু মেয়েটি বাসায় ফিরতে চান না। ধীরে ধীরে বাবা আর মেয়ের মাঝে টানাপোড়েন তৈরি হয়। এদিকে হোস্টেলের পরিবেশের সঙ্গে তাল মেলাতে পারে না মেয়েটি। এখানে অন্য মেয়েদের সঙ্গে তার ঝামেলা তৈরি হয়।অভিনয় জেসিয়া ইসলামের কাছে নতুন নয়। এর আগে মাবরুর রশীদ বান্নাহর একটি স্বল্পদৈর্ঘ্য চলচ্চিত্রে অভিনয় করেন তিনি। এবার বললেন, ‘ব্যাচেলর ডটকম’ ধারাবাহিকে তাঁর চরিত্রটি খুব পছন্দ হয়েছে। আর তিনি আশা করছেন, নাটকটি তাঁর ক্যারিয়ারে ভিন্নমাত্রা যোগ করবে।‘ব্যাচেলর ডটকম’ ধারাবাহিকটি প্রচারিত হচ্ছে একুশে টিভিতে। এই নাটকে অভিনয় করছেন নিলয় আলমগীর, জোভান, নাদিয়া, আইরিন, তানিয়া বৃষ্টি, সিদ্দিক, বাঁধন, ফারুখ আহমেদ, আহমেদ রুবেল, বড়দা মিঠু, কাজী উজ্জ্বল, তুলনা আল হারুন, ফারজানা রিক্তা প্রমুখ।
