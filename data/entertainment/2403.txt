
নিজের অভিনীত কোনো ছবি মুক্তি পায়নি এবার। তাতে কি, ঈদের দিন ঠিকই বিভিন্ন প্রেক্ষাগৃহে যাবেন চলচ্চিত্রভিনেতা বাপ্পী চৌধুরী। জানালেন, ঈদের দিন সকাল থেকেই ঢাকার বিভিন্ন প্রেক্ষাগৃহে ঢু মারবেন তিনি। শুরুতেই যাবেন মধুমিতা সিনেমা হলে। সেখানে দেখবেন ‘শিকারী’ ছবিটি। তারপর যাবেন বলাকায়। বিকেলের শো তে দেখবেন ‘বাদশা’ চলচ্চিত্রটি। সেটি শেষ করে সময় থাকলে সোজা চলে যাবেন মিরপুর। সেখানে সনি সিনেমা হলে দেখবেন রাতের শো। এভাবে ঈদের দিনই দেখে শেষ করবেন তিনটি সিনেমা। পরের দিন বাকী আরেকটি সিনেমা দেখার ইচ্ছে আছে তাঁর। বললেন, ‘আমি শুধু অভিনেতাই নই, একজন দর্শকও। তাই সেই দর্শক মনের ক্ষুধা মেটাতেই বিভিন্ন প্রেক্ষাগৃহে যাব। আর ঈদে মুক্তি পাওয়া ছবিগুলি দেখার লোভ তো রয়েছেই। ঈদে শাকিব ভাইয়ের তিনটি ছবি মুক্তি পাচ্ছে। এটাও একটা বড় ব্যাপার। তাই শাকিব ভাইয়ের ছবি দেখা থেকে বঞ্চিত হতে চাই না। আর আমি বরাবরই প্রেক্ষাগৃহে বসে দেশের চলচ্চিত্রগুলো উপভোগ করতে চাই।’তবে সিনেমা হলে যাওয়ার সময় একা যাবেন না। সঙ্গে থাকবে বন্ধুরা। যাদের সঙ্গেই অবসর সময়টা আড্ডা মেরে কাটান তিনি। ছবি দেখা শেষ করে ৯ তারিখ থেকে আবার শুটিংয়ে ঢুকবেন এ অভিনেতা। শাহনেওয়াজ শানুর ‘নায়কবাজি’ সিনেমার শুটিং চলছে এখন। এই ছবিতে তাঁর বিপরীতে অভিনয় করছেন মাহিয়া মাহী। আগামী ঈদুল আজহায় ছবিটি মুক্তির কথা রয়েছে বলে জানালেন এ অভিনেতা।
