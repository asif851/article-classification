
বহুদিন পর একসঙ্গে কোনো জরিপের তালিকা শীর্ষে নাম উঠল বলিউডের তারকা শাহরুখ খান ও কাজলের। টাইমস সেলেবেক্স-এর ডিসেম্বরের তালিকাশীর্ষে নাম উঠেছে এই দুই তারকা অভিনয়শিল্পীর।দীর্ঘ পাঁচ বছর পর জুটি হিসেবে ‘দিলওয়ালে’ ছবিতে অভিনয় করেছিলেন শাহরুখ খান ও কাজল। যদিও ‘দিলওয়ালে’ ছবিটি এই জুটির আগের ছবিগুলোর তুলনায় সেভাবে দর্শকচিত্ত জয় করতে পারেনি। কিন্তু ‘দিলওয়ালে’ ছবির কল্যাণেই এবারের টাইমস সেলেবেক্স শীর্ষে নাম উঠেছে বলিউডের জনপ্রিয় এই তারকা জুটির।টাইমস-এর এই মাসভিত্তিক তারকা জরিপ এরই মধ্যে বলিউডের সবচেয়ে গ্রহণযোগ্য জরিপ হিসেবে বিবেচিত। এই তারকা জরিপে বেশ কয়েকভাবেই তথ্য সংগ্রহ করা হয়। এ জরিপের পরিমাপক বিভিন্ন বিষয়ের (প্যারামিটার) মধ্যে যেমন রয়েছে ছবির বক্স অফিস সাফল্য, তেমনি টিভি, অনলাইনে ছবি ও তারকার প্রচার, ব্র্যান্ড পণ্যের দূতিয়ালি, তারকাদের জনপ্রিয়তা, সামাজিক যোগাযোগ মাধ্যমগুলোতে তাঁদের অংশগ্রহণ ও ভক্ত বা অনুসারীর সংখ্যা ইত্যাদি। এমন অনেকগুলো বিষয়ে প্রাপ্ত নম্বরের যোগফলের ওপর ভিত্তি করেই এ জরিপের তালিকা চূড়ান্ত করা হয়।টাইমস সেলেবেক্স-এর এবারের তালিকায় রণবীর সিং তাঁর গতবারের ১৭ তম অবস্থান থেকে উঠে এসেছেন তৃতীয় অবস্থানে। রণবীর সিংয়ের টাইমস সেলেবেক্স তালিকায় এগিয়ে আসার পেছনে ‘বাজিরাও মাস্তানি’ ছবিতে তাঁর অসাধারণ অভিনয় বিশেষ ভূমিকা রেখেছে।শাহরুখ খান ও কাজল জুটির তুমুল জনপ্রিয়তা পাওয়া ‘দিলওয়ালে দুলহানিয়া লে যায়েঙ্গে’ ছবিটি বিশ্বের অসংখ্য দর্শকের মন জয় করেছিল। বলিউডের অন্যতম জনপ্রিয় ও ব্যবসাসফল এ ছবির কল্যাণে জুটি হিসেবেও তুমুল জনপ্রিয়তা পেয়েছিলেন শাহরুখ-কাজল। দীর্ঘদিন পর এই জুটিকে নিয়ে ‘দিলওয়ালে’ ছবি নির্মাণ করেছেন ‘চেন্নাই এক্সপ্রেস’খ্যাত বলিউডের নির্মাতা রোহিত শেঠি। টাইমস অব ইন্ডিয়া।
