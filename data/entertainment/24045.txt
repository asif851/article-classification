
কানাডিয়ান পপ তারকা জাস্টিন বিবার ভারতে আসছেন, এ খবরটি নতুন নয়। মুম্বাইয়ে বিবারের এই কনসার্টে বেশ কয়েকজন বলিউড তারকাও অংশ নেবেন বলে শোনা গেছে। কিন্তু বরুণ ধাওয়ান ছাড়া আর কোনো তারকার নামই এর আগে নিশ্চিত হওয়া যায়নি। সম্প্রতি জানা গেছে, বলিউডের ‘দাবাং কন্যা’ সোনাক্ষী সিনহাও থাকবেন এই কনসার্টে। গুঞ্জন শোনা যাচ্ছে, সেদিন সোনাক্ষী তাঁর একটি গানের উদ্বোধনও করবেন বিবারকে সঙ্গে নিয়ে।
ফিল্মফেয়ার পত্রিকার একটি প্রতিবেদনে জানা গেছে, সোনাক্ষী নাকি গোপনে নতুন একটি একক গান তৈরি করছেন। ১০ মে মুম্বাইয়ের ডি ওয়াই পাতিল স্টেডিয়ামে জাস্টিন বিবারের কনসার্ট অনুষ্ঠিত হওয়ার কথা রয়েছে। সেখানেই জাস্টিন বিবারকে দিয়ে নিজের নতুন গানের উদ্বোধন করতে চাইছেন সোনাক্ষী সিনহা। এর আগেও এই অভিনেত্রীর একটি একক গান মুক্তি পেয়েছে।কনসার্ট প্রসঙ্গে জানতে চাইলে এই তারকা বলেন, ‘জাস্টিন বিবারের গান আমার অনেক ভালো লাগে। আমি তাঁর কনসার্টের জন্য অপেক্ষা করে আছি।’ ফিল্মফেয়ার।
 
