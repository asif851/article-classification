
বেশ কিছুদিন ধরে সেন্সর বোর্ডে আটকে ছিল বাংলাদেশ-ভারত যৌথ প্রযোজনায় নির্মিত ছবি প্রেম কি বুঝিনি। যৌথ প্রযোজনার কমিটি ছবিটি প্রথমে পাস করলেও সেন্সর বোর্ডে এসে তা আটকে যায়। শেষ পর্যন্ত কোনো কর্তন ছাড়াই গত বুধবার সেন্সর বোর্ড থেকে ছাড়পত্র পায় ছবিটি। আজ ৭ অক্টোবর পূর্বঘোষিত সময়েই মুক্তি পাচ্ছে এই ছবি।গত ২১ সেপ্টেম্বর যৌথ প্রযোজনার পর্যবেক্ষণ কমিটি প্রেম কি বুঝিনি ছবির ছাড়পত্র দেয়। ২২ সেপ্টেম্বর সেন্সর বোর্ডে জমা পড়ে ছবিটি। সেখানে প্রায় দুই সপ্তাহ আটকে থাকার পর ছবিটি মুক্তি পায়। এ প্রসঙ্গে ছবিটির বাংলাদেশের প্রযোজনা প্রতিষ্ঠান জাজ মাল্টিমিডিয়ার কর্ণধার আবদুল আজিজ বলেন, ‘অজ্ঞাতনামা কেউ সামাজিক যোগাযোগমাধ্যম ও অনলাইন পোর্টালের মাধ্যমে ছবিটি নকল, নির্মাণে যৌথ প্রযোজনার নিয়ম মানা হয়নি—এ ধরনের তথ্য প্রচার করে তথ্য মন্ত্রণালয়কে বিভ্রান্ত করেছিল। এ জন্য সময় লেগেছে।’ এ ব্যাপারে তথ্য মন্ত্রণালয়ের অধীনে গঠিত সেন্সর বোর্ডের সদস্য নাসির উদ্দিন দিলু বলেন, ‘ছবিটিতে কোনো সমস্যা পাইনি আমরা। সব নিয়মই মানা হয়েছে।’ একই কথা জানালেন পর্যবেক্ষণ কমিটির প্রধান ও এফডিসির ব্যবস্থাপনা পরিচালক তপন কুমার ঘোষ। প্রেম কি বুঝিনি ছবিটি যৌথভাবে পরিচালনা করেছেন বাংলাদেশের আবদুল আজিজ ও কলকাতার সুদীপ্ত সরকার। এতে অভিনয় করেছেন শুভশ্রী, ওম, জান্নাতুল পিয়া, হাসান ইমাম, রেবেকা, সুপ্রিয় দত্ত প্রমুখ।
