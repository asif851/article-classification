
বিজয় দিবস উপলক্ষে নির্মিত ‘বীরকন্যা’ নাটকের প্রধান দুটি চরিত্রে দেখা যাবে ছোটপর্দার জনপ্রিয় দুই অভিনয়শিল্পী নুসরাত ইমরোজ তিশা ও মীর সাব্বিরকে। নাটকটিতে ইকবাল রাজাকার চরিত্রে অভিনয় করেছেন মীর সাব্বির। আর ইকবাল রাজাকারের স্ত্রী লাইলী চরিত্রে অভিনয় করেছেন তিশা।আরটিভি সূত্রে জানা গেছে, বিজয় দিবসের অনুষ্ঠানমালায় বিশেষ এ নাটকটি প্রচারিত হবে। সুমন আনোয়ারের রচনা ও পরিচালনায় নাটকটির অন্যান্য চরিত্রে রয়েছেন উজ্জ্বল মাহমুদ, হান্নান শেলী, ফরহাদ লিমন, জিয়া উদ্দিন রাজু প্রমুখ।‘বীরকন্যা’ নাটকের কাহিনিতে দেখা যাবে, লাইলী গ্রামের সাধারণ একজন গৃহবধূ। তার স্বামী ইকবাল গ্রামের অলস যুবক। লাইলী তার স্বামীর এই বেকারত্ব মেনে নিতে পারেনি শুরু থেকেই। যুদ্ধের ভয়াবহতা ক্রমেই লাইলীদের গ্রামকেও আক্রান্ত করে। গ্রামের যুবকেরা মুক্তিযুদ্ধে যাওয়ার জন্য পরিকল্পনা করে। এক রাতে গ্রামের যুবকেরা ইকবালের বাড়িতে আসে। লাইলীর সামনে তারা ইকবালকে মুক্তিযুদ্ধে যাওয়ার অনুরোধ জানায়। ইকবাল কৌশলে যুদ্ধে যাওয়ার প্রস্তাব এড়িয়ে যায়। লাইলী নানাভাবে ইকবালকে যুদ্ধে যাওয়ার জন্য অনুরোধ করলে সে জানায়, লাইলীকে তার মামাবাড়ি দিয়ে এসে তারপর যুদ্ধে যাবে। কথামতো লাইলীকে তার মামাবাড়িতে দিয়ে গ্রামে ফিরে আসে ইকবাল।যুদ্ধ শেষে মামাবাড়ি থেকে স্বামীর গ্রামে ফিরে যায় লাইলী। গ্রামে প্রবেশ করতেই সে জানতে পারে, ইকবাল মুক্তিযুদ্ধে না গিয়ে রাজাকার হিসেবে কাজ করেছে। গ্রামের শত শত মানুষকে অত্যাচার-নির্যাতন করেছে। গ্রামের মুক্তিযোদ্ধারা ইকবাল রাজাকারকে খুঁজছে। পাওয়া মাত্রই তাকে হত্যা করবে।
