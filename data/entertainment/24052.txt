
অভিনয়, মডেলিং দিয়ে ইদানীং আলোচনায় আছেন প্রয়াত মার্কিন পপ সম্রাট মাইকেল জ্যাকসন-কন্যা প্যারিস জ্যাকসন। সঙ্গে আবার সামাজিক কর্মকাণ্ড চালিয়ে যাচ্ছেন। সম্প্রতি হারিকেনের আঘাতে বিধ্বস্ত পুয়ের্তো রিকোতে দুর্গত পরিবারের জন্য ত্রাণ নিয়ে গেছেন তিনি। তবে অন্য তারকাদের মতো কোনো সংস্থা বা প্রতিষ্ঠানের শুভেচ্ছাদূত হিসেবে নন, গেছেন স্বেচ্ছাসেবী হিসেবে।হারিকেনের আঘাতে ক্ষতিগ্রস্ত দ্বীপটিতে বেথানি ফ্র্যাঙ্কেল নামের একটি সংস্থা ত্রাণ দিয়ে সহায়তা দিয়েছে। প্যারিস সেই সংস্থার সঙ্গে যোগ দিয়েছেন একজন স্বেচ্ছাসেবী হিসেবে। ত্রাণ নিয়ে উড়ে গেছেন পুয়ের্তো রিকোতে। স্বেচ্ছাসেবী হয়ে কাজ করার প্রমাণ দিচ্ছেন তাঁর ইনস্টাগ্রামে। দুটি ভিন্ন ভিডিওতে দেখা গেছে নিজ হাতে বিমান ও ট্রাক থেকে ত্রাণ নামাচ্ছেন তিনি। একটি ছবিতে দেখা যায়, পুয়ের্তো রিকোর এক স্কুলে ছোট্ট এক শিশুকে বই পড়ে শোনাচ্ছেন প্যারিস। তিনি লিখেছেন, ‘আজ আমি বন্ধু বানিয়েছি। বন্ধুত্বের আলোয় থেকে খুব ভালো লাগছে। কী দারুণ আনন্দ।’টুইটারে এই মডেল লিখেছেন, তিনি খুব ক্লান্ত হয়ে পড়েছেন এক দিনে একটানা কাজ করে। জুতোর ভেতর পা দুটোকেও গলাতে পারেননি ব্যথায়। ফেরার সময় সারা বিমানবন্দর খালি পায়ে হাঁটতে হয়েছে।বেথানি ফ্র্যাঙ্কেল পুয়ের্তো রিকোতে ত্রাণসহ প্রাইভেট বিমান পাঠাচ্ছে। স্বেচ্ছাসেবীরা সেই ত্রাণ পৌঁছে দিচ্ছে দুর্গত ব্যক্তিদের হাতে। প্যারিস হয়েছেন সেই স্বেচ্ছাসেবী দলের সদস্য। এ ছাড়া জেনিফার লোপেজ, জেনিফার অ্যানিস্টোনের মতো তারকারা এর আগে দুর্গত এলাকার পরিবারগুলোর জন্য অর্থ সহায়তা প্রদান করেছেন। সূত্র: এস শোবিজ
