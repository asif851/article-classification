

নির্মাতা আর বাল্কির ‘কি অ্যান্ড কা’ ছবিতে অর্জুন কাপুরের জুটি হয়েছেন কারিনা কাপুর খান। এ ছবিতে দুজনের সম্পর্ক স্বামী-স্ত্রীর। ছবিতে দুজনের বেশ কিছু অন্তরঙ্গ মুহূর্তের দৃশ্য আছে, যা নিয়ে কিছুটা দ্বিধা আর সংশয়ের মধ্যেই ছিলেন কারিনা। দ্বিধার কারণ কারিনার স্বামী বলিউডের তারকা সাইফ আলী খান। এ ছাড়া এর সঙ্গে যুক্ত হয়েছিল এ ছবির শুটিং শুরুর সময় ‘কারিনা-ভক্ত’ অর্জুন কাপুরের এই অভিনেত্রী প্রসঙ্গে করা বেশ কিছু খোলামেলা মন্তব্য; যা সরগরম করে তুলেছিল বলিউড।গতকাল ‘কি অ্যান্ড কা’ ছবিটি দেখেছেন কারিনা কাপুর খানের স্বামী পতৌদির ‘ছোটে নবাব’ সাইফ আলী খান। ছবি দেখার পর তিনি কারিনাকে বলেছেন, ‘আমি তোমার জন্য গর্বিত যে তুমি এ ছবিতে অভিনয়ের আগ্রহ দেখিয়েছিলে।’সাইফের এই মন্তব্যের পর কারিনা কিন্তু বেশ খানিকটা অবাকই হয়েছেন। ভেবেছিলেন বিরক্ত হবেন সাইফ কিন্তু এই উল্টো প্রশংসায় ভ্যাবাচ্যাকা খেয়ে কারিনা বলেছেন, ‘সাইফের এই প্রতিক্রিয়া বিস্ময়কর।’ কারিনা কাপুরের প্রতি বেশ অনুরক্ত অর্জুন। অর্জুন কারিনার প্রতি এতটাই মুগ্ধ যে শুটিংয়ের অবসরে কিংবা অন্য কোথাও, সুযোগ পেলেই নানাভাবে কারিনার প্রতি তাঁর এই ‘বিশেষ’ আবেগ বোঝানোর চেষ্টা করেন তিনি। ‘কি অ্যান্ড কা’ ছবির শুটিংয়েও ঘটেছে এমন অনেক ঘটনা। অবশ্য সে সময় স্বভাবসুলভ মিষ্টি ব্যবহারের মাধ্যমে কারিনা তাঁকে সতর্ক করে বুঝিয়ে দিয়েছিলেন—পছন্দ করো ঠিক আছে; কিন্তু নবাব থেকে সাবধান। আর এই নবাব যে পতৌদির ‘ছোটে নবাব’ সাইফ আলি খান, সেটা অর্জুন ভালো করেই জানেন।স্ত্রী কারিনার যাবতীয় সুবিধা-অসুবিধার প্রতি পতৌদির ছোটে নবাব সাইফ আলী খান সব সময়ই নজর রাখেন। আর অর্জুন যে কারিনাকে পছন্দ করেন তা সাইফও জানেন। এর সঙ্গে ছবির অন্তরঙ্গ দৃশ্য—সবকিছু মিলিয়ে ছবি দেখে সাইফ কী বলবেন, তা নিয়ে বেশ দ্বিধার মধ্যেই ছিলেন কারিনা। যা-হোক, ভালোয় ভালোয় সবকিছু মিটে গেছে। আর কারিনাও স্বস্তির নিশ্বাস ফেলেছেন।‘কি অ্যান্ড কা’ ছবিটি মুক্তি পাচ্ছে এ বছরের এপ্রিল মাসের ১ তারিখে। ইন্দো-এশিয়ান নিউজ। 
