
সাবেক স্ত্রী জেনিফার লোপেজকে জনসমক্ষে চুম্বন করার পরপরই খবর পাওয়া যায় সংগীত তারকা মার্ক অ্যান্থনি ও মডেল শ্যানন ডি লিমার বিচ্ছেদ হতে যাচ্ছে। তৃতীয় বিয়েটাও টিকছে না অ্যান্থনির। তবে শুধু এ ঘটনা বিচ্ছেদের কারণ না–ও হতে পারে। কেননা, ঘনিষ্ঠ সূত্রের বরাত দিয়ে মার্কিন গণমাধ্যমগুলো বলছে, অ্যান্থনি বাড়িতে নারীর উপস্থিতি পছন্দ করলেও ব্যাচেলর জীবনযাপন বেশি পছন্দ করেন। আর এ কারণেই নাকি তাঁর সম্পর্ক বেশি দিন টেকে না। অ্যান্থনির সাবেক স্ত্রীরা ভাবতে পারেন তিনি অন্য জগতের বাসিন্দা। সঙ্গীকে ভালোভাবে জানার আগেই দূরত্ব তৈরি হয়ে যায় অ্যান্থনির সঙ্গে। রেকর্ডিং, ভ্রমণ, কনসার্ট—এসব নিয়ে এত ব্যস্ত থাকেন যে পরিবারকে সময় দেওয়া হয় না তাঁর। মার্ক অ্যান্থনির স্ত্রী হওয়া সত্যিই চ্যালেঞ্জের ব্যাপার! জেনিফার লোপেজের সঙ্গেও অ্যান্থনির সম্পর্ক যেন আগের চেয়ে মধুর হয়ে উঠছে। একই পেশার দুজন তাঁরা। একসঙ্গে গাইছেন। সন্তানের দেখা শোনা করছেন একে অপরের বন্ধু হয়ে। দেখা–সাক্ষাৎ তো হচ্ছেই। ভালোবাসা হয়তো শেষ হয়ে যায়নি। তবে লোপেজের ঘনিষ্ঠ সূত্র বলছে, তাঁদের মধ্যে শুধুই বন্ধুত্বের সম্পর্ক। আবার একসঙ্গে হওয়ার কোনো প্রশ্নই আসে না। আর অ্যান্থনির স্ত্রী লিমার পেশা ভিন্ন। তাঁর ব্যস্ততা ভিন্ন ক্ষেত্রে। স্বামীর সঙ্গে সময় কাটাতে না পারার দুঃখটা থেকে যায়। আর লোপেজকে কিছুটা হিংসা তো হতেই পারে। পিপল
