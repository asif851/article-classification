
২০১৫ সালের শুরুর দিকে শাকিব খান ও অপু বিশ্বাসের মাই ডার্লিং ছবির শুটিং শুরু হয়। মুক্তির কথা ছিল সেই বছরের ঈদুল আজহায়। কিন্তু শিডিউল-জটিলতার কারণে ছবিটির কাজ শেষ করা সম্ভব হয়নি। কথা ছিল, সবার শিডিউল মিলিয়ে এ বছরের প্রথম ভাগেই কাজ শেষ করা হবে। কিন্তু গত মার্চ মাস থেকে হঠাৎ করেই ছবির নায়িকা অপু বিশ্বাস আড়ালে চলে যান। আটকে যায় ছবিটির কাজ। অনিশ্চিত হয়ে পড়ে রাজনীতি, মা, পাঙ্কু জামাই, সালাম মালয়েশিয়া, লাভ ২০১৬ নামে নির্মাণাধীন অপুর আরও পাঁচটি ছবির ভাগ্য।ছবিগুলোর পরিচালকেরা জানান, অপুর কিছু ছবির কাজ ১০ ভাগ, তো কিছুর প্রায় ৯০ ভাগ কাজ শেষ হয়েছে।অপু আড়ালে চলে যাওয়ার পরপরই বিষয়টিকে তেমন গুরুত্ব দেননি পরিচালকেরা। কিন্তু দীর্ঘ সময় ধরে অপুর অনুপস্থিতি পরিচালকদের শঙ্কায় ফেলে দেয়। বিকল্প চিন্তা করতে শুরু করেন নির্মাতা ও প্রযোজকেরা। কিন্তু যেসব ছবিতে নায়িকা পরিবর্তনের কিংবা অপুকে ছাড়া শুটিং শেষ করে দেওয়ার কোনো সুযোগ নেই, সেই সব ছবির ভাগ্য অনেকটাই অনিশ্চিত হয়ে পড়েছে। মাই ডার্লিং ছবির পরিচালক মনতাজুর রহমান আকবর বলেন, ছবির প্রায় ৭০ ভাগ কাজ শেষ। কোটি টাকা বিনিয়োগ হয়ে গেছে। এখন তো নায়িকা পরিবর্তন করে গোঁজামিল দিয়ে ছবি শেষ করা সম্ভব নয়। লাভ ২০১৬ ছবির পরিচালক জি সরকারও একই কথা জানালেন। তিনি বলেন, অপু ছাড়া এ ছবি শেষ করা এখন আর সম্ভব নয়। অপুর বিষয়টি নিয়ে শিল্পী সমিতিতে অভিযোগ করেছেন কি না, জানতে চাইলে এই পরিচালক বলেন, ‘মৌখিকভাবে জানিয়েছি।’মৌখিক অভিযোগের বিষয়টি স্বীকার করে শিল্পী সমিতির সাধারণ সম্পাদক অমিত হাসান বলেন, ‘অপুর সঠিক অবস্থান আমরাই জানতে পারছি না। কীভাবে ব্যবস্থা নেব? তবে নানাজনের মুখে শুনছি, আগামী নভেম্বর মাসে নাকি তিনি ফিরবেন। তখন বিষয়টি নিয়ে বসা যাবে।’এরই মধ্যে অপুর দিক থেকে কোনো সাড়া না পেয়ে একটি গান ও একটি দৃশ্যের কাজ বাকি রেখেই রাজনীতি ছবির শুটিং শেষ করেন নির্মাতা। এ ব্যাপারে রাজনীতির পরিচালক বুলবুল বিশ্বাস বলেন, ‘ছবিটি যেভাবে শেষ করেছি, তাতে আর নায়িকার দরকার নেই। প্রায় ছয় মাস নায়িকার অপেক্ষায় ছিলাম।’ এদিকে গল্পে কিছুটা পরিবর্তন এনে কালাম কায়সার তাঁর মা ছবিতে অপুর পরিবর্তে বুবলীকে নেন।
