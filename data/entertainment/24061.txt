
যুদ্ধমগ্ন পৃথিবীতে রক্তপাত চলছেই৷ কিন্তু এই যুদ্ধ হওয়ার কথা অশান্তির বিরুদ্ধে শান্তির। যুদ্ধ হওয়ার কথা ক্ষুধা-দারিদ্র্যের বিরুদ্ধে, বর্ণবাদের বিরুদ্ধে৷ সেই কবেই লালন সাঁই বলে গেছেন এই দর্শনের কথা। আর এই বাউলসম্রাটের গানের সেই কথা জাতিসংঘের মঞ্চে পৌঁছে দিল বাংলাদেশের ব্যান্ড লালন।৬ জুন সন্ধ্যায় যুক্তরাষ্ট্রের নিউইয়র্কে জাতিসংঘের সদর দপ্তরে আয়োজন করা হয় কনসার্ট। ‘সেটিং দ্য স্টেজ ২০১৫ অ্যান্ড বিয়োন্ড’ শিরোনামের এই কনসার্টের আয়োজক জাতিসংঘের সাধারণ পরিষদের সভাপতি এইচ ই জন ডব্লু অ্যাশ৷ অ্যাশ ও জাতিসংঘের মহাসচিব বান কি মুন কনসার্টের উদ্বোধন করেন৷ অ্যাশের আমন্ত্রণে এই কনসার্টে লালন ছাড়াও অংশ নিয়েছে ক্যারিবীয় অঞ্চলের কিছু ব্যান্ডদল ও শিল্পী। ছিলেন দক্ষিণ সুদানের সাবেক শিশুযোদ্ধা, বর্তমানে র্যাপার হিসেবে নাম করা এমানুয়েল জাল৷ তবে কনসার্টের শুরুতেই গান পরিবেশনের আমন্ত্রণ পায় লালন৷‘আমি অপার হয়ে বসে আছি!’ মঞ্চে উঠেই লালনের সুরের আকুতি অচেনা শ্রোতাদের কানে পৌঁছে দেয় ব্যান্ড লালন৷ এরপর দলের পক্ষ থেকে সুমী ও তিতি শ্রোতাদের সামনে বাংলাদেশ ও লালন সম্পর্কে কিছু তথ্য তুলে ধরেন৷ তিতি তুলে ধরেন বাংলাদেশের ধর্মীয় সম্প্রীতির কথা৷ সুমী বলেন, বাংলাদেশ শুধু প্রাকৃতিক সৌন্দর্য নয়, শান্তির দেশও৷ ১৫০ বছর আগেই লালন সাঁই বর্ণপ্রথার বিরুদ্ধে গান গেয়েছেন৷এরপর ব্যান্ড লালন পরিবেশন করে ‘জাত গেল জাত গেল’। সবশেষে শোনায় ‘পাগল’। শ্রোতারা তুমুল করতালিতে তাদের পরিবেশনাকে স্বাগত জানায়।
