
গুলশানের ইন্দিরা গান্ধী সাংস্কৃতিক কেন্দ্রে আজ শুক্রবার সন্ধ্যায় অনুষ্ঠিত হয়েছে অণিমা মুক্তি গোমেজের একক লোকসংগীত পরিবেশনা। ভাওয়াইয়া ও ভাটিয়ালীর পাশাপাশি লালন সাঁই, হাসন রাজা, রাধারমণ দত্ত, বিজয় সরকার, জসীমউদ্‌দীন, শাহ আবদুল করিম প্রমুখের গান পরিবেশন করে আসর মাতিয়েছেন তিনি। লালনের ‘বাড়ির কাছে আরশিনগর’ ও ‘মানুষ ভজলে সোনার মানুষ হবি’ দিয়ে গানের ঝাঁপি খোলেন শিল্পী। একে একে শোনান ‘ভেঙে মোর ঘরের চাবি’, ‘দেখেছি রূপসাগরে’, ‘পদ্মার ঢেউরে’, ‘কেন পিরিতি বাড়াইলা রে বন্ধু’, ‘আমার হাড় কালা করলাম রে’, ‘আমায় এত রাতে কেন ডাক দিলি’, ‘ওকি গাড়িয়াল ভাই’সহ বেশ কিছু গান। অণিমা মুক্তি গমেজের জন্ম ঢাকার নবাবগঞ্জে। শৈশব থেকেই তিনি সংগীতের সঙ্গে সম্পৃক্ত। সংগীতে তিনি তালিম নেন নীনা হামিদ, কৃষ্ণকান্ত আচার্য, ইন্দ্রমোহন রাজবংশী প্রমুখের কাছে। বেশ কিছু একক ও দ্বৈত অ্যালবাম রয়েছে তাঁর। এর মধ্যে রয়েছে ‘ইছামতীর তীরে’, ‘আমায় এত কেন ডাক দিলি’, ‘মনের মানুষ’ ও ‘সাগর কূলের নাইয়া’।
