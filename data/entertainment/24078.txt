
হাজারো ভক্তের প্রিয় অভিনেতা মোশাররফ করিম। জনপ্রিয় এই অভিনেতার কাছে জানতে চেয়েছিলাম, আপনার প্রিয় অভিনেতা কে? জবাবে মোশাররফ বলেন, ‘প্রিয় অভিনেতার সংখ্যা অনেক। তাঁদের নাম তো এভাবে বলা যাবে না।’ বলে কিছুক্ষণ ভাবলেন তিনি। তারপর বলতে শুরু করলেন, ‘আমার প্রিয় অভিনেতার মধ্যে আছেন তারিক ভাই (তারিক আনাম খান), ছটকু ভাই (আলী যাকের) আর নিশ্চয়ই আবুল খায়ের (প্রয়াত)।’ মোশাররফ করিম এঁদের সঙ্গে আরও রাখতে চান, আবুল হায়াত এবং প্রয়াত খালেদ খানকে। মোশাররফ বলছিলেন, ‘আবুল খায়েরের মতো অভিনেতা আর তৈরি হবে কি না জানি না। কী দারুণ অভিনয় করতেন তাঁরা। দেখলে মন-প্রাণ জুরিয়ে যেত। একটা মানুষের ক্ষুধা লাগলে যেমন খাবার খেয়ে পরিতৃপ্তি আসে, তেমনি আমার অভিনয় শেখার যে তাড়না, যে ক্ষুধা, সেটা তাঁদের অভিনয় দেখলে পুরোটাই পেতাম।’এখনো মাঝেমধ্যে সময় পেলে ইউটিউবে এই অভিনেতাদের ভিডিও দেখেন মোশাররফ করিম। তবে খুবই কষ্ট পান, যখন দেখেন আবুল খায়েরের মতো গুণী অভিনেতার খুব বেশি কাজ ইন্টারনেটে খুঁজে পান না।
