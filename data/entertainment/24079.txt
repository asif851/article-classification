
একেবারে গল্পের মতো করেই ঘর সাজাতে ব্যস্ত ক্যাটরিনা কাইফ ও রণবীর কাপুর। তাঁদের দুজনের বাড়ির খবর তো পুরোনো হয়েছে অনেক আগেই। নতুন খবর হলো, তাঁদের ঘরের সাজগোজও এখন শেষ হয়েছে প্রায়। নতুন বাড়িতে সময় কাটাতে শুরু করেছেন তাঁরা।রণবীর-ক্যাটরিনার কাছের মানুষেরা জানিয়েছেন, তাঁদের নতুন বাড়ি গোছানোর কাজ শেষের দিকে। নতুন বাড়িতে উঠেই ক্যাটরিনা রান্নাঘরের দায়িত্ব কাঁধে তুলে নিয়েছেন। প্রথম দিনই খুব ঘনিষ্ঠ কিছু বন্ধুদের জন্য গৃহপ্রবেশের পার্টি দিয়েছিলেন তাঁরা। সেখানে সবার জন্য মজাদার কিছু সালাদ তৈরি করেছিলেন ক্যাট।অন্যদিকে রণবীর কাপুরও বসে নেই। তাঁর নজর বাড়ির নিরাপত্তার দিকে। প্রথম দিনই রণবীরকে দেখা গেছে বাড়ির ভেতরের সিসিটিভি ক্যামেরা বসাতে। শুধু ঘরেই নয়, বাড়ির সীমানা ঘেঁষেও রণবীর ক্যামেরা বসানোর পরিকল্পনা করছেন। এ জন্য সংশ্লিষ্ট ব্যক্তিদের কাছ থেকে অনুমতি পাওয়ার অপেক্ষায় রয়েছেন। অনুমতি মিললেই নিরাপত্তা একেবারে পাকাপোক্ত হবে। আর স্বস্তিতে দিন যাপন করতে পারবেন বলিউডের এই টোনাটুনি যুগল। বলিউড লাইফ
