
বিবাহবিচ্ছেদের পর থেকেই গুজব যেন আর পিছু ছাড়ছে না বলিউডের অভিনেতা ও পরিচালক ফারহান আকতারের। কিন্তু স্ত্রী অধুনার সঙ্গে ফারহানের বিচ্ছেদের কারণ কী? বিচ্ছেদের পর থেকেই বলিউডের সংবাদমাধ্যমগুলো খুঁজে বেড়াচ্ছিল এর পেছনের সেই মানুষটিকে। ফারহান এখন ‘রক অন টু’ ছবির শুটিং করছেন। এ ছবিতে তাঁর সঙ্গে আছেন শ্রদ্ধা কাপুর। প্রথমে খবর রটেছিল, শ্রদ্ধার সঙ্গে সম্পর্কের কারণেই নাকি ঘর ভেঙেছে ফারহান-অধুনার! অবশ্য গুজব ছড়িয়েছিল ফারহানের ‘ওয়াজির’ ছবির সহ-অভিনেত্রী অদিতি রাও হায়দারিকে নিয়েও। বিমানবন্দরে দুজনকে একসঙ্গে দেখে অনেকেই দুইয়ে দুইয়ে চার ভেবে নিয়েছিলেন। এখন গুজব রটেছে ‘জিন্দেগি না মিলেগি দোবারা’ ছবির অভিনেত্রী কালকি কোয়েচলিনের সঙ্গে। বলিউড পরিচালক অনুরাগ কাশ্যপের সঙ্গে বিচ্ছেদের পর কালকি নাকি ক্রমশ ঘনিষ্ঠ হচ্ছেন দুই সন্তানের বাবা ফারহানের। দুজনের ঘনিষ্ঠতা গুজব রটনাকারীদের হাতে আবারও তুলে দিয়েছে নতুন ব্রহ্মাস্ত্র। টাইমস অব ইন্ডিয়া।
