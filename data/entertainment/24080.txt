
গত ঈদে নির্মাতা অমিতাভ রেজা চৌধুরীর তত্ত্বাবধানে দর্শক দেখেছিলেন ‘আয়নাবাজি অরিজিনাল সিরিজ’। গুণী এই নির্মাতা মেজবাউর রহমান সুমনকে নিয়ে এবার নিয়েছেন নতুন উদ্যোগ। এই দুজনের তত্ত্বাবধানে ‘অস্থির সময়ে স্বস্তির গল্প’ শিরোনামে নাটক বানাবেন সাতজন তরুণ নির্মাতা।
বড় চমক হচ্ছে, এই সাতজন নির্মাতার মধ্যে আছেন কথাসাহিত্যিক হুমায়ূন আহমেদের ছেলে নুহাশ হুমায়ূন। হোটেল অ্যালবাট্রস নামের নাটকটির শুটিং এরই মধ্যে শেষ করেছেন নুহাশ। মূল চরিত্রে অভিনয় করেছেন আসাদুজ্জামান নূর, শান রহমান, অ্যালেন শুভ্র, আনন্দ খালেদ। গত শনিবার রাজধানীর একটি বড় রেস্তোরাঁয় শেষ হলো নাটকটির শুটিং।
নিজের নাটক নিয়ে নুহাশ বললেন, ‘নির্মাণের সবচেয়ে মজার চ্যালেঞ্জ হলো, খুব কম সময়ে অনেক বড় একটা গল্প বলতে হয়েছে। কাজ করতে গিয়ে দারুণ একটা টিম পেয়েছিলাম। আসাদুজ্জামান নূর থেকে শুরু করে অ্যালেন শুভ্র, আনন্দ খালেদ সবাই দারুণ সহযোগিতা করেছেন।’
নিজের প্রথম টেলিভিশন নাটক প্রসঙ্গে নুহাশ বলেন, ‘ছোটবেলা থেকেই আমার নির্মাণের প্রতি আগ্রহ ছিল। স্বল্পদৈর্ঘ্য চলচ্চিত্র বানিয়েছি। কিন্তু টেলিভিশনের জন্য এটা আমার প্রথম কাজ।’
নুহাশ ছাড়াও ‘অস্থির সময়ে স্বস্তির গল্প’ সিরিজে সৈয়দ আহমেদ শাওকি নির্মাণ করছেন কথা হবে তো? অভিনয় করছেন মনোজ কুমার ও নাবিলা। জাহিন ফারুক আমিন নির্মাণ করছেন শ্যাওলা। তানভীর আহসান নির্মাণ করছেন বুকের ভেতর কিছু পাথর থাকা ভালো। অভিনয় করছেন তিশা ও জুনায়েদ হোসেন। সুকর্ণ শাহেদ নির্মাণ করছেন মাহুত। অভিনয় করছেন নাসির উদ্দিন খান, বাবলু বোস ও লুসি তৃপ্তি গোমেজ। তারিক আনাম খান ও পান্থ শাহরিয়ারকে নিয়ে আবিদ মল্লিক নির্মাণ করবেন প্রতিশোধ এবং অনম বিশ্বাস নির্মাণ করবেন তাহলে সেই কথাই রইল। এতে অভিনয় করবেন ঊর্মিলা শ্রাবন্তী কর, শরাফ আহমেদ জীবন ও শাহেদ আলী।
সাতজন নির্মাতা প্রসঙ্গে অমিতাভ রেজা বলেন, ‘তাঁরা সবাই প্রতিশ্রুতিশীল নির্মাতা। প্রত্যেকেই আমার ও মেজবাউর রহমান সুমনের সঙ্গে নিয়মিত কাজ করেন।’
আগামী ঈদে নাটকগুলো প্রচারিত হবে গাজী টিভিতে। অমিতাভ বলেন, ‘আমরা একটা অস্থির সময়ের মধ্য দিয়ে যাচ্ছি। আমাদের মধ্যে সহনশীলতা কমে গেছে। এসবের বিপরীতে আমরা এমন গল্প নিয়ে কথা বলতে চাই যে গল্পগুলো আমাদের স্বস্তি দেবে। গল্পগুলোর মাধ্যমে মানুষের চিন্তার বিকাশ ঘটবে। মানুষকে চিন্তাভাবনার খোরাকের পাশাপাশি বিনোদন দিতে চাই। সাতজন প্রতিভাবান নির্মাতা সেই চেষ্টাই করেছেন।’
