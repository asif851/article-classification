
‘বলিউড বাদশাহ’ শাহরুখ খানের পর এবার হৃতিক রোশনের ছুড়ে দেওয়া চ্যালেঞ্জ গ্রহণ করলেন ‘গোলিও কি রাসলীলা: রাম-লীলা’ তারকা রণবীর সিং। হৃতিকের চ্যালেঞ্জের জবাব দিতে সম্প্রতি মুম্বাইয়ের ব্যস্ত রাস্তায় নেচেছেন রণবীর। শুধু তা-ই নয়, হাস্যকর ও উদ্ভট সেই নাচের ভিডিও তিনি পোস্ট করেছেন তাঁর টুইটার অ্যাকাউন্টে।হৃতিক ও ক্যাটরিনা কাইফ অভিনীত ‘ব্যাং ব্যাং’ ছবি মুক্তি পাচ্ছে ২ অক্টোবর। সম্প্রতি টুইটারে #ব্যাংব্যাংডেয়ার শিরোনামে প্রচারণা শুরু করেছেন হৃতিক। এর অংশ হিসেবে সোনম কাপুর, উদয় চোপড়া, শাহরুখ খান, রণবীর সিংসহ বলিউডের বন্ধু ও সহকর্মীদের নানা চ্যালেঞ্জ ছুড়ে দিচ্ছেন হৃতিক রোশন।শাহরুখ অভিনীত নতুন ছবি ‘হ্যাপি নিউ ইয়ার’ মুক্তি পাচ্ছে ২৪ অক্টোবর। ছবিটিতে শাহরুখের এইট প্যাক দেখার সুযোগ পেতে যাচ্ছেন তাঁর ভক্ত-দর্শকেরা। ব্যক্তিগত প্রশিক্ষকের তত্ত্বাবধানে নিয়মিত শরীরচর্চার মাধ্যমে দারুণ পেশিবহুল শরীর বানিয়েছেন শাহরুখ। সম্প্রতি কিং খানের প্রতি চ্যালেঞ্জ ছুড়ে দিয়ে তাঁর শরীরচর্চার ছবি দেখতে চান হৃতিক। এর জবাবে ছবি নয়, একটি ভিডিও পোস্ট করেন শাহরুখ। ইউটিউবে প্রকাশিত ওই ভিডিওতে দেখা যায়, কীভাবে কঠোর শরীরচর্চার মাধ্যমে এইট প্যাক বানিয়েছেন তিনি।শাহরুখের পর রণবীরকে চ্যালেঞ্জ করেন হৃতিক। রণবীরকে ব্যস্ত রাস্তায় নাচতে বলেন তিনি। রণবীরকে উদ্দেশ করে এক টুইটার বার্তায় হৃতিক লেখেন, ‘গাড়ি থেকে নেমে মুম্বাইয়ের কোনো প্রধান সড়কে ভক্তদের জন্য নাচুন।’ এক খবরে এমনটিই জানিয়েছে টাইমস অব ইন্ডিয়া।হৃতিকের ছুড়ে দেওয়া চ্যালেঞ্জ গ্রহণ করে সম্প্রতি মুম্বাইয়ে লিঙ্কিং রোডে অদ্ভুত ভঙ্গিতে নাচেন রণবীর। মুম্বাইয়ে অন্যতম ব্যস্ত এই সড়কে তাঁর নাচ দেখে ভিড় জমে যায়। কর্তব্যরত ট্রাফিক পুলিশ রণবীরের দিকে এগিয়ে যান এবং বলেন, ‘অনেক হয়েছে, এবার নাচ বন্ধ করুন।’ ‘কৃশ’ ছবিতে যে ধরনের পোশাক ও মুখোশ পরা হৃতিককে দেখা গেছে, ঠিক একইরূপে রাস্তায় নাচতে দেখা যায় রণবীরকে। এ জন্য ট্রাফিক পুলিশ তাঁকে চিনতে পারেনি। ব্যস্ত রাস্তায় প্রায় দেড় মিনিটের নাচের ভিডিও রেকর্ড করে পরে নিজের টুইটার অ্যাকাউন্টে তা পোস্ট করেন রণবীর।রণবীরের এমন মজার নাচের ভিডিও দেখার পর দারুণ খুশি হৃতিক। রণবীরের প্রশংসা করে তিনি এক টুইটার বার্তায় লেখেন, ‘আপনার জন্য জান হাজির। দুনিয়ার সবার হৃদয় জয় করে নিয়েছেন আপনি।’ তিনি আরও লেখেন, ‘রণবীর সিং কেবল আমাদের হৃদয়ই জয় করেননি; তিনি আবার আমাকে মনে করিয়ে দিয়েছেন, অন্যের জন্য কিছু করার মধ্যেই সত্যিকার আনন্দ লুকিয়ে থাকে। আপনারা সবাই হৃদয় আছে এমন মানুষদের জন্য নিজেকে উজাড় করে দিন।’হৃতিক ছাড়াও রণবীরের ভূয়সী প্রশংসা করেছেন বলিউডের একাধিক তারকা। তাঁদের মধ্যে রয়েছেন আলিয়া ভাট, সোনম কাপুর, হুমা কুরেশি প্রমুখ।প্রসঙ্গত, ২০১০ সালে মুক্তি পাওয়া অ্যাকশন-কমেডি ঘরানার হলিউডের ছবি ‘নাইট অ্যান্ড ডে’র হিন্দি রিমেক ‘ব্যাং ব্যাং’। ‘নাইট অ্যান্ড ডে’ ছবির প্রধান দুটি চরিত্রে অভিনয় করেছেন টম ক্রুজ ও ক্যামেরন ডিয়াজ। অ্যাকশন-থ্রিলার ঘরানার ‘ব্যাং ব্যাং’ ছবির পরিচালক ‘সালাম নমস্তে’খ্যাত বলিউডের চলচ্চিত্র নির্মাতা সিদ্ধার্থ আনন্দ। ফক্স স্টার প্রযোজিত ছবিটিতে হৃতিক-ক্যাটরিনা ছাড়া আরও অভিনয় করেছেন বিপাশা বসু, জাভেদ জাফরি, জিমি শেরগিল, পবন মালহোত্রা প্রমুখ।ভিডিও শেয়ারিং ওয়েবসাইট ইউটিউবে টিজার মুক্তির মাত্র ১০ দিনে ১০০ লাখ হিট দখলে নিয়ে বলিউডের ছবির ইতিহাসে বিরল নজির গড়ে ‘ব্যাং ব্যাং’। শুধু তা-ই নয়, ইউটিউবে ‘ব্যাং ব্যাং’ ছবির ‘তু মেরি’ গানটি প্রকাশিত হওয়ার মাত্র দুই দিনের মাথায় ২০ লাখেরও বেশিবার দেখা ও শোনা হয় দ্রুত লয়ের গানটি। সম্প্রতি ‘ব্যাং ব্যাং’ ছবির ট্রেইলার প্রকাশিত হয়েছে। টিজারের ব্যাপক সাফল্যের পর ট্রেইলারটি কেমন সাফল্য বয়ে আনে, সেটাই এখন দেখার বিষয়।
ভিডিও দেখতে ক্লিক করুনভিডিও দেখতে ক্লিক করুন
