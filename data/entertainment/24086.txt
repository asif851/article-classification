

* ‘সা রে গা মা পা’র অদিতি মুন্সী বিয়ে করেছেন।* বর কাউন্সিলর দেবরাজ চক্রবর্তী। * ২৪ জানুয়ারি বিবাহবন্ধনে আবদ্ধ হন তাঁরা।

গান নিয়ে ভারতের জি বাংলার জনপ্রিয় রিয়্যালিটি শো ‘সা রে গা মা পা’র অন্যতম প্রতিযোগী অদিতি মুন্সী বিয়ে করেছেন। বর পশ্চিমবঙ্গের বিধাননগর মিউনিসিপ্যাল করপোরেশনের সাত নম্বর ওয়ার্ডের কাউন্সিলর দেবরাজ চক্রবর্তী। তিনি বাগুইআটির জ্যাংরা এলাকার বাসিন্দা। অদিতিও থাকেন বাগুইআটিতে। ২৪ জানুয়ারি বিবাহবন্ধনে আবদ্ধ হয়েছেন তাঁরা। রেজিস্ট্রি করেছেন ২৬ জানুয়ারি। এ সময় উপস্থিত ছিলেন দুই পরিবারের ঘনিষ্ঠজনেরা। আজ রোববার ইকো পার্কে তাঁদের বিবাহোত্তর সংবর্ধনা অনুষ্ঠান আয়োজন করা হয়েছে।
২০১৫ সালের ‘সা রে গা মা পা’ অনুষ্ঠানে কীর্তন গান গেয়ে শুরু থেকেই সবার নজরে আসেন অদিতি। ছিলেন ফাইনাল রাউন্ড পর্যন্ত। অদিতির গান শুনে মুগ্ধ হয়েছেন লাখো দর্শক। পেয়েছেন খ্যাতি। এই রিয়্যালিটি শো শেষ হওয়ার পর গান নিয়ে ব্যস্ত হয়ে পড়েন অদিতি।
দেবরাজ সংবাদমাধ্যমকে বলেন, ‘অদিতির সঙ্গে আগে থেকে আলাপ ছিল না। বাড়ি থেকে দেখাশোনা করেই বিয়ে। তবে দু-একটা অনুষ্ঠানে তাঁর সঙ্গে দেখা হয়েছিল। কিন্তু আমাদের মধ্যে কোনো সম্পর্ক তৈরি হয়নি। আট মাস আগে আমাদের বিয়ে চূড়ান্ত হয়। এবার বাবা-মা সবাইকে নিয়ে বিয়ে করেছি আমরা।’
 
