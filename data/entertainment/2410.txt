
নিজেকে কুমার দাবি করলেন ৪৭ বছর বয়সী বিগহার্ট লাভারবয় সালমান খান। তারকা আড্ডার ‘কফি উইথ করণ’ অনুষ্ঠানে হাজির হয়েছিলেন ‘দাবাং’ তারকা সালমান খান। সে অনুষ্ঠানেই কথায় কথায় কুমারত্ব প্রসঙ্গে বোমা ফাটিয়েছেন তিনি।‘কফি উইথ করণ’-এর চতুর্থ মৌসুমের উদ্বোধনী পর্বের অনুষ্ঠানে ব্যক্তিগত নানা বিষয় নিয়ে খোলামেলা কথা বলেছেন সালমান। আর সে সময়ই নিজের সম্পর্কে অবিশ্বাস্য এক তথ্য ফাঁস করেছেন ৪৭ বছর বয়সী এ তারকা অভিনেতা। একাধিক প্রেমের সম্পর্কে জড়ালেও এখনো পর্যন্ত তিনি কুমারত্ব হারাননি বলে দাবি করলে হতবাক হয়ে যান করণ জোহর।এখন পর্যন্ত বহুবার সম্পর্ক ভাঙা-গড়ার খেলায় মেতে খবরের শিরোনাম হয়েছেন বলিউডের অন্যতম কাঙ্ক্ষিত ব্যাচেলর সালমান। ‘বিগহার্ট লাভারবয়’ তকমাও বসেছে তাঁর নামের পাশে। ‘কফি উইথ করণ ৪’ অনুষ্ঠানে ব্যক্তিগত নানা বিষয়ে আলাপচারিতার একপর্যায়ে সালমান বলেন, ‘কোনো প্রেমিকার সঙ্গেই আমার শারীরিক সম্পর্ক হয়নি। এখন পর্যন্ত কুমারত্ব হারাইনি আমি।’ শুধু তা-ই নয়, বিয়ে না হওয়া পর্যন্ত নিজের কুমারত্ব ধরে রাখবেন বলেও জানিয়েছেন ‘মুঝছে শাদি করোগি’ তারকা সালমান। এক খবরে এমন চমকপ্রদ তথ্য জানিয়েছে জিনিউজ।বিয়েসংক্রান্ত প্রশ্নের উত্তর দিতে এখন কোনো রকম আগ্রহবোধ করেন না বলেও জানান সালমান। এ প্রসঙ্গে তাঁর ভাষ্য, ‘একটা সময়ে সত্যিই বিয়ে করে থিতু হতে চেয়েছিলাম। কিন্তু নানা কারণে শেষ পর্যন্ত তা হয়ে ওঠেনি। বিয়ের সব প্রস্তুতি নেওয়ার পর শেষ মুহূর্তে গিয়ে ভেস্তে যাওয়ার মতো ঘটনাও ঘটেছে আমার জীবনে।’সাবেক প্রেমিকা সংগীতা বিজলানির প্রসঙ্গ টেনে সালমান জানান, সংগীতার সঙ্গে তাঁর বিয়ের দিনক্ষণ চূড়ান্ত হয়েছিল। এমনকি বিয়ের কার্ডও ছাপানো হয়ে গিয়েছিল। কিন্তু শেষ মুহূর্তে সংগীতা জানতে পারেন, সালমান তাঁর সঙ্গে প্রতারণা করেছেন। আরেক নারীর সঙ্গে সালমানের প্রেমের খবর জানার পর তাঁকে ছেড়ে চলে যান সংগীতা। তবে সালমান এও জানান, তিনি এখনো সংগীতাকে নিজের পরিবারের সদস্য বলেই ভাবেন।ইদানীং মিথ্যা বলার বদভ্যাসের কথাও অকপটে স্বীকার করেছেন সালমান। তাঁর মতে, ‘জীবনের যে পর্যায় এখন আমি পার করছি, সেখানে কেউ যদি আমাকে জীবনসঙ্গী নির্বাচন করেন, তবে তিনি ভুল করবেন। জীবনসঙ্গী হিসেবে আমি একদমই সঠিক মানুষ নই।’
সাবেক প্রেমিকাদের মুখোমুখি হয়ে গেলে কী ধরনের কৌশল অবলম্বন করেন জানতে চাইলে সালমান বলেন, ‘আমি তাঁদের পুরোপুরি এড়িয়ে চলার চেষ্টা করি। মুখোমুখি হওয়ার সম্ভাবনা দেখা দিলে আমি পালিয়ে যাই। কোনোভাবেই তাঁদের সামনাসামনি হতে চাই না।’
