
শাহরুখ খান ও কাজলের গভীর বন্ধুত্বই পর্দায় ফুটে ওঠা অসাধারণ অভিনয়ের গূঢ় রসায়ন এ কথা বলিউডের অনেকেই বলেন। দীর্ঘ পাঁচ বছর পর বলিউডের জনপ্রিয় এই তারকা জুটিকে আবারও একসঙ্গে দেখা যাবে ‘দিলওয়ালে’ ছবিতে। সম্প্রতি শাহরুখ জানিয়েছেন, নতুন কোনো ছবিতে অভিনয় করার সময় প্রত্যেকবারই তিনি কাজলের অনুপস্থিতির বিষয়টা টের পান, কাজলকে খুব ‘মিস’ করেন তিনি।
শাহরুখ খান বলেন, ‘প্রত্যেকবার ছবিতে অভিনয় করার সময় আমি কাজলকে মিস করি। এ ছবিটি (দিলওয়ালে) করার সময় সে আমাদের প্রায় ১৫০ দিনের মতো সময় দিয়েছে। সন্তানদের কাছ থেকে এ সময়টাতে দূরে থাকতে হয়েছে তাঁকে। আমি জানি একজন মা হিসেবে তাঁর জন্য এটা কতটা কষ্টকর ও ত্যাগের বিষয়।’শাহরুখ খান বলেন, ‘আরও বেশি ছবিতে অভিনয় করব— এমন ইচ্ছার কারণে শিল্পী হিসেবে আমরা আসলে অনেকটা বিরামহীন কাজ করে চলি। আরও বেশি টাকার পেছনে ছুটে চলি। কিন্তু কাজল অন্যরকম, প্রশান্ত আর নির্লোভ।কাজলের প্রতি কৃতজ্ঞতা প্রকাশ করে শাহরুখ জানিয়েছেন, কাজলের কাছে তাঁরা কৃতজ্ঞ, তিনি এ ছবিতে অভিনয়ের জন্য সম্মতি দিয়েছিলেন, তাঁদের সঙ্গে ছিলেন।এ বছর ‘দিলওয়ালে দুলহানিয়া লে যায়েঙ্গে’ ছবিটির ২০ বছর পূর্তি উদ্‌যাপন করেছেন বলিউডের অন্যতম জনপ্রিয় এই জুটি। বলিউডে শাহরুখ-কাজল জুটি অসাধারণ সব ব্যবসাসফল ও জনপ্রিয় ছবি উপহার দিয়েছেন। ‘বাজিগর’, ‘করণ-অর্জুন’, ‘দিলওয়ালে দুলহানিয়া লে যায়েঙ্গে’, ‘কুছ কুছ হোতা হ্যায়’, ‘মাই নেম ইজ খান’ প্রত্যেকটা ছবিই দুর্দান্ত ব্যবসাসফল এবং জনপ্রিয় হয়েছিল। অথচ মজার বিষয় হচ্ছে, কাজলের সঙ্গে প্রথম কাজ করার সময় তাঁকে একরকম অপছন্দই করেছিলেন শাহরুখ খান।এ প্রসঙ্গে শাহরুখ জানিয়েছেন, সে সময় তিনি কাজলের সঙ্গে বাজিগর ছবি করেছিলেন। আমির খান তাঁকে কাজলের প্রসঙ্গে জানতে চাইলে শাহরুখ খান আমিরকে জানিয়েছিলেন, কাজল একেবারেই ভালো না। কোনো ফোকাস নেই তাঁর। আমির তাঁর সঙ্গে কোনোভাবেই কাজ করতে পারবেন না।সেই শাহরুখ খানই পরবর্তীতে সিনেমা হলে ‘বাজিগর’ দেখতে দর্শকের উপচে পড়া ভিড়ের বিষয়টি খেয়াল করে তড়িঘড়ি আমিরকে জানিয়েছিলেন, তিনি আসলেই জানেন না কী ঘটছে! কিন্তু পর্দায় কাজল যে জাদু জানেন এটা সে সময়েই টের পেয়েছিলেন শাহরুখ।এর পর থেকে ক্রমশ তাঁদের বন্ধুত্ব আর সম্পর্কের গভীরতা বেড়েছে। তাঁরা বয়সের সঙ্গে সঙ্গে আরও পরিণত হয়েছেন। পরিণত হয়েছে তাঁদের গভীর বন্ধুত্বও। আর আজ শাহরুখ নিশ্চিত করেই জানেন বলিউডে কাজল তাঁর এমনই একজন ঘনিষ্ঠ বন্ধু; পর্দায় যিনি শাহরুখ খানের সঙ্গে মিলে ছবি চলার পুরোটা সময় দর্শকদের মোহিত করে রাখেন অসাধারণ অভিব্যক্তির জাদু দেখিয়ে।
