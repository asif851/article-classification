



অস্ত্রোপচার শেষে নায়ক ওমর সানী এখন শঙ্কামুক্ত। 
আজ হাসপাতাল ছেড়ে বাসায় ফিরে যাবেন এই নায়ক।
ভিডিওবার্তায় সবার প্রতি কৃতজ্ঞতা জানান ওমর সানী।


অস্ত্রোপচার শেষে দেশের চলচ্চিত্রের জনপ্রিয় নায়ক ওমর সানী এখন শঙ্কামুক্ত। আজ বুধবার দিনের যেকোনো সময়ে হাসপাতাল ছেড়ে বাসায় ফিরে যাবেন এই নায়ক। তার আগে সকালে নিজের ফেসবুকে এক ভিডিওবার্তায় ওমর সানী দেশবাসীর কাছে দোয়া চেয়েছেন।
দেশ ও দেশের বাইরে ভক্ত-শুভাকাঙ্ক্ষীদের প্রতি কৃতজ্ঞতা জানিয়ে ওমর সানী ভিডিওবার্তায় বলেন, ‘হয়তো অনেক বড় বিপদ হতে পারত। আমি তাড়াতাড়ি আপনাদের মাঝে ফিরে আসব, কাজ শুরু করব ইনশা আল্লাহ। আপনারা আমার জন্য দোয়া করেছেন। আরও দোয়া করবেন। আমার দুই সন্তান আর স্ত্রীর জন্যও আপনাদের কাছ দোয়া চাই।’
হার্টে ব্লক ধরা পড়ায় গত সোমবার ঢাকার অ্যাপোলো হাসপাতালে ভর্তি হন অভিনয়শিল্পী ওমর সানী। চিকিৎসকের পরামর্শে সেদিন রাতেই তাঁর হার্টের রক্তনালিতে রিং পরানো হয়। চিত্রনায়ক ওমর সানীর হার্টে চারটি ব্লক ধরা পড়ে বলে জানান তাঁর ছেলে ফারদিন এহসান। গতকাল রাতে প্রথম আলোর সঙ্গে আলাপে ওমর সানীর স্ত্রী চিত্রনায়িকা মৌসুমী বলেন, ‘চারটি ব্লক ধরা পড়ার পর আমরা আর দেরি করিনি। চিকিৎসকের পরামর্শে তাঁর শারীরিক পরীক্ষা করা হয়। সোমবার রাতেই তাঁকে তিনটি রিং পরানোর পরামর্শ দিয়েছেন। দেরি না করে সোমবার রাতেই দুটি রিং পরানো হয়। পরে আরেকটি রিং লাগানো হবে।’
মৌসুমী জানান, সানীকে আপাতত বিশ্রামে থাকার পরামর্শ দিয়েছেন চিকিৎসক। সোমবার রাত পর্যন্ত হাসপাতালের করোনারি কেয়ার ইউনিটে (সিসিইউ) ছিলেন। গতকাল মঙ্গলবার দুপুরে সিসিইউ থেকে কেবিনে আনা হয়। রিং পরানোয় এখন শঙ্কামুক্ত ওমর সানী। তিনি বর্তমানে মোটামুটি সুস্থ আছেন বলে জানা যায়।
ওমর সানীর ছেলে ফারদীন বলেন, ‘পুরো চেকআপের জন্য বাবাকে আগামী সপ্তাহে সিঙ্গাপুর নিয়ে যাওয়ার ইচ্ছে আছে।’ এদিকে কেবিনে আনার পর ওমর সানীকে দেখতে হাসপাতালে ছুটে যান চলচ্চিত্র ও গানের জগতে তাঁর শুভাকাঙ্ক্ষীরা।
