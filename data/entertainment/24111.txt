
মনোনয়ন তালিকা দেখে আনন্দের বন্যায় ভেসে গিয়েছিলেন টেলর সুইফটের ভক্তরা। ভেবেছিলেন, তাঁদের প্রিয় গায়িকা এবারের এমটিভি ইউরোপিয়ান মিউজিক অ্যাওয়ার্ড (ইএমএ) আসর একেবারে মাত করে দেবেন। নয়টি বিভাগে মনোনয়ন পেয়ে তিনি সবার চেয়ে এগিয়ে ছিলেন। অনেকের ধারণা ছিল, নয়টি মনোনয়নের পর জয়ের দিক থেকেও সুইফট এগিয়ে যাবেন। কিন্তু শেষমেশ হিসাবটাই বদলে গেল। সুইফট নন, এমটিভি ইএমএ আসর হয়ে উঠল ‘বিবার’ময়। জাস্টিন বিবার জিতলেন এবারের আসরে পাঁচটি সেরার পদক।‘হোয়াট ডু ইউ মিন’–এর গায়ক বিবার ঘরে নিয়ে গেলেন ‘বেস্ট মেল’, ‘বেস্ট ওয়ার্ল্ডওয়াইড অ্যাক্ট: নর্থ আমেরিকা’, ‘বেস্ট লুক’, ‘বেস্ট কোলাবরেশন’ ও ‘বেস্ট ফ্যানস’ বিভাগের পুরস্কার। মনোনয়নের দিক থেকে সুইফটের সঙ্গে বিবারের হাড্ডাহাড্ডি লড়াই হলেও পুরস্কার জয়ের বেলায় এই ‘বেবি’ তারকার কোনো প্রতিদ্বন্দ্বী ছিলেন না এ বছর। নয়টি মনোনয়নের মধ্য থেকে সুইফট এ বছরের ইএমএ আসরে জেতেন মাত্র দুটি পুরস্কার।এবারের এমটিভি ইউরোপিয়ান মিউজিক অ্যাওয়ার্ডের আসর বসেছিল ইতালির মিলান শহরে। গত রোববার রাতের জাঁকালো এই আয়োজনের সঞ্চালনা করেন সংগীতশিল্পী এড শিরান। ওই দিন সন্ধ্যায় বিবারের পাশাপাশি বিজয়ীর হাসি আরও হাসেন রিয়ান্না, ব্রিটিশ ব্যান্ড ওয়ান ডিরেকশন, নিকি মিনাজ, লানা ডেল রে, কোল্ডপ্লে ও অনুষ্ঠানের সঞ্চালক এড শিরান নিজে। মিরর।
