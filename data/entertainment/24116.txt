
পর্দায় তাঁকে পাহাড় কাটতে দেখা গেছে। ‘মাঝি দ্য মাউন্টেন ম্যান’ ছবিতে তাঁর মূল অভিনয় ছিল পাহাড়ের পাথর কাটা। স্বল্প সময়ে অভিনয়ের স্বীকৃতিতে খ্যাতিও হয়েছে যথেষ্ট, অনেকেই ধারণা করছেন— ‘মাঝি’ ছবিটি তাঁকে পুরস্কার এনে দেবে। এবারে বাস্তবেই নওয়াজের দেখা মিলল রীতিমতো কোদাল হাতে; নিজ গ্রামের জমিতে। ছুটি পেয়ে অন্য কোথাও নয়, শেকড়ের টানে নিজ গ্রামেই ফিরেছেন এই শক্তিমান অভিনেতা।অথচ একটু ছুটি মিললেই আজকাল যশপ্রার্থী শিল্পীরাও উড়াল দেন ভিনদেশে। বলিউড তারকারা ছুটি কাটাতে যান বিদেশের বিভিন্ন বিলাসবহুল পর্যটন শহরে। সমুদ্র সৈকতই হয় তাঁদের প্রথম পছন্দ। দুবাই, মালয়েশিয়া, ইউরোপ; কোনো দ্বীপদেশ, পাহাড় থাকে তাঁদের বেড়ানোর তালিকায়।কিন্তু বলিউডের এ মুহূর্তের অন্যতম ব্যস্ত এবং সফল অভিনেতা নওয়াজউদ্দিন সিদ্দিকি দীর্ঘ কাজের পর ছুটি কাটাতে গেছেন তাঁর নিজ গ্রামে, পৈতৃক ভিটেতে।উত্তর প্রদেশে নিজের গ্রামের বাড়িতেই ছুটি কাটাতে গেছেন নওয়াজউদ্দিন বলেই জানিয়েছে টাইমস অব ইন্ডিয়া । শুধু ছুটি নয়, সেখানে তাঁকে মাটি কোপাতে, ধুলো গায়ে মেখে জমিতে কৃষিকাজ করতে দেখা গেছে।একের পর এক ছবির শ্যুটিংয়ে ব্যস্ত নওয়াজ অনেক দিন ধরেই তাঁর গ্রামের বাড়িতে যাওয়ার কথা বলছিলেন। তাঁর মা এবং ভাই সেখানেই থাকেন। গত জুলাই মাসে বাবার মৃত্যুর পর এবারই প্রথম গ্রামের বাড়ি গিয়ে আবেগপ্রবণ হয়ে পড়েছিলেন তিনি।ছুটি তাঁর জন্য খুব ‘দরকার ছিল’ উল্লেখ করে নওয়াজ জানিয়েছেন, তাঁর পরিবার বংশ পরম্পরায় কৃষিকাজ করে আসছেন এবং গত ২২ বছর ধরে নওয়াজও তাই করেছেন। বলিউডে সাফল্যকে ছুঁয়ে ফেলা নওয়াজ যে আজও মাটির কাছাকাছি রয়েছেন, এ তাঁরই প্রমাণ।সম্প্রতি একাধিক সাড়া জাগানো ছবিতে অভিনয় করা এই শিল্পী জানিয়েছেন, নিজ গ্রামে একটি উচ্চশিক্ষা প্রতিষ্ঠান গড়ে তোলার ইচ্ছা আছে তাঁর।
