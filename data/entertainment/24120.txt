
আলো ঝলমলে রঙিন পর্দার মানুষ তাঁরা। শুটিং, ডাবিং আর নানামুখী চাপে ব্যস্ত থাকেন সারাক্ষণ। কিন্তু তাঁদেরও আছে গ্রামের বাড়ি। ফুরসত পেলেই ছুটে যান মাটির কাছে, প্রিয় বাড়িতে। বিনোদন জগতের এমন কিছু তারকার গ্রামের বাড়ি ঘুরে এসে লিখেছেন প্রথম আলোর একদল প্রতিবেদক। ঈদ উপলক্ষে পাঠকের জন্য এবারের আনন্দের বিশেষ আয়োজন।
গোপালগঞ্জ জেলার মুকসুদপুর উপজেলায় রাঘদি ইউনিয়নের রাঘদি গ্রামের মমিনুদ্দীন শেখের তিন ছেলে। তিনজনই ছিলেন সরকারি চাকরিজীবী। এই তিনজনের একজন আবদুর রফ শেখ।আবদুর রফের একমাত্র ছেলে আজকের শাকিব খান। চলচ্চিত্রে নাম লেখানোর আগে শাকিব খানকে মাসুদ রানা শেখ বলেই সবাই জানত। বংশগত পদবি শেখ হলেও চলচ্চিত্র জগতে তিনি বাংলাদেশের কিং খান নামে পরিচিত।
শাকিব খান, অভিনেতা গ্রামে পরিচিত : মাসুদ রানা শেখ গ্রাম : রাঘদি ইউনিয়ন : রাঘদি উপজেলা : মুকসুদপুর জেলা : গোপালগঞ্জ
বাবা আবদুর রফ শেখ চাকরির সুবাদে নারায়ণগঞ্জে থাকতেন আর সেখানেই মাসুদ রানা শেখের (শাকিব খান) জন্ম ও পড়ালেখা।মাসুদ রানা শেখ (শাকিব) বাপ-দাদার ভিটায় আসেন এসএসসি পরীক্ষার পর। তারপর আরও কয়েকবার এসেছেন এ অভিনেতা। সর্বশেষ এসেছিলেন ২০০৪ সালে। গ্রামে এলে সবার সঙ্গেই দেখা করেন।বেশ কয়েক বছর ধরে ব্যস্ত সময় পার করছেন শাকিব খান। শাকিব এখন স্বজনদের খোঁজ নিতে পারেন না বলে জানান তাঁর এক চাচাতো ভাই সাদ্দাম হোসেন শেখ। নাম প্রকাশে অনিচ্ছুক এক ব্যক্তি বলেন, শাকিব খান এখন সারা দেশের হয়ে গেছে।
