
দেশীয় চলচ্চিত্রের গুণী অভিনয়শিল্পী সোহেল রানার ২৫তম বিবাহবার্ষিকী ছিল গতকাল রোববার। এ উপলক্ষে রাজধানীর উত্তরা ক্লাবে আয়োজন করা হয় এক অনুষ্ঠানের। এতে সোহেল রানার পরিবারের ঘনিষ্ঠজনেরা ছাড়াও উপস্থিত ছিলেন চলচ্চিত্রজগতের অনেক তারকা।
১৯৯০ সালের ১৬ আগস্ট সোহেল রানা চিকিৎসক জিনাত বেগমের সঙ্গে বিবাহবন্ধনে আবদ্ধ হন। সোহেল রানা ও জিনাত বেগমের একমাত্র পুত্র মাশরুর পারভেজ জীবরান। প্রথমবারের মতো এই অভিনয়শিল্পী ঘটা করে বিবাহবার্ষিকী পালন করলেন। সাবেক বাণিজ্যমন্ত্রী জি এম কাদের, চলচ্চিত্র তারকা জাভেদ, ওমর সানি, মৌসুমি, শাবনূর, সিমলাসহ অনেক চলচ্চিত্র তারকা এ সময় উপস্থিত ছিলেন।
এ প্রসঙ্গে সোহেল রানা বলেন, বিবাহবার্ষিকী কখনোই ঘটা করে করা হয়নি। নিজের আর ছেলের জন্মদিনটাই উদ্‌যাপন করি আপনজনদের নিয়ে। কিন্তু এবার সবার দোয়ায় আমাদের বিবাহিত জীবনের ২৫ বছর পূর্ণ হলো। মহান আল্লাহর কাছে শুকরিয়া যে তিনি দীর্ঘ এই সময়টা আমাদের সুখে শান্তিতে রেখেছেন।অভিনয়শিল্পী সোহেল রানা আরও বলেন, যেহেতু ২৫ বছর, সেহেতু আপনজনদের নিয়ে হাসি-আনন্দে সন্ধ্যাটা কাটানোর সিদ্ধান্ত নিয়েছি। অনুষ্ঠানে সবার কাছে একটাই দোয়া চেয়েছি, স্ত্রী, সন্তান, আত্মীয়স্বজন নিয়ে যেন বাকিটা জীবন আরও সুখেশান্তিতে কাটাতে পারি। সেই সঙ্গে সবার ভালোবাসায় সোহেল রানা হিসেবে চলচ্চিত্র শিল্পের সেবা করতে পারি।
