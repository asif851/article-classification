
ভারতের প্রখ্যাত বিউটিশিয়ান শাহনাজ হুসেনকে নিয়ে বায়োপিক তৈরি হবে। শোনা যাচ্ছে, এই বায়োপিকে শাহনাজ হুসেনের চরিত্রে অভিনয় করবেন প্রিয়াংকা চোপড়া। ছবিটি পরিচালনা করবেন পূজা বেদী।
শাহনাজ হুসেনের জীবনী লিখেছেন তাঁর মেয়ে নিলোফার করিম্ভয়। বইটির নাম ‘ফ্লেম: দ্য ইন্সপায়ারিং লাইফ অব মাই মাদার’। এই বই অবলম্বনে লেখা হবে ছবির চিত্রনাট্য। আর এই দায়িত্ব দেওয়া হয়েছে আমির খানের ‘রং দে বাসন্তী’ ছবির চিত্রনাট্যকার কমলেশ পাণ্ডেকে। তিনি বলেন, ‘একটি মুসলিম রক্ষণশীল পরিবার থেকে উঠে এসে ভারতের একজন সফল ব্যবসায়ী হওয়ার গল্পটাই তুলে ধরা হবে ছবিতে।’
এর আগে বক্সার মেরি কমের বায়োপিকে অভিনয় করেন প্রিয়াংকা চোপড়া। ছবিতে তাঁর অভিনয় খুবই প্রশংসিত হয়। বলিউডে এ পর্যন্ত যে কয়টি বায়োপিক তৈরি হয়েছে, তার মধ্যে ‘মেরি কম’ ছবির অবস্থান একেবারে ওপরের দিকে।
ভারতের এই বিউটি মুঘলের চরিত্রে কে অভিনয় করবেন—এ ব্যাপারটি নাকি শাহনাজ হুসেন নিজেই চূড়ান্ত করেছেন। এই চরিত্রের জন্য প্রাথমিকভাবে কারিনা কাপুর খান, প্রিয়াংকা চোপড়া, বিদ্যা বালান আর ঐশ্বরিয়া রাই বচ্চনের নাম ভাবা হয়। তাঁদের মধ্য থেকে প্রিয়াংকা চোপড়াকে পছন্দ করেছেন শাহনাজ হুসেন। তবে এই ছবিতে অভিনয়ের ব্যাপারে প্রিয়াংকা চোপড়ার কাছ থেকে এখনো কিছু জানা যায়নি। ফার্স্ট পোস্ট, ডিএনএ
