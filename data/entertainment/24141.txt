
ম্যুভিয়ানা ফিল্ম সোসাইটির ‘নতুন চলচ্চিত্র, নতুন নির্মাতা’ উৎসবে প্রদর্শিত হবে উত্তরের সুর। চলচ্চিত্রটি পরিচালনা করেছেন শাহনেওয়াজ কাকলী। ছবিটি ২০১২ সালে সেরা ছবি হিসেবে জাতীয় চলচ্চিত্র পুরস্কার পায়। কথা হলো নির্মাতা শাহনেওয়াজ কাকলীর সঙ্গে। তিনি বলেন, ‘ম্যুভিয়ানা ফিল্ম সোসাইটি যে উদ্যোগ নিয়েছে, সেটা খুবই ভালো। একটি ভালো পরিবেশে দর্শক ছবি দেখছেন। এ মাসের প্রদর্শনীর জন্য আমার সিনেমাটি নির্বাচিত হয়েছে। ছবিটি চারটি শাখায় জাতীয় চলচ্চিত্র পুরস্কার পেয়েছে। দর্শকদের ভালো লাগবে।’উৎসব কমিটির পরিচালক বেলায়েত হোসেন বলেন, ‘১২ মাস ধরে আমরা উৎসবটি পরিচালনা করে আসছি। পুরো বছরের প্রদর্শনীর সেরা ছবিগুলো নিয়ে আগামী এপ্রিলে বড় পরিসরে আয়োজন হবে চূড়ান্ত উৎসবটি। এ মাসে প্রদর্শনীর জন্য নির্বাচিত হয়েছে উত্তরের সুরসহ নয়টি স্বল্পদৈর্ঘ্য কাহিনিচিত্র। থাকছে একটি স্বল্পদৈর্ঘ্য অ্যানিমেশন ছবি ও দুটি প্রামাণ্য চলচ্চিত্র।’ এই প্রদর্শনী শুরু হবে ৩১ মার্চ বেলা তিনটায়। সন্ধ্যা সাড়ে ছয়টায় দেখানো হবে উত্তরের সুর। প্রদর্শনীর স্থান বাংলাদেশ শিল্পকলা একাডেমির জাতীয় চিত্রশালা মিলনায়তন। উত্তরের সুর সিনেমায় অভিনয় করেছেন লুসি তৃপ্তি গোমেজ, উৎপল, মেঘলা, আদিত্য আলম প্রমুখ।
