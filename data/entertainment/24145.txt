
কয়েক দিন আগেই নায়িকা আলিয়া ভাটকে পাপারাজ্জিরা একটি বিয়ের অনুষ্ঠানে ক্যামেরাবন্দী করেন। বিয়ে বাড়িতে জমকালো লেহেঙ্গায় সেদিন হাজির হয়েছিলেন এই নায়িকা। গত রোববার একটি পুরস্কার বিতরণী অনুষ্ঠানেও এই নায়িকাকে তাঁর স্বাভাবিক সাজেই দেখা যায়। কিন্তু সম্প্রতি তাঁকে দেখা গেল একদম অন্য বেশে। মাথায় হিজাব, পরনের পোশাকও খুব সাদামাটা। মুখেও মেকআপের আতিসায্য নেই।
আলিয়ার হিজাব পরা ছবি দেখে যাঁরা অবাক হচ্ছেন, তাঁদের বলে রাখা ভালো, এটি এই নায়িকার নতুন ছবির লুক। জোয়া আখতারের ছবি ‘গাল্লি বয়’তে আলিয়াকে দেখা যাবে এমন রূপে। এখানে তাঁর সহশিল্পী রণবীর সিং। ‘পদ্মাবত’ ছবিতে আলাউদ্দিন খিলজির চরিত্রের রণবীরের যে বড় চুল-দাড়ি ছিল, তা এই ছবিতে সব গায়েব। ‘গাল্লি বয়’ ছবিতে রণবীর একজন র‍্যাপারের চরিত্রে অভিনয় করেছেন। তবে আলিয়ার চরিত্র সম্পর্কে খুব বেশি কিছু জানা যায়নি। কিন্তু আলিয়ার সাহসকে বাহবা দিতেই হবে। ক্যারিয়ারের শুরুর দিকে সুন্দরী নায়িকারা গ্ল্যামারের পেছনে ছুটলেও আলিয়া হাঁটছেন ভিন্ন পথে।
জোয়া আখতারের ছবির শুটিং শুরুর আগে আলিয়া শেষ করেছেন মেঘনা গুলজারের ‘রাজি’ ছবির কাজ। সেখানেও তাঁকে দেখা যাবে সাদামাটা এক কাশ্মীরি নারীর চরিত্রে। আর ‘উড়তা পাঞ্জাব’-এ ধুলা-কাদা মাখা বিহারি বালিকা আলিয়াকেও নিশ্চয়ই ভোলেননি দর্শক। বাস্তব জীবনে আলিয়ার ফ্যাশন সেন্স কিন্তু খুব একটা খারাপ না। অবশ্য চলচ্চিত্র দুনিয়ায় তিনি গ্ল্যামারের থেকে নন গ্ল্যামারাস চরিত্রতেই বেশি আগ্রহী। সূত্র: ইন্ডিয়া টুডে
