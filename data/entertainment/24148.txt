
গত রোববার রাতে মালয়েশিয়ার কুয়ালালামপুরে বসেছিল আইফা অ্যাওয়ার্ডস ২০১৫-এর চূড়ান্ত আসর। এতে অংশ নিতে বলিউডের একাংশ দুই দিন আগেই ভারত থেকে উড়ে যায় কুয়ালালামপুরে। মূল অনুষ্ঠানের আগে সেখানে চলে বিভিন্ন ধরনের আনুষ্ঠানিকতা, হয় ভক্তদের সঙ্গে তারকাদের কথোপকথন। তবে এসব কিছুর ওপরে সবার নজরই তো থাকে পুরস্কার আর বিজয়ীদের দিকে। এ বছর আইফা (ইন্টারন্যাশনাল ইন্ডিয়ান ফিল্ম একাডেমি) অ্যাওয়ার্ডসে জয়জয়কার ছিল হায়দার ও কুইন ছবির।সেরা চলচ্চিত্র, সেরা গল্প এবং সেরা অভিনেত্রীর (কঙ্গনা রনৌত) পুরস্কার নিজেদের ঝুলিতে ভরে কুইন ছবিটি। অন্যদিকে সেরা অভিনেতা (শহীদ কাপুর), সেরা খলনায়ক (কে কে মেনন) এবং সেরা পার্শ্ব-অভিনেত্রীর (টাবু) পুরস্কার জিতে আবারও আলোচনায় উঠে আসে বিশাল ভরদ্বাজের ছবি হায়দার। এ ছাড়া ‘উইমেন অব দ্য ইয়ার’ নামে বিশেষ একটি সম্মাননা দেওয়া হয় দীপিকা পাড়ুকোনকে। পুরস্কারের বাইরেও এ বছরের আইফা অ্যাওয়ার্ডসের একটি বড় আকর্ষণ ছিল এর সঞ্চালক জুটি—রণবীর সিং ও অর্জুন কাপুর। তাঁদের হাস্যরস অনুষ্ঠানে যোগ করে ভিন্ন এক মাত্রা। ইন্ডিয়ান এক্সপ্রেস।
