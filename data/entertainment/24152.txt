
ঈদে মুক্তি পেয়েছে সালমান খান অভিনীত বহুল প্রতীক্ষিত ছবি সুলতান। এই ছবি যে বক্স অফিস কাঁপিয়ে দেবে, তা আগেই আঁচ করেছিলেন বলিউডের বক্স অফিস বিশ্লেষকেরা। মুক্তির প্রথম দিনেই ছবিটি আয় করেছে ৩৬ কোটি রুপি। আর মুক্তির পর প্রথম তিন দিনে ছবিটি আয়ের দিক থেকে ছাড়িয়ে গেছে ১০০ কোটি রুপির কোঠা।বলিউডের বিশ্লেষকেরা তাই এবার নতুন ভবিষ্যদ্বাণী করেছেন, সাত দিনের মাথায় সুলতান আয় করবে ১৫০ কোটি রুপির বেশি। অথবা ভাগ্য সুপ্রসন্ন হলে ২০০ কোটির ঘরও ছুঁয়ে ফেলতে পারে! যদিও শঙ্কা ছিল অনলাইনে ছবিটি ফাঁস হয়ে যাওয়ার পর ব্যবসায় ভাটা পড়ার। কিন্তু না। বরং সুলতান-এর দর্শক দিন দিন বেড়েই চলছে। আলী আব্বাস জাফর পরিচালিত এই ছবিতে আরও অভিনয় করেছেন আনুশকা শর্মা। দ্য ইন্ডিয়ান এক্সপ্রেস।
