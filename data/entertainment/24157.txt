
গতকাল শনিবার সারা দিন অপু বিশ্বাস ছিলেন এফডিসির শুটিং ফ্লোরে। কোনো সিনেমার জন্য নয়, তিনি ব্যস্ত ছিলেন নাচ নিয়ে। হ্যাঁ, শুধুই নাচ। ঈদের একটি অনুষ্ঠান হবে অপু বিশ্বাসময়। পাঁচটি নাচ নিয়ে তৈরি হচ্ছে অনুষ্ঠানটি।
গানগুলো কি চলচ্চিত্রের? এ প্রশ্ন উঠল শুরুতেই। একগাল হেসে অপু বিশ্বাস বললেন, ‘একেবারেই না। বৈচিত্র্যময় কিছু নাচ আছে এখানে।’
টেলিভিশনে অপুর পুরো নাচের অনুষ্ঠান এটাই প্রথম। অপু বললেন, ‘আমি তো আসলে নাচের মেয়ে। নাচ আমার খুবই পছন্দ, প্যাশনও বলতে পারেন। কিন্তু চলচ্চিত্রের ব্যস্ততার কারণে পছন্দের জায়গাটাকে সময় দিতে পারি না।’
অপু বিশ্বাস জানালেন, নাচ দিয়েই তাঁর শুরু। এখন নাচের জন্য সময় দিতে পারেন না বলে খারাপ লাগে। বহুদিন পর প্রথমবারের মতো একটি পুরো অনুষ্ঠান করতে পারছেন নাচ নিয়ে, তাতে তিনি রোমাঞ্চিত।
অপু বিশ্বাসের নাচের অনুষ্ঠানটির কোরিওগ্রাফার ইভান শাহ্‌রিয়ার সোহাগ। তাঁর কাছ থেকে জানা গেল, পাঁচটি নাচ পাঁচ রকম। একটি সেমি ক্লাসিক্যাল, কত্থকভিত্তিক। আরেকটি ইন্দোনেশিয়া-থাইল্যান্ডের মুদ্রা নিয়ে বাংলা গানে ব্যবহার করা হয়েছে। তৃতীয়টি গত শতাব্দীর ষাটের দশকে প্রচলিত মুদ্রাগুলো নিয়ে। গানটি করেছেন শ্রেয়া ঘোষাল। পরের গানটি ‘একবিন্দু ভালোবাসা দাও’-এর সঙ্গে থাকবে রোমান্টিক নাচ, তাতে অপুর সঙ্গে নাচবেন স্বয়ং কোরিওগ্রাফার। শেষেরটি সালসা।
এনটিভিতে অনুষ্ঠানটি প্রচারিত হবে ঈদের তৃতীয় দিন। রাত নয়টায় টিভি সেটের সামনে বসলেই অপুর নাচ দেখতে পাওয়া যাবে। ‘পাঁচ রঙে অপু বিশ্বাস’ অনুষ্ঠানটি প্রযোজনা করেছেন মোহাম্মদ নুরুজ্জামান।
 
