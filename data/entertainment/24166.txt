
১২ শিল্পী মিলে গাইলেন এক অ্যালবামের গান। আধুনিক গানের মিশ্র অ্যালবামটির শিরোনাম ‘শ্যামা মেয়ে’। এ অ্যালবামের বিশেষত্ব হলো এতে শ্রোতারা যেমন শুনতে পাবেন প্রতিষ্ঠিত শিল্পী কুমার বিশ্বজিতের কণ্ঠ, তেমনি রয়েছে মুহিন, নদী, শাওনের মতো নবীন শিল্পীদের গাওয়া গান।ঈদ উপলক্ষে প্রকাশিত নতুন এ অ্যালবামে আরও রয়েছে কাজী শুভ, পুলক অধিকারী, লুৎফর হাসান, মেহেদী হাসান, তমালিকা বর্মণ, খালেদ মুন্না, তন্ময় ও অমিত করের গান। অ্যালবামটির সুর ও সংগীত পরিচালনা করেছেন অমিত কর। তিনি জানান, নতুন এ অ্যালবামে ১০টি গান আছে। সব কটি গানই রোমান্টিক ধাঁচের। গানের কথা লিখেছেন সেজুল হুসেন, সৌরভ ইরফান, ইসতিয়াক আহমেদ, সুমাইয়া মৌ ও লুৎফর হাসান। উল্লেখযোগ্য কয়েকটি গান হলো ‘আমি তোমার মনে’, ‘মেঘে ঢাকা চাঁদ’, ‘শ্যামা মেয়ে’, ‘তোমায় দেব’, ‘স্বপ্ন ডিঙ্গা’, ‘তোর কথা’ ও ‘ভুলে যাবি’ ইত্যাদি।
