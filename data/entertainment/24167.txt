
মাস দুয়েক আগে অভিনেত্রী কাজল ও তাঁর স্বামী অভিনেতা অজয় দেবগন যুক্তরাষ্ট্রে ফেসবুক ক্যাম্পাস থেকে ঘুরে এসেছেন। আর ফেসবুক কার্যালয়ে ঘুরে আসার দিনেই সামাজিক যোগাযোগের এই মাধ্যমে অ্যাকাউন্ট খুলেছিলেন কাজল। টুইটারেও একটি অ্যাকাউন্ট আছে তাঁর। কিন্তু এখন সেখান থেকে সরে আসার সিদ্ধান্ত নিয়েছেন এই অভিনেত্রী। কারণ, তাঁর মনে হয় টুইটার এখন অনেক বেশি রাজনৈতিক হয়ে গেছে। এর চেয়ে ছবি ভাগাভাগি করার সাইট ইনস্টাগ্রামই তাঁর বেশি পছন্দ।কাজল বলেন, ‘ইদানীং টুইটার অনেক বেশি রাজনৈতিক হয়ে গেছে। এখানে সবাই খুব রাজনৈতিক। আমি তাই টুইটারের দুনিয়ায় পুরোপুরি তাল মেলাতে পারি না। এর চেয়ে ইনস্টাগ্রাম ঢের ভালো। কারণ, এখানে আমাকে কোনো কিছু লিখে প্রকাশ করতে হয় না। একটি মাত্র ছবির মাধ্যমে হাজারটা কথা বলে দেওয়া যায়।’তা ছাড়া টুইটার ব্যবহার করলে আরও একটি সমস্যায় পড়তে হয় তারকাদের। সেটা হলো ‘ট্রল’-এর শিকার হওয়া। কথায় কথায় নিজেকে নিয়ে হাসি-তামাশা করার সুযোগ কাউকে দিতে চান না কাজল।কাজল অভিনীত সর্বশেষ ছবি দিলওয়ালে মুক্তি পেয়েছে গত বছর। আর সামনে নিজের ও স্বামীর প্রযোজনা প্রতিষ্ঠানের একটি ছবিতে কাজ করার কথা তাঁর। তবে আনুষ্ঠানিকভাবে সেটি শুরুর আগে তা নিয়ে কোনো কথাই তিনি বলতে চান না। ফিল্মি বিট।
