
বাংলাদেশ শিল্পকলা একাডেমির জাতীয় নাট্যশালার মূল হলের মঞ্চে বড় একটি পিয়ানো রাখা। সামনে রাখা চেয়ারগুলোতে শিল্পীরা এসে বসলেন। কারও হাতে ভায়োলিন, কারও হাতে ভায়োলা আবার কারও হাতে ধরা চেলো। পিয়ানোর তালে তালে ভায়োলিন, ভায়োলা আর চেলো বাজতেই করতালিতে ভরে উঠল হলঘর। কোরীয় শিল্পীদের বাদ্যযন্ত্রে বেজে উঠল ‘সেদিন দুজনে দুলেছিনু বনে’ বাংলা গানটি।
২২ ডিসেম্বর শুরু হয়েছে কোরীয় দূতাবাসের দুই দিনব্যাপী ধ্রুপদি গানের অনুষ্ঠান ‘চার্ম অব কোরিয়া-৮’। কোরিয়া ও বাংলাদেশের কূটনৈতিক সম্পর্কের ৪৩ বছর পূর্তি উদ্‌যাপন উপলক্ষে এ আয়োজন। অনুষ্ঠানে দুই দিনই ধ্রুপদি সংগীত পরিবেশন করেন কোরিয়ার সাতজন শিল্পী। ধ্রুপদি শিল্পীদের গানের তালে তালে হলঘর ভরে উঠেছিল করতালিতে।
গতকাল শুক্রবার বিকেলে সমবেত বাদনের মাধ্যমে অনুষ্ঠান শেষ হয়।
আজ শেষ হচ্ছে জাতীয় রবীন্দ্রসংগীত উৎসব
তিন দিনের জাতীয় রবীন্দ্রসংগীত উৎসব শেষ হচ্ছে আজ। এ উপলক্ষে বিকেল থেকে সরকারি গণগ্রন্থাগারের শওকত ওসমান মিলনায়তনে থাকবে আবৃত্তি ও গান। সম্মাননা জানানো হবে স্বাধীন বাংলা বেতার কেন্দ্রের শিল্পী আব্দুল জব্বারকে।
গতবৃহস্পতিবার শুরু হয়েছে ২৮তম জাতীয় রবীন্দ্রসংগীত উৎসব। গতকাল দ্বিতীয় দিনে ছিল সম্মাননা জানানোর পর্ব। স্বাধীন বাংলা বেতার কেন্দ্রের শব্দসৈনিক সৈয়দ হাসান ইমামকে সম্মাননা জানায় জাতীয় রবীন্দ্রসংগীত শিল্পী সংস্থা। সকালে ছিল শোভাযাত্রা ও নৃত্যনাট্য। সন্ধ্যা থেকে ছিল গান ও আবৃত্তি।
চিত্রকে চিত্র প্রদর্শনী
ইমপ্রেশন আর্ট গ্রুপের দ্বিতীয় যৌথ প্রদর্শনী শুরু হলো গতকাল থেকে। রাজধানীর ধানমন্ডির গ্যালারি চিত্রকে আয়োজিত এ প্রদর্শনীতে যাঁরা অংশ নিয়েছেন, তাঁদের বেশির ভাগই একসময় আর্ট কলেজের শিক্ষার্থী থাকলেও পরে জীবনের নানান বাস্তবতায় ছবি আঁকা ছেড়ে দিয়েছিলেন।
গতকাল বিকেলে প্রদর্শনীর উদ্বোধন করে চিত্রশিল্পী মনিরুল ইসলাম বলেন, ‘বহুদিন আগে যাঁরা আঁকা ছেড়ে দিয়েছিল, তারা আবার আঁকছে, এটি অনেক আনন্দের বিষয়।’ শিল্পীদের উদ্দেশে তিনি বলেন, ‘আঁকা ছেড়ো না।’ এ সময় মঞ্চে ছিলেন ঢাকা বিশ্ববিদ্যালয়ের চারুকলা অনুষদের ডিন নিসার হোসেন ও বাংলা বিভাগের শিক্ষক সৈয়দ আজিজুল হক।
প্রদর্শনীতে অংশ নেওয়া ইমপ্রেশন আর্ট গ্রুপের এই শিল্পীরা হলেন নুরুন নাহার, মো. আলমগীর, শাম্মী ইয়াসমিন, শামিমা শারমিন, তাসলিমা জাহান, হোসনা বানু, শামীম আহমেদ, রোখসানা সাঈদা, এ এফ এম মুনিরুজ্জামান, ইমরান হোসেন। অতিথি শিল্পী হিসেবে প্রদর্শনীতে যোগ দিয়েছেন ৮ শিল্পী সমরজিৎ রায়চৌধুরী, সৈয়দ আবুল বারক আলভী, মোহাম্মদ ইউনুস, রোকেয়া সুলতানা, আহমেদ শামছুদ্দোহা, ফারেহা জেবা, মো. মনিরুজ্জামান ও কনকচাঁপা চাকমা।
প্রদর্শনী চলবে ৩০ ডিসেম্বর পর্যন্ত। প্রতিদিন সকাল ১০টা থেকে রাত ৮টা পর্যন্ত।
ঢাকায় শাস্ত্রীয় সংগীত সম্মেলন শুরু
গতকাল সন্ধ্যায় ছায়ানট অডিটরিয়ামে শুরু হয়েছে শাস্ত্রীয় সংগীত সম্মেলন-২০১৬। অনুষ্ঠানের প্রথম দিন সরোদে যন্ত্রসংগীত পরিবেশন করেন ওস্তাদ আশীষ খান ও ওস্তাদ শাহাদাৎ হোসেন খান, তবলা বাজান ওস্তাদ ইউসুফ আলী খান। সম্মেলনের পরের আসর বসবে আগামী মঙ্গলবার। সেদিন রাত আটটায় ধানমন্ডির আলিয়ঁস ফ্রঁসেজে থাকবে তরুণ শিল্পীদের পরিবেশনা। ভারত ও বাংলাদেশের শিল্পীরা সেদিন বাজাবেন সন্তুর, সেতার, সরোদ, বাঁশি, পাখোয়াজ ও তবলা। এ সম্মেলনের আয়োজন করেছে মিউজিক অ্যালায়েন্স ওয়ার্ল্ডওয়াইড।
 
