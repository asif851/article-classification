
সংগীতশিল্পী গিউয়েন স্টেফানি তাঁর বিয়ে পেছালেন। কথা ছিল, আগামী জুনে প্রেমিক সংগীতশিল্পী ব্লেক শেলটনকে বিয়ে করবেন তিনি। কিন্তু এখন শোনা যাচ্ছে, বিয়ের সিদ্ধান্ত নিয়ে নতুন করে ভাবছেন ৪৮ বছর বয়সী এই গায়িকা। কারণ, প্রেমিক ব্লেকের ওপর আস্থা রাখতে পারছেন না। নারীদের সঙ্গে ব্লেকের ঘনিষ্ঠ মেলামেশা গিউয়েনকে ভাবাচ্ছে।
সম্প্রতি লাইফ অ্যান্ড স্টাইল নামের একটি মার্কিন সাময়িকী গিউয়েনের বিয়ে পিছিয়ে দেওয়ার খবরটি প্রকাশ করে। মার্কিন এই গায়িকার কাছের এক বন্ধু খবরটি সাময়িকীকে জানান। যদিও গিউয়েনের অনাস্থার বিষয়টি হেসে উড়িয়ে দিয়েছেন ৪১ বছর বয়সী ব্লেক।
গায়িকা গিউয়েন স্টেফানি তিন সন্তানের মা। তাঁর সাবেক স্বামী গেভিন রোজডেল তাঁদেরই এক গৃহকর্মীর সঙ্গে সম্পর্কে জড়িয়ে পড়েছিলেন। এটা জানার পরপরই গিউয়েন ও গেভিনের বিবাহবিচ্ছেদ হয়। সম্পর্কে প্রতারণার বিষয়টি গিউয়েনকে সবচেয়ে বেশি কষ্ট দেয়। এ জন্যই গেভিনের সঙ্গে বিচ্ছেদের পর আর বিয়ে করবেন না বলে একটি সাক্ষাৎকারে জানিয়েছিলেন গিউয়েন। কিন্তু ‘দ্য ভয়েজ’ রিয়েলিটি শোর সেটে গিয়ে তিনি ব্লেক শেলটনের প্রেমে পড়েন এবং নিজের সিদ্ধান্ত বদলান। তাঁদের বাগদানও হয়। কিন্তু ইদানীং দ্য ভয়েজ অনুষ্ঠানেরই এক গায়িকার সঙ্গে ব্লেকের ঘনিষ্ঠ মেলামেশা আবারও পুরোনো প্রতারণার স্মৃতি মনে করিয়ে দিচ্ছে গিউয়েনকে। তাই ব্লেককে বিয়ে করার সিদ্ধান্ত নিয়ে দ্বিধায় আছেন এই মার্কিন গায়িকা। আপাতত জুনে বিয়ের সিদ্ধান্ত স্থগিত করেছেন তিনি। ব্লেকের প্রতি পূর্ণ আস্থা না আসা পর্যন্ত বিয়ের নতুন তারিখ জানা যাচ্ছে না বলে জানিয়েছেন গিউয়েনের এক ঘনিষ্ঠ বন্ধু। ইয়াহু
