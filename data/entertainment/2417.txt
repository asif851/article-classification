
গত বছরের মে মাসের ঘটনা, হলিউডের তারকা জনি ডেপ ও তাঁর স্ত্রী অ্যামবার হার্ড অস্ট্রেলিয়া সফরে তাঁদের পোষা দুই কুকুর ‘পিস্তল’ আর ‘বু’কে সঙ্গে নিয়ে গিয়েছিলেন। কিন্তু পোষা প্রাণী নিয়ে অস্ট্রেলিয়া ভ্রমণের নিয়মকানুন না মানায় রীতিমতো ফেঁসে গিয়েছিলেন তাঁরা। বিষয়টি নিয়ে দেশটির সংবাদমাধ্যমের শিরোনাম হওয়া থেকে শুরু করে আদালতের দণ্ড—প্রায় ঘাড়ের কাছে শ্বাস ফেলছিল দুজনের। সম্প্রতি এক ভিডিও বার্তায় আইন না মেনে কুকুর নিয়ে অস্ট্রেলিয়া ভ্রমণের জন্য ক্ষমা চেয়েছেন দুজনে। অস্ট্রেলিয়ার এক আদালতে ডেপ-অ্যামবারের ক্ষমা চাওয়ার সেই ভিডিও দেখানোও হয়েছে।
ডেপ-অ্যামবারের এই বিপত্তির শুরু অস্ট্রেলিয়ার কৃষিমন্ত্রীর হুঁশিয়ারির পর থেকেই। অস্ট্রেলিয়ার বায়ো-সিকিউরিটি আইনের কড়াকড়ির কারণে সংবাদমাধ্যমগুলোর অধিকাংশই এ খবর প্রধান শিরোনামের গুরুত্ব দিয়ে ছেপেছিল।যা হোক, ক্ষমা চেয়ে প্রকাশ করা ভিডিও বার্তায় জনি ডেপ দেশটির বায়ো-সিকিউরিটি আইনের মেনে চলার ওপর বিশেষ গুরুত্ব আরোপ করেছেন। অস্ট্রেলিয়ার প্রশাসনকে খুশি করতেই সম্ভবত ডেপের কণ্ঠে দেশটির প্রাণীবৈচিত্র্য, প্রকৃতি ও মানুষের প্রতি প্রশংসা, মুগ্ধতা ঝরেছে।এদিকে ক্ষমা চাওয়া আর প্রশংসায় অ্যামবারও কম যাননি। অ্যামবার হার্ড সেই ভিডিও বার্তায় জানিয়েছেন, অস্ট্রেলিয়া অসম্ভব সুন্দর একটি দেশ। আর এ দেশের অমূল্য এই প্রাণী, প্রকৃতি ও মানুষকে রক্ষা করতে হবে।ভিডিও বার্তায় অ্যামবার আরও জানিয়েছেন, রোগব্যাধি আর নানা ধরনের দূষণ, যা পৃথিবীর অনেক দেশেই আছে, তা থেকে মুক্ত একটি দেশ—অস্ট্রেলিয়া। আর এ কারণেই দেশটির জন্য এমন জোরালো বায়ো-সিকিউরিটি আইনের প্রয়োজন আছে।অ্যামবার ভিডিও বার্তায় বলেছেন, ‘পিস্তল আর বু-এর বিষয়টি না জানানোর জন্য আমি সত্যিই আন্তরিকভাবে দুঃখিত।’প্রসঙ্গত, অস্ট্রেলিয়ার বায়ো-সিকিউরিটি আইনে মার্কিন মুলুক থেকে যদি কেউ পোষা প্রাণী নিয়ে অস্ট্রেলিয়ায় বেড়াতে আসেন, সে ক্ষেত্রে সেই পোষা প্রাণীটিকে দেশটির সংশ্লিষ্ট কর্তৃপক্ষ ১০ দিন আলাদাভাবে (কোয়ারেন্টাইন) রাখার ব্যবস্থা করেন। আর কেউ এই আইন না মানলে দেশটির আইনে সর্বোচ্চ ১০ বছরের কারাদণ্ডের বিধান রয়েছে। এনডিটিভি।
