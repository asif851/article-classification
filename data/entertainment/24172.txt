
হলিউড তারকা বেন স্টিলার ক্যানসারের সঙ্গে লড়াই করে জয়ী হয়েছেন। সম্প্রতি এক মার্কিন সাময়িকীকে দেওয়া সাক্ষাৎকারে এ কথা প্রথম জানালেন গণমাধ্যমে। প্রায় দুই বছর আগে বেনের শরীরে টিউমার ধরা পড়ে। সেখান থেকেই ক্যানসার। তবে ঠিক সময় ক্যানসার শনাক্ত হওয়ায় মাত্র তিন মাসের চিকিৎসায় তিনি ক্যানসারমুক্ত হয়ে যান। ‘মিডিয়াম’ নামের একটি সাময়িকীতে বেন স্টিলার তাঁর ক্যানসার-জয়ের কথা প্রথম জানান। সেখানে তিনি জানান, ২০১৪ সালের ১৩ জুন তাঁর প্রোস্টেট ক্যানসার ধরা পড়ে। এরপর দ্রুত তাঁর চিকিৎসা শুরু হয়। একই বছরের ১৭ সেপ্টেম্বর চিকিৎসক তাঁকে ক্যানসারমুক্ত ঘোষণা করেন। বেন স্টিলার তাঁর সাক্ষাৎকারে বিতর্কিত ‘পিএসএ টেস্ট’ (প্রোস্টেট-স্পেসিফিক এন্টিজেন টেস্ট) নিয়ে কথা বলেন। তিনি জানান, এই পরীক্ষার মাধ্যমেই ৪৬ বছর বয়সে তাঁর দেহে একটি ক্যানসার সেলসমৃদ্ধ টিউমার ধরা পড়ে। পরে তা অপসারণ ও কেমোথেরাপির মধ্য দিয়ে তাঁকে ক্যানসারমুক্ত হতে হয়। তিনি তাঁর পুরুষ ভক্তদের অনুরোধ করেন, যারাই ক্যানসার বিষয়ে সচেতন, তাঁরা যেন ‘পিএসএ টেস্ট’ করিয়ে নিজে কতটা ক্যানসারের ঝুঁকিমুক্ত তা জেনে নেন।
তবে মার্কিন যুক্তরাষ্ট্রেই এই পিএসএ টেস্ট নিয়ে অনেক বিতর্ক রয়েছে। একদল চিকিৎসক মনে করেন, পিএসএ টেস্ট অনেক সময় ভুল ধারণা দিয়ে থাকে। ক্ষুদ্র কোনো কিছুও এই টেস্টে ক্যানসারের জীবাণুবাহী টিউমার হিসেবে শনাক্ত হয়। তাই চিকিৎসকেরা বেশির ভাগ সময়ই রোগীর বয়স ৫০ পেরোলে এ পরীক্ষা করানোর পরামর্শ দেন। বয়স ৫০-এর কম হলে চিকিৎসকেরা রোগীদের এই পরীক্ষা করতে উৎসাহিত করেন না। তবে বেন স্টিলার এ বিষয়ে বলেছেন, ‘চিকিৎসক যদি আস্থাভাজন হন, তাহলে সে তোমাকে সঠিক সময়েই এই পরীক্ষা করাতে বলবেন। যেমন আমার ব্যক্তিগত চিকিৎসক আমাকে ৪৬ বছর বয়সেই এই পরীক্ষা করাতে পরামর্শ দিয়েছিলেন। কারণ, তাঁর মনে হয়েছিল আমার শারীরিক জটিলতাগুলো আরও খারাপ রূপ নিতে পারে ভবিষ্যতে। তিনি যদি আমার বয়স ৫০ হওয়া পর্যন্ত অপেক্ষা করতেন, তাহলে তো আমি চিকিৎসার জন্য সময়ই পেতাম না। এর আগেই এই রোগ আমার ভেতর বাসা বেঁধে আমাকে মেরে ফেলত। এ ক্ষেত্রে বলতেই হয়, আমি খুব ভাগ্যবান যে সঠিক সময়ে আমি সঠিক সিদ্ধান্ত নিয়েছি এবং চিকিৎসার সুযোগ পেয়েছি।’ বিবিসি।
