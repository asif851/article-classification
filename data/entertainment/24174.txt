
কালামাহুত সিলেটের সাংস্কৃতিক সংগঠন নগরনাটের নিজস্ব পথনাটক। পঞ্চম মঞ্চায়ন হয়েছে। চলমান অবরোধ-হরতাল পরিস্থিতির কারণে একাধিকবার উদ্যোগ নিয়েও ষষ্ঠ মঞ্চায়ন সম্ভব হচ্ছিল না। এবার ছুটির দিন বেছে ষষ্ঠ মঞ্চায়নের দিন ঠিক করায় গতকাল মঙ্গলবার থেকে শুরু হয়েছে কালামাহুত নাটকের মহড়া। আগামী শুক্রবার সন্ধ্যা ছয়টার সিলেটের কেন্দ্রীয় শহীদ মিনারে মঞ্চস্থ হবে নগরনাটের কালামাহুত।
সিলেট নগরের মীরবক্সটুলা এলাকায় নগরনাটের কার্যালয়ে গতকাল সন্ধ্যা থেকে কালামাহুত-এর মহড়া শুরু হয়েছে। এক দফা মহড়া দেখে বোঝা গেল নাটকটি দেশের চলমান অবস্থার প্রেক্ষাপটে রচিত। আট চরিত্রের নাটকের ব্যাপ্তি ২৫ মিনিট। উদ্ভট এক উটের পিঠে যে চলছে বাংলাদেশ, তারই কয়েকটি খণ্ডচিত্র নিয়ে কালামাহুত। নাটকের রচনা ও নির্দেশনা দিচ্ছেন আসমা আক্তার।
নগরনাট সিলেটের সভাপতি অরূপ দাশ জানালেন, কালামাহুত-এর ষষ্ঠ মঞ্চায়নের মাধ্যমে তাঁরা চলমান রাজনৈতিক অবস্থায় সিলেটের সাংস্কৃতিক অঙ্গনের স্থবিরতা কাটাতে চান।
 
