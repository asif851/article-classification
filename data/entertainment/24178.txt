
বলিউড তারকা করণ সিং গ্রোভার ছোটপর্দারও ভীষণ জনপ্রিয় এক মুখ। বলিউডে তাঁর ক্যারিয়ার খুব বেশি দিনের না হলেও নিজের মত প্রকাশে সব সময়ই আত্মবিশ্বাসী এবং অকপট তিনি। সম্প্রতি এক সাক্ষাৎকারে করণ তাঁর সাম্প্রতিক ছবি ‘হেট স্টোরি ৩’ এবং বিপাশা বসুর প্রতি ভালোবাসা নিয়ে কথা বলেছেন।বিপাশা বসুর সঙ্গে তাঁর সম্পর্কের বিষয়ে জানতে চাইলে এই অভিনেতা বলেন, ‘সে আমার খুবই প্রিয় এবং অনেক কাছের একজন। আমরা একসঙ্গে অনেক সময় কাটাই।’করণ ও বিপাশা কি তবে তাঁদের সম্পর্ককে আনুষ্ঠানিক রূপ দিতে যাচ্ছেন? এমন প্রশ্নের উত্তরে কৌশলী করণ হেসে বলেন, ‘বিপাশা সত্যিই আমার খুব প্রিয় এবং আমি তাঁর জন্য অনেক বেশি ভালোবাসা অনুভব করি। ও ভীষণ সুন্দর।’বিপাশা প্রসঙ্গে করণ আরও বলেন, ‘মনের দিক থেকে ও একেবারেই শিশু। খুব সাধারণ একটি মেয়ে।’ তিনি বলেন, ‘আমার মনে হয়, কিছু মানুষ অদ্ভুত এক জ্যোতি এবং প্রাণশক্তি নিয়ে জন্মায়, যার পুরোটাই থাকে খাঁটি। বিপাশার সবকিছুও ঠিক তেমন।’সরাসরি প্রেমের সম্পর্কের কথা স্বীকার না করলেও বিপাশার প্রেমে যে করণ যে গভীরভাবেই মজেছেন তা তো তাঁর প্রশংসায় পঞ্চমুখ হওয়া দেখেই বেশ স্পষ্ট। দুই দুইবার বিয়ে এবং বিচ্ছেদ সত্ত্বেও ‘বিয়ে’র প্রতি করণের বিশ্বাস এখনো অটল, জানিয়েছেন তিনি নিজেই।
প্রসঙ্গত, এর আগে শ্রদ্ধা নিগমের সঙ্গে এক বছর এবং ছোটপর্দার অভিনেত্রী জেনিফার উইংগেটের সঙ্গে দুই বছর সংসার করেছেন তেত্রিশ বছর বয়সী এই অভিনেতা।
