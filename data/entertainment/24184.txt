
দীর্ঘ ২২ বছরের চেষ্টায় ছয়বারের মনোনয়ন শেষে লিওনার্দো ডিক্যাপ্রিও এবার যখন ৮৮তম আসরে সেরা অভিনেতার অস্কার হাতে তুললেন, সবাই তাঁকে তখন বাহবা দিয়েছিলেন। কেউ কেউ তাঁকে ‘ক্রিকেট লিজেন্ড’ শচীন টেন্ডুলকারের সঙ্গেও তুলনা করেছেন। শচীনও ২২ বছরের চেষ্টায় তাঁর দলকে বিশ্বকাপ এনে দিতে পেরেছিলেন। কিন্তু ৮৭ বছরের জীবনে যে মানুষটি পাঁচ শরও বেশি ছবিতে কাজ করার পর অবশেষে সেই অধরা সোনার অস্কার হাতে পেয়েছেন! তাঁর বেলায়?
ইতালীয় সুরকার এনিও মরিকোনকে মনে না রেখে পারা যায় না। বলতেই হবে, ধৈর্য আর সাধনায় ডিক্যাপ্রিওকেও ছাড়িয়ে গেছেন তিনি! সে হিসাবে তো ডিক্যাপ্রিওর জীবনের এখনো অনেকটাই বাকি!এ বছর কুয়েন্টিন টারান্টিনো পরিচালিত ‘দ্য হেটফুল এইট’ ছবির জন্য সেরা ‘অরিজিনাল স্কোর’-এর অস্কার হাতে তুলেছেন ৮৭ বছর বয়সী ইতালীয় সুরকার এনিও মরিকোন। অস্কারের সোনার মূর্তি হাতে নিয়ে উচ্ছ্বসিত এনিও বলেছেন, ‘একটি সুন্দর ছবি ছাড়া সুন্দর একটি সাউন্ড ট্র্যাক সৃষ্টি করা সম্ভব হয় না। ছবি থেকেই আসে অনুপ্রেরণা। আর এ জন্য কুয়েন্টিন টারান্টিনোকে ধন্যবাদ জানাতে চাই আমাকে বেছে নেওয়ার জন্য।’এনিও আরও বলেন, ‘এর সঙ্গে ধন্যবাদ দিতে চাই এ ছবির প্রযোজক আর গোটা দলকে। তাঁর সঙ্গে মনোনয়ন পেয়েও যাঁরা এবার অস্কার জিততে পারেননি, তাঁদেরও ধন্যবাদ জানান তিনি।তবে এবারই যে প্রথম অস্কার জিতলেন মরিকোন, তা কিন্তু নয়। ২০০৭ সালে ছবির সংগীত আয়োজনের প্রতি অবদানের জন্য অস্কারের ‘আজীবন সম্মাননা’ পান তিনি। এর আগে, পাঁচবার অস্কারের জন্য মনোনয়ন পেয়েছিলেন মরিকোন। ছবিগুলো হলো ‘ডেজ অব হেভেন’ (১৯৭৮), ‘দ্য মিশন’ (১৯৮৬), ‘দ্য আনটাচেবলস’ (১৯৮৭), ‘বাগসি’ (১৯৯১) আর ‘মালেনা’ (২০০০)। দ্য ইন্ডিপেন্ডেন্ট অবলম্বনে দেব দুলাল গুহ।
