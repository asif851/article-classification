
ঢাকায় আসছে সুইজারল্যান্ডের জনপ্রিয় ফোক ব্যান্ড মেটাল ব্যান্ড এলভেইটি। ২৬ মে বৃহস্পতিবার রাজধানীর বসুন্ধরা কনভেনশন সেন্টারের হল মিলনায়তনে দলটি গান শোনাবে। কনসার্টটির আয়োজক গ্রিন ইভেন্ট ম্যানেজমেন্টের প্রধান নির্বাহী তানভীর আহমেদ প্রথম আলোকে জানান, এলভেইটি বর্তমানে তাদের এশিয়া ট্যুরের অংশ হিসেবে বাংলাদেশে আসছে। বৃহস্পতিবার সুইজারল্যান্ডের জনপ্রিয় গানের দলটির পাশাপাশি থাকছে বাংলাদেশের বেশ কয়েকটি জনপ্রিয় গানের দল। এলভেইটি ২০০২ সালে জুরিখের উইন্টারথুর শহরে গঠিত হওয়া একটি সুইস ফোক মেটাল ব্যান্ড। শুরুটা ব্যান্ডের কর্ণধার ক্রিগেলগ্লাঞ্জমানের স্টুডিও প্রজেক্ট হিসেবে হলেও ২০০৩ সালে বের হওয়া প্রথম অ্যালবাম ভেনের সাফল্যের পরিপ্রেক্ষিতে পরবর্তী সময়ে একটি সম্পূর্ণ ব্যান্ড গঠিত হয়। ব্যান্ডটি ২০০৬ সালের জুনে ‘স্পিরিট’ নামের একটি অ্যালবাম বের করে। ২০০৭ সালের নভেম্বরে তারা নিউক্লিয়ার ব্লাস্ট রেকর্ডসের সঙ্গে চুক্তিবদ্ধ হয়। ২০০৮ সালে ‘স্লানিয়া’ নামে তাদের অ্যালবাম বের হয় উক্লিয়ার ব্লাস্ট রেকর্ডস থেকে। অ্যালবামটি সুইসচার্টের ৩৫তম স্থানে ও জার্মান চার্টের ৭২তম স্থানে ছিল। ব্যান্ডটি নানা ঐতিহ্যবাহী বাদ্যযন্ত্র ব্যবহার করে, যেমন বাঁশি, ম্যানডোলিন, হার্ডিগার্ডি, বেহালা ও ব্যাগ পাইপ ইত্যাদি।
