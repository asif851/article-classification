
দেশের পর এবার প্যারিসের পাবলিসিস সিনেপ্লেক্সে মুক্তি পেয়েছে অমিতাভ রেজা পরিচালিত ‘আয়নাবাজি’। গতকাল শুক্রবার মুক্তির প্রথম শোটি ছিল একেবারে অন্য রকম। প্যারিস থেকে প্রথম আলোকে খবরটি জানিয়েছেন এই ছবির প্রযোজক জিয়াউদ্দিন আদিল।প্যারিসে ‘আয়নাবাজি’ দেখতে হাজির হন সেখানকার অর্ধশত আন্তর্জাতিক চলচ্চিত্র পরিবেশক। তাঁরা ছবিটি দেখে মুগ্ধতা প্রকাশ করেছেন বলেও জানান প্রযোজক। উপস্থিত ছিলেন বাংলাদেশের উপরাষ্ট্রদূত হজরত আলী।জিয়াউদ্দিন আদিল বলেন, ‘সিনেমা হলে আসনের ধারণক্ষমতা ৪০০। আমাদের প্রথম শোতে এই প্রেক্ষাগৃহ হাউসফুল ছিল। পুরো সপ্তাহ ছবিটি হাউসফুল যাবে বলে প্রত্যাশা করছি। শুধু তা-ই নয়, আমার ধারণা, সামনের সপ্তাহে প্যারিসের আরও কয়েকটি হলে আমরা এটি মুক্তি দিতে পারব। কারণ, প্রথম শো দেখার পর সেখানকার পরিবেশকেরাও আমাদের ছবিটি নিয়ে বেশ আগ্রহী।’‘আয়নাবাজি’ ছবির পরিচালক অমিতাভ রেজা চৌধুরী বলেন, ‘আমরা বিশ্বভ্রমণে বেরিয়েছি। প্যারিসে এর শুরুটা দারুণ হলো।’প্রসঙ্গত, ‘আয়নাবাজি’ অমিতাভ রেজা চৌধুরীর পরিচালনায় প্রথম ছবি। এই ছবির প্রধান চরিত্রে অভিনয় করেছেন চঞ্চল চৌধুরী। এই ছবিতে আরও অভিষেক হয়েছে নাবিলা ও পার্থ বড়ুয়ার। গত ৩০ সেপ্টেম্বর মুক্তি পাওয়া ছবিটি দেশের বিভিন্ন প্রেক্ষাগৃহে এখনো চলছে। ছবির চিত্রনাট্য লিখেছেন অনম বিশ্বাস ও গাউসুল আলম শাওন। ছবিতে আরও অভিনয় করছেন লুৎফর রহমান জর্জ, হীরা চৌধুরী, শওকত ওসমান, বৃন্দাবন দাস, গাউসুল আলম প্রমুখ। অতিথি চরিত্রে আছেন আরিফিন শুভ ও বিজরী বরকতউল্লাহ।
