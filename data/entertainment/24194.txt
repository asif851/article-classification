
টম ক্রুজের সঙ্গে বিচ্ছেদের পর থেকে একাই ছিলেন অভিনেত্রী কেটি হোমস। এ বছর থেকে অভিনেতা জেমি ফক্সের সঙ্গে কেটির নতুন প্রেম এসেছে সবার সামনে। এখন শোনা যাচ্ছে, জেমির সন্তানের মা হতে চলেছেন এই ‘লোগান লাকি’ছবির অভিনেত্রী।
এ বছরের শুরুর দিকে হাতে হাত রেখে সাগরপাড়ে কেটি হোমস ও জেমি ফক্সকে সময় কাটাতে দেখা যায়। তখন খবর ছড়ায়, তাঁদের এই প্রেম নতুন নয়; বেশ পুরোনো। সাবেক স্বামী টম ক্রুজ বিবাহবিচ্ছেদের সময় এক অদ্ভুত শর্ত দিয়েছিলেন কেটি হোমসকে। বলেছিলেন, বিচ্ছেদের পাঁচ বছরের মধ্যে নতুন সম্পর্কে জড়াতে পারবেন না এ অভিনেত্রী। তাই দুজন দুজনকে ভালোবাসা সত্ত্বেও টমের শর্তের কারণে একসঙ্গে কয়েক বছর জনসমক্ষে আসতে পারেননি কেটি ও জেমি। তবে এ বছর টমের সেই শর্তের মেয়াদ শেষ হয়। টম ক্রুজ ও কেটি হোমসের বিচ্ছেদের পাঁচ বছর কেটে গেছে। তাই এর পরপরই সবার সামনে এসেছে কেটির নতুন প্রেম।
৪ ডিসেম্বর একটি অনুষ্ঠানে কালো পোশাক পরে হাজির হন কেটি হোমস। আঁটসাঁট সেই পোশাকে তোলা ছবিগুলো নিয়ে এখন শুরু হয়েছে নতুন কানাঘুষা। ছবিতে কেটিকে অন্তঃসত্ত্বা নারীদের মতো দেখাচ্ছে। কিন্তু আনুষ্ঠানিকভাবে কেটি হোমস কিংবা জেমি ফক্স এ বিষয়ে কোনো মন্তব্য করেননি। সূত্র : এসশোবিজ। 
