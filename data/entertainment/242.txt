
প্রখ্যাত গায়িকা শাহনাজ রহমতুল্লাহর গান শুনেছেন, অথচ তাঁর কণ্ঠের জাদুতে মোহিত হননি, এমন শ্রোতার সংখ্যা নেই বললেই চলে। শিল্পীর কণ্ঠের জাদুতে মোহিত হয়ে সাধারণ মানুষ তাঁদের ভক্ত হয়ে থাকবেন, এটাই স্বাভাবিক। কিন্তু বাংলাদেশি সংগীতের প্রখ্যাত এই গায়িকা যে তারকা-ভক্তও তৈরি করে রেখেছেন, তা অবশ্য এত দিন তিনিও জানতেন না। এ আবার যেনতেন কোনো তারকা নয়, বাংলাদেশি চলচ্চিত্রের অপ্রতিদ্বন্দ্বী অভিনেতা নায়ক রাজ রাজ্জাক। অন্য অনেকের মতো তিনিও শাহনাজ রহমতুল্লাহর গানের ভীষণ ভক্ত। সম্প্রতি চ্যানেল আইয়ের আয়োজনে সংগীত-বিষয়ক পুরস্কার প্রদান অনুষ্ঠানে মাইক্রোফোন হাতে উপস্থিত অতিথিদের সামনে শাহনাজ রহমতুল্লাহর গানের প্রতি রাজ্জাক তাঁর ভালো লাগার কথা জানান।

রাজ্জাক বলেন, ‘তাঁকে আমি চিনি, যখন আমি সহকারী পরিচালক। তখন থেকে তাঁর গান শুনে আসছি। তাঁর গান শুনে আমার ভীষণ ভালো লাগে। আমি তাঁর ভীষণ বড় একজন ফ্যান। তাঁর কিছু গান আমার সংগ্রহে আছে। আজ তো তিনি আমার পছন্দের দুটি গান গেয়ে শোনালেন। আমার ভীষণ ভালো লাগল পাশাপাশি দাঁড়িয়ে প্রিয় শিল্পীর কণ্ঠে গান শুনতে পেরে।’শাহনাজ রহমতুল্লাহ চ্যানেল আই আয়োজিত সংগীত পুরস্কারে আজীবন সম্মাননা গ্রহণ করতে এসেছিলেন। অনুষ্ঠান শেষে শাহনাজ রহমুল্লাহ বলেন, ‘আমি বিষয়টা জানতাম না। ভালো লাগল। ভীষণ ভালো।’
