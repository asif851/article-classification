
‘সবাই ভালোবাসা দিবস নিয়ে ব্যস্ত। আমি ফাল্গুনের নাটক বানালাম। একটু দেশীয় হওয়ার চেষ্টা আর কি’, বললেন নির্মাতা জাকারিয়া শৌখিন। তাঁর নাটকের নাম তোমাকে আসতেই হবে। সাধারণত রোমান্টিক নাটক বানাতে চেষ্টা করেন এই নির্মাতা। জানালেন, এটার গল্পও তেমন। পুরোদস্তুর প্রেম বলতে যা বোঝায়, এটা তা–ই। গল্পের আভাসও দিলেন খানিকটা। পরীক্ষায় ফেল করে অদ্ভুত সব ভাবনা নিয়ে হাজির হন গল্পের নায়ক তৌসিফ। অনলাইনে নূপুর বিক্রি শুরু করেন। বিজ্ঞাপনের জন্য দরকার হয় নূপুরসমেত একটি সুন্দর পা। ‘সুন্দর পা’ খুঁজতে গিয়েই ঘটে যায় রোমান্টিক ঘটনা। বাকিটা অবশ্য বলেননি। নাটকটি নিয়ে বেশ উচ্ছ্বসিত তৌসিফ। বললেন, ‘প্রেমের গল্প হলেও নাটকটিতে অন্য একটি বড় ব্যাপার আছে। সেটা দর্শকদের ভালো লাগবে।’জাকারিয়া শৌখিনের রচনা ও পরিচালনায় নাটকটিতে অভিনয় করেছেন তৌসিফ মাহবুব, সাফা কবির, আনন্দ খালেদ, ফাহিম হাসান প্রমুখ। ১৩ ফেব্রুয়ারি, অর্থাৎ পয়লা ফাল্গুনে আরটিভিতে প্রচারিত হবে নাটকটি।
