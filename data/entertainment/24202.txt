
সুখী দাম্পত্য জীবনের মন্ত্রের কথা জানালেন ‘বরফি’ তারকা রণবীর কাপুরের মা নীতু সিং। সম্প্রতি নীতু তাঁর ইনস্টাগ্রাম অ্যাকাউন্টে লেখা এক বার্তায় সুখী দাম্পত্য জীবন অর্জনের উপায় বাতলে দিয়েছেন। এদিকে হঠাৎ করে তিনি কেন এমন বার্তা লিখলেন, তা নিয়ে ধূম্রজালের সৃষ্টি হয়েছে। ধারণা করা হচ্ছে, রণবীর ও তাঁর সঙ্গী ক্যাটরিনা কাইফকে উদ্দেশ করেই নীতু এই বার্তা লিখেছেন।ক্যাটরিনার সঙ্গে ছয় বছর ধরে প্রেম করছেন রণবীর। গত বছর থেকে এক ছাদের নিচেই থাকছে এই ‘আজব প্রেম কি গজব কাহানি’ জুটি। সম্প্রতি ‘বোম্বে ভেলভেট’ ছবির ট্রেলার উদ্বোধনী অনুষ্ঠানে রণবীর জানান, তিনি ভালোবাসার সম্পর্কে জড়িয়েছেন এবং ছয় বছর আগেই বিয়ের তারিখ নির্ধারণ করেছেন। সময় হলে বিয়ের তারিখ ঘোষণা করবেন বলেও জানান তিনি। এদিকে বলিউডে গুঞ্জন, চলতি বছরের নভেম্বরেই নাকি বিয়ের পর্ব সারবেন রণবীর-ক্যাট। এর মধ্যে নীতু সিংয়ের লেখা বার্তা সেই গুঞ্জনের আগুনে ঘি ঢেলে দিয়েছে।নীতু তাঁর ইনস্টাগ্রাম অ্যাকাউন্টে স্বামী ঋষি কাপুরের সঙ্গে তোলা পুরোনো ছবি পোস্ট করার পাশাপাশি এক বার্তায় লিখেছেন, ‘দুজন ক্ষমাশীল মানুষ একত্র হলে সুখী দাম্পত্য জীবন অর্জন করা যায়।’ হঠাৎ কেন এমন বার্তা লিখলেন তা স্পষ্ট না করে বরং রহস্য করে নীতু আরও লিখেছেন, ‘এটা আমাদের বিয়েবার্ষিকী নয়।’ সম্প্রতি এক খবরে এমনটিই জানিয়েছে ইন্ডিয়ান এক্সপ্রেস ডটকম।এদিকে গত এপ্রিল মাসে মুম্বাইয়ের একটি চায়নিজ রেস্তোরাঁয় কাপুর পরিবারের সদস্যদের সঙ্গে নৈশভোজে যোগ দেন ক্যাটরিনা। এর পরিপ্রেক্ষিতে খবর চাউর হয়, শেষ পর্যন্ত ক্যাটকে ভবিষ্যৎ পুত্রবধূ হিসেবে মেনে নিয়েছেন কাপুর পরিবারের সদস্যেরা। নৈশভোজে অংশ নেন রণবীরের মা নীতু সিং, বোন রিধিমা, দাদি কৃষ্ণা কাপুর, চাচা রণধীর কাপুর প্রমুখ। একই গাড়িতে চেপে রেস্তোরাঁয় যেতে দেখা যায় রণবীর-ক্যাটকে।অবশ্য নৈশভোজে দেখা যায়নি রণবীরের বাবা ঋষি কাপুরকে। এর আগে রণবীর-ক্যাট এক ছাদের নিচে থাকছেন বলে নিশ্চিত করে ঋষি বলেছিলেন, ‘সে (রণবীর) আমাদের ছেড়ে তার প্রেমিকাকে নিয়ে এক বাড়িতে ওঠার সিদ্ধান্ত নিলে আমি তাকে অনুমতি দিয়েছি।’
আরও পড়ুনরণবীরের বিয়ের তারিখ চূড়ান্ত!ক্যাটরিনার ছবি কাটলেন নিতু
