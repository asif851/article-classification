
আমির খানের ‘পিকে’ ছবি নিয়ে হুলুস্থুল কাণ্ড চলছে ভারতে। ছবিটির মাধ্যমে হিন্দু ধর্মাবলম্বীদের ধর্মীয় অনুভূতিতে আঘাত দেওয়ার অভিযোগে বিক্ষোভ চলছে। ছবিটির প্রদর্শনী বন্ধ করতে সহিংস আন্দোলনের হুমকি দিয়েছে একাধিক ধর্মীয় সংগঠন। এ অবস্থায় আমির খান ও ‘পিকে’ ছবির প্রতি সমর্থন জানিয়েছেন বলিউডের একাধিক তারকা। কয়েকদিন আগে ‘পিকে’ ছবির প্রশংসা করেন সালমান খান। এবার ছবিটির পক্ষে নিজের অবস্থান তুলে ধরলেন বলিউডের আরেক প্রভাবশালী তারকা অভিনেতা শাহরুখ খান।‘পিকে’ সেন্সর ছাড়পত্র পাওয়ায় আপত্তি তুলেছে কয়েকটি সংগঠন। এ বিষয়ে জানতে চাইলে শাহরুখ বলেন, যেকোনো ছবি নিয়েই গুটিকয়েক মানুষ সব সময় ঝামেলা তৈরি করে। এটা খুবই সাধারণ একটা চিত্র। কিন্তু সে জন্য ছবির সেন্সর প্রক্রিয়া নিয়ে প্রশ্ন তোলা ঠিক হবে না। সম্প্রতি এক খবরে এমনটিই জানিয়েছে ইয়াহু নিউজ। শাহরুখ আরও বলেন, সেন্সর ছাড়পত্র পাওয়ার আগে প্রতিটি ছবিকেই অনেকগুলো ধাপ পার করতে হয়। এটাকে হালকাভাবে নেওয়ার কোনো সুযোগ নেই। সেন্সর বোর্ডের প্রতি সবার এইটুকু আস্থা রাখা উচিত যে, বোর্ডের সদস্যরা খুব ভালো করেই জানেন তাঁরা কী করছেন। সিদ্ধান্ত নেওয়ার সর্বোচ্চ এখতিয়ার তাঁদের আছে।শাহরুখ মনে করেন, সবাই যদি হুটহাট করে সিদ্ধান্ত নেওয়া শুরু করে এবং সবকিছুর জন্য আদালতের দ্বারস্থ হয়, তবে তা পুরো চলচ্চিত্রশিল্পের ভাবমূর্তি নষ্ট করে। এতে করে সেন্সর প্রক্রিয়া নিয়ে সাধারণ মানুষের মনে সংশয় তৈরি হয়। শাহরুখ বলেন, ‘আমি ব্যক্তিগতভাবে জানি, কোনো ছবিকে সেন্সর ছাড়পত্র দেওয়ার আগে সেন্সর বোর্ডকে তন্ন তন্ন করে কত কিছু পরীক্ষা-নিরীক্ষা করতে হয়। সবার প্রতি আমার অনুরোধ, সেন্সর বোর্ডের সিদ্ধান্তকে শ্রদ্ধার সঙ্গে গ্রহণ করুন।’ আরও পড়ুন: ‘পিকে’ নিয়ে হুলুস্থুল‘কিক’, ‘চেন্নাই এক্সপ্রেস’কে পেছনে ফেলল ‘পিকে’পশ্চিমবঙ্গে ‘পিকে’ ছবিকে করমুক্ত ঘোষণার দাবি
