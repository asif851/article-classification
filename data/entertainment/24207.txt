
‘পদ্মশ্রী’ সম্মাননায় ভূষিত হলেন ভারতের সুফি ঘরানার শিল্পী কৈলাস খের। গতকাল বুধবার ভারতীয় সরকার চতুর্থ বেসামরিক এ পুরস্কারের তালিকায় কৈলাস খেরের নাম ঘোষণা করে।ভারতীয় সংগীতে অনবদ্য অবদানের জন্য তাঁকে এই সম্মাননা দেওয়া হয়। কৈলাস শুধু ভারতেই নন, উপমহাদেশে সুফি ঘরানার গানের জন্য বিখ্যাত। ২০০৩ সালে তাঁর গাওয়া ‘আল্লাহ কি বান্দে’ গানটি এখনো শ্রোতা হৃদয়ে প্রতিনিয়ত বেজেই চলেছে। সম্মাননা প্রসঙ্গে কৈলাস বলেন, ‘ঈশ্বরের দয়ায় আমি পুরস্কারটি পেয়েছি। পুরস্কার পাওয়ার পেছনে সবচেয়ে বড় অবদান ছিল আমার প্রার্থনা ও পরিশ্রম, সঙ্গে ছিল মা-বাবা ও গুরুর আশীর্বাদ এবং ভক্তদের ভালোবাসা।’ ভারতের উত্তর প্রদেশের মেরুতে জন্ম কৈলাসের। শৈশব থেকেই সংগীতের প্রতি ঝোঁক ছিল তাঁর। ২০০১ সালে জিঙ্গেলের মাধ্যমে সংগীত পেশা শুরু করেন। প্রথম প্লেব্যাক করেন বলিউডের ‘আন্দাজ’ ছবিতে। গত বছর নভেম্বরে ঢাকা আন্তর্জাতিক লোকসংগীত উৎ​সবে গাইতে এসে ঢাকার শ্রোতাদের মাতিয়েছিলেন এই শিল্পী। তাঁর বিখ্যাত গানগুলোর মধ্যে রয়েছে, ‘আল্লাহ কি বান্দে’, ‘চাঁদ সিফারিশ’, ‘তেরি দিওয়ানি’, ‘তাওবা তাওবা’, ‘সাইয়া’ প্রভৃতি। ইন্ডিয়ান এক্সপ্রেস
