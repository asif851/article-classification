
সম্মিলিত সাংস্কৃতিক জোটের তিন দিনব্যাপী স্বাধীনতা উৎসবের শেষ দিন ছিল আজ। ‘লাখো শহীদের আত্মদান-অফুরন্ত শক্তির আধার’ স্লোগানে জোটের স্বাধীনতা উৎসবের আয়োজন সমাপনী দিনে কেন্দ্রীয় শহীদ মিনার ও ধানমন্ডির রবীন্দ্র সরোবরে ছড়িয়ে পড়েছিল। আজ শেষ দিন বিকেলে একাত্তরের চেতনাদায়ী গান ও কবিতার সঙ্গে নৃত্যের ঝংকারে মুখরিত হয়ে ওঠে শহীদ মিনার প্রাঙ্গণ। নানা পরিবেশনার ভেতর দিয়ে প্রকাশিত হয় অসাম্প্রদায়িক ও সমৃদ্ধ বাংলাদেশ গড়ার অঙ্গীকার। সেই সঙ্গে জানানো হয়েছে জঙ্গিবাদের বিরুদ্ধে প্রতিবাদ।
কেন্দ্রীয় শহীদ মিনারে আজকের স্বাধীনতা উৎসবের সমাপনী অনুষ্ঠান শুরু হয় বিকেল ৫টায়। আজ দলীয় সংগীত পরিবেশনের তালিকায় ছিল স্বভূমি লেখক শিল্পী কেন্দ্র, মরমি লোকগীতি শিল্পী গোষ্ঠী, সুরতাল, দৃষ্টি। একক সংগীত পরিবেশন করেন মনোরঞ্জন ঘোষাল, মহিউজ্জামান চৌধুরী ময়না, আবিদা রহমান, সঞ্জয় কবিরাজ। দলীয় আবৃত্তি পরিবেশন করে ত্রিলোক, আবৃত্তি একাডেমি, ঢাকা স্বরকল্পন, বাকশিল্পাঙ্গন। একক আবৃত্তি পরিবেশন করেন রুপা চক্রবর্তী, হাসান আরিফ, মাহিদুল ইসলাম। শিশুসংগঠন পরিবেশনায় ছিল বহ্নিশিখা শিশুদল। দলীয় নৃত্য পরিবেশন করে নৃত্যাক্ষ, দিব্য। পথনাটক পরিবেশন করে আরণ্যক ও মৈত্রী থিয়েটার।একই সময়ে শুরু হয় রবীন্দ্র সরোবর মঞ্চর অনুষ্ঠান। এ মঞ্চে দলীয় সংগীত পরিবেশন করে আনন্দও, নন্দন, ওস্তাদ মোমতাজ আলী খান সংগীত একাডেমি, ক্রান্তি শিল্পীগোষ্ঠী। একক সংগীত পরিবেশন করেন আঞ্জুমান ফেরদৌসী, ছায়া কর্মকার। দলীয় আবৃত্তি পরিবেশন করে স্বরবৃত্ত, স্বরশ্রুতি, স্বরচিত্র। একক আবৃত্তি পরিবেশন করেন সৈয়দ হাসান ইমাম, কাজী আরিফ। শিশুসংগঠন পরিবেশনায় অচিন পাখি, ঋদ্ধ স্বর। দলীয় নৃত্য পরিবেশন করে দিব্য, বুলবুল ললিতকলা একাডেমি। পথনাটক পরিবেশন করে সুবচন।
