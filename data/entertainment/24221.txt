
রাজধানীর ১১টি শিল্পাঙ্গনে চলছে আলোকচিত্রের আন্তর্জাতিক উৎসব ছবি মেলা। শুরু হয়েছে গত শুক্রবার। গ্যালারিতে যাওয়া শিল্পবোদ্ধারাই শুধু নয়, রাজপথের সাধারণ মানুষও যাতে আলোকচিত্র দেখার সুযোগ পায়, সে জন্য ছবি মেলা আয়োজন করছে ভ্রাম্যমাণ প্রদর্শনীর। গতকাল বিকেলে মানিক মিয়া অ্যাভিনিউতে এর উদ্বোধন হয়।২০০৫ সালের তৃতীয় আয়োজন থেকে ছবি মেলা ভ্রাম্যমাণ প্রদর্শনীর আয়োজনটি করে আসছে। আগামী ৪ ফেব্রুয়ারি পর্যন্ত ঢাকার বিভিন্ন জায়গায় দুটি ভাগে রিকশা-ভ্যানে করে সকাল নয়টা থেকে বিকেল পাঁচটা পর্যন্ত এ ভ্রাম্যমাণ প্রদর্শনী চলবে। প্রতিটি ভাগে থাকবে পাঁচটি রিকশা-ভ্যান। একটি ভাগ যাবে পুরান ঢাকা, আজিমপুর, ঢাকা বিশ্ববিদ্যালয়, মতিঝিল, সায়েদাবাদ এলাকায়। আরেকটি যাবে মিরপুর, মহাখালী, গুলশান, ধানমন্ডি ও রামপুরা এলাকায়।মেলার এ অষ্টম আয়োজন চলবে আগামী ৫ ফেব্রুয়ারি পর্যন্ত। ছবি মেলা চলছে শিল্পকলা একাডেমী, দৃক, আলিয়ঁস ফ্রঁসেজ, বেঙ্গল-ডেইলি স্টার প্রিসিঙ্কট, জাতীয় জাদুঘর, চারুকলা, বৃত্ত আর্টস ট্রাস্ট, বিউটি বোর্ডিং, নর্থব্রুক হল আর বুলবুল ললিতকলা একাডেমিতে। ২২টি দেশের ৩২ জন আলোকচিত্রশিল্পী এবার অংশ নিচ্ছেন এ মেলায়।
