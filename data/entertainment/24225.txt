
বড়দিনের সময়টা ‘মিস্টার পারফেকশনিস্ট’ তারকা আমির খানের জন্য শুভই বলতে হয়। গত বছর বড়দিন উৎসবকে সামনে রেখে মুক্তি পাওয়া তাঁর অভিনীত ধুম ৩ ছবিটি বক্স অফিসে ধুন্ধুমার কাণ্ড ঘটায়। এবার তাঁর পিকে ছবিটি বক্স অফিস কাঁপাচ্ছে। পিকে মুক্তি পেয়েছে ১৯ ডিসেম্বর। মুক্তির এক সপ্তাহের মাথায় ছবিটির ঝুলিতে জমা পড়েছে ১৮২ কোটি ৫৮ লাখ রুপি। এর মধ্য দিয়ে এক সপ্তাহে সবচয়ে বেশি আয় করা ধুম ৩ ছবির রেকর্ড ভেঙে দিয়েছে পিকে। গত বছরের ২০ ডিসেম্বর মুক্তি পাওয়া ধুম ৩ ভারতের বিভিন্ন প্রেক্ষাগৃহ থেকে এক সপ্তাহে আয় করেছিল ১৭৯ কোটি রুপি। আর পিকে আয় করেছে ১৮২ কোটি ৫৮ লাখ রুপি। সম্প্রতি এক খবরে এ তথ্য জানিয়েছে ইন্দো-এশিয়ান নিউজ।এ প্রসঙ্গে চলচ্চিত্র পরিবেশক রাজেশ থারানি বলেন, ‘দারুণ ব্যবসা করেছে পিকে। মুক্তির এক সপ্তাহে সবচেয়ে বেশি আয় করা ছবি এটি। বড়দিনের জন্য গত বৃহস্পতিবার ছবিটি প্রচুর আয় করেছে। নিঃসন্দেহে খুব সহজেই ৩০০ কোটি রুপি আয়ের মাইলফলক অতিক্রম করবে ছবিটি। এটি সমানতালে ব্যবসা করছে। সপ্তাহের কর্মব্যস্ত দিনগুলোতেও ভালো আয় করছে ছবিটি।’রাজস্থানের চলচ্চিত্র পরিবেশক সুনীল বনসাল বলেন, ‘রাজস্থানে দারুণ ব্যবসা করছে ছবিটি। এর প্রতিটি শো হাউসফুল থাকছে। এ বছর এক সপ্তাহে সবচেয়ে বেশি আয় করা ছবি এটি। তীব্র গতিতে এর আয়ের পরিমাণ বাড়ছে। এই আয়ের পরিমাণ ৩০০ কোটি রুপি ছাড়িয়ে যাওয়া উচিত।’ রাজকুমার হিরানি পরিচালিত পিকে ছবিটি হিরানি ছাড়াও যৌথভাবে প্রযোজনা করেছেন বিধু বিনোদ চোপড়া ও সিদ্ধার্থ রয় কাপুর। এর নাম ভূমিকায় অভিনয় করেছেন আমির খান। অন্যান্য চরিত্রে আছেন আনুশকা শর্মা, সুশান্ত সিং রাজপুত, বোমান ইরানি, সৌরভ শুক্লা, সঞ্জয় দত্ত প্রমুখ।  পিকে ছবির টিজার দেখতে ক্লিক করুন
আরও পড়ুনকে পিকে?পিকের অশ্লীলতা নিয়ে বিপাকে আমিরপিকের পোস্টার নকল! ফের বিপাকে আমির
