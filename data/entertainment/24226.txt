
‘দুই দিন পরপর নতুন ছবিতে চুক্তি’/‘অমুক নায়িকা থাকলে অভিনয় করবেন না’/‘নতুন নায়িকা বাদ দিয়ে পুরোনো নায়িকাকে কাছে টেনে নিচ্ছেন শাকিব’। ঢালিউড নায়ক শাকিব খানকে জড়িয়ে হরহামেশাই এই ধরনের খবর প্রকাশ করছে কতিপয় অনলাইন পোর্টাল। বরাত দিচ্ছে ‘বিশ্বস্ত সূত্র’-এর। সেসব পোর্টালের বিরুদ্ধে ব্যবস্থা নিতে এবার তথ্যমন্ত্রীর কাছে অনুরোধ করবেন শাকিব খান।শাকিব খানকে নিয়ে সেসব খবর ছড়িয়ে দেওয়া হচ্ছে সামাজিক যোগাযোগ মাধ্যমে। সেসবে ‘ট্যাগ’ করা হচ্ছে বহু মানুষকে। সম্প্রতি কয়েকটি অনলাইন পত্রিকায় ‘বুবলী আউট অপু ইন’ শিরোনামে বিশ্বস্ত সূত্রের বরাত দিয়ে প্রকাশিত হয় একটি খবর। তাতে লেখা হয়েছে, ‘চারটি ছবি থেকে বুবলীকে বাদ দিয়েছেন শাকিব খান। নতুন কোনো ছবিতে বুবলীকে না নেওয়ারও পরামর্শ দিয়েছেন তিনি।’ এসব খবরে ক্ষিপ্ত হয়ে উঠেছেন শাকিব। এসব খবরকে ‘আজগুবি’ আখ্যা দিয়েছেন তিনি। শাকিব খান বলেন, ‘আমি তো ঈদের পর একটা ছবিতেও চুক্তিবদ্ধ হইনি। আবার আমি নাকি চারটি ছবি থেকে বুবলীকে বাদ দিয়েছি। এসব কী ধরনের খবর! তারা কোত্থেকে পেল এসব বানোয়াট খবর? কী উদ্দেশ্য এসব খবর লেখা সাংবাদিকের, এসব অনলাইন পোর্টালের? হিট বাড়ানোর জন্যই, নাকি অন্য কোনো খারাপ উদ্দেশ্য আছে তাদের?’এসব অনলাইন পোর্টাল ও সেগুলোর সাংবাদিকদের নীতি-নৈতিকতা নিয়ে প্রশ্ন তোলেন এই তারকা। তিনি বলেন, ‘যাকে নিয়ে একটি সংবাদ পরিবেশন করা হবে, তার সঙ্গে তো কথা বলতে হবে। তার মতামত জানতে হবে। তা না করে বিশ্বস্ত সূত্রের বরাত দিয়ে যে–কারও বিরুদ্ধে যা খুশি তা–ই লিখে দিতে হবে, এটা কোনো ধরনের সাংবাদিকতা! আর সেই ‘বিশ্বস্ত সূত্র’ কে বা কারা? খবরে তাদের নামটা প্রকাশ করা হোক।’শাকিব জানান, শুধু তিনিই নন, সমাজের নানা পেশার সম্মানিত ব্যক্তিদের নিয়েও প্রায়ই এ ধরনের বানোয়াট, ভিত্তিহীন খবর প্রকাশ করছে ওই সব পোর্টাল। এতে সেই ব্যক্তিদের সম্মানহানি ঘটছে। শাকিব মনে করেন, এই পোর্টালগুলোর কোনো জবাবদিহি নেই। সে জন্যই এসব বিভ্রান্তিকর খবর লেখার সাহস পাচ্ছে। শাকিব খান বলেন, ‘অনলাইন পোর্টালগুলোর কি কোনো নীতিমালা নেই, কোনো মনিটরিং সিস্টেমও নেই? কিছু নীতিহীন সাংবাদিক দিনের পর দিন বিভিন্ন মানুষকে নিয়ে যা খুশি তা–ই লিখে যাচ্ছেন। এর একটা বিহিত হওয়া দরকার।’ এ ব্যাপারে তথ্যমন্ত্রীর দৃষ্টি আকর্ষণ করার কথাও জানালেন এই নায়ক। তিনি বলেন, ‘তথ্যমন্ত্রীর কাছে অনুরোধ জানাচ্ছি যে পোর্টালগুলো কোনো তথ্যপ্রমাণ ছাড়াই প্রতিনিয়ত এ ধরনের মিথ্যা, বানোয়াট খবর প্রকাশ করে যাচ্ছে, মনিটরিংয়ের মাধ্যমে সেগুলোর বিরুদ্ধে ব্যবস্থা নিয়ে বন্ধ করে দিতে।’ বিষয়টি নিয়ে সরাসরি তথ্যমন্ত্রীর সঙ্গে কথা বলবেন বলেও জানান তিনি। এ ধরনের খবর পরিবেশনের বিরুদ্ধে আইনগত ব্যবস্থা নেবেন কি না, তা জানতে চাইলে শাকিব খান বলেন, ‘অবশ্যই ব্যবস্থা নেব। এ ছাড়া আর কোনো উপায় দেখছি না।’
