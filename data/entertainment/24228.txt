
মোস্তফা সরয়ার ফারুকীর টেলিভিশন ছবিটি মুক্তি পেয়েছে গত ২৫ জানুয়ারি। এরপর মাত্র চার মাসের মাথায় ফারুকী একসঙ্গে দুটি ছবি নির্মাণের ঘোষণা দিলেন—পিঁপড়াবিদ্যা ও ডুবোশহর। ছবি দুটিতে অভিনয় করছেন বাংলাদেশের তিশা ও মেহজাবিন এবং ভারতের মিস কলকাতা ও মিস ইউনিভার্স ইন্ডিয়া শিনা চৌহান। দুটি ছবিই প্রযোজনা করছে ইমপ্রেস টেলিফিল্ম। গতকাল সোমবার দুপুরে চ্যানেল আই কার্যালয়ে দুটি ছবির মহরত অনুষ্ঠিত হয়। এখানে উপস্থিত ছিলেন দুটি ছবির পরিচালক মোস্তফা সরয়ার ফারুকী, ইমপ্রেস টেলিফিল্মের ব্যবস্থাপনা পরিচালক ফরিদুর রেজা সাগর, পরিচালক (বিক্রয় ও বিপণন) ইবনে হাসান খানসহ ছবির অভিনয়শিল্পী আর কলাকুশলীরা।  ফারুকী বলেন, ‘পিঁপড়াবিদ্যা এ সময়ের গল্প। মধ্যবিত্ত পরিবারের এক যুবকের আশা, সীমাবদ্ধতা, লোভ ও লোভের পঙ্খিরাজের লাগামহীন বিচরণকে তুলে ধরা হয়েছে এই ছবিতে। আর ডুবোশহর চলচ্চিত্রে দেখা যাবে দুই উঠতি তরুণীর বন্ধুত্ব, প্রেম, প্রেমের নানা অলিগলি, বাঁক ও বাঁক থেকে সামনের দিগন্তে যাত্রার বিষয়টি।’ তিনি জানালেন, এরই মধ্যে পিঁপড়াবিদ্যা ছবির শুটিং শুরু হয়েছে।তিশা বলেন, ‘ডুবোশহর আমার চতুর্থ ছবি। ছবির গল্পটি পড়ার পর আমার খুব পছন্দ হয়েছে।’মেহজাবিন বলেন, ‘কয়েক মাস আগে আমি পরবাসিনী নামে একটি ছবির শুটিং করেছিলাম। কয়েক দিন শুটিংয়ের পর ওই ছবির আর কোনো খবর নেই। ডুবোশহরই আমার প্রথম ছবি।’বাংলাদেশের ছবিতে এবারই প্রথম অভিনয় করছেন ভারতের শিনা চৌহান। তিনি বললেন, ‘মোস্তফা সরয়ার ফারুকীর থার্ড পারসন সিঙ্গুলার নাম্বার ও টেলিভিশন ছবি দুটি দেখেছি। ভালো লেগেছে। তিনি মেধাবী একজন নির্মাতা। ফারুকী ভাইয়ের সঙ্গে কাজ করতে পেরে ভালো লাগাটা অনেক বেশি কাজ করছে।’
পিঁপড়াবিদ্যা ও ডুবোশহর ছবি দুটির অন্য অভিনয়শিল্পীরা হলেন নূর ইমরান, সাব্বির হাসান, মুকিত জাকারিয়া প্রমুখ।
