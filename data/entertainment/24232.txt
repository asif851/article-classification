
বলিউডে বচ্চন পরিবারের আলাদা একটি অবস্থান রয়েছে। ‘বড়ে বচ্চন’ অমিতাভের পুত্রবধূ হিসেবে এই পরিবারে যুক্ত হন সাবেক বিশ্বসুন্দরী ঐশ্বরিয়া রাই বচ্চন। এমনিতে পুত্রবধূ ঐশ্বরিয়াকে যথেষ্ট স্নেহ করেন অমিতাভ। কিন্তু চলচ্চিত্রের বক্স অফিসের লড়াইয়ে এবার মুখোমুখি হচ্ছেন শ্বশুর অমিতাভ বচ্চন ও পুত্রবধূ ঐশ্বরিয়া রাই বচ্চন। অমিতাভ বচ্চনের ‘তিন’ ছবি আর ঐশ্বরিয়া রাই বচ্চনের ‘সর্বজিত’ মুক্তি পাচ্ছে একই সপ্তাহে। ঐশ্বরিয়া রাই বচ্চন অভিনীত ‘সর্বজিত’ ছবিটি মুক্তি পাবে এ বছরের ১৯ মে। আর অমিতাভ বচ্চন অভিনীত ‘তিন’ ছবিটি মুক্তি পাবে এ বছরের মে মাসের ২০ তারিখে। স্বাভাবিকভাবেই মুক্তির পর এই দুই ছবি বক্স অফিসের দখল নিয়ে লড়বে।মঙ্গলবার অমিতাভ বচ্চন তাঁর ‘তিন’ ছবিটি নিয়ে টুইটারে একটি টুইট করেছেন।টুইট বার্তায় অমিতাভ জানিয়েছেন, তিন দ্য ফিল্ম...মুক্তি পাবে মে মাসের ২০ তারিখে...দুই মাসের টানা শুটিং ও দর্শকদের নাগালের বাইরে...চমৎকার!ঐশ্বরিয়া রাই বচ্চন অবশ্য তাঁর ‘সর্বজিত’ ছবিটি নিয়ে টুইটারে কোনো টুইট করেননি। যদিও এ ছবিটি নিয়ে টুইটারে এর আগে টুইট করেছিলেন ছবির অভিনেতা রণদীপ হুদা ও ছবির নির্মাতা ওমাঙ্গ কুমার। টুইটে অমিতাভ বচ্চন তাঁর স্নেহের পুত্রবধূ ঐশ্বরিয়াকে নিয়ে কিছু না লিখলেও ‘তিন’ ও ‘সর্বজিত’ ছবি দুটি যে বক্স অফিস সাফল্য নিয়ে প্রতিযোগিতার লড়াইয়ে নামবে—তা বলাই বাহুল্য। মিড-ডে।
