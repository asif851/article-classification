
‘এই পথ যদি শেষ না হয়, তবে কেমন হতো তুমি বলতো’-জনপ্রিয় এই বাংলা গানের শুরুর লাইন শোনা গেল দীপিকা পাড়ুকোনের কণ্ঠে। সুর করে না গাইলেও, গানের কথাগুলো বাংলা উচ্চারণে শুনিয়ে বাংলাদেশি ভক্তদের মুগ্ধ করলেন বলিউডের তুমুল জনপ্রিয় এ তারকা অভিনেত্রী।লাক্সের প্রচারণার অংশ হিসেবে গতকাল শনিবার দুপুরে ঢাকায় পৌঁছান দীপিকা। সন্ধ্যায় রাজধানীর বসুন্ধরা ইন্টারন্যাশনাল কনভেনশন সিটিতে আয়োজিত ‘আ মেসমেরাইজিং ফ্রেগরেন্ট ইভনিং উইথ দীপিকা’ অনুষ্ঠানে অংশ নেন। পুরো অনুষ্ঠান সঞ্চালনা করেন দেশের জনপ্রিয় সংগীতশিল্পী তাহসান। তিনি অনুষ্ঠানের ফাঁকে ফাঁকে কয়েকজন দীপিকা ভক্তকে মঞ্চে ডেকে নেন। ভক্তদের সঙ্গে দীপিকার আন্তরিক ব্যবহার নজর কাড়ে সবার।এক ভক্তের অনুরোধে ‘পিকু’ ছবির একটি বাংলা সংলাপ শোনান দীপিকা। ভাঙা ভাঙা বাংলা উচ্চারণে বলেন, ‘বাবা, কিছু হবে না।’ এ ছাড়া বাংলা উচ্চারণে শোনান ‘এই পথ যদি শেষ না হয়, তবে কেমন হতো তুমি বলতো’ গানের শুরুর লাইন।ইউনিলিভারের আমন্ত্রণে ঢাকা এসেছিলেন দীপিকা। লাক্সের পণ্যদূত হিসেবে এটাই তাঁর প্রথম বাংলাদেশ সফর। ‘আ মেসমেরাইজিং ফ্রেগরেন্ট ইভনিং উইথ দীপিকা’ অনুষ্ঠানে দীপিকার সম্মানে আয়োজন করা হয় ‘ট্রিবিউট টু দীপিকা’ নামের একটি পরিবেশনা। তাতে তাঁর অভিনীত জনপ্রিয় কয়েকটি ছবির গান দিয়ে সাজানো হয় কোরিওগ্রাফি ও নাচ। এতে অংশ নেন বাংলাদেশের লাক্স তারকা মেহজাবিন, শানু ও মীম। ‘ওম শান্তি ওম’ ছবির ‘তুমকো পায়া হু তো য্যায়সে খোয়া হু’, ‘চেন্নাই এক্সপ্রেস’ ছবির ‘তিতলি’, ‘ইয়ে জাওয়ানি হ্যায় দিওয়ানি’ ছবির ‘বত্তমিজ দিল’ এবং ‘গোলিও কি রাসলীলা: রাম-লীলা’ ছবির ‘ঢোল বাজে’ গানগুলোর সঙ্গে তাঁরা নাচেন।বাপ্পা মজুমদারের কণ্ঠে ‘বৃষ্টি পড়ে’ গানটির মাধ্যমে অনুষ্ঠান শুরু হয় রাত আটটার দিকে । এরপর একে একে গান পরিবেশন করেন জোহাদ, কনা, জন ও পার্থ বড়ুয়া। ছিল চমৎ​কার ফ্যাশন শো। এ সময় মঞ্চে ওঠেন জনপ্রিয় চার লাক্স তারকা সাদিয়া ইসলাম মৌ, শমী কায়সার, রুমানা রশীদ ঈশিতা ও কুসুম শিকদার। এরপরই মঞ্চে আসেন দীপিকা। বলেন, ‘গুড ইভনিং’। উপস্থাপক তাহসানকে বলেন একটু নেচে দেখাতে। কিন্তু তাহসান গেয়ে শোনান একটি গান। পরে অবশ্য দীপিকার সঙ্গে পা মেলাতে দেখা যায় তাহসানকে। সব মিলিয়ে চমৎ​কার একটি অনুষ্ঠান উপভোগ করেন দর্শকেরা।
