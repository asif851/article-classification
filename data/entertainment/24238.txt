
বলিউডের বহুল আলোচিত তারকা যুগল রণবীর কাপুর ও ক্যাটরিনা কাইফের ব্যক্তিগত জীবন নিয়ে খবর-গুঞ্জনের অবসান কবে হবে, কে জানে! বছরের পর বছর ধরে তাঁদের প্রেম কিংবা বিয়ে নিয়ে সত্য-মিথ্যা নানা ধরনের খবর প্রকাশিত হচ্ছে। তারই ধারাবাহিকতায় সম্প্রতি বলিউডে খবর রটে, ২০১৫ সালে রণবীরকে বিয়ে করতে যাচ্ছেন ক্যাটরিনা। এ খবর শোনার পর বিস্ময় প্রকাশ করে ক্যাট বলেন, ‘আমি নিজেই এ বিষয়ে কিছু জানি না।’সম্প্রতি খবর চাউর হয়, ২০১৫ সালে গাঁটছড়া বাঁধতে যাচ্ছেন ৩০ বছর বয়সী ক্যাটরিনা ও ৩১ বছর বয়সী রণবীর। এ বিষয়ে জানতে চাইলে ২০১৫ সালে রণবীরকে বিয়ে করার কোনো রকম পরিকল্পনা নেই দাবি করে ক্যাটরিনা বলেন, ‘মিডিয়ায় এ ধরনের খবর রটেছে আমার অজান্তেই। আর দশজন সাধারণ পাঠকের মতো আমার কাছেও এটা একটা খবর। এমনকি আমার পরিবারের সদস্যরাও জানতেন না, আমার ব্যক্তিগত জীবন নিয়ে এ ধরনের খবর রটানো হয়েছে।’
ক্যাটরিনা আরও বলেন, ‘বিষয়টি আমি প্রথম জানতে পারি আমাকে পাঠানো একজনের এসএমএস পড়ার পর। কিন্তু আদতে এমন কিছুই ঘটছে না। আর যদি সত্যিই এমন কিছু ঘটতে যায়, তবে আমার মুখ থেকেই প্রথম সবাই বিষয়টি জানতে পারবেন।’ সম্প্রতি এক খবরে এমনটিই জানিয়েছে ইন্দো-এশিয়ান নিউজ।
২০০৯ সালে মুক্তি পাওয়া ‘আজব প্রেম কি গজব কাহানি’ ছবিতে জুটি বেঁধে অভিনয় করতে গিয়ে একে অন্যের প্রতি দুর্বল হয়ে পড়েন রণবীর ও ক্যাটরিনা। পরবর্তী সময়ে শত চেষ্টা করেও নিজেদের প্রেমের সম্পর্কের কথা লুকাতে পারেননি তাঁরা। বলিউডে তাঁদের প্রেমের বিষয়টি অনেকটা খোলা বইয়ের পাতার মতোই। বছরের পর বছর ধরে লুকোচুরি খেলার পর অবশেষে ২০১৩ সালে ক্যাটকে নিজের জীবনের বিশেষ মানুষ বলে স্বীকৃতি দেন রণবীর। শুধু তা-ই নয়, ক্যাটের জন্য নিজের জীবন পর্যন্ত দিতে পারেন বলেও জানান রণবীর।
শুধু তাই নয়, চলতি বছরের শুরুর দিকে বিভিন্ন গণমাধ্যমে প্রকাশিত খবরে দাবি করা হয়, ক্যাটকে বিয়ে করে থিতু হতে চেয়েছিলেন রণবীর। এমনকি ক্যাটকে সরাসরি বিয়ের প্রস্তাবও দিয়েছিলেন। কিন্তু রণবীরের বিয়ের প্রস্তাবে ইতিবাচক সাড়া দেননি ক্যাটরিনা। তিনি নিজের ক্যারিয়ারের কথা ভেবেই রণবীরের বিয়ের প্রস্তাব ফিরিয়ে দিয়েছেন।  
ক্যাটরিনাকে জীবনের বিশেষ মানুষ স্বীকৃতি দিয়ে তাঁর জন্য নিজের জীবন পর্যন্ত দিতে পারেন—রণবীরের এমন স্বীকারোক্তি নিয়ে ক্যাটের মন্তব্য জানতে চাইলে তাঁর ভাষ্য ছিল, ‘কাছের বন্ধুর প্রয়োজনে আমিও আমার জীবন দিতে পারি। রণবীরের যেকোনো প্রয়োজনে অবশ্যই আমি তাঁর পাশে থাকব।’
রণবীরের পাশে থাকার অঙ্গীকার করলেও তাঁকে কখনোই বিয়ে করবেন না বলে সাফ জানিয়ে দেন ক্যাটরিনা। তিনি বলেন, ‘ক্যাটরিনা কখনোই রণবীরকে বিয়ে করবে না। হ্যাঁ, এটা পুরোপুরি নিশ্চিত। আমার বাগদান ও বিয়ে নিয়ে অনেক গল্প রটানো হচ্ছে। আমি জোর গলায় বলছি, এই মুহূর্তে কারও সঙ্গে আমার বাগদান কিংবা বিয়ের কোনো রকম সম্ভাবনা নেই। রণবীর তাঁর পছন্দমতো যাকে ইচ্ছে বিয়ে করতে পারে। আমার প্রত্যাশা, রণবীর ও তাঁর ভবিষ্যত্ জীবনসঙ্গী দুজনের সম্মতিতেই বিয়ের আনুষ্ঠানিকতা সম্পন্ন হবে। আমি মনে করি, সংসার জীবন শুরুর সিদ্ধান্ত নিলে সবারই উচিত বিয়ে করে থিতু হওয়া।’
