
লালন সাঁইয়ের গানের কথা ও সুর এবার জাতিসংঘের মঞ্চে পৌঁছে দিচ্ছে ব্যান্ড লালন। আগামী ৬ জুন যুক্তরাষ্ট্রের নিউইয়র্কে জাতিসংঘের সদর দপ্তরে একটি বিশেষ কনসার্টের আয়োজন করা হয়েছে। জাতিসংঘ ও সাধারণ পরিষদের সভাপতি এইচ ই জন ডব্লু অ্যাশ এই কনসার্টের আয়োজক। সেখানে বিশ্বের আরও কয়েকজন সংগীতশিল্পীর পাশাপাশি গান পরিবেশন করবে বাংলাদেশের ব্যান্ড লালন।২০১৫ সালে এই বিশ্বকে আমরা কীভাবে দেখতে চাই, পৃথিবীকে আরও শান্তিপূর্ণ করে তুলতে আমাদের করণীয়—এমনি ভাবনা নিয়ে এই কনসার্টের আয়োজন করা হয়েছে। ‘মাই ওয়ার্ল্ড’ প্ল্যাটফর্মের মাধ্যমে ভোট দিয়ে বিশ্বের নেতাদের কাছে নিজেদের চাওয়াটা পৌঁছে দেবে বিশ্ববাসী।ব্যান্ড লালন ছাড়াও এই কনসার্টে অংশ নেবে ক্যারিবীয় অঞ্চলের ব্যান্ড দল ও শিল্পী। যেমন কাসাভ, ডেভিড রাডার, ম্যাচেল মন্টানো। দক্ষিণ সুদানের র্যাপার এম্মানুয়েল জাল।ব্যান্ড লালনের দলপ্রধান তিতি জানান, কনসার্টে তারা তিনটি গান করবেন। গান তিনটি হচ্ছে—‘জাত গেল জাত গেল বলে’, ‘গুরুর চরণ’ এবং ‘পাগল ছাড়া দুনিয়া চলে না’। জাতিসংঘে গিয়ে গান গাওয়ার সুযোগ পেয়ে ব্যান্ড লালনের সদস্যরা রীতিমতো রোমাঞ্চিত।ব্যান্ড লালনের পক্ষ থেকে এক বিবৃতিতে বলা হয়েছে, এই সুযোগে লালনের বাণী সবার কাছে পৌঁছে দিতে চান তাঁরা। লালন নিজেও জাত ও দেশের সীমার গণ্ডি মানেননি। সবার ওপরে মানুষকেই তিনি সত্য বলে জেনেছেন।
