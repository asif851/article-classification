
কদিন আগেই ক্রিকেটের ছোট সংস্করণ টি-টোয়েন্টি থেকে নিজের অবসরের কথা জানিয়েছেন দলের অধিনায়ক মাশরাফি বিন মুর্তজা। হঠাৎ অবসরের সিদ্ধান্তে মাশরাফি আবারও হয়ে ওঠেন ‘টক অব দ্য কান্ট্রি’। দেশের ও দেশের বাইরের নানা শ্রেণি-পেশার মানুষ মাশরাফির এমন সিদ্ধান্তে হতবাক হন। সামাজিক যোগাযোগমাধ্যমে প্রকাশ করেন নিজেদের মতামত। ইউটিউবে প্রকাশিত হয়েছে একটি গানও। ‘মাশরাফি’ শিরোনামের এই গানের কথা লিখেছেন রবিউল ইসলাম জীবন।মাশরাফিকে নিয়ে লেখা গানের সুর ও সংগীতায়োজন করেছেন রুম্মান চৌধুরী। কণ্ঠ দিয়েছেন সিয়াম। গানের কথাগুলো হলো, ‘সময়ের পোস্টারে লিখে যাও তুমি বাংলাদেশের নাম, হৃদয় গভীর থেকে জানাই তোমায় হাজারো সালাম/ তুমি জেতো, তুমি জেতাও, তুমি বোঝো বিজয়ের ভাষা/ মাশরাফি মাশরাফি তুমি কোটি প্রাণের আশা, মাশরাফি মাশরাফি তুমি লাল-সবুজের ভালোবাসা।’গানটি প্রকাশের উদ্যোগ নিয়েছেন গীতিকার নিজেই। গানটি প্রসঙ্গে তিনি বলেন, ‘বছরখানেক আগে মাশরাফি ভাইকে নিয়ে গানটি লিখি। তাঁকে দেখানোর পর তিনি পড়েন, তাঁর ভালো লাগার কথাও জানান।’যাঁকে ঘিরে এই গানটি তৈরি হয়েছে, সেই মাশরাফি গানটি সম্পর্কে প্রথম আলোকে বলেন, ‘যখন কেউ কাউকে নিয়ে গান করে, ভালো লাগাটাই স্বাভাবিক। আমি খুব উপভোগ করেছি। আমাকে নিয়ে গানটা লেখা হয়েছে, এটা সত্যিই ভালো লেগেছে। গানটি লেখার পরে আমাকে দেখানো হয়, তখন অবশ্য সুর ও সংগীত কিছুই করা হয়নি। সবকিছু মিলে ভালোই লেগেছে।’গীতিকার জীবন বলেন, তাড়াহুড়োর কারণে আপাতত লিরিক্যাল ভিডিও প্রকাশ করা হয়েছে। শিগগিরই বড় আয়োজনে পূর্ণাঙ্গ ভিডিও প্রকাশ করা হবে।মাশরাফি শিরোনামের গানটি গত শনিবার সন্ধ্যায় ইউটিউবে প্রকাশিত হয়। গতকাল রোববার সন্ধ্যা পর্যন্ত গানটি দেখা হয়েছে ১ লাখ ১৭ হাজার ৩০১ বার।
 
