
আগামী সপ্তাহে ‘হাফ সেঞ্চুরি’ করতে যাচ্ছেন হলিউড অভিনেত্রী নিকোল কিডম্যান। মানে ২০ জুন এই তারকার পঞ্চাশতম জন্মদিন। কিন্তু অস্কারজয়ী এই শিল্পীর জন্মদিনে থাকবে না কোনো জাঁকজমক। পরিবারের খুব কাছের কয়েকজনকে নিয়েই এবার জন্মদিনটা কাটাবেন এই ‘বার্থ ডে গার্ল’ তারকা।
নিকোল বলেন, ‘এই জন্মদিনে আমি আমার স্বামী কেইথ আরবান ও আমাদের সন্তানদের সঙ্গে ঘুরে বেড়াতে চাই। অবশ্য সেদিন আমাদেরকে সঙ্গ দিতে আমার ছোট বোনও আসছে।’ এই অস্কারজয়ী অভিনেত্রী আরও যোগ করেন, ‘আমি কিছুদিন আগেই অস্ট্রেলিয়া গিয়ে আমার মায়ের সঙ্গে দেখা করে এসেছি। এত দূর ভ্রমণ করে আমার কাছে আসা মায়ের পক্ষে এখন খুব কষ্টকর। এ জন্য আবার ছোট বোন তাঁর ছয় সন্তান নিয়ে যুক্তরাষ্ট্রে আমার কাছে আসছে।’
অস্ট্রেলীয় এই অভিনেত্রী ১৯৯০ সালে জনপ্রিয় অভিনেতা টম ক্রুজকে বিয়ে করেছিলেন। ১১ বছর সংসার করে ২০০১ সালে বিচ্ছেদের ঘোষণা দেন তাঁরা। এরপর ২০০৬ সালে নিকোল ঘর বাঁধেন গায়ক কেইথ আরবানের সঙ্গে। তাঁদের সংসারে দুই মেয়ে সানডে ও ফেইথ। এ ছাড়া টম ক্রুজের সঙ্গে নিকোলের আরও দুই সন্তান রয়েছে। তাঁদের অবশ্য সাবেক এই দম্পতি দত্তক নিয়েছিলেন। এর মধ্যে ২৪ বছর বয়সী মেয়ে ইসাবেলের বিয়েও হয়ে গেছে। আর ছেলে কনোর ২২-এ পা দিয়েছেন।
জন্মদিন পালন প্রসঙ্গে নিকোল বলছিলেন, ‘আমার বিশাল পার্টির প্রয়োজন নেই। আমার আশপাশে আমার পরিবারের সদস্যরা থাকলেই আমি খুশি।’ তবে, জন্মদিনের অনাড়ম্বর এই আয়োজনে তাঁর দত্তক নেয়া দুই সন্তান অংশ নেবেন কি না তা জানা যায়নি। আইএএনএস।
