
রেসি অভিনীত সর্বশেষ ছবিটি মুক্তি পেয়েছিল ২০১৪ সালে। এফ আই মানিক পরিচালিত সে ছবির নাম ‘স্বামীভাগ্য’। এরপর অনেক দিন আর কোনো ছবিতেই দেখা যায়নি তাঁকে। গত বছরের শেষ দিকে দুটি চলচ্চিত্রে অভিনয়ের জন্য চুক্তিবদ্ধ হয়েছিলেন বটে কিন্তু এখনো পর্যন্ত সে ছবিগুলোর কাজই শুরু হয়নি। গত সপ্তাহে নতুন আরেকটি ছবিতে অভিনয়ের জন্য চুক্তি সই করেছেন রেসি। বন্ধন বিশ্বাস পরিচালিত ছবিটির নাম ‘শূন্য’। এ ছবিতে রেসি অভিনয় করবেন নায়ক ওমর সানির বিপরীতে। অক্টোবর মাসের দ্বিতীয় সপ্তাহে ছবিটির কাজ শুরু হবে বলে প্রথম আলোকে নিশ্চিত করেছেন ছবির পরিচালক ও অভিনেত্রী দুজনেই।
চুক্তি সই করা নতুন ছবিটি নিয়ে অনেক আশাবাদী রেসি। তিনি বলেন, ‘গল্পটা অসাধারণ লেগেছে। ‘শূন্য’ পুরোপুরি একটি সামাজিক গল্পের ছবি। আমার অভিনয়ের অনেক সুযোগ আছে এ ছবিতে, তাই প্রস্তাব পাওয়ার পরই কাজ করতে রাজি হয়ে যাই।’দেশের চলচ্চিত্রে তাঁর অনুপস্থিতির কারণ প্রসঙ্গে জানালেন, বিয়ে-সংসার আর সন্তান নিয়ে ব্যস্ত থাকার কারণেই মাঝের দুই বছর চলচ্চিত্র থেকে একেবারে দূরে ছিলেন। এখন থেকে আবারও নিয়মিত হতে চান তিনি। কথা প্রসঙ্গে বললেন, ‘টিভি নাটক দিয়েই আমার যাত্রা শুরু। এরপর চলচ্চিত্রে, বিজ্ঞাপনচিত্রেও কাজ করেছি। এখন থেকে আবার নিয়মিত কাজ করব। শুধু চলচ্চিত্রে নয়, সব মাধ্যমেই কাজ করব। এ ছাড়া নিয়মিত নাচের অনুষ্ঠানও করব।’২০০৪ সালে নীল আঁচল ছবিতে অভিনয়ের মধ্য দিয়ে বড় পর্দায় কাজ শুরু করেন রেসি। বিরতির আগ পর্যন্ত ২৫টি ছবিতে কাজ করেছেন।
