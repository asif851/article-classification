
ঈদ উপলক্ষে নতুন গান নিয়ে শ্রোতাদের সামনে হাজির হতে যাচ্ছেন নতুন প্রজন্মের গায়ক ও সংগীত পরিচালক তানজীব সারোয়ার। গানের শিরোনাম ‘ডিজে রাজা’। আর এ গানটির সংগীতায়োজন করেছেন ডিজে রাহাত। নতুন এ গানটির প্রসঙ্গে তানজীব জানান, ‘রাহাত ভাইয়ের সঙ্গে যখন গানটা নিয়ে কথা বলতে বসলাম, তখন তিনি আমাকে গানের মিউজিক নিয়ে কিছু আইডিয়া শেয়ার করেন। আমিও আগের গানগুলোর চেয়ে এটা ভিন্নভাবে গাওয়ার চেষ্টা করেছি। পপ ক্লাব মিউজিক ঘরানার এ কাজটি শ্রোতাদের ভালো লাগবে বলে আশা করছি।’
‘ডিজে রাজা’ শিরোনামের গানটি কথা ও সুর তানজীব সারোয়ারের। গানটিতে র‍্যাপার আর্টিস্ট হিসেবে কাজ করেছেন রাফসান। সামনে মিউজিক ভিডিও আকারেও গানটি প্রকাশ করার ইচ্ছা আছে তানজীবের। সিডি চয়েস থেকে গানটি এবারের ঈদে প্রকাশ পাবে। উল্লেখ্য, গত বছর তানজীবের গাওয়া ‘হৃদমোহিনী’ নামের একটি অ্যালবাম প্রকাশিত হয়। এর আগে এই শিল্পীর গাওয়া ‘মেঘ মিলন’, ‘মিথ্যা শিখালি’ ও ‘দিল আমার’ শিরোনামের গানগুলো বেশ জনপ্রিয়তা পায়।
