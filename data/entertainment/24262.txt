
ব্রাজিলের মাঠে হচ্ছে বিশ্বকাপ ফুটবল খেলা আর টিভিতে বাংলায় ধারাবিবরণী, তাহলে কেমন হবে বলুন তো? নিশ্চয়ই অনেকে বলবেন, দারুণ! তাহলে তো বেশ হয়!হ্যাঁ, দর্শকদের জন্য এই উদ্যোগ নিয়েছে ভারতের বাংলা চ্যানেল সনি আট৷ এই টিভি চ্যানেলের ঊর্ধ্বতন কর্মকর্তা তুষার শাহ সংবাদ মাধ্যমকে জানান, ব্রাজিলে গিয়ে নয়, মুম্বাইয়ে সনির স্টুডিওতে ১০০ ইঞ্চি পর্দায় খেলা দেখতে দেখতে ধারাবিবরণী দেবেন পল্লব বসু মল্লিক, কল্যাণ চৌবে, দেবায়ন সেন ও দেবব্রত মুখোপাধ্যায়৷ ৬৪টি ম্যাচের মধ্যে ৫৬টি ম্যাচ বাংলা ধারাবিবরণীসহ সম্প্রচার করা হবে ১২ জুন থেকে৷ ধারাবিবরণীর জন্য খেলার আমেজ যাতে এতটুকু ব্যাহত না হয়, সেদিকেও খেয়াল রাখা হবে৷ এর জন্য প্রয়োজনীয় প্রযুক্তিগত ব্যবস্থা নেওয়া হয়েছে৷এদিকে বিশ্বকাপ ফুটবল উপলক্ষে সনি আটের শুভেচ্ছাদূত হিসেবে যুক্ত হয়েছেন বলিউডের তারকা জন এব্রাহাম৷ তিনি বলেন, ‘বাংলা ভাষাভাষী দর্শকদের কাছে আমার অনুরোধ, বিশ্বকাপ দেখুন সনি আটে৷ শুনুন বাংলায় ধারাভাষ্য৷’ আনন্দবাজার৷
