
চারটি কোরীয় ছবি নিয়ে ঢাকায় শুরু হচ্ছে উৎসব। এতে দেখানো হবে দক্ষিণ কোরিয়ার জনপ্রিয় চলচ্চিত্র ‘মাই লাভ অ্যান্ড মাই ব্রাইড’। আগামী ১ অক্টোবর রাজধানীতে শুরু হচ্ছে পাঁচ দিনের এ উৎসব। পয়লা অক্টোবর বিকেলে উৎসবের উদ্বোধনের পর দেখানো হবে ২০১৩ সালের ছবি ‘নো ব্রেদিং’। উৎসবে আরও দেখানো হবে ‘আ হার্ড ডে’, ‘বর্ন টু সিং’ ও ‘মাই লাভ অ্যান্ড মাই ব্রাইড’ ছবিগুলো।শাহবাগে বাংলাদেশ জাতীয় জাদুঘরের প্রধান মিলনায়তনে ১ অক্টোবর বিকেল ৩টায় উৎসবের উদ্বোধন করবেন বিদ্যুৎ, জ্বালানি ও খনিজ সম্পদ প্রতিমন্ত্রী নসরুল হামিদ। বিশেষ অতিথি থাকবেন দক্ষিণ কোরীয় দূতাবাসের সাংস্কৃতিক শুভেচ্ছাদূত অভিনেত্রী নুসরাত ইমরোজ তিশা। উৎসবের দ্বিতীয় দিন ২ অক্টোবর সকাল সাড়ে ১০টায় থাকবে ‘বর্ন টু সিং’ ছবির প্রদর্শনী, বিকেল ৩টায় ‘মাই লাভ অ্যান্ড মাই ব্রাইড’ ও সন্ধ্যা ৬টায় রয়েছে ‘নো ব্রেদিং’। প্রথম দু-দিনের ছবিগুলোই পরের দিনগুলোতে পালাক্রমে দেখানো হবে।তৃতীয় দিন ৩ অক্টোবর সকাল সাড়ে ১০টায় ‘আ হার্ড ডে’, বিকেল ৩টায় ‘বর্ন টু সিং’ ও সন্ধ্যা ৬টায় রয়েছে ‘মাই লাভ অ্যান্ড মাই ব্রাইড’। চতুর্থ দিন ৪ অক্টোবর সকাল সাড়ে ১০টায় ‘নো ব্রেদিং’, বিকেল ৩টায় ‘আ হার্ড ডে’ ও সন্ধ্যা ৬টায় থাকছে ‘বর্ন টু সিং’। সমাপনী দিন সকাল সাড়ে ১০টায় ‘মাই লাভ অ্যান্ড মাই ব্রাইড’, বিকেল ৩টায় ‘নো ব্রেদিং’ ও সন্ধ্যা ৬টায় রয়েছে ‘আ হার্ড ডে’।প্রদর্শনীগুলো থাকবে সবার জন্য উন্মুক্ত। পাঁচ দিনের এ উৎসবের আয়োজন করেছেন দক্ষিণ কোরিয়া দূতাবাস।
