
মুক্তির পর থেকেই শাকিব খান ও বুবলি অভিনীত বসগিরি সিনেমার ‘দিল দিল দিল’ গানটি নিয়ে বেশ আলোচনায়। এক বছরের মাথায় ইউটিউবে গানটি দুই কোটিবারের বেশি দেখা হয়েছে। এর মধ্য দিয়ে বাংলাদেশি সিনেমার এই মুহূর্তের সবচেয়ে জনপ্রিয় নায়ক শাকিব খান আর আলোচিত নায়িকা শবনম বুবলীর অভিনয়জীবনে অন্য রকম এক রেকর্ড যোগ হলো।
নিজের অভিনীত প্রথম সিনেমার গান এমন রেকর্ড গড়ায় আনন্দিত বুবলী। তিনি বলেন, ‘আমার দর্শকদের ধন্যবাদ। ভীষণভাবে কৃতজ্ঞ আমার সিনেমার পুরো দলটিকে।’
‘বসগিরি’ সিনেমার গান ‘দিল দিল দিল’ ইউটিউবে প্রকাশিত হয় গত বছরের ৪ সেপ্টেম্বর। আজ শুক্রবার সন্ধ্যা পর্যন্ত গানটি মোট দেখা হয়েছে ২ কোটি ২৩ হাজার ২০৬ বার। সিনেমার পরিচালক শামীম আহমেদ রনি।
বুবলী জানান, দেশের সিনেমার কোনো গান দুই কোটিবারের বেশি দেখার ব্যাপারটি ইতিবাচক। স্কুল, কলেজ, বিশ্ববিদ্যালয় কিংবা পিকনিকে যখনই গানটি বাজার খবর কানে আসে এবং সবাই গানটির সঙ্গে পারফর্ম করছে, তখন দারুণ লাগে।
‘দিল দিল দিল’ গানে কণ্ঠ দিয়েছেন কনা ও ইমরান। কবির বকুলের কথায় গানের সুর ও সংগীত পরিচালনা করেন শওকত আলী ইমন। আদিল শেখের কোরিওগ্রাফিতে গানটি থাইল্যান্ডের বিভিন্ন লোকেশনে নির্মিত হয়েছে।
ইমরান বলেন, ‘এই অর্জন কখনোই সম্ভব হতো না যদি শ্রোতারা আমাকে এবং আমার গানকে ভালোবেসে আমার পাশে না থাকত। ভালোবাসা ও কৃতজ্ঞতা আমার সব শ্রোতার প্রতি। সবাই দোয়া করবেন আপনাদের যেন আরও ভালো গান উপহার দিতে পারি। আপনাদের ভালোবাসাই আমাকে আরও সামনে এগিয়ে যাওয়ার অনুপ্রেরণা দেবে।’
শাকিব-বুবলী ছাড়াও এ ছবিতে অভিনয় করেন অমিত হাসান, রজতাভ দত্ত, মাজনুন মিজান প্রমুখ।
