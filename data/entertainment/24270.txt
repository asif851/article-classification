
প্রতিবন্ধী মানুষের সুবিধা, অসুবিধা ও সাফল্যের কথা জানান দেওয়ার জন্য বি-স্ক্যান প্রকাশ করে ত্রৈমাসিক পত্রিকা অপরাজেয়। পত্রিকাটি এ বছর উদ্যাপন করছে তাদের দ্বিতীয় বর্ষপূর্তি। এ উপলক্ষে আজ তারা রাজধানীর ধানমন্ডির রবীন্দ্রসরোবরে আয়োজন করছে ‘কনসার্ট ফর ইনক্লুশন’। এতে গাইবে গানের দল জলের গান, শহরতলি, আবর্তন, নেফারিয়াস সেন্টিনাল। এ ছাড়া কনসার্টে আরও অংশ নেবেন প্রতিবন্ধী শিল্পীরা। এ আয়োজনে উপস্থিত থাকবেন অভিনেতা ফেরদৌস। আজ বেলা আড়াইটা থেকে শুরু হবে ‘কনসার্ট ফর ইনক্লুশন’। বেলা তিনটায় মঞ্চে উঠবে জলের গান। এ কনসার্ট সবার জন্য উন্মুক্ত থাকবে বলে জানিয়েছেন বি-স্ক্যানের সাধারণ সম্পাদক সালমা মাহবুব।
