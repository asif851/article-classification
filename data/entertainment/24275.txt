
বিশ্বখ্যাত মিউজিক্যাল ইন্সট্রুমেন্ট প্রস্তুতকারী প্রতিষ্ঠান রোল্যান্ড ও বসের অফিশিয়াল আর্টিস্ট হিসেবে নির্বাচিত হয়েছেন অর্থহীন ব্যান্ডের অন্যতম সদস্য সুমন। গত ২৩ জুন এক চিঠির মাধ্যমে রোল্যান্ড করপোরেশনের গ্লোবাল আর্টিস্ট বিভাগের ভাইস প্রেসিডেন্ট ব্রায়ান অ্যালি এ কথা জানান।
ব্যক্তিগত প্রয়োজনে অর্থহীনের সুমন এখন আছেন ব্যাংককে। ফিরবেন ১৫ জুলাই। ব্যাংকক থেকে প্রথম আলোকে তিনি জানান নিজের অনুভূতি। বলেন, বিষয়টি তাঁর জন্য অনেক আনন্দের। আর অনুভূতি? সেটা নাকি ভাষায় প্রকাশ করার নয়।
কীভাবে রোল্যান্ডের সঙ্গে যোগাযোগ হয়? সুমন বলেন, ‘বিশ্বের সেরা মিউজিশিয়ানদের নিয়ে যুক্তরাষ্ট্রের ক্যালিফোর্নিয়ায় অনুষ্ঠিত হয়েছিল ন্যাম শো (ন্যাশনাল অ্যাসোসিয়েশন অব মিউজিক মার্চেন্টস)। সেখানে আমারও অংশ নেওয়ার সুযোগ হয়েছিল। ওই সময়ে রোল্যান্ডের কর্মকর্তারা আমার ব্যাপারে জানতে পারেন। রবার্ট ববি লুইস নামের আমার এক বন্ধু তখন রোল্যান্ডের শুভেচ্ছাদূত। ওর মাধ্যমে আমার সঙ্গে যোগাযোগ করা হয়। ঘটনাটি মাস দুই আগের। কিছুদিন আগে আমাকে জানানো হয়।’
রোল্যান্ডের অফিশিয়াল আর্টিস্ট হতে পেরে ভীষণ আনন্দিত সুমন বলেন, ‘এটা আমার জন্য সিরিয়াস আনন্দের। কারণ, রোল্যান্ড ও বস হচ্ছে বিশ্বের অন্যতম বড় ইন্সট্রুমেন্ট প্রস্তুতকারী প্রতিষ্ঠান। আমি খুবই সম্মানিত বোধ করছি। এর বেশি আর কী বলা উচিত বুঝতে পারছি না।’
অফিশিয়াল আর্টিস্ট হিসেবে আপনার কাজ কী হবে? সুমনের উত্তর, ‘আমার কাজ হবে বাংলাদেশে রোল্যান্ড ও বসের পণ্যের পৃষ্ঠপোষকতা করা। তারাও আমার পৃষ্ঠপোষকতা করবে। তারা আমাকে এও জানিয়েছে, রোল্যান্ডের সঙ্গে বিশ্বের অন্য যেসব শিল্পী যুক্ত আছেন, তাঁদের সঙ্গে যোগাযোগ করিয়ে দিয়ে যৌথভাবে কিছু একটা করাবে। এটা আমার জন্য অনেক বড় সুযোগ।’
 
