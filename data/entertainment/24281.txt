
বলিউড অভিনেত্রী আয়েশা টাকিয়া বেশ কয়েক বছর ধরে রুপালি পর্দায় অনুপস্থিত। ছোট পর্দায়ও দেখা যাচ্ছিল না তাঁকে। দীর্ঘদিন পর দর্শকদের সামনে ফিরছেন আয়েশা। তবে পূর্ণদৈর্ঘ্য ছবি দিয়ে প্রত্যাবর্তন হচ্ছে না তাঁর। শিগগিরই এই তারকাকে দেখা যাবে একটি মিউজিক ভিডিওতে। অমিত মিশ্রর গানের এই ভিডিওর পরিচালক লাভলী সিং। সম্প্রতি ভিডিওটির টিজার প্রকাশ পেয়েছে।
এর আগে ২০০৭ সালে লাভলী সিংয়ের পরিচালনায় ক্যায়া লাভ স্টোরি হ্যায় নামের একটি সিনেমায় অভিনয় করেছিলেন আয়েশা। গানের ভিডিও দিয়ে প্রত্যাবর্তনের প্রসঙ্গে ৩১ বছর বয়সী এই অভিনেত্রী বলেন, ‘অমিতের গানটা শুনে আমার ভালো লেগেছে। আর ভিডিওর ধারণাটিও গতানুগতিক সব মিউজিক ভিডিও থেকে আলাদা মনে হয়েছে, তাই কাজ করা।’
আয়েশা বলেন, এটি একক গানের ভিডিও হলেও নির্মাণ হয়েছে অনেকটা সিনেমার আঙ্গিকে। তাই তাঁকে বড় পর্দায় দেখার আশায় যাঁরা এত দিন অপেক্ষা করছিলেন, তাঁরা এই ভিডিও দেখেই আপাতত কিছুটা সান্ত্বনা পেতে পারেন।  
অনেকেই হয়তো জানেন না এই তারকার শুরুটাও হয়েছিল একটি মিউজিক ভিডিওতে মডেলিংয়ের মাধ্যমে। ফাল্গুনী পাঠকের ‘মেরি চুনার উড় উড় যায়ে’ শিরোনামের একটি গানে প্রথম দেখা গিয়েছিল আয়েশাকে। তখন তিনি ১৫ বছরের কিশোরী। ২০০৬ সালে নাগেশ কুক্কুনুরের ডোর ছবির মাধ্যমে সমালোচকের নজর কেড়েছিলেন তিনি।
চলতি বছরের ফেব্রুয়ারিতে আয়েশার একটি ছবি প্রকাশ পেলে ভারতীয় গণমাধ্যম ও সামাজিক যোগাযোগমাধ্যমে শোরগোল শুরু হয়। ছবিগুলোতে আয়েশার চোখ ও ঠোঁটের আমূল পরিবর্তন দেখে অনেকেই সন্দেহ করেন, তিনি প্লাস্টিক সার্জারি করিয়েছেন। এই নিয়ে অনেক ভক্ত তাঁদের অসন্তোষের কথাও প্রকাশ করেছিলেন সে সময়। যদিও আয়েশা প্লাস্টিক সার্জারির বিষয়টি গুজব বলেই উড়িয়ে দিয়েছেন। ইন্ডিয়ান এক্সপ্রেস 
