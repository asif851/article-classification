
‘টিনা অ্যান্ড লোলো’ ছবিতে দুর্দান্ত সব অ্যাকশন দৃশ্যে অভিনয় করতে হচ্ছে বলিউডের আলোচিত অভিনেত্রী সানি লিওনকে। সম্প্রতি এমনই এক দৃশ্যের শুটিং করতে গিয়ে আহত হয়েছেন এ ‘জিসম ২’ তারকা। পাঁজরে আঘাত পাওয়ায় তাঁকে বেশ কিছুদিন বিশ্রামে থাকার পরামর্শই দিয়েছিলেন চিকিত্সক। কিন্তু চিকিত্সকের পরামর্শ উপেক্ষা করে ঠিকই শুটিং চালিয়ে যাচ্ছেন কাজপাগল সানি।অ্যাকশন ঘরানার ‘টিনা অ্যান্ড লোলো’ ছবির প্রধান দুটি চরিত্রে অভিনয় করছেন সানি লিওন এবং ছোট ও বড় পর্দার জনপ্রিয় অভিনেত্রী কারিশমা তান্না। সম্প্রতি এ দুই তারকা কঠিন একটি অ্যাকশন দৃশ্যের শুটিং করছিলেন। মারপিটের দৃশ্যটিতে অভিনয়ের এক পর্যায়ে হঠাত্ পড়ে গিয়ে পাঁজরে আঘাত পান সানি লিওন। এক খবরে এ তথ্য জানিয়েছে ওয়ান ইন্ডিয়া।দৃশ্যটির জন্য সানি ও কারিশমাকে একটি গাড়ির ওপর দিয়ে কয়েকজনের ওপর লাফিয়ে পড়ে আক্রমণ করার কথা ছিল। কিন্তু লাফ দিতে গিয়ে বাজেভাবে পড়ে যান সানি। সজোরে নিচে পড়ে গিয়ে পাঁজরে আঘাত পান তিনি। সঙ্গে সঙ্গে ছবির সেটে চিকিত্সক ডেকে আনা হয়। সানির আঘাত খুব বেশি গুরুতর না হলেও, তাঁকে কয়েকদিন বিশ্রাম নিয়ে শুটিং শুরুর পরামর্শ দেন চিকিত্সক।এ অবস্থায় ছবির শুটিং স্থগিত হয়ে যাওয়ার সম্ভাবনা দেখা দেয়। কিন্তু সবাইকে অবাক করে দিয়ে বিশ্রাম না নিয়েই ছবির শুটিং শুরু করেছেন সানি লিওন। সময় নষ্ট না করে প্রতিদিনই ছবির সেটে হাজির হচ্ছেন ৩২ বছর বয়সী এ তারকা অভিনেত্রী।আহত হওয়ার পর এর টুইটার বার্তায় সানি জানিয়েছেন, ‘আমিই আমার সবচেয়ে বড় প্রতিদ্বন্দ্বী। সব সময় আমি নিজের প্রতি চ্যালেঞ্জ ছুড়ে দিই। এরই মধ্যে সম্ভবত আমার আহত হওয়ার খবর জেনে গেছেন আপনারা। হ্যাঁ, শুটিং করতে গিয়ে আহত হয়েছি আমি। পাঁজরে আঘাত লেগেছে। তবে ভাগ্যের জোরে খুব বেশি আহত হইনি। আমার সুস্থতার জন্য যাঁরা আশীর্বাদ করেছেন তাঁদের অনেক অনেক ধন্যবাদ। কথা দিচ্ছি, ভবিষ্যতে ঝুঁকিপূর্ণ দৃশ্যে অভিনয়ের সময় অনেক বেশি সতর্ক থাকব আমি।’   
