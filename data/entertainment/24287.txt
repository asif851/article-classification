
ভারতের জি বাংলা চ্যানেলের জনপ্রিয় অনুষ্ঠান ‘দিদি নাম্বার-১’ এর পূজা স্পেশালে অতিথি হলেন বাংলাদেশের ফেরদৌস। আজ দুপুরেই কলকাতার নারায়ণ স্টুডিওতে পূজা বিশেষ পর্বটির শুটিং সম্পন্ন হয়। অনুষ্ঠানটি উপস্থাপনা করেন রচনা ব্যানার্জি। 
কলকাতা থেকে টেলিফোনে ফেরদৌস বলেন, এখানে এখন আমার নতুন একটি ছবির শুটিং চলছে। নাম চূড়ান্ত না হওয়া এই ছবিতে অনেক দিন পর ভিক্টর ব্যানার্জির সঙ্গে কাজ করছি। আরও আছেন পাওলি দাম ও ঋতিকা সেন। ছবির পরিচালক প্রদ্যুত ব্যানার্জি। তো এর মধ্যেই ‘দিদি নাম্বার-১’ এর পূজা স্পেশালে অতিথি হিসেবে আমন্ত্রণ পাই। আজই এর শুটিং করলাম। বিশেষ পর্বে কি থাকছে জানতে চাইলে ফেরদৌস বলেন, অনুষ্ঠানে দেখা যাবে রচনা তাঁর পুজোর আয়োজন করেছে। সেখানে বাংলাদেশ থেকে অতিথি হিসেবে এসেছি। আর যেহেতু এটি পূজা স্পেশাল, তাই এ পর্বে কলকাতার চারটি বনেদি পরিবারের মা ও মেয়ে অংশগ্রহণ করেছেন। চার পরিবারের বৈশিষ্ট্য হলো এই পরিবারগুলো ৩০০ বছর বা ২০০ বছর ধরে পুজোর ঐতিহ্য বহন করছে।  ‘দিদি নাম্বার-১’ এর এই বিশেষ পর্বটি দর্শক কবে দেখতে পাবেন-জানতে চাইলে ফেরদৌস জানান, দুর্গা পূজার অষ্টমির দিন (২১ অক্টোবর) প্রচারিত হবে। দিদি নাম্বার-১ অনুষ্ঠানটি প্রযোজনা করেছেন অভিজিৎ।
