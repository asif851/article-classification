
সপ্তাহ দুয়েক আগেও শাকিব খান ও অপু বিশ্বাস অভিনীত ছবি মুক্তির ব্যাপারটি ছিল অনিশ্চিত। সে সময় তাঁরা দুজন ব্যাংককে তিনটি ছবির শুটিং নিয়ে ব্যস্ত ছিলেন। শাকিব খান ও অপু বিশ্বাস-ভক্তরা ভাবছিলেন, এই ঈদে হয়তো তাঁদের কোনো ছবি মুক্তি পাবে না। শুটিং শেষে শাকিব দেশে ফিরলে ভক্তরা দুশ্চিন্তামুক্ত হয়েছেন। একপর্যায়ে জানা গেল, যে তিনটি ছবির শুটিং নিয়ে ব্যাংককে শাকিব ও অপু ব্যস্ত ছিলেন, সেই তিন ছবি থেকে দুটি এবারের ঈদে মুক্তি পেতে পারে। অবশেষে সপ্তাহ খানেক আগে নিশ্চিতভাবে জানা গেল, ঈদে শাকিব ও অপুর ছবি প্রেক্ষাগৃহে মুক্তি পাচ্ছে। তাও আবার একটি নয়, ঈদে মুক্তিপ্রাপ্ত চার ছবির তিনটির নায়ক-নায়িকা শাকিব খান ও অপু বিশ্বাস। ছবি তিনটি হচ্ছে ওয়াজেদ আলী সুমনের হিটম্যান, নজরুল ইসলাম খানের কঠিন প্রতিশোধ ও ওয়াকিল আহমেদের সেরা নায়ক। অবশ্য সেরা নায়ক ছবিটির শুরুর দিকে নাম রাখা হয়েছিল ‘শোধ’।একসঙ্গে তিনটি ছবি মুক্তি পাচ্ছে, তাতে শাকিব খান খুবই আনন্দিত। তাঁর মতে, বছরের অন্যান্য সময়ের চেয়ে ঈদের সময় প্রেক্ষাগৃহে দর্শকেরা ভিড় করেন বেশি। আর তাই ঈদে দর্শকের কাছাকাছি থাকার একটা সুযোগ থাকে।
অপু বিশ্বাস বলেন, ‘ঈদ অনেক বড় একটি উৎসব। বড় উৎসবে একসঙ্গে তিনটি ছবি মুক্তি পাচ্ছে, তাই আমার খুব ভালো লাগছে। ঈদে মুক্তি পেতে যাওয়া তিনটি ছবির গান, লোকেশন ও গল্পের ভিন্নতা আছে।’এদিকে শাকিব খান ও অপু বিশ্বাস এখন আছেন কাতারে। সেখানে তাঁরা প্রবাসী বাঙালিদের আয়োজনে একটি অনুষ্ঠানে অংশ নিতে গেছেন। শাকিব ও অপু ছাড়া অনুষ্ঠানে আরও আছেন জেমস, কনকচাঁপা, মনির খান, নির্ঝর, কোনাল এবং নৃত্যশিল্পী নাদিয়া ও লিখন।শাকিব ও অপু ছাড়া এবারের ঈদে মুক্তি পেয়েছে আশিকুর রহমান পরিচালিত আরিফিন শুভ ও আঁচল জুটির কিস্তিমাত।
