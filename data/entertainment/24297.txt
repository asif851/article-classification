
সবশেষ ‘রাজাবাবু’ ছবিতে আইটেম কন্যা হিসেবে নেচেছিলেন বিপাশা কবির। ছবিটি গত বছর ঈদের সময় মুক্তি পেয়েছিল। এরপর একক নায়িকা হিসেবে যাত্রা শুরুর পর আইটেম গানে আর না নাচার সিদ্ধান্ত নেন ঢালিউডের এই আইটেম কন্যা। অবশ্য সেই সময় তিনি বলেছিলেন, নায়িকা হিসেবে কাজের পাশাপাশি বছরে একটা-দুটো ছবিতে ভালো পরিচালক, ভালো প্রযোজনা প্রতিষ্ঠান, ভালো গানের সঙ্গে কাজ করার ইচ্ছা আছে। মাঝে প্রায় ১০ মাস পার হয়ে গেছে। আবার আইটেম কন্যা হিসেবে দেখা গেল বিপাশা কবিরকে। সজল আহমেদ পরিচালিত ‘তুই আমার’ ছবির একটি গানের সঙ্গে আইটেম কন্যা হিসেবে নাচলেন তিনি। বিপাশা কবির জানান, শুধুই বন্ধুর অনুরোধে। মানে?—জানতে চাইলে বিপাশা কবির বলেন,‘ চলচ্চিত্রে মিষ্টি জান্নাত আমার ভালো বন্ধু । ছবিটি তাঁর নিজস্ব প্রযোজনা প্রতিষ্ঠান থেকে তৈরি হচ্ছে। ফলে তাঁর অনুরোধ ফেলতে পারলাম না।’বিপাশা জানান, যাত্রার ধাঁচে আইটেম গানটি করা হয়েছে। উপস্থাপনটাও ভিন্ন। গ্রাম্য একটি মেলার মধ্যে যাত্রা হচ্ছে। সেই যাত্রাপালায় আইটেম গানের সঙ্গে নেচেছেন তিনি।পরিচালক জানান, গেল সপ্তাহে পুবাইলের লোকেশনে গানটির শুটিং শেষ হয়েছে।
