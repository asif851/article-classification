
ছবির ট্রেলারেই বলা ছিল, ‘বাংলাদেশের চলচ্চিত্র আসছে বিশ্বব্যাপী।’ সেই বাক্যটি সত্যি করতেই দেশের বাইরে যাচ্ছে শিহাব শাহীন পরিচালিত প্রথম ছবি ছুঁয়ে দিলে মন। দেশের সীমানা ছাড়িয়ে আগামী ৯ মে ছুঁয়ে দিলে মন দেখানো হবে যুক্তরাষ্ট্রে।নিউইয়র্ক শহরের বোম্বে থিয়েটার হলে ওই দিন বেলা সাড়ে তিনটার শোতে চলবে ছবিটি। একই সময়ে পরের দিনও ছবিটি প্রদর্শিত হবে। এই দুটি শো থেকে ইতিবাচক সাড়া মিললেই টানা বেশ কয়েক দিন বোম্বে থিয়েটারে দেখা যাবে ধ্বনি-চিত্র ও মনফড়িং প্রযোজিত এই ছবিটি। তথ্যটি নিশ্চিত করে পরিচালক শিহাব শাহীন বলেন, ‘আমরা বিশ্বের আরও কয়েকটি দেশে ছবিটি প্রদর্শনের পরিকল্পনা করছি। এর মধ্যে অস্ট্রেলিয়া, ইংল্যান্ড ও মধ্যপ্রাচ্যে কথা চলছে। আশা করছি, প্রবাসী দর্শকসহ বিশ্বের সব ভাষাভাষী মানুষের কাছে পৌঁছে যাবে এই ছবি।’১০ এপ্রিল মুক্তি পায় ছুঁয়ে দিলে মন। ঢাকা ও ঢাকার বাইরের প্রায় ৫৫টি প্রেক্ষাগৃহে চলেছে ছবিটি। এতে প্রধান দুটি চরিত্রে অভিনয় করেছেন আরিফিন শুভ ও জাকিয়া বারী মম।
