
ফারহান আখতার ও শ্রদ্ধা কাপুরকে ঘিরে জল অনেক ঘোলা হয়েছে। অনেকে বলেছেন, শ্রদ্ধার জন্যই নাকি ফারহানের ঘর ভেঙেছে। শ্রদ্ধা সাংবাদিকদের এ নিয়ে শাসিয়েছেনও একবার। শেষমেশ বাবা শক্তি কাপুরকে ঢুকতে হয়েছে গুঞ্জনের মধ্যে। মেয়েকে বলে দিয়েছেন, এখন প্রেম-বিরহ কোনো কিছু নয়, একমাত্র নিজের ক্যারিয়ার নিয়েই ভাবতে হবে।
বলিউডে ঢের সময় পার করেছেন শক্তি। জানা আছে কখন কী করতে হবে। তাই মেয়েকে এদিক-ওদিক না জড়াতে সতর্ক করেছেন। শ্রদ্ধাও বাবার বাধ্য মেয়ে। একেবারের ধ্যানজ্ঞান সবকিছু ঢেলে দিয়েছেন অভিনয়ে। কথিত সাবেক প্রেমিক ফারহান আখতারকে এড়িয়ে চলছেন।
এমনকি ফারহানের সঙ্গে এক মঞ্চেও উঠতে নারাজ আশিকী টু নায়িকা। ভারতের বিহার সরকার পাটনা ম্যারাথন আয়োজন করেছে। সেখানে ভারতের বিখ্যাত খেলোয়াড় মিলখা সিং ও পর্দার ‘মিলখা সিং’ ফারহান আখতারকে অতিথি হিসেবে রাখা হয়। এই মুহূর্তে শ্রদ্ধা কাপুর কাজ করছেন ভারতীয় ব্যাডমিন্টন খেলোয়াড় সাইনা নেহওয়ালের জীবননির্ভর ছবি নিয়ে। সে কারণে অতিথি হিসেবে ডাক পড়ে শ্রদ্ধা কাপুরেরও। বাবার বাধ্য মেয়ে বলে কথা। একই মঞ্চে ফারহান আখতার অতিথি থাকায় ‘না’ করে দিয়েছেন এই অভিনেত্রী। যদিও শ্রদ্ধা অজুহাত দেখিয়েছেন, সাইনা নেহওয়ালের ছবিটি নিয়ে বড্ড ঝামেলায় আছেন তিনি। দম ফেলার মতো সময়ও তাঁর হাতে নেই একদম। সূত্র: স্পটবয়।
 
