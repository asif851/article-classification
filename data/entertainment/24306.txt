
নায়িকার জন্য অপেক্ষা করছিলেন হলভর্তি মানুষ। মাহি এলেই শুরু হবে প্রিমিয়ার। নায়ক-নায়িকাকে নিয়ে গণমাধ্যমের সামনে কথা বলবেন ‘কৃষ্ণপক্ষ’ ছবির পরিচালক মেহের আফরোজ শাওন। সবাই সময় মতো এসে পৌঁছালেও মাহির দেখা নেই। তিনি আটকে আছেন যানজটে, তাই দাঁড়িয়ে আছেন দর্শকেরাও। 
আজ শনিবার দুপুরে রাজধানীর বলাকা সিনেমা হলে হয়ে গেল ‘কৃষ্ণপক্ষ’ ছবির প্রিমিয়ার। বেলা সাড়ে ১২টায় শুরু হওয়ার কথা থাকলেও দেড় ঘন্টা দেরিতে শুরু হয়েছে প্রিমিয়ারের আনুষ্ঠানিকতা। বেলা ২টার কিছু আগে চালানো হয়েছে ছবি। গণমাধ্যমের সঙ্গে আলাপে শাওন বলেন, ‘১৩ সংখ্যাটা হুমায়ূনের জন্য লাকি। ১৩ নভেম্বর মুক্তির কথা থাকলেও আজ ১৩ ফেব্রুয়ারি মুক্তি দেওয়া হলো ছবিটি। আজ বসন্তের শুরু, বসন্ত হলুদ, হুমায়ূন আহমেদের চরিত্র হিমুর পাঞ্জাবী হলুদ, নায়ক রিয়াজের পাঞ্জাবিও হলুদ।’ প্রিমিয়ারে উপস্থিত ছিলেন ছবির প্রযোজনা প্রতিষ্ঠান ইমপ্রেস টেলিফিল্মের ব্যবস্থাপনা পরিচালক ফরিদুর রেজা সাগরসহ ছবির অন্যান্য অভিনেতা-অভিনেত্রী ও পরিবেশক প্রতিষ্ঠান জাজ মাল্টিমিডিয়ার চেয়ারম্যান আবদুল আজিজ। ছবি শুরু ও শেষ করতে দেরি হওয়ায় বিরক্ত হয়েছেন দর্শকেরা। মধ্যাহ্নভোজের সময় পেরিয়ে যাওয়ার বেশ পরে ছবি শেষ হওয়ায় বেশ ভোগান্তিতে পড়তে হয়েছে তাঁদের।
