
একটি সিনেমার গল্প ছবির নতুন খবর দুটি। এক. যৌথ প্রযোজনায় নির্মিত ছবিটি হবে ভারতের এসকে মুভিজের সঙ্গে বাংলাদেশের আইকন এন্টারটেইনমেন্টের। চূড়ান্ত চুক্তি হয়ে গেছে। দুই. আরিফিন শুভর পর ছবিতে বাংলাদেশের পূর্ণিমা অভিনয় করবেন। এ ছাড়া ভারতের প্রসেনজিৎ ও পাওলি দামের অভিনয়ের কথাবার্তা চূড়ান্ত হয়েছে। এসব খবর দিয়েছেন ছবিটির পরিচালক চিত্রনায়ক আলমগীর।তবে তিনি জানিয়েছেন, শুভ ছাড়া ছবিতে বাকি তিনজনের আনুষ্ঠানিক চুক্তি হয়নি এখনো।এ ব্যাপারে আলমগীর বলেন, ‘যৌথ প্রযোজনার বিষয়টি চুক্তি হয়েছে। পাওলি দাম ও প্রসেনজিতের বিষয়টি দেখছে এসকে মুভিজ। প্রযোজনা প্রতিষ্ঠানটি দুজনেরই শিডিউল দিয়েছে আমাকে। পূর্ণিমার সঙ্গে কথাবার্তা চূড়ান্ত। চুক্তি সময়ের ব্যাপার।’আলমগীর বলেন, শুটিং শুরুর আগে দুই দেশের শিল্পীদের সরকারি অনুমতি নিতে হবে। সব আনুষ্ঠানিকতা শেষ করে আগামী ৫ সেপ্টেম্বর থেকে শুটিং শুরুর কথা। টানা দুই ধাপে কাজ হবে। অক্টোবরের মধ্যেই শেষ হবে শুটিং।এদিকে যৌথ প্রযোজনার বিষয়টি নিশ্চিত করেছেন এসকে মুভিজের পরিচালক হিমাংশু ধানুকা। কলকাতা থেকে মুঠোফোনে এই প্রযোজক বলেন, ‘আলমগীর সাহেবের সঙ্গে আমাদের পারিবারিক সম্পর্ক। তাঁর সঙ্গে কাজটি করছি। এই ছবিতে অভিনয়ের ব্যাপারে প্রসেনজিৎ ও পাওলির সঙ্গে কথা হয়েছে। তাঁরা গল্প পছন্দ করেছেন। সেপ্টেম্বর মাসে শুটিংয়ের সময়ও দিয়েছেন। কিন্তু তাঁদের সঙ্গে আনুষ্ঠানিক চুক্তি হয়নি এখনো। আশা করছি মার্চ মাসে চুক্তি হবে।’
