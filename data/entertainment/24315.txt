


প্রসেনজিৎ এবার অভিনয় করবেন ঢাকার ছবিতে। 
ছবিতে তাঁর নায়িকা হবেন পরীমনি। 
দীপঙ্কর দীপন নতুন ছবির জন্য রোমান্টিক মেজাজের গল্প তৈরি করেছেন।


ভারতের বাংলা ছবির জনপ্রিয় নায়ক প্রসেনজিৎ এবার অভিনয় করবেন ঢাকার ছবিতে। আর ছবিতে তাঁর নায়িকা হবেন পরীমনি। তবে সবকিছু চূড়ান্ত হবে আগামী শুক্রবার। এরপরই আনুষ্ঠানিকভাবে তা প্রকাশ করবেন পরিচালক দীপঙ্কর দীপন। তিনি এখন আছেন কলকাতায়। সেখান থেকে আজ মঙ্গলবার সকালে প্রথম আলোকে বললেন, ‘দুজনের সঙ্গেই আলোচনা চূড়ান্ত হয়েছে। কিন্তু চুক্তিপত্রে এখনো কেউ স্বাক্ষর করেননি। যদিও প্রসেনজিৎ আমার ছবিতে অভিনয় করার ব্যাপারে শতভাগ আশ্বাস দিয়েছেন। আশা করছি, আগামী শুক্রবার সবকিছু চূড়ান্ত হবে।’
এ সময়ের সুপারহিট ছবি ‘ঢাকা অ্যাটাক’-এর পরিচালক দীপঙ্কর দীপন। এবার নতুন ছবির জন্য তিনি পুরোপুরি রোমান্টিক মেজাজের গল্প তৈরি করেছেন। চিত্রনাট্য লিখেছেন অর্ক মোস্তফা। ইতালির প্রবাসী বাঙালিদের দুই প্রজন্মের সম্পর্কের টানাপোড়েন নিয়ে ছবির গল্প। ছবিতে একটি প্রজন্মের প্রতিনিধি প্রসেনজিৎ।
দীপঙ্কর দীপন বললেন, ‘গতকাল সোমবার আমার জন্য খুব গুরুত্বপূর্ণ একটি দিন ছিল। প্রসেনজিতের বাসায় আমরা বসেছি। তিনি ছবির গল্প শুনেছেন। সব শেষে নিজের মুগ্ধতা প্রকাশ করেছেন তিনি। আর এটাও ঠিক, প্রসেনজিৎকে না পেলে আমি আর কাউকে নিয়ে ছবিটি করার কথা ভাবতেই পারিনি।’
জানালেন, তাঁর এই নতুন ছবির নাম এখনো বাংলাদেশ চলচ্চিত্র পরিচালক সমিতিতে নিবন্ধন করেননি। এ কারণে ছবির নাম জানাতে চাননি। ছবির শুটিং হবে আগামী এপ্রিল থেকে জুলাই মাস পর্যন্ত। শুরুতে ২০ দিন শুটিং হবে ইতালিতে। সেখানে ছবির ৫০ শতাংশ শুটিং হবে। বাকিটা হবে বাংলাদেশে।
এই ছবিতে আরও একজন নায়ক থাকবেন। এই চরিত্রের জন্য তিনি এ বি এম সুমনকে ভাবছেন। পরীমনি তো থাকছেনই, থাকতে পারেন ভারতের বাংলা ছবির কোনো নায়িকা।
দীপঙ্কর দীপন তাঁর নতুন ছবির মিউজিক নিয়ে এখন থেকেই পরিকল্পনা করছেন। জানালেন, এই ছবির মিউজিক হবে হার্ড রক আর ডেথ মেটাল ধাঁচের। ১৯৮৫ সাল থেকে শুরু করে ২০১৫ সাল পর্যন্ত রক ধারার সংগীতের যে জোয়ার বয়ে গেছে, তার ছোঁয়া থাকবে ছবিতে। ভারতে নয়, এই ছবির সংগীত তৈরি হবে বাংলাদেশেই।
মুক্তিযুদ্ধের অবিশ্বাস্য ও দুঃসাহসিক ঘটনার একটি ‘অপারেশন কিলো ফ্লাইট’। মুক্তিযুদ্ধে অপারেশন কিলো ফ্লাইটের বীর নায়কদের অন্যতম DHC3-OTTER বিমানের কমান্ডার ফ্লাইট লেফটেন্যান্ট শামসুল আলমের (বীর উত্তম) সাহসী ও অবিশ্বাস্য গল্প নিয়ে একটি চলচ্চিত্র তৈরি করবেন দীপঙ্কর দীপন। নাম ‘ডু অর ডাই’। এরই মধ্যে আনুষ্ঠানিকভাবে ছবিটি তৈরির ঘোষণা দিয়েছেন। কিন্তু দীপঙ্কর দীপন আজ জানালেন, ‘ডু অর ডাই’ ছবি তৈরির পূর্বপ্রস্তুতির জন্য ২০১৮ সালের পুরোটাই লাগবে। ছবির কাজ হবে আগামী বছর। ‘ডু অর ডাই’ মুক্তি পাবে ২০২০ সালে স্বাধীনতা দিবস উপলক্ষে। তার আগে তিনি প্রসেনজিৎকে নিয়ে নিজের দ্বিতীয় ছবির কাজ শেষ করবেন।
