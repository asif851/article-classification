



আর্মি স্টেডিয়ামে আজ অনুষ্ঠিত হবে জয় বাংলা কনসার্ট। 
বেলা সোয়া ৩টা থেকে শুরু হয়ে চলবে রাত সাড়ে ১০টা পর্যন্ত।
শিল্পীদের কণ্ঠে শোনা যাবে স্বাধীন বাংলা বেতার কেন্দ্রের গানও।


রাজধানীর আর্মি স্টেডিয়ামে আজ অনুষ্ঠিত হবে জয় বাংলা কনসার্ট। গাইবে পাওয়ারসার্জ, আরবোভাইরাস, শূন্য, নেমেসিস, ক্রিপটিক ফেইট, লালন, চিরকুট ও আর্টসেল। কনসার্টটি বেলা সোয়া ৩টা থেকে শুরু হয়ে চলবে রাত সাড়ে ১০টা পর্যন্ত। আর দর্শনার্থীদের জন্য গেট খোলা হবে বেলা দেড়টায়। নানা ধরনের গানের পাশাপাশি কনসার্টে শিল্পীদের কণ্ঠে শোনা যাবে স্বাধীন বাংলা বেতার কেন্দ্রের গানও।
আয়োজকেরা জানান, এত দিন জয় বাংলা কনসার্ট আয়োজন করা হয়েছে শুধু ঢাকায়। এবার ঢাকার বাইরে সিলেট ও খুলনায় অনুষ্ঠিত হয়েছে কনসার্টটি। ২ মার্চ সিলেটে আবুল মাল আবদুল মুহিত ক্রীড়া কমপ্লেক্সে আয়োজিত হয় ‘রোড টু ৭ মার্চ’ শিরোনামের কনসার্ট। এতে অংশ নেয় দুটি ব্যান্ড মেকানিকস ও নেমেসিস। শুধু তা-ই নয়, প্রথমবারের মতো ঢাকা থেকে সিলেট যাত্রায় যুক্ত করা হয়েছিল ৬০ ফুট দৈর্ঘ্যের এক ক্যারাভান। ক্যারাভানে করেই পরিবেশিত হয় কনসার্ট। সিলেটের পর ৫ মার্চ খুলনার সার্কিট হাউস মাঠে পৌঁছায় ক্যারাভানটি। সেখানকার কনসার্ট শেষ করে ক্যারাভানটি পৌঁছে গেছে ঢাকার কনসার্টে।
গত বছরের অক্টোবর মাসে ইউনেসকো ৭ মার্চের ভাষণকে ‘ডকুমেন্টারি হেরিটেজ’ হিসেবে ঘোষণা করে। তাই এবার আরও জমকালো আয়োজনের পাশাপাশি ঢাকার বাইরেও উদ্যোগটি নেওয়া হয়েছে বলে জানান আয়োজকেরা। ইয়াং বাংলার সহযোগী হয়ে কনসার্টটি আয়োজন করে সেন্টার ফর রিসার্চ অ্যান্ড ইনফরমেশন (সিআরআই)। ২০১৫ সাল থেকে নিয়মিতভাবে আয়োজিত হয়ে আসছে কনসার্টটি।
