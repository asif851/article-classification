
নায়করাজ রাজ্জাকের প্রতি শ্রদ্ধা জানিয়ে তিন দিনের শোক ঘোষণা করেছে বাংলাদেশ চলচ্চিত্র পরিচালক সমিতি। আজ সোমবার রাতে সমিতির সভাপতি মুশফিকুর রহমান গুলজার প্রথম আলোকে এ কথা জানান।
মুশফিকুর রহমান বলেন, কর্মবিরতিরও পরিকল্পনা আছে। তবে তা চূড়ান্ত হয়নি। সব সংগঠনের প্রতিনিধির সঙ্গে কথা বলে আগামীকাল এ বিষয়ে সিদ্ধান্ত নেওয়া হবে।
আজ সোমবার সন্ধ্যা ৬টা ১৩ মিনিটে নায়করাজ রাজ্জাক রাজধানীর ইউনাইটেড হাসপাতালে মারা যান। তাঁর মৃত্যুর খবর ছড়িয়ে পড়ার সঙ্গে সঙ্গে দেশের সাংস্কৃতিক অঙ্গনে নেমে আসে শোকের ছায়া।
মধুমিতা সিনেমা হল কাল বন্ধনায়করাজ রাজ্জাকের প্রতি শ্রদ্ধা জানিয়ে মতিঝিলের ঐতিহ্যবাহী সিনেমা হল মধুমিতা আগামীকাল মঙ্গলবার বন্ধ রাখা হবে।
মধুমিতা সিনেমা হলের ব্যবস্থাপনা পরিচালক ও বাংলাদেশ প্রদর্শক সমিতির সভাপতি ইফতেখার উদ্দিন নওশাদ এ কথা জানান। তিনি প্রথম আলোকে জানান, মঙ্গলবার হল বন্ধ রাখার পাশাপাশি মধুমিতা মুভিজের ব্যানারে নির্মিত রাজ্জাক-শাবানা অভিনীত ‘আগুন’ ছবিটি প্রদর্শন করা হবে। এটি মধুমিতা মুভিজের অন্যতম হিট ছবি। মুক্তি পেয়েছিল ১৯৭৬ সালে। এর আগে ছবিটি কোনো চ্যানেল প্রদর্শন করেনি, কিংবা সিডি আকারে প্রকাশ পায়নি। ছবিটি পরিচালনা করেছেন মহসিন। যিনি ‘বাদী থেকে গোলাম’ ছবিটি পরিচালনা করেছেন।
নওশাদ বলেন, ‘খুব খারাপ লাগছে নায়করাজের মৃত্যুর খবর শুনে। আমার বাবার খুব ভালো বন্ধু ছিলেন। সর্বশেষ জাতীয় চলচ্চিত্র পুরস্কার বিতরণ অনুষ্ঠানে দেখা হয়। সেন্সর বোর্ডে তাঁর সঙ্গে নিয়মিত আলাপ হতো। “আগুন” ছবিটি রিমেক করার চিন্তা আছে আমাদের।’
