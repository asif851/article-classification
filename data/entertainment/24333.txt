
একদিকে পৃথিবীতে চলছে বিশ্বায়নের যুগ, অন্যদিকে সীমারেখা দিয়ে বিভক্ত পৃথিবী। স্পষ্টতই এটি মানুষের নয়, পুঁজির বিশ্বায়ন। এমন ভাবনা থেকেই বাংলাদেশ ও ভারতের একদল শিল্পী ও সাহিত্যিক গড়ে তুলেছেন ‘কান্ট্রি উইদাউট বর্ডারস’ নামের একটি সংগঠন। সংগঠনটি শিল্প ও সাহিত্য দিয়ে বিভিন্ন দেশের সীমানাকে অতিক্রম করতে চায়।
তাদের এ প্রচেষ্টার প্রথম বহিঃপ্রকাশ হলো একটি চিত্র প্রদর্শনীর মধ্য দিয়ে। গতকাল বিকেলে রাজধানীর বাংলামোটরের বিশ্বসাহিত্য কেন্দ্রের আর্ট গ্যালারিতে আয়োজিত হয়েছে এ প্রদর্শনী। বাংলাদেশের চারু পিন্টু ও এশা জাবিন এবং ভারতের পিনাকী ভট্টাচার্য্য ও অশোক কুমার দে অংশ নিয়েছেন এতে।প্রদর্শনীটির উদ্বোধন করেছেন ইউডা বিশ্ববিদ্যালয়ের চারুকলা অনুষদের ডিন শাহজাহান আহমেদ। উদ্বোধনী অনুষ্ঠানে প্রধান অতিথি ছিলেন প্রধানমন্ত্রীর বিশেষ সহকারী মাহবুব উল হক শাকিল। সভাপতি ছিলেন কান্ট্রি উইদাউট বর্ডারসের আহ্বায়ক ঋষি এস্তেবান। প্রদর্শনী চলবে ২৭ অক্টোবর পর্যন্ত।
