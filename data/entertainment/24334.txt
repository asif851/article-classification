
ছোট পর্দায় এখন নিয়মিত পূর্ণিমা। একসময় তিনি ছিলেন চলচ্চিত্রের ব্যস্ত অভিনেত্রী। কিন্তু এখন তাঁর সব ব্যস্ততা ছোট পর্দায়। আসছে ঈদুল আজহায় প্রচারের জন্য নাটক ও টেলিছবিতে কাজ শুরু করেছেন। চলছে ধারাবাহিক নাটকের কাজও। এসব ব্যস্ততা নিয়েই কথা হলো তাঁর সঙ্গে।
ঈদের জন্য কী কী কাজ করছেন?এখন শুটিং করছি দেয়ালের ওপারে একটি টেলিছবির। পরিচালনা করছেন রেদওয়ান রনি। আমার সঙ্গে আরও অভিনয় করছেন ইন্তেখাব দিনার ও জোভান। এটি আগামী ঈদে বাংলাভিশনে প্রচারের কথা। এ ছাড়া আরও দুটি চিত্রনাট্য হাতে আছে। এখনো কাজ শুরু করিনি। আপাতত ঈদের জন্য এই কাজগুলোই করা হতে পারে।দীর্ঘদিন পর ধারাবাহিক নাটকের কাজ শুরু করেছেন। কেমন লাগছে?প্রায় তিন বছর পর কাজ করছি। ধারাবাহিকটির নাম ক্যান্ডি ক্রাশ। এর মধ্যে দুই দিন শুটিং হয়েছে। কাজটি ভালোই হচ্ছে। ধারাবাহিকটিতে আমার বিপরীতে অভিনয় করছেন তৌসিফ মাহবুব।তৌসিফ-জোভানরা এই প্রজন্মের শিল্পী। তাঁদের সঙ্গে কাজ করতে কেমন লাগছে?এই প্রজন্মের ছেলেমেয়েরা ভালো কাজ করেন। তাঁদের মধ্যে কাজের গতি আছে। একসঙ্গে কাজ করতে গিয়ে বোঝাই যাচ্ছে না তাঁরা যে এতটা নতুন। কাজের ক্ষেত্রে তাঁরা খুব সিরিয়াস।আবার সিনেমায় ফিরবেন কবে?কখন ফিরব তা তো বলা মুশকিল। অনেকেই জানেন, এখন আর আমি সিনেমাতে কাজ করছি না। আমার মেয়েটা ছোট। তাই আগের মতো চলচ্চিত্রে সময় দিতে পারব না। দু–একটা কাজ করলেও ভালো গল্প দেখে, দর্শকের কথা মাথায় রেখে, বুঝে-শুনে করতে হবে।বড় পর্দা মিস করেন?অবশ্যই। যেখান থেকে ‘অভিনেত্রী পূর্ণিমা’কে সবাই চেনেন, সেখানকার কথা কি ভোলা যায়! এখন কাজ করি না, তাই চলচ্চিত্রের মানুষগুলোকে মিস করি। বিশেষ করে মান্না ভাইকে বেশি মিস করি।সাক্ষাৎকার: শফিক আল মামুন
