
বর্ষপূর্তি উপলক্ষে গানের দল গানকবি ‘গানের মানুষ’কে সম্মাননা জানাবে। পাশাপাশি ভাওয়াইয়া গান নিয়ে একটি বইয়ের মোড়ক উন্মোচন করা হবে। আগামীকাল মঙ্গলবার বিকেল সাড়ে পাঁচটায় বাংলাদেশ শিল্পকলা একাডেমির জাতীয় সংগীত ও নৃত্যকলা কেন্দ্র মিলনায়তনে আয়োজন করা হয়েছে ‘লোকসাধক সম্মাননা ও বাংলা গানের আসর’। বাংলা লোকগানের থিয়েট্রিক্যাল ব্যান্ড ‘গানকবি’ তাদের দুই বছর পূর্তি উপলক্ষে আয়োজন করেছে এই অনুষ্ঠান।
জানা গেছে, এই আয়োজনে ভাওয়াইয়া গানের সাধক, শিল্পী, গীতিকার, সুরকার ও ভাওয়াইয়া অঙ্গনের প্রতিষ্ঠাতা এ কে এম মোস্তাফিজুর রহমানকে লোকসাধক সম্মাননা প্রদান করা হবে এবং তাঁর লেখা দ্বৈতকণ্ঠে ভাওয়াইয়া গানের বইয়ের বইয়ের মোড়ক উন্মোচন করা হবে। অনুষ্ঠানে অতিথি হিসেবে উপস্থিত থাকবেন বরেণ্য শিল্পী মোস্তাফা জামান আব্বাসী, নাট্যজন রামেন্দু মজুমদার, বাংলাদেশ শিল্পকলা একাডেমির মহাপরিচালক লিয়াকত আলী লাকী, বাংলাদেশ বেতারের উপমহাপরিচালক (অনুষ্ঠান) সালাহউদ্দিন আহমেদ এবং ঢাকা বিশ্ববিদ্যালয় গণযোগাযোগ ও সাংবাদিকতা বিভাগের সহযোগী অধ্যাপক সাবরিনা সুলতানা চৌধুরী।
তিন ঘণ্টার এই আয়োজনে গানকবির বন্দনা, গানে গানে দেশভ্রমণ, জালালগীতি, মাইজভান্ডারি ও ভাওয়াইয়ার থিয়েট্রিক্যাল পরিবেশনার পাশাপাশি থাকছে আরও কিছু গান। ভাওয়াইয়া শিল্পী এ কে এম মোস্তাফিজুর রহমান ও তাঁর স্ত্রী ভাওয়াইয়া শিল্পী সালমা মোস্তাফিজ গান করবেন আজ।
