
সব মানুষের সম্প্রীতির মধ্য দিয়ে এগিয়ে যাওয়ার আহ্বান জানিয়ে বিশ্ব সাংস্কৃতিক বৈচিত্র্য দিবস উদ্যাপিত হলো। গতকাল বুধবার বিকেলে বাংলা একাডেমির কবি শামসুর রাহমান সেমিনার কক্ষে দিবসটি উদ্যাপন উপলক্ষে আলোচনা ও সাংস্কৃতিক অনুষ্ঠান আয়োজন করা হয়েছে। বাংলা একাডেমি ও বাংলাদেশ সাংস্কৃতিক বৈচিত্র্য পরিষদ যৌথভাবে এ আয়োজন করে।অনুষ্ঠানে প্রধান অতিথি ছিলেন সমাজকল্যাণমন্ত্রী সৈয়দ মহসিন আলী। স্বাগত বক্তব্য দেন সাংস্কৃতিক বৈচিত্র্য পরিষদের সভাপতি কবি মুহাম্মদ সামাদ। আলোচনা করেন অধ্যাপক ডালেম চন্দ্র বর্মণ, এ কে শেরাম ও অনুরাগ চাকমা। সভাপতিত্ব করেন একাডেমির মহাপরিচালক শামসুজ্জামান খান।বক্তারা বলেন, ‘ঐতিহ্যগত-ভাবেই আমাদের দেশ সাংস্কৃতিক বৈচিত্র্যপূর্ণ। এখানে বহু জন-জাতি তাদের আপনাপন ভাষা ও সংস্কৃতিতে রাষ্ট্রের সাংস্কৃতিক বৈচিত্র্যকে সমৃদ্ধ করেছে। এই বৈচিত্র্যকে অস্বীকার করা যায় না।’দ্বিতীয় পর্বের সাংস্কৃতিক অনুষ্ঠান শুরু হয়েছিল গারো নৃত্য দিয়ে। তাদের ঐতিহ্যবাহী ‘পোয়া’ নৃত্য পরিবেশন করেন বুবু। এরপর ছিল রাখাইন নৃত্য। নৃত্যের পর কবিতাপাঠ ও বিভিন্ন ভাষার গান।
