
রণবীর কাপুর ও ক্যাটরিনা কাইফের প্রেম নিয়ে এখন পর্যন্ত বহুবার সরব হয়েছে মিডিয়া। কিন্তু বছরের পর বছর ধরে নিজেদের প্রেম নিয়ে লুকোচুরি খেলে গেছে এ জুটি। অবশ্য ক্যাটরিনাকে নিজের জীবনের বিশেষ মানুষ বলে স্বীকৃতি দিয়েছেন রণবীর। ক্যাটের জন্য নিজের জীবন পর্যন্ত দিতে পারেন বলেও জানিয়েছিলেন জুনিয়র কাপুর। এবার রণবীরকে জীবনের বিশাল একটি অংশ বলে স্বীকৃতি দিলেন ক্যাটরিনা। কিন্তু নিকট ভবিষ্যতে তাঁদের বিয়ের কোনো রকম সম্ভাবনা নেই বলেই সাফ জানিয়ে দিয়েছেন ৩১ বছর বয়সী এ তারকা অভিনেত্রী।অনেক দিন থেকেই বলিউডে জোর গুঞ্জন, প্রেমিক রণবীর কাপুরকে বিয়ে করতে যাচ্ছেন ক্যাটরিনা কাইফ। সম্প্রতি এই গুঞ্জনের সত্য-মিথ্যা সম্পর্কে জানতে চাইলে অবশেষে মুখ খোলেন ক্যাট। তিনি স্বীকার করে নেন, তাঁর জীবনে রণবীরের উপস্থিতি অনেক বেশি গুরুত্বপূর্ণ। অবশ্য রণবীরের সঙ্গে প্রেমের কথা সরাসরি স্বীকার করেননি ক্যাট। কেবল জীবনে রণবীরের গুরুত্বপূর্ণ অস্তিত্বকে স্বীকার করেছেন তিনি।রণবীর সম্পর্কে ক্যাটরিনা বলেন, ‘রণবীর আমার জীবনের বিশাল একটি অংশ। কিন্তু নিকট ভবিষ্যতে আমার বিয়ের কোনো রকম সম্ভাবনা নেই। বিয়ে নিয়ে এখন পর্যন্ত কিছু ভাবিনি আমি। ব্যক্তিগত জীবন কিংবা প্রেম নিয়ে আমি বরাবরই খুব কম কথা বলেছি। ক্যারিয়ারের শুরুর দিক থেকেই আমি এই সিদ্ধান্ত নিয়েছিলাম।’ সম্প্রতি এক খবরে এমনটিই জানিয়েছে ওয়ান ইন্ডিয়া।
আপাতত বিয়ে নিয়ে ভাবার সময় না থাকলেও ক্যাটরিনা তাঁর পরবর্তী ছবির প্রচারণা নিয়ে ব্যস্ত সময় পার করছেন। হৃতিক রোশন ও ক্যাটরিনা কাইফ অভিনীত অ্যাকশন-থ্রিলার ঘরানার ‘ব্যাং ব্যাং’ ছবি মুক্তি পাচ্ছে ২ অক্টোবর। ‘বাঁচনা অ্যায় হাসিনো’ ছবির নির্মাতা সিদ্ধার্থ রাজ আনন্দ পরিচালিত ‘ব্যাং ব্যাং’ ছবিতে হৃতিক-ক্যাটরিনা ছাড়াও অভিনয় করেছেন জাভেদ জাফরি, জিমি শেরগিল, পবন মালহোত্রা প্রমুখ।

