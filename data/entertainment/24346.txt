
মুম্বাই পৌরসভার সঙ্গে আইনি ঝামেলায় জড়িয়েছিলেন বলিউড তারকা রানি মুখার্জি। আইন না মেনে মুম্বাইয়ের বাংলোতে কিছু কাজ করায় এই নায়িকার নামে মুম্বাই পৌরসভায় (বিএমসি) অভিযোগ করা হয়। এরপর রানির বাড়ির নির্মাণকাজ কিছুদিন বন্ধ থাকে। পৌরসভার সঙ্গে রানির সেই ঝামেলা মিটমাট হয়ে গেছে। তবে খুব সহজে এই আইনি প্যাঁচ থেকে বের হতে পারেননি রানি। নিজের ভুলের মাশুল হিসেবে তাঁকে গুনতে হয়েছে ২৩ লাখ রুপি! জরিমানা দেওয়ার পর তিনি বাংলোর বাকি কাজ সম্পন্ন করার অনুমতি পেয়েছেন।  রানির বিরুদ্ধে অভিযোগ, তিনি অনুমোদিত নকশা না মেনে বাংলোর কাজ করিয়েছেন। গত আগস্ট মাসে মুম্বাই পৌরসভায় এই তারকার নামে একটি অভিযোগ লিপিবদ্ধ হয়। পৌরসভা রানিকে নোটিশ পাঠায় ও অভিযোগ পুনর্বিবেচনা করার জন্য সময় নেয়। তদন্ত শুরুর পর তারা বাংলোর নির্মাণকাজ বন্ধ রাখার আদেশ দেয়। বিএমসির ভবন প্রস্তাব বিভাগের একজন কর্মকর্তা জানান, ‘আমরা রানি মুখার্জির কাছ থেকে ২৩ লাখ রুপি জরিমানা আদায় করেছি। তাঁর কাছে এর চেয়ে বেশি জরিমানা চাওয়া হয়নি। এখন তিনি আবার তাঁর বাড়ির কাজ শুরু করতে পারবেন।’
অভিযোগকারীদের মধ্যে একজন নিকিতেশ চাউবেল বলেন, ‘রানিকে অনেক কম জরিমানা করা হয়েছে। অনুমোদিত প্রস্তাব না মেনে ভবনের কাজ করায় তাঁকে (রানিকে) আরও বেশি জরিমানা করার কথা। এর শাস্তি এত কম হতে পারে না। আমরা এখন পৌরসভা কমিশনারের কাছে বিষয়টি আবারও তদন্ত করার আবেদন জানাব।’
এদিকে গণেশ কুসুমুলু নামের আরেক ব্যক্তির বক্তব্য, তারকা বলেই রানি মুখার্জির অপরাধ খাটো করে দেখছে বিএমসি। নায়িকাকে সমর্থন করেন বলেই কম জরিমানা আদায় করা হয়েছে বলে মনে করছেন এই ব্যক্তি।
রানি মুখার্জি বাবাকে হারিয়েছেন এক মাসও হয়নি। এর মধ্যে তাঁকে এসব আইনি জটিলতা ও সমালোচনা সামাল দিতে হচ্ছে। তিন বছর পর রানি বড় পর্দায় ফিরছেন আগামী বছর। যশরাজ ফিল্মসের প্রযোজনায় তাঁর নতুন ছবির নাম ‘হিঁচকি’। বলিউড বাবল।
