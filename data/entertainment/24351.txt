
রাম গোপাল ভার্মার জনপ্রিয় ‘সরকার’ সিরিজের তৃতীয় কিস্তির কাজ খুব শিগগিরই শুরু হতে যাচ্ছে। রবিবার, নিজের টুইটার পেজে নির্মাতা তাঁর ছবির অভিনয়শিল্পীদের তালিকা প্রকাশ করেছেন। ‘সরকার ৩’-এ থাকছেন না অভিষেক বচ্চন ও ঐশ্বরিয়া রাই বচ্চন। তবে, এই সিরিজের প্রথম দুই ছবি ‘সরকার’ ও ‘সরকার রাজ’-এর মতো নতুন এই ছবিতেও ‘বিগ বি’ অমিতাভ থাকছেন। আর এই ছবির চমক হিসেবে থাকছেন জ্যাকি শ্রফ। তিনি এখানে খলনায়কের চরিত্রে অভিনয় করবেন। এর আগে ফারাহ খানের ‘হ্যাপি নিউ ইয়ার’ ছবিতেও খলনায়ক হয়েছিলেন জ্যাকি। জ্যাকি শ্রফ ছাড়াও ‘সরকার ৩’ ছবিতে আরও কয়েকজন খলনায়ক থাকবেন বলে জানা গেছে। এই ছবিতে আরও দেখা যাবে ইয়ামী গৌতম, মনোজ বাজপেয়ি, অমিত সাধ ও রণিত রয়কে। মনোজ বাজপেয়ি এখানে একজন রাজনীতিবিদের চরিত্রে অভিনয় করবেন। রাম গোপাল জানিয়েছেন, এখানে মনোজের চরিত্রটিতে ভারতের আম আদমি দলের নেতা অরবিন্দ কেজরিওয়ালের ছায়া খুঁজে পাওয়া যাবে। অমিত সাধের চরিত্রটি খুব উদ্ধত। রণিত রায় এই সিনেমায় সরকারের একান্ত অনুগত। আর ইয়ামী গৌতম প্রতিশোধ পরায়ণ এক তরুণী, যিনি তাঁর বাবার মৃত্যুর জন্য সরকারকে দায়ী করেন। ফিল্মফেয়ার।
