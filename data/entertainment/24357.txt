
নতুন বছরের প্রথম দিনটা নিয়ে যেভাবে ভেবে রেখেছিলেন বলিউডের অভিনেতা ‘কিং খান’, তার অন্যথা হয়নি। স্ত্রী গৌরী, মেয়ে সুহানা আর দুই ছেলেকে নিয়ে দুবাইতে নববর্ষ উদ্‌যাপনের পাশাপাশি চমৎকার সব পারিবারিক মুহূর্তের আনন্দে ঘেরা এক ছুটি কাটিয়েছেন শাহরুখ খান। গত বছরের শেষের দিকে মুম্বাইয়ের অধিকাংশ সংবাদমাধ্যমে প্রকাশিত হয়েছিল, শাহরুখের সর্বশেষ ছবি ‘দিলওয়ালে’ দারুণ ব্যবসাসফল ছবি হিসেবে বিবেচিত হচ্ছে। সে সময়, এ অভিনেতাকে ‘তিনি কোথায় নববর্ষ উদ্‌যাপন করবেন?’— এমন প্রশ্ন করা হলে কিং খান জানিয়েছিলেন, পরিবারের সঙ্গেই তিনি ছুটি কাটাতে চাইছেন।এ ছাড়া, শাহরুখ সেসময় এও জানিয়েছিলেন, মুম্বাই অথবা দুবাই এই দুই জায়গার যেকোনো একটিতে তিনি পরিবারের সঙ্গে নববর্ষের ছুটি কাটাবেন। যা হোক, সে সময় ‘মুম্বাই মিরর’ জানিয়েছিল, এবারের নববর্ষের ছুটিতে শাহরুখ খান সপরিবারে দুবাইতেই যাচ্ছেন।সম্প্রতি দুবাইতে ছুটি কাটানোর কয়েকটি মুহূর্তের ছবি পোস্ট করেছেন বলিউডের এই তারকা অভিনেতা। দুবাইতে পরিচিত নানা জনের সঙ্গে দেখা হওয়ার পাশাপাশি অভিনেতা সঞ্জয় কাপুরের সঙ্গেও দেখা হয়েছে শাহরুখ খানের। এ ছাড়া, দুবাইতে আফগান গায়িকা গজল সাদাতের সঙ্গে একটি বিশেষ পার্টিতে দেখা হয়েছিল শাহরুখ খানের। ইনস্টাগ্রামে সেই ছবিও পোস্ট করেছেন শাহরুখ খান। ইনস্টাগ্রামে সাদা শার্ট আর কালো স্যুট পরা ছোট ছেলে আবরামের ছবি পোস্টের পাশাপাশি শাহরুখ খান সঞ্জয় কাপুরের সঙ্গে বর্ষবরণের ছবি পোস্ট করেছেন। এ ছাড়া, স্ত্রী গৌরীর সঙ্গে তাঁর আরেকটি ছবি পোস্ট করেছেন তিনি। ইনস্টাগ্রামে পোস্ট করা এ ছবিতে কালো চামড়ার জ্যাকেট পরিহিতা শাহরুখ-পত্নী গৌরীকে দেখা যাচ্ছে শাহরুখের পাশে। এনডিটিভি। টাইমস অব ইন্ডিয়া।
