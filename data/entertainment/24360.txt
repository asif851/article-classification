
শোনা যাচ্ছিল গত বছর ডিসেম্বরে মা হওয়ার পরপরই জিমে যাওয়া শুরু করেছেন ‘বেবো’ কারিনা কাপুর খান। এ নিয়ে আলোচনা-সমালোচনার ঝড় বইছিল সামাজিক যোগাযোগমাধ্যমে। কটু কথা শুনতে হয়েছে নবাবঘরের পুত্রবধূকে। মা হওয়ার সঙ্গে সঙ্গেই শুকিয়ে যাওয়ার জন্য কসরত করা ঠিক না বলে মনে করেন অনেকে। কিন্তু কারিনা দিলেন এবার দাঁতভাঙা জবাব। তিনি মোটেও ‘জিরো ফিগার’ অর্জন করতে জিমে যান না। যান নিজের মানসিক সুস্থতার জন্য। আর মা হওয়ার পর একটু মুটিয়ে যাওয়া স্বাভাবিক নিয়ম বলেই মানেন তিনি।
কারিনা বলেন, ‘আমি জিরো সাইজ পাওয়ার জন্য জিমে যাই না। অনেক মানুষ এবং মেয়ে প্রশ্ন করেছে, বাচ্চাকে রেখে কেন তাঁর জিমে যেতে হবে? আমি এই মন্তব্যগুলো পড়েছি আর আমি মনে করি এটা সবচেয়ে বোকামি। কারণ, বাচ্চা হওয়া মানে তো আর এই না যে আপনি নিজে ভালো থাকবেন না।’ কারিনা আরও বলেন, ‘যদি আপনি ভালো থাকেন, আপনার মানসিক স্বাস্থ্য ভালো থাকে, তাহলে স্বাভাবিকভাবেই আপনার সন্তান ভালো থাকবে। তৈমুর খুশি, সবাই খুশি। আমি অন্য মেয়েদের চেয়ে আরামে এবং ঠান্ডা মেজাজে থাকি।’ গতকাল রোববার সন্ধ্যায় রুজুতা দিওয়েকারের বই ‘প্রেগনেন্সি নোটস’-এর মোড়ক উন্মোচন অনুষ্ঠানে সাংবাদিকদের প্রশ্নের জবাবে এসব কথা বলেন কারিনা। তিনি বলেন, ‘সবচেয়ে স্বাভাবিক ব্যাপার হলো একজন নারী মা হন এবং প্রত্যেক মাকে সন্তান জন্ম দেওয়ার পর ওজন বাড়াতে হয়।’ সাইফ-পত্নী জানান, তিনি কখনো চাপ অনুভব করেননি। কারণ, তিনি জিমে যান সজীব আর খুশি থাকতে।
