
২০০৫ সালের ‘লাক্স-চ্যানেল আই সুপারস্টার’ শানারেই দেবী শানু নিজেকে কবি হিসেবে প্রতিষ্ঠিত করার জন্য আরও এক ধাপ এগিয়ে গেলেন। গত বছর বাংলা একাডেমির অমর একুশে গ্রন্থমেলায় বেরিয়েছিল তাঁর প্রথম কাব্যগ্রন্থ ‘নীল ফড়িং কাব্য’। আর এবার বের হচ্ছে তিনটি বই। অনন্যা প্রকাশনী থেকে ‘লাল এপিটাফ’, চৈতন্য প্রকাশনী থেকে ‘অসময়ের চিরকুট’ আর তাম্রলিপি প্রকাশনী থেকে তিন লাইনের কবিতা নিয়ে ‘ত্রিভুজ’। শানু বললেন, ‘প্রথম কাব্যগ্রন্থের জন্য সিটি-আনন্দ আলো পুরস্কার পেয়েছি। এরপর অনেকেই আমার বই প্রকাশের ব্যাপারে আগ্রহ প্রকাশ করেছেন। পরিচিতজনেরাও উৎসাহ দিয়েছেন।’
শানু শুটিংয়ের ফাঁকে কিংবা বাসায় যখনই সময় পান, লিখতে বসে যান। বললেন, ‘যখন কিছু মাথায় আসে, লিখে ফেলি। কবিতা লেখার ব্যাপারটা আমি দারুণ উপভোগ করি। কবিতা পড়ার অভ্যাস অনেক দিনের। সেই ছোটবেলা থেকে। তবে নিয়মিত লিখছি বছর দু-এক হলো। আমার বাবা এ কে শেরাম একজন কবি। আমি কিন্তু আবৃত্তি করি।’
কবিতার পাশাপাশি গল্প ও উপন্যাস লেখার চর্চা করছেন শানু। বললেন, ‘গল্প-উপন্যাস লিখব, তা আগে ভাবিনি। প্রকাশকদের অনুরোধ, তাই লিখছি। আশা করছি আগামী বছর বাংলা একাডেমির অমর একুশে গ্রন্থমেলায় আমার উপন্যাস বের হবে।’
‘লাক্স সুন্দরী’ নামে পরিচিত শানু টিভি নাটকে নিয়মিত অভিনয় করছেন। জানালেন, ‘লাক্স-চ্যানেল আই সুপারস্টার’ হওয়ার পর হুমায়ূন আহমেদের ‘৯ নম্বর বিপদ সংকেত’ ছবিতে অভিনয়ের কথা ছিল তাঁর। শেষ পর্যন্ত তা আর হয়নি। তবে এবার প্রথম চলচ্চিত্রে অভিনয় করতে যাচ্ছেন। ছবির নাম ‘মিস্টার বাংলাদেশ’। পরিচালক আবু আকতার উল ইমান। ছবিতে শানুর বিপরীতে অভিনয় করবেন খিজির হায়াত খান।
শানু বলেন, ‘চলচ্চিত্রে অভিনয় করব, এ স্বপ্ন তো অনেক দিনের। এবার তা পূরণ হবে। জানুয়ারি মাসের শেষ সপ্তাহে কক্সবাজার যাচ্ছি। আমার অংশের পুরো কাজ সেখানেই হবে।’
