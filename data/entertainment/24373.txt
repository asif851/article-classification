
কথা ছিল, ৪ ডিসেম্বর বাংলাদেশের প্রেক্ষাগৃহে মুক্তি পাবে গ্যাংস্টার রিটার্নস। কিন্তু ছবিটি এখন মুক্তি পাচ্ছে নির্ধারিত সময়ের এক সপ্তাহ আগে ২৭ নভেম্বর। গতকাল মঙ্গলবার বিকেলে এমনটাই জানালেন গ্যাংস্টার রিটার্নস ছবির প্রযোজক শারমিনা নাসরিন।গ্যাংস্টার রিটার্নস ছবির প্রধান চরিত্রগুলোতে অভিনয় করেছেন অপূর্ব, পিয়া ও শম্পা। চলচ্চিত্রে পিয়া ও শম্পার আগে অভিষেক হলেও অপূর্বর এটি প্রথম ছবি। টিভি নাটকের অভিনেতা অপূর্ব এবার বড় পর্দায় আসছেন। এই ছবিতে তাঁকে গ্যাংস্টার হিসেবে দেখানো হবে। আর তাই অপূর্ব এখন শুধু ‘গ্যাংস্টার’ নিয়েই ব্যস্ত আছেন।নাটক দিয়ে ক্যারিয়ার শুরু হলেও অপূর্বর স্বপ্নই ছিল চলচ্চিত্রে অভিনয়ের। এই ছবির মাধ্যমে সেই স্বপ্নপূরণের পথে হাঁটছেন তিনি। অপূর্ব বলেন, ‘এরই মধ্যে গ্যাংস্টার রিটার্নস ছবির ট্রেলার ইউটিউবে ছাড়া হয়েছে। ট্রেলার দেখার পর সবার কাছ থেকেই প্রশংসা পাচ্ছি।’ছবিটির কাহিনির শুরুতে অপূর্ব সাধারণ এক পরিবারের খুবই সাধারণ ছেলে। দুর্ঘটনায় বাবার মৃত্যুর পর গল্প ঘুরে চলে যায় অন্ধকার জগতে। তিনি হয়ে ওঠেন গ্যাংস্টার।গ্যাংস্টার রিটার্নস ছবিটি পরিচালনা করেছেন আশিকুর রহমান।
