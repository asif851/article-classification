
নাম নিবন্ধন শেষে এখন চলছে লাক্স সুপারস্টারের অডিশন পর্ব। রাজধানী ঢাকার গুলশানে একটি কনভেনশন সেন্টারে গত শনিবার থেকে শুরু হয়েছে বাছাইপর্ব। সারা দেশ থেকে আড়াই শ প্রতিযোগী প্রাথমিক পর্যায়ের বিচারকদের সামনে প্রতিভার পরীক্ষায় অংশ নিচ্ছেন। নাচ, গান, অভিনয় ও বুদ্ধিমত্তার পরীক্ষায় উত্তীর্ণ হয়ে ৬০ জন পাবেন বুট ক্যাম্পে যাওয়ার সুযোগ।
আয়োজক প্রতিষ্ঠান সূত্রে জানা গেছে, চ্যানেল আই প্রেজেন্টস লাক্স সুপারস্টার রিয়ালিটি শোতে এবার সারা দেশ থেকে ১২ হাজার প্রতিযোগী নাম নিবন্ধন করেন। সেখান থেকে ২৫০ জন পেয়েছেন ঢাকায় আসার টিকিট। বুট ক্যাম্পে যাওয়ার আগে প্রতিযোগীরা মুখোমুখি হচ্ছেন প্রাথমিক পর্যায়ের বিচারক স্বর্ণা, সাহেদ আলী, আলিফ, শানু, শাফায়েত মনসুর ও অপর্ণার। এঁদের মধ্যে স্বর্ণা ও অপর্ণা লাক্স চ্যানেল আই সুপারস্টার প্রতিযোগিতায় অংশ নিয়ে অভিনয়ে যাত্রা শুরু করেন। বুট ক্যাম্পে ৬০ প্রতিযোগী মুখোমুখি হবেন এবারের আয়োজনের প্রধান বিচারক মৌ, আরিফিন শুভ ও তাহসানের।
অপর্ণা বলেন, ‘আমি খুবই আবেগপ্রবণ, কারণ আমিও এই জায়গাটা পার করে এসেছি। বিচারকাজে আমাদের একটু কঠোর হতে হচ্ছে, কারণ আমরা আমাদেরই সহকর্মীদের আমন্ত্রণ জানাচ্ছি। আমার সহকর্মী হিসেবে আমার চেয়েও ভালো কাউকে চাই।’
সাহেদ আলী বলেন, ‘দেখতে সুন্দর ও মেধাবী প্রতিযোগীরাই এসেছেন। বিচারকাজ করতে আমাদের হিমশিম খেতে হচ্ছে। আমি এর আগেও এমন বিচারকাজে যুক্ত ছিলাম। আমার কাছে মনে হয়েছে, আগেরবারের চেয়ে এবারের প্রতিযোগীরা মডেল হতে চাইছে বেশি।’
সাফায়েত মনসুর বলেন, ‘আমার মনে হচ্ছে, এই নতুনদের মধ্য থেকেই আগামী দিনে আমাদের অভিনয়জগতে অবদান রাখবেন। তাঁরা কেমন হতে পারেন, তা-ই দেখার কাজটি করছি। এটা আমার জন্য একটা দারুণ অভিজ্ঞতা।’
শানু বলেন, ‘যে ট্যাগ লাইন “দেখিয়ে দাও অদেখা তোমায়” নিয়ে আমরা এগোচ্ছি, সে ধরনের এক্সট্রা অর্ডিনারি প্রতিভা এখনো পাইনি। আশা রাখি সামনে পাব।’
ইউনিলিভার বাংলাদেশ লিমিটেডের আয়োজনে লাক্স সুপার স্টারের এবারের থিম ‘দেখিয়ে দাও অদেখা তোমায়’। আয়োজকদের মতে, লাক্স বিশ্বাস করে শুধু বাহ্যিক সৌন্দর্যই নারীকে প্রকাশ করে না। নারীকে প্রকাশ করে তার ভেতরের শক্তি, মনের ইচ্ছা, ধৈর্য, সাহস, অদেখা সত্তা এবং তাঁর বাধা পেরিয়ে যাওয়ার ক্ষমতা। দেশজুড়ে ছড়িয়ে থাকা এসব অনন্য নারীর অদেখা সৌন্দর্যকে উদ্‌যাপন করতে চায় লাক্স।
