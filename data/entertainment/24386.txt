
চলছে পপির সোনাবন্ধু ছবির কাজ। ছবির প্রথম ধাপের শুটিং শেষ হয়েছে। কিছুদিনের মধ্যেই শুরু হবে এর দ্বিতীয় ধাপের শুটিং। এই ছবির শুটিং নিয়েই এখন যত ব্যস্ততা এই অভিনেত্রীর। জানালেন, গতানুগতিক অ্যাকশন কিংবা প্রেমের ছবি তো অনেক হলো। এবার সেসব থেকে বেরোতে চান তিনি। সে জন্যই নাকি সোনাবন্ধু ছবিতে কাজ করা। এতে রোশনি নামের এক বিধবা নারীর চরিত্রে অভিনয় করছেন তিনি। পপির চরিত্রটি নিয়ে ছবির পরিচালক জাহাঙ্গীর আলম জানান, গ্রামের এক গায়েনের মেয়ে রোশনি। একটি ছেলেকে ভালোবাসে। কিন্তু কিছু জটিল পরিস্থিতিতে পড়ে অন্য একজনের সঙ্গে বিয়ে হয় তার। কয়েক দিনের মধ্যেই স্বামী মারা যায়। এরপর আর বিয়ে করে না রোশনি।শুটিংয়ের শুরু থেকেই তাই বিধবার বেশে লাল চোখে শুটিং সেটে দেখা গেছে পপিকে। তিনি বললেন, ‘দর্শকেরা সব সময়ই আমাকে গ্ল্যামারাস চরিত্রে দেখে অভ্যস্ত। এখন একটু ভিন্নভাবে দর্শকদের সামনে আসতে চাই। মনে রাখার মতো কিছু চরিত্র করতে চাই। এ জন্যই রোশনিকে বেছে নেওয়া।’
