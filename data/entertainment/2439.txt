
বলিউড তারকা বরুণ ধাওয়ানের ফ্যাশন সেন্স বরাবরই খুব ভালো। স্টাইলের দিক থেকে ‘ভাইজান’ সালমান খান তাঁর আদর্শ। বিভিন্ন অ্যাওয়ার্ড অনুষ্ঠান, পার্টি কিংবা ছবির প্রচারণায় বরুণ চলতি ফ্যাশনের পোশাক পরতে পছন্দ করেন। একবার এক সাক্ষাৎকারে ‘জুড়ুয়া টু’ ছবির এই তারকা জানিয়েছিলেন, তাঁর সংগ্রহে বিভিন্ন দামের ডেনিমের প্যান্ট আছে। এমনকি যুক্তরাষ্ট্র থেকে নাকি একবার এক লাখ রুপি দিয়ে একটি ডেনিমের প্যান্ট কিনেছিলেন বরুণ। কিন্তু খুঁতখুঁতে বরুণ কী এবার সেলাই মেশিন নিয়ে বসে গেলেন নিজের কাপড় সেলাই করতে? করতেও পারেন। পাগলাটে স্বভাবের এই নায়ক কখন কী করে বসেন, তার ঠিক নেই। ইনস্টাগ্রামে একটি ছবিতে বরুণকে জামা সেলাই করতে দেখা যাচ্ছে। পরে জানা গেল, এটি তাঁর নতুন ছবি ‘সুই ধাগা’ ছবির ‘লুক’।
কিছুদিন আগে সুজিত সরকারের ‘অক্টোবর’ ছবির শুটিং শেষ করেছেন বরুণ ধাওয়ান। এই ছবির কাজ শেষ করেই সুই-সুতা নিয়ে পরবর্তী ছবির প্রস্তুতি নিতে নেমে পড়েছেন। সুই-সুতা নিয়ে নেমেছেন কারণ তাঁর নতুন ছবি ‘সুই ধাগার’ গল্প ভারতের বুনন ও পোশাককর্মীদের নিয়ে। ধারণা করা হচ্ছে, এই ছবিতে বরুণ একজন পোশাকশ্রমিকের চরিত্রে অভিনয় করবেন। এখানে তাঁর নায়িকা হবেন সদ্যবিবাহিত বলিউড তারকা আনুশকা শর্মা। ছবির নায়িকা বিয়ের জন্য এখন ইতালিতে থাকায় বরুণকে একাই প্রস্তুতি নিতে হচ্ছে।
শরৎ খাটারিয়া পরিচালিত ‘সুই ধাগার’ ছবির শুটিং শুরু হবে আগামী বছর ফেব্রুয়ারিতে। সিনেমাটির ব্যাপারে এখনো বিস্তারিত কিছু জানা যায়নি, তবে বরুণের একটি টুইট দেখে ছবির বিষয়বস্তু সম্পর্কে কিছুটা ইঙ্গিত পাওয়া যায়। এই নায়ক তাঁর টুইটার অ্যাকাউন্টে লিখেছেন, ‘গান্ধীজি থেকে মোদিজি, আমাদের দেশের নেতারা সব সময় “মেড ইন ইন্ডিয়া” মন্ত্রকে সমর্থন করে এসেছেন। “সুই ধাগা” ছবির মাধ্যমে আমি তাঁদের এই বার্তা কোটি কোটি সিনেমাপ্রেমীর মধ্যে পৌঁছে দিতে চাই।’
যশরাজ ফিল্মসের এই ছবিতে প্রথম জুটি হচ্ছেন আনুশকা শর্মা ও বরুণ ধাওয়ান। ২০১৮ সালের ২ অক্টোবর ‘গান্ধীজয়ন্তী’র দিন মুক্তি দেওয়া হবে ছবিটি। ফিল্মি বিট।
