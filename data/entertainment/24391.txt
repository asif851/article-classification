
অভিনেতা, নির্দেশক ও থিয়েটার আর্ট ইউনিটের প্রধান সমন্বয়ক মোহাম্মদ বারীকে ‘নাট্য আশীষ’ সম্মাননায় ভূষিত করেছে ভারতের ওডিশা রাজ্যের আশীষ ফাউন্ডেশন। বাংলাদেশ ও ভারতের নাট্য উন্নয়ন ও সেতুবন্ধনে অবদান রাখার জন্য তাঁকে এই সম্মাননা দেওয়া হয়।ওডিশা রাজ্যের সংস্কৃতি বিভাগের সহায়তায় আশীষ ফাউন্ডেশন প্রতিবছর একজন নাট্যব্যক্তিত্বকে এ সম্মাননায় ভূষিত করে। রাউরকিলা সিভিক সেন্টারে আয়োজিত পাঁচ দিনব্যাপী এই নাট্যোৎসবে গত ২৯ অক্টোবর মোহাম্মদ বারীকে এই সম্মাননা প্রদান করা হয়।গত ২৬ অক্টোবর থেকে ওডিশায় এই নাট্যোৎসব শুরু হয়েছে। এ উৎ​সবে ২৯ অক্টোবর সন্ধ্যায় মঞ্চস্থ হয় থিয়েটার আর্ট ইউনিটের সাড়াজাগানো নাটক ‘কোর্ট মার্শাল’। এস এম সোলায়মান রূপান্তরিত ও নির্দেশিত এ নাটকে অভিনয় করেছেন মোহাম্মদ বারী, সেলিম মাহবুব, আশরাফ কবীর, প্রশান্ত হালদার, চন্দন রেজা, মিল্লাত, স্বাধীন শাহ, ফউজিয়া করিম অনু, সাথী রঞ্জন দে, বিপ্লব, অলক ও মোকাদ্দম মোরশেদ।সামাজিক যোগাযোগ মাধ্যম ফেসবুকে সম্মাননা পাওয়ার এ খবর জানিয়েছেন মোহাম্মদ বারী। তিনি জানান, তাঁর এই সম্মাননা তিনি প্রয়াত এস এম সোলায়মান ও থিয়েটার আর্ট ইউনিটকে উৎসর্গ করেছেন।
