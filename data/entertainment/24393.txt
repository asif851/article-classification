
তিনি ব্যতিক্রম। হলিউডের অধিকাংশ তারকা যখন বাফটা অ্যাওয়ার্ডে অংশ নিতে লন্ডনে, নাটালি পোর্টম্যান তখন জার্মানিতে। বাফটা নয়, ৬৫তম বার্লিন আন্তর্জাতিক চলচ্চিত্র উৎসবই তাঁর কাছে বেশি আকর্ষনীয় মনে হয়েছে। সব কটা চোখ যেন তাঁর দিকে থাকে, নিশ্চিত করেই বার্লিনে রেড কার্পেটে হেঁটেছেন ব্ল্যাক সোয়ান ছবির এই তারকা। ৯ ফেব্রুয়ারি ক্রিম রঙের গাউন গায়ে স্নিগ্ধ নাটালি পোর্টম্যান যখন উৎসবে হাজির হলেন, চোখ ফেরানোটা অতিথিদের জন্য কঠিনই হয়ে উঠেছিল বটে!  থর: দ্য ডার্ক ওয়ার্ল্ড মুক্তির দুই বছর পর নাটালি ফিরলেন নাইট অব কাপস দিয়ে। বার্লিনে উৎসবে ছবির উদ্বোধনী প্রদর্শনীতে অংশ নিতে সহশিল্পী ক্রিশ্চিয়ান বেলের সঙ্গে হাজির হন তিনি। দীর্ঘদিন পর ফেরাটা জাকজমকপূর্ণ হবে বলেই ভাবছিলেন ভক্তরা। সেক্ষেত্রে একটা খবর একটু চমকে দেওয়ার মতো। নাইট অব কাপস ছবিতে নাটালি পোর্টম্যানের চরিত্রটা নাকি এতোই ছোট, পুরো ছবিতে তাঁর কোনো লিখিত স্ক্রিপ্ট ছিল না! মাত্র চার-পাঁচ দিনেই শেষ হয়েছে তাঁর অংশের শুটিং। ছবির পুরো আলো যখন ‘ব্যাটম্যান’ তারকা ক্রিশ্চিয়ান বেলের দিকে, ছোট একটা চরিত্র দিয়ে ফিরে নাটালি কি ভুল করলেন? ক্যারিয়ারের প্রতিটি পদক্ষেপ ফেলেছেন ভেবেচিন্তে। সাবধানী তারকা হিসেবে যার সুনাম, ভক্তরা তাঁর উপর আস্থা রাখতেই পারেন। ২০০৯ সালে ভালোবেসে জুটি বেঁধেছিলেন ব্ল্যাক সোয়ান ছবির কোরিওগ্রাফার বেঞ্জামিন মিলপেয়ের সঙ্গে। সন্তান অ্যালেফ পোর্টম্যান মিলপেয়ের জন্ম ২০১১ সালে। সন্তানের জন্যই দীর্ঘ বিরতি নিয়েছিলেন মা নাটালি। বার্লিনে এক সাক্ষাৎকারে তিনি বলেন, ‘একই সঙ্গে একজন অভিনেত্রী আর একজন মা হলে লম্বা বিরতি আপনাকে নিতেই হবে। প্রায় দুই বছর আমি অভিনয় করিনি। কিন্তু এটা অবশ্যই আমার জীবনের একটা জাদুকরী সময়। লম্বা বিরতির পর এখন আমি কাজ করার ক্ষুধা আর রোমাঞ্চটা টের পাচ্ছি। কীভাবে কী করতে চাই, এখন নতুন করে ভাবার সুযোগ পাচ্ছি।’ বোঝা গেল, হার্ভার্ড বিশ্ববিদ্যালয়ে মনোবিজ্ঞান বিভাগ থেকে পড়ালেখার পাট চুকানো অভিনয়শিল্পী লম্বা বিরতিতে ফুরিয়ে যাননি। নিজের ওপর আছে সম্পূর্ণ নিয়ন্ত্রণ। নতুন পরিকল্পনা নিয়েই নতুন করে ক্যামেরার সামনে-পেছনে দাঁড়াচ্ছেন তিনি।বার্লিনে অবশ্য শুধু নাইট অব কাপস ছবির জন্যই নয়, নাটালি পোর্টম্যান হাজির হয়েছিলেন তাঁর প্রযোজিত ছবি দ্য সেভেন্থ ফায়ার এর উদ্বোধনী প্রদর্শনীতে অংশ নিতে। এ বছরই আসছে তাঁর অভিনীত চলচ্চিত্র জেইন গট আ গান । এবার আর সহঅভিনয়শিল্পী হিসেবে নয়। জেইন গট আ গান -এর মূল চরিত্র জেইন হয়েই আসছেন নাটালি পোর্টম্যান! ডেইলি মেইল অবলম্বনে 
