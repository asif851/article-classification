
‘শুদ্ধি’ ছবির সহ-অভিনেতা হৃতিক রোশনের প্রশংসায় পঞ্চমুখ হলেন পতৌদির নবাব পরিবারের বউ ও বলিউডের অভিনেত্রী কারিনা কাপুর খান।বলিউডের একাধিক ছবিতে জুটি বেঁধে অভিনয় করেছেন হৃতিক-কারিনা। একটা সময়ে বিবাহিত হৃতিকের সঙ্গে কারিনার প্রেমের গুজবও রটেছিল। সেই থেকে দূরত্ব বাড়তে থাকে বলিউডের অন্যতম জনপ্রিয় এ দুই তারকার। পরবর্তী সময়ে এই জুটিকে আবার বড় পর্দায় হাজির করার চেষ্টা করেছেন একাধিক নির্মাতা। কিন্তু লাভ হয়নি। অবশেষে প্রায় এক যুগ পর এই অসম্ভবকে সম্ভব করেন বলিউডের অন্যতম প্রভাবশালী নির্মাতা করণ জোহর। অনেক কাঠখড় পুড়িয়ে নিজের প্রযোজিত ‘শুদ্ধি’ ছবিতে হৃতিক-কারিনার অন্তর্ভুক্তি নিশ্চিত করেন তিনি। ছবিটির শুটিং শুরু হচ্ছে আগামী বছরের জানুয়ারি মাসে।সম্প্রতি ‘শুদ্ধি’ ছবির সহ-অভিনেতা হৃতিককে বলিউডের অন্যতম সেরা অভিনেতা হিসেবে উল্লেখ করেছেন কারিনা। এ প্রসঙ্গে তাঁর ভাষ্য, ‘আমি শুদ্ধি ছবি নিয়ে অনেক বেশি উচ্ছ্বসিত। এই ছবির মাধ্যমে দীর্ঘ সময় পর আমি আর হৃতিক আবার একসঙ্গে কাজ করছি। হৃতিক অভিনেতা হিসেবে চমত্কার। আমাদের দেশের অন্যতম সেরা অভিনেতা তিনি। আমি ছবিটির কাজ শুরুর জন্য অধীর আগ্রহে অপেক্ষা করছি। ২০১৪ সালের জানুয়ারিতে আমরা ছবিটির শুটিং শুরু করব।’ এক খবরে এ তথ্য জানিয়েছে ‘টাইমস অব ইন্ডিয়া’।করণ জোহর তাঁর ‘শুদ্ধি’ ছবিটি পরিচালনার দায়িত্ব দিয়েছেন করণ মালহোত্রাকে। ‘মাই নেম ইজ খান’ ছবিতে করণ জোহরের সহকারী হিসেবে দায়িত্ব পালন করেছিলেন করণ মালহোত্রা। গত বছর এই প্রযোজক-পরিচালক জুটি ‘অগ্নিপথ’ ছবি উপহার দিয়েছিল। বক্স অফিসে রীতিমতো তোলপাড় তুলেছিল ছবিটি। এর আয়ের পরিমাণ ছিল প্রায় ২০০ কোটি রুপি। এবার ভালোবাসার গল্পনির্ভর ‘শুদ্ধি’ ছবি তৈরি করছেন করণ জোহর ও করণ মালহোত্রা। ছবিটির শুটিং হবে ভারতের মুম্বাই ও উত্তরাখন্ডে।‘শুদ্ধি’র আগে ‘ইয়াদে’, ‘মুঝছে দোস্তি কারোগে’, ‘ম্যায় প্রেম কি দিওয়ানি হুঁ’ এবং ‘কাভি খুশি কাভি গাম’ ছবিতে জুটি বেঁধে অভিনয় করেছিলেন হৃতিক-কারিনা।
