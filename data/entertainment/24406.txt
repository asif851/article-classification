
দীর্ঘ সংগীতজীবনে সংগীতশিল্পী কুমার বিশ্বজিৎকে শ্রোতারা পেয়েছেন সংগীত পরিচালক হিসেবেও। এখন পর্যন্ত মাত্র দুটি ছবির সংগীত পরিচালনা করেছেন তিনি। এখন করছেন আরও দুটির কাজ। একটির নাম জেদি, অন্যটি স্বপ্ন বেড়ি। শ্রোতারা প্রত্যাশা করতেই পারেন বিশ্বজিতের এই পরিচয় যেন আরও দীর্ঘজীবী হয়। কিন্তু কুমার বিশ্বজিৎ জানালেন ভিন্ন কথা। প্রথম আলোকে তিনি বলেন, এই দুটি ছবির কাজ শেষ হলেই চলচ্চিত্রের সংগীত পরিচালনায় তাঁকে আর পাওয়া যাবে না।গতকাল সোমবার কুমার বিশ্বজিৎ প্রথম আলোকে বলেন, ‘সংগীত পরিচালনার কাজটা অনেক কঠিন। এর পেছনে অনেক বেশি সময় দিতে হয়। আমি যে কাজটা করি, তা আমার স্টাইলে করার চেষ্টা করি। আমি এমনিতেও অনেক খুঁতখুঁতে। আর যখন সংগীত পরিচালনার কাজ করি, তখন শিল্পী কুমার বিশ্বজিতের দায়দায়িত্ব আরও বেড়ে যায়। আমাকে এখনো অনেক বেশি সময় স্টেজ শো নিয়ে ব্যস্ত থাকতে হয়। স্টেজ শোর ব্যস্ততার কারণে অনেক দিন ধরে নতুন অ্যালবামের কাজ শুরু করা সম্ভব হচ্ছে না। তাই আমি সিদ্ধান্ত নিয়েছি, এরপর আর চলচ্চিত্রের সংগীত পরিচালনার কাজ করব না।’জেদি ছবির পরিচালক সোহানুর রহমান সোহান আর স্বপ্ন বেড়ির পরিচালক প্রসূন রহমান। এরই মধ্যে কুমার বিশ্বজিতের উত্তরার বাসার স্টুডিওতে জেদি ছবির একটি গানের রেকর্ডিং শেষ হয়েছে। কবির বকুলের লেখা গানটিতে কুমার বিশ্বজিতের সঙ্গে কণ্ঠ দিয়েছেন ন্যান্সি।পি এ কাজল পরিচালিত স্বামী-স্ত্রীর ওয়াদা ছবিতে প্রথম সংগীত পরিচালনা করেছিলেন কুমার বিশ্বজিৎ। এ ছবির জন্য তিনি শ্রেষ্ঠ সুরকার, শ্রেষ্ঠ সংগীত পরিচালক ও শ্রেষ্ঠ শিল্পী হিসেবে জাতীয় চলচ্চিত্র পুরস্কার পান। এরপর প্রসূন রহমানের সুতপার ঠিকানার সব কটি গানের কাজও করেছিলেন তিনি।
