
* ২৫ ডিসেম্বর আনুষ্ঠানিকভাবে যাত্রা শুরু করেছে বাংলাদেশ টেলিভিশনের ইউটিউব চ্যানেল। * এরই মধ্যে দুবার আইডি (নাম) বদল করতে হয়েছে। * পুরোনো ও নতুন অনুষ্ঠানমালা এবং নাটক রাখা (আপলোড) হচ্ছে চ্যানেলটিতে। * ইউটিউব কর্তৃপক্ষ কপিরাইট আইনে নোটিশ দিয়ে বিটিভির চ্যানেলটি বন্ধ করে দিয়েছে। * BTV SMW নামে নতুন করে যাত্রা শুরু করেছে চ্যানেলটি।
গত ২৫ ডিসেম্বর আনুষ্ঠানিকভাবে যাত্রা শুরু করেছে বাংলাদেশ টেলিভিশনের ইউটিউব চ্যানেল। শুরু থেকেই বেশ কিছু সমস্যার মধ্য দিয়ে যেতে হচ্ছে বিটিভির নতুন এই উদ্যোগকে। এরই মধ্যে দুবার আইডি (নাম) বদল করতে হয়েছে। সর্বশেষ ৩ নম্বর আইডি দিয়ে সচল রয়েছে চ্যানেলটি। তবে আইডি বদল হলেও সঠিকভাবে পুরোনো ও নতুন অনুষ্ঠানমালা এবং নাটক রাখা (আপলোড) হচ্ছে চ্যানেলটিতে। এ জন্য আর্কাইভের ফিল্ম বা বেটা-ক্যাসেট থেকে ডিজিটাল রূপান্তরের কাজ চলছে।
শুরুতে BTV Youtube নামে চালু হয়েছিল চ্যানেলটি। কয়েক দিনের মধ্যে কপিরাইট ঝামেলায় ইউটিউব কর্তৃপক্ষ চ্যানেলটি বন্ধ করে দেয়। পরে BTV SMW নামে নতুন করে যাত্রা শুরু করে চ্যানেলটি। একই ঝামেলায় বন্ধ হয়ে যায় এটিও। পরে নতুন করে আবার BTV SMW1 নামে চালু রাখা হয়েছে চ্যানেলটি।
এই কদিনের মধ্যে এতবার নাম পরিবর্তন করা প্রসঙ্গে সামাজিক যোগাযোগমাধ্যম শাখার (সোশ্যাল মিডিয়া উইং) প্রোগ্রাম ম্যানেজার মো. মাহফুজার রহমান জানান, বেশ পুরোনো চ্যানেল হলেও সঠিকভাবে  বিটিভির আর্কাইভ নিয়ন্ত্রণ করা হতো না। ফলে প্রচারের পরই অনেক অনুষ্ঠান পুরো বা অংশবিশেষ বিভিন্নজনের হাত ঘুরে বাইরে চলে গেছে। অনেকেই সেই অনুষ্ঠান এরই মধ্যে ইউটিউবে আপলোডও করেছেন। ইউটিউব কর্তৃপক্ষ কপিরাইট আইনে নোটিশ দিয়ে বিটিভির চ্যানেলটি বন্ধ করে দিয়েছে। তিনি জানান, এই সমস্যাটি বেশি হয় গানের ও ম্যাগাজিন অনুষ্ঠানের বেলায়।
মো. মাহফুজার রহমান বলেন, ‘আগে কী হয়েছে, সেটা না ভেবে আমরা এখন কঠোরভাবে আর্কাইভ নিয়ন্ত্রণ করছি। এ ছাড়া যাঁরা পুরোনো অনুষ্ঠান বা অংশবিশেষ আপলোড করেছেন, তাঁদের সঙ্গে যোগাযোগ করে বন্ধ করার ব্যবস্থা করছি।’
ইউটিউবে বিটিভির সর্বশেষ চ্যানেলটিতে আপলোড হয়েছে হুমায়ূন আহমেদের কোথাও কেউ নেই নাটকের ২৭টি পর্ব। আর তিনটি পর্ব ওঠালেই শেষ হয়ে যাবে নাটকটি। চাইলে যে কেউ এটি এখন নির্ঝঞ্ঝাট দেখতে পারবেন। এরপর বহুব্রীহি নাটকটি ওঠার কথা রয়েছে। এ ছাড়া ম্যাগাজিন অনুষ্ঠান ‘যদি কিছু মনে না করেন’, সংগীতা অনুষ্ঠান, ভ্রমণবিষয়ক অনুষ্ঠানগুলো আপলোড করা হচ্ছে।
ইউটিউব নিয়ে বিটিভির মহাপরিচালক হারুন অর রশীদ বলেন, ‘সবাই একসঙ্গে বসে টেলিভিশন দেখার অভ্যাস কমে গেছে। এখন টেলিভিশনকে দর্শকের কাছে যেতে হচ্ছে। তাঁদের মতামত বিবেচনা করেই আমরা বিটিভির অনুষ্ঠানগুলো ইউটিউবে প্রচার শুরু করেছি। শুরুতে একটু ঝামেলা হয়েছে। সব ঝামেলা কাটিয়ে ইউটিউব চ্যানেল এগিয়ে যাচ্ছে। আর আমাদের ইচ্ছে ইউটিউবে বিটিভির অনুষ্ঠানমালা সরাসরি দেখানোর (লাইভ স্ট্রিমিং)।’
