
শুভ্র দেব৷ সংগীতশিল্পী৷ বিশ্বকাপ ফুটবল উপলক্ষে তিনি গান তৈরি করেছেন৷ গতকাল বৃহস্পতিবার থেকে গানটির মিউজিক ভিডিও প্রচারিত হচ্ছে চ্যানেল আইয়ে৷‘গোল গোল’...২০১০ সালে বিশ্বকাপ ফুটবল নিয়ে একটি গান তৈরি করেছিলাম৷ ওটার শিরোনাম ছিল ‘গোল গোল’৷ এবার গানটির দ্বিতীয় ভার্সন তৈরি করেছি৷ শিরোনাম একই৷ গানটি হলো ‘এক গোলে বিশ্ব কাঁপে/ থেমে যায় সব যুদ্ধ/ ফুটবল বাঁচার প্রেরণা/ জীবন করে শুদ্ধ’৷ লিখেছেন শহিদুল আজম৷ সুর করেছি আমি৷ সংগীত পরিচালনা করেছেন আজম বাবু৷ফুটবল নিয়ে গান তৈরির আগ্রহের কারণ...আর কোনো হানাহানি কিংবা মৃত্যু নয়, আমরা শান্তি চাই৷ ফুটবল পারে এই শান্তি প্রতিষ্ঠিত করতে৷ফুটবলের আগে ক্রিকেট নিয়ে গান...১৯৯৮ সালে বাংলাদেশে মিনি বিশ্বকাপ ক্রিকেট আয়োজন করা হয়েছিল৷ তখন একটি গান তৈরি করেছিলাম৷ শিরোনাম ছিল ‘ক্রিকেট ক্রিকেট’৷ খেলা নিয়ে ওটাই ছিল আমার প্রথম গান৷ ফাইনাল খেলার দিন মাঠে আমি আর শাকিলা জাফর গানটি গেয়েছিলাম৷ ইএসপিএন আর স্টার স্পোর্টসের মাধ্যমে বিশ্বের বিভিন্ন দেশের দর্শকেরা তা দেখেছিল৷শিল্পীজীবনের ৩০ বছর...আমার প্রথম অ্যালবাম হ্যামিলনের বাঁশিওয়ালা৷ ডিসকো থেকে বেরিয়েছিল ১৯৮৪ সালে৷ ওই হিসাবে আমার শিল্পীজীবনের ৩০ বছর পূর্তি হচ্ছে এবার৷ এরপর বেরিয়েছে আমার ২৫টি একক অ্যালবাম৷নতুন অ্যালবাম...এবার ঈদ উপলক্ষে একটি অ্যালবাম তৈরি করেছি৷ নাম জলছবি৷ প্রথম শোনা যাবে গ্রামীণফোনে৷ পরে অডিও অ্যালবাম আকারে তা বাজারে আসবে৷ আরও দুটি অ্যালবাম তৈরি করছি৷ ভারতের মুম্বাইয়ের প্রযোজনা প্রতিষ্ঠানের কাছ থেকে কিশোর কুমারের দারুণ জনপ্রিয় হওয়া ১০টি গানের মিউজিক ট্র্যাক কিনেছি৷ এখন তাতে কণ্ঠ দিচ্ছি৷ এ ছাড়া শিল্পীজীবনের ৩০ বছর পূর্তি উপলক্ষে আমার খুব জনপ্রিয় ২০টি গান নিয়ে অ্যালবাম বের হবে৷ এই গানগুলো আবার নতুন করে তৈরি করছি৷
