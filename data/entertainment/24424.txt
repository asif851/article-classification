
স্টার প্লাসের নতুন টিভি শো ‘টেড টকস ইন্ডিয়া-নয়ি সোচ’ উপস্থাপনার জন্য শাহরুখ খান অন্য বলিউড তারকাদের মতো অতিরিক্ত অর্থ নিচ্ছেন না। আর তা পরিষ্কার জানিয়ে দিলেন তিনি। এখন বলিউডের আরও দুজন তারকা সালমান খান আর অক্ষয় কুমার দুটি রিয়েলিটি শো সঞ্চালনা করছেন। সংশ্লিষ্ট রিয়েলিটি শো দুটি থেকে তাঁরা পারিশ্রমিক বাবদ পাচ্ছেন বিপুল অঙ্কের অর্থ। কিন্তু পারিশ্রমিক নিয়ে তাঁদের সঙ্গে কোনো প্রতিযোগিতা করছেন না শাহরুখ খান।
‘কৌন বনেগা ক্রোড়পতি’র পর আবারও সঞ্চালনা করছেন শাহরুখ খান। তাঁর এবারের অনুষ্ঠান ‘টেড টকস ইন্ডিয়া-নয়ি সোচ’। এ উপলক্ষে গতকাল বৃহস্পতিবার সন্ধ্যায় মুম্বাইয়ের হোটেল তাজ ল্যান্ড এন্ডসে আয়োজিত সংবাদ সম্মেলনে উপস্থিত ছিলেন শাহরুখ খান, স্টার ইন্ডিয়ার চেয়ারম্যান ও সিইও উদয় শংকর এবং টেডের প্রধান ক্রিস অ্যান্ডারসন। স্টার প্লাসে শিগগিরই ‘টেড টকস ইন্ডিয়া-নয়ি সোচ’ অনুষ্ঠানের প্রচার শুরু হচ্ছে।
সংবাদ সম্মেলনে শাহরুখ খানকে প্রশ্ন করা হয়, ‘বিগ বস’-এর মতো শো আপনি সঞ্চালনা করবেন? বলিউডের এই সুপারস্টার বলেন, ‘কোন এক্স ওয়াই জেড শো সঞ্চালনা করলাম, সেটা কথা নয়। আমি মনে করি, যখন কোনো বলিউড তারকা কোনো টিভি শো সঞ্চালনা করেন, নিশ্চয় বিশেষ কিছু দেবেন বলে। তবে আমাকে কেউ এ ধরনের শো সঞ্চালনা করার জন্য প্রস্তাব দেয়নি। তাই আমি বলতে পারব না। যদি আমার হাতে সময় থাকে আর যদি আমাকে ভালো পারিশ্রমিক দেওয়া হয়, তাহলে করতে পারি।’
এ প্রসঙ্গে তিনি আরও বলেন, ‘অন্য বলিউড তারকারা টিভি শোর জন্য যে পরিমাণ পারিশ্রমিক নেন, আমি “টেড টকস ইন্ডিয়া-নয়ি সোচ”-এর জন্য মোটেও সে রকম কিছু নিচ্ছি না। কারণ, সঞ্চালনার কাজটা আমি করছি ভালোবেসে।’
শাহরুখ খানের এই ইঙ্গিত যে সালমান খান এবং অক্ষয় কুমারের দিকে ছিল, তা বলার অপেক্ষা রাখে না। শোনা যাচ্ছে, ‘বিগ বস’ রিয়েলিটি শোতে সালমান খান প্রতি পর্বের জন্য ১১ কোটি রুপি নিয়েছেন। সরাসরি না বললেও ‘বিগ বস’ নিয়ে আয়োজিত সংবাদ সম্মেলনে সালমান কিন্তু তা উড়িয়েও দেননি।
নিজের ব্যাপারে শাহরুখ খান বলেন, ‘অনেকে ভাবেন আমি ব্যবসামনস্ক। কিন্তু আমি অর্থের পেছনে কখনো ছুটিনি। কাজটা করেছি ভালোবেসে। নিম্নমধ্যবিত্ত এক পরিবার থেকে উঠে এসেছি। আমি জানি কাজটা ভালোবেসে করলে অর্থ এমনিতেই পিছু পিছু আসবে। আমি পর্দাতে যেমন ভালোবাসি, বাস্তবেও ভালোবাসায় বিশ্বাস করি। ভালোবাসা দিয়ে সবকিছু জয় করা যায়।’
সালমান খান আর অক্ষয় কুমারের সঙ্গে টিভির পর্দায় শাহরুখ খানের কেমন টক্কর হবে? তার জবাবে শাহরুখ বলেন, ‘আমি সালমান আর অক্ষয়ের সঙ্গে প্রতিযোগিতা করতে যাচ্ছি না। তাঁদের আর আমাদের প্রোগ্রামের ধরনটা একদমই আলাদা।’
