
হার্শালি মালহোত্রা। বয়স মাত্র ছয় বছর। ‘বজরঙ্গী ভাইজান’ ছবিতে সালমান খানের সঙ্গে অনবদ্য অভিনয়ের কারণে দর্শকদের মন জয় করেছে হার্শালি।
এবারের ঈদে মুক্তি পেয়ে বক্স অফিসে ঝড় তুলেছে ‘বজরঙ্গী ভাইজান’। ভারতের বাজারে আয়ের দিক থেকেও পিকে ও ধুম থ্রির পরেই চলে এসেছে ছবিটি। কিন্তু কী কারণে ছবিটি দর্শকদের মন জয় করল? সালমান খান আর কারিনা কাপুরের রসায়ন নাকি ছবিতে দেখানো ছোট্ট শাহিদার অনবদ্য অভিনয়? কে এই শিশু শিল্পী?‘বজরঙ্গী ভাইজান’ ছবির চরিত্র বোবা মেয়ে মুন্নীর চরিত্রে অভিনয়ের জন্য শিশুশিল্পীর খোঁজ করছিলেন পরিচালক কবির খান। এমন একজন শিশু শিল্পীর প্রয়োজন ছিল যাকে সালমান খান, কারিনা কাপুর, নওয়াজউদ্দিন সিদ্দিকীদের সঙ্গে সেটে কাজ করতে হবে। পাঁচ হাজার শিশুশিল্পী এ ছবির জন্য অডিশন দিতে প্রস্তুত। কবির খান ও তার টিম পাঁচ হাজার শিশুশিল্পীর মধ্যে বেছে নিয়েছিলেন মুম্বাইয়ের হার্শালি মালহোত্রাকে। অবশ্য আগে থেকেই অভিনয়ের কিছুটা অভিজ্ঞতা ছিল হার্শালির আর চরিত্রের জন্য যে ধরনের শিশুশিল্পী পরিচালক খুঁজছিলেন; তার সঙ্গে মিলেও গেল সবকিছু। বজরঙ্গী ভাইজান ছবিতে কাজ করার আগে টিভি সিরিয়ালেও কাজ করেছে হার্শালি। ২০১৪ সালে ‘কবুল হ্যায়’, ‘লট আও তৃষা’র মতো সিরিয়ালে কাজ করেছে হার্শালি। ফেয়ার অ্যান্ড লাভলী, পিয়ার্স, এইচডিএফসি ব্যাংক, হরলিকসের বিজ্ঞাপনেও কাজ করেছে সে। এছাড়া, ‘সাবধান ইন্ডিয়া’ ও ‘যোধা আকবর’ ধারাবাহিকেও দেখা গেছে তাকে।ছবিতে হার্শালি অভিনয় করেছে বোবা এক পাকিস্তানি মেয়ে শাহিদার ভূমিকায়। ঘটনাচক্রে শাহিদা হারিয়ে ভারতে যায়। বাবা–মার দেওয়া শাহিদা নামের বোবা মেয়েটি সেখানে হয়ে যায় মুন্নী। বজরঙ্গী ভাইজান চরিত্রের সালমান খান তাকে পরিবারের কাছে পৌঁছে দেওয়ার জন্য পাড়ি দেয় পাকিস্তানে।ছবির পুরো ঘটনা জুড়ে হার্শালির দুর্দান্ত অভিনয় দর্শকদের মনে দাগ কেটেছে। হার্শালির এই অভিনয় দক্ষতার বিষয়টি নিয়ে ইউটিউবে সম্প্রতি একটি তিন মিনিটের ‘বিহাইন্ড দ্য সিন’ ভিডিও প্রকাশিত হয়েছে। এ ভিডিওতেও দেখা যায়— কি অসাধারণ দক্ষতাতেই না হার্শালি পরিচালক কবির খান আর অভিনেতা সালমানের মন জয় করে!বজরঙ্গী ভাইজান ছবির পুরো দলটিকে মাতিয়ে রেখেছিল হার্শালি। সবারই খুব পছন্দ হয়েছিল তাকে। হার্শালির অভিনয় সম্পর্কে পরিচালক কবির খান বলেন, ‘খুব দ্রুত শিখতে পারে সে। অবশ্য শুরুতে তাকে অভিনয় করাতে বেশ বেগ পেতে হয়েছে। সেটে মাত্র ছয় বছর বয়সী একটি মেয়েকে নিয়ে জটিল অভিনয় করানোটা খুব সহজ কাজ ছিল না। অ্যাকশন বললেই কেঁদে ফেলত সে। অবশ্য পরে সবকিছু ঠিক হয়ে গিয়েছিল।’হার্শালির জন্ম ২০০৯ সালে ৬ মার্চ মুম্বাইয়ে। সে এখন সেভেন স্কয়ার অ্যাকাডেমিতে দ্বিতীয় শ্রেণীতে পড়াশোনা করছে।হার্শালি যে অভিনয় করেছে, তাতে আরও অনেক নতুন ছবিতে তার ডাক আসবে এটাই স্বাভাবিক। ইতিমধ্যে অজয় দেবগনের একটি ছবির জন্য নাকি প্রস্তাবও পেয়েছে সে। তবে বিষয়টি এখনো নিশ্চিত করেনি তার পরিবার। কিন্তু ‘ফিতুর’ ও ‘প্রেম রতন ধন পাও’ ছবির জন্য প্রস্তাব পেয়ে তা ফিরিয়ে দেওয়ার কথা স্বীকার করেছে হার্শালির পরিবার।এই আগস্ট মাস থেকেই পরীক্ষা শুরু হচ্ছে হার্শালির। আপাতত পরীক্ষা নিয়েই ব্যস্ত সে।বজরঙ্গীর সালমান খান সম্পর্কে হার্শালির মন্তব্য হচ্ছে, ‘সালমান আঙ্কেলকে আমার খুব ভালো লাগে। আমি যখন শুনলাম আঙ্কেলের সঙ্গে অভিনয় করব, দুই দিন ধরে আমি নেচেছি।’ হার্শালিকেও মনে ধরেছে সালমান খানের। ছবি থেকে আয় বাদেও সালমানের কাছ থেকে দেড় কোটি রুপি পেয়ে গেছে হার্শালি। এমনকি পড়াশোনার খরচ চালানোর প্রতিশ্রুতিও সে পেয়েছে সালমান খানের কাছ থেকে। (এনডিটিভি, ইন্ডিয়ান এক্সপ্রেস)
বিহাইন্ড দ্য সিন ভিডিওটি দেখুন
