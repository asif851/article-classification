
জাতির জনক বঙ্গবন্ধু শেখ মুজিবুর রহমানের ‘অসমাপ্ত আত্মজীবনী’ অবলম্বনে গ্রাফিক নভেল ‘মুজিব-৩’ এসেছে অমর একুশে গ্রন্থমেলায়। বইটি প্রকাশ করেছে সেন্টার ফর রিসার্চ অ্যান্ড ইনফরমেশন (সিআরআই)। বইটির প্রকাশক বঙ্গবন্ধুর দৌহিত্র রাদওয়ান মুজিব সিদ্দিক ও বিদ্যুৎ, জ্বালানি, খনিজ সম্পদ প্রতিমন্ত্রী নসরুল হামিদ।
আজ রোববার বাংলা একাডেমি প্রাঙ্গণে সিআরআইয়ের স্টলে বইটির প্রকাশনা উৎসবে উপস্থিত ছিলেন সংস্কৃতিমন্ত্রী আসাদুজ্জামান নূর, বিদ্যুৎ প্রতিমন্ত্রী নসরুল হামিদ, পররাষ্ট্র প্রতিমন্ত্রী শাহরিয়ার আলম, সাংসদ নাহিম রাজ্জাক, নভেলটির গ্রাফিক শিল্পী সৈয়দ রাশাদ ইমাম তন্ময় প্রমুখ।
প্রকাশনা অনুষ্ঠানে নসরুল হামিদ বলেন, এই বইটির প্রুফ রিডিং থেকে শুরু করে সম্পাদনা করেছেন প্রধানমন্ত্রী শেখ হাসিনা। যেসব জায়গায় অসঙ্গতি ছিল, সেগুলো পরিবর্তন করতে বলেছেন। চিত্রণের যে জায়গাগুলোতে সমস্যা ছিল, সেগুলো চিহ্নিত করেছেন। তিনি বলেন, বঙ্গবন্ধুর আত্মজীবনীকে শিশুদের উপযোগী করে তোলার চেষ্টা থেকেই এই গ্রাফিক নভেল প্রকাশ করা হচ্ছে। এর আগে এ সিরিজের দুটি বই প্রকাশিত হয়েছে। আরও নয়টি খণ্ড প্রকাশিত হবে।শাহরিয়ার আলম বলেন, পররাষ্ট্র মন্ত্রণালয়ের অধীনে বিদেশে বাঙালি শিক্ষাপ্রতিষ্ঠানগুলোতে এই বইটি শিক্ষার্থীদের দেওয়ার ব্যবস্থা করা হয়েছে।
এক বার্তায় প্রকাশকের বক্তব্যে রাদওয়ান মুজিব সিদ্দিক বলেন, ‘ছোটবেলা থেকে মা-খালার কাছ থেকে নানার অনেক গল্প শুনতাম এবং অনেক প্রশ্ন করতাম। নানা কেমন ছিলেন, তিনি কী করতেন ইত্যাদি। দুঃখের বিষয়, মায়ের কাছ থেকে গল্প শুনে স্কুলে গিয়ে বন্ধুদের বলতাম। তারপর দেখতাম অনেকে স্কুলে নানার নামই শুনেনি। বিশেষ করে আমাদের টিচাররা বঙ্গবন্ধুর নাম শুনে খুব ঘাবড়ে যেতেন। আমাকে বঙ্গবন্ধুর কথা স্কুলে বলতে নিষেধ করতেন। বঙ্গবন্ধুর কথা স্কুলে বলতে হয় না। একদিন এক টিচার বলল, নানা নানা করো, তোমার নানা বঙ্গবন্ধু ছিলেন না, তিনি ছিলেন বঙ্গ শত্রু। এসব শুনে খুব খারাপ লাগত। মাকে বলতাম, তুমি নানার কথা বলো তাকে কেউ চিনে না। টিচাররা নানার কথা বললে ঘাবড়ে যায়। এসব কথা শুনে মা বলতেন, তোমার নানার অনেক ধৈর্য ছিল। ধৈর্য ধরে থাকো, একদিন না একদিন সত্য কথা বেরিয়ে আসবে। তারপর বড় হতে থাকলাম। নেলসন ম্যান্ডেলা, উইনস্টন চার্চিল, জওহরলাল নেহরু, নেতাজি সুবাস চন্দ্র বসু, মহাত্মা গান্ধীসহ বিশ্বের বড় নেতাদের কমিক পড়তাম। এসব পড়ে পড়ে ভাবতাম, একদিন না একদিন আমি নানাকে নিয়ে কমিক তৈরি করব। নতুন প্রজন্ম কমিক পড়ে সবকিছু জানতে পারবে।’ তিনি বলেন, ‘বঙ্গবন্ধুর হাতে লেখা নোটবুক পাওয়ার পর মা-খালার জন্য “অসমাপ্ত আত্মজীবনী” বের করা সত্যিই কঠিন ছিল। আমাদের জন্য বিষয়টি অন্য রকম ছিল। তাঁর লেখা হাতে পাওয়ার পর অনুভূতি বোঝাতে পারব না। তখন মনে হলো সত্যিই নানার সঙ্গে কথা বলছি। বই দুটি প্রকাশিত হওয়ার পর আমার মাথার ভেতর ঘুরপাক খাচ্ছিল। বঙ্গবন্ধু সম্পর্কে কমিক নভেল বের করলে তরুণ প্রজন্ম অনেক কিছু জানতে পারবে।’
বইটি পাওয়া যাচ্ছে বইমেলায় সিআরআইয়ের স্টলে। এ ছাড়া বইটি পাওয়া যাবে শাহবাগের পাঠক সমাবেশ, পান্থপথের মাদল, আজিজ সুপার মার্কেটের বিদিত, কাঁটাবনের কনকর্ড অ্যাম্পিরিয়ামের সংহতি, কাক, নিউমার্কেটের নিউ বুক সোসাইটি, চট্টগ্রামের বাতিঘর, খুলনার মৃত্তিকা ও রকমারি ডটকমে।
