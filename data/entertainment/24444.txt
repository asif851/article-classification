
বলিউড তারকা কুনাল খেমু ও সোহা আলী খানের সংসারে মেয়ে ইনায়া এসেছে গত ২৯ সেপ্টেম্বর। এত দিন মেয়ের কয়েকটি ছবি ইন্টারনেটে প্রকাশ করলেও তার মুখ দেখাননি। আজ মঙ্গলবার ভারতের জাতীয় শিশু দিবসের দিন সবাইকে একমাত্র সন্তানের মুখ দেখালেন কুনাল খেমু। সামাজিক যোগাযোগমাধ্যমে কুনাল মেয়ে ইনায়া নবমী খেমুর একটি ছবি প্রকাশ করে লিখেছেন, ‘আমার ছোট্ট সোনা আর পৃথিবীর সব প্রান্তের প্রতিটি শিশুকে জানাই শিশু দিবসের শুভেচ্ছা। তোমাদের পবিত্রতা আমাদের ভালো মানুষ হতে উৎসাহিত করুক।’
সোহা আলী খানের সঙ্গে কুনালের বিয়ে হয় ২০১৫ সালে। সোহার অন্তঃসত্ত্বা হওয়ার খবর এই দম্পতি ইনস্টাগ্রামের মাধ্যমেই জানান। সন্তান জন্মের আগে এক সাক্ষাৎকারে সোহা বলেন, ভাবি কারিনা কাপুর খানের কাছ থেকে নিজের যত্ন ও সন্তান দেখভালের ওপর অনেক পরামর্শ নিয়েছেন তিনি। অনেক পরামর্শ নেওয়ার পরও মেয়েকে হাসপাতাল থেকে বাড়ি নিয়ে আসার এক সপ্তাহ ছিল সোহা-কুনাল দম্পতির জন্য ‘ভয়ংকর’ অভিজ্ঞতার সময়। সোহার ভাষ্য, ‘আমি আর কুনাল আগে যৌথ পরিবারে থাকতাম। বিয়ের পর দুজন আলাদা বাসায় থাকতে শুরু করি। কিন্তু এখন তো আমাদের কাঁধে বাড়তি দায়িত্ব। যদিও আমার মা, বোন, ভাবি আর শ্বশুরবাড়ির সবাই প্রায়ই এসে দেখা করে যায়। কিন্তু মেয়ে আর সংসার একসঙ্গে সামলানো আমাদের জন্য আসলেই মুশকিল হয়ে উঠছে।’
তাছাড়া কুনাল-সোহার সংসারে আগে ‘বস’ ছিলেন সোহা। এখন মেয়ে ইনায়াই বস। কারণ, তার ঘুম থেকে ওঠা আর ঘুমানোর সময় হিসাব করেই এখন সারা দিনের পরিকল্পনা করতে হচ্ছে খেমু দম্পতিকে।
সোহার বড় ভাই সাইফের ছেলে তৈমুরের থেকে নয় মাসের ছোট ইনায়া। ইনায়ার জন্মের পর তৈমুরেরও লাভ হলো। পরিবারের মধ্যেই একজন খেলার সঙ্গী পেল ছোট নবাব। ফিল্মি বিট।
 
