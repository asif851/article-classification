
কিছুদিন আগে টুইটারে ভক্তদের সতর্ক করে বেশ কয়েকটি টুইট বার্তা লিখেছিলেন বলিউডের তারকা সালমান খান। সালমান তাঁর টুইটার অনুসারীদের সে সময় জানিয়েছিলেন, তাঁরা যেন বলিউডের অন্য কোনো তারকা সম্পর্কে কোনো ধরনের বিরূপ মন্তব্য না করেন। সম্প্রতি একই বিষয়ে খুদে ব্লগ সাইট টুইটারে বলিউডের ‘কিং খান’ শাহরুখও তাঁর ভক্ত অনুসারীদের কাছে এক টুইট বার্তা পাঠিয়ে তাঁদের সতর্ক করেছেন।শাহরুখ খান তাঁর টুইটে লিখেছেন, সামাজিক যোগাযোগে আপনারা নিজের মনের মাধুরী মিশিয়ে যা ইচ্ছা তাই লিখুন কিন্তু আমি আমার ভক্তদের অনুরোধ করে বলছি, তাঁরা যেন কখনোই কোনো তারকা বা অভিনয়শিল্পী সম্পর্কে বিরূপ মন্তব্য না করেন।শাহরুখ খান অবশ্য ভক্তদের শুধু সতর্কই করেছেন। কিন্তু সালমান খান তাঁর টুইটার অনুসারীদের কেবল সতর্ক করেই ক্ষান্ত হননি; সামাজিক যোগাযোগ মাধ্যমের ‘নোংরা’, ‘কুৎসিত’ ও ‘হীন’ ঝগড়ার কারণে তিনি এ মাধ্যম ছেড়ে যাওয়ারই হুমকি দিয়েছিলেন। ক্ষুব্ধ সালমান সে সময় তাঁর টুইটে লিখেছিলেন, এই সামাজিক যোগাযোগের মাধ্যমে আমি আর থাকব না। ব্যস খালাস, খতম। আমার সঙ্গে থাকতে চাইলে বা আমাকে রাখতে চাইলে ‘প্রেম মোহাব্বত সে’ থাকুন। নইলে আমি আর থাকছি না।বিভিন্ন বিরূপ মন্তব্য, ঝগড়া এবং সামাজিক যোগাযোগের নানা হয়রানি দেখে কয়েক বছর আগে টুইটার ছেড়ে একবার চলে গিয়েছিলেন শাহরুখ খান। অবশ্য পরে অভিনেত্রী দীপিকা পাডুকোণের অনুরোধে তাঁরই এক টুইটের জবাব দিয়ে আবারও টুইটারে ফিরে আসেন তিনি।ইদানীং সামাজিক যোগাযোগের মাধ্যমগুলোতে তারকাদের ব্যক্তিগত বিভিন্ন বিষয় নিয়ে বিরূপ মন্তব্য ও তাঁদের হেয় করার প্রবণতা বাড়ছে। ভিনেত্রী আনুশকা শর্মাকে কিছুদিন আগে সামাজিক যোগাযোগ মাধ্যমে হেয় করা হয়েছিল ভারতের সাবেক রাষ্ট্রপতি এ পি জে আবদুল কালামের নাম ভুল করায়। এই অভিনেত্রী গত জুলাই মাসে মিসাইলম্যান খ্যাত ভারতের সাবেক এই রাষ্ট্রপতির মৃত্যুর দুই দিন পর নাম লেখার ক্ষেত্রে ভুল করেছিলেন। যদিও অল্প কিছুক্ষণের মধ্যেই আনুশকা তাঁর সেই ভুল সংশোধন করে দুঃখ প্রকাশও করেছিলেন। কিন্তু বিষয়টি নিয়ে এরপরও সামাজিক যোগাযোগের মাধ্যমে শোরগোল উঠেছিল।এদিকে, অভিনেত্রী সোনমকেও দিনকয়েক আগে সামাজিক যোগাযোগের মাধ্যমে আক্রমণ করা হয়েছে।প্রসঙ্গত, সালমান, শাহরুখের মতো বলিউডের অভিনেত্রী সোনাক্ষী সিনহা এবং সোনমও কিছুদিন আগে অনলাইনে তারকাদের নানাভাবে আক্রমণ ও হেয় করার প্রতিবাদ করেছিলেন। প্রেস ট্রাস্ট অব ইন্ডিয়া। এনডিটিভি।
