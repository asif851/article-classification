
বাংলাদেশে এখনো মুক্তি পায়নি ‘মাই বাইসাইকেল’ ছবিটি। কিন্তু আন্তর্জাতিক অঙ্গনে বেশ কয়েকটি প্রদর্শনী হয়েছে ছবিটির। সম্প্রতি আরও একটি আন্তর্জাতিক উৎসবে ডাক পেয়েছে অং রাখাইন পরিচালিত পূর্ণদৈর্ঘ্য চলচ্চিত্র ‘মাই বাইসাইকেল’। এ বছরের ১৮তম ‘বেয়ার বোনস ইন্টারন্যাশনাল ফিল্ম অ্যান্ড মিউজিক ফেস্টিভ্যাল’-এ দেখানো হবে ছবিটি। আজ বুধবার রাত সাড়ে ১০টায় রয়েছে এর প্রদর্শনী।গতকাল মঙ্গলবার থেকে ২৩ এপ্রিল যুক্তরাষ্ট্রের ওকলাহোমা রাজ্যের মাসকোজি শহরে চলবে এ উৎসব। বিশ্বের প্রথম সারির ২০টি চলচ্চিত্র উৎসবের অন্যতম এ উৎসব। বিশ্বের বিভিন্ন প্রান্ত থেকে মেধাবী চলচ্চিত্র নির্মাতারা নিজেদের ছবি নিয়ে যোগ দেবেন এ উৎসবে। এর ‘ফরেন ল্যাঙ্গুয়েজ ফিচার’ বিভাগে প্রদর্শনের জন্য মনোনীত হয়েছে ‘মাই বাইসাইকেল’। শুধু তাই-ই নয়, এ উৎসবে ‘বোনহেড অ্যাওয়্যার্ড’ বিভাগে মনোনয়ন পেয়েছে ‘মাই বাইসাইকেল’। এ বিভাগে ছবিটিকে প্রতিযোগিতা করতে হয়েছে অস্ট্রেলিয়া, ভারত, ফ্রান্স এবং রাশিয়ার ৪টি চলচ্চিত্রের সঙ্গে।ক্ষুদ্র নৃগোষ্ঠীর প্রাত্যহিক জীবনসংগ্রাম নিয়ে অং রাখাইনের প্রথম ছবি ‘মাই বাইসাইকেল’। সরল চিত্রনাট্যে ছবিতে ক্ষুদ্র নৃগোষ্ঠীর নান্দনিক জীবন তুলে এনেছেন এই তরুণ নির্মাতা। এখন পর্যন্ত বেশ কয়েকটি বড় চলচ্চিত্র উৎসবে প্রদর্শনের জন্য মনোনীত হয়েছে ‘মাই বাইসাইকেল’। এগুলোর মধ্যে ‘সিলভার আকবুজাত এথনিক ফিল্ম ফেস্টিভ্যাল’-এ ছবিটি পেয়েছে শ্রেষ্ঠ চিত্রনাট্যের পুরস্কার।
প্রতিবছর এক মিলিয়ন ডলারের কম খরচে নির্মিত চলচ্চিত্র প্রদর্শন এবং সেগুলোকে সম্মাননা দেওয়া হয় বেয়ার বোনস আন্তর্জাতিক চলচ্চিত্র ও সংগীত উৎসবে। বাংলাদেশে সেন্সর ছাড়পত্রের জন্য ইতিমধ্যে জমা দেওয়া হয়েছে ‘মাই বাইসাইকেল’।
