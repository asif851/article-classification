
গত রোববার রাতে সামাজিক যোগাযোগমাধ্যম ফেসবুকে একটি স্ট্যাটাস দেন অভিনেতা চঞ্চল চৌধুরী। সেখানে লেখেন, ‘একটা মাস মিসির আলীর ভেতর ডুব দিয়ে থাকা। সর্বসাধনায় মিসির আলীতে মিশে থাকা। একটাই কারণ, দর্শক যেন আশাহত না হয়। আজ দেবী সিনেমার শুটিং শেষ করলাম।’ এমন ক্যাপশনের সঙ্গে জুড়ে দেন দাড়ি-গোঁফ কামানো নিজের একটি ছবি। পাঠকদের নিশ্চয়ই মনে আছে, মাস খানেক আগে কথাসাহিত্যিক হ‌ুমায়ূন আহমেদের ‘দেবী’ উপন্যাস অবলম্বনে একটি চলচ্চিত্রের কাজ শুরু হয়েছিল। যে চলচ্চিত্রে ‘মিসির আলী’ চরিত্রে অভিনয় করছেন চঞ্চল চৌধুরী। অনেক পাঠকের পছন্দের এই চরিত্রে চঞ্চলের অভিনয় কেমন হয়েছে, তা আপাতত জানার সুযোগ নেই। কারণ, সবে এই বড় পর্দার মিসির আলী শেষ করেছেন তাঁর অংশের শুটিং। চলচ্চিত্রটির শুটিং এখনো চলছে। তবে চঞ্চল জানালেন এমন চরিত্রে ঢোকার জন্য তাঁর প্রস্তুতির গল্প। ‘শুটিংয়ের আগে মহড়া তো নিয়মিতই হয়েছে। পাশাপাশি গেটআপ আনতে দাড়ি-গোঁফ কাটা বাদ দিয়েছিলাম অনেক দিন। ‘‘লুক’’-এ পরিবর্তন আনতে চুলগুলো পুরোপুরি সাদা করা হয়েছিল। যেমনটা পাকা চুল হয়।’ আপাতত এটুকুই বললেন। বাকিটুকুর জন্য অপেক্ষা করতে বললেন সিনেমার মুক্তি পর্যন্ত। ‘দেবী’ চলচ্চিত্রটি পরিচালনা করছেন অনম বিশ্বাস। সরকারি অনুদানে নির্মিতব্য এই সিনেমায় অভিনয়ের পাশাপাশি এর প্রযোজক জয়া আহসান। অভিনয় করছেন অনিমেষ আইচ, শবনম ফারিয়া, ইরেশ যাকের প্রমুখ।
