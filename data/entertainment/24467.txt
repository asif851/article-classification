
‘বলিউড বাদশাহ’ শাহরুখ খানের সাম্রাজ্যে হানা দিলেন দাবাং তারকা সালমান খান। তিনি পারিশ্রমিক ও খ্যাতির দৌড়ে শাহরুখকে পেছনে ফেলেছেন। ২০১৩ সালের ১ অক্টোবর থেকে ২০১৪ সালের ৩০ সেপ্টেম্বর পর্যন্ত সময়ের মধ্যে সবচেয়ে বেশি পারিশ্রমিক ও খ্যাতি অর্জন করে ফোর্বস ম্যাগাজিনের তালিকায় শীর্ষস্থান দখল করেছেন সালমান। গত বছর এই আসনটি শাহরুখের দখলে ছিল।
তালিকা তৈরির ক্ষেত্রে এক বছরে মোট আয়ের পাশাপাশি প্রিন্ট মিডিয়া, টেলিভিশন ও ইন্টারনেটে উপস্থিতির বিষয়টিকে বিবেচনায় নিয়েছে ফোর্বস ম্যাগাজিন। তালিকায় তারকাদের পাশাপাশি খেলোয়াড়, সাহিত্যিক, চলচ্চিত্রনির্মাতা, সংগীত পরিচালক, সংগীতশিল্পী ও কৌতুকশিল্পীদের নাম ঠাঁই পেয়েছে।এক বছরে সালমান মোট আয় করেছেন ২৪৪.৫০ কোটি রুপি। তালিকায় তাঁর পরেই আছে শাহেনশা তারকা অমিতাভ বচ্চনের নাম। তিনি মোট আয় করেছেন ১৯৬.৭৫ কোটি রুপি। শাহরুখের আয়ের পরিমাণ অমিতাভের চেয়ে বেশি হলেও পারিশ্রমিক ও খ্যাতির বিবেচনায় অমিতাভের পরে ঠাঁই পেয়েছে শাহরুখের নাম। শাহরুখের আয়ের পরিমাণ ২০২.৪০ কোটি রুপি।শাহরুখই প্রথম!১৪১.৮০ কোটি রুপি আয় করে চতুর্থ স্থান অর্জন করেছেন ভারতীয় ক্রিকেটার মহেন্দ্র সিং ধোনি। ১৭২ কোটি রুপি আয় করায় তালিকায় সেরা পাঁচে নিজের অবস্থান নিশ্চিত করতে পেরেছেন খিলাড়ি তারকা অক্ষয় কুমার। সম্প্রতি এক খবরে এ তথ্য জানিয়েছে ইন্ডিয়াটুডে ডটকম।চলতি বছরের অক্টোবরে মুক্তি পেয়েছে শাহরুখ খানের নতুন ছবি হ্যাপি নিউ ইয়ার। ছবিটির অভিনয় প্রস্তুতি, শুটিং, প্রচারণাসহ আরও নানা কাজে ব্যস্ততার কারণে ছোট কিংবা বড় পর্দায় খুব বেশি হাজির হতে পারেননি শাহরুখ। কেবল ইয়ঙ্গিস্তান ও ভূতনাথ রিটার্নস ছবিতে অতিথি চরিত্রে দেখা গেছে তাঁকে। অন্যদিকে কিক, জয় হো ছবির পাশাপাশি বিগ বস রিয়েলিটি শোয়ের উপস্থাপনার কল্যাণে বছরজুড়ে বিনোদন জগতে দাপিয়ে বেড়িয়েছেন সালমান। মূলত এসব কারণেই সালমানের কাছে হার মানতে হয়েছে শাহরুখকে।ফোর্বস ম্যাগাজিনের তালিকায় সেরা দশে ঠাঁই পেয়েছে কেবল একজন অভিনেত্রীর নাম। আর তিনি হলেন দীপিকা পাড়ুকোন। ৬৭.২০ কোটি রুপি আয় করে তালিকায় অষ্টম স্থান অর্জন করেছেন এই রাম-লীলা তারকা।
