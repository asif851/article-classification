
শিমূল ইউসুফ টেলিভিশন নাটকে অভিনয় করেছিলেন ২২ বছর আগে। ১৯৯১ সালে বিটিভিতে প্রচারিত হয়েছিল গ্রন্থিকগণ কহে নামের একটি ধারাবাহিক। এরপর দীর্ঘ বিরতি। এ সময় অভিনয় করেছেন মঞ্চনাটকে। আবার টিভি নাটকে কাজ করেছেন তিনি। নাটকের নাম ঘুমের দেশে ঘুম ভাঙাতে। ‘আমার ভাইয়ের রক্তে রাঙানো একুশে ফেব্রুয়ারী’ গানের সুরকার শহীদ আলতাফ মাহমুদের জীবন নিয়ে তৈরি হচ্ছে নাটকটি। লিখেছেন আনিসুল হক। পরিচালনা করছেন আশরাফী মিঠু।গত রোববার সন্ধ্যায় নাটকটির শুটিংয়ে অংশ নিয়েছেন শিমূল ইউসুফ। তাঁর অংশটির শুটিং হয়েছে এবিসি রেডিওতে। গতকাল সোমবার তিনি বলেন, ‘আমি কিন্তু অভিনয় করিনি। নাটকে আমার অংশটি ছিল একটি সাক্ষাৎকার। এখানে আমার অভিজ্ঞতার কথা বলেছি। এর মধ্যে ছিল আলতাফ ভাইয়ের কাছ থেকে গান শেখা, তাঁকে কাছ থেকে দেখা—এসবই তুলে ধরেছি।’আগামী বছর আন্তর্জাতিক মাতৃভাষা দিবসে প্রচারের জন্য তৈরি করা হচ্ছে নাটকটি।
