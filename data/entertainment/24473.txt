
বাংলা নাটকের ইতিহাসে এক অবিস্মরণীয় নাম বিনোদিনী দাসী। ১৮৬৩ সালে ভারতের কলকাতায় জন্মগ্রহণ করেন কিংবদন্তি এই অভিনেত্রী। মঞ্চে ৮০টি নাটকে ৯০টি চরিত্রে অভিনয় করা কিংবদন্তি এই অভিনেত্রীর শিল্পী জীবন নিয়ে ঢাকা থিয়েটার প্রযোজনায় নির্মিত হয় নাটক ‘বিনোদিনী’। এই নাটকটি তিন বছর পর আবারও মঞ্চস্থ হলো ঢাকার মঞ্চ নাটকের সূতিকাগার মহিলা সমিতির মঞ্চে।বাংলাদেশ গ্রুপ থিয়েটার ফেডারেশনের আয়োজনে রাজধানীর নাটক সরণি (বেইলী রোড) মহিলা সমিতির নবনির্মিত ভবনের চলছে মাসব্যাপী ‘ভাঙাগড়া নাট্যোৎসব’। এ নাট্যোৎসবেই আজ সন্ধ্যায় মহিলা সমিতির ‘নীলিমা ইব্রাহিম’ মিলনায়তনে মঞ্চস্থ হয় নাটকটি।বাংলাদেশ ও ভারতের দর্শকদের কাছে প্রশংসিত এই নাটকটি বিনোদিনী দাসীর আত্মজীবনী ‘আমার কথা ও আমার অভিনয় জীবন’ থেকে নির্মিত। এই নাটকটির নাট্যরূপ দিয়েছেন সাইমন জাকারিয়া এবং নির্দেশনা দিয়েছেন নাসির উদ্দীন ইউসুফ। ঢাকা থিয়েটারের ৩১তম প্রযোজনার এই একক অভিনয়ের নাটকটিতে অভিনয় করেছেন মঞ্চকুসুম শিমূল ইউসুফ।
