
ছবি মুক্তির আগেই দুটি সুখবর নিয়ে এল মোস্তফা সরয়ার ফারুকীর চলচ্চিত্র পিঁপড়াবিদ্যা। একটি এশিয়া প্যাসিফিক স্ক্রিন অ্যাওয়ার্ডের জন্য নির্বাচিত হওয়া, আরেকটি বুসান চলচ্চিত্র উৎসবে অংশ নেওয়া। গত বছর পরিচালক মোস্তফা সরয়ার ফারুকী টেলিভিশন ছবিটির জন্য এশিয়া প্যাসিফিক স্ক্রিন অ্যাওয়ার্ডে গ্র্যান্ড জুরি পুরস্কার জিতেছিলেন।অন্যদিকে ২ অক্টোবর শুরু হতে যাওয়া বুসান চলচিত্রের ‘উইন্ডোস অন এশিয়ান সিনেমা’ বিভাগের জন্য নির্বাচিত হয়েছে পিঁপড়াবিদ্যা। এই বিভাগে গত এক বছরের মধ্যে নির্মিত গুরুত্বপূর্ণ এশীয় ছবিগুলো দেখানো হয়ে থাকে। উৎসবে যোগ দেওয়ার জন্য মোস্তফা সরয়ার ফারুকী ৫ অক্টোবর বুসান যাচ্ছেন। ইমপ্রেস টেলিফিল্ম প্রযোজিত এই ছবিটি মুক্তি পাবে আগামী ২৪ অক্টোবর।  
