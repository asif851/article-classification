
মায়ানগর মুম্বাইতে যেন গত রোববার এক টুকরো বাংলাদেশ উড়ে এল সীমান্ত পেরিয়ে। নির্মাতা তানভীর মোকাম্মেলের ডানায় ভর করে সীমান্তরেখা সীমান্তরেখা পার করল ভারত-বাংলাদেশের। দুই দেশের ছবি যেন মিলেমিশে এক হয়ে জলছবি।
গোদরেজ ইন্ডিয়া কালচারাল ল্যাব আয়োজন করে ‘মিউজিয়াম অব মেমরিজ: রিমেম্বারিং পার্টিশন’ শীর্ষক এক অনুষ্ঠানের। তিন দিনব্যাপী এই অনুষ্ঠানের মাধ্যমে ফিরে দেখা হয় ৭০ বছর আগের দেশভাগের সেই যন্ত্রণার কথা। ছোট এক সংগ্রহশালায় সাজিয়ে তোলা হয় দেশভাগের সময়কার নানা টুকরো টুকরো স্মৃতি। দুই দেশের মধ্যে রাজনৈতিক সীমারেখা গড়ে তোলার সময় কারও ঠাকুরদা বা কারও ঠাকুরমা বুকে আঁকড়ে কিছু স্মৃতি নিয়ে দেশ ছেড়েছিলেন, সেসব সামগ্রী দিয়ে যত্নভরে সাজিয়ে তোলা হয় এই সংগ্রহশালাটি।
অনুষ্ঠানের তৃতীয় দিনে বাংলাদেশের খ্যাতিমান চিত্রনির্মাতা তানভীর মোকাম্মেলের দেশভাগের ওপর আসন্ন তথ্যচিত্র সীমান্তরেখার প্রদর্শনের আয়োজন করা হয়। যদিও ছবিটির কাজ এখনো সম্পূর্ণ হয়নি। সীমান্তরেখার মাধ্যমে উঠে আসে ভারত-বাংলাদেশ বিভাজনের সময় দুই দেশের মানুষের চরম যন্ত্রণার কথা। দুই দেশের মানুষ এখন কেমন আছে? দেশভাগের পর এতগুলো বছর কেটে গেছে, আজও দুই দেশের মানুষের দুচোখ বেয়ে নেমে আসে জলের ধারা। কারওবা গলায় শোনা যায় চাপা আর্তনাদ। দেশ পারাপারের সময় কিশোরী ফেলানীর শরীর গুলিতে ঝাঁঝরা করে দেয় বিএসএফ। এখনো তার মা-বাবা বিচারের অপেক্ষায় পথ চেয়ে বসে আছেন। প্রাণের ভয়ে জীবনের শেষ সম্বলটুকু সঙ্গী করে একখণ্ড কাপড় অঙ্গে জড়িয়ে পূর্ব বাংলা থেকে লাখো মানুষ এপারে চলে আসে। আজ তারা মাথার ওপর এক টুকরো ছাদ হয়তো পেয়েছে। কিন্তু ৭০ বছরের আগের সংগ্রাম আজও তাদের শেষ হয়নি।
এই রকম টুকরো টুকরো নানা ছিন্নভিন্ন ঘটনা উঠে এসেছিল সীমান্তরেখার মাধ্যমে। এদিন শুধু বাঙালি নয়, ঠাসা অডিটরিয়ামে ছিল পাঞ্জাবি, গুজরাটি, সিন্ধি, মারাঠিসহ ভিন্ন ভাষাভাষীর মানুষ। তবু সীমান্তরেখাকে বুঝে ওঠার জন্য ভাষা তাদের অন্তরায় হয়নি। সীমান্তরেখার হাহাকার ছড়িয়ে পড়ে গোটা অডিটরিয়ামে।
 
