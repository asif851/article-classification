
১৩ এপ্রিল ভোরে মালয়েশিয়া থেকে ঢাকায় ফিরেছেন আরিফিন শুভ। ঢাকা অ্যাটাক ছবির কিছু দৃশ্যের শুটিং করেছেন সেখানে। ফেরার পর যোগাযোগ হলো। ২২ এপ্রিল মুক্তি পাচ্ছে তাঁর নতুন ছবি মুসাফির। পরিচালনা করেছেন আশিকুর রহমান। এই ছবি নিয়ে কথা হবে শুভর সঙ্গে।১৭ এপ্রিল দুপুরে এলেন হোটেল সোনারগাঁওয়ে। শুরুতেই ফটোশুট। কথা আর বলা হলো না, কারণ ফটোশুট শেষে জরুরি কাজে ছুটতে হলো তাঁকে। যাওয়ার আগে বললেন, ‘সন্ধ্যায় গুলশানে থাকব। আশপাশে কোথাও বসে আলাপ সেরে নেব।’সন্ধ্যায় কথা হবে শুভর সঙ্গে, গুলশানের এক রেস্তোরাঁয়। শুভ এলেন নির্ধারিত সময়ের ১৫ মিনিট পর। টি-শার্ট আর জিনস, পায়ে কেডস। তাঁকে দেখে ব্যস্ত হলেন অনেকেই। শুভ সবার সঙ্গে শুভেচ্ছা বিনিময় করলেন।বললেন, ‘জিম থেকে এলাম। প্রতিদিন জিমে যাই। শুধু অভিনয় করলে হবে না, শরীরটাকেও তো ঠিক রাখতে হবে।’এখানে প্রায়ই আসেন? ‘জায়গাটা নিরিবিলি। জিম শেষ করে এখানে আসি। দ্রুত কিছু খেয়ে আবার বেরিয়ে যাই।’ বললেন শুভ।কথা হচ্ছে শুভর সঙ্গে। হঠাৎ পাশ থেকে ডাক। রেস্তোরাঁর কোনার একটা টেবিলে বসে আড্ডা দিচ্ছেন অভিনয়শিল্পী তানজিকা, সোনিয়া হোসেন আর তাঁদের বন্ধুরা। সবাই শুভর পরিচিত। ছবির কাজের ব্যস্ততার কারণে শুভ এখন আর আগের মতো সবার সঙ্গে আড্ডা দিতে পারেন না। কিছুক্ষণ তাঁদের সঙ্গে গল্প করলেন। পরে বললেন, ‘একসময় আমাদের দারুণ আড্ডা হতো। এখন সবার সঙ্গে দেখা করতে পারি না। তাই সুযোগটা মিস করলাম না।’আবার আড্ডা। ২০১৫ সালের ১০ এপ্রিল মুক্তি পেয়েছিল শুভর ছুঁয়ে দিলে মন ছবিটি। শিহাব শাহীন পরিচালিত এই ছবির জন্য শুভ এবার মেরিল-প্রথম আলো তারকা জরিপে জনপ্রিয় এবং সমালোচক দুই বিভাগে মনোনয়ন পেয়েছেন।ঠিক এক বছর পর আবার শুভর নতুন ছবি। মুসাফির নিয়ে শুভ বললেন, ‘অ্যাকশনে ভরপুর। স্টাইলিশ অ্যাকশন। এ রকম অ্যাকশন এ দেশের ছবিতে আগে দেখা যায়নি। আশা করছি দর্শকদের ভালো লাগবে।’শুটিংয়ের অভিজ্ঞতা থেকে শুভ বললেন, ‘সেদিন ছিল শুক্রবার। আমরা মতিঝিলে শুটিং করছি। তেমন ভিড় নেই। মুখোশ পরে রাস্তায় গোলাগুলি করছি। অনেকে ভেবেছিলেন আমরা বুঝি ব্যাংকে ডাকাতি করছি। তবে কয়েক মুহূর্ত পর সবাই বুঝতে পারেন আমরা শুটিং করছি। মতিঝিলের ওই দৃশ্যগুলো পর্দায় দেখে দর্শক হয়তো ভাববেন আমরা যুক্তরাষ্ট্রের ম্যানহাটনে শুটিং করেছি।’মুসাফির ছবিটি একজন তরুণের গল্প। সে প্রতিশোধপরায়ণ। একটা ঘটনা বদলে দেয় তাকে।এই ছবির গানগুলোর কথা আলাদাভাবে উল্লেখ করেন শুভ। তাঁর মতে, ‘মুসাফির ছবিতে তাহসান অসাধারণ একটি গান গেয়েছেন। এমনটা তাহসানের কণ্ঠে আগে শোনা যায়নি। এ ছাড়া কোনাল, ইমরান ও বেলাল খানের গানগুলো ভালো লাগবে।’শুভর শুরুটা র্যা ম্প মডেলিং দিয়ে। এরপর টিভি নাটক আর বিজ্ঞাপনচিত্রে অভিনয়। কয়েক বছর হলো শুভর ধ্যান-জ্ঞান-পরিকল্পনা সবকিছুই চলচ্চিত্র ঘিরে। শুভর প্রথম ছবি জাগো। কিন্তু আলোচনায় আসেন অগ্নি ছবি মুক্তির পর। আর ছুঁয়ে দিলে মন চলচ্চিত্রে শুভকে মজবুত অবস্থান তৈরি করে দেয়। এই ছবির পর শুভর ব্যস্ততা বেড়ে যায় কয়েক গুণ। পরিচালক আর প্রযোজকেরা তাঁকে নিয়ে ভাবতে শুরু করেন। শুভর হাতে আসে বড় বাজেটের কয়েকটি ছবি।সম্প্রতি শুভ শেষ করেছেন মৃত্যুপুরি ছবির কাজ। এখন দীপঙ্কর দীপনের ঢাকা অ্যাটাক ছবির কাজ করছেন। মে মাস থেকে শুরু করবেন জাকির হোসেন রাজুর প্রেমী ও প্রেমী। এরপর টাইগার মিডিয়া ও জাজ মাল্টিমিডিয়ার আরও দুটি ছবির কাজ করবেন। এদিকে মে মাসে মুক্তি পাবে শুভর আরেকটি ছবি। অনন্য মামুন পরিচালিত এই ছবির নাম অস্তিত্ব। এই ছবিতে শুভর বিপরীতে অভিনয় করেছেন জনপ্রিয় তারকা তিশা। শুভ বললেন, অস্তিত্ব ছবির গল্প খুবই আকর্ষণীয়। পরিচালকও চেষ্টা করেছেন অন্য রকম একটি ছবি উপহার দেওয়ার।আড্ডা শেষ করতে হবে। নতুন একটি ছবির ব্যাপারে আলোচনার জন্য পরিচালকের সঙ্গে বসবেন। পরিচালক অপেক্ষা করছেন। যাওয়ার আগে বললেন, এ বছরটা দৌড়ের ওপর আছি। যে কয়টা ছবির কাজ হাতে আছে, তাতে পুরো বছর কেটে যাবে।জানালেন, সামনে তাঁর কিছু চমক আছে। তবে এ ব্যাপারে আর কিছু বলতে চাননি। এরপর দ্রুত বেরিয়ে যান রেস্তোরাঁ থেকে।
