
এবারের গোল্ডেন গ্লোব অ্যাওয়ার্ডের কথা মনে আছে নিশ্চয়ই। হলিউড তারকা সিলভেস্টার স্ট্যালনের তিন কন্যা কিন্তু এবারের ‘মিস গোল্ডেন গ্লোব’ ছিলেন। মানে ওই অনুষ্ঠানে পুরস্কার অতিথিদের হাতে তুলে দেওয়ার দায়িত্বটা তাঁদের ছিল। এমন সন্তানদের বাবা হয়ে তো গর্বিত হবেনই স্ট্যালন।
মেজ মেয়ে সিস্টিন রোজ স্ট্যালন যেমন ফ্যাশন জগতে মডেল হিসেবে সুনাম কুড়িয়েছে, তেমন পড়ালেখাতেও কম যান না। সদ্যই নটর ডেম হাইস্কুল থেকে পাস করলেন ১৮ বছর বয়সী স্ট্যালন-কন্যা। বাবার বুক তো গর্বে আরও ফুলেফেঁপে উঠেছে।
স্ট্যালন পরিবারের সবাই মিলে উদ্‌যাপন করেছেন সিস্টিনের হাইস্কুল গ্র্যাজুয়েট হওয়া। ৭০ বছর বয়সী কিংবদন্তি গর্বিত ‘রকি’ বাবা ইনস্টাগ্রামে লিখেছেন, ‘আমাদের সিস্টিন গ্র্যাজুয়েট! দারুণ এই তরুণীকে অভিবাদন!’
বড় মেয়ে সোফিয়া রোজ স্ট্যালন (২০) পড়ছেন ইউনিভার্সিটি অব সাউদার্ন ক্যালিফোর্নিয়াতে। আর ছোট মেয়ে স্কারলেট রোজ স্ট্যালন (১৫) এখনো স্কুলের গণ্ডি পার করেনি। পিপল।
