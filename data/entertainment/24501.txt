
ভৌতিক এক ছবির মূল চরিত্রে অভিনয় করতে যাচ্ছেন মুমতাহিনা টয়া। আছর নামের ওই টেলিছবির শুটিংয়ে দল বেঁধে তাঁকে যেতে হচ্ছে আইসল্যান্ড। সেখানে থেকে শুটিং করতে হবে টানা ১৪ দিন।‘লাক্স-চ্যানেল আই সুপারস্টার’ প্রতিযোগিতায় অংশ নেওয়ার মধ্য দিয়ে টেলিভিশন নাটক ও মডেলিংয়ে নাম লেখান টয়া। মমতাজের কণ্ঠে ‘বন্ধু তুই লোকাল বাস’ গানের ভিডিওটি দিয়ে দর্শকদের নজর কাড়েন তিনি। এবার তাঁকে নিতে হচ্ছে একটু বড় দায়িত্ব। অভিনয় করতে হচ্ছে ব্যতিক্রম এক টেলিছবিতে। এ ছবি প্রসঙ্গে গত বুধবার সকালে টয়া বলেন, ‘এবারই প্রথম এ রকম ছবিতে কাজ করতে যাচ্ছি। সে জন্য প্রস্তুতি নিতে হচ্ছে।’আছর ছবিতে টয়াকে দেখা যাবে মানসিক ভারসাম্য হারানো একটি মেয়ের চরিত্রে, যে নিজের পরিবারের সদস্যদের একের পর এক মেরে ফেলে। বাস্তব জগতে ফিরে দেখবে, তার পরিবারের কেউ বেঁচে নেই। ৯০ মিনিট দৈর্ঘ্যের এ সিনেমার পরিচালক মুজাক্কের আদি। টয়ার বিপরীতে এতে অভিনয় করবেন আরজু।
