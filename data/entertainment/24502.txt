
পৃথিবীর সবচেয়ে জনপ্রিয় ও সফল সুপারহিরোদের একজন। মাকড়সার মতো বেয়ে বেয়ে উঁচু দালানে উঠে যেতে পারে অনায়াসে। দূর থেকে জাল ছুড়ে মেরে শত্রুদের বন্দী করে অনন্য দক্ষতায়। চারপাশের মানুষকে মুক্ত করে নানা বিপদ থেকে। অতিমানবীয় ক্ষমতাধর এই স্পাইডারম্যান চরিত্রের স্রষ্টা মারভেল কমিকস।হলিউডের বনেদি প্রযোজনা প্রতিষ্ঠান মারভেল সিনেমাটিক ইউনিভার্স নিয়ে এসেছে মাকড়সা-মানবকে নিয়ে নির্মিত নতুন ছবি স্পাইডারম্যান: হোমকামিং। প্রধান চরিত্রের রূপায়ণ করেছেন ক্যাপ্টেন আমেরিকা: সিভিল ওয়ার-এ অতিমানব হিসেবে অভিষেক হওয়া ব্রিটিশ অভিনেতা টম হল্যান্ড। তিনি নতুন ছবিটির উদ্বোধনী প্রদর্শনীতে এসেছিলেন মাকড়সা-মানবের সেই চেনা পোশাকেই। বললেন, ‘নিজেকে নিয়ে ভাবছি। সব জায়গার শিশুদের আদর্শ হওয়ার দায়দায়িত্ব তো অনেক। স্পাইডারম্যান চরিত্রটার মাহাত্ম্য এখানেই: বেশি ক্ষমতা মানে বড় দায়িত্ব।’জন ওয়াটসের পরিচালনায় ছবিটিতে আরও আছেন আয়রন ম্যান-খ্যাত তারকা রবার্ট ডাউনি জুনিয়র, ম্যারিসা টোমেই, জেন্ডায়া, মাইকেল কিটন, টনি রেভোলরি প্রমুখ। যুক্তরাষ্ট্র, বাংলাদেশ, ভারতসহ বিশ্বের বিভিন্ন দেশে আজ শুক্রবার মুক্তি পাচ্ছে ১৭ কোটি ৫০ লাখ মার্কিন ডলারের এই চলচ্চিত্র। ঢাকার দুই মাল্টিপ্লেক্স—স্টার সিনেপ্লেক্স ও ব্লকবাস্টার সিনেমাসে এ ছবি দেখা যাবে।এবারের ছবিতে স্পাইডারম্যানকে শত্রু মোকাবিলার চেয়ে ছেলেমানুষি নানা কাজে কিছুটা বেশি সময় কাটাতে দেখা যাবে। পিটার পার্কার চরিত্রে মিশে তিনি ফিরে যাবেন ছাত্রজীবনে, যেখানে তাঁকে মিডটাউন স্কুল অব সায়েন্স অ্যান্ড টেকনোলজির রসায়নের ক্লাসে অংশ নিতে হবে।২১ বছর বয়সী হল্যান্ড বললেন, স্পাইডারম্যান আর পিটার পার্কারকে যাতে একই মানুষ মনে না হয়, তিনি সেই চেষ্টায় মগ্ন ছিলেন। পিটারকে কেবল স্পাইডারম্যান হলেই আত্মবিশ্বাসী মনে হয়।হলিউডের জগতে এখন চলছে সুপারহিরোদের জয়জয়কার। ওয়ান্ডার উইম্যান ছবিটি সম্প্রতি ভালো ব্যবসা করেছে। আয়ের দিক থেকে ছাড়িয়ে গেছে আগের সব সুপারহিরোদের রেকর্ড। সুপারহিরোদের এই লড়াইয়ে স্পাইডারম্যান কতটা বাজিমাত করতে পারেন, সেটাই এখন দেখার বিষয়। সূত্র: রয়টার্স ও ইউএসএ টুডে
 
