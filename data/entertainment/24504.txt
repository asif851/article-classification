
গত বছর প্রিন্স মাহমুদের কথা ও সুরে প্রকাশিত হয়েছিল মিশ্র গানের অ্যালবাম ‘অপরাজিতা’। বছর খানেক ব্যবধানে এবার ঈদ সামনে রেখে প্রকাশিত হচ্ছে প্রিন্স মাহমুদের আরেকটি মিশ্র গানের অ্যালবাম ‘নিমন্ত্রণ’।আগামী সোমবার অ্যালবামটি বাজারে আসবে। ‘নিমন্ত্রণ’ অ্যালবামের মুক্তি উপলক্ষে রাজধানীর বেইলি রোডের একটি রেস্টুরেন্টে প্রকাশনা অনুষ্ঠানেরও আয়োজন করা হয়েছে। এতে অ্যালবামের শিল্পী-কলাকুশলী ও শুভাকাঙ্ক্ষীরা উপস্থিত থাকবেন বলে জানান প্রিন্স মাহমুদ।অসংখ্য জনপ্রিয় গানের গীতিকার ও সুরকার প্রিন্স মাহমুদ। তাঁর লেখা ও সুরের গান এ দেশের অনেক শিল্পীকে অন্যরকম একটা উচ্চতায় নিয়ে গেছে। ১৯৯৫ সালে ‘শক্তি’ অ্যালবামের মধ্য দিয়ে মিশ্র গানের অ্যালবাম প্রকাশ শুরু করেন তিনি।‘নিমন্ত্রণ’ অ্যালবামের সবগুলো গানের রেকর্ডিং করা হয়েছে প্রিন্স মাহমুদের নিজস্ব স্টুডিও শক্তিতে।‘নিমন্ত্রণ’-এর শিল্পীদের মধ্যে রয়েছেন বাপ্পা মজুমদার, তাহসান, ন্যান্সি, মাহাদী, এলিটা, তপু, ডি রকস্টারখ্যাত শুভ ও পলাশ এবং নবাগত অরণ্য ও শুকলা। অ্যালবামের নয়টি গানে কণ্ঠ দিয়েছেন তাঁরা। এতে একটি দেশের গানও রয়েছে আর দেশাত্মবোধক গানটিতে কণ্ঠ দিয়েছেন ন্যান্সি।‘নিমন্ত্রণ’ অ্যালবাম প্রসঙ্গে প্রিন্স মাহমুদ বলেন, ‘আমার অ্যালবামের সবগুলো গানই সফট মেলোডিয়াস। গানে কথা ও সুরে প্রাধান্য থাকে বেশি। শ্রোতারা যাতে একনাগাড়ে শুনতে পারেন, সেই চিন্তা করেই গানগুলো তৈরি করে থাকি।’
 
দেশের গান প্রসঙ্গে প্রিন্স মাহমুদ আরও বলেন, ‘একজন সংস্কৃতিকর্মী হিসেবে দায়িত্ববোধ থেকে দেশের গান করতে হয়। কিন্তু চাইলেই তো আর সব সময় দেশের গান করা সম্ভব হয় না। দেশের গানের ক্ষেত্রে অনেক বেশি চিন্তা-ভাবনা করতে হয়। এবার সবকিছু মিলে যাওয়ায় দেশের গানটি তৈরি করে ফেললাম। ন্যান্সিও অসাধারণ গেয়েছে গানটি। আমার বিশ্বাস, গানটি দর্শক হূদয়ে স্থান করে নেবে।’
 
‘নিমন্ত্রণ’ প্রসঙ্গে প্রিন্স মাহমুদ বলেন, ‘অ্যালবামের নামের মাধ্যমে বর্তমান প্রজন্মকে কথা ও সুরের গান শোনার আমন্ত্রণ জানালাম।’
 
উল্লেখ্য, গত বছর প্রিন্স মাহমুদের কথা ও সুরে প্রকাশিত মিশ্র অ্যালবাম ‘অপরাজিতা’য় ন্যান্সি ও তপুর গাওয়া ‘ভুবনডাঙার হাসি’ গানটি বেশ শ্রোতাপ্রিয়তা পায়।
 
প্রিন্স মাহমুদের কথা ও সুরে এখন পর্যন্ত ৪০টির মতো মিশ্র অ্যালবাম প্রকাশিত হয়েছে। এর মধ্যে উল্লেখযোগ্য মিশ্র অ্যালবামগুলো হচ্ছে ‘শক্তি’, ‘ক্ষমা’, ‘শেষ দেখা’, ‘এখনো দু চোখে বন্যা’, ‘দেয়াল’, ‘পিয়ানো’, ‘বারোমাস’, ‘দেশে ভালোবাসা নাই’, ‘যন্ত্রণা’ ও ‘নির্বাচিতা’।
 
