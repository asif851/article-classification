
এবারের ঈদে ঢাকাসহ সারা দেশের বিভিন্ন প্রেক্ষাগৃহে মুক্তি পেয়েছে শাকিব খান অভিনীত চলচ্চিত্র ‘মাই নেম ইজ খান’। বদিউল আলম খোকন পরিচালিত এ ছবিটিতে শাকিবের বিপরীতে অভিনয় করেছেন অপু বিশ্বাস। বড় বাজেটের ছবিটি সারা দেশে বেশ ভালোই ব্যবসায়িক সফলতা পেয়েছে বলে জানিয়েছেন শাকিব। ব্যবসায়িক সাফল্যের কারণেই ‘মাই নেম ইজ খান’ ছবির সিক্যুয়েল নির্মাণের সিদ্ধান্ত নেওয়া হয়েছে।শাকিব খান জানিয়েছেন, এবারের ঈদের সবচেয়ে লক্ষণীয় দিকটি হচ্ছে চলচ্চিত্রের দিকে বাংলাদেশি দর্শকদের আগ্রহ, যা কয়েক বছর আগেও ছিল না। এতে করে ব্যবসায়িকভাবে সাফল্য পাচ্ছে ছবিগুলো। আর তাই প্রযোজকেরা ছবিতে বিনিয়োগ করতে আগ্রহী হচ্ছেন।তিনি বলেন, ‘মাই নেম ইজ খান’ ছবির গল্প দর্শকদের গ্রহণ করার বিষয়টির পাশাপাশি ব্যবসায়িক সাফল্যের কারণেও ছবিটির সিক্যুয়েল নির্মাণের ব্যাপারে আগ্রহী হয়েছেন প্রযোজকেরা। এটা চলচ্চিত্রের জন্য ইতিবাচক। খুব শিগগির ছবিটির শুটিংসহ অন্য সবকিছু চূড়ান্ত করা হবে বলেও জানিয়েছেন শাকিব।এদিকে শাকিব খান এখন মালেক আফসারী পরিচালিত ‘ফুল অ্যান্ড ফাইনাল’ ছবির শুটিং নিয়ে ব্যস্ত আছেন। এ ছবিতে শাকিবের সঙ্গে জুটি হয়েছেন নবাগত ববি। তাঁরা দুজন একসঙ্গে পাওয়ার এনার্জি ড্রিংকসের একটি বিজ্ঞাপনচিত্রেও জুটি হয়ে কাজ করেছেন।
