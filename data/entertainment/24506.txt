
‘যা দেখছি, তা কি সত্যি? নাকি এত দিন যা জেনে এসেছি, সেটাই মিথ্যা!’ লারা ক্রফট: টুম রেইডার-এর শুটিং করতে এসে যেন এক নতুন জগতের সঙ্গে পরিচয় হয় অ্যাঞ্জেলিনা জোলির; যে জগৎটা সম্পর্কে তেমন ধারণাই ছিল না সেদিনের ২৬ বছর বয়সী জোলির। এক দিকে কী বিলাসবহুল জীবন মানুষের, অন্যদিকে কী নিদারুণ অভাব। একমুঠো খাবারের জন্য হাহাকার!সেদিন থেকেই কম্বোডিয়ার সঙ্গে যেন নাড়ির সম্পর্কে বাঁধা পড়েছেন। জোলির প্রথম সন্তান ম্যাডক্সকে কম্বোডিয়া থেকেই দত্তক নিয়েছিলেন, যাকে তিনি ভালোবাসেন নিজের চেয়ে বেশি। কম্বোডিয়ার নাগরিকত্বও নিয়েছেন। দক্ষিণ-পূর্ব এশিয়ার দেশটির সঙ্গে জোলির সম্পর্কটা আরও একধাপ এগোল। আগামী ৪ ডিসেম্বর শুরু হতে যাওয়া কম্বোডিয়ার আন্তর্জাতিক চলচ্চিত্র উৎসবের সভাপতির দায়িত্ব নিয়েছেন এই অভিনেত্রী-পরিচালক।৩৪টি ভিন্ন দেশের ১৩০টির বেশি ছবি দেখানো হবে এ উৎসবে—যেটি কম্বোডিয়ার চলচ্চিত্রশিল্পকে পুনর্জন্ম দেবে বলে আয়োজকদের আশা। আর জোলি বলছেন, কম্বোডিয়ার ঋদ্ধ ইতিহাস, সুদীর্ঘ সংস্কৃতি আর প্রতিভাবান মানুষেরা বাকি পৃথিবীকে অনেক কিছুই দিতে পারে। পিপল।
