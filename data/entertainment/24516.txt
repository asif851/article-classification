
সালমান খান ও ক্যাটরিনা কাইফ অভিনীত ‘টাইগার জিন্দা হ্যায়’ ছবি মুক্তি পেয়েছে গত শুক্রবার। মুক্তির প্রথম দিন আলী আব্বাস জাফর পরিচালিত এই ছবি বক্স অফিসে গর্জে ওঠে। তবে ‘যত গর্জে তত বর্ষে না’ প্রবাদকে ভুল প্রমাণ করে ঠিকই এগিয়ে যাচ্ছে টাইগার। সালমানের নতুন ছবিটি বক্স অফিসে শুরু করেছে আয়ের বর্ষণ। গতকাল রোববার ছিল ‘টাইগার জিন্দা হ্যায়’ মুক্তির তৃতীয় দিন। মাত্র তিন দিনেই ছবিটি ঢুকে পড়েছে ১০০ কোটির ক্লাবে।
বছরজুড়ে বলিউডের বড় বাজেটের কোনো ছবিই দর্শকদের তেমন সন্তুষ্ট করতে পারেনি। একমাত্র ছবি ‘বাহুবলী দ্য কনক্লুশন’ দর্শকদের মধ্যে ভীষণ সাড়া ফেলে। কিন্তু সেটিও মূলত দক্ষিণের ছবি, বলিউডের নয়। কেবল হিন্দিতে ডাবিং করা। শাহরুখ খানের ‘যব হ্যারি মেট সেজাল’, সালমান খানের ‘টিউবলাইট’ও বক্স অফিসে আশার আলো দেখাতে পারেনি। তবে বছরের মাঝামাঝি ‘টিউবলাইট’ দিয়ে আলো ছড়াতে না পারলেও সালমান কিন্তু বছরের শেষে এসে ঠিকই খেল দেখালেন। একেই বুঝি বলে, ‘ওস্তাদের মার শেষ রাতে’।  বলিউডের বাণিজ্য বিশ্লেষক তরণ আদর্শ তাঁর টুইটার অ্যাকাউন্টে জানান, ‘টাইগার জিন্দা হ্যায়’ ছবির আয়ের অঙ্ক ক্রমেই বাড়ছে। ভারতসহ বিশ্বজুড়ে ভালো ব্যবসা করছে এই ছবি। ইতিমধ্যে ছবিটি কেবল ভারতেই ১০০ কোটি রুপির বেশি আয় করেছে। আর সোমবার বড়দিনে নিঃসন্দেহে বিশাল অঙ্কের অর্থ যোগ হবে এই ছবির বক্স অফিস সংগ্রহে।
এদিকে ২৭ ডিসেম্বর সালমান খানের জন্মদিন। জন্মদিনে ভক্তরা আর ‘ভাইজান’কে কী উপহার দেবেন? তার আগেই তো তিনি এমন সুপারহিট এক ছবি দর্শকদের উপহার দিয়ে বসে আছেন। বিশ্বজুড়ে ৫ হাজার ৭০০ পর্দায় মুক্তি পাওয়া ‘টাইগার জিন্দা হ্যায়’ ছবির নির্মাতারা জানান, এই ছবির প্রযোজনায় ব্যয় হয়েছে ১৩০ কোটি আর প্রচারণায় ২০ কোটি রুপি। ছবিটি তৈরি হয়েছে দেড় শ কোটি রুপির বাজেটে। যশরাজ ফিল্মস প্রযোজিত এই চলচ্চিত্র ‘এক থা টাইগার’ ছবির সিক্যুয়েল। টুইটার
