
রানী মুখার্জি মা হয়েছেন ২০১৫ সালের ডিসেম্বরে। তাঁর মেয়ে আদিরার বয়স এখন এক বছরের বেশি, অথচ এখনো রানীর ভক্তরা তার মুখখানা দেখতে পেলেন না। এর আগে বলিউড তারকা ঐশ্বরিয়া রাই বচ্চন-অভিষেক বচ্চন দম্পতি, অজয় দেবগন-কাজল জুটি, শহিদ কাপুরসহ অনেক তারকাই গণমাধ্যমের কাছ থেকে সন্তানকে অনেক দিন লুকিয়ে রেখেছিলেন। তবে, রানী কেন এখনো তাঁর সন্তানের মুখ দেখাচ্ছেন না—এ বিষয় নিয়ে সম্প্রতি একটি সাক্ষাৎকারে কথা বলেছেন।
রানীর স্বামী জনপ্রিয় চলচ্চিত্র নির্মাতা আদিত্য চোপড়া। গণমাধ্যমের সামনে খুব একটা আসেন না তিনি। তাঁর এই অন্তর্মুখী স্বভাবকে শ্রদ্ধা করেন রানী। এ অভিনেত্রীর ভাষ্য, ‘আমি সামাজিক যোগাযোগমাধ্যমে নেই। আমি সামাজিক যোগাযোগমাধ্যমে আমার মেয়ের ছবিও তাই প্রকাশ করি না। কারণ, আমার স্বামী একজন অন্তর্মুখী স্বভাবের মানুষ। আর আমি তাঁর এ বিষয়টিকে শ্রদ্ধা করি। আবার আমার ভক্তরা যখন আমাকে নতুন ছবি প্রকাশ করার অনুরোধ করেন, তখন তাঁদের “না” বলতেও ভালো লাগে না।’ ফিল্মি বিট।
