
মাত্র চার দিন আগেই মুক্তি পেল কারিনা কাপুর খানের ছবি ‘ভিরে দি ওয়েডিং’ ছবির ট্রেলার। ছবিটি কারিনার জন্য খুব বিশেষ। কারণ ছবিতে চুক্তিবদ্ধ হওয়ার সময়ও তিনি অন্তঃসত্ত্বা হননি। কিন্তু শুটিং শুরুর কিছুদিন আগে জানতে পারেন, তিনি মা হতে চলেছেন। একমাত্র সন্তান তৈমুরের জন্মের পর এই ছবির মাধ্যমেই নতুন করে বড়পর্দায় হাজির হচ্ছেন। কিন্তু বহু আকাঙ্ক্ষিত এই ছবির ট্রেলার সবার প্রশংসা পায়নি। বরং অভিযোগের তির ছুটে আসছে নতুন এই ছবির দিকে। অজস্র অশালীন শব্দ আর শ্রুতিকটু বাক্য থাকায় ট্রেলারটি ভালোভাবে নিচ্ছেন না অনেকেই।
‘ভিরে দি ওয়েডিং’ মূলত চার বান্ধবীর একসঙ্গে থাকার গল্প। এক বান্ধবীর বিয়েকে ঘিরে নানা ঘটনা ছবির মোড় ঘুরিয়ে দেয়। শশাঙ্ক ঘোষ পরিচালিত এই ছবিতে অভিনয় করেছেন কারিনা কাপুর খান, সোনম কাপুর, স্বরা ভাস্কর ও শিখা তালসানিয়া। ২ মিনিট ৫০ সেকেন্ডের এক ট্রেলারে এই চার নায়িকা যে পরিমাণ ‘মুখ খারাপ’ করেছেন, পুরো ছবিতে না জানি কী আছে—এই কথাও ভাবছেন অনেকে।
ভারতের চলচ্চিত্র সেন্সর বোর্ডের সাবেক প্রধান পেহলাজ নিহালানি ছবি থেকে অতিরিক্ত দৃশ্য কর্তনের জন্য সমালোচিত ছিলেন। তাঁর ‘রক্ষণশীলতা’য় একসময় অতিষ্ঠ হয়ে উঠেছিল বলিউড। কিন্তু তাই বলে কি তাঁরা এমন ‘প্রগতি’ চেয়েছিলেন? এই ছবির অতি-আধুনিকতা এখন অন্য রক্ষণশীলদের গাত্রদাহের কারণ। চলচ্চিত্র সেন্সর বোর্ডের বর্তমান প্রধান প্রসূন জোশি অনেক ছাড় দেন। কিন্তু অশালীন শব্দ ব্যবহারের ক্ষেত্রে তিনি খুব কড়া। এরপরও কীভাবে এই ছবি সেন্সর ছাড়পত্র পেয়েছে, সেই প্রশ্ন উঁকি দিচ্ছে অনেকের মনে।
ভারতের ক্ষমতাসীন দল বিজেপির একজন মুখপাত্র বলেন, ‘জানি না, ভারতের কোন শ্রেণির মেয়েরা এই ভাষায় কথা বলে। তাদের উদ্দেশ্য কী? আমি এই বিষয় নিয়ে বেশি মন্তব্য করতে চাই না। কিন্তু সোনম আর কারিনার মতো শিল্পীর মুখে এমন সংলাপ কখনোই উৎসাহিত করব না। তাঁদের বিশাল এক ভক্তগোষ্ঠী আছে। তাঁরা কী সেই ভক্তদের সামনে এমন উদাহরণ প্রতিষ্ঠা করতে চান?’
কারিনা বা সোনম এখন পর্যন্ত এ বিষয়ে কোনো মন্তব্য করেননি। তবে তাঁদের সহশিল্পী স্বরা ভাস্কর তো আর চুপ করে থাকার মানুষ নন। তিনি বলেছেন, ‘আমরা ছবির মাধ্যমে বাস্তবকে ফুটিয়ে তুলতে চেয়েছি। শহরে তরুণ ছেলেমেয়েরা বন্ধুদের সঙ্গে যেভাবে কথা বলেন, আমরা তেমনটাই দেখিয়েছি। এখানে কোনো বিশেষ বার্তা দেওয়ার চেষ্টা ছিল না।’
‘ভিরে দি ওয়েডিং’ ছবি মুক্তি পাবে ১ জুন। এটি যৌথভাবে প্রযোজনা করেছেন একতা কাপুর ও সোনমের ছোট বোন রিয়া কাপুর। বলিউড হাঙ্গামা
