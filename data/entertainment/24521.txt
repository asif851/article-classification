
ঈদের বিশেষ নাটক ‘লাভ ম্যারেজ’-এ জুঁই চরিত্রে অভিনয় করলেন ছোটপর্দার জনপ্রিয় অভিনেত্রী সীমানা। নাটকটি রচনা করেছেন বৃন্দাবন দাস ও পরিচালনা করেছেন দীপু হাজরা।নাটকটি প্রসঙ্গে সীমানা বলেন, ‘গল্পটি অনেক চমত্কার। অনেক মজা পেয়েছি। রাতের অন্ধকারে বাইসাইকেলে ভাগার দৃশ্যে অভিনয় করতে হবে জেনে খুব ভয় পেয়েছিলাম। কারণ, আমি বাইসাইকেলে উঠতে এত ভয় পাই যে পরিচালক দীপু ভাইকে কিছুটা বলেছিলাম। কিন্তু তাঁর যে কথা সেই কাজ। অতঃপর উঠলাম সাইকেলে। প্রথমে ভয়ে চিত্কার করে উঠলেও ধীরে ধীরে ভয় কেটে যায়। আশা করছি, নাটকটি দেখে দর্শক অনেক মজা পাবে।’সীমানা ছাড়া ‘লাভ ম্যারেজ’ নাটকে আরও অভিনয় করেছেন চঞ্চল চৌধুরী, শাহনাজ খুশি, মাসুদ রানা মিঠু, মায়া ঘোষ, মুরাদ খান, আপেল, আশরাফ রবি, সানজানা আফরিন মৌসহ আরও অনেকে। আসছে ঈদুল আজহায় একুশে টেলিভিশনে নাটকটি প্রচারিত হবে।
