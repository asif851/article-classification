
এই মুহূর্তে বলিউডের অভিনেত্রী দীপিকা পাড়ুকোন আছেন সুদূর কানাডায় হলিউডের ‘এক্স এক্স এক্স: দ্য রিটার্ন অব জ্যান্ডার কেজ’ ছবির শুটিংয়ে। আর রণবীর ছিলেন ভারতে। ছিলেন, কিন্তু তিনিও এখন কানাডায়। ১৪ ফেব্রুয়ারি ভালোবাসা দিবস। এই বিশেষ দিনে দীপিকার কাছ থেকে দূরে থাকতে চাননি রণবীর। কিন্তু দীপিকা যে সুদূর কানাডায়! অগত্যা প্রেমিকার পাশে থাকতে হাতের সব কাজ শিকেয় তুলে রণবীর সিংই উড়াল দিয়েছেন কানাডায়।
এবারের ফিল্মফেয়ার পুরস্কারের আসরেই বিষয়টি স্পষ্ট হয়ে গিয়েছিল। রণবীর সিং ও দীপিকা পাড়ুকোনের প্রেমকে দুজনের পরিবারই স্বীকৃতি দিয়েছে। ফিল্মফেয়ারের আসরে রণবীর ও দীপিকা দুজনের মা-বাবাই পাশাপাশিই বসেছিলেন। পুরস্কার নেওয়ার আগেও তাঁরা উভয়েই আশীর্বাদ নিয়েছেন সবার কাছ থেকে। পুরস্কার ঘোষণার সময়ও দুজন যখন পরস্পরকে আলিঙ্গন করেছেন, টিভির পর্দাজুড়ে সে সময় তাঁদের ক্যামেরায় ধরেছেন আলোকচিত্রী। সে সময়েই সবাই টের পেয়েছেন দুজনের সম্পর্ক।‘রাম-লীলা’ ছবিতে জুটি বেঁধে অভিনয় করতে গিয়ে দারুণ সখ্য গড়ে ওঠে দীপিকা পাড়ুকোন ও রণবীর সিংয়ের মধ্যে। একসঙ্গে ঘুরে বেড়ানোর পাশাপাশি বিভিন্ন সামাজিক অনুষ্ঠানেও সে সময় ঘন ঘন দেখা গেছে এ জুটিকে। এরই পরিপ্রেক্ষিতে তাঁদের প্রেম নিয়ে জোর গুঞ্জন ছড়ায় বলিউডে।কিছুদিন আগে রণবীর স্বীকারও করেছেন যে তাঁর জীবনে বিশেষ স্থান দখল করে আছেন দীপিকা।মিড-ডে। ইন্দো-এশিয়ান নিউজ।
