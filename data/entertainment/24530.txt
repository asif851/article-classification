
শুরু হচ্ছে রিয়াজ ও মাহি অভিনীত ‘কৃষ্ণপক্ষ’ চলচ্চিত্রের শুটিং। কাল শনিবার উত্তরার ‘হৈচৈ’ শুটিংবাড়িতে সকাল থেকেই ছবিটির শুটিংয়ে অংশ নেবেন রিয়াজ ও মাহিসহ ছবির অন্য শিল্পীরা। শুটিং চলবে টানা চার দিন। ‘কৃষ্ণপক্ষ’ ছবির মাধ্যমে প্রথমবারের মতো জুটি হয়ে অভিনয় করতে যাচ্ছেন রিয়াজ ও মাহি। প্রথম আলোর সঙ্গে আলাপে তেমনটাই জানালেন ছবিটির সঙ্গে সংশ্লিষ্ট একজন।
‘কৃষ্ণপক্ষ’ ছবিটি কিংবদন্তি কথাসাহিত্যিক হ‌ুমায়ূন আহমেদের ‘কৃষ্ণপক্ষ’ উপন্যাস অবলম্বনে নির্মিত হচ্ছে। আর তাই শুটিং শুরুর আগে গতকাল বৃহস্পতিবার পরিচালকসহ ছবির একটি বড় ইউনিট নুহাশপল্লীতে হ‌ুমায়ূন আহমেদের কবর জিয়ারত করতে যান।‘কৃষ্ণপক্ষ’ ছবির পরিচালক হ‌ুমায়ূন আহমেদ পত্নী মেহের আফরোজ শাওন। হ‌ুমায়ূন আহমেদের গল্পে এর আগে তিনি অনেকগুলো নাটক পরিচালনা করেন। এবারই প্রথম সিনেমা পরিচালনা করতে যাচ্ছেন তিনি। আর এই ছবিতে তাঁর পরিচালনায় প্রথমবারের মতো অভিনয় করবেন হালের জনপ্রিয় নায়িকা মাহি। তিনি বলেন, ‘আমার এখনকার ধ্যানজ্ঞান সবই ‘কৃষ্ণপক্ষ’ ছবির অরু চরিত্রটি নিয়ে। চেষ্টা করব, শাওন ম্যাডাম যেভাবে ভেবেছেন সেভাবেই কাজটি করার।’ছবির চুক্তিবদ্ধ হওয়ার পর মাহি বলেছিলেন, ‘আমি কোনো দিন ভাবিনি, হ‌ুমায়ূন আহমেদের গল্পের নায়িকা হব। অল্প সময়ের অভিনয়জীবনে এটা আমার অন্যতম অর্জনও বলতে পারেন। ব্যাপারটা আমার কাছে স্বপ্নের মতো লাগছে।’এদিকে ‘কৃষ্ণপক্ষ’ ছবির মাধ্যমে হ‌ুমায়ূন আহমেদকে শ্রদ্ধা জানানো হবে বলে জানান শাওন জানান। বললেন, ‘হ‌ুমায়ূন আহমেদ যে ধরনের সিনেমা বানাতেন, সেই ব্যাপারটাকে মাথায় রেখে কাজটি করা হবে।’ইমপ্রেস টেলিফিল্মের সঙ্গে ‘কৃষ্ণপক্ষ’ ছবিটি যৌথভাবে প্রযোজনা করছেন শাওন। ছবির নাম ঘোষণার পর শাওন তাঁর ফেসবুক অ্যাকাউন্টে লেখেন, ‘সিনেমা বানানোর স্বপ্ন অনেক দিনের। স্বপ্নপূরণের তারিখটা হ‌ুমায়ূন আহমেদের জন্মদিনে হতে যাচ্ছে। যদিও হাতে সময় খুব অল্প। তবুও আশা রাখি এই দুঃসাহসিক কাজে পাশে পাওয়া প্রিয় মানুষগুলোকে নিয়ে কাজটা ভালোভাবে শেষ করতে পারব’।রিয়াজ ও মাহি ছাড়াও ‘কৃষ্ণপক্ষ’ ছবির অন্য অভিনয়শিল্পীদের মধ্যে আছেন তানিয়া আহমেদ, মৌটুসী বিশ্বাস, আজাদ আবুল কালাম, কায়েস আহমেদ, ফারুক আহমেদ প্রমুখ। আসছে ১৩ নভেম্বর হ‌ুমায়ূন আহমেদের জন্মদিনে ‘কৃষ্ণপক্ষ’ সিনেমাটি মুক্তি পাবে বলে নির্মাতার পক্ষ থেকে জানানো হয়।
