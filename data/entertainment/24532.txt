
লিনকিন পার্ক ব্যান্ডের গায়ক চেস্টার চার্লস বেনিংটন আত্মহত্যা করেছেন । এক খবরে এমনটাই জানিয়েছে সংবাদ সংস্থা ইউকে মিরর।
জানা গেছে, বৃহস্পতিবার স্থানীয় সকাল নয়টার কিছুক্ষণ আগে ক্যালিফোর্নিয়ায় নিজের বাসা থেকে তাঁর মরদেহ উদ্ধার করা হয়। লিনকিন পার্ক মার্কিন যুক্তরাষ্ট্রের ক্যালিফোর্নিয়া রাজ্যের লস অ্যাঞ্জেলেস শহরে অবস্থিত রক ব্যান্ড। জনপ্রিয় গানের দলটি এই মুহূর্তে তাদের নতুন অ্যালবাম ওয়ান মোর লাইট নিয়ে বিশ্বভ্রমনের মাঝামাঝি ছিল। চেস্টার বেনিংটন পরিচিতি লাভ করেন ২০০০ সালে লিনকিন পার্কের প্রথম অ্যালবাম হাইব্রিড থিওরিতে ভোকাল হিসেবে গান গাওয়ার মাধ্যমে। ব্যান্ডের এই অ্যালবামটি বাণিজ্যিকভাবে ব্যাপক সফলতা পায়। লিনকিন পার্কের পরবর্তী স্টুডিও অ্যালবামগুলো হলো মীটিওরা (২০০৩), মিনিটস্‌ টু মিডনাইট(২০০৭), এ থাউজ্যান্ড সানস (২০১০) এবং লিভিং থিংস্ (২০১২)।বেনিংটন সাইড প্রজেক্ট হিসেবে ২০০৫ সালে তার নিজের ব্যান্ড 'ডেড বাই সানরাইজ' গড়ে তোলেন। এই ব্যান্ডের প্রথম অ্যালবাম 'আউট অব অ্যাশেজ' ২০০৯ সালের অক্টোবরের ১৩ তারিখে প্রকাশ পায়। বেনিংটনকে "শ্রেষ্ঠ ১০০ হেভি মেটাল ভোকালিস্ট"-এর তালিকায় স্থান দেয় হিট প্যারাডার।চেস্টার চার্লস্‌ বেনিংটন ১৯৭৬ সালের ২০ মার্চ জন্মগ্রহণ করেন। তিনি একাধারে একজন গায়ক, গান লেখক এবং অভিনেতা ছিলেন। তবে তিনি দ্রুত পরিচিত লাভ করেন লিনকিন পার্কের সহযোগী গান লেখক ও ভোকাল হিসেবে।
