
কিংবদন্তি কথাসাহিত্যিক হুমায়ূন আহমেদের গল্পে নুহাশ চলচ্চিত্রের ব্যানারে নির্মিত হয়েছিল পয়লা বৈশাখের নাটক ‘এই বৈশাখে’। তাও প্রায় দেড় যুগ আগে। নাটকটিতে অভিনয় করেছিলেন মাহফুজ আহমেদ ও অপি করিম। এবারের পয়লা বৈশাখে একই শিরোনামে নাটকটি পুনর্নির্মাণ করছেন হুমায়ূন আহমেদের সহধর্মিনী মেহের আফরোজ শাওন।‘এই বৈশাখে’ নাটকটি প্রচার করবে চ্যানেল আই। গত রোববার ঢাকার নিকেতনের একটি বাড়িতে নাটকটির শুটিং শুরু হয়। নাটকটি নির্মাণ প্রসঙ্গে শুটিংবাড়িতে কথা হয় শাওনের সঙ্গে। কথা প্রসঙ্গে তিনি বললেন, ‘বিশেষ দিবসে আমি নাটক নির্মাণ করে থাকি। এবারের নাটকটিও তারই ধারাবাহিকতা বলা যায়। পয়লা বৈশাখের নাটকটির সিদ্ধান্ত হুট করেই নেওয়া। গত বছরের পয়লা বৈশাখে একটি প্রেমের গল্প নিয়ে কাজ করেছি। নতুন কোনো গল্প না পাওয়াতে একটা সময় হুমায়ূন আহমেদের গল্পটা মনে পড়ে। এটাও কিন্তু একটা মিষ্টি প্রেমের গল্প।’নতুন করে পুরোনো নাটক নির্মাণের ক্ষেত্রে কোনো চ্যালেঞ্জ আছে কী না জানতে চাইলে শাওন বলেন, ‘প্রায় দেড় যুগ আগে ‘‘এই বৈশাখে’’ নাটকটির পেছনে কাজ করেছিলেন একদল তরুণ। নাটকটির টাইটেলে লেখা ছিল, পরিচালনায় নুহাশ চলচ্চিত্র। হুমায়ূন আহমেদ নাটকটি নিজে বানাননি। চ্যালেঞ্জটা হবে তখনই যখন ‘এইসব দিনরাত্রি’ কিংবা ‘কোথাও কেউ নেই’ এর মতো নাটক দ্বিতীয়বার বানানোর সময়। আরেকটা কথা হচ্ছে, হুমায়ূন আহমেদ যেভাবে নাটক বানিয়েছেন, আমি যদি সেভাবেই নির্মাণ করি, তাহলে সেটা আর নতুন করে বানানোর দরকার কী?’শাওন এও বলেন, ‘ওই সময় অনেক সীমাবদ্ধতা ছিল। এখন অনেক প্রযুক্তি আসছে। আমি যদি ওই সীমাবদ্ধতাটুকু থেকে বের হয়ে এসে নতুনভাবে রূপদান করতে পারি তাহলে অসুবিধা কোথায়! তবে আমরা যারা হুমায়ূন আহমেদের সঙ্গে কাজ করেছি তারা কিছুটা হলেও তাঁর কাজের ধরন সম্পর্কে জানি। চেষ্টা করলেও তাঁর স্টাইল থেকে বের হতে পারব না।’শাওনের পরিচালনায় নির্মিত এই বৈশাখে নাটকে অভিনয় করছেন কাজী আসিফ, মিম, মুনমুন আহমেদ, জুয়েল রানাসহ আরও অনেকে।
