
বাংলা বর্ষ ১৪২২ বিদায় এবং নববর্ষ ১৪২৩ উদ্‌যাপন উপলক্ষে বাংলাদেশ জাতীয় জাদুঘর তিন দিনব্যাপী লোকজ মেলা, পিঠা উৎসব ও লোকসংগীতানুষ্ঠান আয়োজন করেছে। আজ বিকেলে লোকজ মেলা এবং পিঠা উৎসব আনুষ্ঠানিকভাবে উদ্বোধন করেন বাংলাদেশ জাতীয় জাদুঘর বোর্ড অব ট্রাস্টিজের সভাপতি এম আজিজুর রহমান। অনুষ্ঠানমালার অংশ হিসেবে বিকাল চারটায় আয়োজন করা হয় লোকসংগীতানুষ্ঠান। জনপ্রিয় শিল্পীরা অনুষ্ঠানে সংগীত পরিবেশন করেন।জাদুঘর প্রাঙ্গণে মেলায় পাট, বেত, বাঁশ, মাটির তৈরি লোকজ হস্তশিল্প প্রদর্শন করা হয়। হস্তশিল্পের পাশাপাশি ঐতিহ্যবাহী হাতে তৈরি নানা রকম পিঠা প্রদর্শন করা হয়। মেলা চলবে ২ বৈশাখ পর্যন্ত। বাংলা নববর্ষ উদ্‌যাপনের অংশ হিসেবে শিশু–কিশোরদের বিনোদনের জন্য জাদুঘর প্রধান মিলনায়তনে এবং সোহরাওয়ার্দী উদ্যানের স্বাধীনতা জাদুঘরে ১ বৈশাখ বিনা টিকিটে বেলা ১১টায় মোরশেদুল ইসলাম পরিচালিত ‘অনীল বাগচীর একদিন’ এবং বেলা তিনটায় হুমায়ূন আহমেদের ‘আগুনের পরশমণি’ প্রদর্শিত হবে।
