
বলিউড অভিনেতা সালমান খান তাঁর দয়ালু অবতার নিয়ে এবার হাজির হয়েছেন চলচ্চিত্র পরিবেশকদের সামনে। এবারের ঈদের ছবি টিউবলাইট সালমানের গত ৫ বছরের ছবিগুলোর মধ্য সবচেয়ে কম আয় করেছে। তাই লোকসানের মুখে পড়েছেন এ ছবির পরিবেশকেরা। বিষয়টি ব্যথিত করেছে সাল্লুকে। সালমান সিদ্ধান্ত নিয়েছেন, তিনি চলচ্চিত্র পরিবেশকদের ক্ষতি পুষিয়ে দেবেন। তাঁদের দেবেন ৫৫ কোটি রুপি ক্ষতিপূরণ।
সালমান খান ও তাঁর বাবা সেলিম খানের সঙ্গে গতকাল রোববার বৈঠক করেন ভারতের বিভিন্ন রাজ্যের পরিবেশকেরা। সেখানে টিউবলাইট-এর ব্যবসা নিয়ে কথা বলেন তাঁরা। তবে বৈঠকে শেষ সিদ্ধান্ত কী হলো, তা কোনো পক্ষ এখনো পুরোপুরি প্রকাশ করেনি। একটি সূত্র জানিয়েছে, বৈঠকে ক্ষতিপূরণের বিষয়েই কথা হয়েছে বেশি। এক পরিবেশক জানান, সাধারণত সালমান খানের ছবি মুক্তি পেলে তা ৩ দিনের মধ্যেই ১০০ কোটি রুপির কোটা ছাড়িয়ে যায়। কিন্তু সেই মাইলফলক ছুঁতে টিউবলাইট-কে এক সপ্তাহ বক্স অফিসে রীতিমতো সংগ্রাম করতে হয়েছে। ওই পরিবেশক বলেন, ‘টিউবলাইট ফ্লপ হওয়ায় সবচেয়ে বেশি ক্ষতির মুখে পড়েছে ভারতের প্রত্যন্ত অঞ্চলের ছোট প্রেক্ষাগৃহগুলো। অঞ্চলপ্রতি ১ কোটি রুপির মতো ক্ষতি হয়েছে পরিবেশকদের। তাই সব মিলিয়ে সেই ক্ষতি পুষিয়ে দিতে চাইলে ৪০ থেকে ৫০ কোটি রুপি খরচ করতে হবে সালমান খানকে।’ সূত্র: বলিউড লাইফ।
 
