
এখন পর্যন্ত একাধিকবার সম্পর্ক ভাঙা-গড়ার খেলায় মেতেছেন জাস্টিন বিবার ও সেলেনা গোমেজ। বিভিন্ন জায়গায় একসঙ্গে দেখা যাওয়ার পর গত মার্চ মাসের শেষের দিকে এই জুটির পুনর্মিলনের খবর চাউর হয়েছিল। সম্প্রতি সেলেনাকে একটি আংটি উপহার দিয়েছেন বিবার। এর পরিপ্রেক্ষিতে তাঁদের বাগদানের খবরও রটেছে। শুধু তা-ই নয়, সেলেনার পরিবারের সদস্যদের ধারণা, পাগলাটে কোনো কাণ্ড ঘটাতে যাচ্ছেন সেলেনা। তিনি বিবারের সঙ্গে পালিয়ে যেতে পারেন বলেও মনে করছেন তাঁরা।এ প্রসঙ্গে ঘনিষ্ঠ সূত্রের বরাতে হলিউড লাইফ জানিয়েছে, আবার একে অন্যের জীবনে ফিরেছেন বিবার-সেলেনা। সম্প্রতি প্রিয়তমাকে একটি আংটি উপহার দিয়েছেন বিবার। এর পরপরই তাঁদের বাগদানের খবর রটলেও আসলে সেটি বাগদানের আংটি ছিল না। তবে এটা নিশ্চিত যে, এবার প্রেম নিয়ে অনেক বেশি সিরিয়াস সেলেনা। তাঁর পরিবারের সদস্যরা তো রীতিমতো শঙ্কার মধ্যে রয়েছেন সেলেনাকে নিয়ে। তাঁদের ধারণা, সেলেনা উল্টাপাল্টা কিছু করে বসবেন। তিনি বিবারের সঙ্গে পালিয়ে যেতে পারেন বলেও মনে করছেন তাঁরা।গত বেশ কিছুদিন ধরেই বিবার-সেলেনার পুনর্মিলনের আভাস পাওয়া যাচ্ছে। কয়েক সপ্তাহ আগে টেক্সাসে শপিং করতে দেখা যায় তাঁদের। একটি রেস্তরাঁয় একসঙ্গে নাশতাও করেন তাঁরা। শুধু তা-ই নয়, দুই ঘণ্টা সময় ধরে নাচের তালিমও নেয় এই জুটি।
এ ছাড়া, সম্প্রতি ফটো ও ভিডিও শেয়ারিং ওয়েবসাইট ইনস্টাগ্রামে ২১ বছর বয়সী সেলেনার একটি ছবি পোস্ট করেন ২০ বছর বয়সী বিবার। ছবির ক্যাপশনে সেলেনাকে উদ্দেশ করে বিবার লিখেছেন, ‘পৃথিবীর সবচেয়ে চমত্কার রাজকন্যা’।

   

