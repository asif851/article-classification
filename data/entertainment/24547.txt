
সবচেয়ে বেশিসংখ্যকবার অস্কার মনোনয়ন পেয়েই কি ডোনাল্ড ট্রাম্পের চক্ষুশূল হয়ে গেলেন মেরিল স্ট্রিপ? মেরিল ভক্তের মনে এমন প্রশ্ন আসতেই পারে। তাই বলে মার্কিন প্রেসিডেন্ট হয়ে হলিউড তারকার পেছনে লাগা কি মানায়? হুম, তা হতে পারে। এই ‘ফ্লোরেন্স ফোস্টার জেনকিনস’ তারকা একজন সমাজকর্মীও তো বটে। আর তাঁর সম্পর্কেই কিনা ট্রাম্প ‘অতি মূল্যায়িত’ লিখে টুইট করেছিলেন। গত মাসে গোল্ডেন গ্লোব পুরস্কার অনুষ্ঠানে রাজনৈতিক কথাবার্তা বলে এভাবে ফেঁসে যান মেরিল। যাই হোক, তিনি এত দিন চুপচাপ থাকলেও এবার মুখ খুলেছেন। শনিবার রাতে হিউম্যান রাইটস ক্যাম্পেইন গ্রেটার নিউইয়র্ক গালা অনুষ্ঠানে অংশ নিয়ে বক্তৃতা দেওয়ার সময় ট্রাম্পের টুইটের জবাব দেন তিনি। মেরিল বলেন, ‘হ্যাঁ, আমি সবচেয়ে বেশি মূল্যায়িত, অতি সজ্জিত এবং এখন অতি অবমূল্যায়িত অভিনেত্রী, যে কিনা নিজ প্রজন্মের ফুটবল খেলা পছন্দ করে।’ তিনি এরপর বলেন, ‘আর এ কারণেই আপনারা এখানে আমাকে নিমন্ত্রণ করেছেন, তাই না?’ মনে হচ্ছে, সত্যিই তিনি ট্রাম্পের সঙ্গে ‘ফুটবল’ খেলছেন! অনুষ্ঠানে মেরিল স্ট্রিপকে তাঁর দীর্ঘ অভিনয়যাত্রা ও সমকামীদের পক্ষে কাজ করার জন্য সম্মানিত করা হয়। এন্টারটেইনমেন্ট টুনাইট
