
কোনো কিছু ছাঁটতে বা ছেঁটে দেওয়ার জন্য জুড়ি নেই কাঁচির। তা সে বাগানের এলোমেলোভাবে বেড়ে ওঠা গাছের পাতাই হোক কিংবা সেলুলয়েড। অন্তত সেন্সর বোর্ডের কাঁচি চলচ্চিত্রের ‘আপত্তিকর’ অংশ নির্দয়ভাবেই ছাঁটে। সম্প্রতি ‘অনাবশ্যক দীর্ঘ’ এই যুক্তি দেখিয়ে ভারতের সেন্সর বোর্ড দেশটির চলচ্চিত্র দর্শকদের জন্য প্রদর্শন উপযোগী করতে জেমস বন্ড সিরিজের ‘স্পেক্টর’ ছবির চুমুর দৃশ্যগুলোর দৈর্ঘ্য ছেঁটে ছোট করেছে।ভারতে এ সপ্তাহেই মুক্তি পাচ্ছে ড্যানিয়েল ক্রেইগ অভিনীত নতুন জেমস বন্ড ছবি ‘স্পেক্টর’। জেমস বন্ড সিরিজের নতুন ছবি ‘স্পেক্টর’-এ ‘বন্ড’ চরিত্রে অভিনয় করেছেন ড্যানিয়েল ক্রেইগ। মুম্বাইয়ের একটি সংবাদমাধ্যম জানিয়েছে, ভারতের সেন্সর বোর্ড এ ছবিতে ড্যানিয়েল ক্রেইগের চুমুর দৃশ্যগুলো ছেঁটে প্রায় ৫০ শতাংশ বাদ দিয়েছে!বন্ড ছবি স্পেক্টর-এর ওপর কাঁচি চালানোর আগে রণবীর কাপুর ও দীপিকা পাডুকোণের ‘তামাশা’ ছবির ওপরেও সেন্সরের কাঁচি চালিয়েছে সেন্সর বোর্ড কর্তৃপক্ষ। ‘তামাশা’ ঘনিষ্ঠ একটি সূত্র জানিয়েছে, রণবীর-দীপিকার চুম্বন দৃশ্যগুলোও একই অভিযোগে কেটেছেঁটে ছোট করেছে ভারতীয় সেন্সর বোর্ড। ছবি সংশ্লিষ্ট একজন জানিয়েছেন, ‘তামাশা’ ছবিতে রণবীর-দীপিকার চুমুর দৃশ্যগুলো ছেঁটে প্রায় অর্ধেক কমিয়ে দিয়েছে সেন্সর বোর্ড কর্তৃপক্ষ।এ প্রসঙ্গে তাঁর মন্তব্য হচ্ছে— আমরা অবাক হ​চ্ছি এই ভেবে যে, ছবিতে চুমুর দৃশ্যগুলো কতক্ষণের হবে তাঁরা (ভারতীয় সেন্সর বোর্ড) কীভাবে সেটা নির্ধারণ করেন!যা হোক, ভারতে আগামী সপ্তাহের দিকে যারা প্রেক্ষাগৃহে যাবেন ‘স্পেক্টর’ ছবির বন্ড ড্যানিয়েল ক্রেইগের অ্যাকশন, আবেগ আর রোমান্টিকতা দেখতে; ছবির চুমুর দৃশ্যগুলো যে তাঁরা সেন্সরের এই কাঁচি-ছাঁটের কারণে পুরোপুরি দেখতে পাবেন না সেটা পুরোপুরি নি​শ্চিত। এনডিটিভি।
