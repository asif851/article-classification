
বলিউডে কাজ শুরুর আগে লন্ডনে পেশাদার মডেল হিসেবে কাজ করেছেন ক্যাটরিনা কাইফ। তাঁর পরিবারের সবাই সেখানেই থাকেন। এবার সেই লন্ডনেই মাদাম তুসো জাদুঘরে ঠাঁই পেতে যাচ্ছে ক্যাটরিনার মোমের মূর্তি। প্রিয়াঙ্কা চোপড়া, দীপিকা পাড়ুকোন ও ক্যাটরিনার মধ্য থেকে ভোটের মাধ্যমে ক্যাটরিনাকে নির্বাচিত করেছেন চলচ্চিত্রপ্রেমী ভক্ত ও দর্শকেরা।এমনিতেই ২ অক্টোবর মুক্তি পাওয়া ‘ব্যাং ব্যাং’ ছবির ব্যাপক সাফল্যে দারুণ খুশি ক্যাটরিনা। তার ওপর সম্প্রতি মাদাম তুসো জাদুঘর কর্তৃপক্ষ সেখানে মোমের মূর্তি স্থাপনের ইচ্ছার কথা জানিয়ে ক্যাটকে চিঠি লেখায় যার পর নাই উচ্ছ্বসিত তিনি। বিষয়টি তাঁর জন্য অনেক গর্বেরও বটে। সম্প্রতি এক খবরে এমনটিই জানিয়েছে ওয়ান ইন্ডিয়া।সম্প্রতি মাদাম তুসোর অফিসিয়াল ওয়েবসাইটে ভোটের ব্যবস্থা করা হয়। মাদাম তুসোয় প্রিয়াঙ্কা, দীপিকা ও ক্যাটরিনার মধ্যে কার মোমের মূর্তি দেখতে চান, তা জানতে চাওয়া হয় এই ভোটে অংশগ্রহণকারীদের কাছে। সবচেয়ে বেশি ভোট পাওয়ায় ক্যাটরিনার মোমের মূর্তি স্থাপনের সিদ্ধান্ত নেয় লন্ডনের মাদাম তুসো জাদুঘর কর্তৃপক্ষ।অমিতাভ বচ্চন, শাহরুখ খান, মাধুরী দীক্ষিত, ঐশ্বরিয়া রাই বচ্চন, কারিনা কাপুর খানের পর এবার মাদাম তুসোয় ক্যাটরিনার কেমন মোমের মূর্তি স্থাপন করা হয়, সেটাই এখন দেখার বিষয়।
