
ছবির প্রচারে ইউটিউবে গান প্রকাশ নতুন পদ্ধতি বলিউডের। গান ​দিয়েই বোঝা যায় কোন ছবি কতদূর যাবে। আবার গানেও হয় প্রতিযোগিতা। ইউটিউবে কোন গান কত বেশি ঝড় তুলেছে? কতবার দেখা হয়েছে—এ নিয়ে আলোচনারও শেষ নেই। সম্প্রতি চলতি সপ্তাহে বলিউডে ঝড় তোলা গানগুলোর কী অবস্থান তাঁর প্রথম পাঁচটিকে নিয়ে ​একটি তালিকা করেছে ভারতীয় পত্রিকা মিড ডে। চলুন দেখা যাক কোন গানের কী অবস্থান।
এক. কালা চশমা
‘কালা চশমা’ গানটি প্রচার হওয়ার সঙ্গে সঙ্গেই ব্যাপক জনপ্রিয়তা পায়। ‘বার বার দেখো’ সিনেমার এ গানটিতে অংশ নিয়েছেন সিদ্ধার্থ মালহোত্রা ও ক্যাটরিনা কাইফ। গানটির মূল সংগীত পরিচালক প্রেম হরদিপ। আবার সংগীতায়োজন করেছেন বাদশা। গানে কণ্ঠ দিয়েছেন অমর আরশী, বাদশা ও নেহা কাক্কার। র‍্যাপিংয়ে অংশ নিয়েছেন বাদশা ও ইনদিপ বকশী। গীতিকার অমৃক সিং ও কুমার। পরিচালনা করেন নিত্য মেহরা। গানটি এ পর্যন্ত ৭ কোটি ৩০ লাখ ৫৯ হাজার ৩৫৯ বার দেখা হয়েছে। এ বছরের ২৬ জুলাই গানটি প্রকাশ করা হয়।
দুই. পেয়ার মাঙ্গা হ্যায়
‘পেয়ার মাঙ্গা হ্যায়’ গানটি আছে দ্বিতীয় অবস্থানে। গানটি ইউটিউবে ছাড়া হয় এ বছরের ২ আগস্ট। কিশোর কুমারের গাওয়া গানটি নতুনভাবে করেন অভিজিত ভাগ্নি। গানটিতে অংশ নেন জেরিন খান ও আলি ফজল। কণ্ঠ দিয়েছেন আরমান মালিক ও নীতি মোহন। এ পর্যন্ত গানটি দেখা হয়েছে ৩ কোটি ৫০ লাখ ৭২ হাজার ৮৩৬ বার।
তিন. বিট পে বুটি
টাইগার শ্রফ ও জ্যাকুলিন ফার্নান্দেজ অভিনীত ‘অ্যা ফ্লাইং জ্যাট’ ছবির এ গানটি আছে ৩ নম্বরে। গানটিতে কণ্ঠ দিয়েছেন ​শচীন, জিগর ও কণিকা কাপুর। সংগীত পরিচালনা শচীন ও ​জিগর। ইউটিউবে ছাড়া হয় ৩ আগস্ট। গানটি এ পর্যন্ত ২ কোটি ৪৪ লাখ ৭৭ হাজার ৭৯০ বার দেখা হয়েছে।
চার. বেবি কো বেজ পছন্দ হ্যায়
বলিউডে ‘সুলতান’ ঝড় ইতিমধ্যে থেমে গেছে। থামেনি ইউটিউবে ‘সুলতান’ ছবির গান দেখা। ‘বেবি কো বেজ পছন্দ হ্যায়’ গানটি আছে প্রতিযোগিতার দৌড়ে ৪ নম্বরে। গানটিতে নেচেছেন সাল্লু ভাই ও আনুশকা শর্মা। কণ্ঠ দিয়েছেন বিশাল দাদলানি, শামালি খোগাদে, ইশিতা ও বাদশা ও সংগীত পরিচালনায় বিশাল শেখর। লিখেছেন ইরশাদ কামিল। গানটি ইউটিউবে ছাড়া হয় ৩০ মে। এ পর্যন্ত দেখা হয়েছে ৫ কোটি ৬৬ লাখ ৪৩ হাজার ৩০২ বার। আগের দুটি গানের থেকে এটি বেশিবার দেখা হলেও সাপ্তাহিক রেটিংয়ে গানটি ৪ নম্বরে এসেছে। তা ছাড়া গানটি ছাড়া হয়েছে অন্য দুটি গানে প্রকাশের আগে।
পাঁচ. মিলে হো তুম
গানটি ‘ফেভার’ ছবির। ছবিটি আলোচনায় না এলেও ছবির গানটি চলে এসেছে ৫ নম্বরে। গেয়েছেন ও সংগীত পরিচালনা করেছেন টনি কাক্কার। ভিডিওতে অংশ নিয়েছেন রাজীব খান্ডেলাল ও গওহর খান। এ বছরের ২৪ জুন গানটি প্রকাশ করা হয়। এ পর্যন্ত দেখা হয়েছে ৩৯ লাখ ৭৭ হাজার ৩৭৯ বার।মিড ডে
