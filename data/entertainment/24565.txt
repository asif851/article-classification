
‘তোর প্রেমেতে অন্ধ হলাম, কী দোষ দিবি তাতে/ বন্ধু তোরে খুঁজে বেড়াই সকাল দুপুর রাতে’। এই গানের প্রেমে অন্ধ হয়ে শ্রোতারা সকাল-দুপুর-রাতে শুধু শুনছেন। না হলে মাত্র চার মাস হয়েছে ‘সত্তা’ ছবিটি মুক্তি পেয়েছে, এর মধ্যে ইউটিউবে মুক্তি দেওয়া গানটি এরই মধ্যে পেরিয়ে গেছে এক কোটি ভিউ! আজ পর্যন্ত এই গান শোনা হয়েছে ১ কোটি ১ লাখের বেশি বার।
গানটি গেয়েছেন জেমস। সুর করেছেন বাপ্পা মজুমদার। আর লিখেছেন সোহানী হোসেন। পশ্চিম বাংলার অভিনেত্রী পাওলি দাম ও ঢাকাই ছবির নায়ক শাকিব খানকে দেখা যায় এই গানে। পাওলি অভিনীত কোনো ছবির এটাই প্রথম গান, যা ইউটিউবে এক কোটির বেশি বার দেখা হয়েছে। খবরটি নিশ্চিত করে ‘সত্তা’ ছবির পরিচালক হাসিবুর রেজা কল্লোল বলেন, ‘পাওলির সঙ্গে কথা হয়েছে। তিনি খুব উচ্ছ্বসিত। আর আমাদের লক্ষ্য ছিল একটা ভালো গান পরিবেশন করার। এক কোটির বেশি বার দেখা হয়েছে গানটা। তার মানে, মানুষ গানটা পছন্দ করেছে, এটা সেই প্রমাণ। আমরা আমাদের লক্ষ্যে সফল হয়েছি।’তিনি জানান, এটা ‘সত্তা’র দলের জন্য অনেক বড় পাওয়া। সোহানী হোসেনের ‘মা’ গল্প অবলম্বনে নির্মাণ করা হয়েছে ‘সত্তা’। মুক্তি পায় এ বছরের ৭ এপ্রিল। আর গানটি মুক্তি দেওয়া হয় এর আট দিন আগে।
গানের ভিডিও দেখতে ক্লিক করুন
 
