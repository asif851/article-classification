
অপরাধবিষয়ক একটি পত্রিকার সম্পাদক তিনি। রহস্য, রোমাঞ্চ ও লোভ-লালসা ভুলে যিনি নিজের কাজের দিকে মনোযোগী হন। এমন দাপুটে সাংবাদিকের চরিত্রে অভিনয় করছেন সংগীতশিল্পী সামিনা চৌধুরী। এর আগে একক নাটকে অভিনয় করেছেন। সামিনা এবার নাম লেখালেন ধারাবাহিক নাটকের অভিনয়শিল্পীর তালিকায়। নাটকের নাম ফেরারী। রচনা ও পরিচালনা করেছেন তারিক মুহাম্মদ।নাটকে অভিনয় প্রসঙ্গে সামিনা চৌধুরী বললেন, ‘আসলে পরিচালকের অনুরোধে অভিনয় করা। এর আগে একই পরিচালকের দুটি নাটকে অভিনয় করেছিলাম। সম্ভবত ভালো করেছিলাম বলেই তাঁর নতুন ধারাবাহিক নাটকেও আমাকে অভিনয় করতে হচ্ছে। হা হা হা।’তাহলে কি গানের বাইরে নিয়মিত অভিনয়ও করবেন সামিনা চৌধুরী? বললেন, ‘আমার প্রথম পরিচয় আমি সংগীতশিল্পী। এটা নিয়েই থাকতে চাই। তবে ভালো লাগলে অভিনয় করব।’জানালেন, এরই মধ্যে বেশ কয়েকজন পরিচালক যোগাযোগ করেছেন। কিন্তু তাঁদের সঙ্গে কাজ করার ব্যাপারটি নির্ভর করছে নাটকটির গল্প ও সময়ের ওপর।পরিচালক জানালেন, এরই মধ্যে এক দিন শুটিং হয়েছে ফেরারীর। শিগগিরই ধারাবাহিকটির পুরোদমে শুটিং শুরু হবে।এর আগে সামিনা চৌধুরী মিড নাইট ব্ল্যাক কফি ও দ্য গোস্ট হাউস নামে দুটি একক নাটকে অভিনয় করেছিলেন।
