
বাংলাদেশের বরিশাল শহরের ঐতিহ্যবাহী নাট্যগোষ্ঠী শব্দাবলী স্টুডিও থিয়েটারের ২৫ বছর পূর্তি উপলক্ষে কলকাতায় অনুষ্ঠিত হচ্ছে তিন দিনব্যাপী শব্দাবলীর নাট্যোৎসব। ৫ নভেম্বর সন্ধ্যায় দক্ষিণ কলকাতার তপন থিয়েটারে আয়োজিত এই নাট্যোৎসবের আনুষ্ঠানিক উদ্বোধন করেন বাংলাদেশের বিশিষ্ট নাট্য নির্দেশক নাসির উদ্দীন ইউসুফ। বিশেষ অতিথি ছিলেন কলকাতার প্রখ্যাত নাট্যব্যক্তিত্ব চন্দন সেন ও প্রবীর গুহ, বাংলাদেশের বিশিষ্ট মঞ্চ অভিনেত্রী শিমূল ইউসুফ ও কলকাতায় নিযুক্ত বাংলাদেশ উপহাইকমিশনের প্রেস সচিব মোফাকখারুল ইকবাল। সভাপতিত্ব করেন শব্দাবলীর সভাপতি সৈয়দ দুলাল। এই নাট্যোৎসবে শব্দাবলীর তিনটি নাটক পরিবেশিত হবে। উদ্বোধনের দিনে পরিবেশিত হয় ফণা নাটকটি। এটি পরিচালনা করেন সুদীপ চক্রবর্তী। আরও মঞ্চস্থ হচ্ছে সৈয়দ দুলাল নির্দেশিত নীল ময়ূরের যৌবন এবং ফজলুর রহমান পলাশ পরিচালিত সাহেব চান্দের ঈদ ভোজন। এই নাট্যোৎসব উপলক্ষে আয়োজন করা হয় নাটকের ওপর একটি বিশেষ সেমিনার।
