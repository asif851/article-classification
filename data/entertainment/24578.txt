
আজ শুরু হচ্ছে ‘আইসিসি টি-টোয়েন্টি বিশ্বকাপ ক্রিকেট ২০১৪’। ৬ এপ্রিল পর্যন্ত এই আয়োজনের সব কটি খেলা দেখা যাবে বিটিভি, মাছরাঙা টিভি আর গাজী টিভিতে। এরই মধ্যে এই তিনটি টিভি চ্যানেলের কর্তৃপক্ষ তা নিশ্চিত করেছে। সরাসরি খেলা সম্প্রচারের পাশাপাশি এই টিভি চ্যানেলগুলো প্রচার করবে ক্রিকেট নিয়ে বিভিন্ন অনুষ্ঠান।
টুর্নামেন্টের প্রথম পর্বে অংশ নিচ্ছে বাংলাদেশ, আফগানিস্তান, হংকং, নেপাল, আয়ারল্যান্ড, জিম্বাবুয়ে, নেদারল্যান্ডস ও সংযুক্ত আরব আমিরাত। ২১ মার্চ পর্যন্ত এই পর্বের দুই গ্রুপের ১২টি খেলা অনুষ্ঠিত হবে। দ্বিতীয় পর্বের খেলা শুরু হবে ২১ মার্চ। এই পর্বে অংশ নিচ্ছে ভারত, পাকিস্তান, দক্ষিণ আফ্রিকা, শ্রীলঙ্কা, ইংল্যান্ড, নিউজিল্যান্ড, অস্ট্রেলিয়া, ওয়েস্ট ইন্ডিজ। সঙ্গে থাকবে প্রথম পর্বের দুই গ্রুপের দুটি শীর্ষ দল। 
