
বাংলাদেশ চলচ্চিত্র সেন্সর বোর্ডে প্রায় ১৮ মাস ধরে ছাড়পত্রের জন্য আটকে আছে ‘হৃদয়ের রংধনু’। ছবিটি ছাড়পত্র পাচ্ছে কি পাচ্ছে না, এখনো তা জানায়নি সেন্সর বোর্ড। তাই সেন্সরের ফলাফল জানতে চেয়ে ছবির প্রযোজক ও পরিচালক উচ্চ আদালতে একটি রিট দাখিল করেন। এর পরিপ্রেক্ষিতে রুল জারি করেছেন বিচারপতি নাইমা হায়দার ও বিচারপতি জাফর আহমেদের বেঞ্চ। চার সপ্তাহের মধ্যে সেন্সর বোর্ডকে ছবিটির সেন্সর বিষয়ে যেকোনো ফলাফল প্রযোজক ও পরিচালক বরাবর জানাতে সময় বেঁধে দিয়েছেন আদালত।
‘হৃদয়ের রংধনু’ ছবির প্রযোজক ও পরিচালক রাজিবুল হোসেন। তাঁর আইনজীবী হামিদুল মেজবাহ জানান, ১০ এপ্রিল উচ্চ আদালতে রিট করা হয়। ১১ এপ্রিল হয় শুনানি। শুনানি শেষে ওই বেঞ্চ সেন্সরের ফলাফল আটকে রাখা কেন অবৈধ হবে না, তা জানতে চেয়ে তথ্য মন্ত্রণালয়, পর্যটন মন্ত্রণালয়, বাংলাদেশ পর্যটন করপোরেশন ও সেন্সর বোর্ড বরাবর রুল জারি করেছেন। আর সেন্সর বোর্ডকে চার সপ্তাহ সময় বেঁধে দিয়েছেন।
আদালতের দ্বারস্থ হওয়ার ব্যাপারে রাজিবুল হোসেন জানান, সেন্সর বোর্ডের দাবি ছবির গল্প পর্যটনশিল্পের জন্য ক্ষতিকর হতে পারে। এ জন্য পর্যটন করপোরেশনের মতামত চেয়েছিল তারা। এই পরিপ্রেক্ষিতে পর্যটন করপোরেশন ছবিটি দেখে ও মতামত দেয় যে হৃদয়ের রংধনু পর্যটনশিল্পের জন্য ক্ষতিকর হবে না, ছবিটিকে সেন্সর ছাড়পত্র দেওয়া যেতে পারে।
এ ব্যাপারে সেন্সর বোর্ডের সদস্য চিত্রপরিচালক মুশফিকুর রহমান গুলজার বলেন, ‘এই ছবিটার ব্যাপারে সেন্সর বোর্ডের একজন সদস্য হিসেবে ইতিবাচক মত আছে। কিন্তু আমলাতান্ত্রিক জটিলতার কারণে দেরি হয়ে গেছে। আশা করছি এবার একটা সমাধান হবে।’ ছবিটির সর্বশেষ অবস্থা নিয়ে আগামী রোববার একটি সংবাদ সম্মেলন করার কথা জানিয়েছেন এই নির্মাতা।
