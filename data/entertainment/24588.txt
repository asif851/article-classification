
নানার জন্য খুব মন খারাপ হালের আলোচিত নায়িকা পরীমনির। আজ শনিবার বিকেলে তিনি যাচ্ছেন পিরোজপুরের ভান্ডারিয়ায় নানার বাড়িতে। একটা দিন নানার বাড়িতে থেকে কাল রোববার আবার ঢাকায় ফিরবেন তিনি। পরশুদিন থেকে সিনেমার শুটিং শুরু করবেন বলে জানান বাংলাদেশি সিনেমার আলোচিত এই নায়িকা।
নানা বাড়িতে যাওয়ার সব প্রস্তুতি থাকা সত্ত্বেও শেষ পর্যন্ত ঈদের ছুটিতে যাওয়া হয়নি পরীমনির। ঈদের আগের দিন প্রথম আলোর বিনোদন পাতায় ‘ছবি নেই, কাজ নেই, ঈদের আনন্দও নেই’ শিরোনামের একটি সংবাদ পড়েন তিনি। সংবাদে ঢাকাই ছবির ‘এক্সট্রা’ হিসেবে পরিচিত সহকারী শিল্পীদের কষ্টকর জীবনের চিত্র তুলে ধরা হয়। এমন একটি খবর জানার পর পরই পরীমনি সিদ্ধান্ত পরিবর্তন করেন। ঈদের দিন এফডিসিতে সহকারী শিল্পীদের জন্য একটি গরু কোরবানি দেন। এভাবে বেশ ভালোভাবেই দিনটা কেটে যায় তাঁর।এরপর ঈদে মুক্তি পাওয়া ছবি ‘রক্ত’-এর প্রচারণায় ব্যস্ত হয়ে পড়েন পরীমনি। নানাবাড়ি আর যাওয়া হয়নি। শনিবার সকালে প্রথম আলোর সঙ্গে আলাপে পরীমনি বলেন, ‘আমার জন্ম ও বেড়ে ওঠা নানাবাড়িতে। নানার পরিবারের সঙ্গে আমার আত্মিক টানটা সবচেয়ে বেশি। দুদিন ধরে নানার জন্য মনটা খুব কাঁদছে। গতকাল রাতে তো নানাকে স্বপ্নেও দেখেছি। মনটাকে আর মানাতে পারছি না। তাই ব্যাগ গুছিয়ে একরকম দৌড় দিচ্ছি। কেন জানি মনে হচ্ছে, কিছুটা সময় নানার বাড়িতে কাটিয়ে এলেই মনটা ঠান্ডা হবে। কাজকর্মেও ঠিকঠাকভাবে মন দিতে পারব।’
