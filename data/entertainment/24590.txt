

• ‘গ্লি’র অভিনেতা মার্ক সালিং আত্মহত্যা করেছেন। • সালিংয়ের বিরুদ্ধে শিশু পর্নোগ্রাফি সংগ্রহ করার অভিযোগ আছে। • আদালত তাঁকে চার থেকে সাত বছরের কারাদণ্ড দেওয়ার পরিকল্পনা করছিলেন।

টেলিভিশনের সংগীতভিত্তিক কমেডি-ড্রামা সিরিজ ‘গ্লি’র অভিনেতা মার্ক সালিং আত্মহত্যা করেছেন। এমনটা নিশ্চিত করেছেন তাঁর আইনজীবী মাইকেল জে প্রেক্টর। সিএনএনকে তিনি জানান, মার্ক সালিং ছিলেন সৃজনশীল এবং ভালো মানুষ। গুরুতর কিছু ভুলের জন্য তিনি ইদানীং অনুশোচনায় ভুগছিলেন। সম্ভবত এই ভুলের প্রায়শ্চিত্তের জন্য তিনি আত্মহত্যা করেছেন।
এদিকে সালিংয়ের বিরুদ্ধে শিশু পর্নোগ্রাফি সংগ্রহ করার অভিযোগ আছে। ২০১৬ সালের মে মাসে তাঁর কম্পিউটার থেকে অর্ধলক্ষাধিক শিশু পর্নো ছবি উদ্ধার করে পুলিশ। আদালতে সম্প্রতি এই মামলার শুনানি শেষ হয়েছে। আগামী ৭ মার্চ মামলার রায় হওয়ার কথা। আদালত তাঁকে চার থেকে সাত বছরের কারাদণ্ড দেওয়ার পরিকল্পনা করছিলেন।
লস অ্যাঞ্জেলেসের পুলিশ সিএনএনকে জানিয়েছে, গতকাল মঙ্গলবার তুজুঙ্গার নদীর পাশের জঙ্গল এলাকায় ৩৫ বছর বয়সী এই অভিনেতাকে ফাঁস দেওয়া অবস্থায় পাওয়া গেছে। তদন্তকারী কর্মকর্তা এড উইন্টার বলেন, ধারণা করা হচ্ছে, গতকাল স্থানীয় সময় সকাল ৮টা ৫৫ মিনিটে সালিংয়ের মৃত্যু হয়েছে। প্রাথমিকভাবে সব আলামত দেখে আত্মহত্যা বলেই মনে হচ্ছে। তদন্ত এখনো অব্যাহত আছে।
