
বরাবরই ভিন্নধর্মী নানা চরিত্রে ভিন্নরূপে বড় পর্দায় হাজির হয়েছেন ‘দাবাং’ তারকা সালমান খান। এবার শোনা যাচ্ছে, করণ জোহর প্রযোজিত ও করণ মালহোত্রা পরিচালিত ‘শুদ্ধি’ ছবিতে চরিত্রের প্রয়োজনে ন্যাড়া হবেন বলিউডের প্রভাবশালী এ তারকা অভিনেতা।বয়সের সঙ্গে পাল্লা দিয়ে সালমানের জনপ্রিয়তাও যেন দিনকে দিন বেড়েই চলেছে। একের পর এক বক্স অফিস কাঁপানো ছবি উপহার দিয়ে ক্যারিয়ারের সুবর্ণ সময় পার করছেন ৪৮ বছর বয়সী এ তারকা অভিনেতা। সাফল্যের ধারাবাহিকতা অব্যাহত থাকায় বলিউডে এখন তাঁর দারুণ চাহিদা। ছবির সাফল্য নিশ্চিত করতে নির্মাতারা ছুটছেন তাঁর পেছনে। সালমানও তাঁদের হতাশ না করে ছবিতে অভিনয় করতে রাজি হয়ে যাচ্ছেন। এরই মধ্যে তিনি বেশ কয়েকটি ছবিতে অভিনয়ের জন্য পাকা কথা দিয়েছেন। এ জন্য ২০১৭ সাল পর্যন্ত একের পর এক ছবিতে টানা অভিনয় করে যেতে হবে তাঁকে।‘শুদ্ধি’ ছবিতে সালমানের ন্যাড়া হওয়া প্রসঙ্গে ঘনিষ্ঠ সূত্রের বরাতে ওয়ান ইন্ডিয়া জানিয়েছে, ‘শুদ্ধি’ ছবির চরিত্রটিকে বাস্তবসম্মতভাবে তুলে ধরতে ন্যাড়া হওয়ার সম্ভাবনা রয়েছে সালমানের। আর ন্যাড়া না হলেও মেক-আপের মাধ্যমে ন্যাড়া সেজে ক্যামেরার সামনে দাঁড়াবেন তিনি।
২০০৩ সালে মুক্তি পাওয়া ‘তেরে নাম’ ছবিতে চুল নিয়ে ভালোই নিরীক্ষা চালিয়েছিলেন সালমান। ছবিটিতে তাঁকে মাঝখানে সিঁথি করা লম্বা চুলের পাশাপাশি একদম ছোট করে ছাঁটা চুলেও দেখা গেছে। পরবর্তী সময়ে ‘বীর’ ছবিতে বাবরি চুলে ক্যামেরার সামনে দাঁড়ান খান সাহেব। মুক্তির প্রতীক্ষিত ‘কিক’ ছবিতে ফ্রেঞ্চ কাট দাড়িতে ভিন্ন এক সালমানকেই দেখার সুযোগ পাবেন দর্শকেরা।সালমান ও জ্যাকুলিন ফার্নান্দেজ অভিনীত ‘কিক’ ছবি মুক্তি পাচ্ছে ২৫ জুলাই শুক্রবার। বর্তমানে ‘কিক’ ছবির প্রচারণার পাশাপাশি সুরজ বরজাতিয়ার ‘প্রেম রতন ধন পাও’ ছবিতে অভিনয় করছেন সালমান। এ ছাড়া করণ মালহোত্রার ‘শুদ্ধি’, কবির খানের ‘বজরঙ্গি ভাইজান’, বনি কাপুরের ‘নো এন্ট্রি মে এন্ট্রি’ এবং শিমিত আমিনের ‘সুলতান’ ছবিতে কাজ করার জন্য শিডিউল দিয়েছেন সালমান। শুধু তা-ই নয়, মহেশ মাঞ্জারকারের একটি ছবিতেও তাঁর অভিনয়ের সম্ভাবনা রয়েছে।
