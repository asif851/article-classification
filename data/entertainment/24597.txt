
কথা ছিল, একমাত্র ছেলে আব্রাম খান জয়ের জন্মদিন উপলক্ষে আজ বুধবার দুপুরে গুলশান আজাদ মসজিদে দোয়া মাহফিলের আয়োজন করবেন দেশের শীর্ষ চিত্রনায়ক শাকিব খান। সেখানে তিনি গরিব-দুস্থদের মাঝে খাবার বিতরণ করবেন। সবই হয়েছে, কিন্তু সেখানে যাননি শাকিব খান। কেন? জানা গেছে, এই সময় ছেলে আব্রামকে নিয়ে বাসায় নিজের বেডরুমে চমৎকার কিছু সময় কাটান তিনি।
শাকিব খানের ঘনিষ্ঠ একটি সূত্র জানিয়েছে, আজ বেলা দুইটা নাগাদ শাকিবের আত্মীয় মনির রাজধানীর নিকেতনে অপুর বাসায় যান। তিনি আব্রামকে গুলশানে শাকিবের বাসায় নিয়ে আসেন। এ সময় জয়ের সঙ্গে শাকিবের বাসায় আসেন অপুর আত্মীয় শেলী। এরপর বাবা আর ছেলে মিলে অনেকটা সময় কাটান। ছেলেকে জন্মদিনের উপহার হিসেবে সোনার চেইন দিয়েছেন শাকিব।
এদিকে অপু বিশ্বাস জানান, তিনি এখন সাজগোজ নিয়ে ব্যস্ত আছেন। একটু পর শাকিবের বাসায় যাবেন। সেখানে ছেলে আব্রাম আর শাশুড়িকে তৈরি করে সন্ধ্যার অনুষ্ঠানে নিয়ে যাবেন।
অপু আগেই জানিয়েছেন, আব্রামের জন্মদিন উপলক্ষে আজ গুলশানের একটি পাঁচ তারকা হোটেলে তিনি কেক কাটার অনুষ্ঠান আয়োজন করেছেন। তবে আজ দুপুরেও জানা গেছে, এই অনুষ্ঠানে অংশ নিচ্ছেন না শাকিব খান।
চলচ্চিত্রের জনপ্রিয় জুটি শাকিব খান ও অপু বিশ্বাস ২০০৮ সালে বিয়ে করেন। গত বছর ২৭ সেপ্টেম্বর কলকাতার একটি হাসপাতালে জয়ের জন্ম হয়। কিন্তু এই সবকিছুই গোপন ছিল। এরপর গত ১০ এপ্রিল বিকেলে ছেলেকে সঙ্গে নিয়ে টিভির একটি লাইভ অনুষ্ঠানে এসে অপু বিশ্বাস প্রকাশ করেন, শাকিব খান তাঁর স্বামী, তাঁদের বিয়ে হয়েছে। আর তাঁদের একমাত্র সন্তান আব্রাম খান জয়। তখন থেকেই শাকিব খান ও অপু বিশ্বাসের মধ্যে সম্পর্কের অবনতি ঘটে, তাঁদের মধ্যে দূরত্ব তৈরি হয়।
