
চলচ্চিত্রে তাহসান অভিনয় করছেন, খবরটা অনেকের কাছেই হয়তো নতুন বলে মনে হবে না। ঠিক তা-ই। কারণ, বছর তিনেক আগে তাহসান প্রথম চলচ্চিত্রে অভিনয় করেন। ইফতেখার আহমেদ ফাহমির ওই ছবির নাম ছিল টু বি কন্টিনিউড...। কিন্তু ছবির কাজ আর শেষ হয়নি। মাঝপথে থেমে গেছে। পরে তাহসান বলেন, ‘আমাকে যে গল্প শোনানো হয়েছিল, ছবির শুটিং শুরু হওয়ার পর দেখি তার সঙ্গে কোনো মিল নেই। এরপর আমিও আর স্বাচ্ছন্দ্য বোধ করিনি। তাই কাজটি করা হয়নি।’তাহসান এবার নতুন চলচ্চিত্রে অভিনয়ের ব্যাপারে চুক্তি করেছেন। ছবির নাম মরীচিকা। পরিচালক রেদওয়ান রনি। গত সোমবার বিকেলে এই চুক্তি স্বাক্ষর হয়েছে। রনি জানান, ছবিতে তাহসানের বিপরীতে অভিনয় করবেন নুসরাত ফারিয়া। নুসরাত ফারিয়া ছোট পর্দার দর্শকদের কাছে উপস্থাপক হিসেবেই পরিচিত।মরীচিকা নিয়ে তাহসান বলেন, ‘রোমান্টিক-কমেডি ধাঁচের গল্প। গল্পটা শুনে বেশ মজা পেয়েছি।’ছবিতে থাকছে আরও একটি জুটি। রনি জানান, শিগগিরই এই দুজন শিল্পীকে চূড়ান্ত করা হবে।রেদওয়ান রনির প্রথম ছবি চোরাবালি পাঁচটি বিভাগে জাতীয় চলচ্চিত্র পুরস্কার পেয়েছে। ১০ মে এই পুরস্কার তুলে দেবেন প্রধানমন্ত্রী শেখ হাসিনা।
