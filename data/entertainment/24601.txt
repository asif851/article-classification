
ভারতীয় টিভি চ্যানেলের জনপ্রিয় রিয়েলিটি শো ‘ঝলক দিখলা যা’তে অনেক দিন ধরেই বিচারকের দায়িত্বে ছিলেন বলিউডের মডেল ও অভিনেত্রী মালাইকা অরোরা। তাঁর পাশাপাশি একই চ্যানেলের ‘ইন্ডিয়া গট ট্যালেন্ট’ নামের একটি অনুষ্ঠানেরও বিচারক তিনি। একই সঙ্গে দুটি অনুষ্ঠানের জন্য সময় বের করতে হিমশিম খাচ্ছিলেন এই তারকা। তাই সিদ্ধান্ত নিয়েছেন, যেকোনো একটি অনুষ্ঠান থেকে এবার ইস্তফা নেবেন। ‘ঝলক দিখলা যা ৯’-এ আর হয়তো দেখা যাবে না মালাইকাকে। তাঁর বদলে এই অনুষ্ঠানের বিচারক হবেন আরেক বলিউড অভিনেত্রী জ্যাকুলিন ফার্নান্দেজ।‘ঝলক দিখলা যা ৮’-এ গেল বছর মালাইকার সঙ্গে বিচারক হিসেবে ছিলেন নির্মাতা করণ জোহর ও অভিনেতা শহীদ কাপুর। এবারও তাঁরা দুজন এই অনুষ্ঠানে থাকছেন কি না, সেটা এখনো নিশ্চিত না। তবে শহীদের সাম্প্রতিক ব্যস্ততার কারণে ধারণা করা হচ্ছে, আরও কিছু রদবদল আসতে পারে এই নাচের প্রতিযোগিতার বিচারকের আসনে। ডিএনএ।
