
বেশ কয়েক দিন ধরে ভারতের পশ্চিমবঙ্গের কলকাতার নতুন একটি ছবির শুটিং করছেন বাংলাদেশি অভিনেত্রী জয়া আহসান। ‘ক্রিসক্রস’ নামের ছবিটি পরিচালনা করছেন ভারতের বিরশা দাশগুপ্ত। পাঁচ লড়াকু নারীর গল্প নিয়ে এই ছবিতে আরও অভিনয় করছেন কলকাতার মিমি চক্রবর্তী, নুসরাত জাহান, সোহিনী সরকার ও প্রিয়াঙ্কা সরকার। সম্প্রতি সেই ছবির সেট থেকে পাওয়া গেল কিছু স্থিরচিত্র, দেখা গেল ছবিতে জয়ার নতুন ‘লুক’।
জয়া আর ‘বিসর্জন’ ছবির সেই ‘পদ্মা’ কিংবা খাঁচার সেই ‘সরোজিনী’ নেই। ক্রিসক্রস-এর জন্য এক আধুনিকায় রূপ নিয়েছেন জয়া। চুলে রং, ছাঁট, পোশাকের নকশা আর সাজেই পরিবর্তন চোখে পড়ার মতো। নতুন এই ছবির শুটিংয়ে জয়া এখন কলকাতায়। কাজের ফাঁকে গত রোববার জয়া মুঠোফোনে জানালেন তাঁর নতুন ছবির নতুন চরিত্রটির বিস্তারিত। বললেন, ‘আমরা পাঁচজন একসঙ্গে পর্দা ভাগাভাগি করছি। আমি ছাড়া বাকি চারজনই কলকাতার অভিনেত্রী। একটা নতুন অভিজ্ঞতা হচ্ছে। ছবিতে আমার চরিত্রটা স্বাধীন ও পাওয়ারফুল। সব কটি চরিত্র এত সুন্দর করে সাজানো হয়েছে যে, শেষ দিকে সবাই এক জায়গায় এসে মিলে যায়।’
জয়া জানান, এরই মধ্যে মিমি, নুসরাত ও প্রিয়াঙ্কার সঙ্গে শুটিং শেষ করেছেন তিনি। কাজ এখনো চলছে।
কলকাতার বাণিজ্যিক ঘরানার চলচ্চিত্রের নায়িকাদের সঙ্গে অভিনয়ের প্রসঙ্গে জানালেন, ক্রিসক্রস বাণিজ্যিক ছবি। এ ধরনের ছবির জন্য কলকাতায় দর্শক তৈরি হয়ে গেছে। জানালেন, ‘ক্রিসক্রস’-এর শুটিং শেষ করে আগামী মাসের শুরুতে দেশে ফিরবেন জয়া। ফিরেই সবার আগে মায়ের হাতের কালোজিরা ভর্তা ও পাতলা ডাল দিয়ে মন ভরে ভাত খাবেন। বললেন, ‘এবার একটানা অনেক দিন কলকাতায় থাকলাম। বাড়িতে বসে মায়ের হাতে তৈরি এই দুটি পদ খাওয়ার জন্য উতলা হয়ে আছি।’
 
