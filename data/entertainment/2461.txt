
মাঠে তিনি হরদম চার-ছক্কা হাঁকান, কিন্তু ক্রিকেটে ক্রিজ ছেড়ে সেই মহেন্দ্র সিং ধোনি কেন ছবির শুটিংয়ে হাজির? ছবির নামটা শুনলে কিছুটা স্পষ্ট হবে এর কারণ। ছবির নাম— ‘মহেন্দ্র সিং ধোনি: দ্য আনটোল্ড স্টোরি’। আর এখানেই সাক্ষাৎ হয়েছে বাস্তব আর চলচ্চিত্রের দুই ধোনির!​বিষয়টা কিছুটা কি খোলাসা হয়েছে? যে ছবির শুটিং স্পটে ধোনি হাজির হয়েছিলেন সেটি তাঁর জীবন নিয়েই তৈরি। আর এ ছবিতে ‘ধোনি’ চরিত্রে দেখা যাবে বলিউডের তরুণ অভিনেতা সুশান্ত সিং রাজপুতকে। নিজের জীবন নিয়ে নির্মিত ছবির অবস্থা দেখতেই হয়তো সেখানে হাজির হয়েছিলেন ভারতীয় ক্রিকেট দলের এই অধিনায়ক। আর সেখানেই সাক্ষাৎ​ হয়েছে দুজনের।এখন ‘ধোনি’ ছবির শুটিং চলছে ধোনির জন্মস্থান বিহারের রাচিতে। সেখানেই হুট করে হাজির হয়েছিলেন এই তারকা ক্রিকেটার। ধোনির একটি ঘনিষ্ঠ সূত্র জানিয়েছে, সুশান্তের অভিনয় দেখে অভিভূত হয়েছেন তিনি। আর ধোনির সঙ্গে কিছুক্ষণ সময় কাটিয়ে তাঁর চলনবলন, খেলার কৌশল সম্পর্কে আরও কিছু ধারণা নিয়েছেন সুশান্ত। বাড়তি পাওনা হিসেবে ধোনির সঙ্গে ক্রিকেট খেলারও নাকি সুযোগ মিলেছে এ অভিনেতার।শুটিং শেষে, দুই জগতের এই দুই তারকা ভ্যানিটি ভ্যানেও একসঙ্গে কিছুটা সময় কাটান। কে জানে, হয়তো বলিউডের হালচাল নিয়েই ধোনিকে জ্ঞান দিচ্ছিলেন সুশান্ত।
নীরজ পাণ্ডে পরিচালিত ‘মহেন্দ্র সিং ধোনি: দ্য আনটোল্ড স্টোরি’ ছবিতে ধোনির স্ত্রী সাক্ষীর ভূমিকায় দেখা যাবে কিয়ারা আদভানিকে। এ ছাড়াও, এ ছবিতে অভিনয় করেছেন জন আব্রাহাম, রাম চরণ এবং ফাওয়াদ খান। টাইমস অব ইন্ডিয়া।
