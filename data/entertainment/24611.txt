
প্রশ্ন শুনে পাঁচজন একে অপরের দিকে তাকান। তারপর হাসিমুখে একজন একজন করে উত্তর দেন, ‘আমিই হব।’ লাক্স চ্যানেল আই সুপারস্টার প্রতিযোগিতার সর্বশেষ পাঁচজন প্রতিযোগীর কাছে প্রশ্ন ছিল, ‘কে হতে পারে এবারের সুপারস্টার?’ উত্তর দিতে গিয়ে সৌন্দর্য নয়, ফুটে উঠল সুন্দরীদের ‘কনফিডেন্স’।তিন মাসেরও বেশি সময় গ্রুমিং, নানা ধরনের প্রতিযোগিতায় অংশ নেওয়া, মুখোমুখি হওয়া বিচারকদের, পরিবার ছেড়ে বাইরে থাকা, নিয়মের মধ্যে নিজেকে আটকে ফেলে এখন অপেক্ষা শুধু বিজয়ের মুকুটের জন্য। যে মুকুটের সর্বশেষ দাবিদার পাঁচজনই। নীলাঞ্জনা নীলা, নাজিফা আনজুম, নাদিয়া আফরিন, সুপ্রিয়া শবনম ও ফাহমিদা তাসনিম অপেক্ষা করছেন কালকের জন্য। তবে তার আগে আমূল বদলে ফেলেছেন নিজেদের। নিয়মিত জিম করছেন, ডায়েট করছেন। প্রশিক্ষণ নিচ্ছেন ক্যাটওয়াক, নৃত্যসহ নানা বিষয়ে। সবার লক্ষ্য মডেলিং ও অভিনয়ের রঙিন জগৎ। আর এ জগতে পা রাখার জন্য এর চেয়ে বড় প্ল্যাটফরম নেই বলেও একবাক্যে স্বীকার করলেন সবাই।নাদিয়ার কথাই ধরুন, ‘এখানে এসে এত কিছু শেখা যাবে কল্পনাও করিনি। সুপারস্টার যদি হতে নাও পারি সবচেয়ে বড় অর্জন এতকিছু শিখতে পারা।’ নাদিয়ার সঙ্গে গলা মেলালেন বাকি চারজনই। কৃতজ্ঞতা জানালেন যাঁরা এত দিন হাতেকলমে নিয়মিত গ্রুমিং করিয়েছেন।এখন আর দিন নয়, ঘণ্টার হিসাব করছেন প্রতিযোগিরা। আগামীকাল বঙ্গবন্ধু আন্তর্জাতিক সন্মেলনকেন্দ্রে সন্ধ্যা সাড়ে সাতটায় অনুষ্ঠিত হবে লাক্স চ্যানেল আই সুপারস্টার ২০১৪ প্রতিযোগিতার গ্র্যান্ড ফিনালে।এ প্রতিযোগিতায় থাকছে সুপারস্টার প্রতিযোগীদের বিশেষ পারফরম্যান্স। সংগীত পরিবেশন করবেন জেমস। এ ছাড়া নানা ধরনের আয়োজন দিয়ে সাজানো হয়েছে পুরো অনুষ্ঠান। তিন বিচারক সুবর্ণা মুস্তফা, অপি করিম ও তাহসানের সঙ্গে দর্শকদের দেওয়া অনলাইন ভোটের মাধ্যমে নির্ধারণ করা হবে লাক্স চ্যানেল আই সুপারস্টার ২০১৪। অনুষ্ঠানটি সরাসরি সম্প্রচার করবে চ্যানেল আই।
