
সিনেমায় সাইমনের আগমন খুব বেশি দিনের নয়, মাত্র চার বছরের। ২০১৩ সালে ‘পোড়ামন’ ছবিতে অভিনয় করে দর্শকদের মনে নাড়া দেন। তিনি যে শিল্পীদের কাছেও বেশ প্রিয়, এর প্রমাণও মিলেছে। শিল্পী সমিতির এবারের নির্বাচনে সবচেয়ে বেশি ভোট পেয়ে রেকর্ড গড়লেন এই নায়ক। তিনি সর্বোচ্চ ৩৬১ ভোট পেয়ে কার্যনির্বাহী সদস্য নির্বাচিত হয়েছেন।
বাংলাদেশ চলচ্চিত্র শিল্পী সমিতির এবারের নির্বাচনে মোট প্রার্থী ছিলেন ৫৭ জন। ভোটার ছিলেন ৬২৪ জন। এর মধ্যে ভোট দিয়েছেন ৫৫৮ জন।
শিল্পী সমিতির এবারের নির্বাচনে কার্যনির্বাহী পরিষদের সদস্য হিসেবে জ্যেষ্ঠদের পাশাপাশি নতুন প্রজন্মের অনেক নায়ক-নায়িকাও লড়েছেন। জ্যেষ্ঠ কয়েকজন শিল্পীকে টপকে সর্বোচ্চ ভোট পেয়ে নিজের জনপ্রিয়তার শ্রেষ্ঠত্ব প্রমাণ করলেন নতুন প্রজন্মের আলোচিত নায়ক সাইমন।
তাৎক্ষণিক প্রতিক্রিয়ায় এই নায়ক বলেন, ‘নির্বাচনে জয়ের ব্যাপারে শুরু থেকেই আমি আশাবাদী ছিলাম। এই চলচ্চিত্র শিল্পের সবাই আমাকে ভালোবাসেন। তবে জয়টা যে এভাবে আসবে, ভাবিনি। আমাদের সিনিয়র অনেক শিল্পীকে পেছনে ফেলে সর্বোচ্চ ভোট পাব, এটা সত্যি আমাকে অবাক করেছে। কৃতজ্ঞ আমার সব সহকর্মী, বন্ধুবান্ধব ও বড়দের।’ সাইমন বলেন, ‘আমি ভীষণ খুশি। আনন্দ প্রকাশের ভাষা হারিয়ে ফেলেছি বলতে পারেন। সিনেমার প্রতি দায়িত্ব আরও বেড়ে গেল। একটাই লক্ষ্য নির্বাচনের আগে যে প্রতিশ্রুতি দিয়েছিলাম, সেই অনুযায়ী কাজ করার। শিল্পীরা সবাই একটি পরিবার। জয়-পরাজয় যা-ই হোক না কেন, সবাই মিলে সিনেমার উন্নয়নে কাজ করে যাব।’ চলচ্চিত্র শিল্পী সমিতির এবারের নির্বাচনে দ্বিতীয় সর্বোচ্চ ৩৪৯ ভোট পেয়ে কার্যনির্বাহী পরিষদের সদস্য নির্বাচিত হয়েছেন মৌসুমী। এরপর ৩৪৪ ভোট পেয়েছেন রোজিনা। সাইমন-রোজিনা নির্বাচনে অংশ নিয়েছিলেন মিশা সওদাগর ও জায়েদ খান প্যানেল থেকে। আর মৌসুমী প্রার্থী হয়েছিলেন ওমর সানী-অমিত হাসান প্যানেল থেকে।
বাংলাদেশ চলচ্চিত্র শিল্পী সমিতির এবারের নির্বাচনে মিশা সওদাগর ২৫৯ ভোট পেয়ে সভাপতি নির্বাচিত হয়েছেন। তাঁর প্রতিদ্বন্দ্বী প্রার্থী ওমর সানী পেয়েছেন ১৫৩ ভোট এবং ড্যানি সিডাক পেয়েছেন ৪৪ ভোট। অন্যদিকে, ২৭৯ ভোট পেয়ে সাধারণ সম্পাদক নির্বাচিত হয়েছেন জায়েদ খান। তাঁর প্রতিদ্বন্দ্বী অমিত হাসান পেয়েছেন ১৪৫ ভোট এবং ইলিয়াস কোবরা পেয়েছেন ৪১ ভোট।
