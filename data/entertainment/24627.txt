


মঙ্গলবার রাতে নতুন একটি গান প্রকাশ করেছেন ডি রকস্টার শুভ। 
গান নিয়ে নতুন পরিকল্পনা করছেন। 
তাঁর এবারের গান ‘আস্তে’।



গানের জগতে শুভ আলোচনায় এসেছিলেন ডি রকস্টার চ্যাম্পিয়ন (২০০৬) ও সাউথ এশিয়ান সুপারস্টার (২০০৮) খেতাব জয়ের মধ্য দিয়ে। ভিন্ন ধারার গায়কি দিয়ে সম্ভাবনার ইঙ্গিত দিয়েছিলেন। ঢাকা বিশ্ববিদ্যালয়ের থেকে শিক্ষা ও গবেষণা ইনস্টিটিউট থেকে স্নাতকোত্তর শেষ করে চার বছর আগে মিউজিক প্রোডাকশন বিষয়ে ডিপ্লোমা কোর্সে পড়াশোনা করতে পাড়ি জমান অস্ট্রেলিয়ায়। তবে সেখানে গিয়েও গান থেকে নিজেকে দূরে রাখেননি। অস্ট্রেলিয়ায় গানের অনুষ্ঠান আয়োজনের পাশাপাশি নতুন গান প্রকাশ করেন। পড়াশোনার পাট চুকিয়ে এখন দেশেই আছেন তিনি। গান নিয়ে নতুন পরিকল্পনা করছেন। গতকাল মঙ্গলবার রাতে নতুন একটি গানটির মিউজিক ভিডিও প্রকাশের মধ্য দিয়ে তা জানান দিয়েছেন। তাঁর এবারের গান ‘আস্তে’।
কত দিন পর নতুন গান প্রকাশ করলেন? 
গত বছর ঈদুল আজহায় ‘অতঃপর’ নামে একটি গান প্রকাশ করেছিলাম। সে হিসেবে ‘আস্তে’ গানটি প্রকাশ পেয়েছে মাস ছয়েকের মধ্যে।
গানের কথা শুনে মনে হচ্ছে, ফেসবুক আর ইউটিউব ব্যবহারকারীদের কিছু বলতে চেয়েছেন। গানটি নিয়ে কিছু বিষয় আগেই পরিষ্কার করতে চাই। প্রথমত, এই গানের বিষয় যা, তাতে মনে হতে পারে কাউকে আঘাত করা হয়েছে। আমি সবাইকে বলতে চাই, এই গান কাউকে আক্রমণের উদ্দেশ্যে নয়। সৃজনশীল মানুষদের মধ্যে যাঁরা পেশাদার এবং সামাজিক যোগাযোগমাধ্যমকে হাতিয়ার হিসেবে ব্যবহার করছেন, গানটি তাঁদের বিপক্ষে নয়। কারণ, আমি নিজেও তাঁদেরই একজন। গানটিতে মূলত তাদের কথা বলা হয়েছে, যারা সৃজনশীল মানুষকে সহজে আয়ত্ত করার বিষয় বলে মনে করেন এবং অন্য কিছু চিন্তা না করেই সামাজিক যোগাযোগমাধ্যমে সরব উপস্থিতি জানান দিয়ে অনেকের বিরক্তির উদ্রেক করেন। তাঁরা তাঁদের কথিত শৈল্পিক কাজের মূল্যায়নের একমাত্র মানদণ্ড হিসেবে লাইক-ভিউজ-শেয়ারকে বেছে নিচ্ছেন। এ জন্য বলছি যে আস্তে ভাই আস্তে।
আপনি চার বছর দেশের বাইরে ছিলেন। ফিরে এসে কেমন মনে হচ্ছে? কিছু সমস্যা সব সময়ই ছিল। এখনো আছে। আমি আশাবাদী একজন মানুষ। এটা বিশ্বাস করতে চাই, যোগ্য মানুষেরা আজ হোক কিংবা আগামীকাল, সে তাঁর লক্ষ্যে এগিয়ে যাবে। নেতৃত্বে সে-ই থাকবে। তা ছাড়া এখন অনেক সুযোগ তৈরি হয়েছে।
গান নিয়ে নতুন কোনো পরিকল্পনা করছেন? গানের জগতে আমি এখনো নতুন। অনেক কাজ করতে চাই। অনেক কিছু শিখতে চাই। এ বছর পরিকল্পনার মধ্যে আছে কানাডার একজন শিল্পীর সঙ্গে যৌথভাবে গান তৈরি করব। ভালোবাসা দিবসের জন্য নতুন গান করব। আগামী মার্চ মাসে আরেকটি নতুন গানের ভিডিও প্রকাশ করব। আমি এখন গানের মধ্যে ডুবে থাকব।
