
জনপ্রিয় অভিনেতা মোশাররফ করিমকে নিয়ে সামাজিক যোগাযোগমাধ্যমে ‘মিম’-এর কমতি নেই। মিম (Meme) মূলত ইন্টারনেটে প্রচলিত ছবিভিত্তিক বার্তা। জনপ্রিয় তারকাদের ছবি ও খুব অল্প বাক্য দিয়ে তৈরি এই বার্তাগুলো হয় হাস্যরসাত্মক। বাংলাদেশের সামাজিক যোগাযোগমাধ্যমে মোশাররফ করিমের মিম সম্ভবত সবচেয়ে বেশি। এবার এই মিমকেই প্রচারণার কৌশল হিসেবে নিলেন পরিচালক মুরসালিন শুভ। ঈদ উপলক্ষে তিনি নির্মাণ করতে যাচ্ছেন সাত পর্বের ধারাবাহিক নাটক মধ্যবিত্তনামা। নাটকের শুটিংয়ের আগেই প্রচারের জন্য সামাজিক যোগাযোগমাধ্যমে ছেড়ে দিলেন বেশ কিছু মিম। নাটকটির প্রধান চরিত্র মোশাররফ করিমের সঙ্গে মধ্যবিত্তদের নিয়ে নানা ধরনের মন্তব্য জুড়ে দেওয়া হয়েছে সেসব মিমে। এরই মধ্যে সেগুলো সামাজিক যোগাযোগমাধ্যমে বেশ জনপ্রিয় হয়ে উঠেছে। নাটকটির পরিচালক মুরসালিন শুভ বলেন, ‘মধ্যবিত্তদের নানা ধরনের সংকট নিয়ে আমাদের নাটকটির গল্প। সেই সংকটের কিছু কথা দিয়েই আমরা মিমগুলো বানিয়েছি এবং সামাজিক যোগাযোগমাধ্যমে ছড়িয়ে দিয়েছি।’মোশাররফ করিমের সেই মিমে লেখাগুলোর মধ্যে রয়েছে, ‘মিডল ক্লাসদের রাগ এক কাপ চায়ের মতো, ফুঁ দিলেই ঠান্ডা’; ‘মিডল ক্লাসরা সব সময় ব্যস্ত থাকে। কিন্তু শেষমেশ খুঁজে পায় না কী কাজে ব্যস্ত ছিল’; ‘মিডল ক্লাসরা স্বপ্নভঙ্গের ভয়ে স্বপ্ন দেখতে ভুলে যায়’; ‘মধ্যবিত্তরা কোনো কাজের সমাধান খোঁজার আগে অজুহাত খোঁজে’; ‘মিডল ক্লাসদের বিশ্বাস ডিমের মতো, একটু আঘাতেই ভেঙে যায়’; ‘মধ্যবিত্তদের কমন ডায়ালগ—সব সময় আমিই ক্যান’—এ রকম অসংখ্য কথা দিয়ে বানানো হয়েছে মিম। পরিচালক বলেন, মধ্যবিত্তনামা পরিচালনা করছেন মেহরাব জাহিদ। শুটিং শুরু হবে ১৭ জুন থেকে। আর ঈদ অনুষ্ঠানমালায় সাত দিন প্রচারিত হবে দেশ টিভিতে। 
