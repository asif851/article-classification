
আবদুল রশিদ সেলিম সালমান খানের ৪৮তম জন্মদিন আজ। বলিউডের তুমুল জনপ্রিয় তারকা অভিনেতা সালমান খানের জন্মের সময় বিশাল এ নামই রেখেছিলেন তাঁর বাবা সেলিম খান ও মা সুশীলা চরক। প্রিয় তারকা সালমানের অজানা সব হাঁড়ির খবর জানার জন্য আগ্রহের শেষ নেই তাঁর অগণিত ভক্তের। জন্মদিনে সালমান-ভক্তদের জন্য তাঁর সম্পর্কে চমকপ্রদ অজানা কিছু তথ্য খুঁজে বের করে তা প্রকাশ করেছে এনডিটিভি।অসাম্প্রদায়িক সালমানগণেশ চতুর্থীসহ হিন্দু সম্প্রদায়ের বিভিন্ন উত্সব স্বতঃস্ফূর্তভাবে পালন করেন সালমান খান। সেলিম খানের প্রথম স্ত্রী ও সালমানের মা সুশীলা চরক ছিলেন মহারাষ্ট্রের মেয়ে। সালমানের বাবা সেলিম খান অভিনেতা ও চিত্রনাট্যকার হিসেবে পরিচিত হলেও একটা সময়ে তিনি পুলিশ কর্মকর্তা ছিলেন। ১৯৬৪ সালে সুশীলাকে বিয়ে করেন সেলিম। পরের বছর সালমানের জন্ম হয়। সেলিম-সুশীলা দম্পতির চার সন্তান সালমান, আরবাজ, সোহেল ও আলভিরা। ১৯৮১ সালে দ্বিতীয় বিয়ে করেন সেলিম খান। তাঁর দ্বিতীয় স্ত্রী এক সময়ের পর্দা-কাঁপানো বলিউডের অভিনেত্রী হেলেন। বিয়ের পর মেয়ে অর্পিতা খানকে দত্তক নেন সেলিম-হেলেন দম্পতি। পাঁচ ভাই-বোনের মধ্যে সবার বড় সালমান।  সালমানের কুসংস্কারসব সময় হাতে ফিরোজা রঙের পাথর বসানো ব্রেসলেট পরেন সালমান। বাস্তব জীবনের পাশাপাশি ছবিতে অভিনয়ের সময়ও পারতপক্ষে হাত থেকে ব্রেসলেট খোলেন না তিনি। শুধু সালমানই নন, তাঁর বাবা সেলিম খানও সব সময় একই রকমের ব্রেসলেট পরে থাকেন। এই ব্রেসলেটকে সৌভাগ্যের প্রতীক বলেই মনে করেন তাঁরা।তুখোড় সাঁতারুচাইলে সাঁতারু হিসেবে নিজেকে প্রতিষ্ঠিত করতে পারতেন সালমান। স্কুলে পড়ার সময় বহুবার সাঁতার প্রতিযোগিতায় চ্যাম্পিয়ন হয়েছেন তিনি। ভারতের প্রতিনিধি হিসেবে তিনি দেশের বাইরেও সাঁতার প্রতিযোগিতায় অংশ নিয়েছেন। 
‘বাজিগর’ ছবির প্রস্তাব ফিরিয়েছিলেন সালমান
নব্বইয়ের দশকের সাড়া জাগানো ‘বাজিগর’ ছবির কেন্দ্রীয় চরিত্রে অভিনয়ের জন্য প্রথমে প্রস্তাব দেওয়া হয়েছিল সালমানকে। কিন্তু নেতিবাচক চরিত্র হওয়ায় প্রস্তাবটি ফিরিয়ে দেন তিনি। আব্বাস-মাস্তান পরিচালিত ক্রাইম-থ্রিলার ঘরানার ছবিটিতে পরে অভিনয় করেন শাহরুখ খান। ছবিটিতে অভিনয় করে তুমুল জনপ্রিয়তা অর্জন করেন শাহরুখ। তাঁকে বলিউডে শক্ত একটি আসন গাড়তে গুরুত্বপূর্ণ ভূমিকা রেখেছিল ‘বাজিগর’।
ভোজনরসিক সালমান
২০০৯ সালে মুক্তি পাওয়া ‘লন্ডন ড্রিমস’ ছবির শুটিংয়ের কাজে লন্ডনে থাকার সময় স্থানীয় খাবার খেতে খেতে হাঁপিয়ে উঠেছিলেন সালমানসহ ছবির দলের সব সদস্য। এ অবস্থায় সবাই মিলে বিরিয়ানি খাওয়ার জন্য নিজের বাবুর্চিকে লন্ডনে নিয়ে যাওয়ার ব্যবস্থা করেছিলেন সালমান। চাইনিজ খাবার খেতে খুবই পছন্দ করেন খান সাহেব। তাঁর সবচেয়ে পছন্দের রেস্তরাঁ মুম্বাইয়ের চায়না গার্ডেন।
খালি পায়ে থাকতে স্বাচ্ছন্দ্যবোধ করেন সালমান
জুতার ব্র্যান্ডের দূতিয়ালির দায়িত্ব পালন করলেও বাড়িতে খালি পায়ে থাকতেই স্বাচ্ছন্দ্যবোধ করেন বলিউডের অন্যতম প্রভাবশালী এ তারকা অভিনেতা।      
গাড়িপ্রেমিক সালমান
গাড়ি চলাতে খুবই পছন্দ করেন সালমান। বিএমডব্লিউ, মার্সিডিজ এবং ল্যান্ড ক্রুজার গাড়ির প্রতি তাঁর বিশেষ দুর্বলতা রয়েছে।
প্রাকৃতিক উপাদান থেকে তৈরি সাবান ব্যবহার করেন সালমান
প্রাকৃতিক উপাদান থেকে তৈরি সাবান ব্যবহার করেন সালমান। বিশেষ করে ফলের নির্যাস থেকে তৈরি সাবানই তাঁর বেশি পছন্দ। প্রাকৃতিক উপাদান থেকে তৈরি হরেক রকমের সাবান রয়েছে তাঁর স্নানঘরে।
দুবার ফতোয়া জারি হয়েছিল সালমানের বিরুদ্ধে
কয়েকটি ইসলামি সংগঠন সালমানের বিরুদ্ধে দুবার ফতোয়া জারি করেছিল। মাদাম তুসো জাদুঘরে সালমানের মোমের মূর্তি স্থাপনের পর তাঁর বিরুদ্ধে একবার ফতোয়া জারি হয়েছিল। এ ছাড়া গণেশ চতুর্থী পূজায় অংশ নেওয়ায় তাঁর বিরুদ্ধে আরেকবার ফতোয়া জারি করা হয়েছিল।
নিয়মিত রক্তদান করেন সালমান
নানা ধরনের দাতব্য কাজে সালমানের সক্রিয় সম্পৃক্ততা প্রশংসিত হয়েছে বিভিন্ন মহলে। অনেক দিন থেকেই নিজের দাতব্য সংস্থা বিয়িং হিউম্যানের মাধ্যমে জনকল্যাণমূলক বিভিন্ন কাজ করে মানুষের মাঝে ভালোবাসা বিলিয়ে দিচ্ছেন ‘ম্যায়নে পেয়ার কিয়া’ তারকা সালমান। শুধু তা-ই নয়, নিয়মিত রক্তদান কর্মসূচিতেও অংশ নেন তিনি।
প্লেব্যাক গায়ক সালমান
১৯৯৯ সালে মুক্তি পাওয়া ‘হ্যালো ব্রাদার’ ছবিতে ‘চান্দি কি ডাল পার’ গানের মাধ্যমে প্রথমবারের মতো চলচ্চিত্রের গানে কণ্ঠ দেন সালমান। ২০১১ সালে মুক্তি পাওয়া বক্স অফিসে ঝড় তোলা ছবি ‘বডিগার্ড’-এর টাইটেল গানেও কণ্ঠ দিয়েছিলেন তিনি।
প্রাচীন-প্রিয়
সালমানের প্রিয় অভিনেতা-অভিনেত্রীদের তালিকায় এ প্রজন্মের কোনো তারকার নাম নেই। তাঁর সবচে পছন্দের অভিনেতা সিলভেস্টার স্ট্যালোন। আর পছন্দের অভিনেত্রীদের তালিকায় শীর্ষে আছে হেমা মালিনির নাম।
