
মিয়া-বিবি রাজি। রাজি অভিভাবকেরাও। তা হলে আর শুভকাজে দেরি কিসের? রণবীর কাপুর কবে তাঁর ব্যাচেলর ডিগ্রি বিসর্জন দিতে চলেছেন? সবই ঠিক আছে, কিন্তু দীপিকা পাড়ুকোন যে এখনো সবুজসংকেত দেননি!গোলমেলে লাগছে? দীপিকা আর রণবীরের প্রেম তো ছুটে গেছে সেই কবেই। দীপিকা এখন বেছে নিয়েছেন আরেক রণবীর, রণবীর সিংকে। ওদিকে এই রণবীরও প্রেম করছেন ক্যাটরিনা কাইফের সঙ্গে। তা হলে দীপিকা আবার আসছে কোত্থেকে? দীপিকাই দাবি করছেন, ‘আমি অনুমতি না দেওয়া পর্যন্ত রণবীর বিয়ে করতে পারবে না।’রণবীর-দীপিকা তৃতীয়বারের মতো জুটি বেঁধেছেন তামাশা ছবিতে। তারই ব্যতিক্রমী প্রচারণায় তামাশার পুরো দল মুম্বাই টু দিল্লি ট্রেন ভ্রমণ করল। সে সময়ই সাক্ষাৎকারে এমন দাবি করেছেন দীপিকা। স্রেফ মজা করে বলেছেন, নাকি সিরিয়াসলি, তা অবশ্য বোঝা যায়নি।একই দিনে দীপিকা আর রণবীরের ক্যারিয়ার শুরু হয়েছিল। সাওয়ারিয়া আর ওম শান্তি ওম মুক্তি পেয়েছিল ২০০৭ সালের ৯ নভেম্বর। তখন থেকেই দুজন অদ্ভুত এক সম্পর্কে বাঁধা। এর আগে একসঙ্গে অভিনয় করেছিলেন বাঁচনা অ্যায় হাসিনো ও ইয়ে জওয়ানি হ্যায় দিওয়ানি ছবিতে। এখনো দারুণ বন্ধুত্ব দুজনের। দীপিকার একটাই আশা, এই দোস্তি যেন অটুট থাকে আজীবন। পিটিআই।
