
এত দিন ধরে হুংকার চলছিল, এবার তা ছাপিয়ে প্রাণহানিও ঘটে গেল। সেই অর্থে এটাই পদ্মাবতীর প্রথম মৃত্যু। গতকাল শুক্রবার সকালে দেখা যায়, রাজস্থানের রাজধানী জয়পুরের বিখ্যাত নাহারগড় দুর্গের বুরুজ থেকে একটি শরীর ঝুলছে। মৃতদেহের পাশে পাথরে কালি দিয়ে হিন্দিতে লেখা, ‘আমরা শুধু কুশপুতুল লটকাই না’। আর একটি পাথরে লেখা, ‘পদ্মাবতীর বিরোধিতা’। লোকটির পরিচয় পাওয়া গেছে। নাম চেতন সাইনি। বয়স ২৩। জয়পুরে তাঁর গয়নার ব্যবসা।মৃত্যুটা ঘিরে অনেক প্রশ্ন। অনেক রহস্যও। রহস্য আরও ওই পাথরের ওপর লেখা ঘিরে। কাজেই, এটি খুন না আত্মহত্যা, সে বিষয়ে পুলিশ এখনো নিশ্চিত নয়। তারা বলছে, তদন্ত শেষ না হলে কোনো অনুমান নয়। পদ্মাবতী নিয়ে সেই প্রথম দিন থেকে যারা খড়্গহস্ত, সেই করণি সেনার নেতা লোকেন্দ্র সিং কালভি শুধু বলেছেন, ঘটনাটি দুর্ভাগ্যজনক। এমন হওয়া উচিত ছিল না। পদ্মাবতীর রেশ শেষ পর্যন্ত যে কোথায় গিয়ে ঠেকবে, এ মুহূর্তে তা অজানা। দেশে বিজেপি শাসিত ১৮ রাজ্যের মধ্যে তিনটির দরজা পদ্মাবতীর কাছে বন্ধ। রাজপুত-রোষের কারণে মরু শহর রাজস্থান উত্তপ্ত। মধ্যপ্রদেশের ক্ষত্রিয় মুখ্যমন্ত্রী শিবরাজ সিং চৌহান তাঁর রাজ্যে পদ্মাবতীর প্রবেশ নিষিদ্ধ করেছেন। গুজরাটের মুখ্যমন্ত্রী বিজয় রুপানির কণ্ঠেও সেই সুর। তাঁর যুক্তি, রাজপুত গরিমার স্বার্থে তাঁর রাজ্যে পদ্মাবতী নিষিদ্ধ।১৯০ কোটি টাকায় তৈরি পদ্মাবতী এখনো ভারতীয় সেন্সর বোর্ডের ছাড়পত্র পায়নি। ‘পদ্ধতিগত ত্রুটি’র কারণে সেন্সর বোর্ড ছবিটি প্রযোজকের ঘরে ফেরত পাঠিয়েছে। অথচ গত বৃহস্পতিবার ব্রিটিশ বোর্ড অব ফিল্ম ক্লাসিফিকেশন পদ্মাবতীকে বিনা প্রশ্নে ‘আনকাট’ ছাড়পত্র দিয়েছে। ইতিহাস বিকৃতি অথবা রাজপুত জাত্যভিমানে আঘাত লাগা নিয়ে কোনো প্রশ্ন তারা তোলেনি। পরিচালক সঞ্জয় লীলা বানসালি অবশ্য এই আনন্দে বানভাসি নন। সংবাদমাধ্যমে তাঁর মন্তব্য, আগে দেশ, পরে বিদেশ। ভারতে না দেখিয়ে বিলেতকে তিনি খুশি করবেন না।
বানসালির এই বদান্যতা কট্টর হিন্দুত্ববাদীদের মন অবশ্য ভোলাতে পারেনি। মনোভাব তাদের এখনো মারকাটারি। রাজস্থানের করণি সেনা কিংবা যারা দীপিকা পাড়ুকোন ও বানসালির মাথার দাম কুড়ি কোটি টাকা ধার্য করেছে, তাদের দাবি, আগে তাদের সিনেমাটা দেখিয়ে সন্তুষ্ট করতে হবে, তারপর অন্য কথা।
বিতর্ক ও বিরোধের ফলে বানসালিরা ছবি রিলিজ পিছিয়ে দিয়েছেন। ১ ডিসেম্বরের জায়গায় এখন জানুয়ারি। তবে তার আগে প্রয়োজন সেন্সর বোর্ডের ছাড়পত্র। ফলে একটা কী হয় কী হয় ভাব।
রাজনৈতিক গুঞ্জন অবশ্য পল্লবিত হচ্ছে। হিন্দুস্তানের সম্মান যে একমাত্র বিজেপির হাতেই সুরক্ষিত, এই বিতর্কের ফলে তা ইতিমধ্যেই প্রতিষ্ঠিত। মনে করা হচ্ছে, এর ফলে গুজরাটে শাসক দল ভালোভাবে উতরে যাবে। তা ছাড়া নড়বড়ে রাজস্থানেও রাজপুত গরিমাকে হাতিয়ার করে বিজেপি আগামী বছর ভোটের আগে সোজা হয়ে দাঁড়িয়ে যাবে। অর্থাৎ, রাজনৈতিক কেল্লা ফতে।
অন্য গুঞ্জনও যে নেই তা নয়। দেশে তো বটেই, বিদেশেও বিনা পয়সায় পদ্মাবতীর প্রচার হয়ে গেল। ছবির প্রমোশনে একটা পয়সা তাঁদের খরচ করতে হলো না! কাজেই বানসালীরা মুখে কুলুপ এঁটেছেন।
অবশ্য শুধু মুখে কুলুপ আঁটাই নয়, পদ্মাবতীর বিমাও তাঁরা করিয়ে ফেলেছেন। ইন্ডাস্ট্রির খবর, ১৯০ কোটির সিনেমার বিমা হয়েছে ১৪০ কোটি টাকায়! এর মধ্যে ৮০ কোটি পাবে পরিবেশকেরা, যদি বিক্ষোভ বা অন্য কারণে মানুষ সিনেমা হলে না আসতে পারে, যদি ছবির প্রদর্শন ব্যাহত হয়। তবে সিনেমাটি নিষিদ্ধ হয়ে গেলে বিমার টাকা পাওয়া যাবে না।
করণি সেনাপ্রধান লোকেন্দ্র সিং কালভি দিল্লি এসে প্রধানমন্ত্রী নরেন্দ্র মোদিকে বলেছেন, সরকার গোটা দেশেই পদ্মাবতী নিষিদ্ধ করে দিক। বিজেপি, বজরঙ্গ দল ও বিশ্ব হিন্দু পরিষদের স্বঘোষিত সমাজপতিদের যুক্তি, এই ধরনের সিনেমা ‘লাভ জিহাদ’কে নাকি উৎসাহিত করে। অতএব গোড়া ধরে মুড়িয়ে ফেলাই মঙ্গল।
লাঠি না ভেঙে সাপ যাতে মারা যায়, সেই বিষয়টা মাথায় রেখে বিজেপির একদল সাংসদ তথ্য ও সম্প্রচারমন্ত্রী এবং সেন্সর বোর্ডের কাছে একটা দরবার করেছেন। এই দলের নেতা সি পি যোশি বলেছেন, কোনো সিদ্ধান্ত নেওয়ার আগে সিনেমাটা ইতিহাসবিদদের দেখানো হোক। পাশাপাশি দেখানো হোক মেওয়ারের পূর্বতন রাজপরিবারকেও। তাঁরা সন্তুষ্ট হলে মধুরেণ সমাপয়েৎ।
এই অবস্থায় প্রাণহানির একটা ঘটনা ঘটে গেল। পদ্মাবতীর ভাগ্যে আরও কী কী লেখা রয়েছে কে জানে।
 
