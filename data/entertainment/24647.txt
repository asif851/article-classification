
৭৫ তো কম নয়। বার্ধক্যের ভারে এরই মধ্যে অনেকে হার মেনে যায়। কিন্তু কিংবদন্তিরা এসব সংখ্যার ধার ধারেন না, তা অমিতাভ বচ্চনকে দেখলে বোঝা যায় স্পষ্ট। পাঁচ দশক ধরে এ বলিউড তারকাকে নিয়ে তো আর কম আলোচনা হলো না। তিনি যেমন কাজ করে হয়েছেন আলোচিত, তেমনই তাঁর ব্যক্তিজীবনও বারবার উঠে এসেছে খবরের শিরোনামে। তাঁর ব্যাপারে হেন কোনো খবর নেই, যা অন্তর্জাল ঘাঁটলে খুঁজে পাওয়া যাবে না। তাই আজ যখন অমিতাভের বয়স ঠিক ৭৫ বছর ১ দিন, তখন আমরা আর এই কিংবদন্তির জানা কথাই নতুন করে জানব না। আজ জানব তাঁর কিছু অজানা ভক্তের কথা, যাঁদের অমিতাভ-উন্মাদনা তাঁদের আলোচনায় তুলে এনেছে। কোনো সময় এই উন্মাদনা অমিতাভকে করেছে বিরক্ত, কখনো ব্যথিত, কখনো আবার অবনত। আজ জানব সেই ভক্তের কথা।
ভক্তের সাধনা ১৯৮২ সালে কুলি ছবির শুটিংকালে এক মারাত্মক দুর্ঘটনার শিকার হন অমিতাভ বচ্চন। এটা অনেকেরই জানা যে সে দফায় এই তারকা প্রায় মৃত্যুর মুখ থেকে ফিরে এসেছিলেন। তাঁর দুর্ঘটনার খবর ছড়িয়ে পড়লে ভারতের নানা প্রান্তের ভক্তরা পূজা-অর্চনা শুরু করে দেন। অমিতাভের সুস্বাস্থ্যের প্রার্থনা করে নানা ধর্মের ভক্তরা নানাভাবে সৃষ্টিকর্তাকে স্মরণ করতে থাকেন। কিন্তু এক ভক্ত এক অদ্ভুত মানত করে বসেন। তিনি অমিতাভের সুস্থতা প্রার্থনা করে উল্টো দিকে হাঁটা শুরু করেন ভারতের গুজরাটের ভাদোদরা (পুরোনো নাম বারোদা) থেকে। ৪৩০ কিলোমিটার পথ তিনি উল্টো পায়ে হেঁটে আসেন মুম্বাই। তাঁর গন্তব্য ছিল মুম্বাইয়ে অমিতাভ বচ্চনের বাড়ি জলসা। তিনি হাঁটা শুরুর আগে মানত করেন, জলসায় পৌঁছে অমিতাভকে প্রণাম করবেন। শেষ নাগাদ হয়ও তাই। মুম্বাইয়ে পৌঁছে সেই ভক্ত জানতে পারেন, অমিতাভের জীবন শঙ্কামুক্ত। এরপর সেই ভক্ত নাকি অমিতাভ সুস্থ হয়ে বাড়ি ফেরার পর আশীর্বাদও নিয়েছিলেন বিগ বির কাছ থেকে।
সমুচাওয়ালা ভক্তকুলির দুর্ঘটনা থেকে বেঁচে ফেরার পর এমন অনেক ভক্তের কাণ্ডই আলোড়ন তুলেছিল ভারতীয় গণমাধ্যমে। আলোড়ন তোলা এমন আরেক ভক্তের কথা বলি এবার। তিনি হলেন ফুটপাতের এ সমুচাওয়ালা। কোনো মাধ্যমেই অবশ্য এই সমুচাওয়ালার নাম জানা যায়নি। তবে তাঁর কাণ্ডটি খুব আলোচিত ছিল সে সময়। অমিতাভ বচ্চন সুস্থ হওয়ার পর সেই ব্যক্তি এক ট্রাকভর্তি সমুচা নিয়ে হাজির হন মুম্বাইয়ে অমিতাভের বাড়ি জলসার বাইরে। তাঁর আবদার ছিল প্রিয় তারকা একবার এই ট্রাক ছুঁয়ে দেবেন, আর তক্ষুনি সমুচাগুলো হয়ে উঠবে প্রসাদ। হয়েছিলও এমনটা। এরপর সেই সমুচাওয়ালা প্রসাদগুলো রাস্তার মানুষের মধ্যে বিতরণ করেছিলেন।
মনে থাকা শেষ নাম ‘এবি’ঘটনা ২০১৩ সালের। এক শতবর্ষী বৃদ্ধার পরিবার ‘কৌন বনেগা ক্রোড়পতি’ টিভি অনুষ্ঠানের মাধ্যমে যোগাযোগ করেন অমিতাভ বচ্চনের সঙ্গে। জানা যায়, বার্নেডিন ডি’সুজা ভুগছেন আলঝেইমার রোগে। এ রোগে মানুষ ভুলে যায় সব স্মৃতি। বার্নেডিনের বেলায়ও তা-ই হয়েছিল। পরিবার, অতীত, বর্তমান, আত্মীয়স্বজন—কিছুই মনে ছিল না তাঁর। তাঁর শুধু মনে ছিল একটি নাম, তা অমিতাভ বচ্চনের। খোদ অমিতাভ ২০১৩ সালের ১৮ আগস্ট শতবর্ষী এই ভক্তকে নিয়ে এক আবেগী টুইটও করেছিলেন। সে সময়ই জানিয়েছিলেন, যখন কাউকে চিনতে না পেরে বার্নেডিন খুব যন্ত্রণায় ভুগতেন, তখন পরিবারের লোকেরা তাঁকে ‘এবি আসছেন’ বলে শান্ত করতেন। যখন কিছু খেতে চাইতেন না, তখন নাকি ছেলেমেয়েরা তাঁকে বলতেন, ‘না খেলে কিন্তু এবি আসবেন না’। বার্নেডিন নিজের সবকিছুই ভুলে গিয়েছিলেন। তবে টিভিতে অমিতাভকে দেখলে এ তারকাকে ঘিরে তাঁর পুরোনো সব কথাই মনে পড়ে যেত বার্নেডিনের।
এক ভক্তের ২৭ বছরের অপেক্ষা ২০১২ সালে এই ভক্তের দেখা পেয়েছিলেন অমিতাভ বচ্চন। ইউরোপের মালদোভার এক ভক্ত ২৭ বছর অপেক্ষা করেছিলেন বিগ বির। অনেক সাধনার পর ২০১২ সালের অক্টোবরে অবশেষে মালদোভার সেই ভক্তের স্বপ্ন পূরণ হয়। ২৭টি গোলাপ আর কিছু উপহার নিয়ে অমিতাভের সঙ্গে দেখা করেন ভেরা। এ নিয়ে সেই সময় আবেগময় একটি টুইটও করেছিলেন বিগ বি। লিখেছিলেন, ‘মালদোভার ভেরা ২৭ বছর অপেক্ষা করেছে আমার সঙ্গে দেখা করার জন্য। অবশেষে আজ ২৭টি গোলাপ ও কিছু উপহার নিয়ে আমাদের দেখা হলো। অধ্যবসায় কখনো বৃথা যায় না।’
অমিতাভের জন্য মাদক ব্যবসায়...এই ভক্তের কাণ্ড অমিতাভ বচ্চনকে শুধু রাগান্বিতই করেনি, করেছে ব্যথিত ও আহত। রাশিয়ার এক মেয়ে অমিতাভ বচ্চনের সঙ্গে দেখা করার জন্য জড়িয়ে যায় মাদক ব্যবসায়। শৈশব থেকেই সেই মেয়ে অমিতাভের ভক্ত ছিল। কিন্তু ভারতে গিয়ে বিগ বির সঙ্গে দেখা করার জন্য আর্থিকভাবে সামর্থ্যবান ছিল না। তাই ভারতভ্রমণের পয়সা জোগাড় করতেই মাদক ব্যবসার সঙ্গে সে জড়িয়ে পড়ে। পরে এ কারণে পুলিশ পাকড়াও করে তাকে জেলে পাঠায়। খবরটি একটি রাশিয়ান টিভি চ্যানেলের মাধ্যমে পৌঁছায় অমিতাভের কাছে। তখন সেই চ্যানেলের মাধ্যমে একটি ভিডিওবার্তা পাঠান সেই মেয়ের কাছে। নিজের ক্ষোভ ও ব্যথিত হওয়ার কথা জানান সেই মেয়েকে।
অমিতাভ-কণিকাজন্ম: ১১ অক্টোবর, ১৯৪২ জন্মস্থান: এলাহাবাদ, উত্তর প্রদেশ, ভারতপ্রথম ছবি: সাত হিন্দুস্তানি, পরিচালক: খাজা আহমদ আব্বাসসর্বশেষ মুক্তি পাওয়া ছবি: সরকার থ্রি, পরিচালক: রাম গোলাপ ভার্মাপরবর্তী ছবি: প্যাডম্যান, পরিচালক: আর বাল্কি; থাগস্‌ অব হিন্দোস্তান, পরিচালক: বিজয় কৃষ্ণ আচার্য; ১০২ নট আউট, পরিচালক: উমেশ শুক্লাপুরস্কার ও সম্মাননা জিতেছেন: ২২০টিরাষ্ট্রীয় সম্মাননা: ৪টি (ভারতের পদ্মশ্রী, পদ্মভূষণ, পদ্মবিভূষণ ও ফ্রান্সের সর্বোচ্চ রাষ্ট্রীয় সম্মাননা ‘নাইট অব দ্য লিজিয়ন অব অনার’) সম্মানসূচক ডক্টরেট: ৭টিজাতীয় পুরস্কার: ১২টিজাতীয় চলচ্চিত্র পুরস্কার: ৪টিমাদাম তুসোয় থাকা মোমের মূর্তির সংখ্যা: ৬টি (লন্ডন, নিউইয়র্ক, হংকং, ব্যাংকক, ওয়াশিংটন ও দিল্লি)
টাইমস অব ইন্ডিয়া, কুইন্ট, হিন্দুস্তান টাইমস ও স্কুপহুপ অবলম্বনে
