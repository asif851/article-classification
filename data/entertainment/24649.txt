
নিজের চরিত্রের সঙ্গে নিজেকেই কথা বলতে হবে, এটা ভেবেই অভিনেতা রিয়াজের ভেতরে একটু শঙ্কা কাজ করছিল। বিষয়টি নিয়ে নাটকের নির্মাতা শামীম শাহেদের সঙ্গে কথা বলেন তিনি। নির্মাতার কথা শুনে খানিকটা স্বস্তি পান রিয়াজ। পরিচালক বিশেষ এই দৃশ্যের জন্য মালয়েশিয়া থেকে একটি মুখোশ আনিয়েছেন। আর এই মুখোশটিই হয়ে ওঠে রিয়াজের স্বস্তির কারণ। সব শঙ্কা ও সংশয় কাটিয়ে রিয়াজ পুরো এক দিন মুখোশটি পরে শুটিং করলেন, নিজেই কথা বলেন নিজের সঙ্গে। এসবই ঘটে রঙিন দ্বিধা নামের নাটকের সেটে। আনিসুল হকের রচনায় এই নাটকটি নির্মাণ করছেন শামীম শাহেদ।এই নাটকে একজন মানুষের চরিত্রের মনস্তাত্ত্বিক ভিন্নতার কিছু বিষয় তুলে ধরা হয়েছে, যেখানে একজন মানুষের ভেতর বসবাস করে আরও দুটি মানুষের ছায়া। ভিন্নধর্মী এই নাটকটি দর্শকদের পছন্দ হবে। রঙিন দ্বিধা নিয়ে এভাবেই বলছিলেন রিয়াজ। পরিচালক শামীম শাহেদ বলেন, মানুষ সচরাচর স্বাধীনভাবে তার ইচ্ছেমতো চলতে চায়। সব সময় তার ভালো লাগাকে প্রাধান্য দিতে চায়। কিন্তু সমাজে চলতে হলে তাকে অনেক প্রতিবন্ধকতার সামনে পড়তে হয়। চাইলেই সবকিছু নিজের ইচ্ছা অনুযায়ী করতে পারে না সে। আর এখানেই সে দ্বিধায় পড়ে যায়।সম্প্রতি ঢাকার শান্তিনগরে নাটকটির দৃশ্য ধারণ করা হয়েছে। পরিচালক জানিয়েছেন, এটি আসছে ঈদে চ্যানেল আইয়ের বিশেষ অনুষ্ঠানমালায় প্রচারিত হবে। এই নাটকে আরও কয়েকটি চরিত্রে দেখা যাবে দীপা খন্দকার, স্পর্শিয়া ও সেতুকে।
