
সংগীতশিল্পী আরফিন রুমির প্রথম স্ত্রী লামিয়া ইসলাম অনন্যা আজ রোববার সকালে জাতীয় প্রেসক্লাবে এক সংবাদ সম্মেলন করেন। ‘অন্যায়ভাবে অধিকার হরণ, নির্যাতন ও মানসিক চাপ প্রয়োগের প্রতিবাদ’ শীর্ষক এই সংবাদ সম্মেলনে রুমি সম্পর্কে নানা অভিযোগ তুলে ধরেন অনন্যা।সংবাদ সম্মেলনে অনন্যা দাবি করেন, তাঁকে নানাভাবে হয়রানি করছেন রুমি। লোকজন দিয়ে অনন্যার পাশাপাশি তাঁর মায়ের ওপর হামলা চালিয়েছেন রুমি। এমনকি রুমির ইন্ধনে তাঁদের বাড়িতে ডাকাতির মতো ঘটনাও ঘটেছে বলে দাবি করেছেন অনন্যা।অনন্যার এসব অভিযোগ সম্পর্কে জানতে চাইলে আরফিন রুমি বলেন, ‘এক অর্থে বউ আমাকে দৌড়ের ওপর রেখেছে। এখন অনন্যার যেকোনো অঘটন ঘটলে স্বাভাবিকভাবেই সবার অভিযোগের আঙুল আমার দিকেই উঠবে। আমাকে যদি এভাবে ফাঁসানোর চেষ্টা করা হয় তাহলে তো আমার কিছু করার নেই।’রুমি আরও বলেন, ‘আমার আয়-রোজগার তো আর সব সময় একরকম থাকবে না। আগামী পাঁচ-ছয় বছর পর আমার আর্থিক অবস্থা কেমন থাকবে তা তো কেউ জানে না। আমি অনন্যাকে বলেছি, ছেলে আরিয়ানের জন্য ১০ লাখ টাকার এফডিআর করে দেব। যেকোনো উপায়ে অনন্যার কাছ থেকে মুক্তি চাই আমি। ও আমার জীবন ধ্বংস করে দিয়েছে। আমাদের উভয় পক্ষের আইনজীবী যেভাবে আপসের চেষ্টা করছেন, সেভাবেই এগোতে রাজি আছি আমি।’সংবাদ সম্মেলনে অনন্যা বলেন, ‘আমাদের পারিবারিক জীবনে হঠাত্ করে নেমে আসা দুর্যোগ সম্পর্কে আপনারা সবাই কমবেশি অবগত আছেন। আমার ও আমার সন্তান আরিয়ানের জীবনে নেমে আসা দুর্যোগ মোকাবিলায় প্রতি মুহূর্তে সাংবাদিক ভাইরা সহযোগিতা করছেন। তার পরও আমার ও রুমির পুরো বিষয়টি সম্পর্কে অনেকেরই স্পষ্ট ধারণা নেই। মূলত এ কারণেই সংবাদ সম্মেলন করার সিদ্ধান্ত নিয়েছি।’অনন্যা আরও বলেন, ‘মানসিকভাবে ভেঙে পড়ায় আমার কি করণীয় কখনোই বুঝে উঠতে পারিনি। রুমির সঙ্গে চলমান মামলার পরবর্তী শুনানি ১৭ জুন। সংবাদ সম্মেলনের মাধ্যমে আমি জানিয়ে দিতে চাই, রুমি এখন কী করছে! কীভাবে আমার অধিকার হরণ করে মানসিক চাপের মধ্যে রেখেছে।’অনন্যা এও বলেন, ‘রুমি নানা রকম কটূক্তি আর বিভিন্নজনকে দিয়ে যে চাপ সৃষ্টি করছে তাতে আমাদের জীবন নিয়ে শঙ্কায় আছি। বারবার আপসে বসতে চেয়েও কিছুই হচ্ছে না। এর মধ্যে রুমি তার লোকজন দিয়ে আমার আর আমার মায়ের ওপর হামলা চালিয়েছে। আমাদের বাড়িতে ডাকাতির মতো ঘটনাও ঘটিয়েছে। এই অবস্থা কাটিয়ে উঠতে, আমার সন্তানের ভবিষ্যত্ নিশ্চিত করতে এবং আমি যেন বেঁচে থাকার নিরাপত্তাটুকু পাই, সে ব্যাপারটাই আমি মিডিয়ার মাধ্যমে বলতে চাই। আমি এ বিষয়ে প্রধানমন্ত্রীসহ সংশ্লিষ্ট সবার কাছে সহযোগিতা চাচ্ছি। সুবিচার চাচ্ছি। নিরাপত্তা চাচ্ছি।’
