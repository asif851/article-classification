
দুটি ছেলে, নাকি দুটি মেয়ে? নাকি একটি ছেলে আর একটি মেয়ে?—এসব প্রশ্নের কোনো উত্তর না মিললেও জানা গেছে, মার্কিন সংগীত তারকা দম্পতি জেজি ও বিয়ন্স স্বাগত জানিয়েছেন তাঁদের যমজ সন্তানদের। গতকাল রোববার বাবা দিবসে দ্বিতীয়বারের মতো বাবা হলেন র‍্যাপার জেজি। আর মায়ের খুশিটা নাহয় আড়ালেই থাক।
দম্পতির ঘনিষ্ঠ সূত্র যমজ সন্তানের জন্ম হওয়ার খবরের সত্যতা নিশ্চিত করেছে। শিশুদের নানা ও বিয়ন্সের বাবা ম্যাথিউ নোয়েলস টুইটারে নতুন অতিথিদের স্বাগত জানিয়ে একটি ছবি পোস্ট করেছেন, যাতে লেখা, ‘যমজদের শুভ জন্মদিন, নানার পক্ষ থেকে ভালোবাসা।’ ছবির ক্যাপশনে লিখেছেন, ‘তারা এখানে!’
সামাজিক যোগাযোগমাধ্যমে শিশুদের নাম জানার জন্য ভক্তরা হুমড়ি খেয়ে পড়ছেন—ছেলে না মেয়ে? আর অধীর হয়ে অপেক্ষা করছেন তাদের ছবি দেখার জন্য। বিবিসি অনলাইন
