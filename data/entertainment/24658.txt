
‘আমার দেশ এখন গভীর সংকটে। পৃথিবীর প্রতিটি প্রান্ত থেকে আমাদের সাহায্য ও সহযোগিতা প্রয়োজন।’ এভাবেই ভূমিকম্প বিধ্বস্ত নেপালের পাশে দাঁড়ানোর জন্য সবার প্রতি আহ্বান জানালেন নেপালি বংশোদ্ভূত বলিউডের অভিনেত্রী মনীষা কৈরালা।নেপালে গতকাল শনিবার শক্তিশালী ভূমিকম্প আঘাত হানে। রিখটার স্কেলে ভূমিকম্পের মাত্রা ছিল ৭ দশমিক ৯। নেপালে ৮০ বছরের বেশি সময়ের মধ্যে সবচেয়ে ভয়াবহ ভূমিকম্প এটি। এতে দেশটি লন্ডভন্ড হয়ে গেছে। সর্বশেষ পাওয়া তথ্য অনুযায়ী নিহতের সংখ্যা ১ হাজার ৯০০ জন ছাড়িয়েছে। আহত হয়েছেন ৪ হাজার ৬২৫ জন। মৃতের সংখ্যা আরও বাড়ার আশঙ্কা করা হচ্ছে।ভূমিকম্পের সময় নেপালেই ছিলেন মনীষার বাবা প্রখ্যাত রাজনীতিবিদ প্রকাশ কৈরালা ও মা সুষমা কৈরালা। তাঁরা দুজনই অক্ষত আছেন জেনে কিছুটা স্বস্তির নিঃশ্বাস ফেললেও, নিজ দেশে ফিরে তাঁদের সঙ্গে সাক্ষাতের জন্য অস্থির হয়ে আছেন নেপালের সম্ভ্রান্ত কৈরালা পরিবারের মেয়ে মনীষা। বললেন, ‘এখনই যদি আমি তাঁদের কাছে যেতে পারতাম! কিন্তু সব এয়ারলাইন নেপালে তাদের ফ্লাইট বাতিল করেছে। ফ্লাইট চালু হলে প্রথম ফ্লাইটেই আমি নেপাল যাব।’ এক খবরে এমনটিই জানিয়েছে মিড-ডে ডটকম।মনীষা আরও বলেন, ‘আমরা কেবল কাঠমান্ডু ও বড় কয়েকটি শহরের খবর জানি। প্রত্যন্ত অঞ্চলে কী ঘটেছে, তা এখনো অজানাই রয়ে গেছে। বিভিন্ন গণমাধ্যমে মৃতের যে সংখ্যা উল্লেখ করা হয়েছে তার চেয়ে অনেক বেশি প্রাণহানির আশঙ্কা রয়েছে।’
