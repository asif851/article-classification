
নাটকের গল্প নয়, সত্য ঘটনা। অভিনেত্রী জাকিয়া বারী মমর হাতে থাকা পিস্তলের আঘাতে মাথা ফেটে গেছে অভিনেতা মাহফুজ আহমেদের। গত শুক্রবার থাইল্যান্ডে স্যাটারডে নাইট নামের একটি ধারাবাহিক নাটকের শুটিংয়ে এ দুর্ঘটনা ঘটে। নাটকটির প্রযোজনা সংস্থা ১৯৫২ এন্টারটেইনমেন্টের পক্ষে সাজু মুনতাসির প্রথম আলোকে এ খবর জানান।দুর্ঘটনাটি নিয়ে সাজু মুনতাসির বলেন, ‘এই দুর্ঘটনার পরপরই মাহফুজ ভাইকে দ্রুত একটি স্থানীয় ক্লিনিকে নিয়ে যাওয়া হয়। সেখানে তাঁকে প্রয়োজনীয় চিকিৎসাসেবা দেওয়া হয়। চিকিৎসক তাঁকে বিশ্রামে থাকতে বলেছেন।’এরপরই কথা হয় মমর সঙ্গে। তিনি বলেন, ‘নাটকের দৃশ্যটি ছিল, মাহফুজ ভাইয়ের মাথায় পিস্তল দিয়ে আঘাত করতে হবে। কিন্তু অসাবধানতাবশত সত্যি সত্যি মাথায় আঘাত লেগে যায়। কোনো কিছু বুঝে ওঠার আগেই দেখি, মাহফুজ ভাইয়ের কপাল থেকে রক্ত ঝরছে। আমি ঘাবড়ে যাই।’ কথাটি বলেই কাঁদতে শুরু করেন মম।স্যাটারডে নাইট ধারাবাহিকটির পরিচালক রায়হান খান। এই নাটকে মাহফুজ ও মম ছাড়া আরও অভিনয় করছেন মেহ্জাবীন, নিশো, নাঈম প্রমুখ।প্রযোজনা প্রতিষ্ঠান সূত্রে জানা গেছে, স্যাটারডে নাইট নাটকের শুটিং শেষে ১৮ ডিসেম্বর পুরো ইউনিট ঢাকায় ফিরবে।
