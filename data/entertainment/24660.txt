
এবারের কেরালা আন্তর্জাতিক চলচ্চিত্র উৎসবে সেরা নবাগত পরিচালক হয়েছেন বাংলাদেশের আবু শাহেদ ইমন। ভারতের দক্ষিণের রাজ্য কেরালার রাজধানী তিরুবন্তপুরমে আয়োজিত এই উৎসবের ২০তম আসরের প্রতিযোগিতা বিভাগে তাঁর ‘জালালের গল্প’ ছবিটি প্রদর্শন করা হয়। ৪ থেকে ১১ ডিসেম্বর পর্যন্ত অনুষ্ঠিত হয় এই উৎসব। আয়োজন করেছে কেরালা রাজ্য চলচ্চিত্র একাডেমি।গতকাল শুক্রবার সন্ধ্যায় তিরুবন্তপুরমে আয়োজিত সমাপনী অনুষ্ঠানে সেরা পরিচালকের পুরস্কার হিসেবে আবু শাহেদ ইমন পেয়েছেন ‘রাজাথা চক্রম’ এবং নগদ তিন লাখ রুপি। বাংলাদেশি নির্মাতা ইমনের হাতে এই পুরস্কার তুলে দেন কেরালার রাজ্যপাল পি সত্যশিবম। এ সময় আরও উপস্থিত ছিলেন বিরোধীদলীয় নেতা ও সাবেক মুখ্যমন্ত্রী বি এস অচ্যুতানন্দসহ কেরালার চলচ্চিত্র অঙ্গনের বিশিষ্টজনেরা।কেরালার এই উৎসবে সেরা ছবির পুরস্কার পেয়েছে মালয়ালাম ছবি ‘ওত্তাল’। ছবিটি পরিচালনা করেছেন আর জয়রাজ। তিনি পেয়েছেন ‘সুবর্ণ চক্রম’ এবং নগদ ১৫ লাখ রুপি।চলচ্চিত্র অঙ্গনে অবদান রাখার জন্য আজীবন সম্মাননা পেয়েছেন ইরানের পরিচালক দারিউস মেহেরজুই।
