

অভিনয়শিল্পী ও নির্মাতা মেহের আফরোজ শাওনের পরিচালনায় ঈদুল ফিতরে নতুন দুটি নাটক প্রচারিত হবে। দুটি নাটকই তিনি নির্মাণ করছেন হুমায়ূন আহমেদের গল্প অবলম্বনে। শাওন তাঁর স্বামী কিংবদন্তির কথাসাহিত্যিক হুমায়ূন আহমেদের ‘বীণার অসুখ’ ও ‘আঙুল’ অবলম্বনে নাটক বানাবেন। ‘বীণার অসুখ’-এর নাট্যরূপ দিয়েছেন জুয়েল রানা এবং ‘আঙুল’ গল্পের নাট্যরূপ দিয়েছেন মারুফ রেহমান। নাটক দুটি নির্মাণের জন্য কয়েক দিনের মধ্যেই শুটিংয়ের কাজ শুরু করবেন শাওন। অবশ্য এখনো চূড়ান্ত হয়নি কলাকুশলী। খুব শিগগির তা করা হবে। ঈদের নাটক নির্মাণসহ বর্তমান ব্যস্ততা প্রসঙ্গে মেহের আফরোজ শাওন বলেন, ‘এখনকার ব্যস্ততা মূলত ঈদকে ঘিরেই। এবারের ঈদে দুটি নাটক নির্মাণের পরিকল্পনা করেছি। হুমায়ূন আহমেদের গল্প নিয়েই নাটকগুলো নির্মাণ করব। কাজও মোটামুটি গুছিয়ে এনেছি। একটানা শুটিং করে কাজ শেষ করব।’ ঈদের নাটক ছাড়াও মাছরাঙা টেলিভিশনে শুরু হতে যাওয়া কিশোরীদের নাচ-গানের প্রতিযোগিতামূলক অনুষ্ঠান ‘ব্র্যাক মেঘে ঢাকা তারা’র একজন বিচারকের দায়িত্ব পালন করছেন শাওন। এই প্রতিযোগিতায় তাঁর সঙ্গে বিচারক হিসেবে আরও আছেন শুভ্রদেব ও শামীম আরা নিপা। ঈদুল ফিতরের পর মাছরাঙা টিভির পর্দায় অনুষ্ঠানটি দেখতে পাবে দর্শক।  

 
