

চলচ্চিত্রে নায়িকাদের খলনায়কের হাত থেকে রক্ষা করার দায়িত্ব নায়কের। গুন্ডার পাল্লায় পড়ে নায়িকাদের ‘বাঁচাও বাঁচাও’ চিৎকার নায়কদের কানে ঠিক পৌঁছে যায়, তা সে যেখানেই থাকুক। এরপর নায়িকার ‘ইজ্জত’ বাঁচাতে আকাশ-পাতাল ফুঁড়ে নায়কের আবির্ভাব হয়। তারপর সে একাই ধরাশায়ী করে পালোয়ানসম একেকজন খলনায়ককে। এই না হলে নায়ক? নায়কের এই নায়কোচিত আচরণ দেখে হাত তালিতে ফেটে পড়ে হলভর্তি দর্শক। তবে কিছু কিছু ক্ষেত্রে পর্দার নায়কেরা বাস্তবে সম্পূর্ণ বিপরীত। ব্যক্তিজীবনে সেই নায়কেরাই একেকজন হয়ে ওঠেন খলনায়কের মতো ভয়ংকর। তখন হাততালির বদলে কপালে জোটে গালি। কখনো কখনো অবশ্য নায়কেরা আইনের প্যাঁচ থেকে নিজেকে মুক্ত করে বেরিয়ে আসতে পারেন। কিন্তু ‘কলঙ্ক’ থেকে তো আর এত সহজে মুক্তি পাওয়া যায় না।
জিতেন্দ্রএ বছর ফেব্রুয়ারি মাসে বর্ষীয়ান নায়ক জিতেন্দ্রর নামে হিমাচল প্রদেশের এক নারী যৌন হয়রানির অভিযোগ করেন। ৭৫ বছর বয়সী অভিনেতার নামে যৌন হয়রানির অভিযোগ! স্বাভাবিকভাবেই গণমাধ্যমে এ নিয়ে হুলুস্থুল শুরু হয়। অভিযোগকারীর দাবি, প্রায় পাঁচ দশক আগে ছবির শুটিং দেখানোর কথা বলে ভারতের শিমলায় নিয়ে তাঁকে যৌন হেনস্তা করেন জিতেন্দ্র। নাম প্রকাশে অনিচ্ছুক সেই অভিযোগকারী নিজেকে এ অভিনেতার দূর সম্পর্কের মামাতো বোন বলে পরিচয় দেন। তিনি আরও জানান, ঘটনার সময় তাঁর বয়স ছিল ১৮ আর জিতেন্দ্রর ২৮। অবশ্য জিতেন্দ্র এ অভিযোগকে ভ্রান্ত আর বানোয়াট বলে উড়িয়ে দেন।
শাইনি আহুজা ‘ভুল ভুলাইয়া’, ‘গ্যাংস্টার’ আর ‘ও লামহে’ ছবির তারকা শাইনি আহুজার যৌন কেলেঙ্কারির ঘটনাও বেশ পুরোনো। তবে ২০০৯ সালের এই ঘটনা বলিউডপ্রেমীরা নিশ্চয়ই ভুলে যাননি। নিজের বাড়ির গৃহপরিচারিকাকে ধর্ষণ করেন এই নায়ক। ১৮ বছর বয়সী সেই গৃহপরিচারিকার অভিযোগের ভিত্তিতে তদন্ত শুরু করে মুম্বাই পুলিশ। অভিযোগ প্রমাণিত হওয়ার পর ২০১১ সালে শাইনি আহুজাকে সাত বছরের কারাদণ্ড দেন মুম্বাইয়ের উচ্চ আদালত।
আদিত্য পাঞ্চোলি বলিউডের অভিনেতা আদিত্য পাঞ্চোলির নামে অনেক অভিযোগ। এর মধ্যে ধর্ষণ, যৌন হয়রানি, পিছু নেওয়া থেকে শুরু করে অনেক কিছুই আছে। সর্বশেষ তিনি আলোচনায় আসেন কঙ্গনা রনৌতের কারণে। এই নায়িকাকে গৃহবন্দী করে রাখার অভিযোগ আছে আদিত্যর বিরুদ্ধে। এ ছাড়া বাড়ির গৃহকর্মীকে নায়িকা হওয়ার প্রলোভন দেখিয়ে যৌন সম্পর্ক স্থাপনের অভিযোগও আসে ৫৩ বছর বয়সী এই অভিনেতার নামে। সেই গৃহকর্মী অপ্রাপ্তবয়স্ক হওয়ায় সম্মতি নিয়ে যৌন সম্পর্ক করার পরও ধর্ষণের মামলা হয় আদিত্যর নামে। অভিযোগ প্রমাণিত হলে এই নায়কের তৎকালীন প্রেমিকা নায়িকা পূজা বেদি তাঁর সঙ্গে ‘ব্রেক আপ’ করেন।
বিশ্বজিৎ চ্যাটার্জিঅভিনেত্রী রেখার বয়স তখন মাত্র ১৫। মুম্বাইয়ের বিখ্যাত মেহবুব স্টুডিওতে ‘আনজানা সফর’ ছবির শুটিং চলছিল। ছবিতে রেখার নায়ক ছিলেন বিশ্বজিৎ চ্যাটার্জি; টলিউড ও বলিউডের ওই সময়ের অন্যতম সুদর্শন নায়ক। বাহ্যিক সৌন্দর্যের আড়ালে রেখার কাছে এই ব্যক্তির কদাকার রূপের প্রকাশ পায় শুটিং করতে গিয়ে। সিনেমার পরিচালক আর চিত্রগ্রাহক রাজা নাওয়াথির সঙ্গে পরিকল্পনা করে রেখার সঙ্গে তাঁর একটি প্রেমের দৃশ্য যুক্ত করেন বিশ্বজিৎ। সেই দৃশ্যে অ্যাকশন বলার সঙ্গে সঙ্গেই ৩০ বছর বয়সী বিশ্বজিৎ রেখাকে জাপটে ধরে চুমু খান। প্রায় পাঁচ মিনিট ধরে ক্যামেরায় সেই দৃশ্য ধারণ করা হয়। রেখা যেহেতু আগে থেকে কিছুই জানতেন না, পুরো ঘটনায় তিনি হতভম্ব হয়ে যান। রেখার জীবনী ‘রেখা: দ্য আনটোল্ড স্টোরি’তে এ ঘটনার বর্ণনা দিয়েছেন লেখক ইয়াসির উসমান।
রাজেশ খান্নাযৌন কেলেঙ্কারির দায় থেকে বাদ যাননি প্রয়াত অভিনেতা রাজেশ খান্না। স্ত্রী ডিম্পল কাপাডিয়াকে মানসিক নির্যাতনের অভিযোগ তো ছিল অনেক আগে থেকে। কিন্তু তাঁর মৃত্যুর পর প্রেমিকা অঙ্কিতা আদভানি সামনে আনেন রাজেশ খান্না সম্পর্কে এক বিস্ফোরক তথ্য। অঙ্কিতার বয়স যখন ১৩, তখন রাজেশের সঙ্গে তাঁর পরিচয়। প্রথম পরিচয়েই রাজেশ খান্না তাঁকে জাপটে ধরে চুমু খেয়েছিলেন। কিংকর্তব্যবিমূঢ় অঙ্কিতা তখন ভয়ে কিছু বলতে পারেনি। এর কয়েক বছর পর এই অভিনেতা অঙ্কিতার কাছে সেই ঘটনার জন্য দুঃখ প্রকাশ করেন। অঙ্কিতার দাবি, মৃত্যুর আগ পর্যন্ত তিনি ও রাজেশ এক ছাদের নিচে বসবাস করতেন।
ইন্দর কুমার২৩ বছর বয়সী এক মডেলকে নিজের ফ্ল্যাটে আটকে রেখে দুবার ধর্ষণ করেছিলেন প্রয়াত নায়ক ইন্দর কুমার। এই তারকার বিরুদ্ধে সেই মডেলকে মারধর ও জ্বলন্ত সিগারেট দিয়ে সারা গায়ে দগ্ধ করার অভিযোগ ওঠে। সেই নারীর মামলার ভিত্তিতে ইন্দরকে গ্রেপ্তার করে পুলিশ। ধর্ষণের দায়ে জেল খাটতে হয় এই নায়ককে।
জ্যাকি শ্রফ৬১ বছর বয়সী অভিনেতা জ্যাকি শ্রফকে সবাই শান্তশিষ্ট হিসেবেই চেনেন। কিন্তু তিনিও যে লেজবিশিষ্ট, তা সবার প্রথম জনসমক্ষে আনেন বলিউডের নায়িকা ফারাহ। এই নায়িকার ছোট বোন ও জনপ্রিয় অভিনেত্রী টাবু ছোটবেলায় প্রায়ই বোনের সঙ্গে সিনেমার সেটে হাজির হতেন। ১৯৮৬ সালে জ্যাকি ও ফারাহ ‘দিলজ্বলে’ ছবি শুটিং করছিলেন। শুটিং শেষে এই সিনেমার আরেক শিল্পী ড্যানি ডেনজোংপার বাড়িতে সবাই মিলে আড্ডা দিচ্ছেন। সেখানে মদ্যপ অবস্থায় টাবুকে যৌন নিগ্রহের চেষ্টা করেন জ্যাকি। কিন্তু ড্যানি তাঁকে হাতেনাতে ধরে ফেলে টাবুকে সেখান থেকে উদ্ধার করে আনেন। টাইমস অব ইন্ডিয়া, ডেকান ক্রনিকল, স্টোরি পিক
