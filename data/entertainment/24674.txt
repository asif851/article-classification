

আইটেম গানে নাচলেন মডেল ও অভিনয়শিল্পী সারিকা। তবে কোনো চলচ্চিত্রে নয়, সাত পর্বের একটি খণ্ডনাটকে। ঈদের জন্য নাটকটি নির্মাণ করছেন আবু হায়াত মাহমুদ। কুসুম কুসুম প্রেম নাটকটির চিত্রনাট্য লিখেছেন পলাশ মাহবুব।নাটকে আইটেম গান প্রসঙ্গে পরিচালক বললেন, ‘নাটকে আমরা দেখব, সারিকা চলচ্চিত্রের একজন জনপ্রিয় অভিনেত্রী। পরিচালক একটি আইটেম গানে তাঁকে নাচতে বলেন। এ কারণেই নাচের ব্যাপারটি এসেছে।’গত শুক্রবার রাজধানীর উত্তরার একটি বাড়ির ছাদে হলো আইটেম গানের শুটিং। পরিচালক জানালেন, এতে আরও অভিনয় করেছেন তারিক আনাম খান, মোশাররফ করিম, সুজাত শিমুল, ফারুক আহমেদ, আরফান প্রমুখ।সারিকা বললেন, ‘এমনিতেই অনেক দিন পর অভিনয় করছি। এর মধ্যে আইটেম গানের ব্যাপারটি অন্য রকম লেগেছে। তবে নাটকটির গল্প খুব সুন্দর।’
