
সিনেমার প্রচারে মানুষ অনেক কিছুই করে। তবে এত অভিনব কাজ অক্ষয় কুমারের আগে কেউ করেছেন বলে মনে হয় না। এই অভিনেতা নিজের সিনেমার প্রচারের জন্য একটি টয়লেট নির্মাণ করেছেন। তবে অবশ্যই সেটি নিজের জন্য নয়। ভারতের একটি গ্রামের অধিবাসীদের ব্যবহারের জন্য এটি তৈরি করেছেন তিনি।
গতকাল শনিবার একটি টুইট বার্তায় অক্ষয় নিজেই এ কথা জানিয়েছেন। ভারতের খরগাও বিভাগের সংসদ সদস্য ও মন্ত্রী নরেন্দ্র সিং তোমারকে নিয়ে তাঁর এলাকায় একটি টয়লেট নির্মাণ করেছেন তিনি। অক্ষয় কুমারের আসন্ন ছবি ‘টয়লেট: এক প্রেম কথা’ ছবির প্রচারের জন্যই এটি করা। তবে ছবি প্রচারের জন্য হোক বা নিজ তাগিদে, কাজটি তো মহৎ।ভারতের প্রধানমন্ত্রী নরেন্দ্র সিং মোদির উদ্যোগে ‘সোয়াচ ভারত অভিযান’ ক্যাম্পেইন থেকে অনুপ্রাণিত হয়েই ছবিটি তৈরি করা হয়েছে। এখানে অক্ষয়ের সঙ্গে অভিনয় করেছেন ভূমি পেডনেকার। সম্পূর্ণ নতুন ধরনের এই প্রেমের ছবির পোস্টার প্রকাশিত হয়েছে গত বৃহস্পতিবার। ইন্ডিয়া টুডে।
