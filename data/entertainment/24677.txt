
কবি, সাহিত্যিক, লেখক, প্রকাশক আর বিশিষ্টজনের উপস্থিতিতে আজ যেন এক মিলনমেলা বসেছিল রাজধানীর তেজগাঁওয়ের চ্যানেল আই স্টুডিওতে। উপলক্ষ ছিল সিটি-আনন্দ আলো সাহিত্য পুরস্কার ২০১৬ প্রদান অনুষ্ঠান। প্রবীণ ও নবীন লেখকদের উজ্জ্বল উপস্থিতিতে অনুষ্ঠানটি সত্যিকার অর্থে হয়ে উঠেছিল উৎসবমুখর। আজ শনিবার ৮মবারের মতো আনুষ্ঠানিকভাবে সিটি-আনন্দ আলো সাহিত্য পুরস্কার দেওয়া হয়। বেলা ১২টায় তেজগাঁওয়ের চ্যানেল আই ভবনে আয়োজিত এ অনুষ্ঠানে উপস্থিত ছিলেন বাংলা একাডেমির মহাপরিচালক শামসুজ্জামান খান, চ্যানেল আই-এর ব্যবস্থাপনা পরিচালক ফরিদুর রেজা সাগর এবং সিটিব্যাংক এনএ’র সিনিয়র ভাইস প্রেসিডেন্ট ও চীফ ফিন্যান্সিয়াল অফিসার এস এইচ আসলাম হাবীব।
এবার ‘ক’ শাখায় প্রবন্ধ, আত্মজীবনী ও স্মৃতিকথা বিভাগে চন্দ্রাবতী থেকে প্রকাশিত আবুল মাল আবদুল মুহিতের ‘সোনালি দিনগুলি’ ও জার্নিম্যান থেকে প্রকাশিত মুনতাসীর মামুনের ‘ঢাকার খাল পোল ও নদীর চিত্রকর’, উপন্যাসে কথাপ্রকাশ থেকে প্রকাশিত সেলিনা হোসেন-এর ‘নিঃসঙ্গতার মুখর সময়’, শিশুসাহিত্যে অন্যপ্রকাশ থেকে প্রকাশিত আসলাম সানীর ‘নির্বাচিত ১০০ ছড়া’, কবিতায় যৌথভাবে সময় থেকে প্রকাশিত পিয়াস মজিদ-এর ‘কবিকে নিয়ে কবিতা’ ও চৈতন্য থেকে প্রকাশিত মুজিব ইরম-এর ‘শ্রীহট্টকীর্তন’ পুরস্কার পেয়েছে।‘খ’ শাখায় (জীবনের প্রথম বই ক্যাটাগরিতে) জনান্তিক থেকে প্রকাশিত এহ্‌সান হাফিজ-এর ‘এ ও সে ও’ পুরস্কার পেয়েছে। ‘ক’ শাখায় প্রতিটি পুরস্কারের মূল্যমান ৩০ হাজার টাকা ও একটি ক্রেস্ট আর ‘খ’ শাখায় পুরস্কারের মূল্যমান ১০ হাজার টাকা ও একটি ক্রেস্ট।অনুষ্ঠানের আরও উপস্থিত ছিলেন সায়েন্স-ফিকশন লেখক মোশতাক আহমেদ, সময় প্রকাশনীর স্বত্বাধিকারী ফরিদ আহমেদ, অনুপমের মিলন কান্তি নাথ,চন্দ্রবতী একাডেমির কামরুজ্জামান কাজল প্রমুখ।সিটি ব্যাংক এনএ’র সহায়তায় ২০০৮ সালে এই পুরস্কার প্রবর্তন করা হয়। এযাবৎ যাঁরা এই পুরস্কার পেয়েছেন তাঁরা হলেন সৈয়দ শামসুল হক, রাবেয়া খাতুন, অধ্যাপক আবদুল্লাহ আবু সায়ীদ, সিরাজুল ইসলাম চৌধুরী, আকবর আলী খান, শামসুজ্জামান খান, কাইয়ুম চৌধুরী, নির্মলেন্দু গুণ, আল মাহমুদ, হ‌ুমায়ূন আহমেদ, ইমদাদুল হক মিলন, মুহম্মদ জাফর ইকবাল, আনিসুল হক, নাসরীন জাহান, ফজলুল আলম, হরিশংকর জলদাস, মুহম্মদ নূরুল হুদা, আসাদ চৌধুরী, আফজাল হোসেন, কাইজার চৌধুরী, আলী ইমাম, আমীরুল ইসলাম, লুৎফর রহমান রিটন, শাহাবুদ্দীন নাগরী, মোহিত কামাল, মফিদুল হক, কামাল চৌধুরী, মাহবুব আজীজ, সাইমন জাকারিয়া, নাজনীন মুর্তজা, আনজীর লিটন, বরেন চক্রবর্তী, মাহবুবা চৌধুরী, মোশতাক আহমেদ, আলম তালুকদার, রেজাউদ্দিন স্টালিন।
