
সাতজন নির্মাতা ঈদ সামনে রেখে নির্মাণ করছেন ‘আয়নাবাজি অরিজিনাল সিরিজ’। এরই মধ্যে অভিনয়শিল্পী চূড়ান্ত না হলেও কোন সাত নির্মাতা নির্মাণ করছেন, এই সিরিজ তা চূড়ান্ত হয়ে গেছে। এমনকি গল্পের নামও। আজ রাজধানীর পাঁচ তারকা একটি হোটেলে আয়োজিত সংবাদ সম্মেলনের ভেন্যুও সাজানো হয়েছে নির্মাতাদের ছবি–সংবলিত বোর্ড দিয়ে। 
নির্মাতা অমিতাভ রেজা চৌধুরী পরিচালনা করবেন ‘মার্চ মাসে শুটিং’। ‘রাতুল বনাম রাতুল’ বানাবেন সুমন আনোয়ার, ‘দ্বন্দ্ব সমাস’ আশফাক নিপুণ, রবিউল আলম ‘মুখোমুখি’, গৌতম কৈরি ‘শেষটা একটু অন্য রকম’, তানিম রহমান ‘কে? কেন? কীভাবে?’ এবং কৃষ্ণেন্দু চট্টোপাধ্যায় নির্মাণ করবেন ‘ফুল ফোটানোর গল্প’। সাতটি গল্পই নির্মাণ করা হবে জনপ্রিয় চলচ্চিত্র ‘আয়নাবাজি’র মূল থিম ধরে। এমনটাই জানালেন পরিচালক অমিতাভ রেজা। শুধু তা–ই নয়, পুরো সিরিজটির ডিরেক্টরিয়াল কনসালট্যান্ট হিসেবে দায়িত্ব পালন করবেন তিনি। পাশাপাশি সৈয়দ গাউসুল আলম শাওন সিরিজটির ক্রিয়েটিভ কনসালট্যান্ট হিসেবে রয়েছেন।সিরিজটির যৌথ প্রযোজনা প্রতিষ্ঠান টম ক্রিয়েশনস ও ক্যান্ডি প্রডাকশন। সিরিজটি একযোগে প্রচারিত হবে ঈদুল ফিতরের সাত দিনের অনুষ্ঠানমালায় দীপ্ত টিভি, গাজী টিভি এবং আরটিভিতে।
