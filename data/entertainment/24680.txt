
‘রজনীকান্তের সঙ্গে কাজ করে কে না মজা পাবে? আমি তো অনেক উপভোগ করেছি। তাঁর সঙ্গে কাজ করতে পারাটা আমার জীবনের অন্যতম সেরা অভিজ্ঞতা। তিনি একজন অসাধারণ মানুষ। তাঁর মতো আর কেউ নেই।’ কথাগুলো বলেছেন ‘অহল্যা’ তারকা রাধিকা আপ্তে আর তা বলেছেন ভারতীয় চলচ্চিত্রের সুপারস্টার রজনীকান্তের সম্পর্কে।ভারতের দক্ষিণের ছবির সুপারস্টার রজনীকান্তের সঙ্গে ‘কাবালি’ ছবিতে কাজ করছেন রাধিকা। তামিল এই ছবির মাধ্যমে এই প্রথম রজনীকান্তের সঙ্গে কাজ করার সুযোগ পেলেন তিনি। এখানে রজনীকান্তের স্ত্রীর চরিত্রে দেখা যাবে রাধিকাকে। এত বড় তারকার সঙ্গে অভিনয়ের সুযোগ পেয়ে যারপরনাই খুশি এই নায়িকা। ‘ফোবিয়া’ ছবির ট্রেলার উদ্বোধনী অনুষ্ঠানে সাংবাদিকদের কাছে এই নিয়ে নিজের উচ্ছ্বাস প্রকাশ করেন তিনি। 
তামিল ছবি ‘কাবালি’-র শুটিং শেষ। এখন ডাবিংয়ের কাজ চলছে। খুব শিগগির ছবিটি মুক্তি দেওয়া হবে। রাধিকা ও রজনীকান্তের রসায়ন কতটা জমেছে, সেটা তখনই জানা যাবে। এনডিটিভি।

