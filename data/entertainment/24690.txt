
গত মঙ্গলবার রাতে লন্ডনের গ্রেনফেল টাওয়ারে ভয়াবহ আগুন লাগে। সে ঘটনায় ক্ষতিগ্রস্তদের পাশে দাঁড়াচ্ছে এক সময়ের বিখ্যাত ব্যান্ড ‘ওয়ান ডিরেকশন’।
ব্রিটিশ টেলিভিশন তারকা ও প্রযোজক সাইমন কাওয়েল এ আয়োজন করেছেন। বিভিন্ন শিল্পীর গানগুলো রেকর্ড করে সেগুলো থেকে পাওয়া অর্থ চলে যাবে ক্ষতিগ্রস্তদের কাছে। তালিকায় থাকছে ‘ওয়ান ডিরেকশন’-এর সদস্যদের গান। অবশ্য সেটি ওয়ান ডিরেকশন ব্যান্ড নামে থাকছে না। গানগুলো ব্যান্ডের সদস্যদের একক গান হিসেবে থাকবে। দুই সদস্য লুই টমলিনসন ও লিয়াম পেইনের একক গান থাকবে। অন্য দুই সদস্য হ্যারি স্টাইলস ও নায়াল হোরান এখনো নিশ্চিত নন তাঁরা গাইবেন কি-না। তবে শিডিউল মেলানোর চেষ্টা করছেন তাঁরা।‘ওয়ান ডিরেকশন’ নামে গানগুলো না থাকলেও এই আয়োজনে ব্যান্ডের সদস্যদের পুনরায় মিলিত হওয়া নিয়ে বেশ রোমাঞ্চিত ভক্তরা। ২০১৬ সালে ব্যান্ডটি ভেঙে যাওয়ার আগে ইউকে সিঙ্গেল চার্টে চারবার শীর্ষে ছিল। এখন তাঁরা প্রত্যেকে এককভাবে কাজ করছেন।ব্যান্ডটির সদস্যদের গান ছাড়াও থাকছে স্থানীয় ও বিশ্বজোড়া ৬০ জন কিংবদন্তি শিল্পীর গান। সাইমন ও গ্রাফাঙ্কেলের ১৯৭০ সালের বিখ্যাত গান ‘ব্রিজ ওভার ট্রাবলড ওয়াটার’ গানটিও থাকছে। থাকছে রিটা ওরা ও রবি উইলিয়ামসের মতো শিল্পীদের গান। টুইটারে আয়োজনের কথা বলার পরে ব্যাপক সাড়া পেয়েছেন সাইমন। সাংবাদিকদের বলেন, ‘শেষ নোটটি না লেখা ছাড়া আমরা ফোন বন্ধ করব না। ২৪ ঘণ্টা আগে আমরা শুরু করেছি। আমাদের সঙ্গে যুক্ত হওয়ার জন্য প্রচুর কল আসছে। লন্ডনের অনেক শিল্পী অন্তর্ভুক্ত হতে চাইছেন। যেমন স্কেপটা, স্ট্রোমজি, এমেলি স্যান্ডে, দ্য লন্ডন কমিউনিটি গসপেল কয়ার ইত্যাদি।’ গত বৃহস্পতিবার সাইমন আয়োজনটি নিয়ে টুইট করেন। সেখানে তিনি লেখেন, ‘আমি লন্ডনের গ্রিনফেল টাওয়ারের আগুনের ফুটেজ দেখেছি। সেটা ছিল হৃদয়বিদারক।’ ডেইলি মেইল
