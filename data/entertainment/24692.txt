
নাটকটির নাম মনে করতে পারলেন না। ২০১৩ সালের মাঝামাঝি সময়ে শুটিং হয়েছিল নাটকটির। সেটাই ছিল তাঁর শেষ কোনো নাটকে অভিনয় করা।বলছি ছোট পর্দার একসময়ের জনপ্রিয় মডেল ও অভিনেত্রী সারিকার কথা। দীর্ঘ বিরতির পর আবারও অভিনয়ে ফিরছেন তিনি। মুহাম্মদ মোস্তফা কামাল রাজের আমি তুমি নামের একটি নাটকে অভিনয়ের মধ্য দিয়ে অভিনয়ে প্রত্যাবর্তন হচ্ছে তাঁর।১৪ আগস্ট থেকে ঢাকায় নাটকটির শুটিং শুরু হবে। আমি তুমি নাটকটির গল্প লিখেছেন পরিচালক রাজ নিজেই। এর চিত্রনাট্যকার আসাদ জামান।তিন বছর পর অভিনয়ে ফেরা প্রসঙ্গে সারিকা বলেন, ‘অনেক দিন ধরেই ফেরার প্রস্তুতি নিচ্ছিলাম। মনে হচ্ছিল সবকিছু সামলে এখন অভিনয়ে সময় দিতে পারব।’ লাইট-ক্যামেরা-অ্যাকশনের এই জগৎটি নিয়ে তিনি বলেন, ‘মনে হচ্ছে ঘরের মেয়ে ঘরে ফিরছি। এই জায়গাটি আমার দ্বিতীয় বাড়ি। নাটকের পুরোনো বন্ধুদের সঙ্গে আবার দেখা হবে। তাদের সঙ্গে আড্ডা হবে, গল্প হবে। আনন্দ লাগছে অনেক।’এত দিন অভিনয়ে অনুপস্থিত থাকার কারণ হিসেবে সারিকা বলেন, ‘বিয়ে এবং এরপর সংসার ও সন্তান—দুটোই সামলাতে হয়েছে। মিডিয়ায় সময় দেওয়ার কোনোই সুযোগ ছিল না। তবে এখন নিয়মিত কাজ করার ইচ্ছা আছে। আমার বাচ্চা ছোট। সেই বিষয়টি মাথায় রেখে একটু বেছে বেছে কাজ করার পরিকল্পনা করছি।’আমি তুমি নাটকটি এশিয়ান টেলিভিশনের ঈদ অনুষ্ঠানমালায় প্রচারিত হওয়ার কথা। এ নাটকের পাশাপাশি ঈদের জন্য জাহিদ হাসান, রেদওয়ান রনি ও বি ইউ শুভর একটি করে নাটকে অভিনয়ের বিষয়টি এরই মধ্যে চূড়ান্ত করেছেন বলে জানান সারিকা।
