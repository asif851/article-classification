
দাদা সাহেব ফালকে ফিল্ম ফাউন্ডেশনের বছরের সেরা অভিনেত্রীর পুরস্কার পাচ্ছেন বলিউডের তারকা প্রিয়াঙ্কা চোপড়া। এই নিয়ে দ্বিতীয়বারের মতো প্রিয়াঙ্কার ঝুলিতে ভারতের এই সম্মানজনক পুরস্কার উঠল। ২৪ এপ্রিল মুম্বাইতে প্রিয়াঙ্কার হাতে এই পুরস্কার তুলে দেওয়া হবে।
সাবেক এই বিশ্বসুন্দরী ২০১১ সালে প্রথমবারের মতো ‘দাদা সাহেব ফালকে’ পুরস্কার পান। বিশাল ভরদ্বাজের ‘সাত খুন মাফ’ ছবিতে অসাধারণ অভিনয়ের কারণে বছরের ‘মোস্ট মেমোরেবল পারফরমেন্স’ পুরস্কারটি জিতেছিলেন প্রিয়াঙ্কা চোপড়া।বলিউডে প্রিয়াঙ্কা চোপড়ার অভিষেক ঘটে ২০০৩ সালে। ‘দ্য হিরো: লাভ স্টোরি অব আ স্পাই’ ছবির মাধ্যমে। একই বছর তাঁর আরেকটি ছবি মুক্তি পায়। সেই ছবির নাম ‘আন্দাজ’।বলিউডের গণ্ডি পেরিয়ে হলিউডেও পা রেখেছেন এই তারকা অভিনেত্রী। মার্কিন টিভি সিরিজ ‘কোয়ান্টিকো’তে অভিনয় করেন তিনি। এখন ডোয়েন জনসন, জ্যাক অ্যাফ্রনের মতো হলিউডের তারকাদের সঙ্গে কাজ করছেন ‘বেওয়াচ’ ছবিতে। এনডিটিভি।
