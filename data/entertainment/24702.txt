
শুটিং শুরু হয়েছে এন রাশেদ চৌধুরী পরিচালিত ‘চন্দ্রাবতী কথা’ ছবির শুটিং। ১৭ ডিসেম্বর থেকে কিশোরগঞ্জের বাজিতপুর, এগারো সিন্ধুর ও নিকলি এলাকায় চলছে এ ছবির শুটিংয়ের কাজ। পুরো শুটিং ইউনিট নিয়ে কিশোরগঞ্জেই আছেন পরিচালক। তিনি জানিয়েছেন, আগামী ৩০ দিন একটানা কাজ চলবে এখানে। তারপর আগামী বর্ষায় শেষ হবে পুরো কাজ।
ষোড়শ শতকের কবি চন্দ্রাবতীর কাহিনি নিয়েই নির্মিত হচ্ছে এই চলচ্চিত্রটি। এ ছবিতে ‘চন্দ্রাবতী’ চরিত্রে অভিনয় করেছেন মডেল ও অভিনেত্রী দোয়েল। গল্পটি নেওয়া হয়েছে মৈমনসিংহ গীতিকা থেকে। লোকজ গল্পের এ ছবিটি নিয়ে দারুণ আশাবাদী পরিচালক।ছবির শুটিংয়ের আগে বেশ কয়েক দিন মহড়াও করেছেন শিল্পীরা। রাজধানীর বাংলামোটরে চলেছে এই মহড়া। এ ছাড়া, শুটিং স্পটে গিয়েও মহড়া করেছেন তাঁরা। চন্দ্রাবতী কথা ছবিতে আরও অভিনয় করেছেন, গাজী রাকায়েত, নওশাবাসহ অনেকেই।পরিচালক রাশেদ চৌধুরীর ইচ্ছা, আগামী বছরেই এ ছবিটি মুক্তি দেওয়ার।সরকারি অনুদানে নির্মিতব্য এ ছবির সঙ্গে প্রযোজক সংস্থা হিসেবে যুক্ত হয়েছে বেঙ্গল ক্রিয়েশন্স।
