
আর মাত্র দুই দিনের অপেক্ষা। ৪ নভেম্বর থেকে মাঠে গড়াতে যাচ্ছে বাংলাদেশ প্রিমিয়ার লিগের (বিপিএল) এবারের আসর। প্রতিটি দল এখন তাদের শেষ মুহূর্তের প্রস্তুতি নিয়ে ব্যস্ত। এরই মধ্যে তৈরি হয়েছে দলের ভক্ত ও খেলোয়াড়দের অনুপ্রেরণা দেওয়ার গান। সব দলই চেষ্টা করেছে তাদের নিজ এলাকার ঐতিহ্য, অর্জন ও নানা ধরনের সাংস্কৃতিক বিষয়কে গুরুত্ব দিয়ে গান তৈরির। এসব গানে কণ্ঠ দিয়েছেন দেশের জনপ্রিয় গায়ক-গায়িকারা। বাদ যায়নি ব্যান্ডও।এবার বিপিএলে কোনো উদ্বোধনী অনুষ্ঠানের আয়োজন থাকছে না। তাই মূল আয়োজনের জন্য কোনো নতুন থিম সংও নেই। গতবারেরটাই এবারও ব্যবহার করা হবে। এবারের আয়োজনের সঙ্গে সম্পৃক্ত নাম প্রকাশে অনিচ্ছুক এক ঊর্ধ্বতন কর্মকর্তা জানান, গতবারের থিম সংয়ে কণ্ঠ দিয়েছিলেন কুমার বিশ্বজিৎ, কোনাল, লিজা ও তাসনুভা। এবার এখন পর্যন্ত সেই গানটিই রাখার সিদ্ধান্ত নেওয়া হয়েছে। পাশাপাশি খেলার যে দু-এক দিন বিরতি আছে, তখন দেশের শিল্পীদের নিয়ে সাংস্কৃতিক আয়োজনের কথা ভাবা হয়েছে। বিপিএলের গত আসরের থিম সং লিখেছিলেন ইশতিয়াক আহমেদ।বিপিএলে এবার লড়ছে সাতটি দল। দলগুলোর ব্যবস্থাপক সূত্রে জানা গেছে, ঢাকা ডায়নামাইটসের জন্য গান তৈরি করেছে ব্যান্ড চিরকুট। কালকের মধ্যে গানটি তৈরি হয়ে বিভিন্ন প্রচারমাধ্যমে বাজবে। রাজশাহী কিংসের বানানো থিম সংয়ে কণ্ঠ দিয়েছেন মমতাজ। একই গানে পাওয়া যাবে ব্যান্ড নেমেসিসকেও।বরিশাল বুলসের জন্য নির্মিত থিম সংয়ে কণ্ঠ দিয়েছেন গায়ক আসিফ আকবর। রাজীব আহমেদের লেখা এই গানে সংগীতায়োজন করেছেন রাজীব হোসেন। আসিফ বলেন, ‘গতবারও এই গানটি ছিল। তবে এবার এর সংগীতায়োজনে অনেক পরিবর্তন আনা হয়েছে। এবারের গানটি পুরোপুরি রক ধাঁচের।’খুলনা টাইটানস তাদের থিম সংয়ে চমক হিসেবে রেখেছে ইনডালো ব্যান্ডের অন্যতম সদস্য জন কবিরকে। গানটির কথা লিখেছেন আসিফ ইকবাল।চিটাগাং ভাইকিংস এবার নতুন কোনো গান তৈরি করেনি। গতবারের গানটি এবারও থাকবে বলে জানান এই দলের ব্যবস্থাপক হাসানুজ্জামান ঝড়ু। কবির বকুলের লেখা ‘চিটাগাং ভাইকিংস—আঁরা চাটগাঁইয়া নওজোয়ান’ কথার গানে কণ্ঠ দিয়েছেন কুমার বিশ্বজিৎ। আফজাল হোসেনের পরিচালনায় এই গানের ভিডিওতে কুমার বিশ্বজিৎ ছাড়াও ছিলেন চট্টগ্রামের আরও তিন জনপ্রিয় সংগীতশিল্পী নকীব খান, নাসিম আলী খান ও পার্থ বড়ুয়া।চিটাগাং ভাইকিংসের মতো কুমিল্লা ভিক্টোরিয়ানসও এবার নতুন কোনো গান তৈরি করেনি। ফুয়াদের সংগীত পরিচালনায় সেই গানে কণ্ঠ দিয়েছিলেন মিলা ও তাপস।রংপুর রাইডার্সের থিম সংয়ে কণ্ঠ দিয়েছেন হৃদয় খান। এর সুর ও সংগীতায়োজনও তাঁর নিজের। গানটি লিখেছেন কবির বকুল। ২ নভেম্বর আনুষ্ঠানিকভাবে টেলিভিশন ও অনলাইনে গানটির প্রচার শুরু হবে বলে জানান হৃদয়। তিনি বলেন, ‘গানটির মধ্যে একটা জাগিয়ে দেওয়ার ব্যাপার আছে। শুধু রংপুর রাইডার্স নয়, সব দলের দর্শকের কাছেও ভালো লাগবে বলে আমার বিশ্বাস।’
