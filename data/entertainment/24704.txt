
গত রোববার রাতে ধানমন্ডির একটি রেস্তোরাঁয় প্রকাশিত হলো সংগীতশিল্পী সমরজিৎ রায়ের রবীন্দ্রসংগীতের অ্যালবাম ‘জ্যোৎস্না রাতে’। একই সঙ্গে প্রকাশিত হয় অ্যালবামের ‘মোর ভাবনারে’ গানটির ভিডিও। অ্যালবামের গানগুলো হলো ‘ভালোবেসে যদি সুখ নাহি’, ‘তোমার গোপন কথাটি’, ‘আমার সোনার হরিণ চাই’, মোর ভাবনারে’, ‘দাঁড়িয়ে আছ’, ‘আজ জ্যোৎস্না রাতে’।
অ্যালবামটি প্রকাশিত হয়েছে বাংলা ঢোল থেকে। সংগীতায়োজন করেছেন জে কে মজলিশ ও সমরজিৎ রায়। অ্যালবামের গানগুলো পাওয়া যাচ্ছে ইউটিউবসহ অনলাইনের কয়েকটি প্ল্যাটফর্মে।
অ্যালবামের প্রকাশনা অনুষ্ঠানে এসেছিলেন সংগীতজ্ঞ আজাদ রহমান, কুমার বিশ্বজিৎ, তপন চৌধুরী, রবি চৌধুরী, মেহরীন, শামীম জামান, জে কে মজলিশ, অনন্যা রুমা, স্বরলিপি, রুবাইয়াত শামীম, পারভেজ চৌধুরীসহ আরও অনেকে।
‘জ্যোৎস্না রাতে’ সমরজিৎ রায়ের অষ্টম অ্যালবাম। এর আগে ২০১১ সালে সমরজিতের হিন্দি অ্যালবাম ‘তেরা তসব্বুর’ ভারতের জিমা অ্যাওয়ার্ডে ‘সেরা জনপ্রিয় অ্যালবাম’ বিভাগে মনোনয়ন পেয়েছিল। তিনি ভারতের দিল্লির গান্ধর্ব মহাবিদ্যালয়ে ১২ বছর উচ্চাঙ্গ সংগীতের শিক্ষক হিসেবে নিয়োজিত ছিলেন।
