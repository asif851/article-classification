
আর মাত্র দুই বছর পর পঞ্চাশে পা রাখবেন বলিউডের প্রভাবশালী তারকা অভিনেতা সালমান খান। এই বয়সেও বলিউডের অন্যতম কাঙ্ক্ষিত ব্যাচেলর তকমা ধরে রেখেছেন খান সাহেব। বাস্তব জীবনে বিয়ে নিয়ে গড়িমসি থাকলেও রুপালি পর্দায় স্বামী চরিত্রে অভিনয় করেছেন তিনি। ভারতের জনপ্রিয় টেনিস খেলোয়াড় সানিয়া মির্জার জীবনী অবলম্বনে ছবি তৈরির কথা চলছে। সানিয়া চান, তাঁর স্বামী পাকিস্তানি ক্রিকেট খেলোয়াড় শোয়েব মালিকের চরিত্রে অভিনয় করুক সালমান। আর নিজের চরিত্রে সানিয়ার প্রথম পছন্দ দীপিকা পাড়ুকোন। সম্প্রতি এক খবরে টাইমস অব ইন্ডিয়া জানিয়েছে, বেশ কিছুদিন ধরেই সানিয়ার বায়োপিক তৈরি হবে বলে খবর ভাসছে। শুরুর দিকে নিজের জীবনী অবলম্বনে ছবি তৈরির পক্ষপাতী ছিলেন না ২৮ বছর বয়সী এ তারকা খেলোয়াড়। এর পেছনের কারণ সম্পর্কে তিনি জানিয়েছিলেন, ব্যক্তিগত জীবন নিয়ে হইচই হোক তা তিনি চান না। তবে সম্প্রতি মত পাল্টেছেন সানিয়া। বায়োপিক তৈরি হলে তাঁর কোনো আপত্তি নেই বলেই জানিয়েছেন তিনি।সালমানকে এখন পর্যন্ত ক্রিকেটার চরিত্রে অভিনয় করতে দেখা যায়নি। এ ছাড়া বায়োপিকে সানিয়ার পছন্দ অনুযায়ী সালমানের বিপরীতে দীপিকা অভিনয় করলে সালমান-দীপিকা জুটিকে দেখার সুযোগ পাবেন দর্শকেরা। সালমানের সমসাময়িক তারকা শাহরুখ খানের জুটি হলেও এখন পর্যন্ত সালমানের সঙ্গে অভিনয় করা হয়নি দীপিকার। সানিয়ার চাওয়া পূরণ করতে নির্মাতারা সত্যি সত্যিই সালমান-দীপিকা জুটিকে নিয়ে বায়োপিক তৈরি করলে মন্দ হয় না। এতে করে সালমানকে ক্রিকেটার চরিত্রে দেখার পাশাপাশি সালমান-দীপিকা জুটির রসায়নও উপভোগের সুযোগ পাবেন দর্শকেরা।
আরও পড়ুনকেঁদেই দিলেন সানিয়া মির্জাশোয়েবের জন্য ‘যুদ্ধংদেহী’ সানিয়া সানিয়া ও শোয়েবের বিয়ে সম্পন্ন
