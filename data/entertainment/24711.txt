
‘বেগম’ সম্পাদক নূরজাহান বেগমের নামে ঢাকা বিশ্ববিদ্যালয়ের গণযোগাযোগ ও সাংবাদিকতা বিভাগে একটি চেয়ারের প্রস্তাব করেছেন গণসাক্ষরতা অভিযানের নির্বাহী পরিচালক রাশেদা কে চৌধূরী। নূরজাহান বেগমের জন্মদিন উপলক্ষে আজ শনিবার সকালে বসুন্ধরা শপিং কমপ্লেক্সের স্টার সিনেপ্লেক্সে এই কিংবদন্তিকে নিয়ে তথ্যচিত্র ও আলোচনা অনুষ্ঠানে অতিথি হিসেবে উপস্থিত থেকে তিনি এ প্রস্তাব করেন।সাবেক তত্ত্বাবধায়ক সরকারের উপদেষ্টা রাশেদা কে চৌধূরী বলেন, ‘আমরা তাঁর আলোয় আলোকিত। তাঁর জীবনগাথা আমাদের চেতনায় অমলিন হয়ে থাকবে। নতুন প্রজন্মের কাছে এই মহান নারীকে তুলে ধরতে এই তথ্যচিত্রের নির্মাতাকে কৃতজ্ঞতা জানাই।’ তথ্যচিত্রটি বানিয়েছেন নূরজাহান বেগমের নাতনি প্রিয়তা ইফতেখার।রাশেদা কে চৌধূরী বলেন, ‘নারীদের হাতে ধরে লেখক বানানোর কারিগর হিসেবে কাজ করেছেন নূরজাহান বেগম। আমাদের তারুণ্য আজ আকাশ সংস্কৃতির আগ্রাসনের মুখে পড়েছে। তাঁর মতো মানুষ আমাদের অনেক প্রয়োজন ছিল। তিনি যেখানেই থাকুন, তাঁর আশীর্বাদ আমাদের সঙ্গেই থাকুক।’ তিনি নূরজাহান বেগমের নামে একটি সড়কেরও নামকরণ করা যেতে পারে বলে মন্তব্য করেন।
