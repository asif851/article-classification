
মণিরত্নমের সিনেমায় ঐশ্বরিয়া রাই প্রথম কাজ করেন ১৯৯৭ সালে। রাজনীতির পটভূমিতে তৈরি ওই সিনেমার নাম ইরুভার। মাঝে অভিনয় করেন গুরু, সবশেষে রাবণ সিনেমায়। দুটি ছবিতেই ঐশ্বরিয়ার বিপরীতে নায়ক ছিলেন স্বামী অভিষেক বচ্চন।তবে এবার আর অভিষেক নয়। যশস্বী পরিচালক মনিরত্নমের নতুন সিনেমায় ঐশ্বরিয়াকে নাকি তেলেগু তারকা রাম চরণের সঙ্গে প্রেম করতে দেখা যাবে। এঁদের দুজনকেই নাকি দারুণ রোমান্টিক চরিত্রে দেখা যাবে। সিনেমাটির চিত্রনাট্য সেভাবেই তৈরি করা হয়েছে। সিনেমাটির ভাষা হবে হিন্দি ও তামিল।সূত্র জানায়, মণিরত্নম তাঁর নতুন ছবির জন্য মাস কয়েক আগেই রাম চরণের সঙ্গে কথা বলেছেন। ঐশ্বরিয়া কান চলচ্চিত্র উৎসব থেকে ফেরার পর মনিরত্নম একই ছবি নিয়ে তাঁর সঙ্গেও কথা বলেছেন। যদিও ঐশ্বরিয়া এখনো কোনো চুক্তি সই করেননি। তবে চিত্রনাট্য তাঁর পছন্দ হয়েছে।অবশ্য এ বিষয়ে ঐশ্বরিয়া গণমাধ্যমকে বলেন, পাঁচ মাস ব্যক্তিগত কাজের জন্য তিনি সবকিছু থেকে ছুটি নিয়েছিলেন। গত সপ্তাহ থেকে কাজ শুরু করেছেন। ইতিমধ্যে কয়েকটি পাণ্ডুলিপি তাঁর হাতে এসেছে। এর মধ্যে দুটি তাঁর ভালো লেগেছে। সময় হলে এ বিষয়ে তিনি বিস্তারিত জানাবেন।সূত্র: এনডিটিভি
