
প্রশিক্ষিত কর্মীরা প্রতিবছর চলে যায়। আবার নামতে হয় নতুনের সন্ধানে। কাজ করতে হয় বৈরী পরিবেশে। তবু এক দিনও থামেনি পথচলা। এভাবেই রাজশাহী বিশ্ববিদ্যালয়ের নাট্য সংগঠন অনুশীলন নাট্যদল এবার পা রাখল ৩৬ বছরে। এ পথচলা নিয়ে কথা হলো অনুশীলনের দলপ্রধান মলয় ভৌমিকের সঙ্গে।ঢাকা ও রাজশাহীতে শুরু হয়েছে অনুশীলন নাট্যদলের তিন যুগ পদার্পণ উৎসব। আর তা চলবে বছরব্যাপী। অনুশীলন নাট্যদল আর অনুশীলন প্রাক্তনী যৌথভাবে উদ্যাপন করবে এ উৎসব।এর পরিপ্রেক্ষিতে রাজশাহী বিশ্ববিদ্যালয়ে নাট্যচর্চার পরিবেশ নিয়ে মলয় ভৌমিক বলেন, ‘এখানে নাট্যচর্চার অন্যতম প্রতিবন্ধকতা হলো হাতে গড়া কর্মী পাস করলেই হাতছাড়া হয়ে যায়। এমনও হয়, নাটকের একটি প্রদর্শনী করার পর দ্বিতীয়টির সময় আবার নতুন কর্মী খুঁজতে হয়।’ রাজশাহীতে নাটকের প্রদর্শনীর অভিজ্ঞতার কথা বলতে গিয়ে তিনি বলেন, ‘এখানে মৌলবাদীরা মঞ্চ পুড়িয়ে দিয়েছে। প্রশাসন অসহযোগিতা করেছে। এর ভেতর দিয়েই নিজস্ব ঐতিহ্যের ওপরে দাঁড়িয়ে বিশ্বরূপকে খোঁজার প্রত্যয় নিয়ে অনুশীলন নাট্যদল বাংলাদেশে নাট্য আঙ্গিকের স্বতন্ত্র ধারা তৈরি করেছে।’ অনুশীলনের এই ধারাটি কী জানতে চাইলে তিনি বলেন, ‘এটি হলো আমাদের হাজার বছরের নিজস্ব নাট্যের অসাম্প্রদায়িক আঙ্গিকগুলোকে তুলে এনে বর্তমান সময়ের সুর-তাল-লয়-ছন্দ-গতির সঙ্গে মিলিয়ে পৃথক আঙ্গিকে নাট্য উপস্থাপন। আর এই আঙ্গিকের নাট্য উপস্থাপনের জন্য এমটি স্পেস, পোর্টেবল, লিস্ট কস্ট, অতি আধুনিক বিশ্বনাট্যের এ ধারণাগুলোর যথাযথ প্রয়োগ ঘটাচ্ছে দলটি। অর্থাৎ দল স্বল্প ব্যয়ে সহজে বহনযোগ্য উপকরণ ব্যবহার করে নাটক নির্মাণের মাধ্যমে যেকোনো স্থানে নাটক মঞ্চায়নের জন্য প্রস্তুত থাকে। ভালো মঞ্চ পেলেও দলের নাটক আছে, না থাকলেও আছে। দর্শক পেলেই হলো। দর্শক নিয়েও আছে দলটির পৃথক ভাবনা। দল নিয়ে দর্শক দ্বারা প্রভাবিত হতে চায় না বরং দর্শকের বোধে ধাক্কা দিতে চায়।’ ধাক্কাটি কী? মলয় ভৌমিক বলেন, ‘নাট্য আন্দোলন সমাজ পরিবর্তন আন্দোলনের একটি অংশ’—এ স্লোগান নিয়ে ১৯৭৯ সালে যাত্রা শুরু করে দলটি। আজও দেশে-বিদেশে নাট্য প্রদর্শনের মাধ্যমে এ স্লোগানকে শৈল্পিকভাবে আরও ধারালো করা হয়েছে। অথচ স্বাধীনতার পরে বাংলাদেশে নবনাট্যের যাত্রা শুরু হয় ঢাকা বিশ্ববিদ্যালয় থেকে। এখন সেখানে নাট্যকলা বিভাগ হয়েছে কিন্তু কোনো দল নেই।যারা বেরিয়ে যাচ্ছে, তারা হারিয়ে যাচ্ছে কি না—এ প্রশ্নের জবাবে মলয় ভৌমিক বলেন, কেউই হারিয়ে যাননি। তাঁরা সংগঠিত হয়েছেন। নাট্যকর্মে সহযোগিতার জন্য গড়ে তুলেছেন অনুশীলন প্রাক্তনী। 
