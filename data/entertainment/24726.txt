
ন্যাড়া বেলতলায় একবারই যায়। হলিউডের গায়িকা-অভিনেত্রী জেনিফার লোপেজ সম্ভবত এ প্রবাদে বিশ্বাসী নন। পরপর তিনবার বিয়ে করে সংসার টেকাতে না পারলেও, আবারও একই পথে হাঁটতে যাচ্ছেন তিনি। এবার বয়সে ২০ বছরের ছোট প্রেমিক ক্যাসপার স্মার্টকে বিয়ের পরিকল্পনা করছেন ৪৫ বছর বয়সী মার্কিন এ গায়িকা ও অভিনেত্রী। 
 
ওজানি নোয়া, ক্রিস জুড ও মার্ক অ্যান্থনির সঙ্গে ঘর বেঁধেছিলেন লোপেজ। কিন্তু এই তিন বিয়ের একটিও টেকেনি। ২০১২ সালে মার্কিন গায়ক ও অভিনেতা মার্ক অ্যান্থনির সঙ্গে সাত বছরের দাম্পত্য জীবনের ইতি টানার পর ২৫ বছর বয়সী ক্যাসপার স্মার্টের সঙ্গে প্রণয়ে জড়ান লোপেজ। ক্যাসপারের মধ্যে প্রকৃত ভালোবাসার মানুষের সন্ধান পেয়ে গেছেন বলেই মনে করছেন তিনি। আর তাই নতুন এ প্রেমিককে আজীবনের সঙ্গী হিসেবে বেছে নেওয়ার পরিকল্পনা করছেন। 
 
ক্যাসপার সম্পর্কে লোপেজ মন্তব্য করেছেন, ‘আমার জীবনের প্রকৃত ভালোবাসার নাম ক্যাসপার।’ শুধু মুখেই নয়, অন্তরেও তিনি ধারণ করছেন এই বিশ্বাসকে। তাঁর বিশ্বাস, এত দিন ক্যাসপারের মতো একজন মনের মানুষের সন্ধানেই তিনি ছিলেন। জানিয়েছে কন্ট্যাক্টমিউজিক। 
 
ক্যাসপারের বয়স কম হতে পারে, কিন্তু তাঁকেই জীবনের সবচেয়ে নিরাপদ মানুষ বলে ভাবছেন লোপেজ। তাঁর মতো নির্ভরযোগ্য কাউকে আগে কখনো খুঁজে পাননি বলেও দাবি করেছেন জেনিফার। ক্যাসপার প্রতিনিয়ত তাঁকে নানাভাবে অনুপ্রাণিত করে চলেছেন বলেও জানিয়েছেন তিনি।
 
এ প্রসঙ্গে লোপেজের কাছের একটি সূত্র জানিয়েছে, ক্যাসপারকে বিয়ে না করার জন্য লোপেজকে অনেকেই পরামর্শ দিচ্ছেন। কিন্তু তিনি তা থোড়াই কেয়ার করছেন। তিনি ক্যাসপারের স্ত্রী হওয়ার জন্য মনস্থির করে ফেলেছেন।
 
সূত্রটি আরও জানিয়েছে, লোপেজ-অ্যান্থনির যমজ দুই বাচ্চা ম্যাক্স ও এমির সঙ্গে দারুণ সুসম্পর্ক গড়ে তুলেছেন ক্যাসপার। ম্যাক্স ও এমি তাঁকে শুধু পছন্দই করে না, বাবা হিসেবেও সে গ্রহণযোগ্য বলেই মনে করে তারা।
 
লোপেজ জানিয়েছেন, ক্যাসপার বাবা হিসেবে মার্ক অ্যান্থনির চেয়ে ঢের ভালো। তিনি ম্যাক্স ও এমিকে অনেক সময় দেন। তাদের সঙ্গে শিশুসুলভ নানা খেলায় মেতে থাকেন। ম্যাক্স ও এমিকে অনেক উপহারও কিনে দেন, যা নিজের বাবার কাছ থেকেও তারা পায় না।
 
