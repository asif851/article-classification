
নতুন বছরের শুরুতেই ‘পাঙ্কু জামাই’ নিয়ে আসছেন ঢাকাই ছবির আলোচিত অভিনেত্রী অপু বিশ্বাস। এ খবরে অনেকেই নড়েচড়ে বসেছিলেন। শেষপর্যন্ত ‘পাঙ্কু জামাই’ পেলেন অপু! অবশেষে বিষয়টা খোলাসা করেছেন অপু নিজেই। জানিয়েছেন ‘পাঙ্কু জামাই’ নামে নতুন একটি ছবির কাজ করতে যাচ্ছেন তিনি।‘পাঙ্কু জামাই’ ছবিটি পরিচালনা করছেন আব্দুল মান্নান। এর আগে তিনি রিয়াজ ও শাবনূরকে নিয়ে ‘মন বসে না পড়ার টেবিলে’ ছবিটি নির্মাণ করেছিলেন।এদিকে, অপু বিশ্বাস জানিয়েছেন, গেল সপ্তাহে ছবিটিতে অভিনয়ের জন্য চুক্তিবদ্ধ হয়েছেন তিনি। ২০১৬ সালের জানুয়ারি মাসের মাঝামাঝি থেকে এ ছবির কাজ শুরু কথা আছে।নতুন বছরের শুরুতেই একজন ভালো নির্মাতার সঙ্গে কাজের সুযোগ পাওয়াতে অপু বিশ্বাস বেশ খুশি। তিনি বলেছেন, ‘আব্দুল মান্নান এর আগে অনেক ভালো কাজ করেছেন। তাঁর নির্মিত কমেডি ধাঁচের ছবিগুলো অনেক প্রশংসিত।’ অপু বলেন, ‘নতুন বছরে একটা ভালো কাজ দিয়ে যাত্রা শুরু হতে যাচ্ছে। পুরো বছরটা যেন এভাবেই যেতে পারি।’‘পাঙ্কু জামাই’ ছবির গল্পটি রোমান্টিক কমেডি ধাঁচের। মফস্বল শহরের এক ছেলে ও শহরতলির তালুকদার বাড়ির এক মেয়ের প্রেমের কাহিনি নিয়েই এই ছবি। এদিকে, অপু বিশ্বাস জানিয়েছেন, কাল ১৬ ডিসেম্বর বিজয় দিবসের বিশেষ এক সাংস্কৃতিক অনুষ্ঠানে অংশ নিতে আজ রাতেই বাহরাইনের উদ্দেশ্যে রওনা হচ্ছেন। অপুর সঙ্গে এই অনুষ্ঠানে ঢাকাই ছবির অভিনেতা শাকিব খান, সংগীতশিল্পী ন্যান্‌সি ও এস ডি রুবেলের অংশ নেওয়ার কথা আছে।
