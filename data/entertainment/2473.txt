
১৭ মে থেকে পুরান ঢাকায় শুরু হয়েছে সাগর জাহানের নতুন নাটক ‘অ্যাভারেজ আসলাম’-এর শুটিং। ঈদের জন্য ছয় পর্বের জন্য নির্মিত হচ্ছে নাটকটি। ‘সিকান্দার বক্স’ সিরিজের সাফল্যের পরেই আসছে ‘অ্যাভারেজ আসলাম’। পরিচালক শুটিংয়ের জন্য এবারও বেছে নিয়েছেন সেই পুরান ঢাকা। ১৭ তারিখ থেকে ভালোই চলছিল শুটিং। কিন্তু গোল বাধাল গতকাল রাত থেকে শুরু হওয়া বৃষ্টি। কথা ছিল আজ সকাল থেকেই শুটিং শুরু করবেন সাগর জাহান। কিন্তু আর হলো কই! যদিও পুরান ঢাকার নির্দিষ্ট শুটিং স্পটে ঠিকই গেলেন সবাই। অপেক্ষায় ছিল ক্যামেরা-লাইটও। কিন্তু দুপুর অবধি ক্যামেরা চালু করতে পারলেন না তিনি।
নির্মাতা সাগর জাহান বলেছেন, ‘সকাল থেকেই শুটিংয়ের প্রস্তুতি ছিল। কিন্তু সেটা সম্ভব হচ্ছে না। আটকে গেছি। তবে যে করেই হোক কিছু দৃশ্যর শুটিং করব। এখন পলিথিন দিয়ে পুরো বাড়ির বিভিন্ন জায়গা ঢেকে দিচ্ছি। যাতে শটগুলো নিতে পারি। উঠোনের কিছু দৃশ্য ও বাড়ির ভেতরের কিছু দৃশ্য আজ আমরা নেব।’বৃষ্টি মাথায় করে যতই শুটিং হোক—শেষ পর্যন্ত শুটিংয়ের সময় বাড়াতেই হচ্ছে এই নির্মাতাকে। শুটিং শেষ করার নির্দিষ্ট সময় থেকে আরও দু-এক দিন বাড়াতে হতে পারে। এমনটাই জানিয়েছেন তিনি।‘অ্যাভারেজ আসলাম’ নাটকে ‘আসলাম’ চরিত্রে অভিনয় করেছেন মোশাররফ করিম। এ নাটকে আরও আছেন মোনালিসা, জেনি, মুনিরা মিঠু, শামীমা নাজনীন, ফারুক আহমেদ, সাজু খাদেম, মারজুক রাসেল, কচি খন্দকার ও নাজমুল হুদা।
