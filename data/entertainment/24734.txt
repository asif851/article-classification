
পাকিস্তানি বংশোদ্ভূত ভারতীয় গায়ক আদনান সামি মঙ্গলবার মেয়ের বাবা হয়েছেন। ভীষণ উচ্ছ্বসিত সামি একটি টুইট বার্তায় এই আনন্দ সংবাদ প্রকাশ করেন। সামি লিখেছেন, ‘আমি আর রয়া পরির মতো এক মেয়েসন্তানের মা-বাবা হয়েছি। প্রার্থনা করেছিলাম আমাদের যেন মেয়েসন্তান হয়। এ জন্য আরও বেশি খুশি লাগছে।’ সামি তাঁর মেয়ের নাম রেখেছেন মেদিনা সামি খান। জানিয়েছেন, মেয়ে ও তার মা দুজনই সুস্থ আছেন।
সাত বছর আগে রয়াকে বিয়ে করেন সামি। তাঁদের সংসারে মেদিনাই প্রথম সন্তান। অবশ্য প্রথম স্ত্রী জেবা বখতিয়ারের সঙ্গে আজান নামের একটি ছেলে আছে তাঁর। দ্বিতীয় স্ত্রী সাবার সংসারে কোনো সন্তান নেই। মাত্র এক বছর টিকেছিল সেই সংসার। জন্মসূত্রে পাকিস্তানি এই গায়ক এক বছর হলো ভারতের নাগরিকত্ব পেয়েছেন। মেয়েকে নিয়ে সামি বলেন, ‘আমি ও আমার স্ত্রী দুজনই কন্যাসন্তান চেয়েছিলাম। আমার মেয়ে ইতিমধ্যে আমার জন্য সৌভাগ্য বয়ে নিয়ে এসেছে। ওর জন্মের পর আমি গানবাজনার প্রতি নতুন করে আগ্রহ পাচ্ছি। মেয়ে আমার চোখের মণি হয়ে থাকবে।’ আদনান সামির জনপ্রিয় গানের মধ্যে আছে ‘ভিগি ভিগি রাতো মে’, ‘লিফট কারা দে’, ‘সুন জারা’, ‘সালাম-এ-ইশক’, ‘ভার দো ঝোলি’ ইত্যাদি। ইন্ডিয়া টুডে।
