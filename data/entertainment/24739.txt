
বলিউডের অভিনেতা মনোজ বাজপেয়ির চেহারাটা একটু কল্পনা করুন তো! খুব কি খারাপ দেখতে তিনি? কত ছবিতে যে অভিনয় করে তিনি নাম কিনেছেন, তারও কি হিসাব আছে? কিন্তু সম্প্রতি চুক্তি হওয়ার পরেও স্রেফ চেহারার কারণেই তাঁকে ছবি থেকে বাদ দিয়েছেন জুহি চাওলা!কোনো রকম বাছ-বিচারে না গিয়েই জুহি চাওলা বলিউডের শক্তিমান অভিনেতা মনোজ বাজপেয়িকে বাদ দিয়ে দিয়েছেন তাঁর ছবি থেকে। ২৫ বছরের ফিল্মি ক্যারিয়ারে জুহি চাওলার এই রূপ কেউ কখনোই দেখেনি বলিউডে।ঘটনাটি ঘটেছে ‘চক অ্যান্ড ডাস্টার’ ছবির শুটিংয়ের সময়। ছবিটি প্রযোজনা করছেন জুহি চাওলা। এ ছবিতে একটি বড় চরিত্র আছে, যে চরিত্রটিতে এখন অভিনয় করবেন ঋষি কাপুর। চরিত্রটি একজন কুইজ মাস্টারের। স্পট বয় ডট কম-এর এক প্রতিবেদন অনুযায়ী এই চরিত্রে অভিনয়ের জন্য চুক্তি হয়েছিল মনোজ বাজপেয়ির সঙ্গে। শুটিংয়ের প্রথম দিন মনোজ উপস্থিতও ছিলেন স্পটে। কিন্তু জুহি যখন জানতে পারলেন, মনোজকে দেওয়া হয়েছে কুইজ মাস্টারের রোল; তখনই হয়ে পড়লেন বেহাল। কিছুতেই এই চরিত্রে মনোজকে মানতে পারছিলেন না জুহি। কুইজ মাস্টার হিসেবে যে জেল্লা থাকতে হয় চেহারায়, সেটা নাকি মনোজের নেই! আর তাই সিনেমা থেকে মনোজ বাদ, কুইজ মাস্টারের ঘর আলো করার জন্য হাজির ঋষি কাপুর।‘চক অ্যান্ড ডাস্টার’ ছবিটি পরিচালনা করছেন জয়ন্ত গিলাটার। এ ছবিতে অভিনয় করছেন জুহি চাওলা স্বয়ং। ছবিতে আরও আছেন শাবানা আজমি, জ্যাকি শ্রফ। ‘চক অ্যান্ড ডাস্টার’ ছবিটি ছাত্র-শিক্ষক সম্পর্ক নিয়ে। পড়াশোনার ধরনটা যে দিনে দিনে বদলে যাচ্ছে, তারই আবর্তে ঘুরবে ছবিটি।
