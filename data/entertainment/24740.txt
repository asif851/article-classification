
‘চিত্ত জাগুক গানে গীতে কাব্যে কথায়’—এই প্রত্যাশায় সঞ্জীবিত হয়ে বেঙ্গল ফাউন্ডেশনের আয়োজনে নববর্ষ আবাহনে চলছে পাঁচ দিনের বৈশাখ উৎসব। বেঙ্গল শিল্পালয়ে উৎসবের চতুর্থ দিন মঙ্গলবার সাজানো হয় লোকসংগীত দিয়ে। সঙ্গে ছিল যন্ত্রসংগীত। প্রখ্যাত লোকসংগীতশিল্পী কিরণ চন্দ্র রায়ের সঞ্চালনায় মাটির গান প্রাণের গান পরিবেশন করে শ্রোতাদের মুগ্ধ করেন সিদ্দিকুর রহমান, লাবিক কামাল, ভজন বাউল, হালিমা পারভীন, বিমান চন্দ্র বিশ্বাস, চন্দনা মজুমদার, কিরণ চন্দ্র রায় ও ইফ্ফাত আরা দেওয়ান। দোতরার সুর বাজিয়ে শোনান ফাইজুর রহমান। দলীয় যন্ত্রসংগীত পরিবেশন করেন মনিরুজ্জামান (বাঁশি), ইউসুফ খান (সরোদ), নুরুজ্জামান বাদশা (বেহালা), একরাম হোসেন (এসরাজ) ও ইফতেখার আলম ডলার (তবলা)।আজ বুধবার উৎসবের পঞ্চম ও সমাপনীসন্ধ্যা সাজানো হয়েছে উচ্চাঙ্গসংগীত দিয়ে। প্রখ্যাত সংগীতশিল্পী সুবীর নন্দীর সঞ্চালনায় এদিন দলীয় বাদনে অংশ নেবেন তবলায় সবুজ আহমেদ, বেহালায় শান্ত আহমেদ ও বাঁশিতে কামরুল আহমেদ। ধ্রুপদ পরিবেশন করবেন পরম্পরা শিক্ষার্থী রাজিয়া সুলতানা। খেয়াল পরিবেশন করবেন পরম্পরা শিক্ষার্থী বর্ষা মজুমদার ও প্রিয়াঙ্কা দাস। সেতারে সুর তুলবেন এবাদুল হক। খেয়াল পরিবেশন করবেন প্রিয়াংকা গোপ।
