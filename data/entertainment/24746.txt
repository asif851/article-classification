
হলিউডের তারকা জর্জ ক্লুনি ও সান্দ্রা বুলক। বহুদিন থেকেই তাঁরা বন্ধু, কিন্তু কখনোই প্রেমের সম্পর্কে জড়াননি তাঁরা। ‘গ্র্যাভিটি’ ছবির পর নতুন আরেকটি ছবিতেও জুটি বেধেছেন দুজন। দিনকয়েক আগে সান্দ্রা সম্পর্কে কথা প্রসঙ্গে রসিকতা করে ক্লুনি বলেছেন, সান্দ্রা তাঁর ‘বস’!
বন্ধুকে ‘বস’ বলা! ক্লুনির এ বিষয়টাকে কীভাবে নিয়েছেন সান্দ্রা। চলুন শোনা যাক, সান্দ্রা বুলক জর্জ ক্লুনির এ কথার জবাবে কী বলেছেন!তাঁদের এই গভীর বন্ধুত্ব প্রসঙ্গে বছর দু-এক আগে একবার সান্দ্রা বুলক জানিয়েছিলেন, ক্লুনি ও তাঁর মধ্যে অধিকাংশ বিষয়েই খুব মিল বলেই হয়তো তাঁদের মধ্যে প্রেম হয়নি। বন্ধুই থেকে গেছেন তাঁরা। আর বন্ধুত্বটা গভীর না হলে এ রসিকতায় নিশ্চিত গাল ফোলাতেন বুলক। এদিকে, ‘বন্ধু’ সান্দ্রার ওপরে গভীর আস্থা আছে বলেই হয়তো ক্লুনি তাঁকে নিয়ে এমন রসিকতা করেছেন!‘আওয়ার ব্র্যান্ড ইজ ক্রাইসিস’ নামে একটি নতুন ছবিতে একসঙ্গে কাজ করেছেন ক্লুনি ও সান্দ্রা। বর্তমানে এ ছবির প্রচারের জন্য ব্যস্ত সময় কাটাচ্ছেন এই দুই বন্ধু। অভিনয়ের পাশাপাশি ‘আওয়ার ব্র্যান্ড ইজ ক্রাইসিস’ ছবির সহপ্রযোজকও ক্লুনি। আর সান্দ্রা এ ছবিতে অভিনয় করেছেন ‘ক্যালামিটি’ নামের একজন রাজনৈতিক উপদেষ্টার চরিত্রে। সম্প্রতি হলিউডের সুদর্শন অভিনেতা জর্জ ক্লুনি তাঁর ‘গ্র্যাভিটি’ ছবির সহশিল্পী সান্দ্রা বুলক সম্পর্কে রসিকতা করে বলেন, ‘ছবির সেটে সান্দ্রাই ‘বস’।ক্লুনি সান্দ্রাকে ‘বস’ ডেকেছেন বটে, কিন্তু ক্লুনির সঙ্গে সান্দ্রার সম্পর্কটি কেমন তা স্পষ্ট করে জানিয়েছেন সান্দ্রা। তিনি জানান, তাঁদের দুজনের একসঙ্গে কাজ করতে পারার বিষয়টা আসলেই চমৎকার।সান্দ্রা বলেন, পরিণত হওয়ার সঙ্গে সঙ্গে জীবনের অভিজ্ঞতার বিষয়টা ভাগাভাগি করা কিংবা ঋদ্ধ ও প্রশান্ত হয়ে ওঠার ক্ষেত্রে নিজের নতুন নতুন বোধের বিষয়টা জানানো। আমরা দুজনেই চমৎকারভাবে নিজ নিজ জায়গা ও দৃষ্টিভঙ্গি থেকেই কথা বলি, তর্ক করি; কিন্তু কখনোই তা ব্যক্তিগত পর্যায়ে গড়ায় না।জর্জ ক্লুনিও যে এই বিষয়গুলো সান্দ্রার মতো করেই ভাবেন তা এক প্রতিবেদনে জানিয়েছে পিপল ডট কম। এই না হলে বন্ধু!
