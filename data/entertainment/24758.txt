
ঘটনাটি ২০১৪ সালের। মুক্তি পাচ্ছে সানি লিওনের নতুন সিনেমা ‘রাগিণী এমএমএস টু’। সিনেমার প্রচারণার সময় ছবির প্রযোজক একতা কাপুরের সঙ্গে সানি লিওনের দ্বন্দ্ব শুরু হয়। এর অন্যতম কারণ ছিল সানির স্বামী ড্যানিয়েল ওয়েবার। তখন জানা যায়, ড্যানিয়েল ওয়েবারের সঙ্গে চুক্তি নিয়ে ঝামেলা করেন একতা কাপুর। ব্যাপারটি স্বাভাবিকভাবে নিতে পারেননি সানি। খুব রেগে আছেন। তাই এরপর একতা কাপুরের সঙ্গে আর কোনো কাজ করার ব্যাপারে আগ্রহী হননি সানি।
কিন্তু ‘বেবি ডল’ সানি লিওনকে ছাড়া ‘রাগিণী এমএমএস’ সিরিজের সিনেমা ভাবা যায়? এবার তৈরি হবে সুড়সুড়ি দেওয়া ভয়ের গল্প নিয়ে এই সিরিজের তৃতীয় ছবি। একতা কাপুর ছুটলেন সানি লিওনের কাছে। আমন্ত্রণ জানালেন এই সিনেমার নায়িকা হওয়ার জন্য। ‘না!’, কোনো রাখঢাক না রেখে সরাসরি জানিয়ে দিলেন সানি লিওন। ব্যাপারটা আগে থেকেই আঁচ করতে পেরেছিলেন একতা কাপুর। তাই বিকল্প ব্যবস্থাও রেখেছেন। ‘ঠিক আছে, সানি যেহেতু পুরো সিনেমায় অভিনয় করতে চাচ্ছে না, তাহলে তিনি অন্তত এক বা একাধিক আইটেম গানে থাকুন।’ এবারও সানির জবাব, ‘না!’
কিন্তু ‘রাগিণী এমএমএস’ সিরিজের সিনেমার ব্যাপারে দর্শকদের যে আগ্রহ, তা সানি লিওনকে ঘিরেই। তিনিই এই সিরিজের সাফল্যের পেছনের একমাত্র মানুষ। আর সেখানে তিনিই যদি না থাকেন, তাহলে এই সিনেমার কোনো দর্শক থাকবে? তা নিয়ে এখন ভাবছেন একতা কাপুর আর তাঁর সঙ্গীরা। ডেকান ক্রনিকল
