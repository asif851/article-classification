
সালমান খান মানেই প্রেমের গুঞ্জন। সালমান খান মানেই ব্রেক আপ। বলিউড এই সুপারস্টারকে ঘিরে হামেশাই বলিউডের আকাশে-বাতাসে গরমাগরম খবর উড়তেই থাকে। বারবার সল্লু মিয়া প্রেমে পড়েন। আর বারবার এই খানের হৃদয় ভেঙে খান খান হয়ে যায়। প্রেমে ভাঙাগড়ার খেলায় প্রায়ই মেতে থাকেন সালমান খান।
বলিউডের জোর খবর ছিল, সাল্লু ভাইয়ের রোমানিয়ার প্রেমিকা ইউলিয়া ভাঞ্চুরের সঙ্গে তাঁর সব সম্পর্ক চুকে গেছে। আর ইউলিয়া সালমানকে ‘টা টা বাই বাই’ করে তাঁর নিজের দেশে ফিরে যান। অন্যবার সালমান তাঁর রোমানিয়ার প্রেমিকার ভিসার মেয়াদ বাড়ানোর জন্য নিজে উদ্যোগ নেন। এবার নাকি বলিউডের ভাইজান এ ব্যাপারে গাছাড়া ছিলেন।
এ সবের মূলে ছিলেন সালমানের সাবেক প্রেমিকা ক্যাটরিনা কাইফ। ‘টাইগার জিন্দা হ্যায়’ ছবিতে আবার ক্যাট আর সাল্লুকে একসঙ্গে দেখা যাবে। এই দুই সাবেক প্রেমিক-প্রেমিকা এই ছবির শুটিংয়ের মাধ্যমে নাকি আবার একে অপরের কাছে এসেছেন। রণবীর কাপুরের সঙ্গে সম্পর্কের ইতি হওয়ার পর ক্যাট রীতিমতো ভেঙে পড়েন। সালমান তাঁর জীবনে আসার পর ক্যাট অনেকটাই সামলে নিয়েছেন নিজেকে।
সালমান-ক্যাটের ঘনিষ্ঠ হওয়ার কথা পৌঁছে যায় ইউলিয়ার কানে। তাই তাঁর প্রেমিকের ওপর নজর রাখতে ইউলিয়া আবুধাবি যেতে চান। এখানে ‘টাইগার জিন্দা হ্যায়’ ছবির শুটিং চলছিল। কিন্তু আবুধাবি যেতে পারেননি ইউলিয়া। তখন রটে যায়, সালমান আর ইউলিয়ার সম্পর্ক শেষ হয়ে গেছে। না, শেষ হয়নি। যাঁরা এমনটা প্রচার করেছিলেন, তাঁদের মুখে ঝামা ঘষে গত রোববার রাতে মুম্বাই ফিরে এসেছেন এই রোমানিয়ান সুন্দরী। এমনকি ইউলিয়ার জন্য মুম্বাই বিমানবন্দরের বাইরে অপেক্ষায় ছিল সালমানের গাড়ি।
বলিউডের সুলতানের এই গাড়িতে করে একটি বিশেষ জায়গার উদ্দেশে রওনা দেন ইউলিয়া। সূত্রের খবর অনুযায়ী, এই বিশেষ জায়গাটি হলো মহারাষ্ট্রের পানভেলে সালমানের নিজস্ব ফার্মহাউস। আসলে এর আগে সাল্লু মিয়া তাঁর আগামী ছবি ‘টাইগার জিন্দা হ্যায়’-এর শুটিংয়ের জন্য ব্যস্ত ছিলেন। তাই তখন তিনি তাঁর রোমানিয়ান প্রেমিকাকে ঠিকমতো সময় দিতে পারেননি। ফলে তাঁদের দুজনের মধ্যে দূরত্ব তৈরি হয়। ইউলিয়ার আবার ভারতে ফিরে আসা প্রমাণ করে এখনো তাঁদের সম্পর্কের ইতি ঘটেনি।
যশরাজ ফিল্মসের ‘টাইগার জিন্দা হ্যায়’ ছবিটি আগামী ২২ ডিসেম্বর মুক্তি পাবে। ‘এক থা টাইগার’-এর সিক্যুয়াল এই ছবিতে সালমান খান, ক্যাটরিনা কাইফ ছাড়া অভিনয় করেছেন অঙ্গদ বেদী, পরেশ রাওয়ালসহ আরও অনেকে। আলি আব্বাস জাফর পরিচালিত এই ছবির ট্রেলার মুক্তি পাবে আজ সোমবার।
