
মঞ্চ মাতালেন সামিনা চৌধুরী, ফাহমিদা নবী, বাপ্পা মজুমদার ও দলছুট। গতকাল রাজধানীর আন্তর্জাতিক মাতৃভাষা ইনস্টিটিউটে আয়োজিত ‘বিজয়ের ৪৫ বছর লাল সবুজের মহোৎসব’-এ তাঁরা পরিবেশন করেন গান। তাঁদের সঙ্গে ছিলেন সংগীতশিল্পী সজীবও। ১ ডিসেম্বর থেকে শুরু হয়েছে এ উৎসব। গতকাল ‘রণক্ষেত্রে সারা দেশ’ শিরোনামে গান করেন শিল্পীরা। ১১তম দিনে আয়োজিত এ অনুষ্ঠানে প্রধান অতিথি হিসেবে উপস্থিত ছিলেন গৃহায়ণ ও গণপূর্তমন্ত্রী ইঞ্জিনিয়ার মোশাররফ হোসেন এমপি। তাঁর বক্তব্যের পরই শিল্পীরা একে একে মঞ্চে ওঠেন এবং পরিবেশন করেন বিজয়ের সব গান। একই সঙ্গে জনপ্রিয় গানগুলোও পরিবেশন করেন শিল্পীরা।অনুষ্ঠানে আরও উপস্থিত ছিলেন ওয়ান মোর জিরো কমিউনিকেশনস ও গানবাংলা টেলিভিশন-এর প্রধান উপদেষ্টা দেলোয়ার হোসেন, চেয়ারপারসন ফারজানা মুন্নী, ব্যবস্থাপনা পরিচালক কৌশিক হোসেন ও ম্যাক্স গ্রুপের চেয়ারম্যান ইঞ্জিনিয়ার গোলাম মোহাম্মদ আলমগীর, এনআরবি ব্যাংকের চেয়ারম্যান নিজাম চৌধুরী, মাননীয় প্রধানমন্ত্রীর উপ-প্রেসসচিব আশরাফুল আলম খোকন প্রমুখ।
