
পয়লা বৈশাখে হাবিব ওয়াহিদ তাঁর ‘ঘুম’ গানের ভিডিওর টিজার ছেড়েছিলেন সামাজিক যোগাযোগমাধ্যমে। সুহৃদ সুফিয়ানের লেখা এবং হাবিবের সুর, সংগীত ও গাওয়া এ গানের ভিডিওটি পরিচালনা করেছেন তানিম রহমান। পুরো গানের ভিডিও মুক্তি পাবে ২৯ এপ্রিল। সেই দিনটির আগে ‘ঘুম’ নিয়ে কথা হলো হাবিবের সঙ্গে
‘ঘুম’-এর টিজার থেকে কেমন সাড়া পাচ্ছেন?ভালো সাড়া পাচ্ছি। টিজারটিতে গানের কোনো কথা নেই, শুধু সুর দিয়ে করা। তাই দর্শক-শ্রোতারা এখন পুরো গান শোনার জন্য অধীর হয়ে আছেন। অনেক ভক্তই পুরো গান শোনার অনুরোধ করে টিজারের নিচে মন্তব্য করেছেন।শ্রোতাদের অনুরোধ কবে পূরণ করছেন? মানে পুরো গানটি আসছে কবে?কথা ছিল পয়লা বৈশাখেই গানের ভিডিওটি ছাড়ব। কিন্তু ওই সময়ের মধ্যে কাজ পুরোপুরি শেষ করা সম্ভব হয়নি। তাই ২৯ এপ্রিল রাতে সংগীতার ইউটিউব চ্যানেল থেকে গানের ভিডিওটি মুক্তির তারিখ চূড়ান্ত হয়েছে।এরই মধ্যে আপনার ফেসবুক পেজে গানের ভিডিওটি নিয়ে কুইজও চালু করেছেন। প্রচারণার এমন কৌশলগুলো কাজে আসছে?সবাই তো নিজের কাজের প্রচার করে, করতে চায়। কিন্তু আমার এই প্রচারণার কৌশল একটু ভিন্ন। আমি গানের থিম ধরে এর প্রচার করছি। বড় বাজেট, অনেক শ্রম দিয়ে কাজটি করা। এর প্রচারে আমি নিজেও ফেসবুক লাইভে যাব। মুক্তির আগেই ভিডিওটি নিয়ে দর্শকের আগ্রহ বাড়লে আমাদের শ্রম সার্থক হবে।‘ঘুম’-এ মডেল মিথিলার সঙ্গে কাজের অভিজ্ঞতা কেমন?মিথিলার সঙ্গে প্রথম কাজ হয়েছিল ২০১২ সালে। সেই সময় আমার সংগীতায়োজনে ‘ময়না গো’ গানের মডেল হয়েছিলেন তিনি। ওই গানের ভিডিওতে আমাদের দুজনকে দেখা গেলেও শুটিং আমাদের একসঙ্গে হয়নি। তবে ‘ঘুম’-এ আমরা একসঙ্গে কাজ করেছি। একজন শিল্পী হিসেবে মিথিলা দারুণ।ইদানীং চলচ্চিত্রের গানে আপনাকে পাওয়া যাচ্ছে না। নিজের গান ও মিউজিক ভিডিও নিয়েই কি শুধু ভাবছেন?ঠিক তা-ই। গানের ভিডিও করার সময় যে শ্রম দিই, সিনেমার গানেও একই শ্রম দিই। কিন্তু দেখা যায় গানের ভিডিও করতে যে বাজেট লাগে, পরিচালকেরা সিনেমার একটি গানের জন্য সেই বাজেট দিতে চান না। নিজের গানের ভিডিওতে নিজের কাজের সুযোগ আছে। নিজের ভাবনাগুলোকে প্রয়োগ করতে পারি। তাই কম বাজেটের সিনেমার গান করতে রাজি নই। ভালো বাজেট না হলে ভালো কাজও হয় না।
 সাক্ষাৎকার: শফিক আল মামুন
