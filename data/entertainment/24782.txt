
এবারের ঈদে ছবি মুক্তি পাচ্ছে তিনটি। এর মধ্যে রয়েছে পি এ কাজল পরিচালিত ভালোবাসা আজকাল, বদিউল আলম খোকনের মাই নেম ইজ খান এবং এম এ জলিল অনন্ত পরিচালিত নিঃস্বার্থ ভালোবাসা। তিনটি ছবির মধ্যে দুটি ছবিরই নায়ক শাকিব খান। মাই নেইম ইজ খান ছবিতে শাকিবের বিপরীতে আছেন অপু বিশ্বাস আর ভালোবাসা আজকাল ছবিতে মাহি। নিঃস্বার্থ ভালোবাসা ছবিতে অনন্তের বিপরীতে বর্ষা। তিনটি ছবিতেই ভিলেন হিসেবে অভিনয় করেছেন মিশা সওদাগর। গত বছরের রোজার ঈদেও অপুর মাত্র একটি ছবি মুক্তি পেয়েছিল। এ বছরও তা-ই। তবে এবারের ছবিটি নিয়ে অপু বেশি আশাবাদী। তিনি বললেন, ‘এই পরিচালকের সঙ্গে আমাদের রাশি ভালো। এ পরিচালকের হাতে আমার আর শাকিবের অনেক ছবিই ভালো ব্যবসা করেছে। মাই নেম ইজ খান বড় বাজেটের ছবি। ছবিটি দর্শকদের আনন্দ দেবে।’ প্রযোজক সূত্রে জানা গেছে, মাই নেম ইজ খান ছবিটি প্রায় ১০০টি প্রেক্ষাগৃহে মুক্তি দেওয়া হবে। ঈদে মুক্তির মিছিলে থাকা ভালোবাসা আজকাল ছবিটি মাহি অভিনীত ঈদের প্রথম ছবি। তাই ছবিটি নিয়ে মাহির উত্তেজনা একটু বেশিই। তিনি বললেন, ‘এবারই প্রথম আমার অভিনীত ছবি ঈদে মুক্তি পাচ্ছে। খুব ভালো লাগছে। ছবিটির মুক্তি এবার আমার ঈদের আনন্দ দ্বিগুণ বাড়িয়ে দেবে।’ পি এ কাজল জানান, সারা দেশের প্রায় ৫০টিরও বেশি প্রেক্ষাগৃহে ছবিটির মুক্তি দেওয়া হবে। আগামী ঈদে অ্যাকশন রোমান্টিক ছবি নিঃস্বার্থ ভালোবাসা মুক্তির মধ্য দিয়ে অনন্তের চলচ্চিত্র ক্যারিয়ারে নতুন মাত্রা যোগ হবে। পরিচালক হিসেবে প্রথম আত্মপ্রকাশ করবেন তিনি। একই সঙ্গে অনন্ত-বর্ষা জুটি ছবিটিতে অভিনয় করেছে। অন্যদিকে, এই ছবিতে কাজ করেছেন আন্তর্জাতিক অঙ্গনের শিল্পীরা। ব্যবহার করা হয়েছে আন্তর্জাতিক মানের কারিগরি। সব মিলিয়ে ছবিটি নিয়ে অনন্ত খুবই আশাবাদী। তিনি বললেন, ‘গত বছর ঈদে মোস্ট ওয়েলকাম ছবিটি মুক্তি পেয়েছিল। ব্যবসাসফলও হয়েছে। এবারের ছবিটি নিয়ে আমি বেশ আশাবাদী। কারণ, ছবিটিতে আন্তর্জাতিক কারিগরি পরিপূর্ণভাবে ব্যবহার করা হয়েছে এবং ছবিটিতে থ্রিডি অ্যানিমেশনে টাইটেল গান করা হয়েছে। আমার মনে হয়, বাংলাদেশের দর্শক এই প্রথম অন্য ধরনের বাংলা অ্যাকশন ছবি দেখবেন।’
প্রযোজনা সূত্রে জানা গেছে, ছবিটি ৫০টিরও বেশি প্রেক্ষাগৃহে মুক্তি পাচ্ছে।
এ ছাড়া ঈদের তিনটিতে ছবিতে আর যাঁরা অভিনয় করছেন, তাঁরা হলেন রাজ্জাক, সুচরিতা, প্রবীর মিত্র, আলীরাজ, নূতন, কাবিলা, ডন, মাহমুদ সাজ্জাদ, সাদেক বাচ্চু, সাংকো পাঞ্জা, ইলিয়াস কোবরা, আফজাল শরীফ, সিবা সানু, ববিসহ অনেক।
