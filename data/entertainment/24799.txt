
মুক্তির দিক দিয়ে ‘নবাব’ ছবি দিয়ে দেশের প্রেক্ষাগৃহে ঈদের সময়ই সেঞ্চুরি করেন শাকিব খান। এবার তিনি ভারতেও সেঞ্চুরি করতে যাচ্ছেন। ২৮ জুলাই কলকাতায় মুক্তি পাচ্ছে ‘নবাব’। ছবিটি ১১২টি প্রেক্ষাগৃহে প্রদর্শন করা হবে। ছবিটি ভারতীয় প্রযোজনা প্রতিষ্ঠান এসকে মুভিজের পরিচালক হিমাংশু ধানুকা এ তথ্য জানান। 
‘নবাব’ ছবিটির মুক্তি উপলক্ষে ২৭ জুলাই সন্ধ্যায় গড়িয়াহাট এলাকার প্রিয়া সিনেমা হলে প্রথম প্রদর্শনীর আয়োজন করা হয়েছে বলে জানান ছবিটির ভারতীয় পরিচালক জয়দীপ মুখার্জি। আর প্রিমিয়ারে অংশ নিতে রাতের ফ্লাইটে ঢাকা থেকে উড়ে যাওয়ার সম্ভাবনা রয়েছে নায়ক শাকিব খানের। নবাব সিনেমায় শাকিব খানের বিপরীতে অভিনয় করেছেন শুভশ্রী। শাকিব বলেন, ‘ঈদে মুক্তি পাওয়া আমার “নবাব” সিনেমা নিয়ে দেশের দর্শকের অনেক বেশি আগ্রহ দেখেছি। শুনেছি, দর্শকেরা অনেকক্ষণ লাইনে দাঁড়িয়ে থেকে এই সিনেমা দেখার জন্য টিকিট কেটেছেন। সারা দেশ থেকে পাওয়া এমন খবর আমাকে আশাবাদী করেছে। এখন এই সিনেমা দেশের বাইরের শতাধিক প্রেক্ষাগৃহেও মুক্তি পেতে যাচ্ছে। তার মানে, সেখানকার প্রেক্ষাগৃহ মালিকেরা “নবাব” সিনেমা নিয়ে আগ্রহী। একজন অভিনেতার সিনেমা তাঁর নিজের দেশের বাইরেও যখন প্রদর্শিত হয়, তখন আনন্দিত না হয়ে উপায় আছে। আমার বিশ্বাস, এই সিনেমা ভারতের দর্শকদের মনও জয় করবে।’ আগস্টের প্রথম সপ্তাহ থেকে শাকিব খান ‘আমি নেতা হবো’ নামের নতুন সিনেমার শুটিং শুরু করতে যাচ্ছেন। উত্তম আকাশ পরিচালিত এই সিনেমায় শাকিবের বিপরীতে নায়িকা হতে যাচ্ছেন মিম ও মিষ্টি জান্নাত। ‘আমি নেতা হবো’ ছবির মধ্য দিয়ে প্রায় সাত বছর পর কোনো সিনেমায় চুক্তিবদ্ধ হলেন শাকিব ও মিম। এই জুটির প্রথম ছবি ‘আমার প্রাণের প্রিয়া’।

