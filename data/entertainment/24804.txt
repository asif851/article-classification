
ফোবানা সম্মেলনসহ যুক্তরাষ্ট্রে আটটি বড় মাপের কনসার্টে অংশ নিতে আজ বুধবার নিউইয়র্কের উদ্দেশে ঢাকা ছাড়লেন গানের জনপ্রিয় জুটি ফাহমিদা নবী ও বাপ্পা মজুমদার। দুপুর একটায় জেট এয়ারওয়েজের বিমানে চড়ে তাঁরা ঢাকা ছেড়েছেন। এই জুটির সঙ্গে মিউজিশিয়ান হিসেবে আরও আছেন ড্রামার এহসান এলাহী ফান্টি, কি-বোর্ডিস্ট সোহেল আজিজ ও বেজ গিটারিস্ট তানিম।বাপ্পা জানান, ‘এবার একসঙ্গে অনেকগুলো শোর জন্য যাচ্ছি। সঙ্গে ফাহমিদা আপা আছেন। এই সফরে আমরা মূলত আমাদের দুজনের দ্বৈত গানের ওপর জোর দেব। পাশাপাশি দুজনের একক গানও থাকবে। আয়োজকেরা আমাদের দুজনকে নিয়ে সেই পরিকল্পনাই করেছেন।’ফাহমিদা জানান, যুক্তরাষ্ট্রে আটটি শো শেষ করে তারা দেশে ফিরবেন এক মাসের মাথায়। দেশে ফেরার সম্ভাব্য তারিখ ২৫ সেপ্টেম্বর।এদিকে বাপ্পা আরও জানান, যুক্তরাষ্ট্র থেকে দেশে ফিরেই ভারতে তিনটি কনসার্টে অংশ নিতে যাবেন তিনি। এই কনসার্টে আরও থাকবেন পার্থ বড়ুয়া, ফাহমিদা নবী ও সামিনা চৌধুরী।প্রসঙ্গত, এবারের ঈদে জুলফিকার রাসেলের কথা আর নকীব খান ও পিলু খানের সুরে প্রকাশিত হয়েছে ফাহমিদা নবীর একক গানের অ্যালবাম ‘ইচ্ছে হয়’। আর এ সপ্তাহে জি-সিরিজের ব্যানারে প্রকাশিত হয়েছে বাপ্পা মজুমদারের সংগীতায়োজনে ওস্তাদ নিয়াজ মোহাম্মদ চৌধুরীর নতুন একক গানের অ্যালবাম। অ্যালবামের নয়টি গানের মধ্যে ছয়টির কথা লিখেছেন ওস্তাদ নিয়াজ মোহাম্মদ চৌধুরী। সব কটি গানের সুরও করেছেন তিনি।
