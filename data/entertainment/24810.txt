
দেশের সংস্কৃতি ও বিনোদন অঙ্গনে ভূমিকা রাখার জন্য ১২ জনকে সম্মাননা জানিয়েছে ইমপ্রেস টেলিফিল্মের বিনোদন পাক্ষিক ‘আনন্দ আলো’। গতকাল বৃহস্পতিবার পত্রিকাটির এক যুগে পদার্পণ উপলক্ষে সন্ধ্যায় চ্যানেল আই প্রাঙ্গণে এক তারকামেলায় এই গুণীদের ‘আনন্দ আলো সম্মাননা’ প্রদান করা হয়। সম্মাননা পাওয়া গুণীদের ক্রেস্ট ও উত্তরীয় পরিয়ে দেন ইমপ্রেস টেলিফিল্ম ও চ্যানেল আইয়ের ব্যবস্থাপনা পরিচালক ফরিদুর রেজা সাগর, পরিচালক ও বার্তাপ্রধান শাইখ সিরাজ এবং ইমপ্রেস গ্রুপের চেয়ারম্যান ও চ্যানেল আইয়ের পরিচালক আবদুর রশিদ মজুমদার। সম্মাননা পাওয়া ব্যক্তিরা হলেন লেখক সব্যসাচী সৈয়দ শামসুল হক, সমকাল সম্পাদক গোলাম সারওয়ার, মানবজমিন সম্পাদক মতিউর রহমান চৌধুরী, অভিনেত্রী সুবর্ণা মুস্তাফা, সাংবাদিক আরেফিন বাদল, চিন্ময় মুত্সুদ্দী, আবদুর রহমান, নির্মাতা শহিদুল হক খান, শাজাহান চৌধুরী, অরুণ চৌধুরী, সৌন্দর্য বিশেষজ্ঞ কানিজ আলমাস খান ও প্রকাশক মাজহারুল ইসলাম। অনুষ্ঠানে স্বাগত বক্তব্য দেন ‘আনন্দ আলো’র সম্পাদক রেজানুর রহমান। এ ছাড়া বক্তব্য দেন ফরিদুর রেজা সাগর, শাইখ সিরাজ, আবদুর রশিদ মজুমদার। আনন্দ আলো ও এই সম্মাননা নিয়ে অনুভূতি ব্যক্ত করেন সম্মাননাপ্রাপ্ত গুণীজনেরা। অনুষ্ঠানে উপস্থিত ছিলেন সাংস্কৃতিক অঙ্গনের উল্লেখযোগ্যসংখ্যক তারকারা। অনুষ্ঠানে গান করেন শিল্পী ফেরদৌস আরা, কনকচাঁপা, অনিমা রায়, ইবরার টিপুসহ নবীন ও প্রবীণ শিল্পীরা। আরও ছিল চ্যানেল আই-আড়ং ডেইরি বাংলার গান প্রতিযোগীদের মনোমুগ্ধকর পরিবেশনা। এ ছাড়া নাটক মঞ্চস্থ করে নাট্যদল ‘এথিক’।
