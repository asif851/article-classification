
লাক্স-চ্যানেল আই সুপারস্টার প্রতিযোগিতার মাধ্যমেই শোবিজে পথ চলার শুরু হয় প্রসূন আজাদের। এরপর টিভি নাটকে অভিনয়। অভিষেক হয়েছে চলচ্চিত্রের নায়িকা হিসেবেও। সম্প্রতি নতুন একটি চলচ্চিত্রে অভিনয়ের জন্য চুক্তিবদ্ধ হলেন প্রসূন। অবশ্য এবার নায়িকা নয়, প্রসূন অভিনয় করবেন অতিথি শিল্পীর চরিত্রে। ছবির নাম ‘মুসাফির’। পরিচালক আশিকুর রহমান।চলচ্চিত্রে এরই মধ্যে নায়িকা হিসেবে অভিষেক হলেও, ‘মুসাফির’ ছবিতে অতিথি চরিত্রে অভিনয়ে রাজি হওয়ার কারণ জানতে চাইলে প্রসূন বলেন, ‘একজন অভিনয়শিল্পী হিসেবে কোনো চরিত্রকেই ছোট ভাবি না আমি। আমার কাছে প্রতিটি চরিত্রই অনেক বেশি গুরুত্ব বহন করে। হোক না তা ছোট কিংবা বড়। তবে এটা ঠিক যে, ‘‘মুসাফির’’ ছবির মারিয়া চরিত্রটি অভিনয় করার ব্যাপারে আমাকে নানাভাবে উদ্বুদ্ধ করেছে। আমি এও মনে করি, একটা ছবির প্রতিটি দৃশ্যই অনেক বেশি গুরুত্বপূর্ণ। ‘‘মুসাফির’’ ছবিতে আমার চরিত্রের উপস্থিতি খুব অল্প সময়ের জন্য হলেও, এর গুরুত্ব মোটেও কম না। তাই অভিনয় করতে রাজি হয়েছি।’প্রসূন এও বলেন, ‘ছবির পরিচালক আশিকুর রহমানের সঙ্গে আগে আরও কাজ করার সুযোগ হয়েছে। কাজের অভিজ্ঞতাও বেশ ভালো। আমার কাছে তাঁকে অনেক প্রতিভাবান একজন নির্মাতা মনে হয়। তাই একজন ভালো নির্মাতার কাজের অংশ হতে চেয়েছি। আশা করছি, ভালো একটি কাজ হবে।’
ছবির পরিচালক আশিকুর রহমান বলেন, ‘আমাদের দেশে যাঁরা একবার প্রধান নায়ক-নায়িকা হিসেবে অভিনয় করেন, পরবর্তী সময়ে তাঁরা আর কোনো ছবিতে বিশেষ কোনো চরিত্রে অভিনয় করতে রাজি হতে চান না। সেই জায়গা থেকে প্রসূনকে ব্যতিক্রম মনে হয়েছে। ছবির মারিয়া চরিত্রটির জন্য যখন প্রসূনের সঙ্গে আলাপ করি, তখন চরিত্রটির গুরুত্ব বুঝে সঙ্গে সঙ্গে অভিনয় করতে রাজি হয়ে যান তিনি।’আশিকুর রহমান আরও বলেন, ‘খুব ভালো লেগেছে এই ভেবে যে, এখনকার প্রজন্মের শিল্পীদের মানসিকতায় বড় ধরনের পরিবর্তন এসেছে। অতিথি চরিত্র গুরুত্বপূর্ণ হলে বাইরের দেশের অভিনয়শিল্পীরা সানন্দে কাজ করতে রাজি হন-এমন দৃশ্য আমরা হরহামেশাই দেখি। মারিয়া চরিত্রটির গুরুত্ব বুঝতে পারার জন্য প্রসূনকে ধন্যবাদ।’‘মুসাফির’ ছবির নায়ক আরিফিন শুভ। এতে তাঁর বিপরীতে অভিনয় করছেন নবাগত অভিনেত্রী মারজান জেনিফা।প্রসূন আজাদ অভিনীত একটি ছবি এরই মধ্যে মুক্তি পেয়েছে। মুক্তির অপেক্ষায় আছে তাঁর অভিনীত দুটি ছবি ‘অচেনা হৃদয়’ এবং ‘ইউটার্ন’।
