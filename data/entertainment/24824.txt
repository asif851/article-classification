
মনে হতে পারে, ছবি তোলা আর সেগুলো ফেসবুকে আপলোড করাই সজীবের একমাত্র কাজ। তা নয়, গান করতে দেশ-বিদেশে যেখানেই পারছেন, ছুটে যাচ্ছেন রবীন্দ্রসংগীতের তরুণ এই শিল্পী। প্রবাসীরা প্রাণ ভরে শুনছেন তরুণ কণ্ঠে কবিগুরুর গান। আসছে ২৯ জুলাই অস্ট্রেলিয়ার সায়েন্স থিয়েটার স্টেডিয়ামে রয়েছে কনসার্ট ‘দুই বাংলার গান’। সেখানে পশ্চিমবঙ্গের গান শোনাবেন শিল্পী অনুপম রায় আর বাংলাদেশের লোকগান ও রবীন্দ্রসংগীত শোনাবেন স্বপ্নীল সজীব।
কিছুদিন আগে কানাডায় বেশ কয়েকটি অনুষ্ঠানে গান করেছেন এই তরুণ। সেখানকার অভিজ্ঞতা ভাগাভাগি করতে গিয়ে বললেন এক চমকপ্রদ গল্প। টরন্টোর প্রথম দিনের অনুষ্ঠানে পঞ্চাশোর্ধ্ব এক কানাডীয় নারী অনুরোধ করে বসলেন, ‘তুমি একটু কেবল বসতে দিয়ো কাছে’ গানটির। দুর্ভাগ্যজনকভাবে সেটি তাঁর করা ছিল না। পরের অনুষ্ঠানেও একই অনুরোধ। এবার দমে যান সজীব। রাতে ঘরে বসে গানটি করতে হয়েছে তাঁকে। টরন্টোর শেষ অনুষ্ঠানটিতে তিনি মঞ্চে ডেকে ধন্যবাদ জানান সেই নারীকে। গেয়ে শোনান সেই গান।
কলকাতার জি বাংলায় ‘দিদি নাম্বার ওয়ান’ অনুষ্ঠানে সেখানকার শিল্পী ইমন চক্রবর্তীর সঙ্গে গান করেছেন সজীব। এই তো সেদিনের কথা। অনুষ্ঠানের উপস্থাপক রচনা ব্যানার্জির সঙ্গে ফেসবুকে দেখা গেছে তাঁর বেশ কিছু ছবি। রচনা বাংলাদেশে আসতে চেয়েছেন। শুধু বেড়াতে নয়, ইলিশও খাবেন তিনি।
রবীন্দ্র প্রয়াণ দিবসে ‘আজি ঝরো ঝরো মুখর বাদরদিনে’ গানটির একটি ভিডিও অনলাইনে প্রকাশের পরিকল্পনা করছেন এই তরুণ শিল্পী। জানালেন, পূজায় আবারও গাইতে যাবেন যুক্তরাষ্ট্র ও কানাডায়। ঘনঘন সংগীতসফর তাঁকে ক্লান্ত করছে না।
 
