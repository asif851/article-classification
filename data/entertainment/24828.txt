
ভক্তরা কেন ভালোবাসবেন না অ্যাডেলকে? ভক্তদের প্রতি তাঁর যে ভালোবাসা, তা-ই তো তাঁকে আরও বেশি কাছে নিয়ে যায় সবার। এই যেমন আজ, বৃহস্পতিবার অ্যাডেল যুক্তরাষ্ট্রের ফোনিক্সে তাঁর কনসার্ট বাতিল করলেন। কোথায় ভক্তরা তাঁর ওপর অভিমান করবেন, প্রকাশ করবেন এই তারকার প্রতি ক্ষোভ; তা না, বরং অ্যাডেল যেন ভক্তদের ভালোবাসায় আরও সিক্ত হচ্ছেন। কারণ অ্যাডেল যে ভঙ্গিতে ভক্তদের কাছে ক্ষমা প্রার্থনা করেছেন, তাতে মন গলে যাবে যে কারোরই।
গতকালও ফোনিক্সে একটি কনসার্ট করেন অ্যাডেল। কিন্তু সেই কনসার্ট শেষ করার পর বেশ অসুস্থ হয়ে পড়েন এই ‘হ্যালো’ গায়িকা। সর্দি আর গলায় প্রদাহ বাজেভাবে ধরে ফেলে তাঁকে। নিজের গলার বাজে অবস্থার ব্যাপারে ভক্তদের জানান দেওয়ার জন্য অ্যাডেল টুইটারে একটি ভিডিও পোস্ট করেন। ভিডিওতে অ্যাডেলের ক্লান্ত আর বিমর্ষ রূপ দেখা যায়। অনুষ্ঠান বাতিলের কথা জানিয়ে অ্যাডেল বলেন, ‘আমি অনেক চেষ্টা করেছি। কিন্তু এই সর্দি-জ্বর আমার ভেতরের চেষ্টাকে হার মানিয়ে দিয়েছে। আমি কোনোদিন কনসার্ট বাতিল করার পক্ষে নই। এটা পৃথিবীর সর্বশেষ কাজ, যা আমি করতে চাই। কিন্তু তোমাদের সেরাটা দেওয়ার জন্য আমাকে নিজের প্রতি যত্ন তো নিতেই হবে।’ফোনিক্সের শ্রোতাদের টুইট ভিডিওতে অ্যাডেল জানিয়ে দেন, এ বছরই এই বাতিল হওয়া শোয়ের আয়োজন করা হবে। বিদায় নেওয়ার সময় অ্যাডেল বলেন, ‘আমাকে ছাড়াই তোমাদের সন্ধ্যাটা সুন্দর কাটুক।’ পপসুগার।
