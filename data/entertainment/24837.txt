
অক্ষয় কুমারের সিনেমায় বলিউডের শীর্ষ অভিনেত্রীদের খুঁজে পাবেন না আপনি। নায়িকা হিসেবে থাকবে নবাগত কিংবা এখনো তেমন খ্যাতি জোটেনি এমন কেউ। অথবা বলিউডে অনেক দিন ধরেই কাজ করছেন, কিন্তু পায়ের নিচে শক্ত মাটি খুঁজে পাননি। এ কারণে অক্ষয়ের ছবিতে দেখা যায় না প্রিয়াঙ্কা চোপড়া, কারিনা কাপুর, ক্যাটরিনা কাইফ, কঙ্গনা রনৌতদের। 
প্রসঙ্গটা অক্ষয় বারবার এড়িয়ে গেলেও এটা নিশ্চিত, সুচিন্তিতভাবেই এমনটা করা হয়। বিশেষ করে ২০১৪ সাল থেকে অক্ষয়ের সিনেমায় কাজ করা নায়িকাদের নাম দেখে এটা একেবারে নিশ্চিত হওয়া গেছে। তবে এই ধারা অক্ষয় শুরু করেছেন আরও আগে। ক্যারিয়ারে ধীরে ধীরে শক্ত অবস্থানে যেতে শুরু করতেই প্রথম দিকে তিনি একই শীর্ষ অভিনেত্রীর সঙ্গে একাধিক ছবিতে কাজ করা বন্ধ করে দেন। একসময় ক্যাটরিনা, প্রিয়াঙ্কাদের সঙ্গে একাধিক ছবিতে কাজ করলেও এই অভিনেত্রীরা শীর্ষ তারকাদের কাতারে চলে যাওয়ার পরপরই অক্ষয়ের সঙ্গে তাঁদের জুটি হওয়াও বন্ধ হয়ে যায়। সর্বশেষ সোনাক্ষী সিনহার সঙ্গেও একই ব্যাপার হয়তো ঘটতে চলেছে, যদিও সোনাক্ষী এখনে ঠিক শীর্ষ অভিনেত্রীদের তালিকায় যেতে পারেননি। অক্ষয়ের সর্বশেষ মুক্তি পাওয়া ‘টয়লেট: এক প্রেম কাথা’ ছবিতে নায়িকা হিসেবে আছেন ভূমি পেদনেকার। ‘জলি এলএলবি টু’তে ছিলেন হুমা কুরেশি। রুস্তমে ইলেয়ানা ডি’ক্রুজ। হাউসফুল থ্রিতে জ্যাকুলিন ফার্নান্দেজ। এয়ারলিফটে নিমরাত কৌর। একইভাবে নিকট অতীতে অক্ষয় অভিনয় করেছেন সোনাক্ষী সিনহা, মাধুরিমা তুলি, তামান্না, অ্যামি জ্যাকসন, চিত্রাঙ্গদা সিং, রাধিকা আপ্তে, কাজল আগরওয়ালদের সঙ্গে। ইদানীং তাঁর বেশির ভাগ ছবির প্রযোজনাও তিনি নিজেই করেন। ফলে ছবিতে কারা থাকবে সেটিও ঠিক করে দেয় তার প্রযোজনা প্রতিষ্ঠান। অক্ষয় বেশ কয়েকটি কারণে এমনটা করেন। তাঁর সমসাময়িক অভিনেতাদের (শাহরুখ, সালমান, আমির) চেয়ে অক্ষয় সিনেমা করেন বেশি। একটা ‘ফ্রেশ লুক’ দিতে তিনি সব সময় নতুন অভিনেত্রী খোঁজেন। অক্ষয়ের ছবির গল্পগুলো একটি চরিত্রকেন্দ্রিক। এ কারণে এমন অভিনেত্রীদের বেছে নিতে হয়, তারা শীর্ষ নন আবার অপরিচিতও নন। অক্ষয়ের ভক্তদের মধ্যে সব সময় একটা কৌতূহলও কাজ করে নায়িকা কে হচ্ছেন। অক্ষয় কোন ধরনের ছবি করতে চলেছেন, এটি নিয়েও কৌতূহল জিইয়ে থাকে। সবচেয়ে বড় সুবিধা হলো, এতে করে কোনো একজন অভিনেত্রীকে ঘিরে তাঁকে নিয়ে গুজবের জন্ম হয় না।
