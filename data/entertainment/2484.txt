

গত বছরের জনপ্রিয় ও ব্যবসাসফল চলচ্চিত্র আয়নাবাজির থিম ধরে এবার আসছে টেলিভিশন সিরিজ। ‘আয়নাবাজি অরিজিনাল সিরিজ’ নামে এই সিরিজটি প্রচারিত হবে আগামী ঈদুল ফিতরে তিনটি বেসরকারি টিভি চ্যানেলের বিশেষ অনুষ্ঠানমালায়। আয়নাবাজির পরিচালক অমিতাভ রেজা অবশ্য শুরুতেই বলে দিলেন, প্রতিটি সিরিজে একেকজন পরিচালক দায়িত্ব পালন করবেন। পরিচালক-প্রধান এই ধারাবাহিকে চলচ্চিত্রের মূল বিষয়কে ঘিরেই গড়ে উঠছে টিভি সিরিজের বিষয়বস্তু। গল্পের মূল আবহ থাকছে একজন মানুষের জীবনের বিভিন্ন বিচিত্রময় রূপের সাবলীল উপস্থাপনা।
গতকাল সকালে রাজধানীর একটি পাঁচ তারকা হোটেলে আয়োজিত সংবাদ সম্মেলনে জানানো হয় এসব তথ্য। এ সময় উপস্থিত ছিলেন আয়নাবাজির পরিচালক অমিতাভ রেজা, দুই প্রযোজক গাউসুল আলম শাওন ও জিয়াউদ্দিন আদিল; চ্যানেল ও প্রযোজনা প্রতিষ্ঠানের কর্মকর্তারা।
কথার শুরুতেই অমিতাভ রেজা বলেন, ‘আয়নাবাজির সাফল্য দেশব্যাপী বৃহত্তর জনগোষ্ঠীর কাছে ছড়িয়ে দিতে আমাদের এই উদ্যোগ। আয়নাবাজি নিয়ে আসছি নতুন গল্প ও চরিত্রের সঙ্গে।’
জানানো হয়, সিরিজটির ডিরেক্টরিয়াল কনসালট্যান্ট হিসেবে দায়িত্ব পালন করবেন অমিতাভ রেজা চৌধুরী। পাশাপাশি গাউসুল আলম শাওন সিরিজটির ক্রিয়েটিভ কনসালট্যান্ট। যৌথ প্রযোজনা করছে টম ক্রিয়েশনস ও ক্যান্ডি প্রোডাকশনস। নতুন এ সিরিজের পরিচালকেরা হচ্ছেন সুমন আনোয়ার, আশফাক নিপুণ, গৌতম কৈরি, কৃষ্ণেন্দু চট্টোপাধ্যায়, তানিম অংশু ও রবিউল আলম।
সিরিজটি একযোগে ঈদের সাত দিন প্রচারিত হবে দীপ্ত টিভি, গাজী টিভি ও আরটিভিতে।
 
