
ইডিয়টস শেষ, এবার পূর্ণিমা অভিনয় করছেন আরেকটি ধারাবাহিক নাটকে। নাম গেইম। শিগগিরই ধারাবাহিকটির প্রচার শুরু হচ্ছে চ্যানেল নাইনে। লিখেছেন ও পরিচালনা করছেন মুহাম্মদ মোস্তফা কামাল রাজ।পূর্ণিমা তাঁর এবারের নাটকটি নিয়ে বলেন, ‘এই নাটকে প্রতিটি দৃশ্যেই আমাকে গেইমের মধ্যে থাকতে হচ্ছে। একধরনের প্রতারণাও বলা যায়। অনেক ছেলে আমার সঙ্গে প্রেম করতে চায়। সবার সঙ্গেই প্রেম করছি, আবার কারও সঙ্গেই করছি না—বিষয়টি এমন। সাধারণত যে ধরনের চরিত্রে অভিনয় করি, সেগুলো থেকে এই নাটকের চরিত্রটি অবশ্যই আলাদা। কাজ করতে মন্দ লাগছে না।’ইদানীং শোনা যাচ্ছে ইডিয়টস-এর পর পূর্ণিমা আর কোনো নাটকে অভিনয় করবেন না। পূর্ণিমা বলেন, ‘আমি কিন্তু এমন কিছু বলিনি। আমি বলেছি, নাটকের পাণ্ডুলিপি আমাকে আগে দিতে হবে। পড়ে গল্প ভালো লাগলে আর আমার যদি অভিনয়ের সুযোগ থাকে, তবেই কাজটি করব।’গেইম নাটকে পূর্ণিমার বিপরীতে অভিনয় করছেন চঞ্চল চৌধুরী।
