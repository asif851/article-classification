
ছবির শুটিংয়ে অংশ নিতে শিগগিরই অস্ট্রেলিয়া যাচ্ছেন অভিনেতা শাকিব খান। সেখানে তাঁর নতুন ছবি অপারেশন অগ্নিপথ-এর শুটিং হবে। ছবিটি পরিচালনা করছেন আশিকুর রহমান। গতকাল শনিবার দুপুরে প্রথম আলোকে এ কথা জানান শাকিব খান। শাকিব খান বলেন, ২৯ আগস্ট সন্ধ্যায় বাংলাদেশ থেকে অস্ট্রেলিয়ার উদ্দেশে রওনা দেবেন। ৩০ আগস্ট শুটিং শুরু হবে। অস্ট্রেলিয়ার বিভিন্ন শহরে একাধিক লোকেশনে টানা ১৫ দিন চলবে এই শুটিং। এদিকে আসছে ঈদে শাকিব খান অভিনীত দুটি ছবি বসগিরি ও শুটার মুক্তি পাচ্ছে। মুক্তির আগে আগে দেশের বাইরে যাওয়ার কারণে ঈদের ছবির প্রচার-প্রচারণায়ও থাকতে পারছেন না তিনি। এতে কি ছবির ওপর প্রভাব পড়বে না? জানতে চাইলে শাকিব খান বলেন, ‘তা তো কিছুটা পড়বেই। আমি প্রতিবছরই ঈদের দিন ঢাকার মধ্যে যেসব প্রেক্ষাগৃহে আমার অভিনীত ছবি মুক্তি পায়, সেখানে সকাল থেকে সফর শুরু করি। এতে করে দর্শকেরা উৎসাহিত হন।’ শাকিব খান আরও বলেন, অস্ট্রেলিয়া যাওয়ার আগে যতটুকু পারছেন, ততটুকু সময়ের মধ্যে বিভিন্ন টেলিভিশন চ্যানেল, পত্রিকায় ছবি দুটি নিয়ে প্রচার-প্রচারণা চালিয়ে যাচ্ছেন।  অপারেশন অগ্নিপথ ছবিতে শাকিব খানের বিপরীতে অভিনয় করছেন শিবা আলী খান। পরিচালক বলেন, অস্ট্রেলিয়ায় কাজ শেষ হলে মালদ্বীপে শুটিং হবে ছবিটির।
