
সংগীতশিল্পী ও সংগীত পরিচালক হৃদয় খানের সঙ্গে বিচ্ছেদের পর গত আড়াই বছর একাই ছিলেন সুজানা জাফর। নাটকে অভিনয়, বিজ্ঞাপনচিত্রের কাজ, মিউজিক ভিডিওর শুটিং—এসব নিয়েই ব্যস্ত ছিলেন। এর মধ্যে পেয়েছেন চলচ্চিত্রে অভিনয়ের প্রস্তাব। তাই আবার নতুন সংসার গড়ার ভাবনা ঝেড়ে ফেলে কাজ নিয়েই ব্যস্ত থাকার কথা জানিয়েছিলেন প্রথম আলোকে। সুজানার ভাবনার বদল হয়েছে। তিনি আবার বিয়ের কথা ভাবছেন। ইতালির পার্লিমো থেকে জানিয়েছেন তিনি। তবে এবার আর নিজের পছন্দে নয়, পরিবারের পছন্দের পাত্রকে জীবনসঙ্গী হিসেবে চাইছেন।
সুজানা বললেন, ‘আমি কিন্তু সংসার করতে চাই। আমি সংসারের জন্য পাগল। কিন্তু কপাল খারাপ হলে যা হয়! তাই এবার আর নিজে ঝুঁকি নিতে চাচ্ছি না। পরিবারকে বলেছি। তাঁরাই দেখছেন। ভেবেছি প্রবাসী পাত্রকে বিয়ে করব। বিয়ের পর বিদেশে চলে যাব। দেশে থাকতে ইচ্ছা হচ্ছে না।’
পাত্র হিসেবে কেমন ছেলেকে পছন্দ সুজানার? বললেন, ‘অঢেল টাকার মালিক হতে হবে, এমনটা নয়। আমি জীবনসঙ্গী হিসেবে এমন একজন মানুষকে চাই, যার থাকবে সুন্দর একটা মন। সৎ হতে হবে এবং যে আমাকে বুঝবে, সম্পর্ক আর সংসারের প্রতি শ্রদ্ধাশীল হবে।’
২০০৬ সালে ঢাকার একটি বায়িং হাউসের কর্মকর্তা ফয়সাল আহমেদকে প্রথম বিয়ে করেন সুজানা। এরপর সংগীতশিল্পী ও সংগীত পরিচালক হৃদয় খানের ভালোবাসায় সাড়া দিয়ে ২০১৪ সালের আগস্টে একেবারে ঘরোয়া পরিবেশে বিয়ে করেন। চার বছর প্রেমের পর সংসার শুরুর মাস তিনেকের মাথায় তাঁদের মধ্যে মনোমালিন্য শুরু হয়। আট মাসের মাথায় তাঁরা বিবাহবিচ্ছেদের সিদ্ধান্ত নেন। সুজানার প্রথম বিয়ে টিকেছিল মাত্র চার মাস।
