
 
মার্কিন প্রেসিডেন্ট ডোনাল্ড ট্রাম্প ভালোবাসেন হলিউড অভিনেতা আর্নল্ড শোয়ার্জেনেগারকে—এমনটাই মনে করেন আর্নল্ড। সম্প্রতি একটি রেডিও অনুষ্ঠানে এ কথা বললেন ‘টার্মিনেটর’ খ্যাত এ অভিনেতা। রিয়্যালিটি টিভি সিরিজ ‘দ্য অ্যাপেরেন্টিস’ নিয়ে বাধা গন্ডগোলের জেরে এ মন্তব্য করেছেন তিনি।
৪ মার্চ মার্কিন প্রেসিডেন্ট ডোনাল্ড ট্রাম্প একটি টুইটে লেখেন, ‘আমার কারণে আর্নল্ড শোয়ার্জেনেগার “দ্য অ্যাপেরেন্টিস” ছেড়ে যাচ্ছেন না। বাজে রেটিংয়ের কারণে তাঁকে এই অনুষ্ঠান থেকে বাদ দেওয়া হয়েছে।’ এই টুইটের পর শোয়ার্জেনেগারও একটি পাল্টা টুইট করেন। তবে তাতে তিনি সরাসরি কারও নাম উল্লেখ করেননি। তিনি লেখেন, ‘আপনার একজন নতুন কৌতুক লেখক ও নতুন তথ্য যাচাইকারী নিয়োগ করা উচিত।’দুই মার্কিন রিপাবলিকানের এই টিভি অনুষ্ঠান নিয়ে দ্বন্দ্ব অল্প সময়ের মধ্যেই আলোচিত হয়ে উঠেছে। তার ওপর যুক্তরাষ্ট্রের প্রেসিডেন্টের আসনে বসেও একটি টিভি অনুষ্ঠান নিয়ে ট্রাম্পের এমন দ্বন্দ্বে জড়িয়ে পড়াও সমালোচনার জন্ম দিয়েছে।গত মঙ্গলবার একটি রেডিও অনুষ্ঠানে আর্নল্ড শোয়ার্জেনেগারকে উপস্থাপক প্রশ্ন করেন, ‘কেন আপনার মনে হয় মার্কিন প্রেসিডেন্ট আপনাকে একটি অনুষ্ঠান থেকে সরিয়ে দিতে চাইবেন? কেন তিনি টুইটারে ইদানীং শুধু আপনাকে নিয়েই কথা বলছেন?’ এসব প্রশ্নের জবাবে শোয়ার্জেনেগার বলেন, ‘আমার মনে হয় তিনি (ডোনাল্ড ট্রাম্প) আমাকে ভালোবাসেন। আমি সত্যিই এটা মনে করি।’ এ বিষয়ে ক্যালিফোর্নিয়ার সাবেক গভর্নরকে আরও কিছু বলতে অনুরোধ করলে তিনি কিছু বলবেন না বলে জানিয়ে দেন।ডোনাল্ড ট্রাম্প ২০০৪ সাল থেকে রিয়্যালিটি টিভি সিরিজ ‘দ্য অ্যাপেরেন্টিস’ উপস্থাপনা করে আসছিলেন। এ সিরিজের ১৪টি মৌসুম সঞ্চালনা করেছেন তিনি। ১৫তম মৌসুমের আগে ট্রাম্প মার্কিন প্রেসিডেন্ট নির্বাচন করার ঘোষণা দিয়ে ‘দ্য অ্যাপেরেন্টিস’ সঞ্চালনা থেকে সরে দাঁড়ান। তবে অনুষ্ঠানটির নির্বাহী প্রযোজক হিসেবে এ অনুষ্ঠানের সঙ্গে তিনি এখনো যুক্ত।এ অনুষ্ঠানের ১৫তম মৌসুম শুরু হয় গত জানুয়ারি থেকে। ‘দ্য নিউ সেলিব্রেটি অ্যাপেরেন্টিস’ নামের এই নতুন মৌসুমে উপস্থাপক হিসেবে প্রথমবার দেখা যায় অভিনেতা আর্নল্ড শোয়ার্জেনেগারকে। তবে ফেব্রুয়ারিতে অনুষ্ঠানের এবারের মৌসুম শেষ হলে ‘কমান্ডো’ অভিনেতা আর্নল্ড জানিয়ে দেন, তাঁকে আর এ অনুষ্ঠানে দেখা যাবে না। গত ৩ মার্চ তিনি এম্পায়ার সাময়িকীকে দেওয়া সাক্ষাৎকারে বলেন, ‘আমাকে যদি জিজ্ঞেস করেন, তবে বলব, এ অনুষ্ঠান (দ্য অ্যাপেরেন্টিস) থেকে আমি অনেক কিছু শিখেছি। কিন্তু আমি সিদ্ধান্ত নিয়ে ফেলেছি যে এর সঙ্গে আমি আর নেই। অনুষ্ঠানটিতে ডোনাল্ড ট্রাম্পের সম্পৃক্ততার কারণে তা দর্শকদের মধ্যে একধরনের বাজে প্রভাব ফেলেছে। এটি এখন আর কেউ খুব আনন্দ নিয়ে দেখতে চায় না, কেউ এতে অংশ নিতে চায় না, এমনকি এর পৃষ্ঠপোষকও হতে চায় না।’ ইউএসএ টুডে।
