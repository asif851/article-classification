
প্রথম সন্তান আসছে পাতৌদি নবাবের ঘরে। সে আনন্দে বুঁদ কারিনা কাপুর। কিন্তু এই আনন্দের সময় প্রতারকেরা কি আর বসে থাকে? কারিনার আয়কর অ্যাকাউন্ট হ্যাক করে সব উল্টাপাল্টা করে দিল প্রতারকের দল। নিজের আয়কর অ্যাকাউন্ট হ্যাক হয়েছে, এ নিয়ে গত শুক্রবার অভিযোগ করলেন কারিনা কাপুর।বান্দ্রা কুরলা কমপ্লেক্সের (বিকেসি) সাইবার পুলিশ স্টেশনে এ বিষয়ে একটি মামলা করা হয়েছে। অভিযুক্ত ব্যক্তিকে শনাক্ত করার চেষ্টা চলছে। পুলিশ সূত্র জানায়, কারিনার চার্টার্ড অ্যাকাউন্ট্যান্ট প্রকাশ থ্যাকার কারিনা কাপুরের হয়ে একটি এফআইআর করেছেন। থ্যাকার বিকেসিতে গত শুক্রবার পুলিশের কাছে অভিযোগ আনেন যে কারিনা কাপুরের প্যান কার্ড নম্বর ও পাসওয়ার্ড নম্বর ব্যবহার করেছে প্রতারক। প্রতারক কীভাবে অ্যাকাউন্ট হ্যাক করল, তা খুঁজছে সাইবার পুলিশ।ধারণা করা হচ্ছে, আগস্ট মাসে অ্যাকাউন্টটি হ্যাক হয় এবং অবৈধভাবে ভুয়া আয়কর রিটার্ন আপলোড করা হয়। এ বছর কারিনা যখন আয়কর দিতে যান, তখন দেখেন যে কেউ এটি দিয়ে দিয়েছে। সাইবার পুলিশ জানিয়েছে, প্রথমেই খুঁজে বের করা হবে কে হ্যাক করেছে এবং কোথা থেকে সরকারি ওয়েবসাইটে ঢুকেছে। যদি অভিনেত্রীর পরিচিত কেউ তাঁর প্যান নম্বর ও পাসওয়ার্ড ফাঁস করে থাকে, তবে তাকেও পুলিশ খুঁজে বের করবে।হিন্দুস্তান টাইমস
