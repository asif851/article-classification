
বহুদিন ধরেই একে-অন্যের মধ্যে ইস্পাতকঠিন বন্ধুত্বের বন্ধন ধরে রেখেছেন জর্জ ক্লুনি ও সান্দ্রা বুলক। কিন্তু কখনোই ভালোবাসার সম্পর্কে জড়াননি হলিউডের এ দুই তারকা। সম্প্রতি এর পেছনের কারণ সম্পর্কে বুলক জানিয়েছেন, ক্লুনি ও তাঁর মধ্যে বিভিন্ন বিষয়ে অনেক বেশি মিল বলেই প্রেম হয়নি তাঁদের।এ প্রসঙ্গে বুলকের ভাষ্য, ‘বহুদিন ধরে আমরা একে-অন্যকে চিনি। আমাদের বন্ধুত্বের শুরুটা ঠিক কবে হয়েছিল, তা এখন আর আমরা মনেই করতে পারি না। আমার ধারণা, হলিউডে আমরাই একমাত্র জুটি, যাঁরা অভিসারে মেতে উঠিনি। ক্লুনি ও আমার মধ্যে খুঁটিনাটি নানা বিষয়ে অনেক বেশি মিল রয়েছে। সম্ভবত, এ কারণেই আমাদের মধ্যে প্রেমের সম্পর্ক গড়ে ওঠেনি।’ সম্প্রতি এক খবরে এমনটিই জানিয়েছে যুক্তরাজ্যের ফিমেলফার্স্ট ডটকম।আর মাত্র তিন দিন পর মুক্তি পাচ্ছে ক্লুনি ও বুলক অভিনীত চলচ্চিত্র ‘গ্র্যাভিটি’। এ ছবিতে নভোচারী চরিত্রে দেখা যাবে তাঁদের। ত্রিমাত্রিক প্রযুক্তিতে নির্মিত এই ছবিতে আরও অভিনয় করেছেন এড হ্যারিস, পল শর্মা, অ্যামি ওয়ারেন প্রমুখ।
