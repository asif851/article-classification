
সর্বশেষ ‘রং পেন্সিল’ নামে একক অ্যালবাম প্রকাশ করেছিলেন দুই বাংলার জনপ্রিয় সংগীতশিল্পী অঞ্জন দত্ত। সালটা ছিল ২০০১। এক যুগ বিরতির পর নতুন একক অ্যালবাম ‘৫৯’ নিয়ে আসছেন এই গায়ক। আগামী নভেম্বরে বাজারে পাওয়া যাবে অ্যালবামটি।বন্ধু ও সহকর্মী অমিত দত্তের সঙ্গে মিলে অ্যালবামের গানগুলোর রেকর্ডিং সম্পন্ন করেছেন অঞ্জন দত্ত। এ প্রসঙ্গে তাঁর ভাষ্য, ‘গানগুলো লেখার পর সেগুলো আমার ছেলে নীলকে গেয়ে শোনালাম। সে অমিতকে দিয়ে গানগুলোর সংগীত পরিচালনা করানোর পরামর্শ দিল।’ জানিয়েছে ‘টাইমস অব ইন্ডিয়া’।অঞ্জন আরও বলেন, ‘অ্যালবামের সাতটি গানই গিটারনির্ভর। অমিত ভারতের সেরা গিটার বাদকদের একজন। আমি তাঁকে নতুন গানগুলো শোনানোর পর তিনি পছন্দ করলেন। ম্যানডোলিন ছাড়া অ্যালবামের গানগুলোতে ব্যবহূত সব বাদ্যযন্ত্র অমিত নিজেই বাজিয়েছেন। বলা যায়, শৈল্পিকভাবে অ্যালবামটি প্রযোজনা করেছেন অমিত। আমি কেবল অর্থের জোগান দিয়েছি।’২০০৭ সালে প্রকাশিত একটি মিশ্র অ্যালবামে কণ্ঠ দিয়েছিলেন অঞ্জন। তবে তাঁর সর্বশেষ একক অ্যালবাম বের হয়েছিল ২০০১ সালে।দীর্ঘ বিরতির পেছনের কারণ সম্পর্কে অঞ্জন বলেন, ‘কয়েক বছর টানা গান লেখার পর একটা পর্যায়ে আমার মনে হলো, আমি আর ভালো গান লিখতে পারছি না। মনে হচ্ছিল, ‘‘আলিবাবা’’, ‘‘বৃষ্টি’’ কিংবা ‘‘বেলা বোস’’ গানগুলোর ছায়া থেকে বের হতে পারছি না। এ জন্য গান লেখা ছেড়ে দিয়েছিলাম। তাই বলে গানের পেশা থেকে সরে যাইনি। এখনো মাসে তিন-চারটি মঞ্চ পরিবেশনায় অংশ নিই আমি।’
‘৫৯’ অ্যালবামটি অনলাইনেও প্রকাশ করার উদ্যোগ নিয়েছেন অঞ্জন।
এ প্রসঙ্গে অঞ্জন বলেন, ‘বাংলাদেশের একটি টেলিফোন কোম্পানি অ্যালবামটির স্বত্ব কিনে নিয়েছে। তবে বিশ্বব্যাপী অ্যালবামটি প্রকাশের স্বত্ব আমার রয়েছে। আশা করছি, নভেম্বরে অ্যালবামটি বাজারে আসবে।’
প্রসঙ্গত, বাংলাদেশের শ্রোতারা গ্রামীণফোন মিউজিক রেডিও সার্ভিসে গানগুলো শুনতে পারছেন। এবার ঈদে গ্রামীণফোন তার গ্রাহকদের জন্য এ উপহার নিয়ে এসেছে। গ্রামীণফোনের গ্রাহকেরা ৪০৪০ নম্বরে ডায়াল করে শুনতে পারছেন অঞ্জন দত্তের এ গানগুলো। জীবনবোধ, রোমান্টিক, স্মৃতিচারণাসহ মেলোডি ধাঁচের ১০টি গান দিয়ে অ্যালবামটি সাজানো হয়েছে। 
 
