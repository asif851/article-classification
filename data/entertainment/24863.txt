
জনপ্রিয় মডেল ইমি বিয়ে করেছেন। বর রিফাত আবদুল্লাহ আজমি। গতকাল শুক্রবার রাতে রাজধানীর বেইলি রোডের এক রেস্তোরাঁয় তাঁদের আক্‌দ অনুষ্ঠিত হয়। এখানে দুই পরিবারের ঘনিষ্ঠজন আর বন্ধুরা উপস্থিত ছিলেন। ইমি আজ শনিবার দুপুরে নিজেই প্রথম আলোকে ফোন করে বিয়ের এই খবর জানিয়েছেন।
ইমি বলেন, ‘আমরা দুজনই র‍্যাম্প মডেলিংয়ের সঙ্গে জড়িত। গত বছর আজমির সঙ্গে আমার পরিচয়। এরপর আমাদের দুজনের অনেক কিছুই মিলে যায়। এই যেমন চিন্তা, ভাবনা, পরিকল্পনা, জীবনবোধ। একসময় আমরা বিয়ের সিদ্ধান্ত নিই। এই বিয়েতে আমার মা–বাবা খুব খুশি হয়েছেন। তাঁরা আমাদের দোয়া করেছেন। বিয়েতে আমার শাশুড়ি আর আজমির আত্মীয়স্বজনের অনেকেই চট্টগ্রাম থেকে এসেছেন। সব মিলিয়ে আমার খুব খুশি লাগছে।’
ইমি আরও বলেন, ‘অল্প সময়ের সিদ্ধান্তে এই আক্‌দের অনুষ্ঠান আয়োজন করেছি। আর সবকিছু আমি একাই গুছিয়েছি। তাই আগে অনেককেই জানাতে পারিনি।’
ইমি জানান, তাঁর বর আজমি এখনো র‍্যাম্প মডেলিং করছেন। পাশাপাশি চীনের একটি প্রতিষ্ঠানে কর্মরত। তাঁর শ্বশুর এখন সৌদি আরবে আছেন। বিয়ের সময় তাঁর সঙ্গে কথা হয়েছে। শিগগিরই তিনি দেশে আসবেন। এরপর বিবাহোত্তর অনুষ্ঠানের আয়োজন করা হবে।
গত বৃহস্পতিবার রাজধানীর বাড্ডা লিংক রোডে ইমির বাসায় হলুদসন্ধ্যার আয়োজন করা হয়। এখানে তাঁর আত্মীয়স্বজন আর বন্ধুরা উপস্থিত ছিলেন।
