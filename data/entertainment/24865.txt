
১৭ অক্টোবর ছিল মাধুরী দীক্ষিত আর শ্রীরাম নেনের বিবাহবার্ষিকী। এবার তাঁরা বিয়ের দেড় যুগ পূর্ণ করেছেন। বন্ধু, আত্মীয়স্বজন আর বলিউডের মানুষজনের সঙ্গে উদ্‌যাপন করেন দিনটি। স্বামী আর সন্তানদের সঙ্গে নিয়ে বেড়াতে যান তাজমহলে। এ সময় তাঁদের সঙ্গে ছিলেন শ্রীরাম নেনের বোন ও তাঁর পরিবার। আগ্রায় সপ্তদশ শতকে তৈরি এই তাজমহলের বাইরে তোলা ছবি টুইটারে দিয়েছেন মাধুরী।
২০১৩ সালে তাজমহলে পুরো এক দিন কাটিয়েছিলেন বলিউড তারকা মাধুরী দীক্ষিত। তখন সেখানে তাজ চায়ের বিজ্ঞাপনচিত্রের শুটিং করেন। এক সাক্ষাৎকারে মাধুরী বলেন, ওটাই ছিল তাজমহলে প্রথম কোনো বিজ্ঞাপনচিত্রের শুটিং।
১৯৯৯ সালে ১৭ অক্টোবর চিকিৎসক শ্রীরাম নেনের সঙ্গে বিবাহবন্ধনে আবদ্ধ হন বলিউডের জনপ্রিয় তারকা মাধুরী দীক্ষিত। তাঁদের দুই ছেলে রায়ান ও আরিন। শাহরুখ খানের বিপরীতে ‘দেবদাস’ ছবিতে অভিনয়ের পর ২০০৫ সালে যুক্তরাষ্ট্রে পাড়ি জমান মাধুরী। ২০১১ সালে সপরিবারে মুম্বাই ফিরে আসেন। মাধুরীর সর্বশেষ মুক্তি পাওয়া ছবি ‘গুলাব গ্যাং’। এখানে একজন প্রতিবাদী নারীর চরিত্রে অভিনয় করেন। এখন মারাঠি ভাষার ছবিতে অভিনয় করবেন মাধুরী। টাইমস অব ইন্ডিয়া।
