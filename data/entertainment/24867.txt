
এক জীবনে অনেক পুরস্কারই পেয়েছেন বলিউডের জনপ্রিয় অভিনেতা শাহরুখ খান। এবার তাঁর ইচ্ছা হয়েছে নোবেল জেতার। সম্প্রতি শাহরুখ খানই তাঁর এ ইচ্ছা ও স্বপ্নের কথা জানিয়েছেন। বলিউডের এই তারকা অভিনেতা জানিয়েছেন, জীবনে এমন কোনো উদ্ভাবন বা এমন কোনো কাজ তিনি করতে চান যা তাঁকে এনে দেবে নোবেল পুরস্কার।বরাবরই নিজের আশা-আকাঙ্ক্ষা নিয়ে স্পষ্টভাষী শাহরুখ। সামাজিক যোগাযোগের ওয়েবসাইটগুলোতে ভক্তদের সঙ্গে নিজের ব্যক্তিগত চাওয়া-পাওয়ার অনেক বিষয় ভাগ করে নেন তিনি। সম্প্রতি ‘কিং খান’ শাহরুখ টুইটারে লিখেছেন, জীবনে তিনি এমন কিছু করতে চান যাতে নোবেল পুরস্কার অর্জন করতে পারেন।সম্প্রতি টুইটারে নিজের জীবনে কী কী করতে চান সে ইচ্ছাগুলোর একটি তালিকা দিয়েছেন তিনি। এ তালিকায় রয়েছে— গিটার শেখা, রান্না শেখা, এক জোড়া ভালো জিনস খোঁজা, পাঁচটা ককটেল তৈরি করা, গাছ লাগানোর মতো বিচিত্র ধরনের সব বিষয়।অবশ্য, তাঁর এই চাওয়ার তালিকায় যে নোবেল পুরস্কার আছে সেটাও জানিয়েছেন শাহরুখ। এ তালিকার মধ্যে অবশ্য আত্মজীবনী লেখার কাজ শেষ করা, সেনস্যুয়াল ও সেনসাসের মধ্যে পার্থক্য বের করা এবং সবশেষে জলপরি খুঁজে বের করার ইচ্ছার কথাও রয়েছে।যে চাওয়ার তালিকা দিয়েছেন শাহরুখ এই ৪৯ বছর বয়সে এসে, এর ঠিক কতগুলো পূরণ হবে? জলপরি খুঁজে পান বা না পান নোবেল পুরস্কারটাও কী পাবেন না? কে জানে! সময়ই বলে দেবে এর উত্তর। (হিন্দুস্তান টাইমস)
