
চলতি জানুয়ারি মাসে পুত্র, পাগল মানুষ, হৈমন্তী, দেমাগ-এই চারটি ছবি মুক্তি পেয়েছে। তবে কাঙ্ক্ষিত পরিমাণ ব্যবসা করতে পারেনি একটি ছবিও। সব কটি ছবিই দর্শক টানতে ব্যর্থ হয়েছে। তবে জানুয়ারির শেষে ও ফেব্রুয়ারিজুড়ে তারকাবহুল ও বড় বাজেটের বেশ কটি ছবি মুক্তির কথা শোনা যাচ্ছে। ইন্সপেক্টর নটি কে, ভালো থেকো, স্বপ্নজাল, নূর জাহান ও আমি নেতা হব ছবিগুলোর ওপর অনেকটাই ভরসা করে আছেন প্রযোজক ও পরিচালকেরা।
২৬ জানুয়ারি মুক্তি পাচ্ছে নুসরাত ফারিয়া অভিনীত ইন্সপেক্টর নটি কে। আরিফিন শুভ ও তানহা তাসনিয়া অভিনীত ভালো থেকো মুক্তি পাচ্ছে ২ ফেব্রুয়ারি। পরীমনি ও নবাগত ইয়াশ রোহান অভিনীত স্বপ্নজাল মুক্তি পাওয়ার কথা ৯ ফেব্রুয়ারি। ১৬ ফেব্রুয়ারি মুক্তি পাবে শাকিব খান ও মিম অভিনীত আমি নেতা হব ছবিটি। একই দিনে মুক্তি পাবে নবাগত পূজা চেরির নূর জাহান ছবিটি।
আমদানি নীতিমালার অধীনে মুক্তি পাচ্ছে ইন্সপেক্টর নটি কে ও নূর জাহান ছবি দুটি। ইন্সপেক্টর নটি কে ছবির নায়ক ভারতের কলকাতার জিৎ আর নূর জাহান ছবির নায়ক অদ্রিত। দুটি ছবিই পরিবেশনার দায়িত্বে আছে জাজ মাল্টিমিডিয়া। প্রতিষ্ঠানটির চেয়ারম্যান আবদুল আজিজ বলেন, ‘ছবি দুটি মুক্তির জন্য সব প্রস্তুতি শেষ করেছি। আশা করছি, নির্ধারিত দিনেই মুক্তি দিতে পারব।’
ভালো থেকো ছবির প্রযোজক জাহিদ হাসান অভি বলেন, ‘২ ফেব্রুয়ারি ছবির নায়ক শুভর জন্মদিনে ছবিটি মুক্তি দিচ্ছি।’ একইভাবে প্রযোজনা প্রতিষ্ঠান শাপলা মিডিয়া আমি নেতা হব মুক্তির তারিখ নিশ্চিত করেছে।
তবে যৌথ প্রযোজনার ছবি স্বপ্নজাল-এর মুক্তির নিশ্চয়তা এখনো পাওয়া যায়নি। ছবির পরিচালক গিয়াসউদ্দিন সেলিম বলেন, ‘ছবিটি ৯ ফেব্রুয়ারি মুক্তির কথা ছিল। মনে হচ্ছে, একটু পেছাতে হবে। যৌথ প্রযোজনার নতুন প্রিভিউ কমিটি গঠিত হলো কেবল। ছবি প্রিভিউ হবে, এরপর সেন্সর আছে। আবার মুক্তির আগে প্রচারের সময়টাও তো লাগবে। তাই ফেব্রুয়ারির শেষ নাগাদ মুক্তি দেওয়ার ইচ্ছা।’
এদিকে চলচ্চিত্রসংশ্লিষ্ট ব্যক্তিরা মনে করছেন, এই ছবিগুলো প্রেক্ষাগৃহের চিত্র পাল্টে দিতে পারে। চলচ্চিত্র শিল্পী সমিতির সভাপতি মিশা সওদাগর বলেন, ‘সামনের মাসে যেসব ছবি মুক্তির তালিকায় আছে, ছবিগুলো বড় বাজেটের। আশা করছি, ফেব্রুয়ারি থেকেই ঢাকার চলচ্চিত্রে দর্শক-খরা কাটতে শুরু করবে।’
প্রযোজক ও প্রদর্শক সমিতির সভাপতি ইফতেখার উদ্দিন নওশাদ বলেন, ‘নতুন বছরে এ পর্যন্ত যতগুলো ছবি মুক্তি পেয়েছে, সব ছবিই বাণিজ্যিক সফলতার দিক থেকে মুখ থুবড়ে পড়েছে। ফেব্রুয়ারি মাসের ছবিগুলো নিয়ে কিছু আশা দেখছি।’
