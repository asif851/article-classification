
ইরানের ৩৩তম ফজর আন্তর্জাতিক চলচ্চিত্র উৎসবে প্রদর্শনের জন্য মনোনীত হয়েছে জালালের গল্প। ইরানের রাজধানী তেহরানে ২৫ এপ্রিল শুরু হচ্ছে এ উৎসব। চলবে ২ মে পর্যন্ত। উৎসব আয়োজন করেছে ইরানের সংস্কৃতি মন্ত্রণালয়।ছবির পরিচালক আবু শাহেদ ইমন উচ্চশিক্ষার্থে এখন আছেন দক্ষিণ কোরিয়ায়। সেখান থেকে মুঠোফোনে তিনি জানিয়েছেন, এরই মধ্যে আমন্ত্রণপত্র হাতে পেয়েছেন তিনি। আধুনিক ইরানি চলচ্চিত্রের বিকাশে গুরুত্বপূর্ণ ভূমিকা পালন করছে এ উৎসব। আর এ কারণেই ইরানের পাশাপাশি আন্তর্জাতিক পরিমণ্ডলেও এই উৎসবকে আলাদাভাবে সম্মানজনক এবং গুরুত্বপূর্ণ বলে বিবেচনা করা হয়।ইমপ্রেস টেলিফিল্মের ছবি জালালের গল্প সম্প্রতি বাংলাদেশ চলচ্চিত্র সেন্সর বোর্ড থেকে বিনা কর্তনে ছাড়পত্র পেয়েছে। শিগগিরই ছবিটি প্রেক্ষাগৃহে মুক্তি দেওয়ার জন্য প্রস্তুতি নেওয়া হচ্ছে।ইমন আরও জানান, ১৯তম বুসান চলচ্চিত্র উৎসবের এশিয়ান সিনেমা ফান্ড পেয়েছে জালালের গল্প। পাশাপাশি ছবিটি উৎসবের প্রতিযোগিতা বিভাগেও অংশ নিয়েছে। এ ছাড়া ভারতের গোয়ায় অনুষ্ঠিত ৪৫তম আন্তর্জাতিক চলচ্চিত্র উৎসবে ‘আ উইন্ডো অন সাউথ এশিয়ান সিনেমা’ বিভাগে প্রদর্শনের জন্য মনোনীত হয় ছবিটি। সপ্তম জয়পুর চলচ্চিত্র উৎসবে সেরা নবাগত নির্মাতার পুরস্কার পান ইমন।জালালের গল্প ছবিতে অভিনয় করেছেন মোশাররফ করিম, মৌসুমী হামিদ, তৌকীর আহমেদ, শর্মীমালা, নূরে আলম, মিতালী দাশ, ফজলুল হক, আহমেদ গিয়াস প্রমুখ। নাম-ভূমিকায় অভিনয় করেছেন আরাফাত রহমান ও মোহাম্মদ ইমন।
