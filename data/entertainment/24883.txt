
১১ দিন পর কলকাতার বিভিন্ন প্রেক্ষাগৃহে মুক্তি পেতে যাচ্ছে আরিফিন শুভ অভিনীত নতুন চলচ্চিত্র ‘নিয়তি’। আর তাই তো শুভকে কলকাতায় যেতে হয়েছে নতুন এই ছবির প্রচারণায় অংশ নিতে। এবার কলকাতায় গিয়ে তিনি রীতিমতো বিস্মিত হয়েছেন। কলকাতার বেশির ভাগ রাস্তার দেয়ালে শোভা পাচ্ছিল জাকির হোসেন রাজু পরিচালিত শুভর নতুন সিনেমা ‘নিয়তি’র পোস্টার। এই পোস্টারই তাঁর বিস্ময়ের কারণ।
পাঠকের ভোটে মেরিল-প্রথম আলো তারকা পুরস্কারের এবারের আসরে সেরা অভিনেতা নির্বাচিত হয়েছেন আরিফিন শুভ। গত ২৯ এপ্রিল সেই পুরস্কার ঘরে তোলেন তিনি। যেসব পাঠকের ভোটে তিনি সেরা নির্বাচিত হন, সেসব পাঠকের মধ্য থেকে লটারিতে গাড়ি বিজয়ীদের মধ্যে একজনের হাতে গত মঙ্গলবার একটি অনুষ্ঠানের মাধ্যমে চাবি তুলে দেন। পরদিন ভোরের বিমানে চড়ে ছবির প্রচারে কলকাতায় ছুটতে হয় তাঁকে।কলকাতা থেকে মুঠোফোনে শুভ বলেন, ‘আমি অত্যন্ত আনন্দিত। অবাকও হয়েছি। আমাদের দেশের সিনেমার এত বেশি প্রচার ও পোস্টার সারা কলকাতা শহরে এভাবে দেখতে পাব ভাবিনি। আরেকটা কথা কি জানেন, কলকাতার রাস্তায় যত বড় পোস্টার আমি দেখেছি, তা আমাদের দেশে কখনো দেখিনি। কলকাতাবাসীর প্রতি কৃতজ্ঞতা ও ভালোবাসা।’বাংলাদেশি চলচ্চিত্রের জনপ্রিয় অভিনেতা শুভর এখন দারুণ সময় যাচ্ছে। গত এপ্রিল মাসে মুক্তি পেয়েছে ‘মুসাফির’। মে মাসে ‘অস্তিত্ব’। আর আগামী জুন মাসে বাংলাদেশ ও ভারতের কলকাতায় মুক্তি পেতে যাচ্ছে ‘নিয়তি’।
