
আগামী বছর ঈদ মৌসুমে একই সময়ে মুক্তি পাবে সালমান খানের ‘সুলতান’ ও শাহরুখ খানের ‘রইস’। দিনকয়েক আগে শাহরুখ বলেছিলেন, তাঁদের দুজনের ছবিই ভালো ব্যবসা করবে। দিন শেষে লাভের অঙ্কটাও হবে সমান সমানই। কিন্তু সম্প্রতি সালমান মন্তব্য করেছেন, আগে দুবার একসঙ্গে ছবি মুক্তি দিয়ে শাহরুখের কাছে হেরেছিলেন তিনি। তাই দুশ্চিন্তা শাহরুখের নয়, তাঁরই।২০০৬ সালের ২০ অক্টোবর মুক্তি পায় সালমান অভিনীত ‘জান-এ-মান’ এবং শাহরুখ অভিনীত ‘ডন’। শাহরুখের ‘ডন’ বক্স অফিস থেকে ১০০ কোটি রুপির বেশি আয় করে। কিন্তু আয়ের দৌড়ে ‘ডন’ ছবির ধারেকাছেও যেতে পারেনি ‘জান-এ-মান’। বক্স অফিসে মুখ থুবড়ে পরে ছবিটি। পরের বছর বক্স অফিসে আবার মুখোমুখি হন সালমান-শাহরুখ। ২০০৭ সালের ৯ নভেম্বর মুক্তি পায় সালমানের ‘সাওয়ারিয়া’ এবং শাহরুখের ‘ওম শান্তি ওম’। সেবারও শাহরুখের কাছে হেরে যান সালমান। বক্স অফিস থেকে ‘ওম শান্তি ওম’ আয় করে প্রায় ১৫০ কোটি রুপি। অন্যদিকে ফ্লপের খাতায় নাম লেখায় ‘সাওয়ারিয়া’।এখন পর্যন্ত শাহরুখের সঙ্গে দুটি ছবি মুক্তি দিয়েছেন জানিয়ে সালমান মন্তব্য করেন, দুবারই তাঁর বিপরীতে শাহরুখের ট্র্যাক রেকর্ড ছিল শতভাগ। এ প্রসঙ্গে সালমানের ভাষ্য, ‘শাহরুখের সঙ্গে দুটি ছবি মুক্তি দিয়েছি আমি। ‘‘ডন’’ ছবির সঙ্গে ‘‘জান-এ-মান’’ এবং ‘‘ওম শান্তি ওম’’ ছবির সঙ্গে ‘‘সাওয়ারিয়া’’। দুবারই শাহরুখের ট্র্যাক রেকর্ড ছিল শতভাগ। তাই শাহরুখের দুশ্চিন্তার কোনো কারণ নেই। যদি কাউকে দুশ্চিন্তা করতেই হয়, সেটা হলাম আমি।’ এক খবরে এমনটিই জানিয়েছে ইন্দো-এশিয়ান নিউজ।অ্যাকশন-থ্রিলার ঘরানার ‘রইস’ ছবির কেন্দ্রীয় চরিত্রে দেখা যাবে শাহরুখকে। রাহুল ঢোলাকিয়ার পরিচালনায় ছবিটিতে শাহরুখের সঙ্গে জুটি বেঁধে অভিনয় করবেন পাকিস্তানি টিভি ও চলচ্চিত্র অভিনেত্রী মাহিরা খান। মুক্তি পাবে ২০১৬ সালের ৮ জুলাই। একই সময়ে মুক্তি পাবে সালমান অভিনীত ‘সুলতান’ ছবিটি। এর প্রযোজক আদিত্য চোপড়া। ‘মেরে ব্রাদার কি দুলহান’ ছবির পরিচালক আলী আব্বাস জাফরের পরিচালনায় ‘সুলতান’ ছবির শুটিং শুরু হবে চলতি বছরের নভেম্বরে।‘সুলতান’ ছবিতে সালমানের বিপরীতে কে অভিনয় করবেন তা এখন পর্যন্ত চূড়ান্ত না হলেও, ‘হিরোপান্তি’ তারকা কৃতি শ্যাননের সঙ্গে অভিনয়ের আগ্রহ প্রকাশ করেছেন খান সাহেব। যশরাজ ফিল্মসের ‘সুলতান’ ছবির মাধ্যমে প্রথমবারের মতো কুস্তিগির চরিত্রে অভিনয় করবেন সালমান।‘সুলতান’ ছবির টিজার দেখতে ক্লিক করুনআরও পড়ুন:আর যুদ্ধ নয়!কারও পৌষ মাস, কারও সর্বনাশ!
