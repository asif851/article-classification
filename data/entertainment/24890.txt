
• টানা পাঁচবার সেঞ্চুরি করেছেন অক্ষয় কুমার। • পাঁচটি ছবির প্রতিটিই বক্স অফিসে আয় করেছে শতকোটি রুপির ওপরে। • আশা ছিল এবারের ছবি ‘প্যাডম্যান’ও সেটি পেরোবে।
টানা পাঁচবার সেঞ্চুরি করেছেন অক্ষয় কুমার। ছবির বক্স অফিস রেকর্ডে। ‘এয়ারলিফট’ থেকে ‘টয়লেট: এক প্রেম কথা’-পাঁচ-পাঁচটি ছবির প্রতিটিই বক্স অফিসে আয় করেছে শতকোটি রুপির ওপরে। আশা ছিল এবারের ছবি ‘প্যাডম্যান’ও সেটি পেরোবে। কিন্তু বক্স অফিস হিসাব বলছে, সে আশা গুড়ে বালি। প্রশ্ন জেগেছে, এবার কি তবে ব্যর্থ হচ্ছেন অক্ষয়?
পরপর দুটি সচেতনতামূলক ছবি করলেন অক্ষয় কুমার। একটি টয়লেট: এক প্রেম কথা, অন্যটি প্যাডম্যান। প্রথম ছবিটি প্রায় ১৩৫ কোটি রুপি আয় করেছে। অক্ষয়ের অভিনয়ও হয়েছে প্রশংসিত। পরের ছবি প্যাডম্যানও মুক্তির আগে তুমুল আলোচনায় আসে। ৯ ফেব্রুয়ারি ছবি মুক্তির পর বেশ প্রশংসাও পায়। ধারণা করা হয়েছিল, এবারও অক্ষয় সেঞ্চুরি করবেন। কিন্তু গত দিনগুলোর বক্স অফিসের হিসাব-নিকাশে খুব একটা সুবিধা করতে পারছে না অক্ষয় কুমারের প্যাডম্যান। এ পর্যন্ত মোটে আয় ৬৮ কোটি ১২ লাখ রুপি। বলিউডপাড়ায় গুঞ্জন উঠছে, ১০০ কোটি রুপি ছুঁতে পারবে কি? কেউ বলছে, বড়জোর ৮০ কোটি রুপি আয় করতে পারে। এর আগে ২০১৬ সালের তিনটি ছবি এয়ারলিফট, হাউসফুল থ্রি, রুস্তম আয় করে শতকোটি রুপির ওপরে। ২০১৭ সালের জলি এলএলবি টু ও টয়লেট: এক প্রেম কথাও শতকোটি রুপি পেরিয়ে যায়।
তবে স্বল্প বাজেটের ছবি হিসেবে ব্যয়ের চেয়ে অনেক বেশি আয় করেছে ছবিটি। কিন্তু অক্ষয় কুমারের ছবি হিসেবে শতকোটি রুপি পেরোতে পারবে কি না, সেটি থেকে গেল প্রশ্ন। ছবিতে আরও অভিনয় করেছেন রাধিকা আপ্তে, সোনম কাপুর প্রমুখ।
