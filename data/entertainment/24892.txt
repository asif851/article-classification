
অবশেষে বুঝি ‘রণবীর’দের মায়া কাটিয়ে উঠছেন দীপিকা। রণবীর কাপুর কিংবা রণবীর সিংয়ের আলিঙ্গনে আর আশ্রয় খুঁজছেন না তিনি। দীপিকা ছাড়িয়ে গেছেন তাঁর দেশের সীমানা। হলিউডের অভিনেতা ভিন ডিজেলের সঙ্গে সময় কাটাতে উড়াল দিয়েছেন যুক্তরাষ্ট্রে। দীপিকার ফেসবুক পেজে পোস্ট করা একটি ছবি দেখে আপাতত সবাই এটা স্পষ্টই বুঝতে পারছে।রণবীর কাপুরের সঙ্গে ‘তামাশা’ ছবির সাফল্য উদ্‌যাপন করলেন সম্প্রতি। তা ছাড়া ওই ছবির মুক্তির পর পরই দীপিকা ব্যস্ত হয়ে পড়েন রণবীর সিংয়ের সঙ্গে ‘বাজিরাও মাস্তানি’ ছবির প্রচারে। কিন্তু হঠাৎই ছেদ পড়লো সব উদ্‌যাপন আর ব্যস্ততায়। বলিউডের দুই রণবীরকে পেছনে ফেলে দীপিকা চলে গেলেন যুক্তরাষ্ট্রে। সেখান থেকে ফেসবুকে পোস্ট করলেন একটি ছবি। যেখানে দেখা গেছে ন্যাড়া মাথার কোনো বিশালদেহী পুরুষকে জড়িয়ে আছেন দীপিকা। ক্যামেরার দিকে সেই বিশালদেহীর পিঠ, তাঁর কাঁধের ওপর দিয়ে উঁকি দিচ্ছে দীপিকার কাজল টানা দুটি চোখ। প্রথমে ছবিটি রহস্য ছাড়া কিছুই ছিল না দীপিকার ফেসবুক অনুসারীদের কাছে। কিন্তু যখন ছবির ওপরে দেখা গেল ‘ট্রিপল এক্স’ লেখা লোগো, তখনই যেন ঘোলা জল স্বচ্ছ হয়ে উঠল। তাহলে কি ‘ট্রিপল এক্স’ ছবির অভিনেতা ভিন ডিজেলের বাহুডোরে দীপিকা?তা আর বলতে! কারণ এর আগেও ভিন ডিজেল আর দীপিকাকে নিয়ে খবর ছড়িয়েছিল অনেক। তবে সে সব ছিল না কোনো সস্তা গুজব। খবর বেরিয়েছিল, দীপিকার কাছে এসেছিল ভিন ডিজেলের সঙ্গে ‘ফাস্ট অ্যান্ড ফিউরিয়াস ৭’ ছবি করার প্রস্তাব। কিন্তু সেবার শাহরুখের সঙ্গে ‘হ্যাপি নিউ ইয়ার’ ছবিটি করার মায়া কাটাতে পারেননি দীপিকা। তাই সেই দফায় ফিরিয়ে দিতে হয় ভিন ডিজেল এবং তাঁর প্রস্তাবকে। তবে এবার হয়তো আর ফিরিয়ে দেওয়া সুযোগ নেই। ছবি দেখেই বোঝা যাচ্ছে ভিন ডিজেল এবার একেবারে আষ্টে-পৃষ্ঠে জড়িয়ে ধরেছেন দীপিকাকে। আর দীপিকার চোখেও ফুটে উঠেছে ভিন ডিজেলের সঙ্গে অভিনয়ের আগ্রহ। তাই হয়তো তাঁদের ছবির পেছনের ‘ট্রিপল এক্স’ লোগোটি অর্থবহ কোনো ইঙ্গিতই দিচ্ছে এবার। অর্থাৎ হয়তো খুব শিগগিরই ভিন ডিজেলের সঙ্গে ‘ট্রিপল এক্স’-এর পরের ছবিতে কাজ করার খবরটি জানাতে পারেন দীপিকা। বলিউড লাইফ।
