
আবুল খায়ের। বেঙ্গল ফাউন্ডেশনের চেয়ারম্যান। ২৮ নভেম্বর থেকে রাজধানীর আর্মি স্টেডিয়ামে বেঙ্গল ফাউন্ডেশন আয়োজন করেছে ‘স্কয়ার নিবেদিত বেঙ্গল উচ্চাঙ্গসংগীত উৎসব ২০১৩’। চার দিনের এই উৎসবে সহযোগিতা করছে ব্র্যাক ব্যাংক। উৎসব নিয়ে কথা হলোআবুল খায়েরের সঙ্গে।‘স্কয়ার নিবেদিত বেঙ্গল উচ্চাঙ্গসংগীত উৎসব ২০১৩’...এই উৎসবকে কেন্দ্র করে লুভা নাহিদ চৌধুরীর নেতৃত্বে ১৫০ জনের একটি দল অনেক আগে থেকে কাজ করছে। গতবারের উৎসবে আমরা দারুণভাবে অনুপ্রেরণা পেয়েছি। তাই এবারের উৎসব আরেকটু বড় পরিসরে আয়োজন করেছি।নতুন যা কিছু...গত উৎসবে যাঁরা এসেছিলেন, তাঁদের পাশাপাশি আরও কয়েকজন গুণী শিল্পী আসছেন এবার। তাঁদের মধ্যে রয়েছেন ওস্তাদ রইস খান, বিদুষী বম্বে জয়শ্রী, বিদুষী পদ্মা তলওয়ালকার ও পারভিন সুলতানা। আমরা এবার নিরাপত্তাব্যবস্থা জোরদার করেছি। খাবারের ব্যবস্থা থাকছে। ২০ টাকা থেকে শুরু করে ৪০০ টাকার মধ্যে যে কেউ এখানে খাবার খেতে পারবেন। এ ছাড়া শ্রোতাদের যাতায়াতের সুবিধার্থে পরিবহনব্যবস্থা তো থাকছেই।উৎসবে এবার জনসমাগম...প্রায় ৪২ হাজার মানুষ এবার নিবন্ধন করেছেন। গত বছর উৎসবে প্রতি রাতে গড়ে লোকসমাগম ছিল ১৫ হাজারেরও বেশি। আশা করছি, এবার প্রতি রাতে ২০ হাজারের বেশি দর্শক-শ্রোতা আসবেন।জাতীয় অধ্যাপক আবদুর রাজ্জাককে উৎসব উৎসর্গ...জাতীয় অধ্যাপক আবদুর রাজ্জাকের কারণেই বেঙ্গল ফাউন্ডেশন আজকের পর্যায়ে এসেছে। তিনি ছিলেন আমাদের প্রথম উপদেষ্টা। সাংস্কৃতিক প্রতিষ্ঠান হিসেবে বেঙ্গলকে গড়ে তুলতে তাঁর অবদান অনেক। এ ছাড়া ২৮ নভেম্বর আবদুর রাজ্জাকের ১০১তম জন্মদিন। এ উপলক্ষে ওই দিন আনিসুজ্জামানের সম্পাদনায় জ্ঞানতাপস অধ্যাপক আবদুর রাজ্জাক স্মারকগ্রন্থর মোড়ক উন্মোচন করব আমরা।
উৎসব আয়োজনের উদ্দেশ্য...আমরা ভালো কিছু করতে চাই। উচ্চাঙ্গসংগীত, যা আমাদের কান তৈরি করবে, সবাইকে সেই গানগুলো শোনাতে চাই। এই উৎসবের ধারাবাহিকতায় বাংলাদেশে ভালো শিল্পী ও শ্রোতা তৈরি করাই আমাদের উদ্দেশ্য। উচ্চাঙ্গসংগীতের প্রসারে যথার্থ পৃষ্ঠপোষকতা প্রয়োজন। উৎসব ও অন্যান্য কর্মকাণ্ডের মাধ্যমে আমরা কেবল সেই দায়িত্ব পালনের চেষ্টা করছি। এবারের উৎসব আয়োজনে আমাদের সহায়তা করছে প্রথম আলো, ডেইলি স্টার ও মাছরাঙা টেলিভিশন।অতঃপর ‘গুরুপরম্পরা’...আগামী বছর এপ্রিল মাসে বাংলাদেশে ‘গুরুপরম্পরা’ নামে উচ্চাঙ্গসংগীত শিক্ষার একটি বিদ্যায়তন গড়ে তুলব আমরা। ভারতের সংগীত রিসার্চ একাডেমির (এসআরএ) সঙ্গে বেঙ্গল ফাউন্ডেশনের ১৫ বছরের চুক্তি হয়েছে। তারা এ কাজে আমাদের সহায়তা করবে।আলতাফ শাহনেওয়াজ
