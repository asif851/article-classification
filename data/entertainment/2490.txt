
আজ চ্যানেল আইয়ের জন্মদিন। এ উপলক্ষে আজ নানা আয়োজনের পরিকল্পনা করা হয়েছে। গত রাত ১২টা ১ মিনিটে কেক কেটে আয়োজনের উদ্বোধন করেন চ্যানেল আইয়ের ব্যবস্থাপনা পরিচালক ফরিদুর রেজা সাগর, পরিচালক ও বার্তাপ্রধান শাইখ সিরাজসহ অন্যান্য পরিচালক, চ্যানেল আই পরিবারের সদস্য, ঊর্ধ্বতন কর্মকর্তা, শিল্পী ও কলাকুশলীরা।দেশে ও বিদেশে চ্যানেল আইয়ের জন্মদিনের পুরো আয়োজনের তত্ত্বাবধান করছেন শাইখ সিরাজ। তিনি জানান, আজ সকালে তেজগাঁওয়ে চ্যানেল আই কার্যালয়ের সামনে থেকে শোভাযাত্রা বের করা হবে। জন্মদিন উপলক্ষে চ্যানেল আই প্রাঙ্গণে এক মিলনমেলার আয়োজন করা হয়েছে। এখানে থাকছে ১২টি স্টল। বিভিন্ন অনুষ্ঠানের নামে দেওয়া হয়েছে স্টলগুলোর নাম। মিলনমেলার উদ্বোধন হবে বেলা ১১টায়। এখানে তৈরি উন্মুক্ত মঞ্চে সারা দিনই থাকবে গান, নাচ, শুভেচ্ছা বিনিময়, সাক্ষাৎকারসহ নানা কিছু। দুপুর দুইটা পর্যন্ত চ্যানেল আইয়ে তা সরাসরি সম্প্রচার করা হবে। সন্ধ্যা সাতটায় ১০০ ফুট দৈর্ঘ্যের কেক কাটবেন দেশের বিভিন্ন অঙ্গনের বিশিষ্ট ব্যক্তিত্বরা। এরপর হবে বর্ণিল আতশবাজির খেলা। অনুষ্ঠানগুলো প্রযোজনা করবেন আমিরুল ইসলাম ও শহিদুল আলম সাচ্চু। রাতে প্রচারিত হবে হুমায়ূন আহমেদের গল্প অবলম্বনে নাটক জীবনযাপন। পরিচালনা করেছেন মেহের আফরোজ শাওন।শাইখ সিরাজ বলেন, ‘চ্যানেল আই আজ ১৫ বছরে পদার্পণ করছে। শুরুতে আমরা চ্যানেল আইয়ের মাধ্যমে লাল-সবুজের চেতনাকে দেশ-বিদেশের কোটি কোটি বাঙালির মাঝে জাগ্রত করতে চেয়েছিলাম। আজ বলব, এ কাজে আমরা শতভাগ সফল হয়েছি।’জন্মদিন উপলক্ষে সবাইকে শুভেচ্ছা জানিয়েছেন ফরিদুর রেজা সাগর।
