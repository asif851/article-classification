
বেশ কয়েকটি চলচ্চিত্রের কাজ নিয়ে ব্যস্ত সময় পার করেছেন অভিনেত্রী নওশাবা। সম্প্রতি অংশ নিয়েছেন এন রাশেদ চৌধুরীর ‘চন্দ্রাবতী কথা’ চলচ্চিত্রে। মুক্তির অপেক্ষায় আছে ‘আলগা নোঙর’ নামের আরও একটি চলচ্চিত্র। নওশাবা জানিয়েছেন, আরও একটা নতুন চলচ্চিত্রে অভিনয় করতে যাচ্ছেন তিনি।তবে নওশাবা অভিনীত নতুন এই চলচ্চিত্রটি স্বল্পদৈর্ঘ্যের। সময়ের হিসাবে ১০ থেকে ১১ মিনিট ব্যাপ্তির। চলচ্চিত্রটির নাম ‘বৃত্তে বিষবৃক্ষ’। চলচ্চিত্রটি রচনা ও পরিচালনা করছেন তরুণ পরিচালক শ্যামল শিশির।ছবিতে নওশাবা অভিনয় করবেন বিশ্ববিদ্যালয়ের একজন শিক্ষার্থী হিসেবে।নতুন এ চলচ্চিত্রটি নিয়ে নওশাবা বলেন, ‘চিত্রনাট্য পড়ে আমার ভালো লেগেছে। একটা বিশ্ববিদ্যালয়-পড়ুয়া একজন মেয়ের নানা ধরনের যুদ্ধ নিয়ে এগিয়েছে গল্প।’ তিনি বলেন, ‘এর আগে এই পরিচালক দুটি স্বল্পদৈর্ঘ্য চলচ্চিত্র নির্মাণ করেছেন। সেগুলো দেখেছি। মনে হয়েছে কাজ করা যায়।’এদিকে পরিচালক শ্যামল শিশির জানিয়েছেন, আগামী এপ্রিলের মাঝামাঝি সময়ে জাহাঙ্গীরনগর বিশ্ববিদ্যালয়ে শুটিং হবে ‘বৃত্তে বিষবৃক্ষ’ চলচ্চিত্রটির। এতে নওশাবা ছাড়াও অভিনয় করবেন জাহাঙ্গীরনগর থিয়েটার এবং নাট্য ও নাট্যতত্ত্ব বিভাগের শিক্ষার্থীরা।
নির্মাণের পর চলচ্চিত্রটি বিভিন্ন উৎসবে প্রদর্শনীর পাশাপাশি ইউটিউবে মুক্তি দেওয়া হবে।
