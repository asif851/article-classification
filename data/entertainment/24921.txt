
মঞ্চে অভিনয় করেননি ১২ বছর। কিন্তু মঞ্চে অভিনয় না করলেও মঞ্চের পেছনে এত দিন ঠিকই ছিলেন তৌকীর আহমেদ। ১২ বছর পর আজ আবার তিনি মঞ্চে উঠছেন। যুক্তরাজে্যর অক্সফোর্ড শহরের নাটকের দল ‘থিয়েটার ফোকস’-এর যমুনা নাটকে আজ দেখা যাবে তাঁকে।দ্বিতীয় আন্তর্জাতিক ঢাকা আইটিআই উৎসবে প্রদর্শিত হবে নাটকটি। ১২ বছর পর মঞ্চে অভিনয় প্রসঙ্গে তৌকীর আহমেদ বলেন, ‘প্রায় ১২ বছর মঞ্চে ওঠা হয়নি। যমুনা নাটকে হুট করেই কাজ করার সুযোগ এল। প্রস্তুতি নেওয়া আর মহড়া করার সুযোগ কম পেয়েছি। তাই একটু নার্ভাস লাগছে।’আজ সন্ধ্যা সাতটায় যমুনা মঞ্চস্থ হবে শিল্পকলা একাডেমীর পরীক্ষণ থিয়েটার হলে। আগামীকাল একই নাটক দেখা যাবে ধানমন্ডির ছায়ানট মিলনায়তনে। ইংরেজি ভাষার এ নাটকটি রচনা করেছেন সেলিনা শেলী আর নির্দেশনা দিয়েছেন মোহাম্মদ আলী হায়দার।তৌকীর আহমেদ জানান, সর্বশেষ তিনি নাট্যকেন্দ্রের প্রযোজনা প্রতিসরণ-এ অভিনয় করেছিলেন।অভিনেতা তৌকীর আহমেদ মঞ্চ থেকে ১২ বছর দূরে থাকলেও তিনি টিভি নাটকে অভিনয়, পরিচালনা ও সিনেমায় কাজ নিয়ে ব্যস্ত ছিলেন।
