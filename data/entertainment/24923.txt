
শাহরুখের ‘বামন রূপী’ ছবিতে তাঁর বাবার চরিত্রে অভিনয় করতে দেখা যাবে জাতীয় চলচ্চিত্র পুরস্কারপ্রাপ্ত পরিচালক টিগমাংশু ধুলিয়াকে। সম্প্রতি টিগমাংশু তাঁর আগামী ছবি ‘রাগদেশ’ ছবির ট্রেলার প্রকাশের অনুষ্ঠানের সময় এই তথ্য জানান।
আনন্দ এল রাই পরিচালিত এই ছবিতে অভিনয় করার প্রসঙ্গে টিগমাংশু বলেন, ‘আনন্দের এই ছবিটি প্রযুক্তিগতভাবে খুবই উন্নত মানের। শাহরুখ কীভাবে “বামন” রূপ ধারণ করছেন, তা আমি কাছ থেকে দেখতে চেয়েছিলাম। কমল হাসান “আপ্পু রাজা” ছবিতে বামনের চরিত্রে অভিনয় করেছিলেন হাঁটু ভাঁজ করে। “ভিএক্সএফ”-এর (একটি বিশেষ প্রযুক্তি) সুবিধা তখনো আসেনি।’টিগমাংশু বলেন, ‘আনন্দের এই ছবিটি নির্মাণের ক্ষেত্রে খুব সময়সাপেক্ষ। একটা শট তিন-চার রকমভাবে শুট করা হচ্ছে। একদিনে মাত্র একটা দৃশ্য শুট করা যাচ্ছে। এই ধরনের ছবি বানানো সত্যি খুবই কঠিন কাজ। আমি মনে করি ওরা ওদের সেরাটুকু নিংড়ে দিচ্ছে।’টিগমাংশু ধুলিয়া ‘বুলেট রাজা’, ‘সাহেব, ‘বিবি অউর গ্যাংস্টার রিটার্নস’, ‘পান সিং তোমার’সহ বেশ কিছু ছবি পরিচালনা করেছেন। অভিনয় করেছেন ‘মাঝি: দ্য মাউন্টেউন ম্যান’, ‘হিরো’, ‘গ্যাংস অব ওয়াসেপুর’ ছবিতে।
