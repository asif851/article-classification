
গিয়াস-মিলন পদক পেলেন অভিজিৎ সেনগুপ্ত। তিনি চট্টগ্রামের নান্দীমুখ নাট্যদলের প্রধান। পদকটি দিয়েছে বরিশালের নাটকের দল শব্দাবলী গ্রুপ থিয়েটার।
১ জানুয়ারি শব্দাবলী স্টুডিও থিয়েটার মিলনায়তনে গিয়াস-মিলন পদক তুলে দেওয়া হয় চট্টগ্রামের এই নাট্যব্যক্তিত্বের হাতে। শব্দাবলী গ্রুপ থিয়েটারের প্রধান সৈয়দ দুলালের সভাপতিত্বে অনুষ্ঠানে উপস্থিত ছিলেন বরিশালের জেলা প্রশাসক মো. হাবিবুর রহমান, সাংস্কৃতিক ব্যক্তিত্ব নিখিল সেন, ঢাকা থিয়েটারের নাট্যাভিনেতা কামাল বায়েজিদ, দৃষ্টিপাত নাট্যদল ঢাকার আবদুল খালিদ আজিজ, বাংলাদেশ গ্রুপ থিয়েটার ফেডারেশনের বিভাগীয় সাংগঠনিক সম্পাদক বাসুদেব ঘোষ, গ্রাম থিয়েটারের সভাপতিমণ্ডলীর সদস্য শুভংকর চক্রবর্তী, বরিশাল সাংস্কৃতিক সংগঠন সমন্বয় পরিষদের সাধারণ সম্পাদক মিন্টু কর, শব্দাবলীর সাধারণ সম্পাদক ফারুক হোসেন প্রমুখ।
বরিশালের সংস্কৃতি ও নাট্য আন্দোলনে গিয়াস উদ্দিন ও এনায়েত হোসাইন মিলন নিবেদিতপ্রাণ হিসেবে কাজ করে গেছেন। তাঁদের মৃত্যুর পর শব্দাবলী গ্রুপ থিয়েটার এই পদক চালু করে।
