
৭১তম গোল্ডেন গ্লোব পুরস্কার আসরে বিশেষ সম্মাননা দেওয়া হবে অস্কারজয়ী মার্কিন নির্মাতা, চিত্রনাট্যকার ও অভিনেতা উডি অ্যালেনকে।উডি অ্যালেনের চিত্রনাট্য ও পরিচালনায় ‘মিডনাইট ইন প্যারিস’ ছবিটি মুক্তি পেয়েছিল ২০১১ সালে। ছবিটির জন্য গত বছর সেরা চিত্রনাট্যকার হিসেবে গোল্ডেন গ্লোবের পাশাপাশি অস্কার পুরস্কারও ঘরে তুলেছিলেন ৭৭ বছর বয়সী প্রখ্যাত এ নির্মাতা। আর এবার পাচ্ছেন গোল্ডেন গ্লোবের বিশেষ সম্মাননা সেসিল বি ডিমিলে।বিনোদনজগতে অসামান্য প্রভাব রাখতে পেরেছেন, এমন প্রতিভাবান ব্যক্তিদের প্রতিবছর গোল্ডেন গ্লোব আসরে সেসিল বি ডিমিলে সম্মাননায় ভূষিত করা হয়। ২০১৪ সালের জানুয়ারিতে অনুষ্ঠেয় এবারের গোল্ডেন গ্লোব আসরে সম্মাননাটির জন্য উডি অ্যালেনকে নির্বাচন করেছে হলিউড ফরেন প্রেস অ্যাসোসিয়েশন (এইচএফপিএ)।এ প্রসঙ্গে এক বিবৃতিতে এইচএফপিএর প্রেসিডেন্ট থিও কিংমা বলেন, ‘এ সম্মাননার জন্য উডি অ্যালেনই সবচেয়ে যোগ্য ব্যক্তি। চলচ্চিত্র নির্মাণশৈলিতে তিনি অতুলনীয়। চলচ্চিত্রজগতে তিনি বিশাল অবদান রেখেছেন। সত্যিই তিনি পুরো বিশ্বের সম্পদ।’ সম্প্রতি এক খবরে এমনটিই জানিয়েছে ‘কনট্যাক্টমিউজিক’।‘অ্যানি হল’, ‘হান্নাহ অ্যান্ড হার সিস্টারস’, ‘ম্যাচ পয়েন্ট’, ‘ভিকি ক্রিস্টিনা বার্সেলোনা’, ‘মিডনাইট ইন প্যারিস’সহ ৪৫টির বেশি ছবি পরিচালনা করেছেন উডি অ্যালেন। চার-চারটি অস্কারের পাশাপাশি আরও অসংখ্য পুরস্কার রয়েছে তাঁর ঝুলিতে।উডি অ্যালেনের আগে সেসিল বি ডিমিলে সম্মাননা পেয়েছিলেন জোডি ফস্টার, মরগান ফ্রিম্যান, রবার্ট ডি নিরো, মার্টিন স্করসেস, স্টিভেন স্পিলবার্গ, ওয়ারেন বেটি, অ্যান্থনি হপকিন্স, রবিন উইলিয়ামস, মাইকেল ডগলাস, হ্যারিসন ফোর্ড, আল পাচিনো প্রমুখ।
