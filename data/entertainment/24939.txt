
শোনা গিয়েছিল, চলচ্চিত্রে আর অভিনয় করবেন না অপু বিশ্বাস। নতুন বছরের জানুয়ারি ও ফেব্রুয়ারিতে শিডিউল দেওয়া দুটি ছবির কাজ থেকে তিনি সরে এসেছেন। তবে অপু বিশ্বাস বলছেন ভিন্ন কথা। দুটি ছবির একটিতে অভিনয় করার ইচ্ছা আছে তাঁর।
অপু বিশ্বাস বলেন, ‘কাঙাল-এ হয়তো আর কাজ করা হচ্ছে না। তবে কানাগলি ছবির কাজ করব বলে আশা করছি।’ চলচ্চিত্রে ফিরতে প্রস্তুতিও নিচ্ছেন এই ঢালিউডকন্যা। প্রস্তুতির খবর জানিয়ে বলেন, ‘সন্তান জন্মের আগে ও পরে মুটিয়ে গিয়েছিলাম। এখন কিছুটা কমেছে। আরও কমাতে হবে। নিয়মিত ব্যায়ামাগারে যাচ্ছি।’
সংসারজীবনে আচমকা কিছু ঝামেলার কারণে জানুয়ারি মাসে শুটিং করা যাচ্ছে না বলে জানান অপু। তিনি বলেন, ‘নতুন করে কিছু বলার নেই। আপনারা সবাই আমার ব্যাপারটা জানেন। নিজেকে আরেকটু গুছিয়ে নিতে চাই। এ কারণে ছবির শুটিং মাস দুই পিছিয়ে দিতেও পরিচালককে অনুরোধ করেছি।’
ছবির পরিচালক রবিন খান জানান, জানুয়ারির পরিবর্তে মার্চে ছবির শুটিং নেওয়া হয়েছে। কানাগলি ছবিতে অপু বিশ্বাসের বিপরীতে অভিনয় করবেন বাপ্পী চৌধুরী।
এরই মধ্যে শাকিব খান ও অপু বিশ্বাসকে নোটিশ দিয়ে ডেকেছেন ঢাকা উত্তর সিটি করপোরেশনের (ডিএনসিসি) পারিবারিক আদালত। শাকিব খানের পাঠানো তালাক নোটিশের পরিপ্রেক্ষিতে ১৫ জানুয়ারি সকাল ১০টায় ডিএনসিসি অঞ্চল-৩ মহাখালী কার্যালয়ে তাঁদের দুজনকেই থাকতে বলা হয়েছে। ডিএনসিসির কার্যালয়ে হাজির হচ্ছেন কি না, সে বিষয়ে আগাম কিছুই বলতে চাননি অপু। শুধু এটুকুই তিনি বললেন, ‘সময়মতো জানাব।’
