
সাইফ আলী খান এখন ব্যস্ত তাঁর পরবর্তী ছবি ‘কালাকান্দি’র প্রচারণায়। এ ছবি ও নিজের নানান কথা তিনি সম্প্রতি জানালেন প্রথম আলোকে। সাইফের কোন গুণ বা অভ্যাসে কারিনা কাপুর খান মুগ্ধ হয়েছিলেন, জানিয়েছেন তা–ও। ‘হিরোইন’ ও ‘রিফিউজি’ তারকা কারিনার বেশ কয়েকটি গুণে নাকি অনুপ্রাণিত সাইফ। কথা বলেছেন তৈমুরকে কোথায় পড়াবেন, তা নিয়েও।
সাইফ নিজেই পড়াশোনা করেছেন বোর্ডিং স্কুলে। মাত্র নয় বছর বয়সে তাঁকে পাঠিয়ে দেওয়া হয় দক্ষিণ লন্ডনের হার্ট ফোর্ডশায়ার শহরের লকারস পার্ক স্কুলে। এর আগে হিমাচল প্রদেশের ‘দ্য লরেন্স’ স্কুলের বোর্ডিংয়ে থাকতেন এই ছোটে নবাব। একটি শিশু বোর্ডিং স্কুলের পরিবেশে সবচেয়ে ভালো থাকে বলে বিশ্বাস এই বলিউড তারকার। তাই সাইফ তাঁর আদরের তৈমুরকেও পাঠিয়ে দিতে চান বোর্ডিং স্কুলে।
তৈমুরকে বোর্ডিংয়ে পাঠাবেন? প্রথম আলোকে সাইফ আলী খান বলেন, ‘আমি মনে করি, একটি শিশু ভালোভাবে বড় হওয়ার জন্য বোর্ডিং স্কুল সঠিক ঠিকানা। কিছু অভিভাবক চান তাঁর সন্তানকে নিজের কাছে বড় করে তুলতে, সেটা আলাদা ব্যাপার। বোর্ডিং স্কুলে থেকে পড়াশোনা করলে একটা শিশু পূর্ণতা পায়। আমরা অনেক সময় শহরের একটি শিশুকে যা দিতে পারি না, কিন্তু বোর্ডিং স্কুল অনেক কিছু দেয়। এ ধরনের স্কুলগুলোতে নানা কার্যক্রম থাকে। প্রচুর আউটডোর খেলা থাকে। একটা শিশু বোর্ডিং স্কুলে বড় হলে অনেক ব্যালান্স এবং ভালো হয়। আমিও তৈমুরকে বোর্ডিংয়ে পাঠাব এটা নিশ্চিত। ১৩ বছর বয়সে ওকে বোর্ডিংয়ে পাঠাব।’
তৈমুরের পাশাপাশি আসে কারিনা কাপুর খানের প্রসঙ্গও। জানা গেছে, এই বলিউড সুন্দরী নাকি সাইফের বই পড়ার অভ্যাস দ্বারা প্রভাবিত। সাইফের বই পড়ার অভ্যাসকে কারিনা খুবই পছন্দ করেন। ছোটে নবাবের কাছ থেকে তিনি অনেক কিছু শিখেছেন। কারিনার কোন কোন গুণ প্রভাবিত করে সাইফকে? সাইফ বলেন, ‘কারিনার অনেক গুণ আমায় অনুপ্রাণিত করে। কারিনার সময় পরিচালনা, অনুশাসন, ফিটনেস এবং সবচেয়ে বড় কথা, ওর ধৈর্য আমাকে ভীষণ প্রভাবিত করে।’
সাইফ-অমৃতা সিং দম্পতির কন্যা সারা আলী খান ‘কেদারনাথ’ ছবির মাধ্যমে বলিউডে পা রাখবেন। মেয়ে সারাকে কী পরামর্শ দিলেন বলিউডের পিচে ২৫ বছর লম্বা ইনিংস খেলা এই অভিনেতা? সাইফ বলেন, ‘আমি সারাকে বলেছি, সব সময় সৎ থাকবে। তোমার নিজের মধ্যে বিশেষ কী গুণ আছে, তা প্রকাশ করার চেষ্টা করো। অন্য কারও মতো হয়ো না। আর সারা সবকিছু বুঝতে পেরেছে। ও সব সময় অভিনেত্রী হতে চেয়েছিল। আমি ওকে এ ব্যাপারে পুরোপুরি সমর্থন করেছি। আমি নিশ্চিত, সারা খুব ভালো কাজ করবে। আমি জানি, এই পেশায় অনেক চাপ থাকে। অনেক টানাপোড়েন থাকে। তাই বাবা হিসেবে একটু চিন্তায় থাকা স্বাভাবিক। এটা আর পাঁচটা সাধারণ চাকরি নয়। তবে সারা অন্য চাকরি করলেও প্রতিষ্ঠিত হতে পারত। ছাত্রী হিসাবে ও দুর্দান্ত ছিল। সব সময় এ-প্লাস নম্বর পেয়েছে।’
অক্ষত ভর্মা পরিচালিত ‘কালাকান্দি’ মুক্তি পাবে ১২ জানুয়ারি। এই ছবির মাধ্যমে পরিচালক হিসেবে বলিউডে পা রাখবেন অক্ষত। ‘ব্ল্যাক কমেডি’ নির্ভর ছবির গল্প বোনা হয়েছে এক রাতের তিনটি আলাদা কাহিনি দিয়ে। ‘কালাকান্দি’ ছবিতে অভিনয় করেছেন সাইফ আলী খান, দীপক দাব্রিয়েল, কুণাল রায় কাপুর, বিজয় রাজ, সবিতা ধুলিপালা, ইশা তলোয়ার, নরেন্দ্র ঝাসহ অনেকে।
