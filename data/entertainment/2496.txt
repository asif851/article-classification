
কাল সোমবার কলকাতায় শুরু হচ্ছে ২০তম কলকাতা আন্তর্জাতিক চলচ্চিত্র উত্সব। কলকাতার নেতাজি ইনডোর স্টেডিয়ামে উত্সব উদ্বোধন করবেন অমিতাভ বচ্চন। অতিথিদের তালিকায় আরও থাকার কথা শর্মিলা ঠাকুর, তনুজা, শাহরুখ খান, মিঠুন চক্রবর্তী, অভিষেক বচ্চন, ঐশ্বরিয়া রাই বচ্চন, দীপিকা পাড়ুকোন ও ইরফান খানের। উত্সবে অংশ নিচ্ছে ৬০টি দেশের ২৫৪টি ছবি। থাকবেন ৩০টি দেশের ৪০ জন আমন্ত্রিত অতিথি।উত্সবের শিশু বিভাগে দেখানো হবে বাংলাদেশের ছবি গাড়িওয়ালা। ছবির পরিচালক আশরাফ শিশির। ১৪ নভেম্বর দেখানো হবে ছবিটি।উত্সবে থাকবে সুচিত্রা সেন স্মরণে আলোচনা ও তাঁর অভিনীত চলচ্চিত্র প্রদর্শনী। ‘সত্যজিৎ স্মারক বক্তৃতা’ দেবেন গোবিন্দ নিহালিনি।উদ্বোধনী দিনে দেখানো হবে ইতালির ছবি ইতালিয়ানো বারাকো।সম্প্রতি কলকাতার সংস্কৃতিকেন্দ্র নন্দনে আয়োজিত সংবাদ সম্মেলনে উত্সবের নির্ঘণ্ট ঘোষণা করেন উত্সব কমিটির চেয়ারম্যান রঞ্জিত মল্লিক।উত্সবের ছবিগুলো দেখানো হবে কলকাতার ১২টি প্রেক্ষাগৃহে। সমাপনী অনুষ্ঠান হবে কলকাতার রাজারহাট উপশহরের নজরুল তীর্থে। উপস্থিত থাকবেন রানী মুখার্জি ও ফারাহ খান।
