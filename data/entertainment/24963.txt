
দক্ষিণ ভারতীয় বা কর্ণাটকি সংগীতের কিংবদন্তি শিল্পী মঙ্গলমপালি বালমুরালিকৃষ্ণ গত মঙ্গলবার মারা গেছেন। তাঁর পরিবারের সদস্যরা ভারতীয় সংবাদমাধ্যমকে এ খবর নিশ্চিত করেন। মৃত্যুকালে তাঁর বয়স হয়েছিল ৮৬ বছর। গত বছরের বেঙ্গল উচ্চাঙ্গসংগীত উৎসবে অংশ নিতে ঢাকায় এসেছিলেন।পদ্মবিভূষণ খেতাব পাওয়া এই শিল্পী একাধারে ছিলেন গায়ক, সংগীত পরিচালক ও যন্ত্রশিল্পী। ছোটবেলা থেকেই বাঁশি, বেহালা ও ভায়োলা বাজাতে পটু ছিলেন এম বালমুরালিকৃষ্ণ।সংগীতে অসামান্য অবদানের জন্য ২০০৫ সালে ফরাসি সরকার তাঁকে ‘নাইট অব আর্টস অ্যান্ড লেটারস’ উপাধি দেয়। এম বালমুরালিকৃষ্ণ বিশ্বজুড়ে ২৫ হাজারের বেশি অনুষ্ঠানে গান গেয়েছেন। চলচ্চিত্রের গানেও কণ্ঠ দিয়েছিলেন তিনি।এর আগে ভারতের জাতীয় চলচ্চিত্র পুরস্কার পাওয়া এই শিল্পী ২০০৩ সালে বাংলাদেশে এসেছিলেন। বাংলাদেশের কর্ণাটকি সংগীত প্রতিষ্ঠান ‘সারভা শ্রী’-এর উদ্বোধন করতেই এ দেশে এসেছিলেন এম বালমুরালিকৃষ্ণ। দ্য ইন্ডিয়ান এক্সপ্রেস।
