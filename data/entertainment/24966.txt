
কী ঘটেছিল তাঁর সঙ্গে? আর কেনইবা শুটিং করতে এসে স্পট ছেড়ে গেলেন মাহি? গতকাল বুধবার ঢাকার গুলশানের স্থানীয় একটি পার্কে ‘ঢাকা অ্যাটাক’ ছবিসংশ্লিষ্ট অনেকের সঙ্গে কথা বলার পরেও স্পষ্ট করে জানা যাচ্ছিল না এর কারণ। আর যাঁরা কথা বলতে চাইছিলেন, তাঁরাও নিজেদের পরিচয় দিতে চাচ্ছিলেন না।
আর কোনো উপায় না পেয়ে শেষে মাহির ফোনে যোগাযোগ করার চেষ্টা করে দ্বিতীয় দফায় পাওয়া গেল তাঁকে।শুটিং স্পট ছেড়ে যাওয়ার কারণ জানতে চাইলে পাল্টা প্রশ্নে মাহি জানতে চাইলেন, কে বলল আপনাকে?শুটিং স্পটে উপস্থিত থাকার বিষয়টি জানালে তিনি বললেন, ‘ও, আচ্ছা। ঘটনা হচ্ছে, আমরা যেখানে শুটিং করছিলাম, সেখানকার আয়োজনটা ঠিক ছিল না। প্রোডাকশনের লোকজনও আমার সঙ্গে ঠিকঠাক ব্যবহার করেনি। শুটিং স্পটে মেকআপ রুম ঠিক নেই, বসার জায়গাও নেই।’ তিনি বলেন, ‘আমি তো নিশ্চয় রাস্তায় গিয়ে বসে থাকতে পারব না! এসব দেখে মেজাজ খারাপ হয়েছে।’পরিচালককে এ বিষয়টি সম্পর্কে কিছু জানিয়েছেন কি না জানতে চাইলে মাহি বলেন, ‘পরিচালক তখন পাশে আরেকটি দৃশ্যের শুটিং করছিলেন। আমার মেজাজ খুব খারাপ হয়ে গেছে। তাই না জানিয়েই চলে এসেছি।’বিষয়টি কি পরিচালককে জানিয়েছিলেন? এমন প্রশ্নে মাহি বলেন, ‘এটা ঠিক যে “ঢাকা অ্যাটাক” ছবির কাজ করতে গিয়ে পরিচালক ও প্রযোজকের পক্ষ থেকে খুবই সহযোগিতা পাচ্ছি। কিন্তু ঘটনাটা হুট করেই ঘটেছে। আমারও মানিয়ে নেওয়া সম্ভব ছিল না। তাই তাৎক্ষণিকভাবে মেজাজও খারাপ হয়েছে। তবে পরিচালককে অবশ্যই জানানো উচিত ছিল। কিন্তু আমার তা করা হয়নি।’গুলশানে মঙ্গলবার সকাল থেকেই শুরু হয় আরিফিন শুভ ও মাহি জুটির ‘ঢাকা অ্যাটাক’ ছবির শুটিং। ছবিটি পরিচালনা করছেন দীপঙ্কর দীপন।পুরো ব্যাপারটি নিয়ে পরে কথা হয় দীপঙ্কর দীপনের সঙ্গে।প্রথম আলোকে দীপঙ্কর দীপন বলেন, ‘শুনেছি লেডিস পার্কের নিরাপত্তার দায়িত্বে থাকা লোকজনের সঙ্গে মাহি ও তাঁর মায়ের কথা-কাটাকাটির কারণে এ ঘটনা ঘটেছে। আমরা তখন পাশেই আরেকটি দৃশ্যের শুটিং নিয়ে ব্যস্ত ছিলাম। ততক্ষণে তো ব্যাপারটি নিয়ন্ত্রণের বাইরে চলে যায়। পুরো ব্যাপারটি খুবই দুঃখজনক।’গতকাল মঙ্গলবার ছিল ‘ঢাকা অ্যাটাক’ ছবির প্রথম লটের শেষ শুটিং। সবারই ধারণা ছিল, খুব সুন্দরভাবেই শেষ হবে প্রথম লটের শুটিং। কিন্তু শুটিং স্পট থেকে নায়িকার এভাবে চলে যাওয়ার বিষয়টি ইউনিট-সংশ্লিষ্ট সবার জন্য একটা বাজে অভিজ্ঞতা হয়ে থাকল। পরিচালক জানিয়েছেন, খুব শিগগির ‘ঢাকা অ্যাটাক’ ছবির শুটিং শুরু হবে।
