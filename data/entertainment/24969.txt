


 ‘রাজলক্ষ্মী শ্রীকান্ত’ ছবির শুটিং শেষ। 
 মঙ্গলবার সন্ধ্যায় নতুন ছবিতে অভিনয়ের জন্য চুক্তিবদ্ধ হয়েছেন। 
 ছবির নাম ‘মায়া’। 
 সরকারি অনুদানে তৈরি হবে ছবিটি।


‘রাজলক্ষ্মী শ্রীকান্ত’ ছবির শুটিং শেষ করে তিন দিন আগে কলকাতা থেকে ঢাকায় ফিরেছেন জ্যোতিকা জ্যোতি। এর মধ্যে আবার নতুন করে খবরে এসেছেন। গতকাল মঙ্গলবার সন্ধ্যায় আরেকটি ছবিতে তিনি অভিনয়ের জন্য চুক্তিবদ্ধ হয়েছেন। ছবির নাম ‘মায়া’। সরকারি অনুদানে তৈরি হবে ছবিটি। জ্যোতিকা জ্যোতি আজ বুধবার দুপুরে প্রথম আলোকে জানান, ‘মায়া’ ছবিতে তিনি নাম ভূমিকায় অভিনয় করবেন।
‘মায়া’ পরিচালনা করবেন জাতীয় চলচ্চিত্র পুরস্কার পাওয়া পরিচালক মাসুদ পথিক। এরই মধ্যে ছবির গান রেকর্ডিংয়ের কাজ শুরু হয়েছে। ‘মায়া’র আগে আরও দুটি অনুদানের ছবিতে অভিনয় করেছেন জ্যোতি। ছবি দুটি হলো তানভীর মোকাম্মেলের ‘রাবেয়া’ ও ‘জীবন ঢুলি’। দুটি ছবিতেই জ্যোতিকা জ্যোতির অভিনয় প্রশংসিত হয়েছে।
জ্যোতিকা জ্যোতি জানান, ‘মায়া’ ছবিতে অভিনয়ের জন্য অনেক দিন থেকেই পরিচালকের সঙ্গে আলোচনা হয়েছে। কিন্তু কিছু বিষয়ে তাঁরা সিদ্ধান্তে পৌঁছতে দেরি হয়। তিনি বলেন, ‘ছবির গল্পটাই এমন যে অভিনয়ের জন্য অনেক দিন সময় দিতে হবে। কিন্তু আমি অন্য ছবি আর নাটকের কাজের কারণে সময় বের করতে পারছিলাম না। আবার ছবির নাম ভূমিকায় অভিনয়ের লোভটাও সংবরণ করতে পারিনি। ছবির গল্পের প্রতি অন্য রকম ভালোবাসা তৈরি হয়। তাই শেষ পর্যন্ত সিদ্ধান্ত নিয়েই ফেললাম।’
‘মায়া’ ছবির কাজ শুরু হবে ফেব্রুয়ারি মাসের দ্বিতীয় সপ্তাহে। তবে জ্যোতি শুটিংয়ে অংশ নেবেন আগামী ২৫ ফেব্রুয়ারি। ছবিতে তাঁর চরিত্রটি প্রসঙ্গে জ্যোতি বলেন, ‘মায়া গ্রামের মেয়ে। তার সংগ্রামী জীবন। আপাতদৃষ্টিতে চরিত্রটি সরল মনে হলেও যতই চরিত্রের গভীরে গিয়েছি, তত কঠিন মনে হয়েছে। বেশ চ্যালেঞ্জিং চরিত্র। এটা ফুটিয়ে তুলতে চাই।’
