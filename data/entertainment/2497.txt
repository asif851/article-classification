
অনেক বছর ধরেই অভিনয়ের সঙ্গে যুক্ত আছেন শাহরিয়ার নাজিম জয়। শুধু টিভি নাটকই নয়, বেশ কয়েকটি চলচ্চিত্রেও অভিনয় করেছেন জয়। আবার, খণ্ড ও ধারাবাহিক মিলিয়ে পরিচালনাও করেছেন ৬৫টি নাটক। তাঁর দাবি, এই সময়ে তিনি অভিনয় করেছেন দেড় হাজারের মতো টিভি নাটকে। হাজার নাটকে অভিনয় করেছেন যে অভিনেতা; নতুন করে তার আবার অভিষেক হয় কি করে! অবশ্য নির্মাতা জয়ের এটা অভিষেকই বটে। কারণ, নির্মাতা হিসেবে যে এবারই প্রথম জয়ের কোনো চলচ্চিত্র মুক্তি পেতে যাচ্ছে। এ ঈদেই মুক্তি পাবে জয়ের ‘প্রার্থনা’। পরিচালনার পাশাপাশি জয় এতে অভিনয়ও করেছেন।‘প্রার্থনা’র প্রযোজনা প্রতিষ্ঠান ইমপ্রেস টেলিফিল্ম লিমিটেড। জুন মাসে সেন্সর ছাড়পত্র পেয়েছে ছবিটি। এর পর থেকেই ছবি মুক্তির জন্য জুতসই একটি দিন খুঁজছিলেন জয়। অবশেষে তা পেয়েও গেছেন। পুরো বিষয়টি নিয়ে দারুণ উচ্ছ্বসিত জয় বললেন, ‘ছাড়পত্র পাওয়ার থেকে ছবিটির মুক্তির জন্য একটা দিনক্ষণ খুঁজছিলাম। কিছুদিন আগে ছবির প্রযোজনা প্রতিষ্ঠান থেকে জানানো হয়, ঈদে ছবিটি মুক্তির সব ধরনের ব্যবস্থা করে ফেলেছেন তাঁরা। নির্মাতা হিসেবে এটা আমার জন্য অনেক বড় আনন্দের ঘটনা।’জয় আরও বলেন, ‘বাংলাদেশের মানুষের কাছে ঈদ অনেক বড় এক উৎসব। এ উৎসবে হলমুখী মানুষের সংখ্যাটা অন্য সময়ের চেয়ে বেশি থাকে। যেকোনো পরিচালকের প্রথম ছবি ঈদে মুক্তি পাওয়া অনেকটা সৌভাগ্যের বলা চলে।’দীর্ঘ অভিনয় ক্যারিয়ারে লেখালেখির কাজও করেছেন জয়। ভালো লাগা থেকে চলচ্চিত্রে অভিনয় এবং নাটক পরিচালনাও করেছেন। সে অভিজ্ঞতাকে সিনেমা পরিচালনার ক্ষেত্রে কাজে লাগিয়েছেন বলেও জানালেন তিনি। কথা প্রসঙ্গে বললেন, ‘দীর্ঘ অভিনয়ের ক্যারিয়ারে যে অভিজ্ঞতা অর্জন করেছি তা কাজে লাগিয়েছি ছবি পরিচালনার ক্ষেত্রে। এই ছবি আমার শোবিজ ক্যারিয়ারের অভিজ্ঞতার ফসল।’ছবির গল্প প্রসঙ্গে জয় বলেন, ‘ব্যস্ততার কারণে বর্তমান সমাজে মা-বাবারা তাঁদের সন্তানদের সময় দেওয়ার কথা ভুলে যান। বেশির ভাগ ক্ষেত্রে মা-বাবারা গৃহপরিচারিকার ওপরই পুরোপুরিভাবে নির্ভর করেন। এতে করে বেশির ভাগ সন্তানকে অনেক প্রতিকূল পরিবেশ-পরিস্থিতির মধ্যে পড়তে হয়। একটা পর্যায়ে এসব সন্তান বিপথে চলে যায়। মা-বাবার কাছ থেকে পর্যাপ্ত সময় না পেয়ে সন্তানরা কীভাবে বিপথে যায় সেটাই আমি ছবিটির মাধ্যমে তুলে ধরার চেষ্টা করেছি। শুধু তাই নয়, এর সমাধানের উপায়ও বলার চেষ্টা করেছি। এ ছাড়া, সমসাময়িক প্রেক্ষাপটের আরও কিছু বিষয় ছবিটিতে তুলে ধরেছি।’১৯৯৭ সালে ‘গোধূলি লগ্নে’ নাটকের মাধ্যমে অভিনয় জগতে যাত্রা শুরু করেছিলেন শাহরিয়ার নাজিম জয়। তবে একক অভিনেতা হিসেবে বুলবুল আহমেদ পরিচালিত ‘বিলেতি বিলাস’ নাটকে অভিনয় করেন তিনি। ইমপ্রেস টেলিফিল্মের ব্যানারে নির্মিত ছবিটির নাম শুরুতে রাখা হয়েছিল ‘আমরা যারা মা-বাবা’। পরে নাম বদলে রাখা হয়েছে ‘প্রার্থনা’। পরিচালনা এবং অভিনয়ের পাশাপাশি সিনেমাটির কাহিনি, সংলাপ, চিত্রনাট্য এবং গানও লিখেছেন জয়।জয় অভিনীত প্রথম সিনেমা ‘জীবনের গল্প’। গাজী মাজহারুল আনোয়ার পরিচালিত ছবিটি ২০০৬ সালে মুক্তি পায়। এরপর মুক্তি পায় ‘এই যে দুনিয়া’, ‘গ্রামগঞ্জের পিরিতি’ ও ‘পাষাণের প্রেম’। প্রথম তিনটি ছবিতে নায়িকা ছিলেন শাবনূর, আর শেষেরটিতে অপু বিশ্বাস।
