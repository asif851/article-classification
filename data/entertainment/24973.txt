
বদলে গেছে ব্যান্ডসংগীতের জনপ্রিয় শিল্পী আইয়ুব বাচ্চুর ‘মেয়ে’ গানটি। গায়কি ও কম্পোজিশনে পরিবর্তন আনা হয়েছে গানটিতে। নিয়াজ আহমেদের লেখা ওই গানটির নতুন সংস্করণ ভক্তরা শুনতে পাবেন এবারের ঈদুল ফিতরের ‘পরিবর্তন’ ম্যাগাজিন অনুষ্ঠানে।
ঈদে ওই অনুষ্ঠানে ‘ঈদ মোবারক’ শিরোনামে আরও একটি গান গেয়েছেন আরেফিন রুমি। সুজন আরিফের সুরে সমবেত কণ্ঠে ‘এগিয়ে যাচ্ছে দেশ’ গানটি গেয়েছেন মেহরাব, লুইপা, বৃষ্টি, আমিদ ও সম্রাট। ডিজে রাহাতের সুর ও সংগীতে অনুষ্ঠানে আরও থাকছে নাজু আখন্দের গাওয়া ‘দিল্লি টু ঢাকা’ শিরোনামের একটি গান।ইভান শাহরিয়ারের পরিচালনায় দুই দশকের জনপ্রিয় দুটি গানের কোলাজের সঙ্গে নাচ করবেন সোহাগ, তানজিন তিশা ও আরও বেশ কয়েকজন নৃত্যশিল্পী।সমাজের নানা অসংগতি নিয়ে সচেতনতামূলক ১১টি নাট্যাংশে অভিনয় করেছেন মঞ্চ, চলচ্চিত্র ও টেলিভিশনের জনপ্রিয় অভিনয়শিল্পী দিলু খান, আফরোজা হাসান, টুটুল চৌধুরী, মিঠু, তমাল মাহবুব ও ঝর্ণা প্রমুখ।বিনোদনমূলক ১৭টি পরিবেশনা নিয়ে সাজানো হয়েছে ঈদের বিশেষ ‘পরিবর্তন’। বিটিভিতে ঈদের তৃতীয় দিন রাত ১০টার ইংরেজি সংবাদের পর অনুষ্ঠানটি দেখা যাবে। অনুষ্ঠানটির পরিকল্পনা, গ্রন্থনা ও উপস্থাপনা করেছেন আনজাম মাসুদ।
