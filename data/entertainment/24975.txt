

মম এখন নিজেকে ‘আলতা’ মনে করছেন। কারণ, ‘আলতাবানু’ ছবির নাম ভূমিকায় অভিনয় করেছেন তিনি। তাই মুম্বাই থেকে ঢাকা ফিরেই ডাবিংয়ের সময় নিজেকে পুরোপুরিভাবে আলতার মধ্যেই ধরে রেখেছেন এই অভিনয়শিল্পী। কিছুদিন আগে ‘আলতাবানু’ ছবির শুটিং শেষ হয়েছে। এ ছবির ডাবিং নিয়ে এই মুহূর্তে তাঁর যত ব্যস্ততা। দিন দুয়েকের মধ্যে কাজটি শেষ হবে।
কথাসাহিত্যিক ফরিদুর রেজা সাগরের গল্প অবলম্বনে তৈরি হচ্ছে ‘আলতাবানু’ ছবিটি। পরিচালক অরুণ চৌধুরী। নতুন ছবি ‘আলতাবানু’ প্রসঙ্গে মম বললেন, ‘এই সিনেমায় কাজের অভিজ্ঞতা খুব ভালো। চমৎকার একটি গল্পের জন্য ফরিদুর রেজা সাগর ভাইকে ধন্যবাদ। গল্পটি পড়ার পর মনে হয়েছিল, আলতা চরিত্র আমি করতে চাই। কাজটা মোটামুটি বেশ কষ্টসাধ্য ছিল।’
উল্লেখ্য, মম সম্প্রতি মুম্বাইয়ের যে সিনেমার জন্য চুক্তিবদ্ধ হয়েছেন, সেটি নির্মিত হবে ঋতুপর্ণ ঘোষের গল্পের ছায়া অবলম্বনে। আগামী ডিসেম্বর থেকে ছবির শুটিং শুরু হবে বলে জানান পরিচালক ফয়সাল সাইফ।
রিয়্যালিটি শো ‘লাক্স-চ্যানেল আই সুপারস্টার’ প্রতিযোগিতার মধ্য দিয়ে অভিনয়ে নাম লেখান মম। প্রথম সিনেমা ‘দারুচিনি দ্বীপ’-এ অভিনয় করে অর্জন করেছেন জাতীয় চলচ্চিত্র পুরস্কারে সেরা নায়িকার সম্মাননা। ২০১৫ সালে মুক্তিপ্রাপ্ত ‘ছুঁয়ে দিলে মন’ সিনেমার জন্যও প্রশংসিত হন মম। মমর ‘স্বপ্নবাড়ি’ ছবিটি মুক্তির অপেক্ষায় আছে।
