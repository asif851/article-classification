
সালমান খানের সদ্য মুক্তিপ্রাপ্ত ছবি ‘টিউবলাইট’ দর্শক তথা চিত্র সমালোচকদের মন সেভাবে হয়তো জয় করতে পারেনি। তবে সালমান অনুরাগীদের জন্য একটা সুখবর আছে। গত ঈদে মুক্তি পাওয়া সালমান খান ও আনুশকা শর্মা অভিনীত ‘সুলতান’ ছবিটি সাংহাই ইন্টারন্যাশনাল ফিল্ম ফেস্টিভ্যালে বেস্ট অ্যাকশন ফিল্ম হিসেবে পুরস্কার জয় করল। 
শুধু তা-ই নয়, আলি আব্বাস জাফর পরিচালিত ‘সুলতান’ ছবিটি প্রথম ভারতীয় ছবি হিসেবে এই পুরস্কার পেল। ‘দঙ্গল’ এবং ‘বাহুবলী ২’-এর পর এবার চীনের চলচ্চিত্রপ্রেমীদের মন জয় করতে সালমানের এই ছবিটি চীনে মুক্তি পেতে চলেছে।
বিদেশের মাটিতে এই সম্মানীয় পুরস্কার জয় করে পরিচালক আলি আব্বাস জাফর অত্যন্ত খুশি তা বলার অপেক্ষা রাখে না। পরিচালক বলেন, ‘সাংহাই ইন্টারন্যাশনাল ফিল্ম ফেস্টিভ্যাল থেকে যে সম্মান ও ভালোবাসা পেলাম, তার জন্য আমরা সবাই খুবই খুশি। আর সবচেয়ে বড় কথা, অ্যাকশন বিভাগে এই পুরস্কারটি পেলাম খোদ জ্যাকি চ্যানের কাছ থেকে। এর চেয়ে সম্মানজনক আর কিছু হতে পারে না। ছোটবেলা থেকেই জ্যাকি চ্যান আমার কাছে ভীষণই অনুপ্রেরণাদায়ী অভিনেতা।’ তিনি আরও বলেন, ‘সুলতান এমন একটি ছবি, যার সঙ্গে মিশে আছে ভারতের মাটির গন্ধ। এই ছবিতে বলা হয়েছে এমন এক লড়াকুর কথা, যে এই মাটি দিয়েই তৈরি। সাংহাইয়ের মাটিতে ভারতীয় চলচ্চিত্রের মুখ উজ্জ্বল করেছে সুলতান।’
আমির খান অভিনীত ‘দঙ্গল’ এবং প্রভাসের ‘বাহুবলী ২’—দুটি ছবিই চীনের মাটিতে ধামাকা মাতিয়েছে। এখন দেখার বিষয় সালমানের ‘সুলতান’ চীনে কতটা সফল হতে পারে। আবার এ-ও শোনা গেছে, সাল্লু ভাইয়ের সদ্য মুক্তিপ্রাপ্ত ছবি ‘টিউবলাইট’ও চীনে মুক্তি পাবে। তবে এ বিষয়ে এখনো কিছু চূড়ান্ত হয়নি।
