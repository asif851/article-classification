
শাহরুখ খানের ‘চেন্নাই এক্সপ্রেস’ ছবিটি বক্স অফিসে ঝড় তোলার পাশাপাশি বলিউডের ছবির ইতিহাসে নিত্যনতুন নানা রেকর্ড গড়েছে। এবার ছবিটিকে টেক্কা দিতে উঠে-পড়ে লেগেছেন রণবীর কাপুর অভিনীত ‘বেশরম’ ছবির নির্মাতারা। রণবীর যে শাহরুখের অন্তত একটি রেকর্ড ভাঙবেন তা প্রায় নিশ্চিত। ভারতে সবচেয়ে বেশি সংখ্যক প্রেক্ষাগৃহে ছবি মুক্তির রেকর্ড এখন ‘চেন্নাই এক্সপ্রেস’-এর দখলে। তবে এবার সে রেকর্ড ভাঙতে যাচ্ছে ‘বেশরম’।ভারতের ৩৫০০টি প্রেক্ষাগৃহে মুক্তি পেয়েছিল শাহরুখের ‘চেন্নাই এক্সপ্রেস’। এবার ভারতের ৩৬০০টিরও বেশি প্রেক্ষাগৃহে ‘বেশরম’ ছবিটি মুক্তি দেওয়ার পরিকল্পনা করা হয়েছে। আর এমনটা হলে হিন্দি চলচ্চিত্রের ইতিহাসে সবচেয়ে বেশি সংখ্যক প্রেক্ষাগৃহে ছবি মুক্তির রেকর্ড গড়বে ‘বেশরম’। সম্প্রতি এক খবরে এমনটিই জানিয়েছে ওয়ান ইন্ডিয়া।বিশ্বব্যাপী ছবিটি পরিবেশনার দায়িত্বে রয়েছে রিলায়েন্স এন্টারটেইনমেন্ট। প্রতিষ্ঠানটির কর্মকর্তা উত্পল আচার্য জানিয়েছেন, ‘ভারতে এবং ভারতের বাইরে সবচেয়ে বেশি সংখ্যক হলে মুক্তি পাচ্ছে ‘‘বেশরম”। ভারতের চার হাজার প্রেক্ষাগৃহে ছবিটি মুক্তি দেওয়ার পরিকল্পনা ছিল আমাদের। কিন্তু তামিলনাড়ু, অন্ধ্র প্রদেশ, কর্ণাটক এবং কেরালায় হল বুকিং পেতে সমস্যা হচ্ছে। তারপরও আমরা আশা করছি, ৩৬০০টিরও বেশি প্রেক্ষাগৃহে ছবিটি মুক্তি দেওয়া সম্ভব হবে।’
অভিনব কশ্যপ পরিচালিত রোমান্টিক কমেডিধর্মী ‘বেশরম’ ছবিটি মুক্তি পাচ্ছে ২ অক্টোবর। এর বিভিন্ন চরিত্রে অভিনয় করেছেন রণবীর কাপুর, পল্লবী শারদা, ঋষি কাপুর, নিতু সিং, জাভেদ জাফরি প্রমুখ।  
