
যুক্তরাজ্য দাপিয়ে বেড়াচ্ছে জেমস বন্ড সিরিজের নতুন ছবি স্পেক্টর। সেখানে ছবিটি মুক্তি পেয়েছে ২৬ অক্টোবর। কিন্তু বিশ্ববাসী ছবিটি দেখার জন্য এখনো অপেক্ষা করছে তীর্থের কাকের মতো। ৬ নভেম্বর যুক্তরাষ্ট্রসহ বিশ্বের বিভিন্ন দেশে মুক্তি পাবে স্যাম মেন্ডেস পরিচালিত এই ছবিটি। জানা গেছে, যুক্তরাষ্ট্রের মতো একই দিনে বাংলাদেশেও এ ছবিটি মুক্তি পাবে। রাজধানীর দুটি মাল্টিপ্লেক্সে স্পেক্টর-এর প্রদর্শনী শুরু হবে ৬ নভেম্বর থেকেই। দুটি মাল্টিপ্লেক্স থেকেই পাওয়া গেছে এমন খবর।ড্যানিয়েল ক্রেইগ অভিনীত এবারের বন্ড ছবি নিয়ে আগ্রহের কমতি নেই এ দেশের সিনেমাপ্রেমীদের। সে কথা মাথায় রেখেই শহরের মাল্টিপ্লেক্সগুলো ‘এজেন্ট ০০৭’-কে স্বাগত জানানোর প্রস্তুতি নিচ্ছে। নাম প্রকাশ না করার শর্তে একটি মাল্টিপ্লেক্সের কর্মকর্তা বলেন, ‘ছবি মুক্তির আগে এর একটি জমকালো উদ্বোধনী প্রদর্শনীর আয়োজন করা হবে। তবে ভাবনাটি এখনো রয়েছে প্রাথমিক পর্যায়ে। নতুন বন্ড ছবিকে শহরের দর্শকদের সামনে প্রদর্শনের প্রস্তুতি চলছে জোরেশোরে।’ অন্য আরেকটি মাল্টিপ্লেক্সের কর্মকর্তা বলেন, জেমস বন্ডের নতুন ছবি স্পেক্টর-এর পরই শহরে আসবে হাঙ্গার গেমস সিরিজের নতুন ছবিটিও।রাজধানীর স্টার সিনেপ্লেক্স ও ব্লকবাস্টার সিনেমাসে স্পেক্টর মুক্তি পাবে বলে এ পর্যন্ত পাওয়া খবরে নিশ্চিত হওয়া গেছে। তা ছাড়া আগামীকাল থেকে স্টার সিনেপ্লেক্সে চলবে প্যারানরমাল অ্যাকটিভিটি: দ্য ঘোস্ট ডাইমেনশন এবং ব্লকবাস্টার সিনেমাসে মুক্তি পাবে দ্য লাস্ট উইচ হান্টার ছবিটি।
