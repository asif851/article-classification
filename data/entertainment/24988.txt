
• মঞ্চপাড়ায় চলতি বছর ঘিরে নতুন নতুন পরিকল্পনা হচ্ছে। • নতুন নাটক আসছে। • চলছে পাণ্ডুলিপি নিয়ে কাজ। • কিছু নাটকের মহড়াও শুরু হয়ে গেছে।
নতুন বছরে মঞ্চে আসছে অনেক নতুন নাটক। আখতারুজ্জামান ইলিয়াস, সেলিম আল দীন, হাওয়ার্ড জিন, উৎপল দত্তের নাটক যেমন আছে, তেমনি মঞ্চে দেখা যাবে বঙ্গবন্ধু শেখ মুজিবুর রহমান, হাসন রাজা, জগদীশ চন্দ্র বসুর মতো ঐতিহাসিক ব্যক্তির জীবনীও। পাশাপাশি দেশি ও আন্তর্জাতিক উৎসব, নাট্য কর্মশালা, সভা-সেমিনারে বছরজুড়ে ঢাকার নাট্যাঙ্গন থাকবে সরব।
নতুন নাটকঢাকার বেশ কিছু নাট্যদলের সঙ্গে কথা বলে জানা যায়, এ বছর অনেক নতুন নাটক মঞ্চে দেখা যাবে। আলোচিত নাট্যকার ও লেখকদের নাটকের সংখ্যাও আছে বেশ। নাটকের দল প্রাচ্যনাট কাজ করছে আখতারুজ্জামান ইলিয়াসের খোয়াবনামা নিয়ে। এর পাণ্ডুলিপি করছেন সাখাওয়াত সজীব, নির্দেশনায় আছেন তৌফিকুল ইসলাম। নির্দেশক জানালেন, শিগগিরই মঞ্চে উঠবে নাটকটি। সমরেশ বসুর ‘আদাব’ গল্প অবলম্বনে সময় সমাচার নামে একটি নতুন পথনাটকও এ বছর নামিয়েছেন তাঁরা। লোক নাট্যদল (সিদ্ধেশ্বরী) ২০১৮ সালে পরিকল্পনা করেছে চারটি নতুন নাটক মঞ্চে আনার। এরই মধ্যে বুদ্ধদেব বসুর ‘আমরা তিনজন’ গল্প অবলম্বনে একটি নাটকের মহড়াও শুরু হয়ে গেছে। লোক নাট্যদলের সমন্বয়ক মাসুদ সুমন এমনটাই বললেন। চার্ব্বাক নামে একটি রেপার্টরি দল হাওয়ার্ড জিনের মার্ক্স ইন সোহো মঞ্চে আনতে যাচ্ছে। বাঙলা থিয়েটারের হয়ে মামুনুর রশীদ নাটকটি নিয়ে একটি পাঠাভিনয় করেছিলেন। সেলিম আল দীনের নাটকও আসছে এ বছর। যৈবতী কন্যার মন অথবা স্বর্ণবোয়াল মঞ্চে আনবে স্বপ্নদল। এই দলের প্রধান সম্পাদক জাহিদ রিপন বলেন, এর পাশাপাশি রবীন্দ্রনাথ ঠাকুরের ‘একরাত্রি’ ও ‘মুসলমানের গল্প’ অবলম্বনেও দুটি স্বল্পদৈর্ঘ্যের নাটক করবে তাঁর দল। লোক নাট্যদল (বনানী) উৎপল দত্তের ঠিকানা মঞ্চে আনছে। মার্চ মাসের শেষ দিকে এর উদ্বোধনী প্রদর্শনী হতে পারে।
ঐতিহাসিক ব্যক্তিদের জীবনী মঞ্চে দেখা যাবে এ বছর। বঙ্গবন্ধুর লেখা ‘অসমাপ্ত আত্মজীবনী’ ও ‘কারাগারের রোজনামচা’ নিয়ে অসমাপ্ত আত্মজীবনী সমাপ্ত স্বাধীনতা মঞ্চে আনবে লোক নাট্যদল (সিদ্ধেশ্বরী)। দলটি স্যার জগদীশ চন্দ্র বসুকে নিয়েও নতুন নাটক এ বছরই মঞ্চে আনবে। মহাকাল নাট্যসম্প্রদায়ও শেখ মুজিবুর রহমান ও তাঁর পরিবারের হত্যাকাণ্ড নিয়ে মঞ্চে আনবে নাটক শ্রাবণ ট্র্যাজেডি। মরমি শিল্পী হাসন রাজাকে নিয়ে প্রাঙ্গণেমোর মঞ্চে আনছে হাছনজানের রাজা। ঢাকা পদাতিক ইতিমধ্যে মঞ্চে এনেছে ট্রায়াল অব সূর্য সেন।
এ ছাড়া কয়েকটি নাটক নতুন করেও ফিরে আসছে। ঢাকা পদাতিকের কথা ৭১ আবার মঞ্চে দেখা যাবে চলতি বছর। স্বপ্নদল তাদের প্রযোজনা স্পার্টাকাসও নতুন করে মঞ্চে আনছে।
এর বাইরে দেশ নাটক মঞ্চে আনবে মাসুম রেজার লেখা চান্নিপসর। নাগরিক নাট্যাঙ্গন বাংলাদেশ ড. ইনামুল হককে শ্রদ্ধা জানিয়ে মঞ্চায়ন করবে ৭১ ও একজন নাট্যকার। চুকনগর গণহত্যা নিয়ে লোক নাট্যদল (সিদ্ধেশ্বরী) করবে রাজকুমারী সুন্দরীবালা। থিয়েটার মঞ্চে আনছে প্রখ্যাত অভিনেতা আলী যাকের ও ফেরদৌসী মজুমদারের পাঠাভিনয় লাভ লেটারস। এ ছাড়া আরও কয়েকটি দল নাম ঠিক না হওয়া কয়েকটি নাটকের পাণ্ডুলিপি নিয়ে কাজ করছে।
উৎসব ও অন্যান্যপ্রতিবছরের মতো এবারও দলগুলো দেশি ও বিদেশি নাটক দিয়ে বিভিন্ন ধরনের নাট্যোৎসব করবে। বিভিন্ন দলের প্রতিষ্ঠাবার্ষিকী উপলক্ষেও থাকবে উৎসব। কেউ কেউ ঢাকার বাইরেও উৎসব করার পরিকল্পনা করেছেন। লোক নাট্যদল (বনানী) চট্টগ্রাম, বরিশাল ও যশোরে নাটকের উৎসব করবে। থাকবে দলের ভেতরে ও বাইরে নাটকের কর্মশালা। স্বপ্নদল আনবে একটি মাইমোড্রামা। উদীচী জানিয়েছে, তারা একটি যাত্রাপালাও আনতে পারে। এ ছাড়া শিশু নাট্যোৎসব, যুব নাট্যোৎসব, পারফরম্যান্স আর্ট ফেস্টিভ্যাল, স্কুল ও কলেজ থিয়েটার উৎসব, এস এম সোলায়মান রঙ্গমেলাসহ নানা আয়োজন তো বছরজুড়ে থাকছেই।
