
আপনার তো বাংলাদেশে অনেক ভক্ত, জানেন? প্রশ্নটা করা হলো মধুমিতা চক্রবর্তীকে। 
‘আমি জানি। এ জন্যই খুব তাড়াতাড়ি বাংলাদেশে যাব। ভক্তদের সঙ্গে দেখা করব। ঢাকা-চট্টগ্রামসহ বিভিন্ন জায়গায় ঘুরে বেড়াব।’ মুঠোফোনের ওপাশ থেকে বললেন তিনি। সেই ওপাশ অবশ্য পাশের দেশ, ভারত। মধুমিতা চক্রবর্তীকে সবাই চেনেন ‘পাখি’ নামে। ভারতীয় টিভি চ্যানেল স্টার জলসায় প্রচার হওয়া ‘বোঝে না সে বোঝে না’ সিরিয়ালের মাধ্যমে তাঁর এ পরিচিতি। তাঁর সেই পাখি চরিত্রের নামে এ দেশে জামা-জুতাও পাওয়া গেছে একসময়। বিক্রিও হয়েছে দেদার। তো সেই ‘পাখি’ বললেন বাংলাদেশ আসা নিয়ে। ‘বাংলাদেশ নিয়ে আমি অনেক গল্প শুনেছি। যাওয়ার জন্য খুব ইচ্ছে। কিন্তু আমি এখনো পাসপোর্টই করাইনি। খুব তাড়াতাড়ি পাসপোর্ট করে ফেলব। আর প্রথম যাব বাংলাদেশেই। দেখি কত দূর কী করতে পারি।’ মধুমিতা কদিন আগে এ দেশের মোশাররফ করিমের সঙ্গে ‘মেঘবালিকা’ নামের একটি টেলিছবিতে অভিনয় করেছেন। মানালিতে শুটিং হয়েছে সেই টেলিছবির।
