
হিন্দি ছবিতে চুমুর দৃশ্যের প্রয়োজনীয়তা নেই বলেই মন্তব্য করলেন পতৌদির নবাব ও বলিউডের অভিনেতা সাইফ আলী খান। ভারতীয় সংস্কৃতির সঙ্গে বিষয়টি মানানসই নয় বলেও মনে করেন জনপ্রিয় এ তারকা।এ প্রসঙ্গে সাইফের ভাষ্য, ‘হিন্দি চলচ্চিত্রে চুমুর দৃশ্যের কোনো রকম প্রয়োজনীয়তা আছে বলে আমি মনে করি না। কারণ এটা ভারতীয় সংস্কৃতির সঙ্গে যায় না। আমরা জনসমক্ষে ভালোবাসার মানুষের প্রতি আবেগ প্রকাশ করি না। এখানে আপনি আপনার সঙ্গীকে প্রকাশ্যে চুমু খেতে পারেন না। আমাদের দেশে এটাকে বেআইনি কাজ বলেই ধরা হয়। তাই হিন্দি চলচ্চিত্রে চুমুর দৃশ্য রাখার বিষয়টি মোটেও যুক্তিযুক্ত নয়।’ জানিয়েছে ইন্দো-এশিয়ান নিউজ।সাইফ আরও বলেন, ‘হলিউডের ছবিতে চুমু কিংবা আবেগঘন দৃশ্য যেভাবে উপস্থাপন করা হয়, তা দেখতে অস্বস্তি লাগে না। কিন্তু ইদানীং যৌনতাকে পুঁজি করে বলিউডের কিছু কিছু ছবি তৈরি করা হচ্ছে। এসব ছবি সাধারণ দর্শক মোটেও পছন্দ করে না। তার পরও এমন ছবি তৈরি করে ভণ্ডামির পরিচয় দিচ্ছি আমরা।’‘হাম তুম’ (২০০৪) ও ‘সালাম নমস্তে’ (২০০৫) ছবিতে চুমুর দৃশ্যে অভিনয় করেছিলেন সাইফ। এ প্রসঙ্গে জানতে চাইলে সাইফ বলেন, ‘অনেক আগে আমি দু-একটি ছবিতে এ ধরনের দৃশ্যে অভিনয় করেছিলাম। এমন দৃশ্যে অভিনয় করাটা সত্যিই খুব অস্বস্তিকর।’ 
