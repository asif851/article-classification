
তৃতীয় ছবি ‘ছুঁয়ে দিলে মন’ দিয়ে দারুণ সফল অভিনেত্রী জাকিয়া বারী মম। এবার তিনি আরও একটি ছবিতে অভিনয় করতে যাচ্ছেন। এ ছবির নাম ‘স্বপ্নবাড়ি’। ছবির পরিচালক তানিম রহমান অংশু। গতকাল শনিবার সন্ধ্যায় ‘স্বপ্নবাড়ি’ ছবিতে অভিনয়ের ব্যাপারে আলোচনা চূড়ান্ত করেছেন মম। ছবিতে তাঁর বিপরীতে অভিনয় করবেন আনিসুর রহমান মিলন।
আজ রোববার সকালে মম বলেছেন, ‘“ছুঁয়ে দিলে মন” ছবিটির পর অনেক গল্প শুনেছি। “ছুঁয়ে দিলে মন” থেকে আমি অনেক কিছু শিখেছি, এ ছবি থেকে পেয়েছিও অনেক। সবচেয়ে বেশি পেয়েছি দর্শকের ভালোবাসা। এরপর আমি এমন একটি ছবি করতে চেয়েছি; যাতে দর্শক আবারও হলে গিয়ে ছবি দেখেন। “স্বপ্নবাড়ি” আমার কাছে তেমনি একটি ছবি মনে হয়েছে।’‘স্বপ্নবাড়ি’ ছবির ভাবনা প্রসঙ্গে জানা গেছে, এক দম্পতি একটি বাড়ি ভাড়া নেয়। আর এরপর সেই বাড়িতে ঘটতে থাকে নানা ঘটনা। এর পেছনে লুকিয়ে আছে রহস্য। মৃত্যুর মুখোমুখি দাঁড়িয়ে এই দম্পতির কাছ থেকে বেরিয়ে আসে কিছু সত্য।ছোটপর্দায় মম আর মিলন একসঙ্গে অনেক নাটকেই অভিনয় করেছেন। বড় পর্দাতেও তাঁদের একসঙ্গে দেখা গেছে ‘প্রেম করব তোমার সঙ্গে’ ছবিতে।‘স্বপ্নবাড়ি’ তানিম রহমান অংশুর দ্বিতীয় ছবি। এর আগে তিনি আরেকটি ছবির কাজ করেছেন। নাম ‘আদি’।মমর প্রথম ছবি ‘দারুচিনি দ্বীপ’। ২০০৭ সালে এই ছবিতে অভিনয়ের জন্য জাতীয় চলচ্চিত্র পুরস্কার পান তিনি।‘স্বপ্নবাড়ি’ ছবির শুটিং শুরু হবে আগস্ট মাসে।
