
বাংলাদেশ চলচ্চিত্র উন্নয়ন করপোরেশনের (বিএফডিসি) নতুন ব্যবস্থাপনা পরিচালক হিসেবে দায়িত্ব নিয়েছেন আমির হোসেন। নতুন ব্যবস্থাপনা পরিচালকের সঙ্গে সৌজন্য সাক্ষাৎ করতে আজ সোমবার দুপুরে তাঁর কার্যালয়ে যান বাংলাদেশ চলচ্চিত্র ফোরামের নেতারা। এ সময় জাজ মাল্টিমিডিয়ার চেয়ারম্যান ও বাংলাদেশ চলচ্চিত্র ফোরামের নেতা আবদুল আজিজ এফডিসি থেকে ১০০ প্রেক্ষাগৃহকে ডিজিটাল করার আহ্বান জানান। এসব প্রেক্ষাগৃহকে ডিজিটাল করার প্রক্রিয়ায় এফডিসিকে সহযোগিতার করার ব্যাপারে আশ্বাস দেন তিনি।
আবদুল আজিজ বলেন, ‘এখন দেশে ২৮১টি প্রেক্ষাগৃহ ডিজিটাল প্রযুক্তিতে পরিচালিত হচ্ছে। প্রায়ই শোনা যায়, জাজ মাল্টিমিডিয়া একচেটিয়া এসব প্রেক্ষাগৃহ নিয়ন্ত্রণে রেখেছে, এই ধারণা পুরোপুরি ভুল। এফডিসি কর্তৃপক্ষকে বলতে চাই, আপনারা শুরুতে ১০০টি প্রেক্ষাগৃহ ডিজিটাল করার দায়িত্ব নেন। এরপর যদি মনে করেন বাকিগুলো আপনাদের দায়িত্বে নেবেন, তাতে আমার প্রতিষ্ঠানের কোনো আপত্তি নেই। বেসরকারি পর্যায় থেকে যদি কেউ দেশের প্রেক্ষাগৃহ ডিজিটাল করার ব্যাপারে এগিয়ে আসেন, তাঁদেরও স্বাগত জানাব।’
আবদুল আজিজ আরও বলেন, ‘আমি যখন দেশের প্রেক্ষাগৃহ ডিজিটাল করার দায়িত্ব নেই, তখন কাউকে পাশে পাইনি। ওই সময় সিনেমার অবস্থাও খুব একটা ভালো ছিল না। শুধু সিনেমাকে ভালোবেসে আমার প্রতিষ্ঠান নিরলসভাবে কাজ করে গেছে। আমাদের কঠোর পরিশ্রমে আজ সবাই সুফল ভোগ করছে। কিন্তু সিনেমার ভালো করতে গিয়ে আমাকে উল্টো অপবাদ শুনতে হচ্ছে! সবাইকে বলতে চাই, আপনারা দায়িত্ব নিন, আমি সব প্রেক্ষাগৃহ ছেড়ে দেব।’
আবদুল আজিজের বক্তব্যের পর এফডিসির ব্যবস্থাপনা পরিচালককে ফুল দিয়ে শুভেচ্ছা জানান বাংলাদেশ চলচ্চিত্র ফোরামের সদস্যরা। আমির হোসেন বলেন, ‘চলচ্চিত্রের যেকোনো সমস্যায় আপনারা আমার কাছে আসবেন। আমি যতটুকু সম্ভব সহযোগিতা করার চেষ্টা করব। চলচ্চিত্রের সংকট থেকে উত্তরণের জন্য সবার এগিয়ে আসা প্রয়োজন।’
বাংলাদেশ চলচ্চিত্র ফোরামের সভাপতি নাসিরউদ্দিন দিলুর নেতৃত্বে এফডিসির ব্যবস্থাপনা পরিচালকের সঙ্গে সৌজন্য সাক্ষাৎ অনুষ্ঠানে উপস্থিত ছিলেন মোহাম্মদ হোসেন, ওমর সানী, নাদের চৌধুরী, এম ডি ইকবাল, রমিজ উদ্দিন, কামরুজ্জামান কমল, গাজী মাহবুব, আবদুল আজিজ, বড়ুয়া মনোজিত ধীমান, অজিত নন্দী প্রমুখ।
