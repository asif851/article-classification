
বলিউডের নায়িকাদের মধ্যে বন্ধুত্ব না হওয়ার পেছনে একটি যুক্তি দেখিয়েছেন ‘ব্রাদার্স’ তারকা জ্যাকুলিন ফার্নান্দেজ। তাঁর মতে, বলিউডের নায়িকারা পরস্পরের সঙ্গে বন্ধুত্বের সম্পর্ক তৈরি করতে নিরাপদ বোধ করেন না। এ কারণে কারও মধ্যে গলায় গলায় ভাব ব্যাপারটি দেখা যায় না।জ্যাকুলিন বলেন, ‘আপনি যদি অনিরাপদ বোধ করেন তবে কারও সঙ্গে বন্ধুত্ব করতে পারবেন না। তবে বলিউডের অভিনেত্রীদের মধ্যে আমি সোনমকে (সোনম কাপুর) খুব ভালোবাসি। আমাকে নিয়ে সে অনিরাপদ বোধ করে না, আমিও করি না। সে আত্মবিশ্বাসী ও বুদ্ধিমতী। এখন পর্যন্ত জীবনে অনেক কিছু অর্জন করে ফেলেছে সে। তাঁর সঙ্গে আমার সুসম্পর্ক রয়েছে।’শীলঙ্কান বংশোদ্ভূত জ্যাকুলিন ফার্নান্দেজ (৩০) অভিনয়ের পাশাপাশি রেস্তোরাঁ ব্যবসা করছেন। শ্রীলঙ্কায় তাঁর একটি রেস্তোরাঁ রয়েছে। এবার ভারতেও রেস্তোরাঁ খুলতে যাচ্ছেন তিনি।রেস্তোরাঁয় ব্যবসায় নামলেও পোশাক ব্যবসায় নামার কোনো পরিকল্পনা নেই বলে জানিয়েছেন জ্যাকুলিন। কারণ? সেটা নাকি তাঁর বন্ধু সোনমের বিভাগ। ওই বিভাগে সোনমকেই সফল দেখতে চান তিনি। (পিটিআই)
