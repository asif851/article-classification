
‘আমার গান মনে রেখো। সবাইকে আমার ভালোবাসা দিয়ো, শুভেচ্ছা দিয়ো।’ হাসপাতালের বিছানায় শুয়ে ভাঙা ভাঙা গলায় অস্পষ্ট ভাষায় বললেন কিংবদন্তি সংগীতশিল্পী ও মুক্তিযোদ্ধা লাকী আখান্দ্। ঠিকমতো জ্ঞান না থাকলেও মাঝে মাঝে এভাবে অস্পষ্ট ভাষায় কথা বলার চেষ্টা করছেন তিনি।গতকাল সোমবার দুপুরে বঙ্গবন্ধু শেখ মুজিব মেডিকেল বিশ্ববিদ্যালয়ে গিয়ে এমন অবস্থায় দেখা গেল তাঁকে। অনেক জনপ্রিয় আধুনিক গানের সুরস্রষ্টা লাকী আখান্দের জীবন এখন সংকটাপন্ন।দীর্ঘদিন ধরে ফুসফুসের ক্যানসারে ভুগছেন এই শিল্পী। প্রায় সাত মাস ধরে বঙ্গবন্ধু শেখ মুজিব মেডিকেল বিশ্ববিদ্যালয়ে সেন্টার ফর প্যালিয়েটিভ কেয়ারের অধ্যাপক নেজামুদ্দিন আহমেদের অধীনে চিকিৎসাধীন তিনি। অবস্থার অবনতি হলে ৫ ফেব্রুয়ারি আবারও তাঁকে হাসপাতালে ভর্তি করা হয়।লাকী আখান্দের শরীরের বর্তমান অবস্থা সম্পর্কে জানতে চাইলে অধ্যাপক নেজামুদ্দিন বলেন, ‘তাঁর অবস্থা ভালো নয়। আর নতুন কোনো চিকিৎসা নেই। বর্তমানে তাঁর জন্য নতুন করে মেডিকেল বোর্ডও গঠন করা হয়নি। আমরা চেষ্টা করে যাচ্ছি, এভাবে চিকিৎসা ও পর্যবেক্ষণের মাধ্যমে যতক্ষণ রোগীর অবস্থা ভালো রাখা যায়।’লাকী আখান্দ্কে সারাক্ষণ দেখভাল করছেন ‘শিল্পীর পাশে ফাউন্ডেশন’ সংগঠনের স্বেচ্ছাসেবী এরশাদুল হক। তিনি বললেন, ‘পৃথিবীর কোথাও আর এই রোগের নতুন চিকিৎসা নেই। আগে থেকে এখানে যে চিকিৎসা দেওয়া হচ্ছিল, সে চিকিৎসাই খুব যত্ন নিয়ে করার সর্বোচ্চ চেষ্টা হচ্ছে।’‘এই নীল মনিহার’, ‘আমায় ডেকো না’, ‘আগে যদি জানতাম’সহ অসংখ্য জনপ্রিয় গান গেয়ে সংগীতপ্রেমীদের হৃদয় জয় করেছেন লাকী আখান্দ্।
