
বৃহন্নলা ছবিটির জন্য সরকারি অনুদান পেয়েছেন মুরাদ পারভেজ। এরই মধ্যে রাজবাড়ীর খামারবাড়িতে ছবিটির শুটিং হয়েছে ২২ দিন ধরে। আর বাকি মাত্র এক দিন। কাজ হবে একটি গাছের সামনে। দৃশ্য পাঁচটি। কিন্তু থাকতে হবে ছবির প্রায় সব শিল্পীকেই। এই দৃশ্যগুলো ধারণ করা হবে ফরিদপুরের ভাঙ্গায়। নির্মাতারা আশা করছেন, ঈদের আগেই ছবির পুরো শুটিং শেষ হবে।বৃহন্নলা ছবির কাহিনি, চিত্রনাট্য ও সংলাপ লিখেছেন মুরাদ পারভেজ। ছবিটি পরিচালনাও করছেন তিনি। অভিনয় করছেন ফেরদৌস, ইন্তেখাব দিনার, সোহানা সাবা, আজাদ আবুল কালাম, মানস বন্দ্যোপাধ্যায়, দিলারা জামান, ঝুনা চৌধুরী, কে এস ফিরোজ, ইনামুল হক, এস এম মহসীন, শাহানা সুমী প্রমুখ।মুরাদ পারভেজ জানান, ডিসেম্বরেই প্রেক্ষাগৃহে ছবিটি মুক্তি দিতে চান তিনি। সেভাবেই ছবির কাজ এগিয়ে নিচ্ছেন।
