
আগামীকাল ৩০ আগস্ট ঢাকাসহ সারা দেশে প্রায় ৬০টি প্রেক্ষাগৃহে মুক্তি পাচ্ছে জাকির হোসেন রাজু পরিচালিত চলচ্চিত্র এর বেশি ভালোবাসা যায় না।কিবরিয়া ফিল্মসের ব্যানারে নির্মিত এ চলচ্চিত্রে অভিনয় করেছেন সাইমন, সাদিক, নিঝুম, রুবিনা, সোহেল খান প্রমুখ।ছবির বিভিন্ন গানে কণ্ঠ দিয়েছেন হূদয় খান, এস আই টুটুল, শফিক তুহিন, কিশোর, পুলক, ন্যান্সি মুন্নী, খেয়া প্রমুখ।সুর ও সংগীত আহমেদ ইমতিয়াজ বুলবুল, হূদয় খান, এস আই টুটুল, শফিক তুহিন ও আহমেদ হুমায়ূন।ছবির পরিচালক বলেন, ‘নিটোল প্রেমের ছবি এটি। তবে আমাদের এখানে যে ধরনের গতানুগতিক প্রেমের ছবি হয়, তা থেকে এর গল্প একটু ভিন্ন। গানগুলো খুবই ভালো হয়েছে। আমি এই ছবি নিয়ে আশাবাদী।’শেরপুরের চৌধুরী পরিবারের একমাত্র মেয়ে কিরণ চৌধুরীর সঙ্গে স্কুলে পড়ার সময় সহপাঠী হূদয় খানের বন্ধুত্ব হয়। একসময় দুজনের মধ্যে প্রেমের সম্পর্ক গড়ে ওঠে। একপর্যায়ে কিরণের সৎমা ইলা চৌধুরী হূদয়ের সঙ্গে কিরণের মেলামেশা বন্ধ করে দেন। অন্যদিকে, হূদয়ের বাবা চাকরির বদলির সুবাদে সপরিবারে চট্টগ্রাম চলে যান। ফলে একমাত্র প্রিয় মানুষকে হারিয়ে কিরণ অসহায় হয়ে পড়ে।এদিকে ইলা চৌধুরী উকিল মারফত জানতে পারেন, কিরণের বাবা তাঁর সব সম্পত্তি কিরণের নামে উইল করে গেছেন। ফলে ভাই রাজা খাঁর পরামর্শে নিজের হাতের মুঠোয় থাকা পাত্রের সঙ্গে কিরণের বিয়ে দিয়ে সম্পত্তি হাতের মুঠোয় রাখার ফন্দি আঁটেন ইলা চৌধুরী।ইলা চৌধুরী তাঁর পছন্দের পাত্রের সঙ্গে কিরণের বিয়ে ঠিকঠাক করে ফেলেন। বিয়ের দিন কিরণ পালিয়ে ঢাকায় তার বান্ধবী দোলার কাছে আশ্রয় নেয়। এর পরের কাহিনি জানতে হলে আপনাকে প্রেক্ষাগৃহে গিয়ে রুপালি পর্দার সামনে বসে চলচ্চিত্রটি দেখতে হবে।
