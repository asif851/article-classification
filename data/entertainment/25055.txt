
ভারতের জনপ্রিয় সংগীতশিল্পী অরিজিৎ সিং আবার ঢাকায় আসছেন। তবে তাঁর এবারের সফর হবে একটু অন্য রকম। এবার তিনি গান করবেন সিম্ফনি অর্কেস্ট্রার সঙ্গে। মঞ্চে থাকবে সিম্ফনি অর্কেস্ট্রায় অভিজ্ঞ ৭০ জনের একটি দল। এই দলের সদস্যরা আসছেন বিশ্বের বিভিন্ন দেশ থেকে। তাঁদের সঙ্গে নিজের জনপ্রিয় সব গান গেয়ে শোনাবেন অরিজিৎ। এর আগে ব্যয়বহুল এই কনসার্ট দুবাই, লন্ডন, অকল্যান্ড এবং ভারতের পুনে, দিল্লি ও মুম্বাইয়ে অনুষ্ঠিত হয়েছে।ঢাকার আর্মি স্টেডিয়ামে ‘অরিজিৎ সিং সিম্ফনি অর্কেস্ট্রা’ শিরোনামে এই কনসার্ট হবে ১০ মার্চ। সন্ধ্যা সাতটায় শুরু হবে তিন ঘণ্টার এ কনসার্ট। আয়োজন করেছে ধানসিঁড়ি কমিউনিকেশন।ধানসিঁড়ি সূত্রে জানা গেছে, অরিজিৎ সিংয়ের সঙ্গে আসবে ৮০ জনের একটি দল। এই দলের সব সদস্য আসবেন কনসার্টের তিন দিন আগে। একই সময়ে আসবেন অরিজিৎ সিং। কনসার্টের আগে ঢাকায় তাঁরা মহড়ায় অংশ নেবেন। এই দলে আরও থাকবে একটি কারিগরি দল। কনসার্টের জন্য লাইট ও পুরো সাউন্ড সিস্টেম আনা হচ্ছে মুম্বাই থেকে। এই কনসার্টের টিকিটসহ আনুষঙ্গিক ব্যাপারে বিস্তারিত আয়োজকদের পক্ষ থেকে শিগগিরই প্রকাশ করা হবে।
