
অস্কারজয়ী অভিনেত্রী ব্রি লারসন ভারতের গ্রামে গ্রামে ঘুরে বেড়াচ্ছেন। কথা বলছেন সেখানকার কৃষকদের সঙ্গে। প্রেমেও পড়লেন একজনের! শাড়ি পরে নাচলেন ভারতীয় ঢঙে। এমন দৃশ্যে চমকানোর কিছু নেই। বাসমতি ব্লুজ ছবিতে ব্রি লারসনকে দেখা যাবে বলিউডি ধাঁচে এসব কাজকর্ম করে যেতে। 
২০১৩ সালে বাসমতি ব্লুজ ছবির শুটিং করেছিলেন ব্রি লারসন। শুটিং শেষে ছবি মুক্তির আর কোনো আভাস পাওয়া যাচ্ছিল না। মাঝে ব্রি ঘরে তুলেছেন অস্কার, কাজ করেছেন মার্ভেল কমিকসের ‘ক্যাপ্টেন মার্ভেল’ চরিত্রেও। সময়ের ব্যবধানে বদলে গেছে অনেক কিছুই। এখন এত দিন পর এসে সেই বাসমতি ব্লুজ-এর দেখা মিলল। ছবিটি মুক্তি পেল ৬ নভেম্বর, খুবই স্বল্প পরিসরে। ছবিতে দেখা যায়, ২৮ বছর বয়সী মার্কিন বিজ্ঞানী লিন্ডাকে ভারতের কৃষকদের কাছে পাঠানো হয় একপ্রকার বিশেষ ধান উৎপাদনের জন্য। ভারতে এসে প্রেমে পড়ে যায় সে। এরপর নাচ-গান-কান্নাকাটি-রোমান্স-বিয়ে সবই হয় বলিউডি সিনেমার মতো করে। হলিউডের চলচ্চিত্র সমালোচকেরা বাসমতি ব্লুজ দেখে এই ছবিকে ভারতীয় ছবির মতো ‘টিপিক্যাল রোমান্টিক’ বলে আখ্যা দিয়েছেন। অনেকেই প্রশ্ন তুলেছেন, অস্কারজয়ী অভিনেত্রীর এমন কী হলো যে এই সময়ে এমন ছবিতে অভিনয় করতে হবে? আবার কেউ কেউ খেপেছেন ছবির গল্প নিয়ে। লারসনকে নাকি ভারতের কাছে সাদা বর্ণের ত্রাণকর্তা হিসেবে দেখানো হয়েছে। কেউ কেউ ট্রেলারে লারসনের বাসমতি শব্দের ভুল উচ্চারণেও খেপেছেন। সূত্র: ফক্স নিউজ।
