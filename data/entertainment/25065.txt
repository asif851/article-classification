
ব্ল্যাক-এর পর আরেকটি যৌথ প্রযোজনার ছবিতে অভিনয় করতে যাচ্ছেন বিদ্যা সিনহা মিম। কলকাতা থেকে মুঠোফোনে ছবির পরিচালক পীযূষ সাহা বললেন, ‘ছবিতে মিমের অভিনয়ের বিষয়টি চূড়ান্ত।’ আপাতত ছবির নাম মন কী যে বলে শোন না।পরিচালক জানান, এখন ছবির নাম নিয়ে একটু দ্বিধাদ্বন্দ্ব আছে। আগামী এপ্রিল মাসের প্রথম সপ্তাহ থেকে ছবিটির শুটিং করার কথা। শুটিংয়ের আগে আগে ছবির নাম পরিবর্তনও হতে পারে। গত সপ্তাহে এই ছবিতে চুক্তিবদ্ধ হয়েছেন মিম। তিনি বললেন, ‘কলকাতা থেকে হোয়াটসঅ্যাপে পরিচালক আমার সঙ্গে যোগাযোগ করেন। তিনি ছবির গল্প শোনান। শুনে ভালো লেগে যায়। এর কয়েক দিন পর পরিচালক ঢাকায় এসেছিলেন। তখন চুক্তিবদ্ধ হয়েছি।’ ছবিতে রানি চরিত্রে অভিনয় করবেন মিম। আর মিমের বিপরীতে অভিনয় করছেন টালিগঞ্জের নায়ক সূর্য। নায়ক সূর্যের সঙ্গে পরিচয় না থাকলেও তাঁর ছবির সঙ্গে পরিচয় আছে মিমের। তিনি বলেন, ‘সূর্যের বেপরোয়া ছবিটি দেখেছি আমি। ভালো লেগেছে। ছবিতে অভিনয়, নৃত্য দুটোই দারুণ করেছেন।’ ছবিটি বাংলাদেশের অংশে প্রযোজক টাইম ওয়ার্ল্ড মিডিয়া লিমিটেড। ভারতের অংশে প্রযোজনা করছে প্রিন্স এন্টারটেইনমেন্ট।
