
এই মুহূর্তে বলিউডে চলছে চার রানির শাসন। কঙ্গনা রনৌত, দীপিকা পাড়ুকোন, প্রিয়াঙ্কা চোপড়া আর ক্যাটরিনা কাইফ। তাঁদের দুজন এরই মধ্যে হলিউডের দিকে ঝুঁকে পড়েছেন। বাকিদের কাছেও তাই প্রশ্নটা ছুটে যাচ্ছে, ‘আপনাদের হলিউড-ভাবনা কী? আপনারাও কি তবে...।’ ক্যাটরিনা কাইফ এরই মধ্যে কিন্তু জানিয়ে দিয়েছেন, বলিউডেই থাকছেন তিনি। হলিউডে পাশার দান খেলার কোনো ইচ্ছা তাঁর নেই।এখনকার বলিউডের রানির মধ্যে তাঁরই হলিউডে জায়গা করে নেওয়া ছিল তুলনামূলক সহজ। ক্যাটরিনার ‘ইংরেজি উচ্চারণের হিন্দি’ নিয়ে কম ঠাট্টা তো হয়নি। অথচ ক্যাট বেশ প্রত্যয়ের সুরে বলছেন, দীপিকা-প্রিয়াঙ্কাদের মতো এখনই ক্যারিয়ার সেদিকে এগিয়ে নেওয়ার আগ্রহ নেই। বরং হলিউডে না যাওয়ার মধ্যেই তিনি লাভ দেখছেন, ‘আমার তো মনে হচ্ছে সবাই হলিউডে ছুটছে, এ জন্য আমার প্রতিযোগিতাটা অনেক কমে এসেছে। আমার জন্য এটাই সেরা সুযোগ থিতু হয়ে বসার। আরও বেশি বেশি যেসব চরিত্র অনায়াসেই পেয়ে যাব, সেগুলো নিয়েই কাজ করা। ভালো চরিত্রকে পুঁজি করার এটাই তো সেরা সময়।’ আইএএনএস।
