
এ বছর ৭৫ পূর্ণ করবেন বলিউডের বরেণ্য অভিনেতা অমিতাভ বচ্চন। খবর ছিল ১১ অক্টোবর এই তারকার জন্মদিনে জ্বলবে হাজার আলোর রোশনাই। চার বছর ধরে বাড়িতে খুব সাদামাটাভাবেই জন্মদিন পালন করেন অমিতাভ। কিন্তু এবার তাঁর ছেলে অভিষেক বচ্চন, পুত্রবধূ ঐশ্বরিয়া রাই বচ্চন আর মেয়ে শ্বেতা বচ্চন নন্দা জন্মদিনের দুই মাস আগে থেকে বিশাল এক পার্টির পরিকল্পনা করছিলেন।
কিন্তু এখন জন্মদিন পালনের বিষয়টিকে একেবারেই গুরুত্ব দিচ্ছেন না ‘বিগ বি’। তাঁর মতে, জন্মদিন পালন মানে সময়ের অপচয় আর তাঁকে নিয়ে অযথা কতগুলো মানুষের হইচই। তার মানে, এবার অমিতাভের জন্মদিনে কোনো পার্টি হচ্ছে না। প্রতিবছর এই দিনটিতে তিনি গণমাধ্যমকর্মীদের সঙ্গে কিছুক্ষণ সময় কাটান। এবার নাকি তাও করবেন না। তবে ভক্তদের হয়তো একেবারে নিরাশ করবেন না তিনি। ‘বিগ বি’ তাঁর ভক্তদের সঙ্গে দিনের কিছুক্ষণ সময় কাটাতে পারেন বলে আভাস পাওয়া গেছে।
আগস্ট মাসে ‘ইন্ডিয়া টুডে’ পত্রিকার একটি প্রতিবেদনে বলা হয়, নিজের বাড়ি জলসায় নয়, এবার অমিতাভের জন্মদিনের আয়োজন হবে মুম্বাইয়ের ফিল্ম সিটিতে। সেখানে একটি তিনতলা স্টুডিও ভাড়া করে পার্টির আয়োজন করা হবে। থাকবে লাইভ পারফরম্যান্স আর নৈশভোজের ব্যবস্থা। হাতে তৈরি কার্ডে আমন্ত্রিত অতিথিদের নাম লেখা থাকবে টেবিলের ওপর। নির্ধারিত আসনে অতিথিরা বসে নৈশভোজ সারবেন। এ ছাড়া থাকবে আরও অনেক চমক। তবে পরিবারের সদস্যরা সব পরিকল্পনা তখনো খোলাসা করেননি। আসলে ‘বিগ বি’ আর তাঁর ভক্তদের কাছে আগেই সব বলে দিয়ে চমক নষ্ট করতে চাননি তাঁরা। ২০১২ সালে অমিতাভ বচ্চনের ৭০তম জন্মদিন বেশ আড়ম্বরপূর্ণ পরিবেশে উদ্‌যাপন করা হয়েছিল। গুঞ্জন শোনা গিয়েছিল, এবারের আয়োজন নাকি সেটিকেও ছাড়িয়ে যাবে। প্রতিবারের মতো এবারও জন্মদিনের সকালে অমিতাভ বাড়ির বাইরে গণমাধ্যমকর্মীদের সঙ্গে শুভেচ্ছা বিনিময় করবেন। কিন্তু আদতে এসবের কিছুই এবার হচ্ছে না।
কারণ, যাঁর জন্মদিন, যাঁকে ঘিরে এত পরিকল্পনা, তিনিই যে বেঁকে বসেছেন। অমিতাভ বচ্চন প্রতিবছর স্বতঃস্ফূর্তভাবে পরিবার, ভক্ত আর গণমাধ্যমের সঙ্গে জন্মদিনের ঘরোয়া আয়োজনে শামিল হতেন। কিন্তু এ বছর কোনো জাঁকজমকের দিকে তাঁর মন সায় দিচ্ছে না। এর পেছনে অবশ্য একটি কারণও আছে। অভিনেতার ঘনিষ্ঠ একটি সূত্র জানায়, সাম্প্রতিক সময়ে চারদিকের হত্যা, বিতর্ক, সংঘাত, কেলেঙ্কারির ঘটনায় অমিতাভের মন খুব বিষণ্ন। শুধু জন্মদিন নয়, কোনো অনুষ্ঠান আয়োজনেই তাই মন নেই তাঁর। এ বছর বচ্চন পরিবারের দীপাবলি উৎসবও ছিল খুব সাদামাটা, প্রতিবারের তুলনায় একেবারেই অনাড়ম্বর।
এদিকে গুঞ্জন শোনা যাচ্ছে, ‘কৌন বনেগা ক্রোড়পতি’ অনুষ্ঠানের মঞ্চে ‘বিগ বি’র জন্মদিন আয়োজনের উদ্যোগ নিয়েছে কর্তৃপক্ষ। বর্তমানে অমিতাভ জনপ্রিয় এই অনুষ্ঠানের নবম মৌসুম সঞ্চালনা করছেন। প্রায় এক দশক ধরে এই কুইজ শোর সঙ্গে আছেন অমিতাভ। মাঝে কিছুদিন এটি সঞ্চালনার দায়িত্ব বর্তেছিল শাহরুখ খানের ওপর। তবে সত্যি কথা বলতে অমিতাভ ছাড়া ‘কৌন বনেগা ক্রোড়পতি’ জমেই না। তাই অনুষ্ঠানে ফিরিয়ে আনা হয়েছে অমিতাভ বচ্চনকে।
অমিতাভ এখন উমেশ শুক্লার ‘১০২ নট আউট’ ছবির কাজ করছেন। বিজয় কৃষ্ণ আচার্যের ‘থাগস অব হিন্দোস্তান’ ছবির কিছু কাজও বাকি আছে। এই দুটি ছবির কাজ শেষ হলেই তিনি মারাঠি পরিচালক নাগরাজ মঞ্জুলির একটি হিন্দি ছবির কাজ শুরু করবেন। এ ছবিতে অমিতাভকে দেখা যাবে নেতিবাচক চরিত্রে। ২০২০ সাল পর্যন্ত এই তারকার শিডিউলের খাতার কোনো পৃষ্ঠা ফাঁকা নেই। ডেকান ক্রনিকল, ইন্ডিয়া টুডে।
