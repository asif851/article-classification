
পর্দায় গিতা ভোগাত আমিরের মেয়ে। আগামী মাসেই মুক্তি পাবে আমিরের ছবি ‘দঙ্গল’। সেখানে গিতা ভোগাতের বাবা মহাবীর ভোগাতের চরিত্রে অভিনয় করেছেন আমির খান। বাস্তবে গিতা ভোগাতের বিয়ে বাড়িতে যাবেন আমির খান। ছবিটি শুটিংয়ের শুরুতেই ভোগাত পরিবারের সঙ্গে সখ্য গড়ে ওঠে মিস্টার পারফেকশনিস্টের। এই পরিবারের সঙ্গে অনেকটা সময় কাটিয়েছেন তিনি। ছবিতে নিজের চরিত্রকে আরও বাস্তব করতে মহাবীর ভোগাতের কাছ থেকে তাঁর মেয়েদের প্রশিক্ষণের ব্যাপারে শুনেছেন তিনি। সেই সূত্র ধরে পরিবারের সঙ্গে আমিরের বেশ ভালো সম্পর্ক তৈরি হয়েছে। মহাবীর ভোগাতের মেয়ে গিতা ভোগাতের বিয়েতে দাওয়াত দিলে সেই দাওয়াত কবুল না করে পারেননি আমির খান। ভারতের আরেক কুস্তিগির পাবন কুমারের সঙ্গে বিয়ে হবে গিতা ভোগাতের। ‘দঙ্গল’ ছবির পরিচালক নিতেশ তিওয়ারিও থাকছেন বিয়ের অনুষ্ঠানে। মহাবীর ভোগাত জানান, বিয়ের সব কাজই সুষ্ঠুভাবে এগিয়ে যাচ্ছে। আগামী ১৯ নভেম্বর সংগীত ও মেহেদি। বিয়ের অনুষ্ঠান হরিয়ানার একটি গ্রামে। আর ‘দঙ্গল’ মুক্তি পেতে যাচ্ছে আগামী মাসের ২৩ তারিখ। বলিউড হাঙ্গামা।
