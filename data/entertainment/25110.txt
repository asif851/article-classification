
শুধু ছবি দেখলে দ্বিধা হতে পারে, মৌসুমী নাটকে, নাকি সিনেমায় অপূর্ব? সিনেমা আর নাটকের দুই চেনা মুখ প্রায়ই নিজেদের পর্দায় অভিনয় করে থাকেন। এবারের পর্দা বদলটি করেছেন চিত্রনায়িকা মৌসুমী। তিনি অভিনয়  করেছেন আগামী ঈদুল আজহায় প্রচারের জন্য তৈরি একটি নাটকে। নাটকের নাম টাইম মেশিন। এতেই তিনি জুটি বেঁধেছেন অভিনেতা অপূর্বর সঙ্গে।
টাইম মেশিন নাটকটি রচনা ও পরিচালনা করেছেন তারিক মুহাম্মদ। এতে মৌসুমী, অপূর্ব ছাড়াও অভিনয় করছেন আলভী, আল মনসুর। গত শুক্রবার নাটকের শুটিং শুরু হয়েছে রাজধানীর উত্তরায়। এতে মৌসুমী অভিনয় করছেন সাংবাদিকের চরিত্রে, আর অপূর্ব এক বিজ্ঞানীর সহকারী। টাইম মেশিনে করে এ দুজনকে দেখা যাবে আশির দশকে ফিরে যেতে।
পরিচালক জানালেন, দুটি বেসরকারি টিভি চ্যানেলে নাটকটির প্রচার নিয়ে আলাপ হচ্ছে। আগামী ঈদে কোনো একটি চ্যানেলে এটি প্রচারিত হতে পারে।
