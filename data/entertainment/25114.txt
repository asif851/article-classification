
কামার আহমাদ সাইমনের শুনতে কি পাও ছবিটির জন্য এল আরও সম্মান। এবার প্যারিসে অনুষ্ঠেয় বিশ্ব যুব সম্মেলনে প্রদর্শনের জন্য নির্বাচিত হয়েছে ছবিটি। ঢাকার ফরাসি দূতাবাসের আমন্ত্রণে প্রদর্শনী-পরবর্তী ‘ডিরেক্টরস টক’-এ অংশ নিতে এ মাসের শেষে প্যারিসে যাচ্ছেন কামার। জাতিসংঘ আয়োজিত বিশ্ব জলবায়ু সম্মেলনের (কপ২১) প্রাক্কালে এ মাসের ২৬ থেকে ২৮ তারিখ পর্যন্ত হতে যাওয়া যুব সম্মেলনের ১১তম এই আসরে সারা বিশ্ব থেকে প্রায় পাঁচ হাজার তরুণ নেতৃত্ব যোগ দেবেন বলে ধারণা করা হচ্ছে। বিশ্বনেতাদের অংশগ্রহণে কপ২১ চলাকালীন বিশ্বের তরুণদের বক্তব্য সংগঠিত করাই বিশ্ব যুব সম্মেলনের মূল উদ্দেশ্য।এখানেই শেষ নয়। এরপর রাজনীতি/আন্তর্জাতিক স্টাডিজ বিশ্ববিদ্যালয় র‌্যাঙ্কিংয়ে বিশ্বে প্রথম পাঁচটির মধ্যে একটি সায়েন্সেস পো বিশ্ববিদ্যালয়ে হবে শুনতে কি পাও-এর আরেকটি প্রদর্শনী। এখানেও ডিরেক্টরস টক-এ অংশ নেবেন কামার আহমাদ সাইমন। একই সময় ফরাসি সংস্কৃতি মন্ত্রণালয়ের আয়োজনে ঐতিহাসিক শহর ল্য ব্লন-মেনিয়ালের নগর গ্রন্থাগারে ছবিটির আরেকটি বিশেষ প্রদর্শনী শেষে আলোচনায় অংশ নেবেন কামার।স্বভাবতই এ রকম একটি সম্মানজনক প্রক্রিয়ার সঙ্গে যুক্ত হতে পেরে কামার আহমাদ সাইমন খুব আনন্দিত। তিনি বললেন, ‘আমরা সবাই একটা অন্য রকম সময় পার করছি, এর মধ্যে বিশ্বের তরুণ নেতৃত্বের কাছে একজন নির্মাতা হিসেবে নিজের ভাবনা বিনিময় করতে পারাটা বেশ কঠিন কাজ। শুনতে কি পাও ছবির মতোই আমার চেষ্টা থাকবে একদম সাধারণ মানুষের গল্পকে সামনে নিয়ে আসা।’
