
মাসখানেক আগে ভালোবেসে বিয়ে করেছেন অভিনয়শিল্পী নাঈম ও নাদিয়া। বিয়ের পর থেকে একসঙ্গে দুজনে ভালোবাসা দিবসের বিভিন্ন অনুষ্ঠানে অতিথি হয়ে হাজির হচ্ছেন। অংশ নিয়েছেন পত্রিকার ফটোশুটেও। তারই ধারাবাহিকতায় নাঈম ও নাদিয়া দম্পতি একসঙ্গে একটি অনুষ্ঠান সঞ্চলনাও করলেন। নাম ভালোবাসার ‘পাঁচফোড়ন’।
ভালোবাসা দিবস উপলক্ষে ফাগুন অডিও ভিশন নির্মাণ করেছে ভালোবাসা দিবসের বিশেষ ‘পাঁচফোড়ন’। অনুষ্ঠান সাজানো হয়েছে ভালোবাসা দিবসে সদ্য বিবাহিত এক দম্পতির মধ্যে ঘটে যাওয়া বিভিন্ন ঘটনা নিয়ে। এসব ঘটনার ফাঁকেই আসতে থাকে একের পর এক চমকপ্রদ আইটেম।নাঈম বলেন, ‘বিয়ের পর থেকে দারুণ একটা সময়ের মধ্য দিয়ে আমরা যাচ্ছি। স্ত্রী নাদিয়ার সঙ্গে নানা অনুষ্ঠানে অংশ নিয়েছি। এবার তো সঞ্চালনার অভিজ্ঞতাও হলো। একেবারেই অন্যরকম অভিজ্ঞতা। পুরোটা সময় বেশ উ​পভোগ করেছি।’নাদিয়া বলেন, ‘ফাগুন অডিও ভিশনের সঙ্গে এর আগে কয়েকবার কাজ করার প্রস্তাব এসেছিল। প্রতিবারই অন্য কাজের ব্যস্ততার কারণে অংশ নেওয়া হয়নি। এবার সবকিছু ব্যাটে-বলে মিলে গেছে। কাজটি করেও ভালো লেগেছে। সবচেয়ে বেশি ভালো লেগেছে, এবার আমি ও নাঈম দুজনে মিলে কাজটি করেছি। আশা করছি দর্শকেরও ভালো লাগবে।’‘পাঁচফোড়ন’ গান রয়েছে দুটি। লোকসংগীতের সুরে ভালোবাসার কথায় একটি গানের চিত্রায়নে অংশ নিয়েছেন মডেল-অভিনেতা ইমন ও পিয়া বিপাশা। গানটির কথা লিখেছেন মোহাম্মদ রফিকউজ্জামান আর সংগীতায়োজন করেছেন আলী আকবর রূপু। গানটিতে কণ্ঠ দিয়েছেন শাকিলা ও পলাশ। এ ছাড়া থাকবে বেশ কিছু নাট্যাংশ। এতে অংশ নিয়েছেন ড. ইনামুল হক, কে এস ফিরোজ, সোলায়মান খোকা, শুভাশীষ ভৌমিক, কামাল বায়েজিদ, তারিখ স্বপন, মুকুল সিরাজ, শামীম, জামিল, মামুনুল হক টুটু, বিলু বড়ুয়া, সাবরিনা নিসা, ফাহিম, সাজ্জাদ সাজু, শিউলি শিলা, নজরুল ইসলাম, ফরিদ, ইরা, হৃদি প্রমুখ।এটিএন বাংলার জন্য নির্মিত ভালোবাসার দিবসের বিশেষ ‘পাঁচফোড়ন’ প্রচারিত হবে ১৪ ফেব্রুয়ারি রাত আটটায়।
