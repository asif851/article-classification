
শিগগিরই শুটিং শুরু হতে যাচ্ছে ঢাকাই চলচ্চিত্র ‘নসীব’-এর। এ ছবির কাহিনি সেই চিরচেনা ত্রিভুজ প্রেমেরই। ছবির দুই নায়িকা, নায়ক একজনই। ছবির দুই নায়িকার ভূমিকায় আছেন ঢাকাই ছবির অভিনেত্রী পরীমনি ও পিয়া বিপাশা। আর নায়ক চরিত্রে অভিনয় করেছেন জায়েদ খান। এ ছবির চিত্রনাট্যকার আবদুল্লাহ জহির বাবু। ছবিটি পরিচালনা করছেন মালেক আফসারি।
সিনেমা দেখার নেশায় সিনেমা হলে প্রজেক্টর চালানোর চাকরি নেয় এ ছবির নায়ক ‘দুর্জয়’। আর সিনেমা দেখতে এসেই ছবির এক নায়িকা ‘সোনা’-র সঙ্গে পরিচয় হয় দুর্জয়ের। প্রথম দর্শনেই সোনার প্রেমে পড়ে দুর্জয়। এরপর থেকে প্রতিদিনই সে টিকিট হাতে সোনার জন্য অপেক্ষা করে। কিন্তু সোনা না আসায় আর সিনেমা শুরু হয় না।এদিকে দুর্জয়কে নিয়ে ছোটবেলা থেকেই স্বপ্ন দেখে আসছে ‘সালেহা’। কিন্তু সেই স্বপ্নের কথা মুখ ফুটে কখেনোই দুর্জয়কে বলতে পারেনি সে। দুর্জয়ও সালেহার এই ভালোবাসার খবর রাখেনি কোনো দিন। এমন গল্পেই এগিয়েছে ‘নসীব’।এ ছবির দুই নায়িকার মধ্যে সালেহা চরিত্রে অভিনয় করছেন পিয়া বিপাশা। সোনা চরিত্রে পরীমনি। আর দুর্জয় চরিত্রে অভিনয় করছেন এ ছবির নায়ক জায়েদ খান।পরিচালক মালেক আফসারি জানিয়েছেন, সিনেমাপ্রেমী এক তরুণের গল্প, যেখানে দুই নায়িকা, এক নায়ককে তুলে আনা হলেও এটি মূলত পরিচালকের ছবি। পরিচালকের কাজই ছবিকে এগিয়ে নিতে অনেকাংশে ভূমিকা রাখবে।ছবিতে সালেহা চরিত্রে পিয়া বিপাশাকে দেখা যাবে বস্তির মেয়ের চরিত্রে।এ প্রসঙ্গে পিয়া বিপাশা বলেছেন, ‘ছবিটিতে কাজের জন্য আজই চুক্তিবদ্ধ হয়েছি। সালেহা চরিত্রটি আমার কাছে নতুন অভিজ্ঞতা হবে।’ছবির ‘সোনা’ পরীমনিকে দেখা যাবে এক হিন্দু মেয়ের চরিত্রে।এ প্রসঙ্গে পরীমনি বলেছেন, ‘ছবির সোনা চরিত্রটির মধ্যে অনেক মায়া আছে। ছবির গল্প শুনে আমার কাছে মনে হয়েছে এই চরিত্রটি ঘিরেই দর্শকের আগ্রহ বেশি থাকবে।’ছবির শুটিং ঠিক কবে শুরু হচ্ছে? এমন প্রশ্নে পরিচালক মালেক আফসারি জানিয়েছেন, ২০ ফেব্রুয়ারি থেকে এ ছবির শুটিং শুরু হওয়ার কথা। পিরোজপুর, মংলা ও সুন্দরবনের লোকেশনে ছবিটির শুটিং হবে।
