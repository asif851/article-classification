
অভিনয়শিল্পী, সংগীতশিল্পী ও নির্মাতা মেহের আফরোজ শাওন চার দিন ধরে নীরবতা পালন করছেন। নীরবতা পালনের এ কাজটি শাওনকে আরও ১১ দিন করতে হবে বলে জানান তিনি। তবে এ কাজটি শাওনকে স্বেচ্ছায় নয়, বাধ্য হয়ে করতে হচ্ছে। কণ্ঠনালিতে অস্ত্রোপচারই শাওনের নীরবতার আসল কারণ।এ প্রসঙ্গে শাওন তাঁর ফেসবুক পাতায় লিখেছেন, ‘চার দিন ধরে নীরবতা পালন করছি। স্বেচ্ছায় নয়, বাধ্য হয়ে। কণ্ঠনালিতে একটি সার্জারি হওয়ার কারণে আরও ১১ দিন কোনো ধরনের শব্দ করাও নিষেধ। ছেলেদের সঙ্গে কথা হচ্ছে ইশারায়। আর অন্যদের সঙ্গে কাগজে লিখে লিখে।’শাওন আরও লিখেছেন, ‘কণ্ঠনালিতে অস্ত্রোপচারের পর একটা অদ্ভুত ব্যাপার লক্ষ করলাম। আমি যখন কাউকে ইশারায় কিছু জিজ্ঞেস করছি, সেও উত্তর দিচ্ছে ইশারায়। আমার ছেলে নিষাদ পানি খাবে, তাও আমাকে হাত নাড়িয়ে ইশারাতেই বোঝাল। বিকেলে আমার বাবাকে কাগজে লিখে দিলাম, অফিস থেকে ফেরার সময় আমার জন্য স্যুপ নিয়ে এসো। আব্বু মুখে কিছু না বলে কাগজে লিখল, কী স্যুপ আনব? থাই স্যুপ, না টম ইয়াম স্যুপ। তবে আমার নীরবতায় নিষাদের একটা উপকার হয়েছে, আমি যখনই তাকে তাড়াতাড়ি খাবার শেষ করার ইশারা করছি, ও দৌড়ে গিয়ে আমার মাকে বলছে, নানাজি, মা বলেছে আর খেতে হবে না। বাকি ১১ দিন যে কীভাবে চলবে...!মাছরাঙা টেলিভিশনে প্রচারিত হচ্ছে সমাজের সুবিধাবঞ্চিত কিশোরীদের নিয়ে নির্মিত অনুষ্ঠান ‘মেঘে ঢাকা তারা’। এই অনুষ্ঠানে শাওন ছাড়া আরও দুজন বিচারক হিসেবে আছেন। তাঁরা হলেন শামীম আরা নিপা ও শুভ্র দেব।
