
বলিউডের বর্ষীয়ান অভিনেত্রী শ্যামা আর নেই। গতকাল মঙ্গলবার সকালে তিনি মারা যান। বিকেলে মুম্বাইয়ের মেরিন লাইনে অভিনেত্রীর শেষকৃত্য সম্পন্ন হয়। শ্যামার আসল নাম খুরশীদ আখতার। মৃত্যুকালে তাঁর বয়স হয়েছিল ৮২ বছর। 
এই অভিনেত্রীর মৃত্যুতে বলিউডের তারকারা বিভিন্ন মাধ্যমে শোক প্রকাশ করেছেন। শ্যামা প্রথম অভিনয় করেন ‘জিনাত’ (১৯৪৫) ছবিতে। আর তাঁর শেষ ছবি কিশোর কুমারের সঙ্গে ‘পায়েল কি ঝংকার’ (১৯৮০)। ৪০ বছরের অভিনয়জীবনে শ্যামা ১৭৫টি ছবিতে অভিনয় করেছেন। তরুণ বয়সে শ্যামা সবচেয়ে বেশি কাজ করেছেন ভারতীয় কৌতুক অভিনেতা জনি ওয়াকারের সঙ্গে। ১৯৫৭ সালে ‘শারদা’ ছবিতে অভিনয়ের জন্য এই নায়িকা ফিল্মফেয়ারে সেরা পার্শ্ব-অভিনেত্রীর পুরস্কার পান।
এই নায়িকার সহশিল্পী ও বন্ধু জনি ওয়াকারের ছেলে নাসির খান বলেন, ‘শ্যামা আন্টির চলে যাওয়ার খবরটি সত্যিই দুঃখজনক। তিনি আমার বাবার সঙ্গে অনেক ছবিতে একসঙ্গে কাজ করেছেন। বেশির ভাগ ছবিতেই তাঁরা নায়ক-নায়িকার চরিত্রে ছিলেন। এমনকি বাবার নামে তৈরি ‘‘জনি ওয়াকার’’ ছবিতেও শ্যামা আন্টি তাঁর বিপরীতে কাজ করেন। তাঁর মৃত্যুতে আমরা গভীরভাবে শোকাহত। তাঁর পরিবারের প্রতি সমবেদনা জানাচ্ছি।’ শ্যামা অভিনীত কয়েকটি উল্লেখযোগ্য ছবি ‘ছু মন্তর’, ‘শারদা’, ‘আর পার’, ‘খোটে পয়সা’, ‘খেল খেল মে’, ‘শাদি কে বাদ’, ‘হানিমুন’, ‘বেটি’, ‘আগ’, ‘দিল দিয়া দরদ দিয়া’ প্রভৃতি। হিন্দুস্তান টাইমস
