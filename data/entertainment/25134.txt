
ধীরে ধীরে নয়, বরং দ্রুতগতিতেই ‘ওয়ান্ডার উইম্যান’ ছবিটি রেকর্ড ভাঙা-গড়ার মধ্য দিয়ে যাচ্ছে। ইতিমধ্যে ছাড়িয়ে গেছে প্রযোজনা প্রতিষ্ঠান ডিসি এক্সটেন্ড ইউনিভার্সের আগের সুপারহিরোভিত্তিক ছবিগুলোকে। গ্যাল গ্যাদত অভিনীত ‘ওয়ান্ডার উইম্যান’ টেক্কা দিয়েছে ‘ব্যাটম্যান ভার্সেস সুপারম্যান: ডন অব জাস্টিস’, ‘ম্যান অব স্টিল’ ও ‘সুইসাইড স্কোয়াড’-কে। ইউএস বক্স অফিসে ডিসির সবচেয়ে বেশি আয় করা ছবি এখন ‘ওয়ান্ডার উইম্যান’।
গত শুক্রবারের হিসাব পর্যন্ত জানা যায়, যুক্তরাষ্ট্রে ‘ওয়ান্ডার উইম্যান’ আয় করেছে ৩৩ কোটি ৪৯ লাখ মার্কিন ডলার। যেখানে ‘ব্যাটম্যান ভার্সেস সুপারম্যান: ডন অব জাস্টিস’ এর আয় ছিল ৩৩ কোটি ৩ লাখ ৬০ হাজার ডলার। ‘সুইসাইড স্কোয়াড’ আয় করেছিল ৩২ কোটি ৯১ লাখ ডলার। বৈশ্বিক আয়ে এই দুই ছবিকে ছাড়িয়ে যেতে ‘ওয়ান্ডার উইম্যান’-এর এখনো হাতে অনেক বেশি সময় আছে। তবে ‘ম্যান অব স্টিল’-কে বৈশ্বিক আয়ে ছাড়িয়ে গেছে এর মধ্যেই। ‘ম্যান অব স্টিল’ আয় করেছিল ৬৬ কোটি সাড়ে আট লাখ ডলার। আর ‘ওয়ান্ডার উইম্যান’-এর সর্বশেষ বৈশ্বিক আয় ৬৭ কোটি ৬ লাখ ৮০ হাজার ডলার।
সূত্র: হিন্দুস্তান টাইমস
