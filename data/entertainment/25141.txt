
ছবিতে বিদেশি শিল্পীর অভিনয়ের অনুমতি নিয়ে জটিলতা, শিডিউল নিয়ে ছবির নায়িকা মাহির সঙ্গে প্রযোজকের মতবিরোধ—এসব কারণে বন্ধ হয়ে গিয়েছিল ওয়াজেদ আলী সুমনের মনে রেখ ছবির কাজ। প্রায় দুই মাস পর আবার শুরু হচ্ছে সেই ছবির শুটিং।
নতুন করে মনে রেখ ছবির শুটিং শুরুর খবর জানিয়েছেন ছবিটির নায়িকা মাহিয়া মাহি। তিনি বলেন, ‘আজ (রোববার) সকাল থেকে শুটিং শুরু হচ্ছে। এই ধাপে টানা ২২ জুলাই পর্যন্ত চলবে শুটিং।’ প্রযোজকের সঙ্গে মতবিরোধ নিয়ে জানতে চাইলে মাহি বলেন, ‘হ্যাঁ, বেশ আগেই মিটে গেছে বিরোধ। সামান্য ভুল–বোঝাবুঝি হয়েছিল।’
এবারের ঈদুল ফিতরে মুক্তির কথা থাকলেও জটিলতার কারণে শুটিং বন্ধ হয়ে যাওয়ায় আলোর মুখ দেখেনি মনে রেখ। তবে পরিচালক সুমন এবার ঈদুল আজহায় ছবিটি মুক্তি দেবেন বলে পরিকল্পনা করছেন। তিনি বলেন, ছবির কাজ খুব বেশি বাকি নেই। শিগগিরই শুটিং শেষ হয়ে যাবে। মনে রেখ ছবিতে মাহির বিপরীতে অভিনয় করছেন ভারতের কলকাতার বনি সেনগুপ্ত।
 
