
যমজ কন্যাশিশুকে দত্তক নিয়েছেন মার্কিন পপ তারকা ম্যাডোনা। পূর্ব আফ্রিকান দেশ মালাউইর বাসিন্দা ছিল চার বছর বয়সী সেই দুই বোন। গত মঙ্গলবার মালাউইর উচ্চ আদালত ম্যাডোনাকে এ শিশুদুটিকে দত্তক নেওয়ার অনুমতি দিয়েছেন।আদালতের মুখপাত্র ম্লেঙ্গা বিষয়টি নিশ্চিত করেছেন। তিনি বলেন, ‘আমি নিশ্চিত করছি যে ম্যাডোনাকে দুটি শিশু দত্তক নেওয়ার অনুমতি দেওয়া হয়েছে।’ একটি এতিমখানা থেকে দত্তক নেওয়া হয়েছে স্টেলা ও ইস্থার নামের ওই দুই বোনকে। মালাউইবাসীর অনেকেই চাননি যে তাঁদের সন্তানেরা অন্য দেশে চলে যাক। কিন্তু ম্যাডোনা কথা দিয়েছেন, এই শিশুদের সঠিক পরিচর্যা করবেন তিনি। তাই আদালতও ম্যাডোনার পক্ষে রায় দিয়েছেন। মালাউই সরকারের পক্ষে ডমিনিক মিসোমালে নামে একজন প্রতিনিধি অভিভাবক হিসেবে ওই শিশুদের সঙ্গে যুক্তরাষ্ট্রে যাবেন। শিশু দুটিকে ঠিকমতো দেখভাল করা হচ্ছে কি না, সে ব্যাপারে তিনি সরকারকে প্রতিবেদন পেশ করবেন।
এর আগেও মালাউই থেকে দুই শিশুকে দত্তক নিয়েছিলেন ম্যাডোনা। ২০০৬ সালে ডেভিড ব্যান্ডা নামে একটি ছেলেশিশু ও ২০০৯ সালে মারসি জেমস নামের এক কন্যাশিশুকে দত্তক নেন তিনি। দ্য গার্ডিয়ান
