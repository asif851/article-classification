
দীর্ঘ ১০ বছর পর হুমায়ূন আহমেদের ধানমন্ডির দখিন হাওয়া বাসায় দেখা হলো ছোটবেলার দুই বন্ধু মেহের আফরোজ শাওন ও ইপশিতা শবনম শ্রাবন্তীর।সম্প্রতি শাওনের সঙ্গে দেখা করার আগে মুঠোফোনে যোগাযোগ করেন শ্রাবন্তী।এ প্রসঙ্গে প্রথম আলো ডটকমকে শাওন বলেন, ‘“এটা কি তোর নাম্বার??? তুই বাসায় আছিস তো??? আমি আসতেছি।” এ রকম একটা এসএমএস পেয়ে চমকে গেলাম। অচেনা নাম্বার থেকে আসা এই এসএমএসের নিচে কোনো নাম লেখা নেই। জবাব দেব না দেব না ভেবেও জবাব দিলাম। ছোট্ট বেলার বন্ধুত্ব মনে হয় এমনই।’শাওন আরও বলেন, ‘দেখা হওয়ার পর শ্রাবন্তী বার বার জানতে চাচ্ছিল কত যুগ পরে আমাদের দেখা হলো? তখন আমি বললাম, ঠিক ১০ বছর পর তোর আর আমার দেখা।’শাওন ও শ্রাবন্তীর বন্ধুত্বের শুরুটা হয়েছিল যখন তাঁদের বয়স সাড়ে ছয় বছর। দুজনেই তখন নাচ শিখতেন শুক্লা সরকারের কাছে। তাঁদের এই বন্ধুত্বের তালিকায় আরও ছিলেন নাদিয়া, ঈশিতা, রিচি সোলায়মান প্রমুখ।শাওন জানান, ‘নতুন কুঁড়ির সঙ্গে যুক্ত থাকার সময় আমাদের সবার মাঝে অন্যরকম একটা বন্ধুত্ব ছিল। কিন্তু পরবর্তী সময়ে যে যার কাজ নিয়ে ব্যস্ত হয়ে পড়ি। এখন আমরা এত বেশি ব্যস্ত যে কারও সঙ্গে দেখা সাক্ষাতের সুযোগই হয় না। আমি আমার সংসার আর শ্রাবন্তীও তার সংসার নিয়ে ব্যস্ত। আমার অন্য বন্ধুদের সঙ্গে মাঝেমধ্যে দেখা হলেও শ্রাবন্তীর সঙ্গে কেন জানি দীর্ঘ সময় ধরে দেখা হচ্ছিল না। অনেক বছর পর দেখা হওয়ায় অনেক ভালো লেগেছে।’
 
