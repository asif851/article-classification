
বক্সার থেকে পুলিশ—রূপান্তরটা মন্দ নয়। কাজ তো সেই একই। ঢিসুম-ঢাসুম। তবে চুলবুল পান্ডে ধরনের পুলিশগিরি নয়, নয় মসলাদার বাণিজ্যিক কোনো ছবিও। প্রিয়াঙ্কা চোপড়া এবার আরও একটি আত্মজীবনীনির্ভর ছবিতে কাজ করতে চলেছেন। ভারতের আলোচিত সাবেক পুলিশ কর্মকর্তা কিরণ বেদির ওপর বানানো হবে ছবিটি। অবশ্য কথাবার্তা এখনো প্রাথমিক পর্যায়ে আছে।ম্যারি কম-এর চরিত্রে অভিনয় করে চারদিক থেকে প্রশংসাবৃষ্টিতে ভিজছেন প্রিয়াঙ্কা। ফলে আরও একটি আত্মজীবনীনির্ভর ছবিতে কাজ তিনি করতেই পারেন। আর কিরণ বেদির জীবনের গল্পটাও তাঁর মতো করেই রোমাঞ্চকর। ভারতীয় নারীদের মধ্যে তিনিই পুলিশ বিভাগে সর্বোচ্চ পদ পর্যন্ত অধিষ্ঠিত হয়েছিলেন। কাজ করেছেন নারী পাচার, মাদক নিয়ন্ত্রণ নিয়েও। ছবিটি পরিচালনা করবেন সোহম শাহ। ইন্ডিয়ান এক্সপ্রেস। 
