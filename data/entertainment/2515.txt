
‘ক্ষুদে গানরাজ’ আসরে এবার চ্যাম্পিয়ন হয়েছে অঙ্কন। গায়কি আর সুরের মূর্ছনায় ঝড় তুলে শুধু প্রতিযোগিতার তিন বিচারকই নয়, দেশ ও দেশের বাইরের মানুষের হৃদয় জয় করে নিয়েছে বরিশালের অঙ্কন। ‘ক্ষুদে গানরাজ’ প্রতিযোগিতার চ্যাম্পিয়ন হয়েছে সে। পেয়েছে বিজয়ের মুকুট, নগদ পাঁচ লাখ টাকার চেক। সেই সঙ্গে আছে ক্যামব্রিয়ান স্কুল অ্যান্ড কলেজে ১০ বছরের জন্য শিক্ষাবৃত্তি, জাপান-বাংলাদেশ হাসপাতাল ও গ্রিন লাইফ হাসপাতালের সৌজন্যে স্কুলজীবন শেষ হওয়া পর্যন্ত চিকিৎসাসেবার সনদ।
ঢাকার শেরেবাংলা নগরের বঙ্গবন্ধু আন্তর্জাতিক সম্মেলন কেন্দ্রের হল অব ফেম মিলনায়তনে ‘ক্ষুদে গানরাজ’ প্রতিযোগিতার গ্র্যান্ড ফিনালে উপলক্ষে জমকালো মঞ্চ তৈরি করা হয়। মিলনায়তনে উপস্থিত দর্শকের সামনে বৈচিত্র্যপূর্ণ পরিবেশনা দিয়ে সবাইকে মুগ্ধ করে প্রতিযোগীরা। সেরা সাতের লড়াইয়ে চ্যাম্পিয়ন ছাড়াও অন্য দুজন বিজয়ী হচ্ছে প্রথম রানারআপ ঠাকুরগাঁওয়ের ঐক্য ও দ্বিতীয় রানারআপ হয়েছে চট্টগ্রামের ঐশী।
‘ক্ষুদে গানরাজ’-এর সেরার পুরস্কার হাতে নিয়ে আনন্দে অভিভূত, আপ্লুত অঙ্কন অনুভূতি ব্যক্ত করতে গিয়ে বলে, ‘আমার জন্য সবাই দোয়া করবেন। গান নিয়ে আমি যেতে চাই অনেক দূর।’
এদিকে বিচারকদের রায়ে গ্র্যান্ড ফিনালেতে অসাধারণ পরিবেশনা দিয়ে উপস্থিত সবাইকে মুগ্ধ করে বেস্ট পারফরমার হয়েছে তিলোত্তমা। ‘ক্ষুদে গানরাজ’ প্রতিযোগিতার এটি ছিল ষষ্ঠ আসর। অনুষ্ঠানের শুরুতে স্বাগত বক্তব্য দেন চ্যানেল আইয়ের ব্যবস্থাপনা পরিচালক ফরিদুর রেজা সাগর, পৃষ্ঠপোষক প্রতিষ্ঠান এএসটি বেভারেজ লিমিটেডের চেয়ারম্যান ও ব্যবস্থাপনা পরিচালক হারুনুর রশিদ এবং শরীফ গ্রুপের ব্যবস্থাপনা পরিচালক এম রজ্জব শরীফ। প্রতিযোগিতার প্রধান দুই বিচারক ফেরদৌস আরা ও এস আই টুটুলের পাশাপাশি ‘ক্ষুদে গানরাজ’ প্রতিযোগিতার এবারের আসরের গ্র্যান্ড ফিনালেতে অতিথি বিচারক হিসেবে উপস্থিত ছিলেন সংগীতশিল্পী মিতালি মুখার্জি।
প্রতিযোগীদের চূড়ান্ত পরীক্ষা পর্বে সেরা সাত খুদে শিল্পীর একক পরিবেশনা ছাড়াও দ্বৈত সংগীত পর্বে খুদেদের সঙ্গে গান পরিবেশন করেন শফি মণ্ডল, মেহের আফরোজ শাওন, শফিক তুহিন, আঁখি আলমগীর, ইমরান, আশিক ও শারমিন। মহোৎসব অনুষ্ঠানে দেশের গান পরিবেশন করেন সামিনা চৌধুরী ও কুমার বিশজিৎ। গানের সঙ্গে কোরিওগ্রাফিতে অংশ নেন একঝাঁক নৃত্যশিল্পী।
অনুষ্ঠানটি উপস্থাপনা করেন মীম চৌধুরী। পরিচালনা করেন ইজাজ খান স্বপন। অনুষ্ঠানটি সরাসরি সম্প্রচার করেছে চ্যানেল আই।
