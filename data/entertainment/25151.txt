
আমেরিকান গিটার প্রস্তুতকারী প্রতিষ্ঠান শেকটার গিটার রিসার্চ-এর ‘অফিশিয়াল আর্টিস্ট’ হিসেবে যুক্ত হয়েছেন বাংলাদেশের সাজ্জাদ আরেফিন। তিনি ডি-ইলুমিনেশন ব্যান্ডের লিড গিটারিস্ট, গীতিকার ও সংগীত পরিচালক।
সাজ্জাদ বলেন, ‘বছরখানেক আগে আমি শেকটারের অফিশিয়াল আর্টিস্ট হওয়ার জন্য আবেদন করি। এটা লম্বা একটা প্রক্রিয়া ছিল। গত বছর অপারেশন অ্যাংরিমেশিন নামে একটি গিটার ইন্সট্রুমেন্টাল অ্যালবাম বের করি। অফিশিয়াল আর্টিস্ট হতে ওটা বেশ ভূমিকা রেখেছে।’ ১৯৯৪ সালে গিটারে হাতেখড়ি সাজ্জাদ আরেফিনের। বাজিয়েছেন ওয়ারফেজ, মেটাল মেজ ব্যান্ডের সঙ্গে। এবিসি রেডিওতে ‘গিটার নেভার লাইস’ নামে গিটার শেখানোর একটি নিয়মিত অনুষ্ঠান করতেন তিনি। এ ছাড়া তিনি আন্তর্জাতিক ব্র্যান্ড ব্ল্যাকস্টার অ্যামপ্লিফিকেশনেরও অফিশিয়াল আর্টিস্ট।
