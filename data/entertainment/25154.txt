
এক ‘পিকে’ ছবি থেকেই আমির খানের আয় ১৫০ কোটি রুপি। পারিশ্রমিকের পাশাপাশি ছবির লাভের ৩৩ শতাংশ পকেটে ভরেছেন তিনি। অন্যদিকে, গত মে মাসে মুক্তি পাওয়া কঙ্গনা রানাউতের ‘তানু ওয়েডস মানু রিটার্নস’ ছবিটি দারুণ ব্যবসা করলেও কঙ্গনা পেয়েছেন মাত্র তিন কোটি রুপি।সম্প্রতি এক সাক্ষাৎকারে কঙ্গনা বলেন, ‘বিশ্বের বিভিন্ন দেশে ‘‘তানু ওয়েডস মানু রিটার্নস’’ ছবিটি প্রচুর আয় করছে। বলা যায়, আমি এ ছবিতে দুজন অভিনেত্রীর কাজ করেছি। কিন্তু একজন অভিনেত্রীর পারিশ্রমিকই পেয়েছি আমি।’ এক খবরে এমনটিই জানিয়েছে বলিউডলাইফ ডটকম। বলিউডে অভিনেতা ও অভিনেত্রীদের আয়ের বিস্তর ফারাক নিয়ে অনেক দিন থেকেই আলোচনা-সমালোচনা চলছে। কঙ্গনা রানাউত, ক্যাটরিনা কাইফের মতো তারকারা বিষয়টি নিয়ে প্রতিবাদও করেছেন। পারিশ্রমিকের এই বৈষম্য কেটে যাবে বলেও আশা প্রকাশ করেছেন। কিন্তু কাজের কাজ কিছুই হচ্ছে না। দিনকে দিন এই বৈষম্য যেন বেড়েই চলেছে।হিন্দি চলচ্চিত্র শিল্পে অভিনেতা ও অভিনেত্রীদের পারিশ্রমিকের বিস্তর ফারাক নিয়ে অভিযোগ তুলে এক সাক্ষাৎকারে কঙ্গনা বলেছিলেন, ‘ছবির সাফল্যের কৃতিত্বের পাশাপাশি সব অর্থও পকেটে ভরছেন অভিনেতারা। তাঁদের পারিশ্রমিকের এক-তৃতীয়াংশও দেওয়া হয় না আমাদের। আমি মনে করি, চলচ্চিত্র শিল্পের এই বৈষম্য দূর করতে বর্তমান প্রজন্মের অভিনেত্রীদের দায়িত্ব নিতে হবে। কাজের সঠিক মূল্যায়ন এবং শক্ত একটি অবস্থান নিশ্চিত করতে এগিয়ে আসতে হবে আমাদের।’ 
‘পিকে’ ছবিতে পারিশ্রমিকের পাশাপাশি ছবির লাভের ৩৩ শতাংশ দাবি করেছিলেন আমির। ছবি ব্যবসাসফল হওয়ার পরপরই তা পেয়ে যান তিনি। শাহরুখ খানও ‘যব তক হ্যায় জান’ ছবির লাভের ৩৩ শতাংশ পেয়েছেন। আর সালমান খানতো আরেক ধাপ এগিয়ে। পারিশ্রমিক ও লভ্যাংশের পাশাপাশি ছবির স্যাটেলাইট সত্ত্ব বিক্রি থেকে যে আয় হয়, তা থেকেও পকেট ভারী করেন তিনি। বলিউডে নারীকেন্দ্রিক ছবির চাহিদা, জনপ্রিয়তা ও সাফল্যের হার আগের তুলনায় অনেকটাই বেড়ে গেছে। তার প্রমাণ রেখেছে প্রিয়াঙ্কা চোপড়ার ‘মেরি কম’, কঙ্গনা রানাউতের ‘কুইন’ কিংবা আনুশকা শর্মার ‘এনএইচ টেন’-এর মতো ছবিগুলো। অভিনেত্রীরা ছবির সাফল্যে গুরুত্বপূর্ণ অবদান রাখার পরও তাঁদের তুলনায় পাঁচ থেকে সাত গুণ বেশি পারিশ্রমিক হাঁকছেন অভিনেতারা এবং তা পেয়েও যাচ্ছেন। সামনে এমন অবস্থা কেটে যাবে—এমনটাই প্রত্যাশা সবার।

