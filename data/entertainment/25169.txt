
নো ল্যান্ডস ম্যান ছবির চিত্রনাট্যের জন্য পুরস্কার হিসেবে ২৫ হাজার ডলার পেলেন নির্মাতা মোস্তফা সরয়ার ফারুকী। ১১ ডিসেম্বর অস্ট্রেলিয়ার ব্রিসবেনে অনুষ্ঠিত অ্যাপসা পুরস্কার প্রদান অনুষ্ঠানের অষ্টম আসরে এই পুরস্কার পেয়েছেন ফারুকী।
অ্যাপসা ও মোশন পিকচার্সের যৌথ উদ্যোগে প্রতিবছর চারটি নির্মাণাধীন ছবিকে স্ক্রিপ্ট ডেভেলপমেন্ট পুরস্কার দেওয়া হয়। এবারের অ্যাপসা পুরস্কার প্রদান অনুষ্ঠানে এশিয়া–প্যাসিফিক অঞ্চলের সেরা ছবিগুলোকে পুরস্কৃত করার পাশাপাশি ঘোষণা করা হয় অ্যাপসা-এমপিএ পুরস্কার বিজয়ীর নাম। প্রতিটি ছবি পুরস্কার হিসেবে পেয়েছে ২৫ হাজার মার্কিন ডলার।এ বছর ১০০টি প্রজেক্টের মধ্যে চারটি প্রজেক্ট পুরস্কৃত হয়, যার মধ্যে দুটি ফিচার ছবি ও দুইটি প্রামাণ্যচিত্র। এবার ফিচার ছবি বিভাগে পুরস্কার অর্জন করেছেন ইরানের বিখ্যাত পরিচালক জাফর পানাহি ও বাংলাদেশের মোস্তফা সরয়ার ফারুকী। আর প্রামাণ্যচিত্রের জন্য পুরস্কার পেয়েছেন অস্কার বিজয়ী প্রামাণ্যচিত্র দ্য অ্যাক্ট অব কিলিং-এর প্রযোজক এস রেনসন এবং ইসরাইলি চলচ্চিত্রনির্মাতা ড্রর মরেহ।ফারুকী বলেন, ‘জাফর পানাহি আমার প্রিয় পরিচালকদের একজন। তাঁর সঙ্গে পুরস্কার পেয়ে খুব ভালো লাগছে।’ ফারুকী আরও বলেন, ‘যখন পৃথিবীর বড় পত্রিকাগুলোকে বাংলাদেশের ছবি নিয়ে শিরোনাম করতে দেখি, তখন গৌরবান্বিত হই।’
