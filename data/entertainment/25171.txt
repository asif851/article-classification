
মনে হতেই পারে, যুক্তরাষ্ট্রের বিনোদনজগতে বোধ হয় খবরের আকাল পড়েছে! নইলে টেইলর সুইফটকে তাঁর পোষা বিড়াল খামচি দিয়েছে—এ খবর সংবাদমাধ্যমগুলোয় এত গুরুত্ব পাবে কেন? পায়ে বিড়ালের আঁচড়ের ছবি ইন্সটাগ্রামে আপলোড করেছিলেন ‘শেইক ইট অফ’ গায়িকা। অল্প সময়ের মধ্যেই ছবিটি অন্তর্জালে ছড়িয়ে পড়েছে। কারণটা বরং খোলাসা করেই বলি।কদিন আগেই পা জোড়ার বিমা করিয়েছেন টেইলর সুইফট। সে অনুযায়ী তাঁর দুই পায়ের দাম ৪০ মিলিয়ন ডলার, অর্থাৎ প্রায় ৩১১ কোটি টাকা! শিগগিরই বিশ্বের বিভিন্ন দেশ ঘুরে কনসার্টে অংশ নিতে বেরোচ্ছেন টেইলর। এই সময়ে পায়ে আঘাত পেয়ে তিনি যদি কোনো কারণে কনসার্টে অংশ নিতে না পারেন, সে ক্ষেত্রে যেন আর্থিক ক্ষতিটি পুষিয়ে নেওয়া যায়, তাই এই বন্দোবস্ত। ব্যথাটা পোষা বিড়াল মেরেডিথ না দিয়ে অন্য কেউ দিলে নিশ্চয়ই তাঁকে মোটা অঙ্কের ক্ষতিপূরণ দিতে হতো।শরীরের অঙ্গ-প্রত্যঙ্গের বিমা করানোর ঘটনা অবশ্য তারকাদের ভুবনে নতুন নয়। এর আগে ডেভিড বেকহাম, জেনিফার লোপেজসহ অনেকেই পায়ের বিমা করিয়েছেন।এমনকি জুলিয়া রবার্টস ৩০ মিলিয়ন ডলারে বিমা করিয়েছেন তাঁর হাসি!ই-অনলাইন।
