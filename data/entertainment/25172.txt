
বলিউড তারকা শ্রীদেবীর মেয়ে জাহ্নবি কাপুর এখন ভারতের উদয়পুরে ‘ধাড়াক’ ছবির শুটিং করছেন। মেয়ের প্রথম ছবি বলে কথা! মা শ্রীদেবী তাই ভীষণ খুশি। মেয়ের প্রথম দিনের শুটিংয়ে তিনিও ছিলেন। মায়ের সঙ্গে একটি সেলফি তুলে জাহ্নবি কাপুর তা ইনস্টাগ্রামে পোস্ট করেছেন। তাঁদের সঙ্গে ফ্রেমে ফ্যাশন ডিজাইনার মনীষ মালহোত্রাকেও দেখা যায়। শ্রীদেবী ও জাহ্নবির পছন্দের একজন এই মনীষ। এই ডিজাইনারের নকশা করা পোশাকে পার্টি আর উৎসবে সবার নজর কাড়েন মা-মেয়ে।
নাগরাজ মঞ্জুলির সুপারহিট মারাঠি ছবি ‘সৈরাট’-এর হিন্দি রিমেক ‘ধাড়াক’। গরিবের ছেলের সঙ্গে এক ধনী পরিবারের মেয়ের প্রেমের গল্প নিয়ে এই ছবি। প্রযোজক করণ জোহর আর পরিচালক শশাঙ্ক খৈতান। জাহ্নবির নায়ক ঈশান খাট্টার। তিনি বলিউডে নবাগত হলেও এরই মধ্যে ইরানি পরিচালক মজিদ মাজিদির ‘বিয়ন্ড দ্য ক্লাউড’ ছবিতে অভিনয় করেছেন। শুধু কি তাই? এ ছবিতে অভিনয় করে আন্তর্জাতিক একটি চলচ্চিত্র উৎসবে সেরা অভিনেতার পুরস্কারও পেয়েছেন।  মারাঠি ভাষার ‘সৈরাট’ বিশ্বজুড়ে আয় করে ১১০ কোটি রুপি। এখন পর্যন্ত আর কোনো মারাঠি ছবি এত ভালো ব্যবসা করতে পারেনি। বলিউডের দর্শকেরা এখন ‘ধাড়াক’ দেখার অপেক্ষায়। প্রযোজক বনি কাপুর ও অভিনেত্রী শ্রীদেবীর মেয়ে জাহ্নবি। আরেক দিকে অভিনেত্রী নীলিমা আজিম আর অভিনেতা রাজেশ খাট্টারের ছেলে ঈশান খাট্টার। দুই তারকা সন্তানের বলিউডে প্রথম পদক্ষেপ কতটা সফল হয়, এবার তা-ই দেখার পালা। অবশ্য মুক্তির আগে এই ছবির পোস্টার দর্শকদের অভিভূত করেছে। হিন্দুস্তান টাইমস।
 
