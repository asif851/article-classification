
এবার ‘পাঁচফোড়ন’ অনুষ্ঠান সাজানো হয়েছে পয়লা বৈশাখে এক দম্পতির মধ্যে ঘটে যাওয়া কিছু ঘটনা নিয়ে। আর এসব ঘটনার ফাঁকে ফাঁকে এসেছে নাচ, গান, নাটক ও বিভিন্ন বিষয় নিয়ে প্রতিবেদন। এই দম্পতির চরিত্রে অভিনয় করেছেন মীর সাব্বির ও শশী। অনুষ্ঠানে বৈশাখ নিয়ে রয়েছে তিনটি গান। মিল্টন খন্দকারের কথা ও সুরে গান গেয়েছেন কিরণ চন্দ্র রায় ও শাহনাজ বেলী। দ্বৈত কণ্ঠের এই গানের শিল্পী রবি চৌধুরী ও দিনাত জাহান। গানের কথা লিখেছেন কবির বকুল, সুর করেছেন রাজেশ। নিজের লেখা ও সুর করা আর একটি গান গেয়েছেন মিলন মাহমুদ। রয়েছে মাটির তৈরি জিনিসপত্র আর গ্রামবাংলার সাংস্কৃতিক ঐতিহ্য বায়োস্কোপ নিয়ে দুটি প্রতিবেদন। বৈশাখের ওপর রয়েছে ব্যঙ্গাত্মক এবং রসাত্মক নাট্যাংশ।কাল বৃহস্পতিবার সন্ধ্যা ৭টা ৫০ মিনিটে ফাগুন অডিও ভিশনের এই ম্যাগাজিন অনুষ্ঠানটি প্রচারিত হবে এটিএন বাংলায়।
