
ভারতের ক্রিকেট দলের অধিনায়ক বিরাট কোহলি আর বলিউড তারকা আনুশকা শর্মার বিয়েকে ঘিরে প্রতিদিনই কিছু না কিছু গুঞ্জন শোনা যাচ্ছে। অনেকেই প্রশ্ন করছেন, বিরাট আর আনুশকার বিয়েটা কবে হচ্ছে? এবার বিয়েটা হচ্ছে তো?
শোনা যাচ্ছে, বিরাট নাকি অনেক দিন আগেই বিয়ের পর্ব সারতে চেয়েছিলেন। কিন্তু আনুশকা চাননি। তাড়াহুড়ো করে বিয়ে! মোটেই না। তিনি চেয়েছিলেন আগে নিজের ক্যারিয়ার গড়তে। অসুবিধা নেই, ভারতের ক্রিকেট দলের এই অধিনায়ক যে আনুশকার প্রেমে পাগল, তা তো সবারই জানা। কিন্তু এখন শোনা যাচ্ছে অন্য খবর—আরও দুই নায়িকার প্রেমে পাগল ছিলেন বিরাট। ‘বাহুবলী’ ছবির নায়িকা তামান্না ভাটিয়ার প্রেমে হাবুডুবু খেয়েছেন তিনি। বিজ্ঞাপনের শুটিং করতে গিয়ে তাঁদের পরিচয়। পরিচয় থেকে ধীরে ধীরে বন্ধুত্ব, এরপর তা ভালোবাসায় পরিণত হয়। ২০১২ সালে বিরাট চুপি চুপি তামান্নার সঙ্গে দেখা করতেন।
কিন্তু বিরাট আর তামান্নার মাঝে চলে আসেন আরেকজন, তিনি ইজাবেল লাইট। ব্রাজিলিয়ান বংশোদ্ভূত এই মডেল তখন মুম্বাইয়ে এসেছিলেন ছবির কাজে। বলিউডে দুটি ছবিতে অভিনয় করেন তিনি, ‘সিক্সটিন’ আর ‘পুরানি’। এক পার্টিতে প্রথম দেখা হয় বিরাট আর ইজাবেলের। প্রথম দেখাতেই ব্রাজিলের এই সুন্দরীকে মনে ধরে বিরাটের। ছবির কাজে প্রায় দেড় বছর ইজাবেল ভারতে ছিলেন। আর এ সময় বিরাট আর ইজাবেল একে অপরের কাছে আসেন। দুজনের ঘনিষ্ঠতা ক্রমেই বাড়তে থাকে। শোনা যায়, তাঁরা দুজন নাকি সিঙ্গাপুরে গিয়ে একে অপরের সঙ্গে দেখা করতেন। তবে বিরাটের সঙ্গে ইজাবেলের প্রেম বেশি দিন টেকেনি। ২০১৩ সালে নভেম্বরে তাঁরা একে অপরের কাছ থেকে দূরে সরে যান।
এদিকে অনেকে ধরেই নিয়েছেন, ৯ থেকে ১২ ডিসেম্বরের মধ্যে যেকোনো দিন ইতালিতে বিরাট আর আনুশকার চার হাত এক হতে চলেছে। কিন্তু আনুশকার মুখপাত্র মণিকা ভট্টাচার্য এই দুই তারকার বিয়ের খবরকে তুড়ি মেরে উড়িয়ে দিয়েছেন। আবার আজ শুক্রবার প্রকাশিত ভারতের এক দৈনিকের খবর অনুযায়ী, ৯ থেকে ১২ ডিসেম্বরের মধ্যে তাঁদের বিয়ে হওয়ার সম্ভাবনা আছে। আর বিয়েটা হচ্ছে ইতালিতে।
আনুশকার প্রতিবেশীরা নাকি এরই মধ্যে বিয়ের নিমন্ত্রণ পেয়েছেন। আনুশকা এখন মুম্বাইয়ের ভারসোভার বন্দ্রীনাথ টাওয়ারে থাকছেন। আনুশকার বাবা অজয় কুমার শর্মা নিজে ফোন করে বহুতলের কয়েকজন বাসিন্দাকে মেয়ের বিয়েতে ইতালিতে আমন্ত্রণ জানিয়েছেন। এ সবকিছু মনে করিয়ে দিচ্ছে প্রযোজক-পরিচালক আদিত্য চোপড়া এবং বলিউড তারকা রানী মুখার্জির বিয়ের কথা। ঠিক এমনটাই হয়েছিল তাঁদের বিয়েতে। আদিত্য আর তাঁর প্রেমিকা রানী চুপিচুপি ইতালিতে গিয়ে বিয়ে করেন। তাই মনে প্রশ্ন জাগতেই পারে, আনুশকা কি বিয়েতে তাঁর মেন্টর আদিত্য চোপড়াকেই অনুসরণ করছেন?
