
এবার এক অনুষ্ঠানে ভিন্ন চারটি রূপে দেখা যাবে সংগীতশিল্পী কোনালকে। ঈদের জন্য নির্মিত ‘গানে গানে’ অনুষ্ঠানটির পরিকল্পনা করার পাশাপাশি এটির পরিচালকও কোনাল। শুধু তাই নয়, অনুষ্ঠানটিতে গান গাওয়ার পাশাপাশি উপস্থাপনাও করছেন তিনিই।সম্প্রতি চ্যানেল আইয়ের স্টুডিওতে ‘গানে গানে’ অনুষ্ঠানের শুটিং শেষ হয়েছে। কোনাল বলেন, ‘বেশ কয়েক বছর ধরেই চ্যানেল আইতে বিশেষ দিবসের অনুষ্ঠান উপস্থাপনা করছি। একই সঙ্গে গানও গেয়েছি। গত বছর থেকে অনুষ্ঠান পরিচালনাও করেছি। এবার অবশ্য পরিকল্পনার কাজটিও করেছি। গত ঈদে একটি অনুষ্ঠান নির্মাণ করেছিলাম। এবার ঈদে করলাম তিনটি অনুষ্ঠান। এতে ফোক ও চলচ্চিত্রের জনপ্রিয় কিছু গান শিল্পীদের কণ্ঠে শুনতে পাবেন শ্রোতারা। গানের ফাঁকে পুরো অনুষ্ঠানে সবাই মিলে বেশ মজা করেছি। আশা করছি, ঈদে এমন একটি অনুষ্ঠান সবার মাঝে একটুখানি হলেও আনন্দ দিতে পারবে।’কোনালের পরিচালনায় ‘গানে গানে’ অনুষ্ঠানের তিন পর্বে অতিথি হয়েছেন কণা, দিনাত জাহান মুন্নী, চন্দনা মজুমদার, পান্থ কানাই, কিশোর, সাব্বির, আশিক, ইউসুফ ও প্রান্তি।নিজের পরিচালনায় ‘গানে গানে’ অনুষ্ঠান ছাড়াও একাধিক চ্যানেলের ঈদ অনুষ্ঠানে দেখা যাবে কোনালকে। বললেন, ‘আমি খুব বেশি টিভি অনুষ্ঠানে অংশ নিই না। কম অনুষ্ঠান এবং তা অবশ্যই আমার ভালো লাগতে হবে। সব বিবেচনায় যে কটি অনুষ্ঠানের ভাবনা ভালো লেগেছে তাতে কাজ করেছি।’‘গানে গানে’ অনুষ্ঠান প্রসঙ্গে চ্যানেল আইয়ের অনুষ্ঠানপ্রধান আমীরুল ইসলাম বলেন, ‘তরুণ প্রজন্মের মেধাবী শিল্পীদের নিয়ে আমরা বরাবরই বিভিন্ন ধরনের অনুষ্ঠান নির্মাণ করে থাকি। গানে গানে অনুষ্ঠানটিও তাই। ঈদের অনেক অনুষ্ঠানের ভিড়ে বর্তমান সময়ের মেধাবী শিল্পীদের নিয়ে বানানো এই অনুষ্ঠানটি দর্শকদের ভালো লাগাই হবে আমাদের আনন্দ।’ ‘গানে গানে’ অনুষ্ঠানটির প্রযোজক মোস্তাফিজুর রহমান নান্টু ও জামাল রেজা।
