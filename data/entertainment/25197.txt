
‘এতগুলো টাকা তুমি কোথায় পেলে? উল্টাপাল্টা কিছু করোনি তো? আমার কেন জানি মনে হচ্ছে, তুমি উল্টাপাল্টা কিছু করেছ।’ এভাবেই বউ বকছেন মোশাররফ করিমকে! বকাবকি যেন থামছেই না। মোশাররফও বউয়ের কাছে নিজের অবস্থান পরিষ্কার করতে প্রশ্নের উত্তর দিয়েই চলছেন। বউকে পাল্টা বলছেন, ‘আমাকে কি তোমার এমন মনে হয়? আমি তো এখন স্বপ্নের মধ্যে আছি। এই টাকাগুলো আমি স্বপ্নে পেয়েছি। আমি যে স্বপ্নের মধ্যে আছি, সেটার বর্তমান কালটা হচ্ছে টাকাকেন্দ্রিক। আর স্বপ্নের মধ্যে না থাকলে এতগুলো টাকা কোথায় পাব?’
উত্তরার আপনঘর শুটিং বাড়িতে গতকাল রোববার এমনই দৃশ্য দেখা গেল। পরিচালকের কাট শব্দে থামলেন স্ত্রী চরিত্রে রূপদানকারী নাজিয়া অর্ষা। ‘স্বপ্ন বিভ্রাট’ নাটকে মোশাররফ ও অর্ষা স্বামী–স্ত্রীর চরিত্রে অভিনয় করছেন।‘স্বপ্ন বিভ্রাট’ নাটকে মোশাররফ হঠাৎ অনেক টাকা পেয়ে বসেন। সেই টাকা বাসায় এনে বিছানার ওপর রেখে দিলে দেখে ফেলেন বউ অর্ষা। এরপর জেরার মুখে পড়তে হয় মোশাররফ করিমকে।
