
এ বছরের ফেব্রুয়ারিতে ‘আমার ভাইয়ের রক্তে রাঙানো’ গানটি বিশ্বের ১২টি ভাষায় গাওয়ার আয়োজন করে সাড়া ফেলে দিয়েছিলেন নাবিদ সালেহিন। এবার আরও একটি চমক নিয়ে হাজির হলেন এই তরুণ সংগীত পরিচালক ও গিটারিস্ট। মা দিবস উপলক্ষে বিশ্বের সাতটি ভাষায় নাবিদ তৈরি করেছেন ‘মা’ শিরোনামের গান। বাংলায় গানের শুরুর কথাগুলো এ রকম: ‘তোমার জন্য দেখেছি আলো, ছুঁয়েছি এ ধরণি, তোমার জন্যই আকাশ-পাতাল, অরণ্য পাহাড়, নদী, মাগো তুমি আমার পৃথিবী...’।গানটি গাওয়া হয়েছে বাংলা, হিন্দি, ফরাসি, জার্মান, আরবি, রুশ ও ইংরেজি ভাষায়। মা দিবসের এই গান তৈরির উদ্যোগ ও সংগীত পরিচালনার দায়িত্ব পালন করেছেন নাবিদ সালেহিন। নতুন গানটি প্রসঙ্গে তিনি বলেন, ‘বেশ কিছুদিন আগে জার্মানির সংগীতশিল্পী নোরা আমাকে একটি গান লিখে পাঠান। পরে সেই গানের শুরুর বাংলা অংশটি লেখেন শিল্পী জয় শাহরিয়ার। আর ইংরেজি অংশ লেখেন স্তেফেনি ফরিয়ান। তারপর অন্যান্য শিল্পীর সঙ্গে যোগাযোগ করে তাঁদের দেশের ভাষায় গানটি গাওয়ার প্রস্তাব দিই। শিল্পীরা সানন্দেই রাজি হয়ে যান।’মা গানটিতে কণ্ঠ দিয়েছেন জয় শাহরিয়ার (বাংলা), আতিফ (হিন্দি), দানিয়াল (ফরাসি), নোরা (জার্মান), ইয়রগো এল্কা (আরবি), আলেক্সান্দার (রুশ) ও স্তেফেনি ফরিয়ান (ইংরেজি)। গানটিতে সুর দেওয়ার পাশাপাশি ভায়োলিন বাজিয়েছেন নোরা নিজেই। পিয়ানোতে ছিলেন ফরহাদ।সাতটি ভাষায় মাকে নিয়ে এই গান তৈরির অনুপ্রেরণা সম্পর্কে নাবিদ সালেহিন বলেন, ‘বিশেষ কোনো লক্ষ্য থেকে নয়, শুধু মাকে উৎসর্গ করেই গানটা গাওয়া।’ আজব রেকর্ডস-এর ব্যানারে মুক্তি পাওয়া গানের ভিডিও আজ থেকে দেখা যাবে ইউটিউবসহ বেশ কয়েকটি টেলিভিশন চ্যানেলে। প্রথম আলোর অনলাইন সংস্করণেও পাওয়া যাবে ‘মা’ শিরোনামের এ গানের ভিডিও।
 

