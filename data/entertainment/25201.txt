
বলিউড অভিনেত্রী শর্মিলা ঠাকুরের কাছ থেকে প্রশংসা পেয়ে উচ্ছ্বসিত বাংলাদেশের নৃত্য ও অভিনয়শিল্পী নাদিয়া আহমেদ। গতকাল শনিবার ঢাকার বসুন্ধরা আবাসিক এলাকার একটি কনভেনশন সেন্টারে নাচের অনুষ্ঠানে শেষে শর্মিলা ঠাকুরের সঙ্গে দেখা হয় নাদিয়ার। সেখানেই তিনি দেশের এ অভিনেত্রীর নাচ ও স্টাইলের প্রশংসা করেন।
একটি স্যাটেলাইট টেলিভিশন চ্যানেলের প্রতিষ্ঠাবার্ষিকী উপলক্ষে শুক্রবার ঢাকায় আসেন শর্মিলা ঠাকুর। আর সে অনুষ্ঠানে শর্মিলা ঠাকুর অভিনীত বিভিন্ন সিনেমার গানে পারফর্ম করেন নাদিয়া। একই অনুষ্ঠানে আরও নাচ পরিবেশন করেন তারিন ও চাঁদনী।নাদিয়া বলেন, ‘আমরা যেসব নাচ করেছি, তার মাধ্যমে ওই সময়ে চলচ্চিত্রে শর্মিলা ঠাকুরের স্টাইল তুলে ধরার চেষ্টা করেছি। নাচের পাশাপাশি তিনি হেয়ার স্টাইলের প্রশংসা করেছেন।’নাদিয়ার নাচ শেষ হলে মঞ্চে আসেন শর্মিলা ঠাকুর। বলিউডের এমন একজন অভিনেত্রীর সঙ্গে এভাবে মঞ্চ শেয়ার করবেন, কিছুদিন আগেও তা ভাবেননি নাদিয়া। বললেন, ‘আমি তাঁর দিকে ফ্যালফ্যাল করে তাকিয়ে ছিলাম। মেকআপ নেওয়ার সময় মনে হয়েছিল, হয়তো তাঁর মতো হওয়া সম্ভব নয়। কিন্তু নাচ শেষে যখন প্রশংসা শুনলাম, তখন আমি উড়ছিলাম। শুধু তা-ই নয়, এত বড়মাপের একজন অভিনয়শিল্পীর সামনে পারফর্ম করার পর প্রশংসা পাওয়াটা অনেক বড় ব্যাপার। একসঙ্গে আমরা অনেকক্ষণ দাঁড়িয়েছিলাম। এত সুন্দর করে বাংলায় কথা বললেন, মুগ্ধ হয়ে শুধু শুনছিলাম। নবাব পরিবারের বউ ও এত বড়মাপের অভিনেত্রীর সঙ্গে এক মঞ্চে দাঁড়িয়ে থাকার ব্যাপারটি আমার জীবনের একটি স্মরণীয় মুহূর্ত হয়ে থাকবে।’
