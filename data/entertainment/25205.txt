
চলচ্চিত্র প্রযোজক হার্ভে ওয়েনস্টেইন, যিনি অস্কার কমিটির একজন সদস্য সম্প্রতি অস্কারের নিয়ম ভেঙে লিওনার্দো ডিক্যাপ্রিওর পক্ষ নিয়ে সেরা অভিনেতার মনোনয়নের জন্য প্রকাশ্যেই এ অভিনেতাকে সমর্থন জানিয়েছেন।দিন কয়েক আগে অস্কারের এক অনুষ্ঠানের মঞ্চে উঠে ওয়েনস্টেইন ‘রেভন্যান্ট’ ছবিতে ডিক্যাপ্রিওর অভিনয়ের উচ্ছ্বসিত প্রশংসা করেন। এবারের অস্কারে সেরা অভিনেতার (অ্যাকটর ইন আ লিডিং রোল অ্যাওয়ার্ড) মনোনয়ন পেয়েছেন লিওনার্দো ডিক্যাপ্রিও।অস্কারের সেই অনুষ্ঠানে মঞ্চে উঠে ওয়েনস্টেইন বলেন, ‘অস্কার কমিটির একজন সদস্য হিসেবে পুরস্কারের জন্য আপনি কখনো কাউকে সরাসরি বা প্রকাশ্যে সমর্থন জানাতে পারেন না। কিন্তু আমি বলতে বাধ্য হচ্ছি যে লিও ডিক্যাপ্রিওর অভিনয় সত্যিই অসাধারণ।’ তিনি আরও বলেন, ‘তাঁর (ডিক্যাপ্রিও) নিষ্ঠা, এ ছবির চরিত্রে তাঁর অভিনয় অসম্ভব সুন্দর আর বিস্ময়কর। আমি এর আগে আর কখনোই এমন অসাধারণ কারও সঙ্গে কাজ করিনি।’
হলিউডের তারকা অভিনেতা লিওনার্দো ডিক্যাপ্রিওর জন্ম মার্কিন যুক্তরাষ্ট্রের লস অ্যাঞ্জেলেসে। পুরো নাম লিওনার্দো উইলহেম ডিক্যাপ্রিও। ১৯৯০ সালে একটি টিভি সিরিজের মাধ্যমে অভিনয়জগতে পা রাখেন তিনি। দুই বছরের মধ্যেই শতাধিক টিনএজ অভিনেতার মধ্যে সেরা হয়ে তিনি অভিনয় করেন ‘দ্য বয়েজ লাইফ’ ছবিতে। ১৯৯৬ সালে মুক্তি পেয়েছিল ডিক্যাপ্রিও অভিনীত ‘রোমিও জুলিয়েট’ ছবিটি। মুক্তির পর বক্স অফিস থেকে এ ছবিটি আয় করে প্রায় ১৪৭ মিলিয়ন ডলার! আর এর পরের বছরই মুক্তি পায় বিশ্বে আলোড়ন সৃষ্টিকারী ছবি ‘টাইটানিক’। ছবিটি প্রায় ১ দশমিক ৮ বিলিয়ন ডলার আয়ের রেকর্ড করার পাশাপাশি জিতে নেয় সর্বাধিক ১১টি অ্যাকাডেমি অ্যাওয়ার্ড।শুধু অভিনয় নয়; অভিনয়ের পাশাপাশি পরিবেশবিষয়ক আন্দোলন, বন্য প্রাণী রক্ষা আর বিভিন্ন ভয়াবহ প্রাকৃতিক দুর্যোগে বহুবার সহায়তার হাত বাড়িয়ে দিয়েছেন তিনি। একজন প্রযোজক হিসেবেও কাজ করেছেন ডিক্যাপ্রিও।অভিনয়, প্রযোজনা সবকিছুতেই দিয়ে যাচ্ছেন নিজের সেরাটুকু। বিনোদনজগতের সবচেয়ে আকর্ষণীয় পুরস্কার অস্কার ছাড়া গোল্ডেন গ্লোব, এমটিভি মুভি অ্যাওয়ার্ড, হলিউড ফিল্ম ফেস্টিভ্যাল পুরস্কার, আইরিশ ফিল্ম পুরস্কার, টেলিভিশন অ্যাওয়ার্ডসহ বিভিন্ন ক্ষেত্রে জিতেছেন প্রায় ১৮টি পুরস্কার।৭৩তম গোল্ডেন গ্লোবের আসরে ‘ড্রামা’ বিভাগে ‘দ্য রেভেন্যান্ট’ সিনেমার প্রধান চরিত্রে অভিনয়ের জন্য সেরা অভিনেতার পুরস্কার ঘরে তুলেছেন হলিউডের জনপ্রিয় তারকা লিওনার্দো ডিক্যাপ্রিও। ডিক্যাপ্রিওর তৃতীয় গোল্ডেন গ্লোব জয় এটি। এর আগে ‘দ্য অ্যাভিয়েটর’ সিনেমার জন্য ২০০৫ সালে এবং ‘দ্য উলফ অব ওয়াল স্ট্রিট’-এর জন্য ২০১৪ সালে সেরা অভিনেতার পুরস্কার পেয়েছিলেন তিনি।গোল্ডেন গ্লোবে সেরা অভিনেতার পুরস্কার জেতার পরপরই স্ক্রিন অ্যাক্টরস গিল্ড (স্যাগ) পুরস্কারের আসরেও ‘রেভেন্যান্ট’ ছবিতে অসাধারণ অভিনয়ের জন্য সেরা অভিনেতার পুরস্কার জিতেছিলেন ডিক্যাপ্রিও। এখন সামনে রয়েছে শুধু অস্কার। এর আগে বেশ কয়েকবার অস্কারের জন্য মনোনয়ন পেলেও এখন পর্যন্ত এ অভিনেতার কাছে অস্কার অধরাই থেকে গেছে। ইন্দো-এশিয়ান নিউজ।
