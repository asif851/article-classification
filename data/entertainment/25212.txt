
বলিউডের অভিনেতা ইমরান হাশমির লেখা বই ‘কিস অব লাইফ’ প্রকাশিত হয়েছে। বইটির বিষয়বস্তু ইমরানের ছেলে আইয়ানের ক্যানসারের সঙ্গে যুদ্ধজয়ের অভিজ্ঞতা। বইটির প্রচারে বলিউডের আরেক অভিনেতা শাহরুখ খান পাশে এসে দাঁড়িয়েছেন ইমরানের। ‘কিস অব লাইফ’ বইটির প্রচারের ক্ষেত্রে সম্প্রতি মাঠে নেমেছেন কিং খান।‘কিস অব লাইফ’ বইটিতে ছেলে আইয়ানের ক্যানসার চিকিৎসার সময়টাতে ইমরান হাশমি ও তাঁর স্ত্রী পারভিন সাহানির মানসিক যন্ত্রণা আর ক্যানসারের সঙ্গে যুদ্ধে ছেলের সহযোদ্ধা হওয়ার দীর্ঘ সংগ্রামের বর্ণনা রয়েছে।সম্প্রতি কিং খান শাহরুখ ইমরান হাশমি ও আইয়ানের সঙ্গে ‘কিস অব লাইফ’ বইটি নিয়ে তোলা একটি ছবি টুইটারে পোস্ট করেছেন।ইমরানপুত্র আইয়ানের জন্য ভালোবাসা জানিয়ে ‘দিলওয়ালে’ তারকা শাহরুখ এক টুইট বার্তায় লিখেছেন, ‘আল্লাহ তোমাকে ও তোমার পরিবারকে সুখে-শান্তিতে রাখুন। ইমরান, তোমাকে দেখে ভালো লেগেছে। আইয়ানের জন্য আমার ভালোবাসা রইল।’এদিকে ইমরান হাশমি শাহরুখের সঙ্গে সাক্ষাতের বিষয়টিকে ‘ফান মোমেন্ট’ হিসেবে আখ্যা দিয়ে টুইটারে লিখেছেন, ‘মজার সময়! অনেক ভালোবাসা। এসআরকে, তোমাকে সহযোগিতা আর সবকিছুর জন্য ধন্যবাদ।’
শাহরুখ খান ছাড়াও এর আগে বলিউডের অনেক তারকাই ইমরান হাশমির ‘কিস অব লাইফ’ বইটির প্রচারে সহযোগিতার হাত বাড়িয়ে দিয়েছিলেন। বলিউডের ‘দাবাং’ তারকা সালমান খানও ইমরানের এই বইটির প্রচারে এগিয়ে এসেছিলেন। ইন্দো-এশিয়ান নিউজ।
