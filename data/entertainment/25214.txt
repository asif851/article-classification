
একজন বৃদ্ধা আর কাক—চরিত্র বলতে এই দুটিই। বৃদ্ধার চরিত্রে অভিনয় করেছেন দিলারা জামান। আর কাক তো কাকই। এই দুই চরিত্র নিয়েই নির্মিত হলো স্বল্পদৈর্ঘ্য চলচ্চিত্র মনপক্ষী। এটি রচনা করেছেন হাসিব কামাল। আর নির্মাণ করেছেন আতিক জামান। তবে পুরো নির্মাণের ব্যাপারটি তত্ত্বাবধান করেছেন নির্মাতা রেদওয়ান রনি।কাকের সঙ্গে বৃদ্ধার একটি স্বচ্ছ ভালোবাসার সম্পর্ক দেখানো হবে মনপক্ষীতে। পরিবারের কারও সাহচর্য না পেয়ে একজন বৃদ্ধা ভালোবাসা খোঁজেন কাকের কাছে। ছবিতে দেখা যাবে, বৃদ্ধা প্রতিদিন নিজের খাবার খেতে দেন কাককে। নিয়ম করে কাকও সঠিক সময়ে হাজির হয়ে যায় বৃদ্ধার জানালায়।কাকের সঙ্গে অভিনয় প্রসঙ্গে দিলারা জামান বলেন, ‘আমার জন্য নতুন অভিজ্ঞতা। গল্পটি অসাধারণ। প্রথমে শুনেই আমার ভালো লেগেছে। বৃদ্ধার জীবনের সঙ্গে একটি কাকের জীবন জড়িয়ে যাওয়ার গল্প।’গত সপ্তাহে মনপক্ষীর শুটিং হয়েছে ঢাকার মধুবাগে। কাকের শুটিং গত বৃহস্পতিবার পর্যন্ত চলেছে।নির্মাতা রেদওয়ান রনি জানান, ভালোবাসা দিবস উপলক্ষে প্রাণ ফ্রুটো ও পপকর্নলাইভ.টিভি তৈরি করছে ভালোবাসার ছোট গল্প নিয়ে ‘লাভ এক্সপ্রেস’ সিরিজের ১০টি স্বল্পদৈর্ঘ্য চলচ্চিত্র। এই সিরিজের চার নম্বর ছবিই হলো মনপক্ষী।প্রায় পাঁচ মিনিটের এই চলচ্চিত্রটি দেখা যাবে আজ শনিবার রাত আটটা থেকে www.popcornlive.tv তে।
