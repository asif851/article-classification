
ভারতের পশ্চিমবঙ্গের জনপ্রিয় সংগীতশিল্পী অনুপম রায় তাঁর ব্যক্তি ও পেশাগত জীবনে এখন দারুণ এক সময় পার করছেন। অনুপম আগামী বছর বিয়ে করবেন বলে এক সূত্রের বরাত দিয়ে টাইমস অব ইন্ডিয়া অনলাইনের প্রতিবেদনে জানানো হয়েছে, অনুপম তাঁর দীর্ঘদিনের বান্ধবী পিয়া চক্রবর্তীর সঙ্গে আগামী বছর আনুষ্ঠানিকভাবে সংসার বাঁধতে যাচ্ছেন।এখন বেশ ফুরফুরে মেজাজেই আছেন অনুপম। সামনের মাসগুলোতে তাঁর বেশ কয়েকটি অ্যালবাম প্রকাশিত হওয়ার অপেক্ষায় আছে। এরপর জীবনের গুরুত্বপূর্ণ কাজটা সেরে ফেলতে পারেন তিনি।অনুপমের বান্ধবী পিয়া এখন নৃবিজ্ঞানে পিএইচডি করছেন গ্রেটার নইদায়। গবেষণার কাজে প্রায়ই কলকাতায় আসা হয় তাঁর। কলেজে থাকাকালে পিয়ার সঙ্গে অনুপমের বন্ধুত্ব হয়। তারপর সেই বন্ধুত্ব গড়ায় ভালোবাসার সম্পর্কে। তাঁদের সম্পর্ক নিয়ে ইতিমধ্যে গণমাধ্যমে খবরও বেরিয়েছে। ওই খবর অস্বীকার করেননি অনুপম।অনুপম-পিয়ার ঘনিষ্ঠ একটি সূত্র জানিয়েছে, এই জুটি বিয়ে করছেন বলে জানুয়ারি থেকে খবর ছড়াচ্ছে। তবে বছরান্তে তাঁদের বিয়ের পরিকল্পনা ছিল। ওই পরিকল্পনা ২০১৬ সালের মার্চ পর্যন্ত স্থগিত করা হয়েছে।সংগীতশিল্পী অনুপম তাঁর ব্যক্তিগত জীবনের বিষয়গুলো গোপন রাখতেই পছন্দ করেন। বিয়ের ব্যাপারে বিস্তারিত কিছু জানাননি তিনি।
