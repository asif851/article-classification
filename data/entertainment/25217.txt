
অস্কার অনুষ্ঠানের আর বেশি দিন বাকি নেই। এর মধ্যেই অ্যাকাডেমি আয়োজক এবারের অস্কারের মঞ্চ মাতাবেন যাঁরা, তাঁদের তালিকা প্রকাশ করেছে। লিন-ম্যানুয়েল মিরান্ডা, জন লেজেন্ড, স্টিং, অউলি ক্রাভায়ো আর জাস্টিন টিম্বারলেকের মতো শিল্পীরা দাপিয়ে বেড়াবেন এবারের অস্কার মঞ্চ। এবারের মনোনয়ন পাওয়া পাঁচটি গান গাইবেন তাঁরা। প্রযোজক মাইকেল ডি লুসা ও জেনিফার টড এক বিবৃতিতে বলেছেন, ‘বিশ্ব বিখ্যাত এই শিল্পীদের অস্কার মঞ্চে তুলতে আমরা ভীষণ উদ্গ্রীব। যদিও জন লেজেন্ডের ‘লা লা ল্যান্ড’ ছবিতে গাওয়া ‘স্টার্ট এ ফায়ার’ মনোনয়ন পায়নি, তবু তিনি গাইবেন। কারণ, মনোনয়নের বিশাল সংখ্যা যে এই ছবির ঝুলিতে। ‘মোয়ানা’ ছবির ‘হাউ ফার আই উইল গো’ উপস্থাপন করবেন মিরান্ডা আর অউলি। জাস্টিন গাইবেন ‘ট্রল’ ছবির ‘কান্ট স্টপ দ্য ফিলিং’। আর স্টিং গাইবেন ‘জিম: দ্য জেমস ফোলি স্টোরি’ থেকে ‘দ্য এম্পটি চেয়ার’ গানটি। এন্টারটেইনমেন্ট উইকলি
