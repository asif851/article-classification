
ছোট পর্দার বড় তারকা তিশা সম্প্রতি কাজ শেষ করেছেন ‘অস্তিত্ব’ ছবির কাজ। বৃহস্পতিবার রাতে ইউটিউবে প্রকাশিত হয়েছে এ ছবির ট্রেলার। নতুন এই ছবিতে দেখা গেছে একেবারেই নতুন এক তিশাকে। ‘অস্তিত্ব’ ছবির ট্রেলার প্রকাশিত হওয়ার পর থেকে পরিচিতজন ও শুভাকাঙ্ক্ষীদের কাছ থেকে প্রশংসা পাচ্ছেন বলেও জানান তিশা। প্রথম আলোর সঙ্গে আলাপে আজ শনিবার সকালে তেমনটাই জানালেন তিনি।
টিভি নাটকের পাশাপাশি কয়েকটি চলচ্চিত্রেও অভিনয় করেছেন তিশা। ‘অস্তিত্ব’ ছবিটি এখন মুক্তির অপেক্ষায়। খুব শিগগিরই সেন্সর ছাড়পত্রের জন্য জমা দেওয়া হবে এ ছবিটি। ‘অস্তিত্ব’ ছবিতে তিশা অভিনয় করেছেন আরিফিন শুভর বিপরীতে। এ ছাড়া, এই ছবির অন্য অভিনয়শিল্পীরা হলেন সুব্রত, সুজাতা, জোভান, সৌমি, বাদল, ডন প্রমুখ।ছবি প্রসঙ্গে তিশা বলেন, ‘এটা ঠিক যে, ‘‘অস্তিত্ব’’ ছবিতে আমাকে সবাই একেবারে নতুন রূপে দেখতে পাবেন। ট্রেলার প্রকাশিত হওয়ার পর তা অনেকে কিছুটা হলেও অনুমান করতে পেরেছেন।’‘অস্তিত্ব’ ছবির একটি আইটেম গানেও নেচেছেন তিশা। সিনেমায় এই ধরনের অভিজ্ঞতা তিশার জন্য একেবারেই নতুন।তিশা বলেন, ‘ছোটবেলা থেকে আমি নাচ ও গানের সঙ্গে যুক্ত। সে হিসেবে আমাকে সবাই নাচের শিল্পী ও গানের শিল্পী হিসেবেও চেনেন। কিন্তু অনেক দিন আমি গান ও নাচ নিয়ে দর্শকের সামনে আসিনি। এ ছাড়া, আমার চর্চাও খুব একটা ছিল না। এই ছবির গানের সঙ্গে নাচতে গিয়ে বেশ কষ্ট করতে হয়েছে। অনেকবার টেক দিতে হয়েছে। ফাইনালি সবার সহযোগিতায় তা সবার ভালো লেগেছে। পরিচিতজনদের সবাই দেখে খুবই প্রশংসা করেছেন। উৎসাহ দিচ্ছেন। আমিও অনুপ্রাণিত হচ্ছি।’
‘অস্তিত্ব’ ছবির ট্রেলার দেখতে ক্লিক করুন।
