
আট বছর পর আসছে গায়িকা নিশিতার নতুন গানের ভিডিও। সামনের ভালোবাসা দিবসে এই গানটি দর্শক–শ্রোতারা দেখতে ও শুনতে পাবেন। ‘নয়নের নয়ন বন্ধু’ শিরোনামের এই গানের ভিডিওর শুটিং শেষ হয়েছে সেন্ট মার্টিনে। এখন চলছে সম্পাদনার কাজ। বহুদিন পর নিজের নতুন একটি গান প্রকাশিত হচ্ছে ভেবে উচ্ছ্বসিত নিশিতা।মাঝে পড়াশোনার ব্যস্ততার কারণে গান প্রকাশে অনিয়মিত ছিলেন। ২০০৬ সালে ‘ক্লোজআপ ওয়ান: তোমাকে খুঁজছে বাংলাদেশ’ প্রতিযোগিতার মাধ্যমে গানের জগতে আসা নিশিতার একটিমাত্র একক গানের অ্যালবাম প্রকাশিত হয়েছে। আমায় নিয়ে চলো না নামের সেই অ্যালবামের দুটি গানের ভিডিওতে তাঁকে দেখা যায়। তবে নিশিতা এখন পুরোদস্তুর গান নিয়ে ব্যস্ত।নিশিতা বলেন, ‘আমি বহুদিন নিজের উদ্যোগে গান করিনি। যখন ফিরলাম তখন দেখলাম, আমার সমসাময়িক সবাই ও সিনিয়ররা ভিডিও নিয়ে ব্যস্ত। ভাবলাম, আমি যেহেতু এত দিন পর ফিরছি, অডিওর পাশাপাশি ভিডিও হলে মন্দ হয় না। শ্রোতার কাছে গান এখন শুধু শোনার নয়, দেখারও বিষয়। সবকিছু ভেবে ভালো লাগার মতো একটি গানের ভিডিও বানালাম। গানের কথাও অবশ্য সুন্দর। শোনার ও দেখার পর সবাই তা টের পাবেন।’
