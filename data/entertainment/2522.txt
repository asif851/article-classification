
ভারতের বিভিন্ন রাজ্যের কিছু মহল ‘পদ্মাবতী’ ছবির বিপক্ষে অবস্থান নিয়েছে। এর মধ্যে রাজস্থানের করনি সেনা ও উত্তর প্রদেশের ক্ষত্রিয় সমাজ সবচেয়ে বেশি সক্রিয়। হিন্দুধর্ম অবমাননা, রাজপুত নারী আর রানি পদ্মিনীর সম্মানহানির অভিযোগ এনে তারা সঞ্জয় লীলা বানসালির এই ছবির বিরোধিতা করছে। এমনকি ছবির নায়িকা দীপিকা পাড়ুকোনের নাক কেটে নেওয়ার হুমকি দেওয়া হয় গত বৃহস্পতিবার। সব হুমকি আর বাধা উপেক্ষা করে ১ ডিসেম্বর সিনেমা মুক্তির প্রস্তুতি নেন বানসালি আর তাঁর টিম। কিন্তু এবার ছবিটি আটকে দিয়েছে ভারতের সেন্ট্রাল বোর্ড অব ফিল্ম সার্টিফিকেশন (সিবিএফসি)। কাজেই ১ ডিসেম্বর মুক্তি পাচ্ছে না ‘পদ্মাবতী’।
সিবিএসসির প্রধান প্রসূন যোশি আগে থেকেই নাকি বানসালির ওপর চটে ছিলেন। সঞ্জয় লীলা বানসালি ‘পদ্মাবতী’ মুক্তির তারিখ অনেক আগেই নির্ধারণ করেন। ছবির ট্রেলার মুক্তির আগে তিনি রাজপুত করনি সেনাদের ছবিটি দেখানোর আশ্বাস দিয়েছিলেন। কিন্তু কথা রাখেননি বানসালি। সেন্সর বোর্ডেও ছবি জমা দিয়েছেন গতকাল শনিবার। তবে, তা ছবির মুক্তি বাতিল করার মূল কারণ নয়। প্রসূন যোশি জানান, তাদের কাছে ছবি দেওয়ার সময় উল্লেখ করা হয়নি ‘পদ্মাবতী’ ঐতিহাসিক ছবি, নাকি কাল্পনিক।
এদিকে বানসালি সেন্সর বোর্ড থেকে পাস করানোর আগেই কয়েকজন সাংবাদিক নিয়ে তাঁর ছবির বিশেষ প্রদর্শনীর ব্যবস্থা করেন। এরপর সাংবাদিকেরা জাতীয় সংবাদমাধ্যমে ছবির রিভিউ দেন। তাঁরা জানান, ‘পদ্মাবতী’ ছবিতে আপত্তিকর কিছু নেই। এ ছবির মাধ্যমে কারও ধর্মীয় ও সামাজিক অনুভূতিতে আঘাত করা হয়নি। যদিও কোনো ছবির ব্যাপারে এ পর্যালোচনা দেওয়ার অধিকার সবার আগে সিবিএফসির। প্রতিষ্ঠানটির প্রধান বলেন, ‘বোর্ড থেকে অনুমোদন পাওয়ার আগেই বানসালি ছবির বিশেষ প্রদর্শনীর ব্যবস্থা করেছেন। অনুমোদনহীন একটি ছবি দেখে আবার সাংবাদিকেরা জাতীয় সংবাদমাধ্যমে রিভিউ ও মতামত দিচ্ছেন। বিষয়টি দুঃখজনক।’
আজ রোববার লিখিত বিবৃতির মাধ্যমে ‘পদ্মাবতী’র প্রযোজনা প্রতিষ্ঠান ভায়াকম এইটিন মোশন পিকচারস ও সঞ্জয় লীলা বানসালি ছবির মুক্তি স্থগিত করার খবর জানান। এই ছবিতে আরও অভিনয় করেছেন শহিদ কাপুর, রণবীর সিং, অদিতি রাও হায়দারি প্রমুখ। ইন্ডিয়ান এক্সপ্রেস
