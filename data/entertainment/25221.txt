
বেশ কয়েক মাস বিরতির পর আবারও শুরু হতে যাচ্ছে ‘মোস্ট ওয়েলকাম টু’ ছবিটির শুটিং। সম্প্রতি এ ছবির শুটিংয়ে থাইল্যান্ড গেছেন অনন্ত ও বর্ষা। ১৪ দিনের এই শুটিংয়ে অনন্ত ও বর্ষার সঙ্গে কয়েকজনের একটি দল সেখানে গেছেন। যাওয়ার আগে প্রথম আলো ডটকমকে অনন্ত জানিয়েছেন, ‘থাইল্যান্ডে মনোরম সব লোকেশনে আমরা চারটি গানের শুটিং করব। এর মধ্যে তিনটি গানে আমার সঙ্গে থাকবে বর্ষা। আর আগামী ৩ ডিসেম্বর আইটেম গানের শুটিং করব। সেদিন আমাদের সঙ্গে যোগ দেবেন বলিউডের বিপাশা বাসু।’ অনন্ত এ-ও বলেন, ‘থাইল্যান্ডে একটানা শুটিংয়ের পর দেশে কিছু অংশের কাজ করা হবে। ইচ্ছে আছে নতুন বছরের কোনো একটি সুবিধাজনক সময়ে ছবিটি মুক্তি দেওয়ার। সেভাবেই সব গোছানো হচ্ছে।’ এদিকে বর্ষা জানিয়েছেন, ‘অনন্তর ব্যবসায়িক ব্যস্ততার কারণে মাঝে বেশ কয়েক মাস বিরতির পর ‘‘মোস্ট ওয়েলকাম টু’’ ছবির শুটিং শুরু হচ্ছে। বিষয়টা খুবই আনন্দের। আশা করছি, ‘‘মোস্ট ওয়েলকাম’’ ছবিটির মতো ‘‘মোস্ট ওয়েলকাম টু’’ ছবিটিও দর্শকদের কাছে প্রশংসিত হবে।’
