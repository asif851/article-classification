
চৈত্রসন্ধ্যার ঝিরঝিরে হাওয়ায় বাংলা একাডেমির নতুন ভবনের খোলা ছাদে বেশ উপভোগ্য হয়ে উঠেছিল আয়োজনটি। একাডেমির সভাপতি অধ্যাপক আনিসুজ্জামান পেয়েছেন ভারত সরকারের তৃতীয় সর্বোচ্চ সম্মাননা পদ্মভূষণ। এ উপলক্ষে গতকাল মঙ্গলবার সন্ধ্যায় তাঁর সংবর্ধনার এই মনোরম আয়োজনটি করেছিল বাংলা একাডেমি।ছাদে মাদুর পেতে বসার ব্যবস্থা। পূর্ব দিকে ছোট্ট মঞ্চ। সেখানে আয়োজনের মধ্যমণি আনিসুজ্জামান উপবিষ্ট স্ত্রী সিদ্দিকা জামানকে নিয়ে। তাঁদের সঙ্গে আছেন অর্থমন্ত্রী আবুল মাল আবদুল মুহিত, অধ্যাপক জিল্লুর রহমান সিদ্দিকী ও শিল্পী কাইয়ুম চৌধুরী। সামনে সমবেত দেশের বিশিষ্ট শিক্ষাবিদ, কবি, সাহিত্যিক, শিল্পীসহ বিদ্বৎসমাজের খ্যাতনামা জনেরা। অনুষ্ঠান সঞ্চালনার দায়িত্ব নিয়েছিলেন একাডেমির মহাপরিচালক শামসুজ্জামান খান নিজেই। অতিথিদের স্বাগত জানিয়ে তিনি বলেন, ‘বাংলা অঞ্চলের এই সময়ের কৃতবিদ্য পণ্ডিত আনিসুজ্জামান পদ্মভূষণে অভিষিক্ত হওয়ায় আমরা আনন্দিত ও গৌরবান্বিত। তাঁর প্রতিভা, কৃতি ও কীর্তির এ আন্তর্জাতিক স্বীকৃতি বাংলাদেশের বুদ্ধিবৃত্তিক জগতে এক বিশিষ্ট অর্জন।’এরপর অধ্যাপক আনিসুজ্জামানকে উত্তরীয় পরিয়ে দেওয়া হয় এবং একাডেমির পক্ষ থেকে উপহার দেওয়া হয়।তেমন গুরুগম্ভীর আলোচনা কিছু নয়। আমন্ত্রিতদের মধ্যেই ঘুরছিল মাইক্রোফোন। নাম ঘোষণার পর তাঁরা উঠে শ্রদ্ধা ও অভিনন্দন জানাচ্ছিলেন। কেউ বা দুয়েক কথায় টুকরো স্মৃতি বা তাঁর কাজের ওপর আলোকপাত করছিলেন। ফাঁকে ফাঁকে গান শোনান বিশিষ্ট শিল্পীরা। কথনে অংশ নেন সালাহ্উদ্দীন আহ্মদ, রফিকুল ইসলাম, আমিরুল ইসলাম, মোহাম্মদ ফরাসউদ্দিন, তাফাজ্জাল ইসলাম, মুস্তাফা মনোয়ার, ইকবাল বাহার চৌধুরী, রামেন্দু মজুমদার, সৈয়দ হাসান ইমাম, আসাদ চৌধুরী, অজয় রায়, সেলিনা হোসেন, আনোয়ার হোসেন, মাহবুব তালুকদার,হায়াৎ মামুদ। গান শোনান ফরিদা পারভীন, সাদিয়া আফরিন মল্লিক, সাদি মহম্মদ, লিলি ইসলাম, সুজিত মোস্তফা, অদিতি মহসিন প্রমুখ। বক্তা ও শিল্পীর তালিকায় ছিলেন আরও অনেকে। কিন্তু বাদ সাধল হঠাৎ গুঁড়ি গুঁড়ি বৃষ্টি। সংক্ষিপ্ত করতে হলো আয়োজন।অধ্যাপক আনিসুজ্জামান তাঁর প্রতিক্রিয়ায় বলেন, ‘সবার ভালোবাসায় আমি আপ্লুত। এই আয়োজনের জন্য বাংলা একাডেমিকে ধন্যবাদ। ভারত সরকার আমাকে পদ্মভূষণ সম্মাননা দেওয়ায় এবং যাঁরা এখানে এসেছেন, তাঁদের প্রতি কৃতজ্ঞতা জানাই।’
