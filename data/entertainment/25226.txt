
চ্যানেল আইয়ের জনপ্রিয় ঈদ আয়োজন ‘কৃষকের ঈদ আনন্দ’ দেখানো হবে ঈদের দ্বিতীয় দিন বিকেল সাড়ে চারটায়। এবারের মূল পর্ব ধারণ করা হয়েছে চট্টগ্রামের দ্বীপ উপজেলা সন্দ্বীপে। বঙ্গোপসাগর ও মেঘনার মোহনায় হরিশপুর মাঠে অনুষ্ঠিত হয়েছে কৃষকের নানা রকম খেলাধুলা। কৃষি উন্নয়ন ও গণমাধ্যম ব্যক্তিত্ব শাইখ সিরাজ প্রতিবারের মতো এবারও কৃষকের ঈদ আনন্দে যুক্ত করেছেন নতুন নতুন বিষয়। সন্দ্বীপে ধারণকৃত অনুষ্ঠানের সঙ্গে সামঞ্জস্য রেখে প্রামাণ্যচিত্র নির্মাণের জন্য তিনি ছুটে গেছেন যুক্তরাষ্ট্রের ব্রুকলিন ও যুক্তরাজ্যের শর্পশায়ারের কিনলেটের এক দুর্গম চার্চে। কৃষকের ঈদ আনন্দের একেকটি ক্রীড়া প্রতিযোগিতার সঙ্গে মালা গেঁথেছেন অজানা অদেখা অনেক বিষয়ের।
