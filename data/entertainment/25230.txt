
ডিজিটাল রেকর্ড লেবেল মাশরুম এন্টারটেইনমেন্ট নামের একটি প্রতিষ্ঠানের শুভেচ্ছাদূত হলেন জনপ্রিয় ব্যান্ড মাইলসের অন্যতম ভোকাল শাফিন আহমেদ। গতকাল মঙ্গলবার সন্ধ্যায় রাজধানীর বনানীতে প্রতিষ্ঠানটির সঙ্গে আনুষ্ঠানিক চুক্তি স্বাক্ষর করেছেন তিনি। অনুষ্ঠানে শাফিন আহমেদ ওই প্রতিষ্ঠানের কাছে ২২টি গানও হস্তান্তর করেন।শাফিন আহমেদ বলেন, ‘কয়েক বছর ধরেই বাংলাদেশে গান প্রকাশের একটা নতুন ধারা চলছে। আমি যে প্রতিষ্ঠানের সঙ্গে চুক্তি স্বাক্ষর করেছি, সেটি আরও কয়েকটি এমন ধরনের আন্তর্জাতিক প্রতিষ্ঠানের সঙ্গে যুক্ত।’শাফিন বলেন, ‘আমি বলব, মাশরুম এন্টারটেইনমেন্ট হবে শিল্পীদের জন্য গান বিক্রির নতুন একটা পথ। এখন সিডির ব্যবসা পুরোপুরি অলাভজনক। দেশের বিভিন্ন জায়গায় অডিও সিডি-ভিসিডির বেশির ভাগ দোকানই এখন বন্ধ। তাই গান বিক্রির জন্য বিশ্বের সঙ্গে তাল মিলিয়ে এখন আমাদের ডিজিটাল প্রযুক্তি বেছে নিতে হবে। মাশরুম এন্টারটেইনমেন্ট হবে সংগীতশিল্পীদের গান বিক্রির নতুন এক প্ল্যাটফর্ম।’
 
মাশরুম এন্টারটেইনমেন্টের নির্বাহী সভাপতি (ইনকরপোরেট) আরমিন মুসা বলেন, ‘বাংলা গান এখন বেআইনিভাবে পাওয়া যাচ্ছে বিভিন্ন ওয়েবসাইটে। ফলে হাজার হাজার ডলার রয়্যালটি থেকে বঞ্চিত হচ্ছেন আমাদের দেশের সংগীতশিল্পীরা। মাশরুম এন্টারটেইনমেন্ট দেশীয় শিল্পীদের জন্য বাংলা সংগীতের বিশ্বব্যাপী রয়্যালটি দেওয়া ও গানের আইনগত অধিকার নিশ্চিত করার জন্য কাজ করবে। এ যাত্রায় আমরা শাফিন আহমেদকে পেয়ে বাংলা সংগীতের সঙ্গে একটা গভীর সেতুবন্ধ গড়ে তুলতে পারব।’
 
মাশরুম এন্টারটেইনমেন্ট আন্তর্জাতিক সংগীত সম্প্রচার সেবাদাতা প্রতিষ্ঠান আই টিউনস, আমাজনস, রেডিও স্পটিফাই ও ইউটিউবে দেশীয় শিল্পীদের গান সরবরাহ করবে। আর বিনিময়ে শিল্পীরা পাবেন তাঁদের প্রাপ্য সম্মানী।
