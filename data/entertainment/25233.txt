
২৯ এপ্রিল আন্তর্জাতিক নৃত্য দিবস। এ উপলক্ষে বাংলাদেশ নৃত্যশিল্পী সংস্থা এবং বাংলাদেশ শিল্পকলা একাডেমী যৌথভাবে আয়োজন করছে সাত দিনব্যাপী নানা অনুষ্ঠান। আজ বিকেলে এই অনুষ্ঠানমালার উদ্বোধন করা হবে বাংলাদেশ শিল্পকলা একাডেমীর চারুকলা প্লাজায়। সন্ধ্যায় অনুষ্ঠান শুরু হবে শিশুদের নাচ দিয়ে। রাত পর্যন্ত চলবে নৃত্যানুষ্ঠান। কাল বৃহস্পতিবার থেকে সোমবার পর্যন্ত একই স্থানে হবে মেলা ও নৃত্যানুষ্ঠান। এতে অংশ নেবেন ঢাকাসহ বিভিন্ন বিভাগ ও জেলা নৃত্যশিল্পী সংস্থার শিল্পীরা।
২৯ এপ্রিল আন্তর্জাতিক নৃত্য দিবসে সকাল নয়টায় কেন্দ্রীয় শহীদ মিনারে ‘মঙ্গল নৃত্য’ দিয়ে শুরু হবে অনুষ্ঠান। এরপর হবে আনন্দ শোভাযাত্রা। বাংলাদেশ শিল্পকলা একাডেমীর সংগীত ও নৃত্যকলা মিলনায়তনে হবে সেমিনার। বিষয় ‘নৃত্যে তোমার মুক্তির রূপ’। সন্ধ্যায় জাতীয় নাট্যশালায় হবে আন্তর্জাতিক নৃত্য দিবসের আলোচনা, আজীবন সম্মাননা পদক প্রদান ও নৃত্যানুষ্ঠান।
বাংলাদেশ নৃত্যশিল্পী সংস্থার প্রেসিডেন্ট মিনু হক বলেন, ‘আমাদের এই অনুষ্ঠানগুলোয় ঢাকাসহ দেশের সব নৃত্যশিল্পীকে অংশ নেওয়ার জন্য আহ্বান জানাচ্ছি।’
