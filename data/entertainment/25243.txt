
সদ্য মুক্তি পাওয়া হ্যাপি নিউ ইয়ার ছবির মাধ্যমে বলিউডে অভিষেক হয়েছে ‘বলিউড বাদশাহ’ শাহরুখ খানের ছোট্ট ছেলে আবরামের। ছবিতে অতিথি চরিত্রে দেখা গেছে তাকে। ছবি মুক্তির পর থেকে অনেকেই শাহরুখের কাছে আবরামের প্রশংসা করছেন। তবে শাহরুখ জানিয়েছেন, আবরামের জন্য সেরা প্রশংসা তিনি পেয়েছেন সহ-অভিনেত্রী দীপিকা পাড়ুকোনের কাছ থেকে। আবরামের সঙ্গে দীপিকা তাঁর পরবর্তী ছবি করার আগ্রহ প্রকাশ করেছেন বলেই জানিয়েছেন কিং খান।শাহরুখ-দীপিকা জুটির নতুন ছবি হ্যাপি নিউ ইয়ার মুক্তি পেয়েছে ২৪ অক্টোবর। প্রথম দিনেই ৪৫ কোটি রুপি আয় করে হিন্দি চলচ্চিত্রের ইতিহাসে প্রথম দিনে সর্বোচ্চ আয়ের রেকর্ড গড়ে ছবিটি। শুধু তা-ই নয়, প্রথম তিন দিনে ১০০ কোটি রুপি আয়ের মাইলফলক স্পর্শ করে আরেকটি রেকর্ড গড়ে হ্যাপি নিউ ইয়ার।সম্প্রতি ছবিটির সাফল্য উদযাপন অনুষ্ঠানে উপস্থিত সংবাদকর্মীদের শাহরুখ বলেন, ‘ছবিতে আবরামকে অনেক সুন্দর দেখাচ্ছে। আবরামের জন্য সেরা প্রশংসা আমি পেয়েছি দীপিকার কাছ থেকে। তিনি আমাকে বলেছেন, আবরামের সঙ্গে পরবর্তী ছবিতে অভিনয় করতে চান তিনি। কারণ আবরামকে তিনি অনেক পছন্দ করেছেন।’ এক খবরে এমনটিই জানিয়েছে পিটিআই।হ্যাপি নিউ ইয়ার ছবির সাফল্য উদযাপন অনুষ্ঠানে ব্যক্তিগত বিভিন্ন প্রশ্নেরও জবাব দেন শাহরুখ। সন্তানদের সঙ্গে খেলার সময় পান কি না—জানতে চাইলে শাহরুখ বলেন, ‘সময় পেলে আরিয়ানের সঙ্গে ফুটবল ও ক্রিকেট খেলি আমি। এ ছাড়া আমরা ফিফা ভিডিও গেমসও খেলতাম। আর আবরামের সঙ্গে হেড ব্যাং ছাড়া আর কিছু করার উপায় নেই।’ শাহরুখ আরও বলেন, ‘অবশ্য আবরাম তার খেয়াল-খুশিমতো নিজে নিজেই খেলে। সে খেলার ছলে এ কিংবা বি বর্ণ উচ্চারণের চেষ্টা করে। কিছু জীবজন্তুর ডাকও দেয় সে। এভাবে আপন মনে খেলে সে।’
আরও পড়ুন:
শাহরুখপুত্র আবরামের বলিউড অভিষেকঈদের দিন আবরামের ছবি প্রকাশ করলেন শাহরুখএক দিনে আয় ৪৫ কোটি রুপি!রেকর্ড গড়ল ‘হ্যাপি নিউ ইয়ার’
