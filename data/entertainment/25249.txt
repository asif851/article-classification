
এবার বিজয় দিবসে নেপালের কাঠমান্ডুর রাষ্ট্রীয় সভাগৃহ মিলনায়তনে (সিটি হল) নাচের অনুষ্ঠান করবে তামান্না রহমানের নৃত্যম-নৃত্যশীলন কেন্দ্র। বাংলাদেশের বিজয় দিবস উপলক্ষে ১৬ ডিসেম্বর নাচের এই অনুষ্ঠান আয়োজন করেছে নেপালের বাংলাদেশ দূতাবাস। সেদিন বিকেলে আয়োজিত এই অনুষ্ঠানে প্রধান অতিথি থাকবেন নেপালের সাবেক প্রধানমন্ত্রী সুশীল কৈরালা। বাংলাদেশ সরকারের ‘ফ্রেন্ডস অব বাংলাদেশ সম্মাননা’ পেয়েছেন তিনি।আজ শনিবার সকালে নৃত্য শিক্ষাপ্রতিষ্ঠান নৃত্যম-নৃত্যশীলন কেন্দ্রের পরিচালক তামান্না রহমান বলেন, ‘এরই মধ্যে আমরা প্রস্তুতি শেষ করেছি। নাচের মাধ্যমে আমরা বাংলাদেশের ইতিহাস, ঐতিহ্য, সংস্কৃতি, মুক্তিযুদ্ধ, বাংলাদেশের অর্জন তুলে ধরব।’তামান্না আরও বলেন, ‘বাংলাদেশের বিজয় দিবস উপলক্ষে নেপালের কাঠমান্ডুতে আয়োজিত এই দুই পর্বের অনুষ্ঠানের শুরুতে থাকবে মণিপুরী নৃত্য আর দ্বিতীয় পর্বে থাকবে লোকজ, দেশের গান, রবীন্দ্রসংগীত ও নজরুলসংগীতের সঙ্গে নাচ। পুরো আয়োজনটি আমিই পরিচালনা করছি।’বিজয় দিবসের এই অনুষ্ঠানে অংশ নিতে কাল রোববার নেপালে যাচ্ছে নয় সদস্যের এক প্রতিনিধি দল। বাংলাদেশের এই প্রতিনিধি দলের সদস্যদের মধ্যে রয়েছেন তামান্না রহমান, সুব্রত দাস, জয়ন্তী সামান্থা, শহীদুল ইসলাম, কথা, ছোঁয়া, ফারজিন, বিথি ও মাহমুদুল।
