
♦ চিত্রনায়ক রাজ্জাককে নিয়ে স্মৃতিচারণা করেছেন তাঁর সহকর্মীরা।  ♦ নায়ক বলতে একজনই ছিলেন, তিনি রাজ্জাক।  ♦ রাজ্জাকের সঙ্গে নানা স্মৃতিচারণা করেন চিত্রনায়িকা কবরী। 
‘১৯৭২ থেকে ১৯৯০ সাল পর্যন্ত রাজ্জাক ভাইয়ের এমন কোনো জন্মদিন ছিল না, যেখানে আমি উপস্থিত ছিলাম না। কিন্তু এরপর তা আর পারিনি। কারণ এই ২৩ জানুয়ারিতে আমার মা মারা যান। আমার মায়ের মৃত্যুর খবর কিন্তু রাজ্জাক ভাইয়ের কাছ থেকে পেয়েছিলাম।’ বললেন চিত্রনায়ক আলমগীর। চিত্রনায়ক রাজ্জাকের জন্মদিন উপলক্ষে বাংলাদেশ চলচ্চিত্র পরিচালক সমিতি আলোচনা সভা ও দোয়া মাহফিলের আয়োজন করে। রাজধানীর বাংলাদেশ চলচ্চিত্র উন্নয়ন করপোরেশনের (বিএফডিসি) সাউন্ড কমপ্লেক্সের ফজলুল হক মিলনায়তনে আয়োজিত এই অনুষ্ঠানে উপস্থিত ছিলেন সৈয়দ হাসান ইমাম, কবরী, আবদুল লতিফ বাচ্চু, আজিজুর রহমান, ছটকু আহমেদ, মুশফিকুর রহমান গুলজার, বদিউল আলম খোকন প্রমুখ।
আলমগীর আরও বলেন, ‘১৯৭২ সালে “আমার জন্মভূমি” ছবির মাধ্যমে প্রথম সিনেমায় কাজ করি। ওই ছবিতে ছিলেন রাজ্জাক ও কবরী। তখন থেকেই রাজ্জাক হতে সব সময় চেষ্টা করেছি, আজও করছি। ছোটবেলায় উত্তম কুমার, দিলীপ কুমারের ছবি দেখতাম। তখনই নায়ক হতে ইচ্ছে করত। কিন্তু চলচ্চিত্রে এসে বুঝলাম আমাকে নায়করাজ রাজ্জাক হতে হবে। নায়ক বলতে একজনই ছিলেন, তিনি রাজ্জাক। তিনি ছিলেন আমার বড় ভাইয়ের মতো। একসময় ভাই থেকে তিনি বন্ধু হয়ে যান।’
রাজ্জাকের সঙ্গে নানা স্মৃতিচারণা করেন চিত্রনায়িকা কবরী। 
রাজ্জাকের সঙ্গে নানা স্মৃতিচারণা করে চিত্রনায়িকা কবরী বলেন, ‘আমাদের মধ্যে কেমিস্ট্রিটা ছিল অনেক ভালো, একজন আরেকজনকে ভালো বুঝতাম। যে কারণে পর্দায় আমাদের দেখে দর্শক পছন্দ করতেন। আমাদের মধ্যে রসায়ন ভালো থাকলেও কাজের বিষয়ে আমাদের এক ধরনের হিংসা কাজ করত। তবে এই হিংসা ছিল পজিটিভ। আমরা একে অপরের সঙ্গে যে হিংসাটা ছিল, সেটি কে কার চেয়ে ভালো কাজ করতে পারে সেই হিংসা। যা দিয়ে আমরা নিজেকে ভালো অভিনয়শিল্পী বানানোর চেষ্টা করেছি।’
তিনি আরও বলেন, ‘আমরা দুজন দাপটের সঙ্গে জুটি বেঁধে কাজ করেছি। কিন্তু আমাদের নামে কোনো কেলেঙ্কারি নেই। কোনো কেলেঙ্কারি ছাড়াই আমরা সফল জুটি হয়ে কাজ করেছি। এটা হয়েছে কাজের প্রতি ভালোবাসা থেকে।’
চিত্রনায়ক রাজ্জাক গত বছরের ২১ আগস্ট মারা যান। মৃত্যুর পর তাঁর এবারের জন্মদিন বেশ ভাবগম্ভীর পরিবেশে উদ্যাপন করা হচ্ছে।
