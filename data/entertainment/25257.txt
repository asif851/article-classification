
তবে কি আবারও প্রেমিক রবার্ট প্যাটিনসনকে ফিরে পেতে যাচ্ছেন ক্রিস্টেন স্টুয়ার্ট! বিচ্ছেদের প্রায় ছয় মাসের মাথায় সম্প্রতি বেভারলি হিলসে প্যাটিনসনের ভাড়া বাসায় হাজির হয়েছিলেন ক্রিস্টেন। সেখান থেকে বের হয়ে গাড়ি চালিয়ে যাওয়ার সময় ক্যামেরাবন্দীও হয়েছেন তিনি।গত বছরের জুলাইয়ে নির্মাতা রুপার্ট স্যান্ডারসের সঙ্গে ক্রিস্টেনের পরকীয়ার খবর ও ছবি ফাঁসের পর দীর্ঘদিনের প্রেমিক প্যাটিনসনকে হারান ক্রিস্টেন। তিনি এ ঘটনায় প্রকাশ্যে ক্ষমা চাওয়ার পাশাপাশি বারবার অনুতাপ প্রকাশ করে প্যাটিনসনের ক্ষমা পান। তাঁদের পুনর্মিলন ঘটলেও পরে আবার চিড় ধরে তাঁদের সম্পর্কে। এভাবে কয়েকবার সম্পর্ক ভাঙা-গড়ার খেলা শেষে গত মে মাসে ক্রিস্টেনের সঙ্গে বিচ্ছেদের চূড়ান্ত সিদ্ধান্ত নেন প্যাটিনসন। ক্রিস্টেনের মুঠোফোনে রুপার্টের একটি এসএমএস দেখার পরই সিদ্ধান্তটি নিয়েছিলেন প্যাটিনসন।ক্রিস্টেনের সঙ্গে বিচ্ছেদের পর বেভারলি হিলসে নতুন বাসা ভাড়া নিয়েছিলেন প্যাটিনসন। সম্প্রতি সবার অগোচরে সেই বাসায় গিয়ে হাজির হন ক্রিস্টেন। সেখানে কয়েক ঘণ্টা থাকার পর বের হয়ে নীল রঙের টয়োটা পিকআপ ট্রাক চালিয়ে তিনি নিজের বাড়ির দিকে যাচ্ছিলেন। সে সময়ই তাঁকে ক্যামেরাবন্দী করেন আলোকচিত্রীরা। সম্প্রতি এক খবরে এমনটিই জানিয়েছে ই-অনলাইন।ঘটনার এখানেই শেষ নয়। রুপালি রংয়ের একটি জিপ নিয়ে ক্রিস্টেনের গাড়িটিকে অনুসরণ করছিলেন প্যাটিনসন। তাঁদের দুজনেরই গন্তব্য ছিল ক্রিস্টেনের বাসা। কিন্তু আলোকচিত্রীদের উপস্থিতি টের পেয়ে তাঁরা সেই পরিকল্পনা বাতিল করেন।
