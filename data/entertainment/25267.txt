
স্বাধীনতা দিবসের ছুটিতে দেশের সরকারি–বেসরকারি প্রতিষ্ঠানগুলো যখন জনশূন্য, তখন কর্মচঞ্চল বাংলাদেশ চলচ্চিত্র উন্নয়ন করপোরেশন (বিএফডিসি)। সকাল থেকেই সেখানে চলেছে শুটিং।গত রোববার সকাল থেকেই ঝরনা স্পটের পাশের রাস্তায় শুরু হয়েছে ধ্যাততেরিকি সিনেমার শুটিং। অল্প সময় চলেছে সেখানে। তারপর পুরো ইউনিট চলে যায় ৩ নম্বর ফ্লোরে। ছবিটির পরিচালক শামীম আহমেদ বলেন, ৩ নম্বর ফ্লোরে সেট ফেলা হয়েছে। হবে ছবির শিরোনাম সংগীতের শুটিং। এই গানের সঙ্গে নাচবেন ছবির চার প্রধান অভিনয়শিল্পী। পরিচালক বলেন, আগামী ১৪ এপ্রিল ছবিটি মুক্তি পাবে। তাই দ্রুত কাজ শেষ করতে হচ্ছে। এরই মধ্যে সিনেমার শুটিং-ডাবিং শেষ করেছি। শুধু দুটি গানের শুটিং বাকি আছে। তারই একটি এখানে করা হচ্ছে। এ জন্যই শিল্পীরা নিজেদের ছুটি জলাঞ্জলি দিয়ে দিনভর করলেন শুটিং। গানের শুটিংয়ে অংশ নেন আরিফিন শুভ, নুসরাত ফারিয়া, রোশান ও ফারিন। ছবির শেষ মুহূর্তের শুটিং চলে গতকালও।একই দিন দুপুরে কড়ইতলায় চালু হয় আরও একটি শুটিংয়ের ক্যামেরা। সেখানে গিয়ে দেখা যায় মিজানুর রহমান পরিচালিত রাগী নামের একটি ছবির অ্যাকশন দৃশ্যের শুটিং চলছে। ছবিটির বেশির ভাগই নবাগত অভিনয়শিল্পী।
