
এ বছর সুপার বৌলের হাফটাইম শোতে পারফর্ম করছেন কেটি পেরি, এটা নতুন খবর নয়। তবে তাঁর সঙ্গে ‘স্পেশাল গেস্ট’ হিসেবে যোগ দিচ্ছেন রকস্টার লেনি ক্রাভিৎজ, এমনটাই জানিয়েছেন পেরি। আমেরিকান ফুটবল টুর্নামেন্ট এনএফএলের (ন্যাশনাল ফুটবল লিগ) ফাইনাল নিয়ে আগ্রহের কমতি নেই। খেলা তো বটেই, তার মাঝের হাফটাইম শো নিয়েও হয় ব্যাপক মাতামাতি। এখানে পারফর্ম করেন বিশ্বের নামী পপতারকারা। ১৯৬৭ থেকে হওয়া এই বিশেষ ম্যাচের মধ্য বিরতিতে সাধারণত শুধু মার্চিং ব্যান্ডের পারফর্ম থাকত। তবে ১৯৯৩ সালে এর জনপ্রিয়তা বাড়ানোর জন্য প্রথমবারের মতো সুপার বৌল হাফটাইম শোতে নিয়ে আসা হয় পপতারকা মাইকেল জ্যাকসনকে। তারপর ডায়ানা রস, ফিল কলিন্স, স্টিভি ওয়ান্ডার থেকে শুরু করে অ্যারোস্মিথ, স্টিং, ইউটু, আর হালের ব্রুনো মার্স, নিকি মিনাজ পর্যন্ত উঠেছেন সেই হাফটাইম স্টেজে। শুধু যুক্তরাষ্ট্রেই ১০ কোটির বেশি মানুষ উপভোগ করেন এই অনুষ্ঠান, যা কিনা বছরের সর্বোচ্চ টিভি ভিউয়ারশিপের একটি। গত বছর ব্রুনো মার্সের পরিবেশনা এখন পর্যন্ত সবচেয়ে বেশি, ১১ দশমিক ৫৩ কোটি দর্শক দেখেছে টিভিতে।তবে এ বছর ঘোষণার সঙ্গে সঙ্গে বেরিয়ে আসছে সুপার বৌল হাফটাইম শোয়ের জন্য নতুন এক ধারা; তারুণ্যের সঙ্গে পুরোনো দিনের মিশেল। গত বছর ব্রুনো মার্সের সঙ্গে পারফর্ম করে ফাঙ্ক রক ব্যান্ড রেড হট চিলি পেপার্স। তার আগে বিয়োন্স নোয়েলসের সঙ্গে ছিল তাঁর নব্বই দশকের গ্রুপ ডেস্টিনিজ চাইল্ড, আর ২০১২ সালে একদিকে যেমন ছিল নিকি মিনাজ আর এমআইএ, অন্যদিকে ম্যাডোনা আর সিলো গ্রিনের মতো নব্বই দশকের তারকারা। সেই ধারাতেই এবার হালের সেনসেশন পেরির সঙ্গে স্টেজ মাতাবেন রেট্রো ঘরানার ক্রাভিৎজ।৪৯তম সুপার বৌল অনুষ্ঠিত হবে গ্লেনডেল, অ্যারিজোনার ইউনিভার্সিটি অব ফিনিক্স স্টেডিয়ামে, ১ ফেব্রুয়ারি।
