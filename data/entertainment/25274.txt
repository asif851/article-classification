
দুই দশক আগের কথা! ভারতের হরিয়ানার মেয়ে জুহি মুম্বাই মাতালেন আমির, শাহরুখদের জুটি হয়েছে। যে সে জুটি না, রোমান্টিক জুটি। মিষ্টি হাসিতে তিনি দর্শকদের নিয়ে গেছেন রোমান্সের অনেক গভীরে। তিনি এখন পঞ্চাশ ছুঁই ছুঁই। আজ হলো তাঁর ৪৯ বছর। কিন্তু ‘সন অব সর্দার’ এবং ‘গোলাব গ্যাং’ দেখলে কি এ কথা বলা যাবে যে, জুহি এই বয়সে এতটুকু ম্লান হয়েছেন!উইকিপিডিয়ার সূত্র অনুযায়ী তাঁর জন্ম ১৯৬৭ সালে। হরিয়ানা আম্বালা শহরে। ১৯৮৪ সালে মিস ইন্ডিয়ার শিরোপা জেতেন জুহি। তারপর ‘সুলতানাত’ ছবি দিয়ে বলিউডে সফর শুরু জুহির, কিন্তু আমির খানের বিপরীতে ‘কেয়ামত সে কেয়ামত তক’ তাঁকে দর্শকদের কাছে দিয়েছিল পরিচিতি। বলিউডের তিন খান, সঞ্জয় দত্ত, সানি দেওল, ঋষি কাপুরের মতো বহু অভিনেতার সঙ্গে জমিয়ে অভিনয় করে জুহি একের পর এক হিট ছবি উপহার দিয়েছেন বক্স অফিসকে। বলিউড বাদশা শাহরুখ খানের সঙ্গে তাঁর একাধিক হিট ছবি রয়েছে। এর মধ্যে ‘রাজু বান গায়া জেন্টেলম্যান’, ‘ডর’, ‘ইয়েস বস’, ‘ডুপ্লিকেট’ এখনো দর্শক মনে উজ্জ্বল। ‘কেয়ামত সে কেয়ামত তক’ ছাড়াও আমির খানের সঙ্গে রয়েছে ‘হাম হ্যায় রাহি পেয়ার কে’, ‘ইশক’-এর মতো কমেডি ঘরানার ছবি। শাহরুখের আইপিএল দল কলকাতা নাইট রাইডার্স-এও অর্ধেক মালিকানা রয়েছে জুহির। বছর খানেক আগেও ‘মাই ব্রাদার নিখিল’, ‘বাস এক পল’, ‘আই অ্যাম’, ‘গুলাব গ্যাং’-এর মতো ভিন্নধর্মী ছবিও করেছেন জুহি।বেছে বেছে পছন্দের চরিত্রে অভিনয় করেন জুহি। টাইমস অব ইন্ডিয়াকে দেওয়া এক সাক্ষাৎকারে তিনি জানান, প্রথম দিকে এক ছবিতে দুই নায়িকা থাকায় অনেক ছবির প্রস্তাবই ফিরিয়ে দিয়েছেন। এ কারণেই ‘রাজা হিন্দুস্তানি’, ‘দিল তো পাগল হ্যায়’, ‘জুদাই’-এর মতো ছবির প্রস্তাব ফিরিয়ে দিয়েছেন তিনি। বেছে বেছে সিনেমা করার বিষয়ে তিনি বলেন, ‘আমি কেবল সেসব সিনেমায় অভিনয় করি যেগুলো আমাকে আনন্দ দেয় এবং আমাকে নতুন কিছু শেখায়। কাজের জন্য আমার কখনো বাইরে যাওয়ার প্রয়োজন হয় না। আমি সব সময় ভালো চরিত্র পাওয়ার অপেক্ষায় থাকি।’অভিনয়, গান, মাতৃত্ব, ব্যবসা—সব সমানতালে সামলান জুহি চাওলা। রেস্তোরাঁ ব্যবসা করেছেন দীর্ঘদিন। জুহি মূলত নিরামিষভোজী। ইতালিয়ান ও থাই খাবার তার ভালো লাগে। তবে তিনি অত ভোজনরসিক নন। আইপিএলে দল কেনা ও চলচ্চিত্র প্রযোজনার মতো নতুন নতুন ব্যবসা বেশ উপভোগ করেন তিনি। ঘুরে বেড়াতেও পছন্দ করেন। জানা গেছে, প্রায়ই ভারতের আহমেদাবাদে বেড়াতে যান তিনি। প্রায়ই ভ্রমণ সম্পর্কে জুহি বলেন, এ জায়গাটি অনেক সুন্দর। এর আবহাওয়াও ভালো। চারপাশের সবুজ দৃশ্য দেখার জন্যই এখানে আসতে পছন্দ করেন তিনি।জুহি চাওলা, আশি-নব্বই দশকের বলিউডের মিষ্টি নায়িকা, যিনি একের পর এক হিট দিয়েছেন বক্স অফিসকে, আজ তাঁর জন্মদিন কাটাবেন একেবারেই একান্তে। বলিউডের গ্ল্যামার জগৎ​​ থেকে বহু দূরে, তারকাখচিত জন্মদিন নয়, সুবিধাবঞ্চিত গরিব মানুষদের খাবার দিয়ে, জামা কাপড় দিয়ে কাটবে জুহির জন্মদিন। এ প্রসঙ্গে অভিনেত্রী নিজেই জানিয়েছেন, একসময় তিনি বহু বন্ধু-বান্ধব নিয়ে তাঁর জন্মদিন পালন করতেন। কিন্তু আর ওই সবে মন টানে না। জীবনকে দেখতে চান জুহি। তাই নিভৃতে সুবিধাবঞ্চিত মানুষদের সঙ্গে জন্মদিনটা কাটাতে চান তিনি।
উইকিপিডয়া,
