
মার্কিন টিভি সিরিজ ‘বেওয়াচ’-এ ‘সি জে পার্কার’ চরিত্রে অভিনয় করে জনপ্রিয়তার তুঙ্গে উঠেছিলেন পামেলা অ্যান্ডারসন। টানা পাঁচ বছর তিনি ছিলেন ‘বেওয়াচ’ সিরিজের সঙ্গে। পরবর্তী সময়ে ‘বেওয়াচ’-এর কাহিনি নিয়ে ছবি বানানোর তোড়জোড় শুরু হলে অনেকেই ভেবেছিলেন এ ছবিতে নিশ্চয় পামেলাও থাকবেন। কিন্তু পামেলা সে সময় ছবিতে না থাকার বিষয়টাই আকারে-ইঙ্গিতে সবাইকে জানিয়েছিলেন। যা হোক, শেষ পর্যন্ত ‘বেওয়াচ’-এর মায়া কাটাতে পারেননি এই মডেল ও অভিনেত্রী। সম্প্রতি জানা গেছে, ‘বেওয়াচ’ ছবিতে অভিনয়ে সম্মত হয়েছেন পামেলা। ছবিতে অভিনয়ের জন্য চুক্তিও স্বাক্ষর করেছেন পামেলা। এ বিষয়কে অনেকেই বলছেন, এ যেন পামেলার নিজের ঘরে ফেরা।নব্বইয়ের সাড়া জাগানো টিভি সিরিজ ‘বেওয়াচ’-এর কল্যাণে জনপ্রিয় তারকা হয়ে উঠেছিলেন পামেলা। সে সময় ‘বেওয়াচ’-এ তাঁর সঙ্গে অভিনয় করে আরও একজন তারকাও জনপ্রিয়তা পেয়েছিলেন। তিনি ডেভিড হ্যাসেলহফ। এবারের ‘বেওয়াচ’ ছবিতে ডেভিডও অংশ নিচ্ছেন। অবশ্য এ ছবিতে তাঁর অভিনয়ের বিষয়টা নিশ্চিত হয়েছে পামেলারও বেশ আগে।‘বেওয়াচ’ ছবিতে পামেলা অ্যান্ডারসনের অন্তর্ভুক্তির বিষয়টা যে নতুন করে এ ছবির টিমকে অনুপ্রাণিত করছে, তা বলাই বাহুল্য। এ ছবির অভিনেতা ‘রক’খ্যাত তারকা ডোয়েন জনসন ইনস্টাগ্রামে পামেলা অ্যান্ডারসনকে স্বাগত জানিয়ে চমৎকার এক বার্তা পাঠিয়েছেন।ডোয়েন জনসন পামেলার সঙ্গে তাঁর একটি ছবি পোস্ট করে লিখেছেন, ‘বিশ্বকে যিনি পরিচয় করিয়ে দিয়েছিলেন সি জে পার্কারের সঙ্গে, একটি প্রজন্মের যিনি আইকনে পরিণত হয়েছিলেন, সেই চিরকালীন আভিজাত্যের প্রতিমূর্তি পামেলা অ্যান্ডারসনকে আমাদের “বেওয়াচ” ছবির পরিবারে স্বাগত জানাচ্ছি।’অবশ্য এই ‘বেওয়াচ’-এ পামেলার সেই নব্বইয়ের ‘বেওয়াচ’ সিরিজের ‘সি জে পার্কার’ চরিত্রে অভিনয় করা সম্ভব হচ্ছে না। তাঁর জন্য একটি বিশেষ চরিত্র ভাবা হয়েছে। যেমনটি হয়েছে ডেভিড হ্যাসেলহফের ক্ষেত্রেও।ছবিতে ‘সি জে পার্কার’ চরিত্রে অভিনয় করছেন কেলি রোরবাখ। আর ‘ভিক্টোরিয়া লিডস’ চরিত্রে অভিনয় করছেন প্রিয়াঙ্কা চোপড়া। এনডিটিভি। টিএমজি।
