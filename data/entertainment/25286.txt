
উপমহাদেশের প্রখ্যাত সংগীতশিল্পী নুসরাত ফতেহ আলী খানের ভাতিজা রাহাত ফতেহ আলী খান পাকিস্তানের পাশাপাশি বলিউডের ছবিতে গান গেয়ে ভারতেও তুমুল জনপ্রিয়তা পেয়েছেন। সম্প্রতি এক খবরে টাইমস অব ইন্ডিয়া জানিয়েছে, অনেকটা গোপনেই মাস খানেক আগে দ্বিতীয় বিয়ের আনুষ্ঠানিকতা সম্পন্ন করেছেন ৩৮ বছর বয়সী এ সংগীতশিল্পী। প্রথম স্ত্রীর সঙ্গে বিচ্ছেদ চূড়ান্ত হওয়ার পর প্রেমিকা ও মডেল ফালাককে বিয়ে করেছেন রাহাত। ‘পাপ’, ‘ওমকারা’, ‘ওম শান্তি ওম’, ‘লাভ আজকাল’, ‘মাই নেম ইজ খান’, ‘ওয়ান্স আপন এ টাইম ইন মুম্বাই’, ‘রেডি’, ‘বডিগার্ড’, ‘জান্নাত ২’, ‘হিরোইন’, ‘দাবাং’, ‘দাবাং ২’, ‘ফাটা পোস্টার নিকলা হিরো’সহ বলিউডের অসংখ্য ছবিতে কণ্ঠ দিয়ে জনপ্রিয়তা অর্জন করেছেন রাহাত। সম্প্রতি রাহাতের দ্বিতীয় বিয়ের খবর ফাঁস করে দিয়েছেন তাঁরই এক রেডিও জকি বন্ধু।নুসরাত ফতেহ আলী খানের মেয়ে নিডাকে বিয়ে করেছিলেন রাহাত। রাহত-নিডার তিন সন্তান। দুই মেয়ের নাম মাহিন খান ও ফিলজা খান এবং ছেলের নাম সাজমান খান। ঘর-সংসার থাকার পরও মডেল ফালাকের সঙ্গে প্রণয়ের সম্পর্কে জড়িয়ে পড়েন রাহাত। একপর্যায়ে প্রথম স্ত্রীর সঙ্গে বিচ্ছেদের সিদ্ধান্ত চূড়ান্ত করেন তিনি। বিচ্ছেদ চূড়ান্ত হওয়ার পর মাস খানেক আগে পরিবারের সদস্য ও কাছের বন্ধু-বান্ধবদের উপস্থিতিতে ঘরোয়াভাবে বিয়ের আনুষ্ঠানিকতা সম্পন্ন করেন রাহাত ফতেহ আলী খান।
