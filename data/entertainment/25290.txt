
ঢাকাই ছবিতে হাতেগোনা কয়েকটি গানে কণ্ঠ দিয়েছেন নগরবাউল খ্যাত সংগীতশিল্পী জেমস। দুই মাসের মধ্যে এই চিত্র অনেকখানি পালটে গেছে। ইদানীং তিনি নিয়মিতই ছবির গানে কণ্ঠ দিচ্ছেন। সাম্প্রতিক সময়ে জেমস কণ্ঠ দিয়েছেন অনিমেষ আইচের ‘জিরো ডিগ্রি’, সাফিউদ্দিন সাফির ‘ওয়ার্নিং’ ও হাসিবুর রেজা কল্লোলের ‘সত্তা’ ছবিতে। এবার আরেকটি ছবির গানে কণ্ঠ দিলেন জেমস। শফিক তুহিনের লেখা, সুর ও সংগীতে গানটি ব্যবহৃত হবে ‘দেশা: দ্য লিডার’ ছবিতে। এটি ছবিটির টাইটেল গান বলে জানান শফিক তুহিন।১২ সেপ্টেম্বর রাতে বারিধারায় জেমসের কলের গান স্টুডিওতে গানটির রেকর্ডিং হয়েছে। শফিক তুহিন বলেন, ‘জেমস ভাইয়ের সঙ্গে এর আগে কিছু কাজ হয়েছে। তবে আমার সংগীত পরিচালনায় তিনি কোনো দিন গান করেননি। গানটির কথা এমন যে, এটা জেমস ভাইয়ের সঙ্গে সবচেয়ে ভালো মানাবে বলে আমার মনে হয়েছে। তাই গানটির জন্য জেমস ভাই ছাড়া অন্য কাউকে ভাবতে পারিনি।’জানা গেছে, ঈদুল আজহায় মুক্তি পাচ্ছে ‘দেশা: দ্য লিডার’ ছবিটি। সৈকত নাসিরের পরিচালনায় এ ছবিতে অভিনয় করেছেন মাহী, শিপন, তারিক আনাম খান, সোহেল খানসহ অনেকে।
ঢাকাই চলচ্চিত্রে জেমসের গাওয়া প্রথম গান ‘আসবার কালে আসলাম একা’। মান্না প্রযোজিত ও অভিনীত ছবিটির নাম ‘মনের সাথে যুদ্ধ’। ইমন সাহার সুর ও সংগীতে গানটির কথা লিখেন কবির বকুল। এরপর তিনি মতিন রহমানের ‘মাটির ঠিকানা’ ছবিতেও একটি গানে কণ্ঠ দিয়েছিলেন।
