
• সাগরের তীরে বসে মাছ ধরছেন মোশাররফ করিম! • দেখে এখানে বেড়াতে আসা অনেক পর্যটক অবাক হয়েছেন। • মোশাররফ করিম তাকিয়ে আছেন বড়শির দিকে।
সাগরের তীরে বসে মাছ ধরছেন মোশাররফ করিম! গতকাল শুক্রবার দুপুরে কক্সবাজারে ইনানী বিচে এই দৃশ্য দেখে এখানে বেড়াতে আসা অনেক পর্যটক অবাক হয়েছেন। ব্যাপার কী! আশপাশে কেউ নেই। তিনি তাকিয়ে আছেন বড়শির দিকে। চারদিকে পিনপতন নীরবতা। কেউ কেউ এগিয়ে গিয়ে জানার চেষ্টা করেন। কিন্তু তাঁদের বাধা দেওয়া হয়। জানা গেল, এখানে নাটকের শুটিং হচ্ছে। কিছু দূরে ক্যামেরা নিয়ে বসে আছেন আরও অনেকে।
শুটিং শেষে কথা হলো সাগর জাহানের সঙ্গে। জানালেন, এই নাটকের নাম ‘মাছের দেশের মানুষ’। লিখেছেন ও পরিচালনা করছেন তিনি। প্রথম আলোকে বললেন, ছেলেটি বুদ্ধিপ্রতিবন্ধী। সাগরে এক দুর্ঘটনায় তার মা-বাবা মারা যান। তখন ছেলেটির বয়স ছিল কম। পরিবারের বড়রা তাকে জানান, মা-বাবাকে মাছেরা নিয়ে গেছে। মা-বাবা আছেন মাছের দেশে, মাছদের সঙ্গে। ছেলেটি বড় হয়ে সাগরের তীরে এসে বসে থাকে। তার হাতে বড়শি। সে মাছের দেশে যেতে চায়, মা-বাবার কাছে।
এই নাটকে আরও অভিনয় করছেন তিশা। সাগরের তীরে বসে মোশাররফ করিমের সঙ্গে কতগুলো মাছ ধরা হলো? তিশা বলেন, ‘মাছ আর ধরতে পারলাম কোথায়! শুধু সংলাপ বলছি।’ আর ‘মাছের দেশের মানুষ’ নাটক নিয়ে বললেন, ‘সাগর জাহান এমনিতেই অল্প কাজ করেন। তিনি ভালো লেখেন। গল্পে ভিন্নতা থাকে। তাঁর সব কটি কাজই ইন্টারেস্টিং। আশা করছি, আমাদের এই কাজও ভালো হবে, দর্শক উপভোগ করবেন।’
তিশা জানান, ‘মাছের দেশের মানুষ’ নাটকের কাজ শেষ করে তাঁকে যেতে হবে খুলনায়। সেখানে টিটো রহমানের ছোটগল্প ‘বউ কথা কও’-এর অনুপ্রেরণায় চলচ্চিত্র তৈরি করছেন তৌকীর আহমেদ। ছবির নাম ‘ফাগুন হাওয়া’। প্রযোজনা করছে ইমপ্রেস টেলিফিল্ম। এই ছবিতে অভিনয় করবেন তিশা। ছবিতে আরও অভিনয় করবেন সিয়াম, ফজলুর রহমান বাবু, রওনক হাসান, সাজু খাদেম, আবুল হায়াত, শহিদুল আলম সাচ্চু। থাকবেন মঞ্চের একদল অভিনয়শিল্পী। একটি বিশেষ চরিত্রে অভিনয় করবেন বলিউডের যশপাল শর্মা।
সাগর জাহান জানান, গত বৃহস্পতিবার থেকে কক্সবাজারে ইনানী বিচে ‘মাছের দেশের মানুষ’ নাটকের কাজ হচ্ছে। এবার ঈদে এই খণ্ড নাটক দেখা যাবে আরটিভিতে।
