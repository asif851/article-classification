



রিতেশ দেশমুখ ও জেনেলিয়া ডি’ক্রুজ বিয়ে করেছেন ২০১২ সালে।
তাঁদের সংসারে দুই সন্তান।
একসঙ্গে তাঁদের প্রথম ছবি ‘তুঝে মেরি কসম’।


বলিউড তারকা রিতেশ দেশমুখ ও জেনেলিয়া ডি’ক্রুজ বিয়ে করেছেন ২০১২ সালে। আজ ৩ ফেব্রুয়ারি তাঁদের বিয়ের ছয় বছর পূর্ণ হলো। তাঁদের প্রেমের সম্পর্ক আরও আগে থেকে। ১৭ বছর আগে ‘তুঝে মেরি কসম’ ছবির সেট থেকে দুজনের মন দেওয়া-নেওয়া শুরু। সেই অর্থে রিতেশ আর জেনেলিয়ার একসঙ্গে পথচলা ১৭ বছর। এত বছর পর বিবাহবার্ষিকীতে স্বামীকে প্রেমের প্রস্তাব দিলেন জেনেলিয়া। এত মিষ্টি প্রস্তাবে রিতেশের সাড়া না দিয়ে উপায় আছে!
আজ শনিবার টুইটারে স্বামী রিতেশের সঙ্গে একটি ছবি প্রকাশ করে জেনেলিয়া লিখেছেন, ‘আমি সাধারণ মেয়ে। দাঁড়িয়ে আছি একজন পুরুষের সামনে। তাঁর কাছে জানতে চাই, তুমি কি আমাকে ভালোবাসবে, রিতেশ? বারবার, বারবার। শুভ বিবাহবার্ষিকী।’
স্ত্রীর এই মধুর প্রস্তাবে সাড়া দিয়ে রিতেশ তাঁদের একটি রোমান্টিক ছবি প্রকাশ করেছেন। লিখেছেন, ‘আমার জীবনসঙ্গী, আমার বন্ধু, আমার সবকিছু তুমি। তোমাকে বিবাহবার্ষিকীর শুভেচ্ছা। তুমি আছ বলে আমার জীবন সুন্দর হয়েছে। তোমার দেখা পেয়ে আমার হৃদয় আজ পূর্ণ। বেঁচে থাকার জন্য আমার আর কী প্রয়োজন!’
এই তারকা দম্পতির প্রেমময় পোস্ট যেকোনো নবদম্পতির প্রেমকেও যেন হার মানাবে! কে বলে সময়ের সঙ্গে সঙ্গে প্রেম উবে যায়? দুই ছেলে রিয়ান ও রাহিলকে নিয়ে দিব্যি সংসার করছেন তাঁরা। দিনে দিনে জেনেলিয়া-রিতেশের প্রেম যেন আরও জোরদার হচ্ছে। জন্মদিন, বিবাহবার্ষিকী, ভালোবাসা দিবস—সব দিনই সামাজিক যোগাযোগমাধ্যমে তাঁরা নিজেদের ভালোবাসা প্রকাশ করেন। দ্য ইন্ডিয়ান এক্সপ্রেস
