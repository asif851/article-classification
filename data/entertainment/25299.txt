
বাংলাদেশ জাতীয় ক্রিকেট দলের অন্যতম খেলোয়াড় নাসির হোসেন। সেই নাসির হোসেন মুগ্ধ করেছেন লাক্স-চ্যানেল আই সুপারস্টার মেহজাবিনকে! মাঠের চার-ছক্কাতে তো মুগ্ধই, আরও মুগ্ধ নাসিরকে কাছ থেকে দেখার পর।সম্প্রতি একটি বিজ্ঞাপনচিত্রে নাসিরের সঙ্গে জুটি হয়ে শুটিং করার পর নিজের মুগ্ধতার ব্যাপারটি আরও ভালোভাবে উপলব্ধি করতে পেরেছেন মেহজাবিন।মেহজাবিন আজ বুধবার প্রথম আলোকে বলেন, ‘বাংলাদেশ দলের খেলা যখন দেখি, তখনই নাসির ভাইয়ের খেলা দেখতেই হয় আমাকে। তিনি বাংলাদেশ দলের অন্যতম একজন খেলোয়াড়। মনে মনে ভাবতাম, এত বড় মাপের একজন ক্রিকেটার, না জানি তিনি কেমন? কিন্তু একসঙ্গে বিজ্ঞাপনে কাজ করতে এসে আমার ধারণাই পরিবর্তন হয়ে গেছে। তিনি খেলোয়াড় হিসেবে যেমন অনেক ভালো, মানুষ হিসেবে একেবারে অন্যরকম। তাঁর সঙ্গে পুরো কাজটি করে আমি মুগ্ধ।’মেহজাবিন আরও বলেন, ‘ক্রিকেটার নাসির মাঠে দলের জন্য যেমন ডেডিকেটেট থাকেন, বিজ্ঞাপনচিত্রের কাজেও তাঁকে সমান মনোযোগী মনে হয়েছে। তিনি সাদাসিধে ধরনের একজন মানুষ কিন্তু অনেক বেশি মজা করেন তিনি। শুটিংয়ের ফাঁকে আড্ডার সময় আমরা অনেক মজা করেছি।’সম্প্রতি ঢাকার অদূরে সাভারের জিরাবো এলাকায় নাসির ও মেহজাবিনের বিজ্ঞাপনচিত্রটির শুটিং শেষ হয়েছে। আদনান আল রাজীবের পরিচালনায় নির্মিত বিজ্ঞাপনচিত্রটি মার্চের প্রথম সপ্তাহে বিভিন্ন টিভি চ্যানেলে প্রচার শুরু হতে পারে বলে জানান মেহজাবিন।
বিজ্ঞাপনচিত্রটির কাজ ছাড়াও মেহজাবিন এখন নাটক নিয়েও কিছুটা ব্যস্ত। সামনে কাজ শুরু করবেন মোস্তফা সরয়ার ফারুকী পরিচালিত নতুন চলচ্চিত্র ‘ডুবোশহর’-এর কাজ। মেহজাবিন বলেন, ‘ফারুকী ভাইয়া এখন “পিপড়াবিদ্যা” ছবির বিভিন্ন কাজ নিয়ে ব্যস্ত। এ ছবিটির যাবতীয় কাজ শেষ করে তবেই নতুন ছবিটির কাজে হাত দেবেন বলে শুনেছি।’
