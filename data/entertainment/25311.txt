
 
জনপ্রিয় টিভি চ্যানেল এমটিভির অনুষ্ঠান প্রযোজনা ও বিপণনের অনুমতি পেল বাংলাদেশি প্রতিষ্ঠান ক্রেইন্স লিমিটেড। সম্প্রতি ভায়াকম ইন্টারন্যাশনাল মিডিয়া নেটওয়ার্কস (ভিআইএমএন) এশিয়ার ব্র্যান্ড লাইসেন্স এবং প্রোগ্রাম লাইসেন্সের চুক্তি সম্পাদন করেছে ক্রেইন্স লিমিটেড। এই চুক্তির মাধ্যমে বাংলাদেশে এমটিভির অনুষ্ঠান প্রযোজনা ও বিপণনের বিষয়ে ক্রেইন্স লিমিটেড তাদের কর্মকাণ্ড চালাতে পারবে। চুক্তি স্বাক্ষর অনুষ্ঠানে ভিআইএমএন এশিয়ার এক্সিকিউটিভ ভাইস প্রেসিডেন্ট ও ম্যানেজিং ডিরেক্টর ইন্দ্র সুহারজোনো এবং ক্রেইন্স বাংলাদেশ লিমিটেডের ব্যবস্থাপনা পরিচালক রাবেত খানসহ আরও অনেকে উপস্থিত ছিলেন। আর এমটিভির অনুষ্ঠান প্রচারের জন্য বাংলাদেশের একটি টিভি চ্যানেলের সঙ্গে আলোচনা চলছে বলেও জানা গেছে। জানা গেছে, চুক্তি অনুযায়ী প্রাথমিকভাবে এমটিভি এশিয়ার চারটি অনুষ্ঠান দেশীয় আঙ্গিকে তৈরি করা হবে। সেগুলো হলো: ‘মাই সেলেব এমটিভি’, ‘এমটিভি চার্ট অ্যাটাক’ ‘এমটিভি হিটস’ এবং ‘এমটিভি আনপ্লাগড’। ক্রেইন্স লিমিটেড সূত্রে এও জানা গেছে, স্থানীয় এবং উঠতি সংগীত প্রতিভাদের নিয়ে বাংলাদেশে তৈরি হবে ‘মাই সেলেব এমটিভি’। ‘মাই সেলেব এমটিভি’ ও ‘এমটিভি চার্ট অ্যাটাক’ অনুষ্ঠান দুটির জন্য শিগগিরই অনলাইনে অনুষ্ঠান উপস্থাপক অন্বেষণ কার্যক্রম শুরু করবে ক্রেইন্স লিমিটেড। এ ছাড়া দর্শক ও স্থানীয় সংগীত প্রতিভাদের নিয়ে নানা রকম প্রতিযোগিতার আয়োজন করে বিজয়ীদের বিশ্বের নানা প্রান্তের সংগীতানুষ্ঠানে অংশগ্রহণের সুযোগ দেওয়া হবে। এ প্রসঙ্গে ক্রেইন্স লিমিটেডের ব্যবস্থাপনা পরিচালক রাবেত খান বলেন, ‘এমটিভি এশিয়ার সঙ্গে এই চুক্তি বাংলাদেশের সংগীতাঙ্গনে একটা বড় পরিবর্তন আনবে বলে আমাদের বিশ্বাস। আমরা মনে করি, দেশে এটি যে নতুন মাত্রা যোগ করবে শুধু তা-ই নয়, সেই সঙ্গে স্থানীয় সংগীত প্রতিভাদের সঙ্গে পৃথিবী বিখ্যাত ব্র্যান্ড এমটিভির একটি যোগসূত্র তৈরি করবে। দেশীয় সংগীতকে বিশ্বের দরবারে তুলে ধরার জন্য যা যা করণীয় তার সবকিছুই করতে আমাদের প্রচেষ্টা অব্যাহত থাকবে। তবে এমটিভি ইন্ডিয়ার সঙ্গে এর কোনো সম্পৃক্ততা নেই।’
