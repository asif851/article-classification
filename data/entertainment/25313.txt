
তিন বছর ধরে ক্যানসারের সঙ্গে লড়াই করছেন সংগীতশিল্পী স্বীকৃতি। পুরো নাম শাহনাজ রহমান। তাঁর মতে, এখন তিনি অনেকটাই সুস্থ। আজ শুক্রবার দুপুরে সামাজিক যোগাযোগমাধ্যম ফেসবুকে তিনি নিজের একটি ছবি পোস্ট করেছেন। সঙ্গে লিখেছেন, ‘চেহারা পাল্টেছে, তাতে কী! মাঝে তিন বছর জীবন থেকে উধাও, তাতে কী! বেঁচে তো আছি, চিন্তা কী! আমার ভেতরের আমি তো আমিই আছি! শুকরিয়া আল্লাহ, নতুন করে জীবন দান করার জন্য। তোমার কাছে চিরকৃতজ্ঞ।’
এর আগে গতকাল বৃহস্পতিবার বিকেলে ফেসবুকে দেওয়া আরেকটি স্ট্যাটাসে স্বীকৃতি লিখেছেন, ‘সবগুলো রিপোর্ট ভালো এসেছে। ডাক্তাররা খুব আনন্দিত। আর অ্যান্টিবডি থেরাপি নিতে হবে না! আমি যেন হাঁপ ছেড়ে বাঁচলাম।’
স্বীকৃতি আরও লিখেছেন, ‘এই প্রথম মনে হচ্ছে, আমি সুস্থ হয়ে উঠছি। আল্লাহ মহান। সবার দোয়া, ভালোবাসা ও সহযোগিতা আমাকে লড়ার শক্তি জুগিয়েছে। আমি আমার সৃষ্টিকর্তার কাছে কৃতজ্ঞ। কৃতজ্ঞ আমার আপনজন, বন্ধু আর শুভানুধ্যায়ীদের কাছে।’
২০১৫ সালে স্বীকৃতির ব্লাড ক্যানসার ধরা পড়ে। এরপর তিনি চিকিৎসা নিয়েছেন রাজধানীর ইউনাইটেড হাসপাতালে। এরপর ওই বছরের সেপ্টেম্বরে উন্নত চিকিৎসার জন্য স্বীকৃতিকে মুম্বাইয়ে নিয়ে যাওয়া হয়। সেখানে ভারতের প্রখ্যাত ক্যানসার বিশেষজ্ঞ আদভানির তত্ত্বাবধানে চিকিৎসা নিয়েছেন তিনি। স্বীকৃতির চিকিৎসার এই পুরো সময়টায় তাঁর পাশে ছিলেন সংগীতশিল্পীরা। স্বীকৃতির চিকিৎসায় বিভিন্ন সময় তাঁরা নানাভাবে সহযোগিতা করেছেন।
