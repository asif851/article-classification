
যুক্তরাষ্ট্রের সময় অনুযায়ী আজ ২৬ ফেব্রুয়ারি লস অ্যাঞ্জেলেসের ডলবি থিয়েটারে সন্ধ্যায় বসবে ৮৯তম একাডেমি অ্যাওয়ার্ডের চূড়ান্ত আসর। কাল ২৭ ফেব্রুয়ারি সোমবার বাংলাদেশ সময় সকাল ছয়টা থেকে অনুষ্ঠানটি সরাসরি এ দেশের দর্শকেরা স্টার মুভিজ ও স্টার মুভিজ সিলেক্ট এইচডি চ্যানেলে দেখতে পারবেন। অনুষ্ঠানটি একই দিন সকাল নয়টায় একই চ্যানেলে পুনঃপ্রচার করা হবে। তা ছাড়া স্টার প্রাইভেট লিমিটেডের ওয়েব প্ল্যাটফর্ম হট স্টার ডটকমেও অস্কার অনুষ্ঠানের লাইভ স্ট্রিমিং দেখা যেতে পারে। কাল অস্কার ফলাফল জানতে সকাল থেকে আরও চোখ রাখতে পারেন একাডেমি অ্যাওয়ার্ডের টুইটার, ফেসবুক ও ইনস্টাগ্রাম পেজে, অস্কারের ইউটিউব চ্যানেল, ওয়েবসাইটে কিংবা প্রথম আলোর অনলাইনে।
