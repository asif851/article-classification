
মাস খানেক আগে মার্কিন তারকা সেলেনা গোমেজ টুইট করেন, ‘আর অপেক্ষা করতে পারছি না।’ বুঝতে বাকি থাকে না, এই অপেক্ষা একজন শিল্পীর গান গাওয়ার জন্য অপেক্ষা, দর্শকদের সামনে মঞ্চে ওঠার অপেক্ষা। অবশেষে গতকাল রোববার সেলেনার সেই অপেক্ষার অবসান হলো। কিডনি প্রতিস্থাপনের মাস ছয়েক পর প্রথম মঞ্চে উঠেছেন তিনি। যুক্তরাষ্ট্রের লস অ্যাঞ্জেলেসের মাইক্রোসফট থিয়েটারে গতকাল সন্ধ্যায় বসেছিল আমেরিকান মিউজিক অ্যাওয়ার্ডের ৪৫তম আসর। তারকাখচিত এই আসরে নিজের ‘উলফ’ গানের সঙ্গে পারফর্ম করেন সেলেনা। অনুষ্ঠানটি মার্কিন টিভি চ্যানেল এবিসিতে সরাসরি সম্প্রচার করা হয়।
অনেক দিন পর মঞ্চে উঠে সেলেনাকে উচ্ছ্বসিত নয়, বরং বিমর্ষ দেখাচ্ছিল। মনে হচ্ছে, শারীরিক ও মানসিক অসুস্থতার ধকল ২৫ বছর বয়সী এই গায়িকা এখনো পুরোপুরি কাটিয়ে উঠতে পারেননি। আমেরিকান মিউজিক অ্যাওয়ার্ডের মঞ্চে পারফর্ম করার সময় এই তারকার পরনে ছিল একটি সাদা রঙের স্লিপিং স্যুট আর সাদা স্নিকারস। ছোট করে ছাঁটা চুল এলোমেলো করে রেখেছেন। জনপ্রিয় এই পপ তারকাকে এত দিন পর মঞ্চে পেয়ে ভক্তরা যেমন খুশি হয়েছেন, তেমনি অনেকে সমালোচনার তির ছুড়েছেন তাঁর দিকে। রেকর্ড করা গানের সঙ্গে মঞ্চে ঠোঁট মিলিয়েছেন বলে সেলেনার অনেক ভক্ত সামাজিক যোগাযোগমাধ্যমে হতাশা প্রকাশ করেন।  গত মে মাসে কিডনি প্রতিস্থাপনের পর এটাই ছিল সেলেনার প্রথম বড় পরিসরে কোনো গানের অনুষ্ঠানে অংশগ্রহণ। সেলেনা তাঁর অস্ত্রোপচারের ব্যাপারটি অনেক দিন গোপন রেখেছিলেন। গত সেপ্টেম্বরে তিনি ঘোষণা দেন যে লুপাস রোগে আক্রান্ত হওয়ায় তাঁর কিডনি প্রতিস্থাপন করতে হয়েছে। প্রিয় বান্ধবী ফ্রান্সিয়া রেইসা তাঁকে একটি কিডনি দান করেছেন। সেই অস্ত্রোপচারের পর বিশ্রামে ছিলেন সেলেনা। এবার যেহেতু ফিরেছেন, আশা করা যাচ্ছে, এখন থেকে নিয়মিত কনসার্টে দেখা যাবে তাঁকে। পিপল
