
তারকাদের দেখানো পথ ধরে অনেক ভক্তই জীবনের লক্ষ্যে পৌঁছাতে চান। তাই তারকারা কাদের কথা শুনে নিজের পথ ঠিক করছেন, সেটা জানা খুব জরুরি। অস্কারজয়ী অভিনেত্রী জেনিফার লরেন্স সম্প্রতি জানালেন জীবনের সবচেয়ে তাৎপর্যপূর্ণ উপদেশটি তিনি কার কাছ থেকে পেয়েছেন। লরেন্সকে উপদেশ দেওয়া সেই ব্যক্তিও যেনতেন মানুষ নন। মিডিয়াজগতে তিনিও দারুণ প্রভাবশালী।
দ্য হলিউড রিপোর্টার সাময়িকীতে এবারের প্রচ্ছদকন্যা হয়েছেন অভিনেত্রী জেনিফার লরেন্স। প্রচ্ছদ রচনা হিসেবে সেখানে ছাপা হয়েছে তাঁর সাক্ষাৎকার। সাক্ষাৎকার নিয়েছেন বিখ্যাত মিডিয়াব্যক্তিত্ব অপরাহ্ উইনফ্রে। সাক্ষাৎকারের একপর্যায়ে অপরাহ্ জেনিফারকে প্রশ্ন করেন, ‘কোন উপদেশটি জীবনের চলার পথে তোমাকে শক্তি জুগিয়েছে?’
অপরাহ্‌কে অবাক করে দিয়ে ২৭ বছর বয়সী অভিনেত্রী জেনিফার লরেন্স বলেন, ‘আপনার (অপরাহ্ উইনফ্রে) কাছ থেকে পাওয়া একটি উপদেশ। আপনি একবার কথায় কথায় বলেছিলেন, তোমাকে মানুষ কীভাবে সম্মান করবে, সেটা তোমাকেই শিখিয়ে দিতে হবে। আমার মতে, সেটা ছিল আমার জন্য সবচেয়ে জরুরি একটি শিক্ষা।’
এই উপদেশটি জেনিফার লরেন্স সম্প্রতিই পেয়েছেন অপরাহ্‌র কাছ থেকে। প্রযোজক হার্ভি ওয়াইনস্টিনের যৌন কেলেঙ্কারির খবর ফাঁস হওয়ার দিন কয়েক পর কথাটি লরেন্সকে বলেছিলেন অপরাহ্। সেদিন দুপুরে খাবারের টেবিলে বসে নিজেদের সঙ্গে ঘটে যাওয়া অন্য সব হয়রানির বিষয়ে আলাপ করেছিলেন এই দুই তারকা। তখনই অপরাহ্ উইনফ্রে বলেছিলেন লরেন্সকে, নিজের ব্যক্তিত্বকে এতটাই দৃঢ় করতে যেন কেউ তাঁকে অশ্রদ্ধা করতে না পারে। সূত্র: হাফিংটন পোস্ট, দ্য হলিউড রিপোর্টার।
