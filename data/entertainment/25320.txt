
তারিক আনাম খানের উচ্চতা ছয় ফুট দুই ইঞ্চি। উচ্চতার কারণে দীর্ঘ অভিনয়জীবনে খুব কমই ‘মাথা উঁচু করে’ সংলাপ বলতে পেরেছেন তিনি। প্রায়ই সহশিল্পীদের দিকে তাকিয়ে সংলাপ বলার সময় তাঁকে মাথা নিচু করতে হতো! তবে নতুন ধারাবাহিক নাটক টক্কর-এর শুটিংয়ে ঘটল মজার ঘটনা। তারিক আনাম খানের ভাষায়, এই প্রথম তিনি মাথা উঁচু করে সংলাপ বললেন! কারণ, সহশিল্পী যে তাঁর চেয়েও লম্বা, ছয় ফুট পাঁচ ইঞ্চি। সেই লম্বা সহশিল্পী আর কেউ নন, তারিক আনাম খানেরই ছেলে আরিক।টক্কর নাটকের মধ্য দিয়ে এবারই প্রথম কোনো টিভি নাটকে বাবা-ছেলে কাজ করছেন একসঙ্গে। তাই এবার আর সহশিল্পীর সামনে সংলাপ বলতে গিয়ে নিচের দিকে তাকাতে হয়নি তারিক আনামের। নতুন এই অভিজ্ঞতা নিয়ে তারিক আনাম বলেন, ‘আগে ক্লোজ বা ওএস শট কাটার সময় ক্যামেরাম্যান বলতেন নিচের দিকে লুক দিতে। এখন বলছেন ওপরের দিকে তাকিয়ে সংলাপ বলতে। ৩৬ বছরের অভিনয়জীবনে এবারই প্রথম আমাকে ওপরের দিকে তাকিয়ে সংলাপ বলতে হলো। ছেলে সহশিল্পী হিসেবে সামনে দাঁড়িয়ে আছে—এটা আমার কাছে কোনো অভিজ্ঞতা নয়, সুন্দর একটি আবেগঘন মুহূর্ত। আমার হাত ধরে ওর (আরিক) অভিনয় শেখা, সে এখন আমাকে টক্কর দিয়ে সংলাপ বলছে!’এদিকে ছেলে আরিক আনাম খানও বাবার সঙ্গে অভিনয় করে দারুণ উচ্ছ্বসিত। তিনি বলেন, ‘বাবা তো আমার স্বপ্নের অভিনেতা। সব অভিনেতার মতো আমারও ইচ্ছা ছিল বাবার সঙ্গে অভিনয় করার। তাঁর সঙ্গে মঞ্চে অভিনয় করলেও পর্দায় এবারই প্রথম। এটা আমার জন্য যেমন ছিল ভালো লাগার, তেমনি চ্যালেঞ্জিং। এত বড় অভিনেতার সামনে দাঁড়িয়ে অভিনয় করা সহজ নয়।’ধারাবাহিক নাটক টক্কর রচনা করেছেন শাহজাহান সৌরভ। সিরিজ পরিচালনায় দীপঙ্কর দীপন। রাজধানীর উত্তরার বিভিন্ন শুটিংবাড়িতে এর দৃশ্য ধারণ চলছে। এটি নতুন একটি বেসরকারি টেলিভিশন চ্যানেলে প্রচারের জন্য তৈরি হচ্ছে। এতে বিভিন্ন চরিত্রে অভিনয় করছেন গাজী রাকায়েত, ইন্তেখাব দিনার, নওরীন হাসান খান, জেনী, মৌটুসি বিশ্বাস, তানিয়া হোসাইন, আবদুল্লাহ রানা, কল্যাণ কোরাইয়া ও ফারজানা চুমকী।
