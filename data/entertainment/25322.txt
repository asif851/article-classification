
অভিনয়শিল্পী ও নির্মাতা জাহিদ হাসানের মা হামিদা বেগম এখন অসুস্থ হয়ে হাসপাতালে চিকিৎসাধীন আছেন। শুরুতে স্কয়ার হাসপাতালে ভর্তি করা হলেও দুই দিন ধরে তাঁকে শমরিতা হাসপাতালে চিকিৎসাসেবা দেওয়া হচ্ছে। এই হাসপাতালে জীবনরক্ষাকারী যন্ত্রের মাধ্যমে তাঁকে বাঁচিয়ে রাখা হয়েছে। মায়ের জন্য জাহিদ হাসান সবার কাছে দোয়া চেয়েছেন।প্রথম আলোকে জাহিদ হাসান বলেন, ‘দীর্ঘদিন ধরেই বার্ধক্যজনিত নানা জটিলতায় ভুগছিলেন মা। ঈদুল আজহার পর থেকে মায়ের শারীরিক অবস্থা ক্রমেই খারাপের দিকে যাচ্ছিল। সপ্তাহ তিনেক আগে তাঁর শারীরিক অবস্থার আরও অবনতি দেখা দেয়। চিকিৎসকের পরামর্শে দ্রুত হাসপাতালে নিয়ে যেতে হয়। মা এখন শমরিতা হাসপাতালে লাইফ সাপোর্টে আছেন। দেশবাসী সবার কাছে মায়ের জন্য দোয়া চাই।’
