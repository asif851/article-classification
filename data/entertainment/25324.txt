
মারাঠা অধিপতি বাজিরাওয়ের স্ত্রী কাশিবাঈ যার তার ওপর হাত তোলেন না। চরিত্রের খাতিরে তাই অনেক দিন নিজেকে সংযত রাখতে হয়েছিল প্রিয়াঙ্কাকে। কিন্তু এবার মন খুলে মারামারি করতে পারবেন তিনি। বিশেষ করে যাকে-তাকে চড় মারার বাতিকটা আবারও প্রিয়াঙ্কা চোপড়ার ওপর ভর করবে এবার। কারণ তাঁর আগামী ছবিতে এই সাবেক বিশ্ব সুন্দরীকে দেখা যাবে মারদাঙা এক পুলিশ কর্মকর্তার চরিত্রে। তাই চড় মারার স্বাধীনতা পেয়ে এখন বেজায় খুশি এ অভিনেত্রী।
সম্প্রতি প্রিয়াঙ্কা চোপড়া তাঁর নতুন ছবি ‘জয় গঙ্গাজল’-এর ট্রেলার মুক্তির অনুষ্ঠানে ​এসে বললেন, এ ছবিতে মনের মতো করে হাত চালাতে পেরেছেন তিনি। প্রিয়াঙ্কা বলেন, ‘আমার হাত খুব চলে। যখন-তখন যাকে-তাকে চড় মেরে বসতে পারি আমি। একবার তো আমি এক ভক্তকে পর্যন্ত চড় মেরে বসেছিলাম!’ভক্তকে চড় মারাটা নিশ্চয়ই ভালো কথা নয়! অনুষ্ঠানস্থলে এমন কানাকানি শুরু হলে সবাইকে থামিয়ে দিয়ে প্রিয়াঙ্কা আত্মপক্ষ সমর্থন করেন। বলেন, ‘আমি আদতে খুব মিশুক প্রকৃতির। ভক্তদের সঙ্গে ছবি, সেলফি, অটোগ্রাফে আমার কোনো আপত্তি নেই। কিন্তু কেউ যখন হুট করে অনুমতি ছাড়া আমার শরীর স্পর্শ করে, তখন খুব বিরক্ত হই। ‘আনজানা আনজানি’ ছবির শুটিংয়ের সময় এক ভক্ত একদিন হঠাৎ​ কাছে এসে আমার হাত ধরে বসেন। তখন আমি ভয়ে নিজেকে রক্ষা করার জন্যই তাঁকে চড় মারি।’ বুঝে নিন এবার, কখনো প্রিয়াঙ্কাকে যদি কাছে পেয়ে যান, ভুলেও ছুঁতে যাবেন না। তাহলে কিন্তু গালে পড়ে যেতে পারে প্রিয়াঙ্কার হাতের ছাপ! টিআইও।
