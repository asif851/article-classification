
বলিউডের প্রভাবশালী তিন তারকা অভিনেতা সালমান, আমির ও শাহরুখ খান। কোনো ছবিতে তাঁদের অন্তর্ভুক্তি মানেই নিশ্চিত সাফল্য আর বক্স অফিসে ধুন্ধুমার নানা কাণ্ড। বলিউডের ছবির ইতিহাসে নিত্যনতুন অনেক রেকর্ড গড়েছেন তাঁরা। সেই তিন খানকেই কি না বয়কটের আহ্বান! সম্প্রতি তাঁদের বিরুদ্ধে সহিংসতার সংস্কৃতি ছড়িয়ে দেওয়ার অভিযোগ তুলে হইচই ফেলে দিয়েছেন ভারতের বিজেপি সাংসদ সাধবি প্রাচী। শুধু তা-ই নয়, তরুণ প্রজন্মকে সালমান, আমির ও শাহরুখের ছবি না দেখার আহ্বানও জানিয়েছেন প্রাচী।
বিতর্কিত নানা মন্তব্য করে এর আগেও খবরের শিরোনাম হয়েছেন সাধবি প্রাচী। এবার তাঁর ওলট-পালট মন্তব্যের শিকার হলেন সালমান, আমির ও শাহরুখ। সম্প্রতি একটি অনুষ্ঠানে বক্তব্য দেওয়ার সময় প্রাচী বলেন, ‘সালমান, আমির ও শাহরুখ তাঁদের ছবির মাধ্যমে সহিংসতার সংস্কৃতি ছড়িয়ে দিচ্ছেন। তরুণ প্রজন্মের উচিত তাঁদের ছবি বয়কট করা। কোনোভাবেই তাঁদের আদর্শ ভাবা যাবে না।’ এক খবরে এমনটিই জানিয়েছে ওয়ান ইন্ডিয়া।প্রাচী বলেন, ‘একবার আমি এক বাচ্চা ছেলের কাছে তার জীবনের লক্ষ্য সম্পর্কে জানতে চেয়েছিলাম। সে জানাল, বড় হয়ে হৃতিক রোশন, শাহরুখ খান, সালমান খান কিংবা আমির খানের মতো হতে চায় সে। এর কারণ জানতে চাইলে তার মা আমাকে জানান, ছবিতে তাঁদের তাক লাগানো নানা কসরত করতে দেখে মুগ্ধ তাঁর ছেলে। মূলত এ কারণেই বড় হয়ে তাঁদের মতো হতে চায় সে।’সালমান, আমির ও শাহরুখকে বয়কট করার পাশাপাশি তাঁদের ছবির পোস্টার পুড়িয়ে ফেলারও আহ্বান জানিয়েছেন সাধবি প্রাচী। বিজেপি সাংসদের এমন বিতর্কিত মন্তব্য শোনার পর তিন খান কী প্রতিক্রিয়া জানান, সেটাই এখন দেখার বিষয়।
