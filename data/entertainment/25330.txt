
আগেই জানিয়েছিলেন, কলকাতা থেকে ঢাকায় এসে ছুটবেন ঢাকার সব প্রেক্ষাগৃহে। যেই কথা সেই কাজ। শুক্রবার বেলা দুইটার দিকে নির্মাতা মোস্তফা সরয়ার ফারুকী ও তিশা একদল তরুণ নিয়ে ঢাকার বিভিন্ন প্রেক্ষাগৃহে ঘুরে বেড়িয়েছেন। এঁদের প্রত্যেকের পরনে ছিল কালো টি-শার্ট। টি-শার্টে লেখা ছিল: ‘বুকের মাঝে বয়ে চলে পাহাড় নামের নদী, আহা জীবন, আহা জীবন’।
গতকাল বৃহস্পতিবার ২৬ অক্টোবর সন্ধ্যায় ভারতের কলকাতার কোয়েস্ট মল আইনক্সে অনুষ্ঠিত হয় ‘ডুব’ সিনেমার প্রিমিয়ার। এতে অংশ নিতে বাংলাদেশ থেকে গিয়েছিলেন ছবির নির্মাতা মোস্তফা সরয়ার ফারুকী ও অভিনেত্রী তিশা। মুম্বাই থেকে আসেন ইরফান খান। যাবতীয় আনুষ্ঠানিকতা শেষে আজ সকালের ফ্লাইটে দেশে ফিরেছেন তাঁরা।
বাংলাদেশের ৩৯ প্রেক্ষাগৃহে শুক্রবার মুক্তি পায় ডুব। একই দিনে ভারতের ৩৪ ও অস্ট্রেলিয়ার আটটিসহ মোট ৮১ প্রেক্ষাগৃহে ‘ডুব’ মুক্তি পেয়েছে। আজ সকালে ফারুকী তাঁর ফেসবুকে গানের কয়েকটি লাইন ও সিনেমা হলে দেখার আহ্বান জানিয়ে একটি স্ট্যাটাস দেন। যেখানে তিনি লিখেন, ‘ডাকে পাখি খোলো আঁখি, দেখো সোনালি আকাশ, বহে ভোরেরও বাতাস। দেখা হবে, নতুন গানের ভোরে। দেখা হবে সিনেমা হলে। আসতেছি।’
কলকাতা থেকে ফিরে সকালের শো দেখতে ফারুকী, তিশা ও ছবির কলাকুশলীরা সবাই মিলে গিয়েছেন রাজধানী নীলক্ষেতে ‘বলাকা’ প্রেক্ষাগৃহে। মূল ফটকের সামনে আর ভেতরে ছিল দর্শকের ভিড়। ভেতরে ঢুকতেই কেউ কেউ সেলফি, আবার কেউ ছবি তোলার চেষ্টা করছেন। এমনই একটি স্থিরচিত্র ফেসবুকে পোস্ট করেছেন ফারুকী। লিখেছেন ‘চলুক’।
‘ডুব’ সিনেমার শুটিংয়ের সময় বিভিন্ন গণমাধ্যমে খবর প্রকাশিত হয় যে এটি কথাসাহিত্যিক হ‌ুমায়ূন আহমেদের জীবনীনির্ভর। এই আশঙ্কা থেকে গত ১৩ ফেব্রুয়ারি সেন্সর বোর্ডে একটি চিঠি দেন হ‌ুমায়ূন আহমেদের স্ত্রী মেহের আফরোজ শাওন। তাতে তিনি শঙ্কা প্রকাশ করেন, ‘ডুব’ ছবিটি তাঁর প্রয়াত স্বামী কথাসাহিত্যিক হ‌ুমায়ূন আহমেদের জীবনীনির্ভর কি না, তা বিবেচনায় রাখার জন্য। এরপর কয়েকটি দৃশ্য কর্তন করে তথ্য মন্ত্রণালয় ও সেন্সর বোর্ড গত ৮ আগস্ট ছবিটিকে সেন্সর ছাড়পত্র দেয়।
ঢাকায় মুক্তির আগে ‘ডুব’ রাশিয়ার ৩৯তম মস্কো আন্তর্জাতিক চলচ্চিত্র উৎসবে ‘কমেট সান জুরি প্রাইজ’ পেয়েছে। বাংলাদেশ থেকে ছবিটি প্রযোজনা করেছে জাজ মাল্টিমিডিয়া ও ভারত থেকে প্রযোজনা করেছে এসকে মুভিজ, ছবির সহপ্রযোজক ইরফান খান। ‘ডুব’ ছবিতে অভিনয় করেছেন বাংলাদেশের নুসরাত ইমরোজ তিশা ও রোকেয়া প্রাচী, বলিউডের অভিনেতা ইরফান খান ও কলকাতার পার্নো মিত্রসহ আরও অনেকেই।
