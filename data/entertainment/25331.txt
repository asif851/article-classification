
সূর্য ডোবার পরই সুরের ধারার শিশু বিভাগের প্রথম বর্ষ ও প্রারম্ভিকের শিশুদের সমবেত কণ্ঠে ‘আলো আমার আলো’ গানটি দিয়ে শুরু হয় অনুষ্ঠান। পুরোনো বছরকে বিদায় জানাতে চৈত্রসংক্রান্তির আয়োজন করেছিল সুরের ধারা ও চ্যানেল আই। গতকাল বুধবার সন্ধ্যায় বঙ্গবন্ধু আন্তর্জাতিক সম্মেলন কেন্দ্রের খোলা জায়গায় এ অনুষ্ঠান শুরু হয়।স্বাগত বক্তব্যে সুরের ধারার অধ্যক্ষ ও সভাপতি রেজওয়ানা চৌধুরী বন্যা বলেন, ‘সুরের ধারা বিশ্বাস করে বন্ধুত্ব ও ভালোবাসা দিয়ে সংস্কৃতিচর্চায় মানবিক গুণাবলির বিকাশ ঘটানো সম্ভব। আর এই বীজ বপন করে দিতে হবে শিশু বয়সে।’ এবারকার এই আয়োজনের মূল প্রতিপাদ্য নিয়ে ইমেরিটাস অধ্যাপক আনিসুজ্জামান বলেন, ‘নববর্ষের অনুষ্ঠানের দীর্ঘ ইতিহাস আছে। কিছু মানুষ আগেও এর বিরোধিতা করেছে, এখনো করে চলেছে। আমরা এদের ভয়ে ভীত হব না। দুর্বৃত্তদের প্রতিরোধ করব। এই হোক আমাদের সংকল্প।’অনুষ্ঠানে সমবেত কণ্ঠে বিভিন্ন নাটকের গান পরিবেশন করে সুরের ধারার সাধারণ বিভাগের শিক্ষার্থীরা। নাটক হিংসুটে দৈত্য পরিবেশন করে শিশু বিভাগ, রবীন্দ্রনাটকে নবরস পরিবেশন করে এমএফডি, সোনাই মাধব পরিবেশন করে সুরের ধারার শিক্ষক-শিক্ষার্থীরা মিলে। সাধারণ বিভাগের পরিবেশনা ছিল নাটক ভূষণ্ডীর মাঠ, আবৃত্তি করে শোনান প্রভা মজুমদার। অনুষ্ঠানের একপর্যায়ে নাটক নূরলদীনের সারাজীবন থেকে সংলাপ শোনান সংস্কৃতিমন্ত্রী আসাদুজ্জামান নূর।অনুষ্ঠান শেষ হওয়ার আগে সুরের ধারার সাধারণ বিভাগের শিক্ষার্থীদের অংশগ্রহণে ছিল মায়ার খেলা।শিল্পকলা একাডেমি ও গ্রুপ থিয়েটার ফেডারেশনের আয়োজন: মঙ্গলপ্রদীপ প্রজ্বালন, নাটকের গান, শাস্ত্রীয় সংগীত পরিবেশন ও নাচের মধ্য দিয়ে চৈত্রসংক্রান্তি উদ্যাপন করেছে বাংলাদেশ গ্রুপ থিয়েটার ফেডারেশন ও বাংলাদেশ শিল্পকলা একাডেমি। সন্ধ্যায় জাতীয় নাট্যশালার পরীক্ষণ থিয়েটার হলের লবিতে মঙ্গলপ্রদীপ প্রজ্বালনের মধ্য দিয়ে অনুষ্ঠানের উদ্বোধন করেন গ্রুপ থিয়েটার ফেডারেশনের চেয়ারম্যান ও শিল্পকলা একাডেমির মহাপরিচালক লিয়াকত আলী, সেক্রেটারি জেনারেল আক্তারুজ্জামান, নাট্যাভিনেতা রামেন্দু মজুমদার, আতাউর রহমান, ফেডারেশনের সভাপতিমণ্ডলীর সদস্য ঝুনা চৌধুরী, পথনাটক পরিষদের সাধারণ সম্পাদক আহম্মেদ গিয়াস, লোকনাট্যদলের (বনানী) দলপ্রধান কামরুন নূর চৌধুরী।সংগীত দিয়ে শেষ হলো উৎসব: গতকাল সন্ধ্যায় শেষ হলো বেঙ্গল ফাউন্ডেশন আয়োজিত পাঁচ দিনের বৈশাখ উৎসব। শুরুতে মোহনবীণা বাজিয়ে শোনান দোলন কানুনগো। খেয়ালে বেহাগ রাগ গেয়ে শোনান বর্ষা মজুমদার ও প্রিয়াঙ্কা দাস। এবাদুল হকসৈকত সেতারে তিলকশ্যাম রাগ বাজিয়ে শোনান। এর পরে ছিল তিন ভাইয়ের দলীয় বাদন। সবুজ আহমেদ তবলায়, শান্ত আহমেদ বেহালায় ও কামরুল আহমেদ বাঁশি বাজিয়ে শোনান। সব শেষে ধ্রুপদে রাজিয়া গেয়ে শোনান রাগেশ্রী ও খেয়ালে প্রিয়াংকা গোপ।প্রতিটি পরিবেশনার শুরুতে সংশ্লিষ্ট রাগগুলো নিয়ে একটি সংক্ষিপ্ত ধারা বিবরণী বাজিয়ে শোনান অনুষ্ঠানের সঞ্চালক সুবীর নন্দী।
