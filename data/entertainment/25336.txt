
অপেক্ষার পালা শেষ হচ্ছে পিয়া বিপাশার। মুক্তি পেতে যাচ্ছে তাঁর প্রথম ছবি রুদ্র। বেশ কদিন হলো সেন্সর ছাড়পত্র পেয়েছে ছবিটি। তরুণ নির্মাতা সায়েম জাফর ইমামী জানান, আগামী ১৩ মে ছবি মুক্তির জন্য চেষ্টা করছেন তাঁরা। রুদ্র ছবিতে পিয়া বিপাশার বিপরীতে অভিনয় করেছেন এ বি এম সুমন।প্রথম ছবি নিয়ে পিয়া বিপাশা বলেন, ‘দারুণ রোমাঞ্চকর অনুভূতি। এই ছবির জন্য অনেক দিন অপেক্ষা করতে হলো। সেই ২০১৪ সালে ছবিটির শুটিং শেষ হয়েছিল। এত দিন পর ছাড়পত্র পেল।’ ছবিটি নিয়ে আশাবাদী এর নির্মাতাও। তিনি মনে করেন, ছবির নায়ক-নায়িকা ও পরিচালক সবাই নতুন। তাই সবাই কাজের প্রতি অনেক বেশি নিবেদিতপ্রাণ ছিলেন।এরই মধ্যে একাধিক ছবির কাজে যুক্ত হয়েছেন মডেল ও নবাগত এই নায়িকা। সম্প্রতি আজিজুর রহমান পরিচালিত মাটি ছবিতে চুক্তিবদ্ধ হয়েছেন পিয়া বিপাশা। শিগগিরই কানাডায় ছবিটির শুটিং শুরু হবে। সেখানেই হবে ছবির বেশির ভাগ অংশের দৃশ্য ধারণ। এ ছাড়া রকিবুল আলমের পরিচালনায় মনের রাজা ছবির একটি গানের দৃশ্য ধারণেও অংশ নিয়েছেন এই অভিনয়শিল্পী।এর আগে শাকিব খানের বিপরীতে রাজনীতি নামে একটি ছবিতে কাজ করার কথা ছিল পিয়ার। নানা কারণে ছবিটিতে কাজ করা হয়নি তাঁর।
