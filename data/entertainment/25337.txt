
ভারতীয় চলচ্চিত্রের এ সময়ে আলোচিত গায়িকা নেহা কাক্কার এখন ঢাকায়। আজ শুক্রবার সকালে মুম্বাই থেকে তিনি ঢাকা এসে পৌঁছেছেন। বিমানবন্দরে যাবতীয় আনুষ্ঠানিকতা শেষে নেহাকে নিয়ে যাওয়া হয়েছে গুলশানের একটি পাঁচতারা হোটেলে। সেখানে ঘন্টকয়েক বিশ্রাম শেষে রাত আটটায় গান গাইতে মঞ্চে উঠবেন বলে জানান আয়োজক প্রতিষ্ঠান ই-মেকার্স বাংলাদেশের মিডিয়া বিভাগের প্রধান আফরিদ হাসান।সম্প্রতি বলিউডের ‘বার বার দেখো’ সিনেমায় ‘কালা চশমা’ আর ঢালিউডের ‘অগ্নি টু’তে নেহা্র গাওয়া ‘ম্যাজিক মামনি’ গানটি এখন সবার মুখে মুখে। এ ছাড়া তাঁকে দিয়ে বর্তমানে বলিউডের বেশ কয়েকটি ছবিতে আইটেম গান গাওয়ানো হচ্ছে। তাঁর গাওয়া এ গানগুলো শ্রোতাদের কাছেও জনপ্রিয়তা পাচ্ছে। এসব জনপ্রিয় গানের মধ্যে আছে ‘আজ ব্লু হ্যায় পানি পানি’, ‘সেকেন্ড হ্যান্ড জাওয়ানি’, ‘ধাতিং নাচ’, ‘লন্ডন ঠুমাকড়া’, ‘দেখেগা রাজা ট্রেলার’, ‘আও রাজা’, ‘তু ইশক মেরা’, ‘দো পেগ মার’, ‘পার্টি শো’, ‘টুকুর টুকুর’ প্রভৃতি। নেহা কাক্কার এর আগেও ঢাকায় গান গাইতে আসেন। শেষবার তিনি গেয়েছিলেন ঢাকার বেইলী রোডের অফিসার্স ক্লাবের একটি ঘরোয়া অনুষ্ঠানে।ঢাকার বসুন্ধরা আবাসিক এলাকার আন্তর্জাতিক কনভেনশন সেন্টারে আজ শুক্রবার রাতে গান গাইবেন নেহা কাক্কার। ‘নেহা কাক্কার লাইভ ইন ঢাকা’ শিরোনামের এই কনসার্টে তিনি দুই ঘন্টার মতো গান গাইবেন। এখানে তাঁর গাওয়া বিভিন্ন জনপ্রিয় গানের পাশাপাশি অন্যশিল্পীদের গানও গাইবেন বলে জানান আয়োজক কর্তৃপক্ষ।আফরিদ হাসান বলেন, ‘আমাদের মঞ্চ এখন পুরোপুরিভাবে প্রস্তুত। আশা করছি ঢাকার সংগীতপ্রেমী শ্রোতাদের জন্য আজকের সন্ধ্যাটা স্মরণীয় হয়ে থাকবে।’নেহা কাক্কার লাইভ ইন ঢাকা শিরোনামের এই অনুষ্ঠানে বাংলাদেশের শিল্পীদের মধ্যে গাইবেন আনিকা।
