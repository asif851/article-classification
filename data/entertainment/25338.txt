
পরিচালকের অনুরোধের পরও কোনোমতেই বিকিনি পরতে রাজি হলেন না সোনাক্ষী! উপরন্তু চলচ্চিত্রের যে দৃশ্যের জন্য তাঁকে বিকিনি পরার প্রস্তাব দেওয়া হয়েছে, সেখানে বিকিনির পরিবর্তে শাড়ি রাখার জন্য অনুরোধ করেছেন ‘দাবাং’খ্যাত বলিউডের এই অভিনেত্রী। ইন্দো এশিয়ান নিউজ সার্ভিস এ তথ্য জানিয়েছে।পরিচালক প্রভু দেবা সম্প্রতি সোনাক্ষী সিনহা আর শহীদ কাপুরকে নিয়ে ‘আর...রাজকুমার’ নামের একটি চলচ্চিত্র নির্মাণ করছেন। এ চলচ্চিত্রে একটি দৃশ্যে সোনাক্ষীকে বিকিনি পরে পানি থেকে উঠে আসতে বলা হলেও সোনাক্ষী বিকিনিকে ‘না’ করেছেন। বিকিনির পরিবর্তে তাঁর পছন্দ শাড়ি।সমুদ্রসৈকতের দৃশ্যে যেখানে অধিকাংশ অভিনেত্রী বিকিনি পরতে পছন্দ করেন, সেখানে সোনাক্ষী কেন শাড়ি পছন্দ করছেন? সোনাক্ষী এর উত্তরে বলেছেন, ‘বিকিনি পরব না। যা আছে, তা-ই দিয়ে কাজ চালিয়ে নিতে হবে।’বলিউডের অভিনেত্রী শত্রুঘ্ন-তনয়া সোনাক্ষী সিনহা তাঁর অভিনীত অধিকাংশ ছবিতেই শাড়ি পরেছেন। বলিউডের অন্য অভিনেত্রীরা যেখানে নানা ঢঙের পোশাক পরেন, সেখানে সোনাক্ষীর এ শাড়িপ্রীতির রহস্য কী?এ প্রসঙ্গে সোনাক্ষীর ভাষ্য, ‘শাড়ির প্রতি আমার দুর্বলতা সেই ছোটবেলা থেকে। মাকে যখন শাড়ি পরতে দেখেছি, তখন আমারও শাড়ি পরতে ভীষণ ইচ্ছা হতো। আমার মনে হয়, শাড়িই মেয়েদের সবচেয়ে সুন্দর পোশাক। অনেকে বলেন, শাড়ি বয়স্কাদের পোশাক। কিন্তু নতুন প্রজন্মের একজন হয়েও আমি শাড়ি পরে প্রশংসিত হয়েছি।’‘দাবাং’, ‘সান অব সর্দার’, ‘রাওডি রাঠোর’, ‘লুটেরা’ চলচ্চিত্রগুলোর অধিকাংশ দৃশ্যে শাড়ি পরে অভিনয় করেছেন সোনাক্ষী।
 
