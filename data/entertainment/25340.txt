
‘ঢাকা অ্যাটাক’ নামে নতুন একটি ছবিতে অভিনয়ের জন্য চুক্তিবদ্ধ হয়েছেন আরিফিন শুভ ও মাহিয়া মাহি। ঢাকাই চলচ্চিত্রের এ সময়ের জনপ্রিয় দুই অভিনয়শিল্পীকে নিয়ে ছবিটি বানাবেন দিপংকর সেনগুপ্ত দীপন। দীপন দীর্ঘদিন ধরে টিভি নাটক নির্মাণের সঙ্গে জড়িত। 
গতকাল বুধবার ছবিটিতে অভিনয়ের ব্যাপারে শুভ ও মাহির সঙ্গে কথাবার্তা চূড়ান্ত করেছেন পরিচালক ও প্রযোজক। সবিকছু ঠিক থাকলে নভেম্বরে ঢাকা অ্যাটাক ছবির শুটিং শুরু হবে বলে জানালেন নির্মাতা দিপংকর সেনগুপ্ত দীপন। তবে ছবির শুটিংয়ে শুভ অংশ নেবেন জানুয়ারিতে।  আরিফিন শুভ ও মাহি জুটি হয়ে এর আগে ‘অগ্নি’ ও ‘ওয়ার্নিং’ ছবিতে অভিনয় করেন। এরপর তাঁদের আর একসঙ্গে দেখা যায়নি। সে হিসেবে ‘ঢাকা অ্যাটাক’ হতে যাচ্ছে শুভ ও মাহির তিন নম্বর চলচ্চিত্র। এ প্রসঙ্গে শুভ বলেন, ‘ছবির গল্পটা নিঃসন্দেহে অসাধারণ। আমরা সাধারণত পুলিশ প্রশাসনকে যেভাবে দেখি, সে হিসেবে “ঢাকা অ্যাটাক” ছবিতে ভিন্ন এক পুলিশ প্রশাসনের সঙ্গে পরিচিত হব। পুলিশ প্রশাসনে কর্মরত মানুষদের জীবনযাত্রার নানা দিক, প্রেম-ভালোবাসা, সংকট-সম্ভাবনা এবং মন্দের দমনের ব্যাপারগুলো সুন্দরভাবে তুলে ধরা হবে।’আরেফিন শুভ আজ বৃহস্পতিবার রাতের ফ্লাইটে যুক্তরাষ্ট্রের উদ্দেশ্যে ঢাকা ছাড়ছেন। তিনি জানিয়েছেন, যুক্তরাষ্ট্রের ডালাস ও শিকাগোতে “ছুঁয়ে দিল মন” ছবির দুটি প্রদর্শনী অনুষ্ঠিত হবে। সেখানে তিনি দর্শকদের সঙ্গে বসে ছবিটি দেখবেন আর ছবি নিয়ে নিজের অভিজ্ঞতার কথা শেয়ার করবেন। এ ছাড়া, ৫ সেপ্টেম্বর নিউইয়র্কে একটি শো’তে গানের সঙ্গে পারফর্ম করার কথাও রয়েছে তাঁর। যুক্তরাষ্ট্রে কাজ শেষে এরপর সোজা চলেন যাবেন অস্ট্রেলিয়া। সেখানে ‘মৃত্যুপুরী’ ছবির শুটিংয়ে নেবেন বলেও জানান শুভ।
