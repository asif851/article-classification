
অস্কারই জিতেছেন দুবার। তিনটি করে স্ক্রিন অ্যাক্টরস গিল্ড ও গোল্ডেন গ্লোব। কেট ব্লানচেটকে ‘জঘন্য’ বলে সাধ্য কার! যখন জানবেন ব্লানচেট সম্পর্কে এমন রায় ছিল উডি অ্যালেনের, অবাক হবেন না নিশ্চয়ই। অ্যালেন খ্যাপাটে পরিচালক, তার চেয়েও বেশি ‘পারফেকশনিস্ট’।২০১৩ সালে মুক্তি পাওয়া ব্লু জেসমিন ছবিতে অ্যালেনের সঙ্গে কাজ করেছিলেন ব্লানচেট। ছবিতে জেসমিন ফ্রান্সিস চরিত্রে অভিনয় করে ১১ বছর পর আবারও অস্কার হাতে তোলেন। কিন্তু এই ছবিতে কাজ করতে গিয়ে ব্লানচেটকে বারবার বকুনি খেতে হয়েছিল অ্যালেনের।৪৬ বছর বয়সী এই অভিনেত্রী বলেছেন, ‘প্রথম দিনটা তো ছিল রীতিমতো নৃশংস। ও সোজা আমার দিকে এগিয়ে এসে বলতে থাকল, “তুমি জঘন্য, তুমি জঘন্য।” অ্যালেনের চরিত্রটা বোঝা যাবে তাঁর পরের কথায়, তিন সপ্তাহ পরে এসে আবিষ্কার করলাম ওর কস্টিউম পছন্দ নয়, ছবির লোকেশন এমনকি দৃশ্যগুলোও আর পছন্দ করছে না। ও তখন বলল, “এই ছবিটা বাঁচাতে আমাকে তোমার সাহায্য করতেই হবে”।’তা যে ব্লানচেট ভালোভাবেই করেছিলেন, তা আর বলতে! আইএএনএস।
