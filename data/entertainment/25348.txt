
ববিতা যে কলেজের অধ্যক্ষ, শাবনূর সেখানকার শিক্ষক। প্রেম-ভালোবাসায় বিশ্বাস নেই অধ্যক্ষের। অন্যদিকে তাঁর কলেজের দুই শিক্ষার্থী পিয়া ও সাইমনের প্রেমকে সমর্থন দিয়েছেন শিক্ষক শাবনূর। এই টানাপোড়েনের গল্প নিয়ে নির্মিত হচ্ছে নতুন চলচ্চিত্র এত প্রেম এত মায়া।দুই প্রজন্মের দুই অভিনয়শিল্পী ববিতা ও শাবনূরকে দীর্ঘ সময় নায়িকা হিসেবে দেখে আসছেন বাংলার সিনেমাপ্রেমীরা। এবার তাঁদের দেখা যাবে অভিভাবকের ভূমিকায়। প্রজন্মান্তরে অবস্থান বদলে তাঁদের জায়গায় হাজির হচ্ছেন তরুণ অভিনয়শিল্পী পিয়া বিপাশা। তিন প্রজন্মকে একত্র করছেন পরিচালক মুস্তাফিজুর রহমান। জানা গেছে, এই ছবির জন্য আজ থেকে বছর খানেক আগে ববিতা ও ১৫ দিন আগে চুক্তিবদ্ধ হয়েছেন শাবনূর। সবশেষে গত সপ্তাহে চুক্তিবদ্ধ হয়েছেন পিয়া বিপাশা। পরিচালক জানিয়েছেন, ঈদুল ফিতরের পরই ছবিটির শুটিং শুরু হবে।তবে অভিনয়শিল্পী ববিতা বলেছেন একটু অন্যভাবে। চুক্তি হলেও তিনি বলেছেন, ‘চুক্তিবদ্ধ হওয়ার পরে শুনেছি যে চিত্রনাট্যে পরিবর্তন আসছে। এতে ছবির গল্প বদলে যাবে। সেই গল্পটি আমি পড়তে চাই। গল্পটি ভালো লাগলে তবেই কাজটি করব।’তিন প্রজন্মের শিল্পীদের নিয়ে কাজ করা প্রসঙ্গে পরিচালক বলেন, ‘গল্পই তিন প্রজন্মের তিনজন শিল্পীর চরিত্র দাবি করে। প্রেম-ভালোবাসায় বিশ্বাস করা না-করা নিয়ে জটিলতার গল্প। কিন্তু শেষ পর্যন্ত তো প্রেম-ভালোবাসাই থাকে।’মডেল ও অভিনয়শিল্পী পিয়া বিপাশার জন্য এই ছবি এক দারুণ সুযোগ। ছবিতে তিনি থাকছেন নিজ নামে। ববিতা ও শাবনূরের সঙ্গে কাজ করার সুযোগ পেয়ে উদ্বেলিত পিয়া খানিকটা শঙ্কিতও। পিয়া জানান, শাবনূরের সঙ্গে অনেকবার দেখা ও কথা হয়েছে তাঁর। কিন্তু ববিতার সঙ্গে হয়নি। ছোটবেলা থেকে তাঁদের দুজনের অভিনয় দেখে আসছেন। এই প্রথম মিলল কাজের সুযোগ। তিনি বলেন, ‘একটু ভয় ভয় করছে। এত বড় মাপের দুজন শিল্পীর সঙ্গে নিজেকে মানিয়ে নিতে পারব কি? কিন্তু ভীষণ ভালো লাগছে এই ভেবে যে, কাজটি করতে গিয়ে অনেক কিছু শেখা যাবে।’
