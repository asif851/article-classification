
হুমায়ূনভক্তদের প্রতীক্ষার অবসান ঘটতে যাচ্ছে এই শীতে। এই শীতেই বড় পর্দায় দেখা মিলবে হুমায়ূন আহমেদ-সৃষ্ট চরিত্র মিসির আলির সঙ্গে। এরই মধ্যে নিশ্চয়ই জেনে গেছেন হুমায়ূন আহমেদের উপন্যাস ‘দেবী’ অবলম্বনে নির্মিত হয়েছে ছবিটি।
অনম বিশ্বাস পরিচালিত সরকারি অনুদানে নির্মিত এই ছবিতে অভিনয় করেছেন চঞ্চল চৌধুরী, জয়া আহসান, অনিমেষ আইচ, শবনম ফারিয়াসহ অনেকে।
অভিনেত্রী জয়া আহসান এই ছবির প্রযোজক। গত বৃহস্পতিবার কলকাতা থেকে এই অভিনেত্রী জানালেন, আসছে শীতে দেখা মিলবে দেবীর। তিনি বলেন, ‘এটি আমার প্রথম প্রযোজনা। তাই একটু ভয়ে আছি। তবে আমরা এরই মধ্যে সব কাজ গুছিয়ে এনেছি। ডিসেম্বরের আগেই মুক্তির পরিকল্পনা করছি। এমনও হতে পারে, শীতের শুরুতেই মুক্তি দিতে পারি দেবী।’ তিনি জানান, ছবি মুক্তির আগে দুই রকমভাবে এর প্রচারণা চালাতে চান। যাঁরা ‘মিসির আলি’কে চেনেন না, তাঁদের জন্য এক রকম প্রচারণা আর যাঁরা চেনেন, তাঁদের জন্য আরেক রকম। এই পরিকল্পনা অনুযায়ীই ধাপে ধাপে আসবে ছবির পোস্টার, টিজার, ট্রেলার এবং সবশেষে পুরো ছবি।
তত দিন পর্যন্ত অপেক্ষায় থাকুন মিসির আলির ভক্তরা।
