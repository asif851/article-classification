
নোবেল ও মৌ এ দেশের আলোচিত মডেলিং জুটি। তবে তাঁদের একসঙ্গে বিজ্ঞাপনে দেখা গেছে প্রায় এক যুগ আগে। যাঁরা এই জুটির পুরোনো বিজ্ঞাপন দেখে স্মৃতি রোমন্থন করেন প্রায়ই, তাঁদের জন্য সুখবর। আবার জুটিবদ্ধ হয়ে নতুন একটি বিজ্ঞাপনের শুটিং করলেন তাঁরা। গতকাল শনিবার সকালে গুলশানের একটি রেস্তোরাঁয় বিজ্ঞাপনচিত্রটির শুটিংয়ে অংশ নেন এই জুটি। বিজ্ঞাপনটি একটি মুঠোফোন সেবাদাতা প্রতিষ্ঠানের। এটি নির্মাণ করছেন কিবরিয়া ফারুকী।নোবেল বলেন, ‘বিজ্ঞাপনটি মূলত গল্পপ্রধান। যেখানে ভালোবাসা, মান-অভিমান, আবেগ-অনুভূতির ব্যাপারগুলো দেখানো হবে। তারই ফাঁকে জানানো হবে ওই পণ্যের তথ্যও।’ দীর্ঘদিন পর তাঁদের একসঙ্গে পর্দায় দেখার ব্যাপারটি দর্শকেরাও বেশ উপভোগ করবেন বলে আশাবাদী নোবেল।এদিকে বিজ্ঞাপনচিত্রটির নির্মাতা কিবরিয়া ফারুকী বলেন, ‘এক দিনেই কাজ শেষ করেছি। আশা করছি, দর্শক এই জুটির রসায়ন দারুণ উপভোগ করবেন।’কিবরিয়া ফারুকী জানান, ২১ এপ্রিল থেকে বিভিন্ন টেলিভিশন চ্যানেলে বিজ্ঞাপনচিত্রটির প্রচার শুরু হবে।
