
আলিয়া ভাটের হাতে এখন অফুরন্ত সময়। যদিও দুটি সিনেমার জন্য তাঁর সময় নিয়ে রেখেছেন পরিচালক আয়ান মুখার্জি ও জোয়া আখতার। ড্রাগন ও গালি বয় নামের ছবি দুটিতে আলিয়ার নায়ক যথাক্রমে রণবীর কাপুর ও রণবীর সিং। কিন্তু দুই রণবীরই এখন অন্য ছবির শুটিংয়ে ব্যস্ত। তাই অবসরের এই সময়কে ভালোভাবেই কাজে লাগাতে চাইছেন আলিয়া। মন দিয়ে শিখছেন কত্থক নাচ।
বদরিনাথ কি দুলহানিয়া ছবি মুক্তির পরই এই নায়িকা ঘোষণা দিয়েছিলেন, কিছুদিনের জন্য বিরতিতে যাবেন। তবে ছুটি পেয়ে পার্টি করে বেড়ানোর ইচ্ছা তাঁর মোটেই ছিল না। ঠিক করেছিলেন, পরবর্তী ছবিগুলোর জন্য নিজেকে আরও ভালোভাবে ঝালাই করে নেবেন। সেই পরিকল্পনার অংশ হিসেবেই এক মাস ধরে কত্থক শিখছেন এই অভিনেত্রী। অভিজ্ঞ একজন কত্থক শিল্পীর কাছ থেকে নিয়মিত প্রশিক্ষণ নিচ্ছেন আলিয়া।
গত রোববার নিজের নাচ শেখার মুহূর্তের একটি ছবি ইনস্টাগ্রামে প্রকাশ করে তিনি লিখেছেন, ‘সে বিশ্বাস করে সে পারবে...।’ ইন্ডিয়ান এক্সপ্রেস। 
 
