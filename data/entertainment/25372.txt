
বিশ্ববিখ্যাত রক ব্যান্ড বিটলস ভেঙে যাওয়ার পর খুব বিষাদগ্রস্ত হয়ে পড়েছিলেন ব্যান্ডটির তখনকার সদস্য পল ম্যাকার্টনি। বিবিসি রেডিওকে দেওয়া এক সাক্ষাৎকারে বিটলসের পরে নিজের জীবন নিয়ে খোলামেলা এক আলাপচারিতায় তিনি আরও জানান, গান ছেড়ে দেওয়ার ভাবনাও এসেছিল তাঁর মনে।সংগীতে অবদানের জন্য নাইট খেতাবপ্রাপ্ত স্যার পল ম্যাকার্টনি। মতবিরোধের জেরে ‘লেট ইট বি’ শিরোনামে ঘোষণা দিয়ে ১৯৭০ সালে বিটলস ব্যান্ডটি আনুষ্ঠানিকভাবে ভেঙে দেওয়া হয়।বিবিসি রেডিও ফোরের মাস্টারটেপস অনুষ্ঠানে দেওয়া এক সাক্ষাৎকারে পল ম্যাকার্টনি বলেন, ‘বিটলসের পরে কী করব, এটা ঠিক করাই কঠিন ছিল।’ব্যাপারটিকে কাছের বন্ধুদের কাছ থেকে দূরে সরে যাওয়ার মতো বলে উল্লেখ করে ম্যাকার্টনি বলেন, ‘ব্যবসাই আমাদের আলাদা করে দেয়। ...আমি বিষণ্ন ছিলাম, সে জায়গায় থাকলে আপনিও হতেন!’ তবে বিটলসের পরে সমৃদ্ধ একক ক্যারিয়ার গড়েন তিনি। তাই একটা সময় বিটলস ভেঙে যাওয়া সেই বিষাদ কাটিয়ে ওঠেন গানের জগতের এই মহাতারকা। বিবিসি।
