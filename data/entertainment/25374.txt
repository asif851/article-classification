
ছোটবেলায় ভাতিজাকে কোলেপিঠে করে মানুষ করেন চাচা। আর বলিউডের এক চাচা কিনা বুড়ো বয়সে ভাতিজার কোলে চড়ে বসলেন। বলা হচ্ছে অভিনেতা অনিল কাপুরের কথা। তিনি ও তাঁর ভাতিজা অর্জুন কাপুর এবারই প্রথম একসঙ্গে একটি ছবিতে অভিনয় করেছেন। ‘মুবারাকা’ নামের সেই ছবিতেও তাঁরা চাচা-ভাতিজার চরিত্রে অভিনয় করেছেন।
গতকাল রোববার এই ছবির পোস্টার প্রকাশিত হয়েছে। পোস্টারে দেখা যাচ্ছে, অর্জুন কোলে তুলে ধরেছেন চাচা অনিলকে। তাও আবার একজন নয়, দুই–দুজন অর্জুন। ঠিক ধরেছেন পাঠক, সিনেমায় এই অভিনেতা দ্বৈত চরিত্রে অভিনয় করেছেন।
গতকাল ‘মুবারাকা’ সিনেমার নায়িকা এলিনা ডি’ক্রুজ ছবির প্রথম পোস্টার তাঁর টুইটার অ্যাকাউন্টে প্রকাশ করেন। এরপর অনিল কাপুরও সেই পোস্টার নিজের অ্যাকাউন্টে পোস্ট করেন। ক্যাপশনে এই ৬০ বছর বয়সী অভিনেতা লিখেছেন, ‘আমাদের দুজনের নিষ্পাপ চেহারা দেখে বিভ্রান্ত হবেন না। আমরা দুই চাচা–ভাতিজা কিন্তু খুব একটা লক্ষ্মী নই। আমাদের পুরো গল্প জানতে পারবেন ২৮ জুলাই।’আনিজ বাজমি পরিচালিত এই ছবিতে আরও দেখা যাবে অভিনেতা সুনীল শেঠির মেয়ে আথিয়া শেঠিকে।এদিকে, এই শুক্রবার মুক্তি পেয়েছে অর্জুন ও শ্রদ্ধা কাপুর অভিনীত ছবি ‘হাফ গার্লফ্রেন্ড’। সিনেমাটি দর্শকমহলে খুব বেশি প্রশংসা পাচ্ছে না। বরং সামাজিক যোগাযোগমাধ্যমে মোহিত সুরির এই ছবি নিয়ে চলছে হাসি-তামাশা। দেখা যাক, ‘মুবারাকা’ অর্জুনের জন্য কতটা সাফল্য বয়ে আনে। ইন্ডিয়ান এক্সপ্রেস।
 
