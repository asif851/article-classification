
 


• ২০১৬ ও ২০১৭ সাল ছিল বিদেশি ধারাবাহিকের বছর। • দর্শক আবার হয়ে যান টেলিভিশনমুখী। • থেমে গেছে কি বিদেশি ধারাবাহিকের দাপট?

শুরু হয়েছিল দীপ্ত টিভির ‘সুলতান সুলেমান’ দিয়ে। তারপর একে একে বেশ কিছু টেলিভিশন চ্যানেলে শুরু হয় বাংলায় ডাবিংকৃত বিদেশি ধারাবাহিকের প্রচার। চ্যানেল আইতে ‘নিকিতা’ ও ‘লুকানো ভালোবাসা’, মাছরাঙা টিভিতে ‘সোর্ড অব টিপু সুলতান’ ও ‘দিরিলিস’, এসএ টিভিতে ‘ইউসুফ জুলেখা’সহ বেশ কিছু ধারাবাহিক। এসব ধারাবাহিক প্রচারের ফলে অনেক দিন ধরে টেলিভিশন থেকে মুখ ফিরিয়ে নেওয়া দর্শক আবার হয়ে যান টেলিভিশনমুখী। ২০১৬ ও ২০১৭ সাল ছিল বিদেশি ধারাবাহিকের বছরই। তবে এই দুই বছর বিদেশি ধারাবাহিকের বিরুদ্ধে আন্দোলনও করেছেন দেশের নাটকের অভিনয়শিল্পীরা। কিন্তু দিন শেষে সূর্য ডুবে যাওয়ার মতো আন্দোলনও থেমে গেছে। থেমে গেছে কি বিদেশি ধারাবাহিকের দাপট?
চ্যানেল আইয়ে দুটি বিদেশি ধারাবাহিক প্রচারিত হতো। এখন প্রচারিত হয় একটি। নতুন করে শুরু হবে কি না, অনিশ্চিত। মাছরাঙা টিভিতে নিয়মিত প্রচারিত হয় দিরিলিস-এর দ্বিতীয় মৌসুম। এই ধারাবাহিকের মোট চারটি মৌসুম। দর্শকের চাহিদার ওপর নির্ভর করেই প্রচারিত হবে পরবর্তী দুটি মৌসুম। এমনটাই জানালেন চ্যানেলটির জ্যেষ্ঠ অনুষ্ঠান ব্যবস্থাপক আরিফুর রহমান। বললেন, ‘বিদেশি ধারাবাহিকের দর্শক কমা বা বাড়া, এটা আসলে সময়ের ওপর নির্ভর করে। ঈদ বা বিশেষ দিবসের সময় স্বাভাবিকভাবেই বিদেশি ধারাবাহিকের দর্শক কমে যায়।’
তবে দর্শক একই রকমভাবে বিদেশি ধারাবাহিক পছন্দ করছেন বলে জানালেন এসএ টিভির অনুষ্ঠানপ্রধান জিনাত জেরিন আলতাব। তিনি বললেন, এখন আমাদের চ্যানেলে ‘ইউসুফ জুলেখা’ পুনঃপ্রচার হচ্ছে। আগামী মাসেই ‘কারবালা কাহিনি’ নামে নতুন ধারাবাহিকের প্রচার শুরু হবে। সেটিও দর্শক পছন্দ করবেন বলেই আমাদের বিশ্বাস।
দীপ্ত টিভিতে ‘সুলতান সুলেমান’-এর পর এখন প্রচারিত হচ্ছে ‘সুলতান সুলেমান: কোসেম’। এটিও ‘সুলতান সুলেমান’-এর মতোই জনপ্রিয় হবে বলে সংশ্লিষ্ট ব্যক্তিরা জানান।
বিদেশি ধারাবাহিকের দাপট কমে যাচ্ছে বলে ইঙ্গিত দিলেন ডিরেক্টরস গিল্ডের সাধারণ সম্পাদক এস এ হক অলিক। তিনি বলেন, ‘দর্শক এক জিনিস আর বেশি দিন নিতে চায় না। এটা তার প্রমাণ। দর্শক এখন অনেকটাই মুখ ফিরিয়ে নিয়েছে।’ তাঁর মতে, গত বছর টেলিভিশন দর্শকদের ফেরাতে আয়নাবাজি অরিজিনাল সিরিজ, অস্থির সময়ে স্বস্তির গল্প, ছবিয়াল রি-ইউনিয়নসহ বেশ কিছু উদ্যোগ নেওয়া হয়েছিল। এসব উদ্যোগের মাধ্যমে নির্মিত নাটকগুলো দর্শক বেশ পছন্দ করেছেন। এ ছাড়া বড় ছেলে কিংবা এ বছর ভালোবাসা দিবসে প্রচারিত সংসার নাটকটিও আলোচনায় এসেছে।
