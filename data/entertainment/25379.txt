
মাত্র ১৭ বছর বয়সেই যৌন নির্যাতনের শিকার হয়েছিলেন বলিউড তারকা কঙ্গনা রনৌত। আর সে সময় তাঁর বাবার বয়সী আরেক বলিউড তারকা আদিত্য পাঞ্চোলি নিয়মিত এই নির্যাতন করতেন বলে জানিয়েছেন তিনি।
ইন্ডিয়া টুডের প্রতিবেদনে বলা হয়েছে, কিশোরী বয়সে বাবার বয়সী একজনের কাছে যৌন নির্যাতনের শিকার হওয়ার কথা জানিয়েছিলেন কঙ্গনা। এবার সেই ব্যক্তির নাম আদিত্য পাঞ্চোলি বলে প্রকাশ করলেন তিনি।
বলিউডের এই ‘কুইন’ তারকা বলেন, সে সময় আদিত্যর যৌন নির্যাতনে অতিষ্ঠ হয়ে তাঁর স্ত্রী জরিনা ওয়াহাবের কাছে সাহায্য চাইতে গিয়েছিলেন কঙ্গনা। কিন্তু সেখানে কোনো সাহায্য তিনি পাননি।
কঙ্গনা বলেন, ‘আমি তখন তাঁর (আদিত্য) মেয়ের চেয়ে বয়সে ছোট। কিশোরী বয়স। মিডিয়াতেও নতুন। এখানকার সবকিছু আমার কাছে নতুন মনে হচ্ছিল। এ কারণে নির্যাতনের হাত থেকে বাঁচতে সাহায্য নিতে আমি তাঁর স্ত্রীর কাছে গিয়েছিলাম। আমি তাঁকে বলেছিলাম, আমাকে বাঁচান। আমি আপনার মেয়ের থেকেও ছোট। আর আমার সঙ্গে যা ঘটে চলেছে, তা বাবা-মাকেও বলতে পারব না।’
প্রতিবেদনে বলা হয়, আদিত্যর স্ত্রী সে সময় কঙ্গনাকে ফিরিয়ে দিয়েছিলেন। তিনি এমন মন্তব্য করেছিলেন যে কঙ্গনা বেশ হতাশ হয়েছিলেন। সব ঘটনা শুনে জরিনা তাঁকে বলেছিলেন, ‘এটা আমার জন্য অনেক স্বস্তির বিষয়। কারণ, এখন থেকে সে (আদিত্য) আর আমার বাসায় নির্যাতন করতে আসবে না।’
কঙ্গনা বলেন, ‘জরিনা সাহায্য না করায় আমি অসহায় হয়ে পড়েছিলাম। ভাবছিলাম, কার কাছে সাহায্য চাইব? একবার পুলিশের কাছে অভিযোগ জানাতে চেয়েছিলাম। কিন্তু তা জানালে বাবা-মা বিষয়টি জেনে যেত এবং আমাকে ফিরিয়ে নিয়ে যেত। তাই আমার বাঁচার কোনো উপায় ছিল না।’
প্রতিবেদনে বলা হয়, পরে বাধ্য হয়ে কঙ্গনা পুলিশের কাছে আদিত্য পাঞ্চোলির বিরুদ্ধে অভিযোগ জানিয়েছিলেন। সে সময় শুধু সতর্ক করে আদিত্যকে ছেড়ে দিয়েছিল পুলিশ।
