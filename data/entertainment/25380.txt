
যুক্তরাজ্যের লন্ডনে অনুষ্ঠেয় ‘তৃতীয় বঙ্গবন্ধু বইমেলা’ এবং জার্মানিতে অনুষ্ঠেয় ‘ফ্রাঙ্কফুর্ট বইমেলা’তে যোগদানের জন্য সংস্কৃতিমন্ত্রী আসাদুজ্জামান নূর দেশ দুটি সফরে যাচ্ছেন । তিনি গতকাল দিবাগত রাতে লন্ডনের উদ্দেশে ঢাকা ছেড়েছেন। ১৯ অক্টোবর তার দেশে ফেরার কথা রয়েছে।সংস্কৃতি মন্ত্রণালয় সূত্রে জানা গেছে, যুক্তরাজ্যের ‘ইউরোপিয়ান কলেজ অব ল’ ২০১৩ সাল থেকে বঙ্গবন্ধু শেখ মুজিবুর রহমানের ওপর প্রকাশিত গ্রন্থাবলি ও অন্যান্য প্রকাশনার একক বইমেলার আয়োজন করে আসছে। এরই ধারাবাহিকতায় এ বছরের আগামী ১১ ও ১৩ অক্টোবর অক্সফোর্ড হাউজ, বেথনালগ্রিন, লন্ডনে ‘তৃতীয় বঙ্গবন্ধু বইমেলা’ অনুষ্ঠিত হতে যাচ্ছে। এবারের বইমেলায় ব্রিটেনের শিক্ষাবিদ, রাজনীতিক, সুশীল সমাজের প্রতিনিধিবৃন্দ এবং প্রবাসী বাঙালি, বিশেষ করে তরুণ প্রজন্ম সম্পৃক্ত থাকবেন।অন্যদিকে, ১৪ থেকে ১৮ অক্টোবর ২০১৫ পর্যন্ত জার্মানিতে অনুষ্ঠিত হতে যাচ্ছে পৃথিবীর সর্ববৃহৎ বইমেলা ‘ফ্রাঙ্কফুর্ট বইমেলা’। এবারই আনুষ্ঠানিকভাবে বাংলাদেশ অংশ নেবে এ মেলায়। এতে ‘বাংলাদেশ’ নামে একটি স্টল থাকবে। এ স্টলটি পরিচালনার দায়িত্ব পালন করবে বাংলাদেশ জ্ঞান ও সৃজনশীল প্রকাশক সমিতি। বইমেলায় বাংলাদেশ স্টলের উদ্বোধন করবেন সংস্কৃতিমন্ত্রী।
