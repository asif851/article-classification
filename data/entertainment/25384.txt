
প্রযুক্তির জাদুকর স্টিভ জবসের সহকারীর ভূমিকায় দেখা যাচ্ছে তাঁকে। সদ্য মুক্তি পাওয়া স্টিভ জবস ছবিতে কেট উইন্সলেট অভিনয় করেছেন জোয়ানা হফম্যান চরিত্রে। কিন্তু এই হলিউড তারকা বলেছেন, প্রযুক্তি জিনিসটা ধাতে সয় না তাঁর। যন্ত্রের উপকারিতার চেয়ে যন্ত্রণাই বেশি দেখেন। এ কারণে ফেসবুক-টুইটার-ইনস্টাগ্রামকে ‘না’ বলেছেন। অথচ এখন তারকারা এই সামাজিক মাধ্যমগুলো ব্যবহার করছেন দেদার।উইন্সলেট বলেছেন, ‘প্রযুক্তির ক্ষেত্রে আমি ভয়াবহ পিছিয়ে। আপনার দেখা সবচেয়ে কম প্রযুক্তিমনা মানুষ বোধ হয় আমিই। এ দিক দিয়ে আমি একেবারে জঞ্জাল। আমাদের বাড়িতেও খুব বেশি প্রযুক্তির ছোঁয়া নেই। আমাদের কোনো সামাজিকমাধ্যমে অ্যাকাউন্টও নেই।’উইন্সলেট না হয় ‘আগের যুগের’ মানুষ। কিন্তু তাঁর সন্তানেরা? এ ব্যাপারেও তাঁর নির্দিষ্ট ভাবনা আছে, ‘এ ক্ষেত্রে ওদের ওপর আমি তেমন কড়া নই। কিন্তু কিছু নিয়ম তো মেনে চলতেই হবে, সেটা আমাদের আছে।’ বিবিসি অনলাইন।
