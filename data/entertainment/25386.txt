
আনুশকা শর্মা ও বিরাট কোহলির বিয়ের পর সাধারণ বিয়ের কথা ভুলেই গেছে বলিউড। সব জায়গাতেই এখন রহস্য খোঁজা হচ্ছে। গণমাধ্যমগুলো হয়ে উঠেছে আগের চেয়ে বেশি সন্দেহপ্রবণ। তাই তো বছরের শুরুর থেকেই কখনো শোনা যাচ্ছে সোনম কাপুর-আনন্দ আহুজার বিয়ের গুঞ্জন তো কখনো দীপিকা পাড়ুকোন ও রণবীর সিংয়ের ঘর বাঁধার গুজব। ভারতীয় কয়েকটি পত্রিকার তথ্য অনুযায়ী শিগগিরই বিয়ের পিঁড়িতে বসতে যাচ্ছে ‘দীপবীর’ জুটি। ‘বাজিরাও মাস্তানি’ ছবির এই জুটির মা-বাবা নাকি একসঙ্গে বসে বিয়ের আলোচনা সেরে ফেলেছেন। কোথায় বিয়ের আয়োজন হবে, তা নিয়ে এখন ভক্তদের মাঝে জল্পনা চলছে।
জোর গুঞ্জন, মুম্বাই আর বেঙ্গালুরুতে দুটি আলাদা বিবাহোত্তর সংবর্ধনার আয়োজন করবেন দীপিকা ও রণবীর। বিয়ের অনুষ্ঠানে উপস্থিত থাকবেন দুই পক্ষের খুব কাছের পারিবারিক সদস্য ও বন্ধুরা। ‘বিরুশকা’র যেমন দিল্লি ও মুম্বাইতে দুটি আলাদা বউভাত হয়েছিল, এই জুটিও দুই শহরে দুটি ভিন্ন বউভাত কেন করতে চান, তার কারণ অজানা। প্রতিবেদন অনুযায়ী চলতি বছর সেপ্টেম্বর থেকে ডিসেম্বরের মধ্যে যেকোনো দিন গাঁটছড়া বাঁধবেন দীপিকা ও রণবীর। মা আর ছোট বোন আনিশার সঙ্গে বেঙ্গালুরুতে বিয়ের গয়না কিনতেও দেখা গেছে দীপিকাকে। আবার কিছুদিন আগে দক্ষিণ মুম্বাইয়ে বাড়ি খুঁজতে দেখা গেছে তাঁদের। সেখানে আনুশকা আর বিরাটের অ্যাপার্টমেন্টের খুব কাছেই একটি বাড়ি পছন্দ হয়েছে তাঁদের। বিয়ের পর সেখানে উঠলে বিরুশকা হবেন দীপবীরের প্রতিবেশী। কিন্তু রণবীরের পুরোনো প্রেমিকা আনুশকার প্রতিবেশী হতে দীপিকা রাজি হবেন কি না, সেটিও চিন্তার বিষয়।
এদিকে বলিউডের বাতাসে তাঁদের বিয়ের গুঞ্জন ভেসে বেড়ালেও রণবীর বলছেন, তাঁরা দুজনেই এখন কাজ নিয়ে ভীষণ ব্যস্ত। দম ফেলার ফুরসত নেই। আর বিয়ে ঠিক হলে নাকি এই নায়ক নিজেই সবাইকে গলা ফাটিয়ে সে খবর জানাবেন। দীপিকা বা রণবীরকে বোঝা বড় দায়। তাঁরা দুজনের কেউই তাঁদের প্রেমের কথা কখনো স্বীকার করেন না, আবার অস্বীকারও করেন না। তাঁদের সম্পর্ক এখন ‘ওপেন সিক্রেট’। দুজন দুজনের কত কাছের, সেটি যেকোনো অনুষ্ঠানে তাঁদের একসঙ্গে দেখলেই বোঝা যায়। তা ছাড়া সুযোগ পেলেই একজন আরেকজনের প্রশংসার বন্যা বইয়ে দেন। এতেও তো স্পষ্ট যে তাঁরা বন্ধুর থেকেও একটুখানি বেশি।
পাঠক আগেই জেনেছেন, এবার জন্মদিনে রণবীর সিংয়ের মা-বাবা হবু বধূ দীপিকাকে একটি দামি শাড়ি আর হীরার গয়না উপহার দিয়েছেন। আর দীপিকার বাবা সাবেক ব্যাডমিন্টন খেলোয়াড় প্রকাশ পাড়ুকোনের তো রণবীরকে খুব পছন্দ। তাই তাঁদের বিয়ে এখন সময়ের ব্যাপার মাত্র। তবে চারদিকে যতই গুঞ্জন থাকুক না কেন, দুই পরিবারের কোনো নির্ভরযোগ্য সূত্র থেকে এখনো আনুষ্ঠানিক ঘোষণা আসা বাকি। হার্টথ্রব দীপিকা আর হ্যান্ডসাম রণবীরের পুরুষ ও নারী ভক্তদের জন্য এটি এখন আশার বাণী। টাইমস অব ইন্ডিয়া
