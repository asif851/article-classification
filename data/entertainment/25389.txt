
পছন্দের তারকার ব্যক্তি কিংবা পেশাজীবনের হাঁড়ির খবর জানার জন্য মুখিয়ে থাকেন তাঁদের ভক্তেরা। সম্প্রতি ‘বরফি’ তারকা রণবীরের বড় বোন মডেল ও ফ্যাশন ডিজাইনার রিধিমা কাপুর জানিয়েছেন রণবীর সম্পর্কে এক মজার তথ্য। রিধিমা জানান, রণবীর নাকি তাঁর গয়নার বাক্স থেকে গয়না নিয়ে পরে প্রেমিকাদের সেসব গয়না উপহার দিতেন।রণবীরের সবচেয়ে বিরক্তিকর অভ্যাসের কথা জানাতে গিয়ে রিধিমা বলেন, ‘প্রেমিকাদের পটানোর জন্য কখনোই কোনো উপদেশের দরকার তার হয়নি। সে আকর্ষণীয় ছিল, আছে এবং সব সময় এমনই থাকবে। আমি তখন লন্ডনে পড়ালেখা করতাম। সেসময় বাড়িতে গেলে রণবীর আমার ঘরে ঢুকে আমার ছোট্ট গয়নার বাক্সে যা-ই পেত তা-ই নিয়ে যেত। পরে তা প্রেমিকাদের উপহার দিত।’রিধিমা আরও বলেন, ‘যখন রণবীরের কাছ থেকে পাওয়া উপহারসহ তার প্রেমিকারা আমাদের বাড়িতে আসত তখন মনে মনে বলতাম, এখন আমি বুঝতে পারছি আমার গয়নার বাক্সের ভেতর থেকে জিনিসগুলো কোথায় গেছে। রণবীরের এমন অভ্যাস আমার কাছে খুবই বিরক্তিকর লাগত।’ সম্প্রতি এক খবরে এমনটিই জানিয়েছে এনডিটিভি।রণবীর কাপুরের বলিউড অভিষেক হয় ২০০৭ সালে। এর এক বছর আগে বন্ধু, সহপাঠী ও ব্যবসায়ী ভরত সাহনিকে বিয়ে করেন রিধিমা। রণবীরের সঙ্গে চমৎকার সম্পর্কের উদাহরণ দিতে গিয়ে বিয়ের দিনের একটি ঘটনার কথা জানান রিধিমা। বলেন, ‘আমার বিয়ের দিন সে আমাকে একটি এসএমএস পাঠায়। সেখানে লেখা ছিল, ‘‘তোমার বিয়ের উপহার বাকি থাকল। আমি আয় করা শুরু করলে তোমাকে তা দেব।’ বিষয়টি আমাকে ভীষণ নাড়া দিয়েছিল।’
