
সম্প্রতি ভারতীয় টিভি চ্যানেলের একটি অনুষ্ঠানে এসে বোমা ফাটিয়েছেন কঙ্গনা রনৌত। বলিউডের ঠোঁটকাটা স্বভাবের এই তারকা সবার সামনে তাঁর সাবেক তিন প্রেমিকের মুখোশ উন্মোচন করেন। সেখানে বাবার বয়সী অভিনয়শিল্পী আদিত্য পাঞ্চোলির দ্বারা যৌন নির্যাতনের শিকার হওয়ার কথাও প্রকাশ করেন কঙ্গনা। আদিত্য ছাড়াও হৃতিক রোশন ও অধ্যয়ন সুমন ছিলেন কঙ্গনার প্রেমিকদের তালিকায়। এদিকে, যৌন নির্যাতন নিয়ে মুখ খোলার পর কঙ্গনাকে পাগল বললেন আদিত্য পাঞ্চোলি। এমনকি এই নায়িকার নামে আইনি ব্যবস্থা নেওয়ার হুমকি দিয়েছেন ৫২ বছর বয়সী এই অভিনয়শিল্পী।
আদিত্য পাঞ্চোলি বলেন, ‘কঙ্গনা একটা পাগল। তাঁকে নিয়ে কিছু বলার নেই। এভাবে কেউ কথা বলে? একজন পাগলের পক্ষেই কেবল এসব কথা বলা সম্ভব। আমি অনেক দিন ধরে এই মিডিয়ায় আছি। কেউ তো কখনো অন্য কোনো শিল্পীর সম্পর্কে এমন বাজে মন্তব্য করেননি।’ এই তারকা আরও বলেন, কঙ্গনার এই ধরনের মন্তব্যে তাঁর পরিবারের লোকজনের ভাবমূর্তিও নষ্ট হচ্ছে। এ জন্য তিনি ও তাঁর স্ত্রী জরিনা ওয়াহাব কঙ্গনা রনৌতের বিরুদ্ধে আইনি ব্যবস্থা নেবেন বলে ঠিক করেছেন। এর আগে অভিনেতা হৃতিক রোশনও কঙ্গনার নামে মানহানির মামলা করেন। এখনো সেই মামলা চলছে।  মাত্র ১৭ বছর বয়সে অাদিত্য পাঞ্চোলির দ্বারা যৌন নির্যাতনের শিকার হয়েছিলেন কঙ্গনা। তখন এই ‘কুইন’ তারকা বলিউডে একেবারেই নতুন। সে সময় আদিত্য পাঞ্চোলি নবাগত কঙ্গনাকে মুম্বাইয়ে একটি ফ্ল্যাট কিনে দিয়েছিলেন। কিন্তু সেখানে কঙ্গনার বন্ধুদের যাওয়ার অনুমতি ছিল না। দিনের পর দিন কঙ্গনাকে প্রায় গৃহবন্দীর মতো কাটাতে হয় সেই ফ্ল্যাটে। আদিত্যর নির্যাতনে অতিষ্ঠ হয়ে কঙ্গনা একসময় ছুটে যান তাঁর স্ত্রী জরিনা ওয়াহাবের কাছে। কিন্তু সেখানে কোনো ভরসা তো পাননি, বরং জরিনার কথায় আরও হতাশ হয়ে ফিরতে হয়েছিল তাঁকে। হিন্দুস্তান টাইমস।
 
