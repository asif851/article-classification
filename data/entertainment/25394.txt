
ব্যাটম্যান চরিত্রের সমালোচনা করলেন অস্কারজয়ী মার্কিন চলচ্চিত্রনির্মাতা কুয়েন্টিন তারান্তিনো। চরিত্রটিকে তাঁর কাছে খুব একটা আকর্ষণীয় মনে হয় না বলেই জানালেন ৫০ বছর বয়সী এ নির্মাতা, চিত্রনাট্যকার, প্রযোজক ও অভিনেতা।ব্যাটম্যান চরিত্র সম্পর্কে মতামত জানতে চাইলে তারান্তিনো বলেন, ‘আমি অকপটে স্বীকার করছি, ব্যাটম্যান চরিত্র নিয়ে মতামত দেওয়ার মতো কিছুই নেই আমার কাছে।’ কেন? ‘কারণ আমার কাছে চরিত্রটিকে খুব বেশি আকর্ষণীয় মনে হয় না। যেকোনো অভিনেতার ক্ষেত্রে চরিত্রটির মধ্য দিয়ে অভিনয়দক্ষতা প্রকাশের সুযোগ নেই বললেই চলে।’ সম্প্রতি এক খবরে এমনটিই জানিয়েছে হাফিংটন পোস্ট। ‘ম্যান অব স্টিল’ ছবির সিক্যুয়েলে প্রথমবারের মতো তুমুল জনপ্রিয় দুই সুপারহিরো চরিত্র ব্যাটম্যান ও সুপারম্যানকে একসঙ্গে দেখা যাবে। কিছুদিন আগে ছবিটিতে ব্যাটম্যান চরিত্রে মার্কিন অভিনেতা ও নির্মাতা বেন অ্যাফ্লেকের অভিনয়ের বিষয়টি চূড়ান্ত হয়েছে। এ জন্য বেন অ্যাফ্লেককে শুভেচ্ছা জানিয়েছেন তারান্তিনো। এ প্রসঙ্গে তাঁর ভাষ্য, ‘আমার মনে হয়, ব্যাটম্যান চরিত্রে সেরা অভিনয় উপহার দিয়েছেন মাইকেল কিটন। নতুন ব্যাটম্যান হিসেবে বেন অ্যাফ্লেকের প্রতি শুভ কামনা রইল।’
‘ব্যাটম্যান’ সিরিজের সর্বশেষ ছবি ‘দ্য ডার্ক নাইট রাইজেস’ মুক্তি পায় গত বছরের জুলাইয়ে। ছবিটির নাম ভূমিকায় অভিনয় করেছিলেন ক্রিশ্চিয়ান বেল। এবার ক্রিশ্চিয়ানের পরিবর্তে নতুন ব্যাটম্যানরূপে আবির্ভূত হচ্ছেন বেন অ্যাফ্লেক। ‘ম্যান অব স্টিল’ সিক্যুয়েলের নাম এখন পর্যন্ত চূড়ান্ত হয়নি। তবে এর শিরোনাম হতে পারে ‘সুপারম্যান ভার্সেস ব্যাটম্যান’ কিংবা ‘ব্যাটম্যান ভার্সেস সুপারম্যান’। ছবিটিতে সুপারম্যান চরিত্রে বহাল থাকছেন ‘ম্যান অব স্টিল’ ছবির মূল অভিনেতা হেনরি কেভিল। আগামী বছর কানাডায় ছবিটির শুটিং শুরু হবে। বিশাল বাজেটের ছবিটি প্রেক্ষাগৃহে মুক্তি পাবে ২০১৫ সালে।
 
