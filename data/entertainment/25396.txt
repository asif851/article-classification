
ভালোবাসা দিবসের টেলিছবিটির জন্য একসঙ্গে জুটি বেঁধে কাজ করলেন তাহসান ও তিশা। ‘অল অ্যাবাউট আস’ নামের এ টেলিছবিটি নির্মাণ করেছেন মাবরুর রশিদ। ১৪ ফেব্রুয়ারি ভালোবাসা দিবস উপলক্ষে এসএ টিভিতে বেলা তিনটায় প্রচারিত হবে।টেলিছবির গল্পে দেখা যাবে এশার বোন তুষ্টি ও অপুর আংটিবদলের অনুষ্ঠানে অপুর কাজিন রেহানের সঙ্গে এশার পরিচয় হয়। এক বছর পর দেখা যায় এশা ও রেহানের মধ্যে একটা সম্পর্ক তৈরি হয়েছে এবং তাদের দুজনের ভুল বোঝাবুঝির মধ্য দিয়ে তারা তাদের সম্পর্কের ইতি টানে। একদিন অপু ও তুষ্টি তাদের একমাত্র মেয়ে কঙ্কাকে এশার কাছে রেখে অফিশিয়াল কাজে ঢাকার বাইরে যায়। সেখান থেকে ফেরার পথে অপু ও তুষ্টি দুর্ঘটনায় পড়ে। এরপর থেকেই কঙ্কাকে নিয়ে শুরু হয় এশা ও রেহানের পথচলা। কঙ্কাকে ঘুম পাড়ানো, তাকে খাওয়ানোসহ বিভিন্ন পরিস্থিতির মধ্য দিয়ে তাদের মধ্যে নতুনভাবে সম্পর্ক তৈরি হয়। আর এভাবেই এগোতে থাকে ‘অল অ্যবাউট আস’ টেলিছবির গল্প।তাহসান বলেন, ‘এখানে আমার চরিত্রের নাম রেহান। টেলিছবির গল্পটি একটি বাচ্চা শিশুকে নিয়ে, পুরো কাজটাও ৬০ মিনিটের। তাই একটি শিশুকে নিয়ে কাজটি করতে খুব পরিশ্রম করতে হয়েছে। সব মিলিয়ে কাজটা করে আমার অনেক ভালো লেগেছে।’ 
