
‘বলিউড বাদশাহ’ শাহরুখ খানের ছোট ছেলে আবরাম খানের বয়স এখন মাত্র ১৭ মাস। এই বয়সেই বলিউডে পা রাখতে যাচ্ছে সে। শাহরুখ অভিনীত পরবর্তী ‘হ্যাপি নিউইয়ার’ ছবিতে মা গৌরী খানের সঙ্গে অতিথি চরিত্রে দেখা যাবে ছোট্ট আবরামকে।বরাবরই ছবিতে বিশেষ কোনো চমক রাখার চেষ্টা করেন নির্মাতা ও কোরিওগ্রাফার ফারাহ খান। এবারও তার ব্যতিক্রম হচ্ছে না। তাঁর পরিচালিত ‘হ্যাপি নিউইয়ার’ ছবিতে শাহরুখ, তাঁর স্ত্রী গৌরী ও ছেলে আবরামকে একসঙ্গে দেখা যাবে। দিওয়ালির মৌসুমকে সামনে রেখে ২৪ অক্টোবর মুক্তি পাচ্ছে বছরের অন্যতম আলোচিত ছবিটি।সম্প্রতি গৌরী খান নিশ্চিত করেছেন, ‘হ্যাপি নিউইয়ার’ ছবিতে ছোট ছেলে আবরামের সঙ্গে অতিথি চরিত্রে অভিনয় করবেন তিনি। ফারাহ খানের ‘ওম শান্তি ওম’ ছবিতেও অতিথি চরিত্রে দেখা গিয়েছিল গৌরীকে। এক খবরে এমনটিই জানিয়েছে ইন্ডিয়ান এক্সপ্রেস ডটকম।সারোগেসি পদ্ধতিতে গত বছরের মে মাসে আবরামের জন্ম হয়। এই পদ্ধতিতে মা-বাবার অনাগত সন্তানের ভ্রূণ পরিবারের বাইরের কোনো নারীর গর্ভে বেড়ে ওঠে। শুরু থেকেই আবরামকে মিডিয়ার কাছ থেকে আড়ালে রাখলেও এবারের ঈদের দিন ভক্তদের ঈদ উপহার হিসেবে টুইটারে আবরামের প্রথম ছবি প্রকাশ করেন শাহরুখ।
আবরাম প্রথমবারের মতো ক্যামেরার সামনে এলেও শাহরুখের বড় ছেলে আরিয়ান খান শিশুশিল্পী হিসেবে অতিথি চরিত্রে কয়েকবার অভিনয় করেছেন।
