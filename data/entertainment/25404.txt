
আজ থেকে নারায়ণগঞ্জে শুরু হচ্ছে শাস্ত্রীয় সংগীতের সংগঠন লক্ষ্যাপারের আয়োজনে অষ্টম বার্ষিক শাস্ত্রীয় সংগীত সম্মিলন। তিন দিনব্যাপী অনুষ্ঠানে থাকবে শাস্ত্রীয় বাদ্যযন্ত্র পরিচিতি, তবলা কর্মশালা, শাস্ত্রীয় সংগীত প্রতিযোগিতা, সেমিনার, পুরস্কার ও বৃত্তি প্রদান, আজীবন সম্মাননা প্রদান এবং রাতভর শাস্ত্রীয় সংগীত। সংগঠনটির সমন্বয়ক অসিত কুমার। তিনি উৎসব ও শাস্ত্রীয় সংগীত নিয়ে কথা বললেন প্রথম আলোর সঙ্গে।
সম্মিলন তো শুরু হচ্ছে। প্রস্তুতি কেমন?
বেশ ভালো। তবে শেষ দিক তো, একটু চাপ যাচ্ছে...এবারের সম্মিলনে সুবিধাবঞ্চিত শিশুদের সেতার ও সরোদের সঙ্গে পরিচয়পর্ব আছে। এই পরিকল্পনার পেছনের গল্পটি বলুন...আট বছর ধরে আমরা শাস্ত্রীয় সংগীতে কাজ করে যাচ্ছি। আমি বিশ্বাস করি, সুস্থ ও সুন্দর সমাজ গঠনে শাস্ত্রীয় সংগীত অত্যন্ত গুরুত্বপূর্ণ। কিন্তু আমাদের শিক্ষাব্যবস্থা মারাত্মকভাবে সুকুমারবৃত্তি শেখায় ক্ষতি করছে। আমরা বন যেমন ধ্বংস করছি, তেমনই মানবসম্পদও ধ্বংস করছি। অবকাশহীনভাবে শিশুদের যে পড়ালেখা আমরা শেখাচ্ছি, তাতে সৃজনশীলতা বৃদ্ধি পায় না। এ পরিপ্রেক্ষিতে সুবিধাবঞ্চিত শিশুদের সঙ্গে শাস্ত্রীয় সংগীতের পরিচয়ের আইডিয়াটা মাথায় আসে। ওদের তো আর ডাক্তার-ইঞ্জিনিয়ার হওয়ার উচ্চাশা নেই। আমরা চাই ওদের মধ্যে একটা বীজ বুনে দিতে। আমরা চাই বর্জ্যের ভেতর থেকেই বাজবে বাঁশি।আপনাদের শিক্ষার্থীরা কেমন করছে?বেশ ভালোই করছে। আমরা শাস্ত্রীয় সংগীতে উচ্চশিক্ষিত ও পারদর্শী ব্যক্তিদের নিয়ে এসে ক্লাস করাই। তবে সেই যে স্কুলের একটানা পরীক্ষা একদম সব চেষ্টাকে নাকাল করে দেয়। শিক্ষার্থীরা পরীক্ষার কথা বলে ছুটি নেয়। তাতে শেখার মধ্যে দূরত্ব তৈরি হয়। এটা খুবই ক্ষতিকর হয়ে দাঁড়াচ্ছে।এবারের সম্মিলনে কারা থাকছেন?মোট নয়জন শিল্পী পরিবেশনা করবেন। এর মধ্যে সরোদ, সেতার ও তবলা থাকবে।একটি সেমিনারও তো থাকছে...হ্যাঁ। ‘বিনোদনের নন্দন ও আদর্শ’ শিরোনামে থাকছে সেমিনারটি। সেমিনারের প্রবন্ধটি লিখেছেন সৈয়দ আসাদুজ্জামান।এ বছর সম্মাননা দিচ্ছেন কাকে?ওস্তাদ সুনীল কুমার ধরকে আমরা নির্বাচিত করেছি। এই বয়সেও তিনি গানের সঙ্গে লেগে আছেন। শিখিয়ে চলছেন অবিরাম।সাক্ষাৎকার: শরীফ নাসরুল্লাহ
 
