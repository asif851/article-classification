
‘কিক’ ছবিতে জুটি বেঁধে অভিনয় করেছেন সালমান খান ও জ্যাকুলিন ফার্নান্দেজ। গত বছর সখ্যের গুঞ্জন উঠলেও মাস দু-এক আগে এ জুটির সম্পর্কের অবনতির খবরও প্রকাশিত হয় ভারতীয় গণমাধ্যমগুলোতে। প্রকাশিত খবরে বলা হয়, জ্যাকুলিনের ওপর নাকি বেশ বিরক্তই হয়েছেন সালমান খান। এদিকে, সম্প্রতি সাবেক প্রেমিকা সংগীতা বিজলানিকে নিয়ে ‘বাহুবলী’ ছবি দেখতে যান সালমান। ছবি দেখা শেষে সালমানের গাড়িতে চেপে তাঁর বাড়িতেও যান সংগীতা। তবে কি সাবেক প্রেমিকার সঙ্গে আবারও সখ্য গড়ে তুলছেন সালমান!একের পর এক প্রেম করে ‘বিগহার্ট লাভারবয়’ তকমা পেয়েছেন সালমান। কিন্তু তাঁর কোনো প্রেমই টেকেনি। সালমানের প্রথম প্রেমিকা আশির দশকের বলিউডের অভিনেত্রী সংগীতা বিজলানি। পরবর্তী সময়ে একাধিক সহ-অভিনেত্রী ও বিদেশিনীর প্রেমে মজেছেন সালমান। সর্বশেষ গত বছর ‘কিক’ ছবির সহ-অভিনেত্রী জ্যাকুলিন ফার্নান্দেজের সঙ্গে সালমানের সখ্যের খবর চাউর হয়।কিন্তু মাস দু-এক আগে ‘কিক’ ছবির সিক্যুয়েল থেকে জ্যাকুলিনকে বাদ দেওয়ার কথা জানাতে গিয়ে রূঢ় ভাষা ব্যবহার করেন সালমান। কথা প্রসঙ্গে সালমান বলেন, ‘কিক’ ছবির সিক্যুয়েল থেকে বের করে দেওয়া হয়েছে জ্যাকুলিনকে। এরই পরিপ্রেক্ষিতে সালমান-জ্যাকুলিন সম্পর্কের অবনতির খবর ছড়ায়।অবশ্য বিষয়টিকে সহজভাবেই নিয়েছেন জ্যাকুলিন। সম্প্রতি মুম্বাই মিররে দেওয়া এক সাক্ষাৎকারে সাবেক এই মিস শ্রীলঙ্কা বলেন, ‘আমরা (সালমান ও জ্যাকুলিন) সম্পর্কের ইতি টেনেছি— মানুষের মুখে এমন কথা শুনে আমার হাসি পায়। সালমান আমাকে কিংবা কোনো নারীকে কখনোই অশ্রদ্ধা করতে পারেন না। এমনকি তিনি যদি বলেও থাকেন ‘‘কিক ২’’ থেকে আমাকে বের করে দেওয়া হয়েছে, আমি নিশ্চিত আমাকে আঘাত দেওয়ার জন্য তিনি তা বলেননি।’
জ্যাকুলিন আরও বলেন, সালমান তাঁর ইচ্ছামতো ছবির অভিনয়শিল্পী নির্বাচনের সিদ্ধান্ত নিতে পারেন। কোনো ছবিতে জ্যাকুলিনকে নেওয়ার জন্য তিনি বাধ্য নন। জ্যাকুলিন মনে করেন, সালমানের সঙ্গে তাঁর সম্পর্ক কাজের প্রতিশ্রুতির সীমাবদ্ধতাকে ছাপিয়ে গেছে। সম্প্রতি এক খবরে এমনটিই জানিয়েছে টাইমস অব ইন্ডিয়া।এদিকে, সম্প্রতি মুম্বাইয়ের লাইট বক্স থিয়েটারে ‘বাহুবলী’ ছবির বিশেষ প্রদর্শনী দেখতে যান সালমান ও তাঁর সাবেক প্রেমিকা সংগীতা বিজলানি। ছবি দেখা শেষ করে একসঙ্গেই লাইট বক্স থিয়েটার থেকে বের হন তাঁরা। এরপর গাড়িতে চেপে সোজা সালমানের বাড়িতে চলে যান সংগীতা। একসঙ্গে বাড়ির ভেতরও ঢুকতে দেখা যায় তাঁদের।সালমান-জ্যাকুলিনের দহরম-মহরম হঠাৎ কেন শেষ হয়ে গেল তার পেছনের কারণ সম্পর্কে নিশ্চিত হওয়া না গেলেও বলা হচ্ছে, গাড়িচাপা দিয়ে মানুষ হত্যার মামলায় সালমান পাঁচ বছরের কারাদণ্ডাদেশ পাওয়ার পর জ্যাকুলিনের নীরবতাই এর কারণ। সালমানের পাঁচ বছর কারাদণ্ডের রায় হয়েছে জানার পর তাঁর অনেক বন্ধু ও সহকর্মীই তাঁর বাড়িতে গিয়ে সহমর্মিতা প্রকাশ করেন। সান্ত্বনা দেওয়ার পাশাপাশি সালমানের পাশে আছেন ও থাকবেন বলেও জানান তাঁরা। সালমানের দুঃসময়ের এই বন্ধুদের মধ্যে সংগীতাও ছিলেন। কিন্তু এ ক্ষেত্রে ব্যতিক্রম ছিলেন জ্যাকুলিন। তিনি সালমানের বাড়িতে যাওয়া তো দূরের কথা, সোশ্যাল মিডিয়াতেও সালমানের পক্ষে বা বিপক্ষে কোনো মন্তব্য করেননি।১৯৮০ সালের মিস ইন্ডিয়া খেতাব পাওয়া মডেল-অভিনেত্রী সংগীতা বিজলানির সঙ্গে প্রণয়ে জড়ানোর পর ঘন ঘন তাঁর সঙ্গে বিভিন্ন জায়গায় ঘুরে বেড়াতেন সালমান। সব সময় এ জুটিকে একসঙ্গেই দেখা যেত। তাঁদের বিয়ের দিনক্ষণও চূড়ান্ত হয়েছিল। এমনকি বিয়ের কার্ডও ছাপানো হয়ে গিয়েছিল। কিন্তু শেষ মুহূর্তে সংগীতা জানতে পারেন, সালমান তাঁর সঙ্গে প্রতারণা করেছেন। আরেক নারীর সঙ্গে সালমানের প্রেমের খবর জানার পর তাঁকে ছেড়ে চলে যান সংগীতা। সালমানকে ছেড়ে সংগীতা বিয়ে করেছিলেন ভারতীয় ক্রিকেট দলের সাবেক অধিনায়ক আজহারউদ্দিনকে। ১৪ বছর সংসার করার পর আজহারউদ্দিনের সঙ্গে সংগীতার বিচ্ছেদ হয়ে যায়। কিন্তু সালমানের সঙ্গে সম্পর্ক চুকে গেলেও, সালমান ও তাঁর পরিবারের সদস্যদের সঙ্গে ঠিকই সুসম্পর্ক ধরে রাখেন সংগীতা। সালমান এখনো সংগীতাকে নিজের পরিবারের সদস্য বলেই ভাবেন।
আরও পড়ুন:
জ্যাকুলিনে বিরক্ত সালমান!সালমানের জীবনসঙ্গী হতে পারতেন যাঁরা!
