
সালমান খান, আমির খান আর শাহরুখ খান—বলিউডের এই বড় তিন খানই ৫০ পেরিয়েছেন। কিন্তু বয়স হয়ে গেলেও, বলিউডে তাঁদের দাপট এতটুকুও কমেনি। খান অধ্যায় চলতে চলতেই বলিউডে এলেন রাজ কাপুরের নাতি রণবীর কাপুর। এই নায়কের অভিনয় ও তারকা খ্যাতি দেখে অনেকেই মন্তব্য করেছিলেন, রণবীরই পারবেন খানদের সঙ্গে টেক্কা দিতে। তবে, এই বিষয়ে কখনোই কিছু বলেননি ‘বারফি’ তারকা। সম্প্রতি তিনি মুখ খুলেছেন।
বয়স আর অভিজ্ঞতার দিক থেকে ‘খান’-দের তুলনায় রণবীর বলতে গেলে হাঁটুর কাছে। এত বড় মহাতারকার সঙ্গে যখন তুলনা করা হয় তখন কার না ভালো লাগে? তবে রণবীর কিন্তু তাঁর বিনয় দেখাতে ভুল করেননি।রণবীর বলেন, ‘কিছুদিন আগে হলেও হয়তো আমি বলতাম, আমি তাঁদেরও ছাড়িয়ে যাব। কিন্তু বলিউডে খানদের চেয়ে এগিয়ে যাওয়া সহজ নয়। কঠোর পরিশ্রম করার অনুপ্রেরণা আমি তাঁদের কাছ থেকে পাই। আমি তাঁদের ভীষণ শ্রদ্ধা করি। আর কামনা করি তাঁরা যেন আরও অনেক দিন কাজ করে যেতে পারেন।’সামনে মুক্তি পাবে রণবীর কাপুরের ‘জাগগা জাসুস’। অনুরাগ বসু পরিচালিত এই ছবিতে রণবীরের বিপরীতে অভিনয় করেছেন তাঁর সাবেক প্রেমিকা ক্যাটরিনা কাইফ। ছবিটি মুক্তি পাবে ৭ এপ্রিল। ইন্ডিয়া টুডে।
