
 
একদিন দুষ্টু বুদ্ধি খেলে গেল পড়শির মাথায়। মনে মনে ভাবলেন, একটু মজা করা যাক। ফেসবুকে পোস্ট করলেন লাল টুকটুকে বউয়ের সাজে নিজের একটি ছবি। ক্যাপশনে লিখলেন, ‘... হঠাৎ করেই ...।’ ব্যাস, সামাজিক মাধ্যমে ভাইরাল হয়ে গেল সেটি। পড়শি-ভক্তদের ভেতরে সাড়া পড়ে গেল—পড়শি বিয়ে করে ফেলেছেন!
ইতিমধ্যে সবাই জেনে গেছেন, ছবিটি ছিল তাঁর নতুন গানের ভিডিওর। জুয়েল মোর্শেদ ও পড়শি দ্বৈত কণ্ঠে গেয়েছেন ‘মন ভুইলা’ শিরোনামের গানটি। গতকাল বিকেলে সিডি চয়েজের ইউটিউব চ্যানেলে অবমুক্ত করা হয়েছে গানের ভিটিওটি। নববধূর আকুতি ও অপেক্ষার চিরাচরিত গল্প নিয়ে ভিডিওটি নির্মাণ করেছেন শাহরিয়ার পলক।সেদিন ছবিতে অমন ক্যাপশন লিখেছিলেন কেন? ভিডিও মুক্তির পর মুঠোফোনে জানতে চাইলে পড়শি বলেন, ‘ভাবলাম একটু মজা নেওয়া যাক। ভীষণ মজা হয়েছিল। আসলে যেদিন শুটিং হওয়ার কথা, সেদিন আমার বউ সাজার কথা ছিল না। হঠাৎ করেই বলা হল, আমিও রাজি হয়ে গেলাম।’ পড়শি জানালেন, এক বছরেরও বেশি সময় কোনো ভিডিও করা হয়নি তাঁর। এ কাজটি তাঁকে বেশ আনন্দ দিয়েছে।নতুন ভিডিওতে রয়েছে চলচ্চিত্রের আবহ। সিনেমার নায়িকা হিসেবেও কি দেখা যাবে তাঁকে? জানতে চাইলে পড়শি বলেন, ‘শখ জাগে, ছবি করি। কিন্তু শখের তোলা অনেক দামি। চাই ভালো গল্প, ভালো পরিচালক। সব ভালো একত্রে মিললে একদিন আমিও একটা ছবি করব।’আজ প্রকাশিত ‘মন ভুইলা’ গানটি সুর ও সংগীত করেছেন তানজীব সরোয়ার, সংগীতায়োজন আমজাদ হোসেন। শিগগির প্রকাশিত হবে পড়শির আরও বেশ কয়েকটি একক ও দ্বৈত গান।
