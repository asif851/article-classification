
মেধাবী ছাত্র জিসান। এক অনুষ্ঠানে পরিচয় হয় প্রীলিনার সঙ্গে। এরপর ধীরে ধীরে তাদের মধ্যে প্রেমের সম্পর্ক তৈরি হয়। কিন্তু এই সম্পর্ক মেনে নিতে পারে না প্রীলিনার পরিবার। আবার প্রীলিনাকে পছন্দ করে রিয়াজ। পড়াশোনার জন্য প্রীলিনাকে যুক্তরাজ্যে পাঠিয়ে দেয় তার পরিবার। জিসান ভেঙে পড়ে। একদিকে প্রীলিনার পরিবারের বাধা, অন্যদিকে সম্পর্কের মাঝে রিয়াজের আগমন। শেষ পর্যন্ত জিসান আর প্রীলিনার প্রেমের সম্পর্কে কী ঘটবে? এটি সুইটহার্ট ছবির গল্প। পরিচালক ওয়াজেদ আলী বলেন, পুরো গল্প জানার জন্য ১২ ফেব্রুয়ারি পর্যন্ত অপেক্ষা করতে হবে। ওই দিন প্রেক্ষাগৃহে মুক্তি পাচ্ছে ছবিটি। এতে জিসান চরিত্রে অভিনয় করেছেন বাপ্পী চৌধুরী আর প্রীলিনা চরিত্রে বিদ্যা সিনহা মিম। আরও আছেন রিয়াজ।ছবির প্রচারণা নিয়ে বাপ্পী আর মিম ব্যস্ত সময় পার করছেন। এর ফাঁকে ছবির সাফল্য নিয়ে আশাবাদ ব্যক্ত করলেন মিম। বললেন, ছবিটি রোমান্টিক গল্প নিয়ে।রোমান্টিক গল্প তো হরহামেশাই হচ্ছে। এই ছবির বিশেষত্ব কী? মিম বললেন, এটি মৌলিক গল্পের ছবি।ছবির শুটিংয়ের অভিজ্ঞতা নিয়ে মিম বলেন, ‘দৃশ্যটি ছিল কান্নার। এতটাই কষ্টের ছিল যে দৃশ্যটির ধারণ শেষ হওয়ার পরও আমার কান্না আর থামছিল না।’বাপ্পী বলেন, ‘আমার মনে হয়েছে কলেজ আর বিশ্ববিদ্যালয়ের ছেলেমেয়েরা ছবিটি দেখতে আসবেন।’এদিকে এবারই প্রথম বড় পর্দায় জুটি হচ্ছেন বাপ্পী আর মিম। সুইটহার্ট ছবিতে অতিথি চরিত্রে অভিনয় করেছেন রিয়াজ। প্রায় পাঁচ বছর পর আবার তাঁকে বড় পর্দায় দেখতে পাবেন দর্শক।রিয়াজ বলেন, ‘এই ছবিতে দর্শক যদি আমাকে ভালোভাবে নেন, তাহলে নিয়মিত কাজ করার ইচ্ছা আছে।’ছবিতে আরও অভিনয় করেছেন শম্পা রেজা, দিতি, নীল, উৎপল, প্রবীর মিত্র প্রমুখ।এদিকে এরই মধ্যে ছবির গানগুলো নিয়ে এসেছে অডিও অ্যালবাম। গানগুলো দেখা যাচ্ছে ইউটিউবে। ছবি মুক্তির আগে ৭ ফেব্রুয়ারি সন্ধ্যায় স্টার সিনেপ্লেক্সে ছবির শিল্পী আর কলাকুশলীদের সঙ্গে দর্শকের এক মিলনমেলার আয়োজন করা হয়।
