
বলিউড অভিনেত্রী কাজলের ‘বদরাগী’ হিসেবে পরিচিত মহলে বেশ কুখ্যাতি আছে। হাতে গোনা কয়েকজনকে ছাড়া বাইরের কাউকে এই তারকা একেবারেই সহ্য করতে পারতেন না। নিজের মতো করে থাকতেই বেশি পছন্দ করেন। ‘বোকা’ ও ‘অবিবেচক’ মানুষ তাঁর দুই চোখের বিষ। কিন্তু মা হওয়ার পর নাকি কাজল তাঁর রাগ অনেকটাই নিয়ন্ত্রণে নিয়ে এসেছেন। কীভাবে তা সম্ভব হলো—এই বিষয়ে সম্প্রতি তিনি খোলামেলা আলাপ করেছেন ভারতের জনপ্রিয় সাংবাদিক রাজীব মাসান্দের সঙ্গে।
রাজীব মাসান্দের ইউটিউব চ্যানেলের জন্য কিছুদিন আগে একটি সাক্ষাৎকার দিয়েছেন কাজল। সেখানেই উঠে এসেছে ‘কুছ কুছ হোতা হ্যায়’ তারকার জীবনের অনেক কথা। কাজল বলেন, সন্তান জন্মের পর তিনি নিজের রাগ নিয়ন্ত্রণ করতে শিখেছেন। আর মজার বিষয় হলো, এই বিষয়ে তাঁর দুই সন্তানই সবচেয়ে বড় শিক্ষক। মেয়ে নাইসা নাকি সব সময় কাজলকে রাগ কমানোর পরামর্শ দেন। আর ছেলে যুগ তো আরও এক কাঠি সরেস। সে নাকি মাকে রাগ করতে দেখলেই ধীরে ধীরে ১০ বার গভীরভাবে শ্বাস নিতে বলে। অথচ এই ছেলের বয়স মাত্র ৭ বছর। আর মেয়ের বয়স ১৪।
কাজল বলেন, ‘আমি এখন আমার সন্তানদের দৃষ্টি দিয়ে জগৎ দেখি। ওদের কাছে সবকিছু অনেক সরল ও রঙিন। বাড়িতে অপছন্দের কেউ বেড়াতে এলে আমি মনে মনে বিরক্ত হতাম। কিন্তু আমার পুঁচকে মেয়েটি যখন তাঁদের সঙ্গে সুন্দর করে কথা বলে, খুব সহজেই মিশে যায়, তখন আমি ভাবি, আচ্ছা, এই অতিথি তো আর সারা জীবন আমার বাড়িতে থাকতে আসেনি। কিছুক্ষণের জন্য চাইলে তাঁর সঙ্গে ভালোভাবে কথা বলা যেতেই পারে।’
১৯৯৯ সালে অভিনেতা অজয় দেবগনের সঙ্গে সাত পাকে বাঁধা পড়েন কাজল। আর এই মাসে কাজলের অভিনয় জীবনের ২৫ বছর পূর্ণ হলো। সর্বশেষ তাঁকে বড় পর্দায় দেখা গেছে ‘বলিউড বাদশা’ শাহরুখ খানের সঙ্গে ‘দিলওয়ালে’ ছবিতে। সামনে তাঁর প্রথম তেলেগু ছবি মুক্তি পেতে যাচ্ছে। এই ছবির নির্মাতা দক্ষিণের মহাতারকা রজনীকান্তের মেয়ে সৌন্দর্য।
রাজীব মাসান্দের সেই ইউটিউব সাক্ষাৎকারে কাজল আরও বলেন, কাজের ব্যাপারে তিনি একই সঙ্গে খুব অলস ও খুঁতখুঁতে। একটু বেছে কাজ করতে ভালোবাসেন। তবে আগামী বছরেই একটি ছবিতে কাজ করার সম্ভাবনার কথা জানান।
