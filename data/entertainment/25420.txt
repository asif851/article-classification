
‘বাহুবলী’ জ্বরে অনেক দিন পর্যন্ত কেঁপেছিল ভারত। সেই জ্বর অবশ্য সেরে গেছে। এবার বোধ হয় নতুন ভাইরাসে আক্রান্ত হতে যাচ্ছে ভারত। এবারের জ্বরের নাম ‘পদ্মাবতী’। সঞ্জয় লীলা বানসালি পরিচালিত বহুল প্রতীক্ষিত এই ছবি শুরু থেকেই নানা কারণে আলোচিত। কিন্তু গতকাল সোমবার ট্রেলার মুক্তির পর তা রীতিমতো হইচই ফেলে দিয়েছে। ২৪ ঘণ্টায় এই ছবির ট্রেলার দেখা হয়েছে দেড় কোটি বার। ভারতের বাজারে এসেছে ‘পদ্মাবতী’ পুতুল। এই ছবিতে রানি পদ্মাবতীর চরিত্রে দীপিকা যেমন সেজেছে, পুতুলটি ঠিক সেভাবেই তৈরি করা হয়েছে। পোস্টারে রানির বেশে দীপিকা যেমন নমস্কারের ভঙ্গিতে দাঁড়িয়ে আছেন, পুতুলটিও তেমন। তবে, পুতুলটি কত দামে বিক্রি হচ্ছে, তা অবশ্য জানা যায়নি।
‘পদ্মাবতী’ ছবির তারকাদের টুইট থেকে জানা যায়, এটি ইউটিউবে প্রকাশ পাবে সোমবার ১৩: ০৩ মিনিটে। মানে দুপুর ১টা ৩ মিনিটে। একদম ঘড়ি ধরে ট্রেলার মুক্তি দেওয়ার ঘটনাও নতুন নয়। কিন্তু ঠিক ১৩: ০৩ মিনিটে কেন? কারণ যেই পদ্মাবতীকে নিয়ে এই চলচ্চিত্র, তিনি কলঙ্কের হাত থেকে বাঁচতে আত্মহত্যা করেছিলেন আনুমানিক ১৩০৩ সালে। আর সেই বছর সুলতান আলাউদ্দিন খিলজি রানি পদ্মাবতীর স্বামী মহারাজা রতন সিংকে হত্যা করে তাঁর চিতর দুর্গ দখল করেন। ‘পদ্মাবতী’র ট্রেলার দেখে সাধারণ দর্শকদের পাশাপাশি বলিউডের অনেক তারকাও মুগ্ধ হয়েছেন। করণ জোহর ট্রেলার দেখার পর টুইটারে লিখেছেন, সঞ্জয় লীলাকে হিংসা হচ্ছে। আর নায়িকা আলিয়া ভাটও রাজকীয় বেশে দীপিকাকে দেখে অভিভূত। এমনকি দীপিকার সাবেক প্রেমিক রণবীর কাপুরও গতকাল এক সাক্ষাৎকারে বলেছেন, ছবির ট্রেলার দেখার পর থেকে তিনি পুরো ছবি দেখার অপেক্ষায় আছেন।  তবে অনেক প্রশংসার ভিড়ে সঞ্জয় লীলাকে নিয়ে ট্রলও কিন্তু কম হচ্ছে না। ‘পদ্মাবতী’ ছবির ট্রেলারের বেশির ভাগ অংশজুড়েই ছিলেন খিলজি রূপের রণবীর সিং। যাঁর লুক, অভিব্যক্তি ও অনেক কিছুই জনপ্রিয় ইংরেজি সিরিয়াল ‘গেম অব থ্রোনস’-এর চরিত্র খাল দ্রোগোর মতো। এমনকি যেই তাঁবুতে সুলতানকে দেখা যায়, সেটিও ‘গেম অব থ্রোনস’-এ দ্রোগোর তাঁবুর মতোই। আর রাজস্থানের গরমে পশমি যে কোটটি গায়ে চাপিয়ে রাখতে দেখা গেল রণবীরকে, সেটিও কি চেনা চেনা লাগছে? এই ধারণাও বনসালি নিয়েছেন সেই একই সিরিয়াল থেকে। এই সিরিয়ালের জন স্নোকে পরতে দেখা যায় এমনি এক পশমি কোট। মনে হচ্ছে, ‘গেম অব থ্রোনস’-এর বিশাল এক ভক্ত এই পরিচালক।
‘পদ্মাবতী’ মুক্তি পাবে ১ ডিসেম্বর। দীপিকা পাড়ুকোন ও রণবীর সিং ছাড়াও এ ছবিতে আরও অভিনয় করেছেন শহিদ কাপুর। বলিউড বাবল।
