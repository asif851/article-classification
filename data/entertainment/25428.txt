
৬ হাজার ২৮টি ‘লেট নাইট’ বা ‘লেট শো’-এর পর্ব করেছেন। যুক্তরাষ্ট্রের টেলিভিশন ইতিহাসে এত দীর্ঘ উপস্থাপকের ক্যারিয়ার আর কারও নেই। ১৯৮২ সালে শুরু করে ৩৩ বছর ধরে টিভিতে কাজ করা সেই ডেভিড লেটারম্যান ফিরে আসছেন আবার। কাল নেটফিক্ল জানিয়েছে, লেটারম্যানকে নিয়ে তারা ছয়টি পর্ব বানাচ্ছে। যেগুলো প্রচারিত হবে আগামী বছর। অনুষ্ঠানের নাম এখনো ঠিক করা হয়নি।
তবে অনুষ্ঠানের ধরন সম্পর্কে ধারণা পাওয়া গেছে। প্রতিটা পর্ব হবে এক ঘণ্টার। একজন করে অতিথি থাকবে। তার দীর্ঘ সাক্ষাৎকার নেবেন লেটারম্যান। একটি বিশেষ অংশ থাকবে, যেখানে লেটারম্যান নিজে কিছু বলবেন। আদি-অকৃত্রিম লেটারম্যানকে পাওয়া যাবে। অবশ্য তাতে নতুন কিছু মাত্রা তো যোগ হবেই।
১৯৮২ সালে এনবিসিতে ‘লেট নাইট শো’ শুরু করেছিলেন লেটারম্যান, যেটি ১৯৯৩ সাল পর্যন্ত চলেছিল। ১৯৯৩ সাল থেকে সিবিএসে লেট শো শুরু করেন। ২০১৫ সালে এখানেই শেষ শো করে অবসরের ঘোষণা দেন। তত দিনে ইতিহাসে নিজের নাম চিরস্মরণীয় করে রাখা হয়েই গেছে। তাঁর মতো উপস্থাপক আর আসেনি, হয়তো আসবেও না।
বিদায় শ্রদ্ধার্ঘ্য নিয়ে চলে যাওয়ার পর আবারও ফিরে আসছেন। মাঝে দুই বছর বিরতি। ফিরে আসার প্রতিক্রিয়ায় স্বভাবসুলভ ভঙ্গিতে নিজেকেই খোঁচা দিয়েছেন লেটারম্যান, ‘জানি, এখন অনেকে আমার কাছে ছুটে এসে বলবে, এখন তুমি কী করতে চাও। হায় খোদা, আমি তো যা করতে চেয়েছিলাম, তা করেই ফেলেছি। তবে জীবনের এই পর্যায়ে আমি যা করতে চাই, এটা হবে সেটাই।’
বলেছেন, ‌‘একবার কথা শুরু করলে আর থামতে পারি না। ফলে সময়ের কোনো ধরাবাঁধা থাকবে না। কথা বলতে বলতে আমি মানুষের কান ঝালাপালা করে দিই, যতক্ষণ পর্যন্ত না ওরা পুলিশে খবর দেয়।’ নিউইয়র্ক টাইমস।
