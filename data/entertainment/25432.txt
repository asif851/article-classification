
ছোটপর্দায় আবারও তিনটি ভিন্ন রূপে হাজির হতে যাচ্ছেন অভিনেতা মোশাররফ করিম। আসছে ঈদ উপলক্ষে নির্মিতব্য এ নাটকের নামও ‘যমজ’। অবশ্য বছর দু-এক ধরেই এই সিরিজ নাটকটি টিভি দর্শকের কাছে চেনা। এ সিরিজে প্রতিবারই ভিন্ন ভিন্ন গল্প নিয়ে হাজির হন বাবা ও দুই ছেলে। দুই ছেলের একজন একটু বোকা আর অন্যজন চালাক-চতুর। সব সময় বাবা ও দুই ছেলের চরিত্রেই অভিনয় করে আসছেন মোশাররফ করিম। এবারও ভিন্ন গল্প নিয়ে এই বাবা ও দুই ছেলের চরিত্রে মোশাররফ করিমকে দেখবেন দর্শকেরা।
‘যমজ’ নাটকের নির্মাতা আজাদ কালাম। আর চিত্রনাট্য অনিমেষ আইচের।নির্মাতা আজাদ কালাম জানিয়েছেন, আগামী এপ্রিলের শেষ দিকে শুটিং হবে ‘যমজ ৫’ নাটকের। গ্রামের গল্প, তাই শুটিং হবে ধামরাইয়ে। যথারীতি মোশাররফ করিমই থাকছেন মূল তিন চরিত্রে। এরই মধ্যে কথাবার্তা চূড়ান্ত হয়েছে বলে জানিয়েছেন নির্মাতা।নাটকটি প্রসঙ্গে আজাদ কালাম বলেছেন, ‘একটা টিভি নাটক দর্শকের কাছে এত জনপ্রিয় হতে পারে! দর্শকের ভালোবাসায় আমি মুগ্ধ।’তবে নির্মাতা কথা প্রসঙ্গে জানিয়েছেন, এ বছরই এই নাটকটির সিরিজটি শেষ হয়ে যেতে পারে। এর মধ্যে এমন আলোচনাও হয়েছে। আগামী ঈদুল আজহায় ‘যমজ ৬’ নাটক প্রচারের মাধ্যমেই শেষ হবে জনপ্রিয় এই সিরিজ।গত কয়েক বছরের মতো এবারও নাটকটি প্রচারিত হবে বেসরকারি টেলিভিশন চ্যানেল আরটিভিতে।
