
দীর্ঘদিন আড়ালে থাকার পর নতুন গান নিয়ে সামনে এলেন টেলর সুইফট। তাঁর নতুন গান ‘লুক হোয়াট ইউ মেড মি ডু’। এই গানের প্রতিটি কথা টেলরের নিন্দুকদের উদ্দেশে। কান্ট্রি ঘরানা থেকে বেরিয়ে নিজের গানকে এবার নতুন মোড়কে তুলে ধরেছেন তিনি।
গতকাল শুক্রবার টেলর সুইফটের ইউটিউব চ্যানেলে প্রকাশ করা হয় তাঁর নতুন গানের ‘লিরিক্যাল ভিডিও’। এই গান মুক্তির আগে গ্র্যামিজয়ী সুইফট ছয় মাস ছিলেন আড়ালে। গানটি ইউটিউবে প্রকাশের পরপরই সুইফট-ভক্তরা এর ব্যবচ্ছেদে বসে পড়েন। অনেকে বলেন, গানটি সুইফট গেয়েছেন তাঁর চিরশত্রু কানিয়া ওয়েস্টের উদ্দেশে, কেউ বলছে গানটি কেটি পেরির জন্য গাওয়া। কিন্তু মোটকথা, গানের প্রতিটি কথায় টেলর তাঁর মনের সব তেতো স্মৃতি ওগরে দিয়েছেন। একটি লাইনে এও বলেছেন, ‘পুরোনো টেলরের সঙ্গে কথা বলতে চাও? তাকে আর পাবে না। সে মরে গেছে।’ এমন কথায় টেলর আলোচনা তুলে দিয়েছেন শ্রোতা মহলে।
‘লুক হোয়াট ইউ মেড মি ডু’ গানটি সুইফটের নতুন অ্যালবাম রেপুটেশন-এ থাকবে। এটি সুইফটের ৬ নম্বর স্টুডিও অ্যালবাম। ১০ নভেম্বর মুক্তি পাবে রেপুটেশন।
