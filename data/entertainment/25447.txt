
ইতালির ফ্লোরেন্সে গত সোমবার চুপিচুপি বিয়ের কাজটা সেরেছেন বলিউড তারকা আনুশকা শর্মা আর ভারতের ক্রিকেট দলের অধিনায়ক বিরাট কোহলি। সংসার সেই অর্থে এখনো শুরু করেননি। দেশে ফিরেই নিজেদের বাড়িতে উঠবেন। কিন্তু কোন শহরে থাকবেন ‘বিরুশকা’ জুটি? কোহলি থাকেন নয়াদিল্লিতে আর আনুশকা তাঁর পরিবারসহ এত দিন ছিলেন মুম্বাইয়ের ভারসোভায়। আনুশকার মুখপাত্র প্রথম আলোর মুম্বাই প্রতিনিধিকে জানান, বিরাট-আনুশকা দেশে ফিরে মুম্বাইয়ের ওরলি এলাকায় নিজেদের নতুন অ্যাপার্টমেন্টে উঠবেন। ‘আর্কিটেকচারাল ডাইজেস্ট’ সম্প্রতি এই নবদম্পতির বিলাসবহুল ফ্ল্যাটের বিস্তারিত প্রকাশ করেছে।
আরব সাগরের তীরে এই ফ্ল্যাটটি বিরাট কোহলি কিনেছেন গত বছর। চার বেডরুমের এই ফ্ল্যাটের আয়তন ৭ হাজার ১১৭ বর্গফুট। বিলাসবহুল এই ফ্ল্যাটের প্রতিটি শোয়ার ঘরের সঙ্গে রয়েছে বিশাল বারান্দা, আর সেখান থেকে দেখা যায় সমুদ্র । বিরাট-আনুশকার বাড়িতে আরও আছে ইনডোর টেনিস কোট, পোষা প্রাণীর চিকিৎসার জন্য ক্লিনিক, স্পা, জিম আর খেলাধুলার জায়গা। ছাদে পার্টি করার জন্য আলাদা জায়গার ব্যবস্থা আছে। শিশুদের খেলার জন্য সেখানে রাখা হয়েছে আলাদা জায়গা। আর আছে বিশাল একটি পুল। বিয়ের পর সাধারণত মেয়েরা বরের বাড়ি যান। শ্বশুর-শাশুড়ির সঙ্গে না থাকলেও সাধারণত স্বামীর শহরেই সংসার পাতেন মেয়েরা। তবে বিরাট এবার সেই প্রথা ভাঙতে চলেছেন। স্ত্রী আনুশকার অভিনয়, প্রযোজনা, পোশাক ব্যবসা—সব কাজ মুম্বাই শহরে। তাই সেখানেই ঘর বাঁধার সিদ্ধান্ত নিয়েছেন দুজন।
১১ ডিসেম্বর সকালে ইতালির তাসকেনি প্রদেশের ফ্লোরেন্সে এক ঐতিহ্যবাহী রিসোর্টে বিরাট কোহলির সঙ্গে গাঁটছড়া বাঁধেন আনুশকা শর্মা। বিয়ের পর টুইটারে একটি যৌথ বিবৃতিতে নবদম্পতি বলেন, ‘আজ আমরা দুজন একে অন্যের সঙ্গে সারা জীবন ভালোবাসার বন্ধনে আবদ্ধ থাকার প্রতিজ্ঞা করেছি। আজ এই আনন্দের সংবাদ আপনাদের সবার সঙ্গে ভাগাভাগি করতে পেরে আমরা আনন্দিত। এই সুন্দর দিনটি আমাদের পরিবার, ভক্ত আর শুভাকাঙ্ক্ষীদের ভালোবাসায় আরও বিশেষ হয়ে উঠেছে। আমাদের এই যাত্রার এক অবিচ্ছেদ্য অংশ হয়ে থাকার জন্য আপনাদের সবাইকে ধন্যবাদ।’
বিয়ের অনুষ্ঠানে আনুশকা শর্মা আর বিরাট কোহলি দুজনই পরেছিলেন জনপ্রিয় ডিজাইনার সব্যসাচী মুখার্জির নকশা করা পোশাক। আনুশকার মুখপাত্র জানান, বিয়ের অনুষ্ঠানে বর-কনের পরিবার আর বন্ধুতালিকার ঘনিষ্ঠ কয়েকজন ছাড়া কেউ উপস্থিত ছিলেন না। ২১ ডিসেম্বর ভারতের নয়াদিল্লিতে বিরাট-আনুশকা জুটির পরিবারের লোকজনকে নিয়ে একটি অনুষ্ঠান আয়োজন করা হবে। আর বলিউড ও ক্রিকেট অঙ্গনের তারকাদের নিয়ে মুম্বাইয়ে জমকালো বিবাহোত্তর সংবর্ধনা হবে ২৬ ডিসেম্বর। জানা যায়, নবদম্পতি শিগগিরই দক্ষিণ আফ্রিকায় উড়াল দেবেন। সেখানে বিরাট তাঁর আসন্ন ক্রিকেট সিরিজের প্রস্তুতি নেবেন। দক্ষিণ আফ্রিকাতেই এবার নববর্ষ উদ্‌যাপন করার ইচ্ছা আছে দুজনের।
