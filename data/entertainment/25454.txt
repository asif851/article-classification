
কেয়া পাতার নৌকো ভাসিয়ে শ্রোতাদের হৃদয় জয় করে নেবেন গীতিকার ও সুরকার প্রিন্স মাহমুদ। তাঁর নতুন ‘কেয়া পাতার নৌকো’ অ্যালবামের গান নিয়ে কথা বলতে গিয়ে এমন আত্মবিশ্বাসই ছিল তাঁর কণ্ঠে।প্রিন্স মাহমুদের নতুন অ্যালবাম ‘কেয়া পাতার নৌকো’ প্রকাশিত হওয়া কথা ছিল রোজার ঈদে। কিন্তু গানগুলোর কাজ পুরোপুরি শেষ করতে না পারায় শেষ পর্যন্ত অ্যালবামটি তখন শ্রোতাদের হাতে তুলে দিতে পারেননি। অবশেষে প্রকাশিত হচ্ছে প্রিন্স মাহমুদের অ্যালবামটি। এটির প্রকাশনা উপলক্ষে আজ বিকেলে রাজধানীর বেইলি রোডে একটি প্রকাশনা অনুষ্ঠানের আয়োজন করা হয়েছে।প্রিন্স মাহমুদ জানান, ‘আমার নতুন অ্যালবামে সাতটি গান রয়েছে। এর মধ্যে তিনটি দ্বৈতকণ্ঠের এবং চারটি একক। প্রতিটি গান ভালোবাসার কথায় ভরা। সুরের মায়ায় ধরা হৃদয়ের সব কাব্য-কথা।’‘কেয়া পাতার নৌকো’ অ্যালবামের গানগুলোতে কণ্ঠ দিয়েছেন তাহসান, ন্যান্সি, তপু, এলিটা ও মাহাদি।সুরকার ও সংগীত পরিচালক প্রিন্স মাহমুদের প্রথম মিশ্র গানের অ্যালবাম ‘শক্তি’ প্রকাশিত হয়েছিল ১৯৯৫ সালে। এর পর থেকে টানা ১৯ বছর ধরে ঈদে একক অথবা মিশ্র অ্যালবাম নিয়ে শ্রোতাদের সামনে হাজির হচ্ছেন তিনি। এবারও তার ব্যতিক্রম হচ্ছে না।প্রিন্স মাহমুদের নতুন অ্যালবাম ‘কেয়া পাতার নৌকো’র প্রচ্ছদের ছবি তুলেছেন নগরবাউলখ্যাত গায়ক জেমস। আর অ্যালবামটির প্রচ্ছদ নকশা করেছেন নিয়াজ আহমেদ অংশু।
