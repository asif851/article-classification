
অনলাইন সার্চে সবচেয়ে আকর্ষণীয় তারকা হিসেবে এ বছর প্রিয়াঙ্কা চোপড়াকে পেছনে ফেলেছেন সোনাক্ষী সিনহা। ইনটেল সিকিউরিটি সম্প্রতি এ বছরের ‘আকর্ষণীয়’ তারকার তালিকা প্রকাশ করেছে। বলিউড তারকাদের নিয়ে করা ‘ম্যাকাফি মোস্ট সেনসেশনাল সেলিব্রেটিজ’ শীর্ষক ওই প্রতিবেদনে অনলাইনে যাঁদের সবচেয়ে ঝুঁকিপূর্ণ বলে মনে করা হয়, তাঁদের তালিকা প্রকাশ করা হয়েছে। অনলাইনে এসব তারকার খোঁজ করলে কম্পিউটারে ভাইরাস ও ম্যালওয়্যার আক্রমণ হতে পারে।গত বছর প্রিয়াঙ্কা চোপড়া শীর্ষে থাকলেও এ বছর নেমে গেছেন ৭ নম্বরে। এ বছর অনেক তরুণ তারকা তালিকায় উঠে এসেছেন। শীর্ষ ১০ জনের ওই তালিকায় ২ নম্বরে চলে এসেছেন ফারহান আখতার। তিনি গত বছর তালিকায় ১১ নম্বরে ছিলেন। ৩ নম্বরে রয়েছেন কারিনা কাপুর। গত বছর তাঁর র‍্যাঙ্কিং ছিল ১০। যৌথভাবে চতুর্থ স্থানে আছেন টাইগার শ্রফ ও অর্জুন কাপুর। শ্রদ্ধা কাপুর আছেন ৫ নম্বরে। ৬ নম্বরে কৃতি শ্যানন। ৭ নম্বরে রয়েছেন দুজন—প্রিয়াঙ্কা চোপড়া ও শহীদ কাপুর। এরপরে রয়েছেন যথাক্রমে বিপাশা বসু, সাইফ আলী খান ও আলিয়া ভাট।ইনটেলের তথ্য অনুযায়ী, তারকাদের বিভিন্ন বিষয় কাজে লাগিয়ে ইন্টারনেট ব্যবহারকারীদের প্রলুব্ধ করতে পারে হ্যাকাররা। ওই তারকাকে খুঁজতে গিয়ে ম্যালওয়্যার ভর্তি কোনো সাইটে চলে যেতে পারেন ব্যবহারকারী। ওই ম্যালওয়্যার একবার ইনস্টল হলে তখন পাসওয়ার্ডের মতো গুরুত্বপূর্ণ তথ্য হাতছাড়া হতে পারে।
সোনাক্ষী সিনহা প্লাস টরেন্ট (Sonakshi Sinha+Torrent) দিয়ে অনলাইন সার্চ দিলে ২১ শতাংশ ক্ষেত্রে ভাইরাসভর্তি ওয়েবসাইটে চলে যাওয়ার ঝুঁকি থাকে। এখন অনেক অনলাইন ব্যবহারকারী আগের চেয়ে বেশি অনলাইন ভিডিও ও ছবি দেখছেন। ক্রমশ ফাইল শেয়ারিং ও টরেন্টের ব্যবহার বাড়ছে। সাইবার দুর্বৃত্তরা তাই ছবির আড়ালে ভাইরাসপূর্ণ ফাইল ছাড়লে অবাক হওয়ার কিছু নেই। তথ্যসূত্র: ইটিটেক।
