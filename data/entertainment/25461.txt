
অনিমেষ আইচ পরিচালিত ‘জিরো ডিগ্রি’ ছবির রেডিও পার্টনার হিসেবে দায়িত্ব পালন করবে এবিসি রেডিও এফএম ৮৯.২। এর মধ্য দিয়ে এই ছবিতে ব্যবহৃত গান, অভিনেতা, অভিনেত্রী ও কলাকুশলীদের সঙ্গে বিশেষ সাক্ষাৎকার এবং কিছু বিশেষ চমক সম্প্রচারের একচ্ছত্র স্বত্ব পাচ্ছে এবিসি রেডিও।‘জিরো ডিগ্রি’ ছবির পরিবেশক সংস্থা প্লে­ হাউস প্রোডাকশন এবং এবিসি রেডিওর নীতিনির্ধারকদের বৈঠকে একটি চুক্তি স্বাক্ষরিত হয়েছে গতকাল ১৫ ডিসেম্বর। সেখানে উপস্থিত ছিলেন প্লে­ হাউস প্রোডাকশনের কর্ণধার এ কে এম আনসারুল আলম এবং এবিসি রেডিওর প্রধান পরিচালন কর্মকর্তা সানাউল্লাহ লাভলু।আরও উপস্থিত ছিলেন নির্মাতা অনিমেষ আইচ, ছবির প্রচারণার দায়িত্বপ্রাপ্ত প্রতিষ্ঠান নকশীকাঁথা কমিউনিকেশনসের বান্টি মীর, এবিসি রেডিওর অনুষ্ঠান প্রধান ইকরাম কবীর প্রমুখ।‘জিরো ডিগ্রি’ ছবির প্রেম ও ঘৃণা গানে কণ্ঠ দিয়েছেন জেমস। গানটির সুর ও সংগীত পরিচালনা করেছেন প্রিন্স মাহমুদ। ছবিটিতে আরও গান গেয়েছেন ন্যান্সি, সামিনা চৌধুরী, অদিত, প্রবর রিপন, পৃথ্বীরাজ এবং সন্ধি। আরও থাকছে রবীন্দ্রনাথ ঠাকুর ও ভূপেন হাজারিকার একটি গানের আধুনিক পরিবেশনা এবং জীবনানন্দ দাশের কবিতার ওপর ভিত্তি করে সৃষ্ট একটি গান।‘জিরো ডিগ্রি’ ছবির গানের পাশাপাশি এর অভিনয়শিল্পী জয়া আহসান, মাহফুজ আহমেদ, দিলরুবা ইয়াসমীন রুহি এবং টেলিসামাদের সঙ্গে মজার কথোপকথনের কিছু বিশেষ অংশ প্রচার করবে এবিসি রেডিও।
