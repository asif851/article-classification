
চলে গেলেন অস্কারজয়ী মার্কিন অভিনেত্রী প্যাটি ডিউক। গতকাল মঙ্গলবার সকালে যুক্তরাষ্ট্রের ইডাহো অঙ্গরাজ্যের একটি হাসপাতালে মৃত্যুবরণ করেন তিনি। তাঁর বয়স হয়েছিল ৬৯ বছর। হেলেন কিলারের ভূমিকায় ‘দ্য মিরাকেল ওয়ার্কার’ ছবিতে অভিনয়ের জন্য মাত্র ১৬ বছর বয়সে সেরা পার্শ্ব-অভিনেত্রী হিসেবে অস্কার জেতেন তিনি।মাত্র সাত বছর বয়সেই শিশুশিল্পী হিসেবে প্যাটি ডিউক নামে অভিনয় জগতে আসেন। ষাটের দশকে টেলিভিশনের পর্দায় ‘প্যাটি ডিউক শো’ তাঁকে জনপ্রিয়তার তুঙ্গে নিয়ে যায়। টানা তিনটি মৌসুম ধরে চলে এ অনুষ্ঠান। সর্বশেষ ২০১৫ সালে ডিজনি চ্যানেলের একটি সিরিজে অভিনয় করেছিলেন তিনি। কেবল একজন অভিনেত্রী নন, গায়িকা কিংবা লেখিকা হিসেবেও পরিচিতি ছিল তাঁর। দুইবার গোল্ডেন গ্লোব ও তিনবার এমি জয়ের পাশাপাশি ২০০৪ থেকে হলিউডের ‘ওয়াক অব ফেমে’ অন্তর্ভুক্ত হয় তাঁর নাম। বেশ কিছুদিন থেকেই তিনি বাই পোলার পার্সোনালিটি ডিজঅর্ডারে ভুগছিলেন বলে জানিয়েছেন তাঁর একজন মুখপাত্র।
এনবিসি নিউজ অবলম্বনে এ এস এম রিয়াদ
