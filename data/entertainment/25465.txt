
অভিনয়শিল্পী নন্দিতা দাস বেশ কয়েক বছর ধরে বলিউড ছবিতে অভিনয় করছেন না। ভালো গল্প পেলে বলিউডে আবারও অভিনয়ে ফিরতে চান এ অভিনেত্রী।‘আর্থ’ ও ‘ফায়ার’ সিনেমা দিয়ে সবার নজর কাড়েন নন্দিতা দাস। সর্বশেষ তাঁকে দেখা যায় নির্মাতা অনিরের চলচ্চিত্র ‘আই অ্যাম’ ছবিতে। ছবিটি মুক্তি পেয়েছিল ২০১১ সালে।ভারতীয় এ অভিনেত্রী চলচ্চিত্র নির্মাতাও। ‘ফিরাক’ ছবির মধ্য দিয়ে চলচ্চিত্রে তাঁর পরিচালনা শুরু হয়। এখন ব্যস্ত ‘মান্টো’ ছবি নিয়ে। নন্দিতা বলেন, ‘আমি একটি হিন্দি ফিল্ম (মান্টো) বানাচ্ছি। বর্তমান সময় নিয়ে আমি খুশি। কিন্তু বলিউডে অভিনয়ে আবার ফিরতে চাই। আমি একটি ভালো গল্পের অপেক্ষা করছি।’বর্তমানে এ অভিনয়শিল্পী ও পরিচালক তাঁর ছবি ‘মান্টো’ নিয়ে ব্যস্ত সময় পার করছেন। বিতর্কিত সাহিত্যিক সাদাত হোসেন মান্টোর জীবনী নিয়ে তৈরি হচ্ছে ছবিটি। মান্টোর চরিত্রে নওয়াজউদ্দিন সিদ্দিকীকে দেখা যাবে। ইন্ডিয়ান এক্সপ্রেস
