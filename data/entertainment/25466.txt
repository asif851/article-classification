
২০১২ সালের ক্লোজআপ ওয়ান যাঁরা দেখেছেন, তাঁদের নিশ্চয় কেয়া রহমানের কথা মনে আছে। প্রতিযোগিতায় নেমে ‘সেরা আট’-এ জায়গা করে নিয়েছিলেন কেয়া। অবশ্য প্রতিযোগিতা শেষ করে গান করেছেন বেশ কয়েকটি মিক্সড অ্যালবামে। তবে গানের জগতের কেয়া রহমানকে এবার দেখা যাবে অভিনয়ে। গাজী টিভিতে আজ থেকে শুরু হচ্ছে নতুন ধারাবাহিক ‘সুপারগার্লস’। পাঁচ তরুণীকে নিয়ে এগিয়েছে এই ধারাবাহিকের গল্প। এই পাঁচ তরুণীর একজন কেয়া রহমান। তাঁর সঙ্গে আরও অভিনয় করেছেন মডেল ও অভিনেত্রী মুমতাহিনা টয়া, লাক্স তারকা নাদিয়া মিম, মডেল সাফা কবির ও অন্বেষা।অভিনয়ে আসার প্রসঙ্গে কেয়া রহমান বলেন, ‘আসলে হুট করেই হয়ে গেছে। আমি গানের মানুষ। নিয়মিত গান করতে চাই। তবে যদি ভালো গল্প পাই এবং নিজের চরিত্রটা যদি ঠিকঠাকমতো ফুটিয়ে তুলতে পারি, তবে মাঝেমধ্যে অভিনয়ও করব।’‘সুপারগার্লস’ ধারাবাহিকে কেয়া রহমান অভিনয় করেছেন একজন সংগীতশিল্পীর চরিত্রেই। শুটিংয়ের অভিজ্ঞতা জানিয়ে কেয়া রহমান বলেন, ‘আমার পুরো টিমটা দারুণ। সবার সঙ্গেই বন্ধুত্ব হয়ে গেছে। এমন টিম পেলে অভিনয় করতে ভালোই লাগে।’‘সুপারগার্লস’ ধারাবাহিকটি পরিচালনা করেছেন তানিম রহমান। এটি প্রচারিত হবে শনি থেকে বৃহস্পতিবার রাত ১১টায় গাজী টিভিতে। পাশাপাশি ছয় দিনে দেখানো পর্বগুলো একত্রে টেলিছবি হিসেবে প্রচারিত হবে শুক্রবার রাত আটটায়।
