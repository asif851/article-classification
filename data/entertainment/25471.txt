
গত বছরও পয়লা বৈশাখের সাজে বাইরে বেরিয়েছিলেন চলচ্চিত্র অভিনেত্রী। কাটিয়েছেন বন্ধুদের সঙ্গে। ১৪ এপ্রিল ২০১৬-তে সামাজিক যোগাযোগমাধ্যম ফেসবুকে স্ট্যাটাস দিয়েছিলেন ‘বৈশাখী শুভেচ্ছা’ লিখে। কিন্তু এ বছর বৈশাখ পালনের ফুসরত মেলেনি অভিনেত্রী পরীমনির। দিন কাটাতে হয়েছে ক্যামেরার সামনে দাঁড়িয়ে। তাই এ বছর স্ট্যাটাস হয়েছে, ‘নববর্ষের প্রথম দিন কাটল শুটিং করে, বাড়ি ফিরে বৈশাখী সাজ সাজব। শুভ নববর্ষ।’
পরীমনি জানালেন, বৈশাখের দুদিন আগে গিয়েছেন সিলেটে। সেখানেই কয়েক দিন ধরে শুটিং করছেন নতুন ছবি ‘আমার প্রেম আমার প্রিয়া’ ছবির গানের। গতকাল সিলেট থেকে মুঠোফোনে বললেন, ‘এবার বৈশাখ পালন করার সুযোগ পাইনি। আগে থেকেই শুটিংয়ের শিডিউল দেওয়া ছিল। তাই সারা দিন শুটিং করেছি।’‘আমার প্রেম আমার প্রিয়া’ ছবিটি পরিচালনা করেছেন শামীমুল ইসলাম। এতে পরীমনির বিপরীতে অভিনয় করেছেন কায়েস আরজু।পরীমনি জানালেন, জনপ্রিয় অভিনেতা সালমান শাহ অভিনীত ‘জীবন সংসার’ চলচ্চিত্রের জনপ্রিয় ‘পৃথিবীতে সুখ বলে যদি কিছু থেকে থাকে’ গানটির দৃশ্যায়ন অংশ নেবেন তাঁরা দুজন। এই গান ব্যবহার করা হবে ‘আমার প্রেম আমার প্রিয়া’ ছবিতে। সাবিনা ইয়াসমীন ও আগুনের গাওনা গানটি নতুন করে গেয়েছেন ইমরান ও খেয়া।গানের শুটিং শেষ করে আসছে সোমবার ঢাকার ফেরার কথা রয়েছে পরীমনিসহ পুরো শুটিং ইউনিটের।
