
রাজধানীর শাহবাগে জাতীয় জাদুঘরের সামনের রাস্তায় ‘ঠাঁই নেই ঠাঁই নেই’ অবস্থা। কনসার্ট তখনো শুরু হয়নি। পাশের রাস্তাটিতেও তখন মানুষের ভিড়। এরই মধ্যে গণজাগরণ মঞ্চের আহ্বায়ক ইমরান এইচ সরকার ঘোষণা করলেন, ‘আমাদের পতাকা-র্যা লি শেষ হয়েছে। একটু পরই শুরু হবে অনুষ্ঠান।’গতকাল বৃহস্পতিবার স্বাধীনতা দিবসে গণজাগরণ মঞ্চের ‘স্বাধীনতা কনসার্ট’ শুরু হলো। কানেক্টেড ব্যান্ড তাদের পরিবেশনা শুরু করে পপগুরু আজম খানের জনপ্রিয় গান ‘রেললাইনের ওই বস্তিতে/ জন্মেছিল একটি ছেলে/ মা তার কাঁদে/ ছেলেটি মরে গেছে/ বাংলাদেশ’ দিয়ে।লালনের ‘খাঁচার ভিতর অচিন পাখি’ গানটি নিয়ে এরপর মঞ্চে আসে গানের দল ওল্ড স্কুল। তাদের পরের পরিবেশনা ছিল ‘আজ রাতে আর কোনো রূপকথা নেই’। একটু ভুল বলা হলো, এই গানটি পরিবেশনার অর্ধেক কৃতিত্ব শ্রোতাদের। মঞ্চ আর দর্শকসারির সবাই মিলে গানটি গেয়েছেন।এরপর অবসকিউর গায় একে একে পাঁচটি গান। ‘মাঝরাতে চাঁদ যদি’, ‘কলিকালের ভণ্ড বাবা’, ‘দেশ ছাড় রাজাকার’ গানগুলো ছিল সেগুলোর মধ্যে। এরপর সহজিয়া ব্যান্ড গাইল তাদের ‘রংমিস্ত্রি’, ‘কেন ভালো লাগে না’ গানগুলো।মুক্তিযুদ্ধ ও দেশের গান নিয়ে এরপর মঞ্চে আসে গানের দল জাগরণ। তারা গায় স্বাধীন বাংলা বেতার কেন্দ্রের জনপ্রিয় গান ‘জয় বাংলা, বাংলার জয়’। তাদের ‘মাগো তোর হাত আমরা ছাড়ব না’ গানটি মনে করিয়ে দেয় যুদ্ধাপরাধীদের বিচারের দাবিতে শাহবাগ আন্দোলনের কথা।কনসার্ট চলতে থাকে। উপস্থাপকের কণ্ঠে ঘোষণা এল, এরপর গান পরিবেশন করবে শহরতলি, অ্যাশেজ, মাকসুদ ও ঢাকা, আর্টসেল ও শিরোনামহীন।
