
পুরোনো আমলের একটি মোটরবাইক। হোন্ডা ফিফটি। ঠ্যাসাঠেসি করে দুজন বসা যায়। তাতে চড়েই এফডিসির গেট পেরিয়ে ভেতরে ঢুকলেন সাজু খাদেম ও বাঁধন। দুজনের মুখেই হাসি। তাঁদের অনুসরণ করল দুটি ক্যামেরা। অনুষ্ঠানের নাম যখন ‘হা-শো’, তখন তাঁদের মুখে হাসি থাকবে, এটাই যেন অঘোষিত চুক্তি।কৌতুক-বিষয়ক এই রিয়েলিটি শোর শুটিং হচ্ছে এফডিসিতে। উপস্থাপনা করছেন অভিনেতা সাজু খাদেম। বিচারক হিসেবে আছেন মাজহারুল ইসলাম, এজাজুল ইসলাম ও অভিনেত্রী আজমেরী হক বাঁধন। গতকাল রোববার এফডিসিতে শুটিংয়ের আগে এভাবেই সেটে ঢোকেন তাঁরা। অনুষ্ঠানটির প্রযোজক হাসান ইউসুফ খান জানান, এই দুজন সেটে সারাক্ষণ খুনসুটি করেন। কিন্তু বাইরে কতটা রোমান্টিক, তা দেখানোর জন্যই এই দৃশ্যর অবতারণা। উল্লেখ্য ‘হা-শো’ প্রতি শুক্র ও শনিবার প্রচারিত হচ্ছে এনটিভিতে।
