
‘মাই চয়েস’ স্বল্পদৈর্ঘ্য চলচ্চিত্রে নারীর ক্ষমতায়ন নিয়ে দীপিকা পাড়ুকোনের সাহসী বক্তব্য নিয়ে আলোচনা-সমালোচনার ঝড় বইছে বলিউডে। ঝড়ের রেশ সম্ভবত ভারতের সীমানাও পেরিয়ে গেছে। সম্প্রতি দীপিকার পক্ষে হলিউডের অভিনেতা অ্যাস্টন কুচার নিজের অবস্থান তুলে ধরায় এমনটা বলা যেতেই পারে। দীপিকার বক্তব্য ছড়িয়ে দিতে ‘মাই চয়েস’ নিজের ফেসবুক অ্যাকাউন্টে শেয়ার করেছেন ‘টু অ্যান্ড এ হাফ মেন’খ্যাত এ তারকা অভিনেতা। এর আগে আলিয়া ভাট অভিনীত স্বল্পদৈর্ঘ্য চলচ্চিত্র ‘গোয়িং হোম’ নিজের ফেসবুক অ্যাকাউন্টে শেয়ার করে সেটির প্রতি মুগ্ধতা প্রকাশ করেছিলেন কুচার। নারীর ক্ষমতায়ন নিয়ে সচেতনতা বাড়াতে ‘ভোগ এম্পাওয়ার’ শীর্ষক কার্যক্রম শুরু করেছে ভোগ ইন্ডিয়া। এর অংশ হিসেবে ‘গোয়িং হোম’ স্বল্পদৈর্ঘ্য চলচ্চিত্র নির্মাণ করেছিলেন ‘কুইন’ ছবির নির্মাতা বিকাশ বেহেল। ‘গোয়িং হোম’-এ অভিনয় করেছিলেন আলিয়া ভাট। সেটি দেখে মুগ্ধ হয়ে নিজের ফেসবুক অ্যাকাউন্টে শেয়ার করেন কুচার। পাশাপাশি এক বার্তায় ‘গোয়িং হোম’ স্বল্পদৈর্ঘ্য চলচ্চিত্রকে অপূর্ব বলে মন্তব্য করেন তিনি। আলিয়ার ‘গোয়িং হোম’-এর পর এবার দীপিকার ‘মাই চয়েস’ স্বল্পদৈর্ঘ্য চলচ্চিত্র নিজের ফেসবুক অ্যাকাউন্টে শেয়ার করলেন কুচার। অবশ্য ‘মাই চয়েস’ নিয়ে কোনো মন্তব্য করেননি তিনি। সম্প্রতি এক খবরে এমনটিই জানিয়েছে ওয়ান ইন্ডিয়া। প্রসঙ্গত, ‘ভোগ এম্পাওয়ার’ কার্যক্রমের অংশ হিসেবে সম্প্রতি ‘মাই চয়েস’ শিরোনামে স্বল্পদৈর্ঘ্য চলচ্চিত্র নির্মাণ করেন ‘ককটেল’খ্যাত বলিউডের চলচ্চিত্র নির্মাতা হোমি আদজানিয়া। চমৎকার ভিডিওটির শুরুর লাইনে দীপিকার কণ্ঠে শোনা যায়, ‘মাই বডি, মাই মাইন্ড, মাই চয়েস’। জীবনের প্রতিটি ক্ষেত্রে নারীর ক্ষমতায়ন ও সমতা নিশ্চিত করার কথা বলা হয়েছে ‘মাই চয়েস’ স্বল্পদৈর্ঘ্য চলচ্চিত্রে। ‘মাই চয়েস’ স্বল্পদৈর্ঘ্য চলচ্চিত্রের ব্যাপ্তি দুই মিনিটের কিছু বেশি। এতে দীপিকাসহ বিভিন্ন অঙ্গনের মোট ৯৯ জন নারী অংশ নিয়েছেন। তাঁদের কণ্ঠে প্রতিধ্বনিত হয়েছে, জীবনের প্রতিটি সিদ্ধান্ত তাঁরা নিজেরাই নেবেন। এরই মধ্যে সামাজিক যোগাযোগ রক্ষার বিভিন্ন ওয়েবসাইটে ‘মাই চয়েস’ স্বল্পদৈর্ঘ্য চলচ্চিত্র নিয়ে হইচই পড়ে গেছে। এতে সংলাপ আওড়েছেন দীপিকা। নারীর প্রতি পুরুষের দৃষ্টিভঙ্গি পাল্টানোর আহ্বান জানিয়েছেন তিনি। নারীর পোশাক, পেশা কিংবা জীবন নিয়ে পুরুষের খবরদারি বন্ধের কথাও বলেছেন তিনি। ‘মাই চয়েস’ স্বল্পদৈর্ঘ্য চলচ্চিত্রে দীপিকার কণ্ঠে শোনা যায়, ‘আমি যেভাবে চাই সেভাবে জীবন যাপন করার সিদ্ধান্ত নেব। আমি তেমন পোশাকই পরব যা আমার পছন্দ। বিয়ে করা কিংবা না করার সিদ্ধান্ত নেব আমি নিজেই। আমি সিদ্ধান্ত নেব, আমি কোনো পুরুষকে, নারীকে নাকি উভয়কে ভালোবাসব। আমিই সিদ্ধান্ত নেব, কাউকে অল্প সময়ের জন্য ভালোবাসব, নাকি সারা জীবনের জন্য। আমি সন্তান নেব কি না, তার সিদ্ধান্তও হবে আমার পছন্দে।’ ‘মাই চয়েস’ স্বল্পদৈর্ঘ্য চলচ্চিত্র দেখতে ক্লিক করুন‘গোয়িং হোম’ স্বল্পদৈর্ঘ্য চলচ্চিত্র দেখতে ক্লিক করুন আরও পড়ুনদীপিকার পর বিরাট
