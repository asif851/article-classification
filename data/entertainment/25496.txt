
‘কিক’ ছবিতে জুটি বেঁধে অভিনয় করেছেন সালমান খান ও শ্রীলঙ্কান বংশোদ্ভূত বলিউডের অভিনেত্রী জ্যাকুলিন ফার্নান্দেজ। এখন পর্যন্ত একাধিক সহ-অভিনেত্রীর প্রেমে মজেছেন ‘বিগহার্ট লাভারবয়’ তকমা পাওয়া সালমান। এবার খান সাহেবের নতুন প্রেমিকা হিসেবে শোনা যাচ্ছে সাবেক মিস শ্রীলঙ্কা খেতাব পাওয়া জ্যাকুলিনের নাম।বেশ কিছুদিন ধরেই সালমান-জ্যাকুলিনের সখ্যের খবর ভাসছে বলিউডের বাতাসে। সম্প্রতি এই জুটি রাত তিনটার দিকে সালমানের এক বন্ধুর বাড়িতে হাজির হওয়ায় তাঁদের প্রেমের গুঞ্জন নতুন করে ডাল-পালা মেলেছে।এ প্রসঙ্গে ঘনিষ্ঠ সূত্রের বরাতে ওয়ান ইন্ডিয়া জানিয়েছে, সম্প্রতি সালমান তাঁর এক বন্ধুকে ফোন দিয়ে বলেন, তিনি ওই বন্ধুর বাড়িতে যাচ্ছেন। রাত তিনটার দিকে বন্ধুর বাড়িতে গিয়ে হাজির হন সালমান। সে সময় তাঁর সঙ্গে জ্যাকুলিনকে দেখে বিস্ময়ে হতবাক হয়ে যান সালমানের বন্ধু।সালমান-জ্যাকুলিন জুটির ‘কিক’ ছবি মুক্তি পেয়েছে ২৫ জুলাই। ১০০ কোটি রুপি বাজেটের ছবিটির আয়ের পরিমাণ এরই মধ্যে ৩০০ কোটি রুপি ছাড়িয়ে গেছে। ছবির শুটিংয়ের সময়ই সালমান ও জ্যাকুলিনের সখ্য সবার নজরে আসে। ছবির প্রচারণার সময় জনসমক্ষেই একে অন্যের প্রতি ভালো লাগার কথা প্রকাশ করেন তাঁরা। তাঁদের আচরণে স্পষ্ট বোঝা যায়, স্রেফ সহ-তারকার মধ্যে এই জুটির সম্পর্ক সীমাবদ্ধ নেই।‘কিক’ ছবির প্রচারণামূলক একটি অনুষ্ঠানে সালমানের গালে চুমু এঁকে দেন জ্যাকুলিন। ঘটনার এখানেই শেষ নয়। বলিউডের অনেক অভিনেতা বড় পর্দায় চুমুর দৃশ্যে অভিনয় করলেও এ ক্ষেত্রে পিছিয়ে আছেন সালমান। জ্যাকুলিনই প্রথম অভিনেত্রী যাঁর সঙ্গে পর্দায় চুমুর দৃশ্যে অভিনয়ের আগ্রহ প্রকাশ করেছেন সালমান।এ ছাড়া ‘কিক’ ছবির প্রচারণা চালাতে জিটিভির একটি অনুষ্ঠানে হাজির হয়েছিলেন সালমান ও জ্যাকুলিন। সেখানে সালমান জানান, তাঁর জীবনে বিশেষ একজনের উপস্থিতি রয়েছে। মজা করার ছলে বিশেষ ওই ব্যক্তির নামও প্রকাশ করেন সালমান। ব্যক্তিটি আর কেউ নন, ‘কিক’ ছবিতে সালমানের সহ-অভিনেত্রী জ্যাকুলিন ফার্নান্দেজ। তিনি জ্যাকুলিনের নামের পাশে খান পদবি জুড়ে দেন। ‘বিগহার্ট লাভারবয়’ সালমান স্রেফ মজা করেছেন, নাকি সত্যিই জ্যাকুলিনের প্রতি দুর্বল হয়ে পড়েছেন, তা নিয়ে নানা কানা-ঘুষা ওঠে।জিটিভির ওই অনুষ্ঠানে জ্যাকুলিনকে নানাভাবে সাহায্য করেন সালমান। তিনি নিশ্চিত করেন, অনুষ্ঠানের শুটিং করতে গিয়ে জ্যাকুলিন যেন কোনো রকম অস্বস্তি অনুভব না করেন। হিন্দি ভাষা খুব কম বোঝেন জ্যাকুলিন। এ ক্ষেত্রেও তাঁকে উদ্ধারে এগিয়ে আসেন খান সাহেব। কঠিন কোনো হিন্দি শব্দ বা বাক্য জ্যাকুলিন বুঝতে না পারলে তাঁর কানে কানে অর্থ বলে দিতে দেখা যায় সালমানকে।শুধু তা-ই নয়, কালারস টিভির ‘ঝলক দিখলা যা’ অনুষ্ঠানেও ‘কিক’ ছবির প্রচারণা চালাতে গিয়েছিলেন সালমান ও জ্যাকুলিন। অনুষ্ঠানের একপর্যায়ে এর বিচারক করণ জোহর জানতে চান, জীবনসঙ্গী হিসেবে কেমন মেয়ে পছন্দ করেন সালমান। জবাবে জ্যাকুলিনকে উদ্দেশ করে সালমান বলেন, ‘আমি ঠিক তাঁর মতোই মেয়ে চাই আমার জীবনে।’বলিউডের প্রেমের চিরায়ত রীতি মেনে এখন পর্যন্ত অভিসারের খবর মুখে স্বীকার করেননি সালমান ও জ্যাকুলিন। কিন্তু তাঁদের কর্মকাণ্ড দেখে অনেকেই ধারণা করছেন, প্রেমের সম্পর্কে জড়িয়েছে এ জুটি।
