
লন্ডনে ‘শিকারি’ ছবির শুটিং শেষে পরশু বৃহস্পতিবার ঢাকায় পৌঁছান শাকিব খান। কিন্তু এক দিন থেকেই গত শুক্রবার তিনি কলকাতার উদ্দেশে উড়াল দিলেন। শাকিব বলেছেন, একেবারে ব্যক্তিগত কারণে এই সফর।
গতকাল সন্ধ্যায় যাওয়ার আগে বিমানবন্দরে বসে প্রথম আলোকে শাকিব বলেন, ‘জরুরি প্রয়োজনে আমাকে কলকাতায় যেতে হচ্ছে। শনিবার সন্ধ্যার মধ্যেই ঢাকায় ফিরব ইনশা আল্লাহ।’বৃহস্পতিবার দুপুরে ঢাকায় পৌঁছান শাকিব খান। লন্ডনে বাংলাদেশ-ভারত যৌথ প্রযোজনার ছবি ‘শিকারি’র কয়েকটি গানের দৃশ্যধারণ হয়েছে। শুটিংয়ের অভিজ্ঞতা নিয়ে শাকিব বলেন, ‘খুব চমৎকার একটা পরিবেশে কাজ করেছি। নতুন অনেক কিছু জানতে পেরেছি। “শিকারি” ছবির শুটিং থেকে যে অভিজ্ঞতা হয়েছে, তা আমার পেশাগত জীবনে অনেক বেশি কাজে দেবে।’চলচ্চিত্রটি পরিচালনা করেছেন বাংলাদেশের জাকির হোসেন সীমান্ত ও ভারতের জয়দেব। ছবিতে শাকিবের বিপরীতে দেখা যাবে কলকাতার নায়িকা শ্রাবন্তীকে।
