
কী প্রশ্ন করা যায় মাইক লেইকে? মানুষটা সামনাসামনি দেখতে কেমন? যে পাম দ’র পুরস্কার নিয়ে বিশ্বজুড়ে মাতামাতি, মাইক লেই সেটা জিতে ফেলেছেন প্রায় ১৮ বছর আগে৷অস্কার থেকে গোল্ডেন গ্লোব—সারা বিশ্বের প্রথম সারির সমস্ত চলচ্চিত্র আসরে রাজত্ব করেছিল তার আগের ছবি ভেরা ড্রেক৷ এবারও খ্যাতিমান ব্রিটিশ চিত্রশিল্পী জে এম ডব্লিউ টার্নারের জীবনকাহিনি নিয়ে তৈরি তাঁর ছবি মিস্টার টার্নার স্বর্ণ পামের লড়াইয়ে আছে সামনের সারিতে৷ সংবাদ সম্মেলনকক্ষের লাইনে দাঁড়িয়ে এসব সাতপাঁচ ভাবছি৷ বিশ্বনন্দিত এই ব্রিটিশ পরিচালককে দেখার আশায় বাস ধর্মঘটের তোয়াক্কা না করে সাতসকালে বেরিয়েছি৷প্রশ্ন কী করব, তার চেয়েও বড় সমস্য আদৌ ভেতরে ঢোকার সুযোগ হবে তো? ভেতরে আসনসংখ্যা খুবই সীমিত৷ বাংলাদেশ থেকে শুধু প্রথম আলোর প্রতিবেদকই পেয়েছেন গোলাপি প্রেস কার্ড৷ কান উৎসবে এই কার্ডের কদর আলাদা৷ কিন্তু সারা বিশ্ব মিলিয়ে গোলাপি কার্ডধারীর সংখ্যাটাও খুব কম নয়৷ তবে এ যাত্রা ভাগ্য ছিল সুপ্রসন্ন৷অবশেষে তিনি এলেন৷ ধবধবে সাদা চুল-দাড়ি৷ চোখে ভর করে আছে ক্লান্তি৷ বার্ধক্য ৭১ বছর বয়সী এই সিনেমা গুরুকে ছঁুয়ে গেছে, কিন্তু কাবু করতে পারেনি৷ সেটা পরিষ্কার বোঝা গেল প্রশ্নোত্তর পর্বে তাঁর একের পর এক সরস জবাব শুনে৷ পাশের চীনা সাংবাদিক সবার আগে হাত তুলেছেন৷ মওকা বুঝে চট করে হাত তুলেছি৷ কিন্তু লাভ হলো না৷ হাফিংটন পোস্ট-এর নারী সাংবাদিক আগেই হাত তুলে বসে আছেন৷ তারপর? বিবিসি রেডিও৷ শেষতক আরও পাঁচ সাংবাদিককে পেরিয়ে প্রশ্ন করার সুযোগ মিলল৷‘চিত্রশিল্পী মিস্টার টার্নার একজন ব্রিটিশ আইকন৷ নির্মাতা হিসেবে আপনিও তাই৷ আপনি কি মনে করেন, চিত্রশিল্পী মিস্টার টার্নারের সঙ্গে মানুষ হিসেব আপনার কোনো মিল আছে?’প্রশ্নটা খুব জুতসই হলো না হয়তো৷ শুধু বাংলাদেশের প্রথম আলো থেকে এই কথাটা বলব বলে প্রশ্নটা করা৷ মাইক লেই প্রশ্নটা নিলেন৷জবাবও দিলেন ত্বরিত৷‘ না, আমি মনে করি না৷’তাঁর ত্বরিত জবাব দেওয়ার ভঙ্গিতেই এমন একটা কিছু ছিল, গোটা সংবাদ সম্মেলনকক্ষে ছোটখাটো একটা হাসির ফোয়ারা বয়ে গেল৷ সেই হাসিতে যোগ দিলেন পাশে বসে থাকা খ্যাতিমান ব্রিটিশ চরিত্রাভিনেতা টিমোথি স্পালও৷ ছবিতে মিস্টার টার্নারের চরিত্রে অভিনয় করেছেন তিনি৷ টিমোথিকে কি চেনা গেল না? এই অভিনেতাকে চেনার সহজ উপায় হ্যারি পটার সিরিজের ছবি৷ তাঁর আরেকটি বিখ্যাত ছবি কিংস স্পিস৷ এই ছবিতে উইস্টন চার্চিলের ভূমিকায় দেখা গিয়েছিল টিমোথিকে৷ মাইক লেইয়ের স্বর্ণ পাম বিজয়ী ছবি সিক্রেটস অ্যান্ড লাইস-এর কেন্দ্রীয় চরিত্রেও অভিনয় করেছিলেন তিনি৷ তাঁর পাশেই ভেরা ড্রেক ছবির খ্যাতিমান অভিনেত্রী ম্যারিয়ন বেইলি৷ এবারের ছবিতে টার্নারের মায়ের ভূমিকায় অভিনয় করেছেন তিনি৷সংবাদ সম্মেলন শেষ৷ শেষ মুহূর্তে হাত বাড়িয়ে দিয়েছি মাইক লেইয়ের দিকে৷ সৌভাগ্যক্রমে মাইক হাতটা ধরলেন৷ হাসিমুখে কিছু একটা বললেন বিড়বিড় করে৷ নিশ্চয়ই মজার কিছু হবে৷ অটোগ্রাফ শিকারি বনে যাওয়া সাংবাদিক আর ক্যামেরাম্যানদের ভিড়ে সেটা পরিষ্কার শোনা হলো না৷১৮ বছর আগে যাঁদের সঙ্গে নিয়ে স্বর্ণ পাম জয় করে নিয়ে গিয়েছিলেন ব্রিটেনে, এবারও মাইক লেইয়ের ছবিতে সঙ্গী হয়েছেন তাঁদের অনেকেই৷ মাইক লেই আর তাঁর ছবির কলাকুশলীদের উপস্থিতির সুবাদেই উৎসবের দ্বিতীয় দিনে ফরাসি মুলুকে আধিপত্য বজায় রাখল ইংরেজরা৷ শুরুর দিনটা যদি হয় হলিউডের, তবে কালকের দিনটা নিশ্চিতভাবেই ছিল ব্রিটেনের৷
