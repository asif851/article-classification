
২ ফেব্রুয়ারি ছিল আরিফিন শুভর জন্মদিন। এ বছর এই দিনটি তাঁর জন্য একটু অন্য কারণে স্মরণীয় হয়ে থাকবে। কারণ এবার এই দিনে বছরের প্রথম ছবিতে চুক্তিবদ্ধ হলেন তিনি। এস কে মুভিজ ও জাজ মাল্টিমিডিয়ার যৌথ প্রযোজনার এই ছবির নাম ‘প্রেমী ও প্রেমী’। রোমান্টিক-কমেডি ধাঁচের গল্পের এই ছবির সংলাপ ও চিত্রনাট্য লিখেছেন আব্দুল্লাহ জহির বাবু, পরিচালনা করবেন জাকির হোসেন রাজু। জানা গেছে, ২ ফেব্রুয়ারি সন্ধ্যায় জাজ মাল্টিমিডিয়ার কার্যালয়ে যান শুভ। এখানে চুক্তিপত্রে স্বাক্ষর করেন তিনি।
জন্মদিনে নতুন ছবিতে চুক্তিবদ্ধ হতে পেরে দারুণ খুশি শুভ। বললেন, ‘নতুন বছরে প্রথম ছবিতে সাইন করেছি। তাই একটু বেশি আনন্দ হচ্ছে। এটি আমার জন্য জন্মদিনের উপহার।’‘প্রেমী ও প্রেমী’ ছবিতে শুভর বিপরীতে অভিনয় করবেন নুসরাত ফারিয়া। এ খবর জানার পর ফারিয়া বলেন, ‘চলচ্চিত্রের বাইরে শুভ আমার ভালো বন্ধু। তার সঙ্গে এবার একই ছবিতে কাজ করব, সত্যিই ভালো লাগছে।’জাজ মাল্টিমিডিয়ার কর্ণধার আবদুল আজিজ বলেন, ‘হুট করেই শুভর সঙ্গে চুক্তি হলো। শুভ আমাদের আরও ছবি করছেন। শুভ সবকিছু জেনে নতুন ছবিটির ব্যাপারেও আগ্রহ প্রকাশ করেছেন। আমরাও এই ছবিতে শুভকে নেওয়ার সিদ্ধান্ত নিয়েছি।’জাকির হোসেন রাজু জানান, ‘প্রেমী ও প্রেমী’ ছবির শুটিং শুরু হওয়ার কথা ছিল ২০ ফেব্রুয়ারি। এখন তা মে মাসের শেষ দিকে শুরু হবে।
