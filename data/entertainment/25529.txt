

উত্তরায় শুটিং। তবে কোনো শুটিংবাড়িতে নয়। মাসকট প্লাজার উল্টো দিকের একটি দোতলা বাড়ির চিলেকোঠায়। যেখানে নিয়মিত একজন উকিল বসেন। ছোট্ট ঘরের দুই পাশে আইনের বইয়ের তাক। বড় টেবিলের সামনের দুই চেয়ারে বসে আছেন একসময়ের জনপ্রিয় জুটি মাহফুজ আহমেদ ও অপি করিম।
তিন দিন ধরে এই দুজন একসঙ্গে শুটিং করছেন নীল গ্রহ নামের একটি একক নাটকের। উকিলের চেম্বারে দুজনের বিবাহবিচ্ছেদের মাধ্যমে শেষ হবে নাটকটির শুটিং। ছোট্ট ঘরটিতে পেঁচিয়ে রাখা তার, লাইট আর বুমের মাঝেই দুজন শেষ দৃশ্যের মহড়া কয়েকবার করে নিলেন। পরিচালক সাগর জাহান ঠিকঠাক করে দিলেন একটি-দুটি সংলাপও। দৃশ্যটির একপর্যায়ে শেষবারের মতো স্ত্রী অপি করিমকে জড়িয়ে ধরবেন মাহফুজ। আর অপি করিম ঠাস ঠাস কয়েকটি চড় বসিয়ে দেবেন। স্বামী-স্ত্রীর বিচ্ছেদের ঠিক আগমুহূর্তে অভিমানের বহিঃপ্রকাশ ঘটবে এই চড়ে।
ঠিকঠাক হলো দৃশ্য। এবার ক্লোজ শট নিতে হবে। তার আগে লাইট ও ক্যামেরার লেন্স পরিবর্তন। এই ফাঁকে দুজন বসলেন প্রথম আলোর সঙ্গে। একটাই প্রশ্ন করা হলো মাহফুজ আহমেদকে। ইদানীং অভিনয়ে খুব কম দেখা যায়, এই নাটকটি করার আগ্রহ হলো কেন?
মাহফুজ আহমেদ একটু ভেবে বললেন, ‘কারণ দুটি। এক. পরিচালক সাগর জাহানের প্রথম লেখা নাটক করেছিলাম, তাই একটা ভালোবাসা আছে। দুই. অপি করিম। সাগর জাহানের ওই নাটকেও আমার নায়িকা ছিল অপি। তা ছাড়া একটা সময় মাসের ৩০ দিনের মধ্যে ২৫ দিন আমরা একসঙ্গে শুটিং করেছি।’
কথা শেষ হওয়ার আগেই ‘না না’ করে চেয়ার ছেড়ে উঠে দাঁড়ান অপি। ‘২৫ দিন হবে না। আমি কোনো দিনও একটানা ২৫ দিন শুটিং করিনি। তবে হ্যাঁ, আমরা একসঙ্গে প্রচুর অভিনয় করেছি।’ সেই ‘প্রচুর’-এ বিরতি পড়েছে তিন বছর হলো। তিন বছর পর একসঙ্গে ক্যামেরা ভাগাভাগি করছেন তাঁরা। মাঝে শুধু একবার মাহফুজ আহমেদের পরিচালনায় একটি নাটক করেছিলেন অপি।
লাইট ক্যামেরা ততক্ষণে ঠিক হয়ে যায়। দুজনই উঠে দাঁড়ান। পরিচালক সাগর জাহান জানান, একটি বিশেষ দিবসের জন্য নির্মিত হচ্ছে নাটকটি। তবে কবে প্রচারিত হবে, তা এখনই বলা যাচ্ছে না।
