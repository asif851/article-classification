
কলকাতায় দুর্গাপূজা উদ্যাপনের অভিজ্ঞতা জয়া আহসানের আগেই হয়েছিল। এবার পূজা নিয়ে নির্মিত একটি টেলিভিশন চ্যানেলের অনুষ্ঠানে অংশ নিলেন তিনি। হয়ে গেলেন প্রতিযোগিতামূলক একটি অনুষ্ঠানের বিচারক। কলকাতার সংবাদভিত্তিক চ্যানেল ‘২৪ ঘণ্টা’ থেকে নির্মিত ‘২৪ ঘণ্টা মহাপূজা’ অনুষ্ঠানে বিচারকের আসনে দেখা যাবে তাঁকে। গত শুক্রবার সারা দিন উত্তর ও দক্ষিণ কলকাতার ১০টি মণ্ডপ ঘুরে এই অনুষ্ঠানের দৃশ্য ধারণে অংশ নেন তিনি। গতকাল শনিবার দুপুরে কলকাতা থেকে মুঠোফোনে এসব কথা জানালেন জয়া। পূজা নিয়ে এমন একটি অনুষ্ঠানে অংশ নেওয়ার অভিজ্ঞতা চমৎকার বলে জানালেন তিনি। তাঁর মতে, এবারের মণ্ডপগুলোতে শান্তি ও সাম্যের আহ্বান জানানো হচ্ছে। জয়া বলেন, ‘ইদানীং মানুষের মধ্যে একধরনের অস্থিরতা কাজ করছে। আর তা থেকে যে তাঁরা বেরিয়ে আসতে চাইছেন, মণ্ডপ ঘুরে দেবীমূর্তিগুলো দেখে তেমনটাই বোঝা গেছে। উত্তর ও দক্ষিণ কলকাতার পুরোনো ও নতুন সব মণ্ডপে ঘুরে বেড়িয়েছি। সকাল ১০টা থেকে বিকেল ৫টা পর্যন্ত ঘুরে বেড়ানোর এই ব্যাপারটি খুব উপভোগ করেছি।’কলকাতায় পূজার সময়ের ভিড়ের কথা উল্লেখ করে জয়া বলেন, ‘কোথাও যাওয়া যাচ্ছে না। জিনিসপত্রসহ সবকিছুর দাম একটু বেশি। চারদিকে উৎসবের আমেজ। রাস্তায় মানুষে মানুষে গিজগিজ করছে। চারদিকে ঢাকঢোলের শব্দ। আমার খুব ভালো লাগছে। বিচারক হয়ে এবারই প্রথম এ ধরনের অনুষ্ঠান করলাম।’জয়া ছাড়াও ‘২৪ ঘণ্টা মহাপূজা’ অনুষ্ঠানে অন্য বিচারকের মধ্যে আছেন নির্মাতা ও অভিনেতা কৌশিক গাঙ্গুলি, অভিনয় শিল্পী জুন মালিয়া, পাওলি দাম ও আবির চট্টোপাধ্যায়।
