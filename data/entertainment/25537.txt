
সব ঠিকঠাক থাকলে ৩১ মার্চ ঢাকা এসে পৌঁছাবেন খ্যাতিমান বলিউড নির্মাতা-অভিনেতা ও গায়ক ফারহান আখতার। সেদিন সন্ধ্যা ছয়টায় ফারহান লাইভ ইন ঢাকা কনসার্টে গাইবেন তিনি। ফারহান লাইভ ইন ঢাকা কনসার্টের আয়োজক ব্লুজ কমিউনিকেশনসের প্রধান নির্বাহী ফরহাদুল ইসলাম বলছিলেন, ‘৩১ মার্চ কনসার্টের দিনেই ঢাকায় আসবেন ফারহান। সঙ্গে থাকবে ১৯ জনের একটি দল। এ বিষয়ে ফারহান আখতারের মন্তব্য আমরা দর্শকদের জানাতে পারব শিগগির।’ মাত্র ১৭ বছর বয়সে সহকারী পরিচালক হিসেবে ফারহান বলিউডে ক্যারিয়ার শুরু করেন। তাঁর পরিচালিত ছবির মধ্যে আছে ‘দিল চাহতা হ্যায়’, ‘ডন’ ও ‘ডন-২’। ফারহান আখতার অভিনীত আলোচিত ছবির মধ্যে আছে, ‘রক অন’! ‘জিন্দেগি না মিলেগি দোবারা’, ‘ভাগ মিলখা ভাগ’। ফারহানের সর্বশেষ মুক্তিপ্রাপ্ত ছবি ‘ওয়াজির’। ফারহান লাইভ ইন ঢাকা কনসার্ট আয়োজিত হবে বসুন্ধরা ইন্টারন্যাশনাল কনভেনশন সিটির নবরাত্রি হলে। টিকিট পাওয়া যাবে ঢাকার ধানমন্ডি ২৭ নম্বর রোডের বেঙ্গল আর্ট গ্যালারি, বেইলি রোডের থার্টি থ্রি রেস্টুরেন্ট, গুলশানের কোল্ডস্টোন ক্রিমারিসহ বেশ কয়েকটি জায়গায়।
