
প্রথমে শোনা গিয়েছিল শাকিব খান ও শুভশ্রী অভিনীত ছবির নাম হবে ভ্যালেন্টাইনস ডে। কিন্তু শুটিং শুরুর আগেই বদলে গেল নাম। ছবিটির নাম ঘোষণা দেওয়া হয়েছে নবাব। সেই সঙ্গে ঘোষণা করা হয়েছে ছবির আরও এক অভিনেত্রীর নাম। এ ছবিতে দেখা যাবে বাংলাদেশের অভিনেত্রী ও মডেল মেঘলাকে।২০১৪ সালে মেঘলাকে প্রথম দেখা গিয়েছিল আমি শুধু চেয়েছি তোমায় ছবিতে। এরপর কোনো ছবিতে অভিনয় করেননি তিনি। দুই বছর পর আবার নতুন ছবিতে চুক্তিবদ্ধ হলেন। গত সপ্তাহে ছবিটিতে চুক্তিবদ্ধ হলেন এই নায়িকা। ত্রিভুজ প্রেমের ছবি নবাব-এ শাকিবের দুই নায়িকার এক নায়িকা হলেন তিনি। মাঝে লম্বা বিরতি প্রসঙ্গে মেঘলা বলেন, ‘একাধিক ছবিতে কাজের প্রস্তাব পেয়েছি। কিন্তু ওই সময়টায় লেখাপড়া নিয়ে ব্যস্ত ছিলাম।’তাঁর প্রথম ছবির মতো এ ছবিটিও যৌথ প্রযোজনায় হচ্ছে। এ নিয়ে মেঘলা বলেন, ‘বড় প্রযোজনা প্রতিষ্ঠান, বড় বাজেটের ছবি এটি। ভালো কাজের সুযোগ থাকবে।’ছবির এক পরিচালক কলকাতার জয়দ্বীপ মুখার্জি বলেন, এ মাসের ১৬ তারিখে ছবিটির শুটিং শুরু হবে। এতে আরও অভিনয় করবেন রজতাভ দত্ত, অমিত হাসান, সিবা শানু, রেবেকা প্রমুখ।
