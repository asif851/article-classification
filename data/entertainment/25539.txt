
বিমান থেকে নেমেই গাড়িতে। চলতে চলতে এয়ারপোর্ট রোডের মুখে যানজটে আটক। গাড়ির স্বচ্ছ কাচের দিকে আঙুল তুলে পথচারীদের কয়েকজনকে বলতে শোনা গেল, ওই যে জিৎ, জিৎ ...। বোঝা যায়, কলকাতার বাংলা ছবির নায়ক জিতের ভক্ত এই বাংলাতেও কম নেই। কিছুক্ষণ আগে সোনারগাঁও হোটেলের যে কক্ষটিতে তিনি উঠেছেন, সেখানে বসেও বলছিলেন, ‘এখানকার দর্শক–ভক্তদের জন্যই ছুটে আসি।’আজ বুধবার সকালেই কলকাতা থেকে ঢাকায় এসে পৌঁছান এই টালিউড তারকা। এসকে মুভিজ ও জাজ মাল্টিমিডিয়ার যৌথ প্রযোজনায় নির্মিত ‘বাদশা’ ছবিতে অভিনয় করেছেন তিনি। ঈদুল ফিতরে একই সঙ্গে দুই বাংলায় মুক্তি পাবে ছবিটি। সেই প্রচারণায় অংশ নিতেই সকালে বাংলাদেশে এসেছেন জিৎ। ফিরতে হবে আবার আগামীকাল বিকেলে।কোথায় কোথায় যেতে চান জানতে চাইলে জিৎ বলেন, শুরুতে ঢাকা ক্লাবে যাব। সাংবাদিক বন্ধুদের সঙ্গে কথা বলব। তাঁদের সঙ্গে ইফতারি খাব। আগামীকাল বেশ কয়েকটি টেলিভিশন চ্যানেলের সাক্ষাৎকারে অংশ নেব। ছবি প্রসঙ্গে বললেন, ‘মুক্তির পর দর্শকেরা কীভাবে নিচ্ছেন, সেটাই দেখার বিষয়। ‘বাদশা’ ছবিতে আমার চরিত্রের মধ্যে অ্যাচিভ করার একটা ব্যাপার আছে। পুরো ছবির মধ্যেই আছে অ্যাডভেঞ্চার।’‘বাদশা’ ছবিটি শেষ করতে সময় লেগেছে টানা ৫৫ দিন। জানালেন, অনেক মজা করে কাজটি করেছেন সবাই। শুটিংয়ের সময় ঘটেছে নানা মজার ঘটনা। একটি ঘটনার কথা বলতে গিয়ে জিৎ বলেন, ‘সোনারগাঁওয়ের ট্রেন স্টেশনে গিয়ে দেখা গেল ট্রেনের ছাঁদে বসেও অসংখ্য মানুষ যাতায়াত করে। পরিচালক আমাকে বললেন ট্রেনের ওপর দিয়ে দৌড়াতে। আমি ট্রেনের ওপর গিয়ে দাঁড়ালাম। শুরুতে কিছুই মনে হয়নি। ট্রেনটি যখনই চলতে শুরু করল, মনে হলো এই বুঝি পড়ে গেলাম!’বিভিন্ন মাধ্যম থেকে জিৎ আগেই জেনেছিলেন, বাংলাদেশে নাকি তাঁর প্রচুর ভক্ত। তাঁর অভিনীত ছবি নিয়মিত দেখেন সেই দর্শকেরা। তাঁদের কথা ভেবেই যৌথ প্রযোজনার এই ছবিতে কাজের সিদ্ধান্ত নেন এই অভিনয়শিল্পী। সঙ্গে যুক্ত হবে নতুন এক অভিজ্ঞতা।এই ঈদেই একই প্রযোজনা প্রতিষ্ঠান থেকে মুক্তি পাচ্ছে ‘শিকারি’ ছবিটি। শাকিব খানের সঙ্গে লড়াইটা কেমন হবে? প্রশ্নটি শুনে হাসলেন জিৎ। বললেন, ‘এখানে লড়াই বলে কিছু নেই। শুধু একটা কথাই বলি, শাকিবের জন্য শুভেচ্ছা রইল।’
কথার মাঝেই ঢাকা ক্লাব থেকে বারবার ফোন আসতে লাগল। পাশাপাশি কলকাতা থেকে তাঁর সঙ্গে আসা সহযোগীদের তাড়া। ওঠার সময় হলো। ‘বাদশা’-এর নায়িকা এই বাংলার মেয়ে নুসরাত ফারিয়াকে নিয়ে কিছু না বলেই কি উঠে যাবেন নায়ক জিৎ? উঠতে উঠতেই বললেন, ‘ফারিয়া তো দারুণ অভিনয় করেছেন। তিনি নাচটাও ভালো জানেন। আত্মনির্ভর হয়ে তিনি আমার সঙ্গে কাজ করেছেন। ওঁর আরও ভালো কাজ করার সুযোগ আছে।’
