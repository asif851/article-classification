
কথায় বলে, ঢিল ছুড়লে পাটকেল খেতে হয়। বলিউডের অভিনেত্রী সোনম কাপুরের ছুড়ে মারা ঢিলের জবাবে পাটকেলই ছুড়লেন বলিউডের আরেক অভিনেত্রী পরিনীতি চোপড়া। সম্প্রতি তিনি সোনমকে ইশারা-ইঙ্গিতে বাচাল বলার চেষ্টাই করেছেন।কিছুদিন আগে তারকা আড্ডার জনপ্রিয় অনুষ্ঠান কফি উইথ করণে পরিনীতি চোপড়াকে খোঁচা মেরে মন্তব্য করেছিলেন ‘বেওকুফিয়া’ তারকা সোনম কাপুর। কিছুটা মুটিয়ে যাওয়া পরিনীতিকে উদ্দেশ করে সোনম বলেছিলেন, ‘আঁটসাঁট পোশাক পরা বন্ধ করা উচিত তাঁর।’ এক খবরে এমনটিই জানিয়েছে মিড-ডে ডটকম।  সম্প্রতি একই অনুষ্ঠানে হাজির হন পরিনীতি। সুযোগ পেয়ে তিনিও সোনমকে খোঁচা মেরে মন্তব্য করেন। কথা প্রসঙ্গে পরিনীতিকে অনুষ্ঠান সঞ্চালক করণ জোহর জিজ্ঞেস করেন, সোনম কাপুর অভিনয় পেশার বদলে আর কোন পেশা বেছে নিতে পারতেন। জবাবে পরিনীতি বলেন, ‘আমার মনে হয়, আনলিমিটেড টকটাইম সুবিধাসহ টেলিফোন অপারেটর কিংবা এ জাতীয় কোনো পেশা বেছে নেওয়া উচিত ছিল সোনমের। কারণ তিনি অনর্গল কথা বলতে খুবই পছন্দ করেন।’   
