
আলিয়া ভাট কী ক্লান্ত? হতেই পারে। টানা শুটিং, ছবির প্রচারের জন্য উদয়াস্ত খাটনি— এসব নিয়ে ‘শানদার’ ছবির তারকা আলিয়া ভাট কিছুটা ক্লান্ত তো বটেই। চিকিৎ​সকের পরামর্শে ক্লান্তি আর অবসাদ কাটাতে যোগচর্চা শুরু করেছেন এই অভিনেত্রী।বলিউডে নবাগত হলেও এরই মধ্যে সেখানে তাঁর জায়গাটা বেশ পাকাপোক্তই করে ফেলেছেন আলিয়া ভাট। অনেকেই আশা করছেন, ‘শানদার’ ছবিটি হয়তো আলিয়াকে আরও গুরুত্বপূর্ণ করে তুলবে। আর হয়তোবা এ কারণেই দিনরাত এ ছবির প্রচারের জন্য ছুটছেন তিনি। আজকাল ছবি বানানোর চাইতেও সে ছবির প্রচার নিয়েই ঝুটঝামেলা বেশি। ছবি তৈরির আগেই ছবির প্রচারের জন্য প্রয়োজনীয় কৌশল থেকে শুরু করে যাবতীয় প্রস্তুতির পরিকল্পনা চূড়ান্ত করা হয়। যে কারণে শুটিং শেষ হতে না হতেই অভিনয়শিল্পীদের ঝাঁপিয়ে পড়তে হয় এর প্রচারের জন্য। আলিয়ার ঘনিষ্ঠ একটি সূত্র জানিয়েছে, ইদানীং কাজ আর মানসিক চাপের কারণে চোয়াল শক্ত করে বারবার দাঁতে দাঁত চাপা এ অভিনেত্রীর একটা অভ্যাসেই পরিণত হয়েছে। আর এর কারণে এখন প্রায় সময়ই চোয়ালের ব্যথায় কাতর থাকেন তিনি। চোয়ালের এই ব্যথার জন্য কিছুদিন আগে একজন দন্তচিকিৎসকের কাছেও গিয়েছিলেন আলিয়া। চিকিৎসক সব দেখেশুনে তাঁকে যোগচর্চার পরামর্শ দিয়েছেন।সূত্রটি আরও জানিয়েছে, ছবির প্রচারের কাজটি সব সময়েই ক্লান্তিকর। কিন্তু উপায়ও নেই। প্রচারের জন্য কাজ তো করতেই হবে। গৌরী সিন্ধের ‘শানদার’ ছবির প্রচারের জন্য এ ছবির অভিনেত্রী আলিয়াকে বিভিন্ন শহরে ছুটোছুটি করতে হচ্ছে। যা হোক, তিনি চিকিৎসকের পরামর্শে যোগচর্চা করে খানিক ভালো বোধ করছেন। আর মানসিক চাপও অনেকটাই কাটিয়ে উঠতে পেরেছেন। মিড-ডে। ইন্ডিয়ান এক্সপ্রেস।
