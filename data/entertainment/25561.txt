
মৌসুমী হামিদ। ‘লাক্স-চ্যানেল আই সুপারস্টার ২০১০’ প্রতিযোগিতায় প্রথম রানারআপ হয়েছিলেন। এরপর নাটকে নিয়মিত অভিনয় করছেন। চলচ্চিত্রেও কাজ করছেন। আজ আরটিভিতে প্রচারিত হবে তাঁর অভিনীত ধারাবাহিক নাটক অলসপুর।
‘অলসপুর’ নাটকে...দুই গ্রামের অলস মানুষদের গল্প নিয়ে নাটকটি। নাটকে আমার চরিত্রটির নাম পরি। নাটকে আমি প্রতারণার শিকার হই। এরপর আমার বিয়ে হয়। স্বামীকে নানাভাবে শাসন করি। নাটকে আমি একজন দস্যি বউ। বাস্তব জীবনে আমি মোটেও অলস নই। প্রচুর পরিশ্রম করতে পারি। আর পরিশ্রম করার এখনই সময়।ধারাবাহিকের আমি...অলসপুর ছাড়াও বিভিন্ন চ্যানেলে এখন আমার কয়েকটি ধারাবাহিক প্রচারিত হচ্ছে। এগুলো হলো—ভালোবাসার চতুষ্কোণ, রেডিও চকোলেট রি-লোডেড, গেম, বৈরী বাতাস ও নায়িকা উপাখ্যান।জালালের পিতাগণ’...ইমপ্রেস টেলিফিল্মের নতুন প্রকল্প বুটিকস সিনেমার আওতায় তৈরি হচ্ছে জালালের পিতাগণ ছবিটি। পরিচালক আবু শাহেদ ইমন। এটি আমার তৃতীয় চলচ্চিত্র। এর আগে প্রশান্ত অধিকারীর হাডসনের বন্দুক নামে আরেকটি ছবির কাজ করেছি। তবে আমার প্রথম চলচ্চিত্র ছিল না মানুষ।সুযোগ পেলে...ছোট পর্দার পাশাপাশি এখন বড় পর্দায়ও কাজ করছি। বড় পর্দায় নিয়মিত অভিনয় করব। যদি সুযোগ পাই, তাহলে শাহরুখ খানের সঙ্গে অভিনয় করতে চাই আর দেশে শাকিব খানের বিপরীতে।অভিনয়ে এলাম...ছোটবেলা থেকেই আমি টিভির বিভিন্ন অনুষ্ঠান দেখতাম। অভিনয়ে আমার আদর্শ সুবর্ণা মুস্তাফা। তাঁর সবকিছুই আমার ভালো লাগে। আর মৌসুমী আপুর (চিত্রনায়িকা মৌসুমী) আমি অন্ধভক্ত।
মনজুর কাদের
 
 
