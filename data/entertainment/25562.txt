
• অক্ষয় অটোরিকশার চালক, যাত্রী টুইংকেল • ‘ট্রফি হাজব্যান্ড’ থেকে অক্ষয় হলেন ‘কিউট ড্রাইভার’
ছুটির দিন একটু দেরি করে ঘুম থেকে না উঠলে আর কিসের ছুটি—এমন ধারণা আমাদের অনেকের। কিন্তু কাজপাগল মানুষের জন্য ছুটির দিনও সপ্তাহের বাকি ছয় দিনের সমান। ভারতের সরকারি ছুটির দিন রোববার। আজ ছুটির দিনে আয়েশ করে না ঘুমিয়ে একদম ভোরবেলায় উঠে গেছেন টুইংকেল খান্না। সকালে অনেকক্ষণ লেখালেখি করেছেন। এরপর স্বামীকে নিয়ে বের হয়েছেন ড্রাইভে। কিন্তু নিজেদের ব্যক্তিগত গাড়িতে নয়; তাঁরা মুম্বাই ঘুরেছেন অটোরিকশায়। এর চেয়েও অটোরিকশায় চালকের আসনে অক্ষয় কুমার। কী বুঝলেন? স্ত্রীর জন্য ‘মিস্টার খিলাড়ি’ অটোরিকশা চালাতেও প্রস্তুত।
টুইংকেল খান্না রোববার নিজের ইনস্টাগ্রাম অ্যাকাউন্টে একটি ছবি প্রকাশ করেছেন। ছবিতে দেখা যাচ্ছে, হাফপ্যান্ট পরা অক্ষয় কুমার অটোরিকশার চালকের আসনে বসে আছেন। যাত্রীর আসনে একমাত্র যাত্রী টুইংকেল খান্না। ছবির ক্যাপশনে তিনি লিখেছেন, ‘আমার যথার্থ ছুটির দিন। যদিও অনেকের কাছে এটি পাগলামি মনে হতে পারে। ভোর চারটায় উঠেছি। এরপর পাক্কা আড়াই ঘণ্টা লেখালেখি করেছি—কোনো রকমের জ্বালাতন ছাড়াই। এরপর পোষা কুকুরটিকে নিয়ে কিছুক্ষণ দৌড়ে ঘুরতে বেরিয়েছি আমার কিউট ড্রাইভারের সঙ্গে। এসব কাজ করেছি সকাল নয়টার আগে।’
গত বছর অক্ষয় কুমার জাতীয় চলচ্চিত্র পুরস্কার পাওয়ার পর টুইংকেল তাঁকে মজা করে বলেছিলেন ‘ট্রফি হাজব্যান্ড’। এবার পাওয়া গেল অক্ষয়ের নতুন আরেক পরিচয়। আর তা হলো ‘কিউট ড্রাইভার’। বলিউড বাবল।
