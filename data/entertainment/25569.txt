
সেই ১৯৫৬ সালের ছবি অ্যারাউন্ড দ্য ওয়ার্ল্ড ইন এইটি ডেজ-এর শুটিং হয়েছিল বাংলাদেশের লাউয়াছড়া উদ্যানে। দুয়ারটা অনেক আগে খুললেও এরপর খুব বেশি হলিউড ছবির শুটিং কিন্তু বাংলাদেশে হয়নি। তবে অভিজ্ঞ হলিউড প্রযোজক নিকোলাস সাইমন মনে করেন, শুটিং লোকেশন হিসেবে বাংলাদেশের সম্ভাবনা উজ্জ্বল। ১২ জুন সাইমনের নতুন ছবির (নাম প্রকাশ করা হয়নি) একটি অংশের শুটিং হয়েছে চট্টগ্রামের শিপইয়ার্ডে। পরদিন রাজধানীর একটি হোটেলে কথা হলো অ্যাক্ট অব ভ্যালর ও সিটি অব গোস্টস ছবির এই প্রযোজকের সঙ্গে। তিনি বললেন, ‘শুটিং করার জায়গা হিসেবে ভারতের বিকল্প হওয়ার অনেক সম্ভাবনা আছে বাংলাদেশের। শুটিংয়ের জন্য ভারত খুবই কঠিন জায়গা, জটিল আর ব্যয়বহুলও। তাই আন্তর্জাতিক বিভিন্ন কাজ বা টিভি বিজ্ঞাপনের শুটিংয়ের জন্য ভারতের সুনাম নেই। যুক্তরাজ্য ও যুক্তরাষ্ট্রের অনেকেই বাংলাদেশকে তুলে ধরতে আগ্রহী।’বাংলাদেশে কাজ করার যোগসূত্রটা কীভাবে তৈরি হলো, জানতে চাইলে সাইমন বলেন, ‘মাস ছয়েক আগে একটি হলিউড স্টুডিও জানাল তারা চট্টগ্রামে শুট করতে চায়। এখানকার মার্কিন দূতাবাসের সঙ্গে যোগাযোগ হলো। এরপর তারিক আনাম খানের অ্যাডশপকে বেছে নিলাম লিয়াজোঁ হিসেবে। এভাবেই এখানে কাজ করা।’বাংলাদেশে কাজ করার অভিজ্ঞতা সম্পর্কে সাইমন বলেন, ‘সত্যিই অসাধারণ অভিজ্ঞতা। এখানে কাজ করে যাওয়া বিদেশি কর্মীরাও এখানকার উদ্যম নিয়ে খুব প্রশংসা করেছে। বাংলাদেশি ক্রুরা খুব অভিজ্ঞ নয়, কিন্তু তারা শিখতে খুবই আগ্রহী ছিল।’আন্তর্জাতিক চলচ্চিত্রের শুটিং এবং পর্যটনশিল্প দুটোই হাতে হাত ধরে চলে। তাই এ ব্যাপারে সরকারকে আরও মনোযোগী এবং অবকাঠামো আরও উন্নত করার পরামর্শ দিয়েছেন তিনি।
