
 
‘বিস্ময় বালিকা’ অর্থাৎ ‘ওয়ান্ডার উইমেন’ খ্যাত গাল গ্যাদতকে শুধু হলিউডবাসী কেন, বিশ্ববাসী চেনে এখন। ২০০৯ সালে ‘ফাস্ট অ্যান্ড ফিউরিয়াস’ ছবির চতুর্থ কিস্তি দিয়ে যাত্রা শুরু করেন তিনি হলিউডে। খুব অল্প সময়ের মধ্যেই হলিউডে জায়গা করে নেন ইসরায়েলের এই তারকা। আর সে জন্য তিনি ধন্যবাদ জানান ‘ফাস্ট অ্যান্ড ফিউরিয়াস’ ছবির তারকা ভিন ডিজেলকে। ডিজেলেই নাকি তাঁকে হলিউডে অভিষেক করিয়েছেন।
৭ মে অনুষ্ঠিত হয়ে গেল ‘এমটিভি মুভি অ্যান্ড টিভি অ্যাওয়ার্ড ২০১৭’। সেখানে ভিন ডিজেলকে ‘জেনারেশন অ্যাওয়ার্ড’ পুরস্কার হাতে তুলে দেন ৩২ বছর বয়সী গাল গ্যাদত। এরপর টুইট বার্তায় অভিনন্দন জানান ডিজেলকে। সেই সঙ্গে ধন্যবাদ দেন তাঁকে নিজের হলিউড ক্যারিয়ারের জন্য।
গ্যাদত লিখেছেন, ‘আপনি আমাকে চলচ্চিত্রের দুনিয়ায় প্রথম সুযোগ দিয়েছেন। আমি অনেক কৃতজ্ঞ।’ ডিজেলের হাতে পুরস্কার তুলে দিতে পেরে খুব আনন্দিত বলেও ব্যক্ত করেন ২০০৪ সালের মিস ইসরায়েল। সূত্র: হিন্দুস্তান টাইমস।
