
অভিনেত্রী শিল্পা শেঠি শিগগিরই তাঁর নতুন বই লেখার কাজে হাত দেবেন। তবে কোনো গল্প, উপন্যাস বা আত্মজীবনী নয়, তিনি লিখবেন একটি রান্নার বই। এর আগেও ‘দ্য গ্রেট ইন্ডিয়ান ডায়েট’ নামের একটি রেসিপির বই লিখেছিলেন এই বলিউড অভিনেত্রী। এই বইটি বেস্ট-সেলার হওয়ার পর এর দ্বিতীয় কিস্তি প্রকাশ করার সিদ্ধান্ত নিয়েছেন তিনি।শিল্পা শেঠির স্বাস্থ্য সচেতনতার কথা সবাই জানেন। ছিপছিপে গঠন ধরে রাখার জন্য তিনি খাবার খান বুঝেশুনে। সুস্থ থাকতে নিয়মিত যোগব্যায়ামও করেন। আর এই সচেতনতা তিনি ছড়িয়ে দিতে চান সবার মধ্যে। সম্প্রতি একটি অনুষ্ঠানে সাংবাদিকদের তিনি বলেন, ‘আমার মনে হয়, একজন তারকা হিসেবে আমাকে অন্যদের স্বাস্থ্য সম্পর্কে সচেতন করা উচিত। সুস্থ ও ফিট থাকতে তাঁরা কী করবেন ও কী খাবেন, সেটা আমি তাঁদের জানাতে চাই।’
এই ‘লাইফ ইন আ মেট্রো’ তারকা এখন ভারতীয় একটি টিভি চ্যানেলে শিশুদের নাচের প্রতিযোগিতা অনুষ্ঠানের বিচারকের দায়িত্ব পালন করছেন। আইএএনএস
