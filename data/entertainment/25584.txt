
তারকা হিসেবে সংগীতশিল্পী দিনাত জাহান মুন্নী সাধারণত সাংবাদিকদের সাক্ষাৎকার দিয়ে থাকেন। আর এবার ঈদের একটি অনুষ্ঠানে তাঁর মুখোমুখি হয়েছিলেন ছয় সাংবাদিক। মুন্নীর উপস্থাপনায় ‘কথার মানুষ’ অনুষ্ঠানে উপস্থিত ছিলেন সাংবাদিক মঞ্জুরুল ইসলাম, মুন্নি সাহা, সামিয়া রহমান, ফারজানা রূপা, ফারজানা মিথিলা ও নবনীতা চৌধুরী। 
এই প্রসঙ্গে কথা হলো দিনাত জাহান মুন্নীর সঙ্গে। জানালেন, ‘অনুষ্ঠানটা করতে গিয়ে প্রথমে সামান্য নার্ভাস বোধ করছিলাম। কারণ, অনুষ্ঠানে আগত অতিথিরা সবাই দুর্দান্ত কথার মানুষ। তাঁদের সাক্ষাৎকার নেওয়ার অভিজ্ঞতাটা তাই আমার জন্য একেবারেই নতুন ছিল। পরে অবশ্য উপস্থাপনা করে খুব মজা পেয়েছি। সব সময় তো তাঁরা কঠিন সব বিষয়ের ওপর টক শো করে থাকেন। সেদিক থেকে এই অনুষ্ঠানটা ছিল একেবারেই হালকা মেজাজের, অনেকটা আড্ডা দেওয়ার মতো।’ মুন্নী আরও জানান, এ অনুষ্ঠানে সাংবাদিকদের ব্যক্তিগত জীবনের অনেক ঘটনা ও মজার অভিজ্ঞতা উঠে এসেছে। সংবাদকর্মীরা কত কষ্ট করে খবর সংগ্রহ করেন এবং তাঁদের পরিবারকেও কত ত্যাগ স্বীকার করতে হয়, সেসব কথাই উঠে এসেছে এ অনুষ্ঠানে। ‘কথার মানুষ’ অনুষ্ঠানটি ঈদের পরদিন সন্ধ্যা সাতটায় বিটিভিতে প্রচারিত হওয়ার কথা। এটির পরিকল্পনা করেছেন হারুন অর রশিদ ও প্রযোজনা মোহাম্মদ মাহফুজুর আহমেদ।
