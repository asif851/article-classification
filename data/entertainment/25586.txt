
কিছুদিন আগে চিত্রনায়িকা পপি চুক্তিবদ্ধ হয়েছিলেন নতুন চলচ্চিত্র ‘আমেরিকান ড্রিমস’- এ। কিন্তু শুটিং শুরু হলে জানা গেল, ছবিটিতে পপির কাজ করা হচ্ছে না। এতে তাঁর জায়গায় অভিনয় করছেন নবাগত সূচনা আজাদ। দর্শকেরা পপিকে বড়পর্দায় সর্বশেষ দেখেছেন ‘চার অক্ষরের ভালোবাসা’ ছবিতে, তাও প্রায় ১৬ মাস আগের কথা। এদিকে দীর্ঘ সময় ধরে পপির হাতে নতুন কোনো ছবি নেই। গত বছরের আগস্টে অবশ্য হঠাৎ শোনা গেল ‘সোনাবন্ধু’ নামে নতুন একটি ছবির কাজ শুরু করেছেন পপি। এই ছবির শুটিং এখনো পুরোপুরি শেষ হয়নি। কাছাকাছি সময়ে ‘আমেরিকান ড্রিমস’ নামের নতুন এই ছবিতে অভিনয়ের জন্য চুক্তি সই করেন তিনবার জাতীয় চলচ্চিত্র পুরস্কার পাওয়া এই নায়িকা। ‘আমেরিকান ড্রিমস’ ছবিটির পরিচালক জসিম উদ্দিন। পপির বাদ পড়ার কারণ হিসেবে তিনি বলেন, ‘শুটিং শুরুর আগে কয়েক দিন ধরে তাঁর ফোন নম্বর বন্ধ পাচ্ছি। বাসায় গিয়েও তাঁর সঙ্গে কথা বলা সম্ভব হচ্ছে না। এদিকে শুটিং শুরুর সময়ও খুব কাছাকাছি চলে আসে। তাই আর সময় না নষ্ট করে নতুন নায়িকা নিয়েই ছবিটি শুরু করতে হয়েছে।’ এদিকে গত চার দিন ধরে পপির ব্যবহৃত মুঠোফোন নম্বরে যোগাযোগের চেষ্টা করে তা বন্ধ পাওয়া গেছে। চলচ্চিত্র সংশ্লিষ্ট কেউই তাঁর কোনো খোঁজ দিতে পারেননি। কেউ কেউ বলছেন, হয়তো দেশের বাইরে কোথাও বেড়াতে গেছেন, নয়তো কয়েকটা দিন নিজের মতো করে চুপচাপ থাকতে চাইছেন পপি। ‘আমেরিকান ড্রিমস’ ছবিতে নায়ক হিসেবে আছেন সাইমন। ৯ মার্চ থেকে ছবিটির শুটিংও শুরু হয়েছে। এতে একটি বিশেষ চরিত্রে অভিনয় করেছেন সংগীতশিল্পী পান্থ কানাই।১৯৯৭ সালে মনতাজুর রহমান আকবর পরিচালিত ‘কুলি’ ছবিতে অভিনয়ের মধ্য দিয়ে চলচ্চিত্রে অভিষেক হয় পপির। এরপর অসংখ্য ব্যবসাসফল ছবিতে অভিনয় করেছেন। চলচ্চিত্রে অভিনয়ের স্বীকৃতি হিসেবে সর্বোচ্চ সম্মান জাতীয় চলচ্চিত্র পুরস্কারও তিনি অর্জন করেছেন। তবে লম্বা সময় হলো পপিকে চলচ্চিত্রে দেখা যাচ্ছে না। বরং তিনি নাটক ও টেলিফিল্মে বেশ নিয়মিত হয়ে উঠেছেন।
