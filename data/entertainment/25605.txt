
শুরুটা হয়েছিল মডেলিং দিয়ে। তারপর একের পর এক গ্ল্যামার চরিত্রে অভিনয় করেছেন বলিউডে। এখন গ্ল্যামার নয়, চরিত্রকে চরিত্র হিসেবেই দেখতে ভালোবাসেন ক্যাটরিনা কাইফ।
বর্তমানে ভারতে চলছে ১৮তম মুম্বাই অ্যাকাডেমি অব মুভিং ইমেজ (মামি) মুম্বাই ফিল্ম ফেস্টিভ্যাল। সেখানেই এমন কথা বললেন এ অভিনেত্রী। ক্যাটরিনা বলেন, ‘নায়িকার একটি বাঁধাধরা ছবি ঢুকিয়ে দেওয়া হয়েছে দর্শকদের মাথায়। আমার কাছে গ্ল্যামার ও ননগ্ল্যামার বলে কোনো চরিত্র নেই। চরিত্র চরিত্রই।’এরপর ক্যাটরিনা ভারতীয় পরিচালক ও পশ্চিমা পরিচালকদের কাজ নিয়ে বলেন। ভারতীয় পরিচালকেরা চলচ্চিত্রে আবেগ নিয়ে লজ্জা করেন না। পশ্চিমের কিছু জায়গায় পুরুষ চরিত্রে আবেগ দেখানোয় আছে নিষেধাজ্ঞা। প্যানেল আলোচনায় এসব কথা উঠে আসে ক্যাটরিনার মুখে। তবে রোমান্টিকতা, ভালোবাসা আর সুন্দর জীবনের স্বপ্ন দেখতেই অভ্যস্ত ক্যাট।ক্যাটরিনা কাইফকে দেখা যাবে অনুরাগ বসু পরিচালিত ‘জগগা জাসুস’ ছবিতে। একই ছবিতে আছেন সাবেক প্রেমিক রণবীর কাপুর। খুব শিগগিরই কাজ শুরু হবে ‘এক থা টাইগার’ সিনেমার সিক্যুয়েল ‘টাইগার জিন্দা হ্যায়’ ছবিতে। সেখানেও সঙ্গে আছেন আরেক সাবেক প্রেমিক সালমান খান। এনডিটিভি
