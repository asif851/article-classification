
শাকিব খান ও শুভশ্রী অভিনীত কলকাতার ছবি ‘চালবাজ’ আমদানি নিয়ে জটিলতা দূর হচ্ছে। তথ্য মন্ত্রণালয়ে আটকে থাকা ছবিটি আমদানির আবেদনের অনুমোদন শেষ পর্যন্ত ছাড় পাচ্ছে। বিষয়টি নিশ্চিত করেছেন তথ্য মন্ত্রণালয়ের চলচ্চিত্র বিভাগের উপসচিব শাহিন আরা বেগম।
উপসচিব বলেন, আমদানির জন্য আবেদনটি মন্ত্রণালয়ের চলচ্চিত্র আমদানি-রপ্তানি কমিটি কর্তৃক অনুমোদিত হয়েছে। অনুমোদনের চিঠির ফাইল তথ্যমন্ত্রী, তথ্য প্রতিমন্ত্রী ও সচিবের স্বাক্ষরের জন্য পাঠানো হয়েছে। এই কর্মকতা জানান, গতকাল বৃহস্পতিবারে চিঠি সই হয়ে যাওয়ার কথা।
কলকাতার জেকে এন্টারপ্রাইজের কাছে ‘অজান্তে ভালোবাসা’ ছবিটি রপ্তানি করে এন ইউ আহমেদ ট্রেডার্স। বিনিময়ে এসকে মুভিজের কাছ থেকে চালবাজ ছবিটি আনতে চায় বাংলাদেশের আমদানিকারক এই প্রতিষ্ঠান। গত ৭ মার্চ আমদানির জন্য মন্ত্রণালয়ে আবেদন করে তারা। ২৭ মার্চ চলচ্চিত্র আমদানি-রপ্তানি কমিটি আবেদন অনুমোদন দেয়। কিন্তু সেই অনুমোদনের চিঠি তৈরিতে বিলম্ব করে মন্ত্রণালয়।
খবরটি নিশ্চিত করে আমদানিকারক প্রতিষ্ঠানের কর্ণধার কামাল মোহম্মদ কিবরিয়া বলেন, ‘আগেই অনুমোদনের খবর পেয়েছি। কিন্তু চিঠি পেতে যেকোনো কারণেই হোক বিলম্ব হচ্ছে। বাইরে গুজব ছড়িয়েছিল, ছবিটি পয়লা বৈশাখে মুক্তি পাচ্ছে। কিন্তু এমন কথা কোথাও আমরা বলিনি। তবে ছবিটি কলকাতায় পয়লা বৈশাখে মুক্তির কথা শুনেছিলাম। এতটুকুই।’
কবে মুক্তি পাবে ছবিটি? জানতে চাইলে আমদানিকারক বলেন, ‘অনুমোদনের চিঠি হাতে পেলেই ছবিটি আমদানি করব। এরপর সেন্সর হলেই মুক্তির তারিখ ঘোষণা করব। তবে ২০ অথবা ২৭ এপ্রিল মুক্তির সম্ভাবনা আছে।’
এদিকে পয়লা বৈশাখে কলকাতায় ছবিটি মুক্তি পাচ্ছে না। ছবির প্রযোজনা প্রতিষ্ঠান এসকে মুভিজের ব্যবস্থাপনা পরিচালক অশোক ধানুকা কলকাতা থেকে মুঠোফোনে বলেন, ‘যেহেতু বাংলাদেশে ছবি আমদানিতে বিলম্ব হয়ে গেল। এত স্বল্প সময়ের মধ্যে পয়লা বৈশাখে মুক্তি সম্ভব নয়। তাই ২০ এপ্রিল একটা চেষ্টা থাকবে। একসঙ্গেই দুই দেশে মুক্তি দিতে চাই ছবিটি।’
‘চালবাজ’ ছবিটি পরিচালনা করেছেন কলকাতার পরিচালক জয়দীপ মুখার্জি।
