
সুইজারল্যান্ডে শুটিংয়ের মধ্য দিয়ে শেষ হলো সৃজিত মুখার্জি পরিচালিত যৌথ প্রযোজনার ছবি ইয়েতি অভিযান-এর কাজ। সম্প্রতি শুটিং শেষে দেশে ফিরেছেন বিদ্যা সিনহা মিম। ছবিতে ‘চিত্রাঙ্গদা বর্মা’ নামের একটি চরিত্রে অভিনয় করছেন এই অভিনেত্রী। দেশে ফিরে মিম বলেন, ‘সুইজারল্যান্ডে ছয় দিন শুটিং হয়েছে। ঈদের আগের দিন শেষ হয়েছে কাজ।’
মিম বলেন, এ ধরনের গল্পের ছবিতে প্রথম কাজ করলেন তিনি। তবে নিজের চরিত্রটির ব্যাপারে এর চেয়ে বেশি কিছু বলতে চান না এই অভিনেত্রী। তাঁর কথা, ছবি মুক্তির আগ পর্যন্ত রহস্যের মধ্যেই থাক তাঁর চরিত্রটি।
ছবিতে কাজের অভিজ্ঞতা নিয়ে মিম বলেন, ‘আমার চলচ্চিত্রজীবনের নতুন এক জার্নি এটা। অনেক কিছু শিখেছি। অনেক কিছু অর্জন করেছি।’
ইয়েতি অভিযান ছবিটি সুনীল গঙ্গোপাধ্যায়ের ‘কাকাবাবু’ সিরিজের ‘পাহাড়চূড়ায় আতঙ্ক’ অবলম্বনে তৈরি। কলকাতার ভেঙ্কটেশ ফিল্মের সঙ্গে ছবিটির যৌথ প্রযোজনায় আছে বাংলাদেশের জাজ মাল্টিমিডিয়া। ইয়েতি অভিযান-এর শুটিং শুরু হয় ১২ মে। এতে বাংলাদেশ থেকে ফেরদৌসও অভিনয় করেছেন।
 
