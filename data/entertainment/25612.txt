

আজ শুরু হচ্ছে ‘সুফি ফেস্ট ঢাকা ২০১৫’। বিজয় সরণির সামরিক জাদুঘর মাঠে বসবে সুফি গানের  উৎসব। এরই মধ্যে উৎসবে অংশ নেওয়ার জন্য শিল্পীদের একটি অংশ এসে পৌঁছেছেন ঢাকায়।ডেনমার্ক, স্পেন, তিউনিসিয়া, ব্রাজিলসহ বিভিন্ন দেশের সুফিশিল্পীরা তঁাদের পরিবেশনায় মুগ্ধ করবেন ২৯ জানুয়ারি পর্যন্ত।  প্রতিদিন সন্ধ্যা ছয়টা থেকে শুরু হবে উৎসব, চলবে রাত ১২টা পর্যন্ত।তিন দিনব্যাপী সুফি গানের এ আসরটির আয়োজন করেছে ব্লুজ কমিউনিকেশনস। সুফি গানের এই আয়োজনকে ব্যক্তিগতভাবে সহায়তা করছেন বেঙ্গল ফাউন্ডেশনের চেয়ারম্যান আবুল খায়ের লিটু। তিনি বলেন, ‘সুফি উৎসবের আয়োজনের মধ্য দিয়ে আমাদের দেশের শ্রোতারা আন্তর্জাতিক শিল্পীদের পরিবেশনা উপভোগ করতে পারছেন। অন্যদিকে এ উৎসবে অংশগ্রহণের মধ্য দিয়ে বাংলাদেশি শিল্পীদেরও সম্ভাবনা তৈরি হচ্ছে। ব্লুজ কমিউনিকেশনসকে আমি ব্যক্তিগতভাবে সহায়তা করছি। কারণ, আমার মনে হয় সুফিচর্চার বিষয়ে একটি শূন্যতা তৈরি হয়েছে। আন্তর্জাতিক শিল্পীদের একত্র করে এ ধরনের আয়োজনের মধ্য দিয়ে বাংলাদেশ সাংস্কৃতিক মিলনকেন্দ্রে পরিণত হচ্ছে। এ ধরনের উৎসব প্রতিবছর আয়োজিত হোক, এমনটাই চাই।’তিন রাতের এই উৎসবে অংশ নিচ্ছে বিশ্বের আটটি দেশের ১৫টি দল ও শিল্পী।এর মধ্যে অন্যতম আকর্ষণ হিসেবে আছেন রাহাত ফতেহ আলী খান। শুরুতে চাচা নুসরাত ফতেহ আলী খানের পরিচয়েই পরিচিত ছিলেন রাহাত। কিন্তু বলিউডে একের পর এক তাঁর গান হিট হওয়ার পর এখন রাহাত নিজ পরিচয়েই বিশ্বব্যাপী পরিচিত।
আছেন ভারতের জাভেদ আলী। অস্কারজয়ী সংগীত পরিচালক এ আর রাহমানের সুর করা বেশ কিছু  গানে কণ্ঠ দিয়ে আলোচনায় আসেন জাভেদ আলী। উৎসবে থাকছে ‘ক্যারেন রুমি অ্যান্ড ইয়ুথ’-এর মিলিত প্রযোজনা জিকর। স্পেনের ফ্ল্যামেঙ্কো নাচ ও সেখানকার আন্দালুসিয়া অঞ্চলের লোকজ সুর নিয়ে তৈরি হয়েছে জিকরের পরিবেশনাটি।এই পরিবেশনার সঙ্গে যুক্ত হয়েছেন মরক্কান-বংশোদ্ভূত গায়িকা ও নৃত্যশিল্পী ক্যারেন রুমি। থাকবে ব্রাজিলের তরুণ শিল্পীদের নিয়ে গড়া ‘প্রজেতো সারাভা’র গান।অন্যদিকে ডেনমার্ক থেকে আসছে গানের দল সেরেনাস। এ ছাড়া থাকবে মিসরের গানের দল ‘মাওলাউয়িআহ’, ভারতের গুজরাটের ‘সিডি গোমা’ ও তিউনিসিয়ার দল ‘মেশকেত’।বাংলাদেশ থেকে গাইবেন শফি মণ্ডল, রব ফকির, অর্ণব, লাবিদ কামালের মতো শিল্পীরা। 
