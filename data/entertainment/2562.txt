
রক গানপ্রেমীদের জন্য ঢাকায় বসছে রক গানের আসর ‘রকনেশন ৭: সামারস্টর্ম’। আগামী জুলাইয়ের ২৩ তারিখের এ আসরের প্রস্তুতি ইতিমধ্যে শুরু হয়ে গেছে শিল্পী ও ভক্তদের ভেতর।ঢাকাসহ সারা দেশের জনপ্রিয় রক ব্যান্ডগুলোর সমন্বয়ে এ কনসার্ট। তাতে গান পরিবেশন করবে রক ও মেটাল ব্যান্ড ওয়ারফেইজ, অর্থহীন, ভাইকিংস, শিরোনামহীন, ক্রিপটিক ফেট, নেমেসিস, আর্বোভাইরাস, অ্যাভয়েডরাফা, ইন্ডালো, পাওয়ারসার্জ ও মিনার্ভা। আয়োজকেরা জানিয়েছেন, এটিই রকনেশনের সব থেকে বড় আয়োজন। শুধু গানই নয়, কনসার্টে উপস্থিত দর্শকদের জন্য আয়োজকদের পক্ষ থেকে রাখা হয়েছে আরও নানা চমক।অ্যাভয়েডরাফা দলের প্রধান রায়েফ আল হাসান তাঁদের প্রথম অ্যালবামটি প্রকাশ করতে চেয়েছিলেন এ আসরেই। নানা কারণে সেটি সম্ভব না হলেও অ্যালবামের বেশ কিছু গান তাঁরা গেয়ে শোনাবেন কনসার্টে। এ ছাড়া এই কনসার্টেই মুক্তি পাচ্ছে আর্বোভাইরাসের নতুন অ্যালবাম ও গানের ভিডিও। জুলাইয়ের ২৩ তারিখ বেলা দুইটা থেকে বসুন্ধরা কনভেনশন সিটির গুলনকশা মিলনায়তনে এ কনসার্ট। অনুষ্ঠানের টিকিট ইতিমধ্যে বাজারে ছেড়েছে আয়োজক প্রতিষ্ঠান লাইভস্কয়ার। প্রতিষ্ঠানটির ওয়েবসাইট www.rocknationfest.com-এ পাওয়া যাবে টিকিটের বিস্তারিত।
