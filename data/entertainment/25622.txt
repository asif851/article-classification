
আজ ঢাকা ও চট্টগ্রামে অনুষ্ঠিত হচ্ছে সিটি করপোরেশন নির্বাচন। এর মধ্য দিয়ে জানা যাবে আগামী পাঁচ বছরের জন্য এ দুটি শহর সাজানো, গোছানো, রক্ষা ও সমৃদ্ধ করার দায়িত্ব পাবেন কারা। তবে এই দায়িত্বটি যদি কোনোভাবে বিনোদন জগতের মানুষদের দেওয়া হতো, তাহলে কেমন হতো বিষয়টি?রেজওয়ানা চৌধুরী বন্যাআমার কোনো দিন মেয়র হওয়ার সম্ভাবনা নেই। তবে নতুন যাঁরা মেয়র হবেন, তাঁদের নিয়ে নিজের প্রত্যাশার কথা বলতে পারি। আমি চাইব, নতুন মেয়ররা যেন সবার আগে যানজট নিরসন এবং পরিষ্কার-পরিচ্ছন্নতা নিয়ে কাজ করেন। আশা করব, এটা যেন হয় তাঁদের প্রথম পদক্ষেপ। একটা যানজটমুক্ত ও পরিচ্ছন্ন শহরের স্বপ্ন দেখি।জাহিদ হাসানপুরো ঢাকা শহরটা যেন বাজার হয়ে গেছে। তাই মেয়র হলে সবার আগে আমি ঢাকা সাজাতাম। শহরের নির্দিষ্ট জায়গায় বাজার, স্কুলের জায়গায় স্কুল, শপিং মলের জায়গায় শপিং মল। একটা গোছানো শহর বলতে যা বোঝায়।মৌসুমীআমি যদি মেয়র হতাম, তাহলে শহরের মানুষের মৌলিক সমস্যাগুলো ঘোচাতাম। যানজট নিরসন, দূষণমুক্ত শহর, সুষ্ঠু বিদ্যুৎ-পানি-গ্যাস ব্যবস্থাপনা—এ সমস্যাগুলোর সমাধান খুব দরকার। তাই মেয়র হলে অবশ্যই এসব সমস্যা দূর করতে চেষ্টা করতাম।ফেরদৌসমেয়র হতে পারলে দুর্নীতিমুক্ত শহর গড়ার ইচ্ছা আছে। যদি সবাই দুর্নীতিমুক্তভাবে কাজ করে, ট্রাফিক আইন মেনে চলে, তাহলে শহর সুন্দর ও গোছানো হতে বাধ্য।চঞ্চল চৌধুরীযানজট ভালো লাগে না। এটাই এ শহরের একটি অন্যতম সমস্যা। এর সঙ্গে যুক্ত হয়েছে ফুটপাত-রাস্তা অবৈধ দখল। নাগরিক জীবনকে এ দুটি সমস্যা জটিল করে তুলছে। তাই আমি মেয়র হলে সবার আগে এই দুই সমস্যাকে বিদায় করতাম।
