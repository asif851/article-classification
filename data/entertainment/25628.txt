
পারিবারিক যোগাযোগ না থাকলে বলিউডে প্রতিষ্ঠা পাওয়া বেশ কঠিন। এ জন্য এখানকার অধিকাংশ অভিনয়শিল্পী বংশপরম্পরায় অভিনয় করেন। এভাবেই হয়েছে একেকটি খান, কাপুর, বচ্চন, রোশন পরিবার। প্রভাবশালী এ পরিবারগুলোর বাইরে যাঁরা নিজেদের চেষ্টায় বলিউডে স্থান করে নিয়েছেন, তাঁদের সন্তানেরাও এবার বলিউডে আসার প্রতীক্ষায় আছেন।
এই তারকা সন্তানেরা অবশ্য ইতিমধ্যে ইন্ডাস্ট্রিতে তাঁদের উপস্থিতির জানান দিচ্ছেন। সামাজিক যোগাযোগ মাধ্যমগুলোতে তাঁরা একটি ভক্তকুল গড়ে তুলছেন। ফেসবুক-টুইটার-ইনস্টাগ্রামে ইতিমধ্যে তাঁদের হাজারেরও বেশি ফলোয়ার! ভবিষ্যতে যাঁদের দেখবেন বলিউড শাসন করতে, তাঁদেরই এক ঝলক আজ দেখে নেওয়া যাক।
আরিয়ান খান ও সুহানা খানের সঙ্গে বাবা শাহরুখ খানের সেলফি। লন্ডনের সেভেনওকস স্কুল থেকে গ্র্যাজুয়েশন শেষ করেছেন আরিয়ান। সুদর্শন আরিয়ান হতেই পারেন পরবর্তী ‘কিং খান’। শাহরুখ–তনয়া সুহানা খানকেও দেখা যেতে পারে বড় পর্দায়।
আমির খানের প্রথম স্ত্রী রিনা দত্তের ছেলে জুনাইদ খান। পারফেকশনিস্ট বাবা আমির খানের পদাঙ্ক অনুসরণ করে বলিউডে আসছেন তিনি। তবে নায়ক নয়, তাঁর ইচ্ছা পরিচালক হওয়ার। পরিচালনায় তাঁর আগ্রহ ও মেধা ইতিমধ্যে রাজকুমার হিরানির নজর কেড়েছে। ‘পিকে’ ছবিতে সহকারী পরিচালক হিসেবে কাজ করেছেন জুনাইদ। তবে বাবা আমিরকে কথা দিয়েছেন, পড়াশোনা শেষ করার পরই পুরোদস্তুর পরিচালনায় দেখা যাবে তাঁকে।
সম্পর্কে নাভিয়া নাভেলি নন্দা অমিতাভ বচ্চনের নাতনি। বিগ বির মেয়ে শ্বেতা বচ্চন নন্দার মেয়ে তিনি। ইনস্টাগ্রামে বেশ জনপ্রিয়। বলিউডে শাহরুখের ছেলে আরিয়ানের সঙ্গে লন্ডনে একই স্কুলে পড়তেন।
বাবা অনিল কাপুরের পর বোন সোনম কাপুর ইতিমধ্যে বলিউডে পাকাপাকি স্থান করে নিয়েছেন। এবার হর্ষবর্ধন কাপুরের পালা। ‘রং দে বাসন্তি’, ‘দিল্লি-সিক্স’ ও ‘ভাগ মিলখা ভাগ’খ্যাত নির্মাতা রাকেশ ওমপ্রকাশ মেহরার পরবর্তী ছবি দিয়ে বলিউড অভিষেক হচ্ছে হর্ষবর্ধনের। এ বছরেই মুক্তি পেতে পারে রাকেশ মেহরার ‘মির্জা’।
মা শ্রীদেবী একসময় বলিউড শাসন করেছেন। বাবা বনি কাপুরও প্রযোজক। বনি কাপুরের ভাই অনিল কাপুরের সন্তানেরা ইতিমধ্যে বলিউডে। তাই বনি-শ্রীদেবীর দুই মেয়ে জানভি কাপুর (বাঁয়ে) ও খুশি কাপুরকেও (ডানে) বলিউডে দেখা যাওয়ার সমূহ সম্ভাবনা।
বলিউডে অক্ষয় কুমারের আজকের অবস্থান অনেক কষ্টে তৈরি হয়েছে। বাবুর্চি, ওয়েটার, গয়না ব্যবসায়ী, মার্শাল আর্ট প্রশিক্ষক—কত পেশাতেই তাঁকে কাজ করতে হয়েছে। ছেলে আরাভকে সেসবের ভেতর দিয়ে যেতে হবে না। আশা করি, সুদর্শন আরাভ সহজেই স্থান করে নেবেন বলিউডে।
সাবেক স্ত্রী অমৃতা অরোরার ঘরে সাইফ আলী খানের দুই সন্তান—সারা আলী খান ও ইব্রাহীম আলী খান। পতৌদির নবাবদের এ দুই বংশধরকেই ভবিষ্যতে বড় পর্দায় দেখা যাওয়ার সম্ভাবনা আছে।
ধর্মেন্দ্রর পর তাঁর দুই ছেলে সানি ও ববি দেওল বলিউডে এসেছিলেন। বলিউডে এসেছেন দ্বিতীয় স্ত্রী হেমা মালিনীর ঘরের সন্তান এশা দেওলও। এবার সানির ছেলে করন দেওলের পালা।
গোবিন্দ বরাবর কমেডি ছবির রাজা ছিলেন। ছেলে যশবর্ধন আহুজা কিন্তু আটঘাট বেঁধে সিরিয়াস নায়ক হওয়ারই প্রস্তুতি নিচ্ছেন। জিমে প্রচুর সময় ব্যয় করছেন তিনি। সুদর্শন যশবর্ধন শুধু তাতেই থেমে থাকেননি, লন্ডনের মেট ফিল্ম স্কুলে বছরব্যাপী চলচ্চিত্রের কোর্সে ভর্তিও হয়েছেন।
