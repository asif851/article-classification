

শাবনূর বলছেন ৬ ডিসেম্বর; তাঁর বর বলছেন ২৮ ডিসেম্বর। শাবনূর বলছেন ২০১১; তাঁর বর বলছেন ২০১২! আসলেই শাবনূর বিয়ে করেছেন কবে? চলচ্চিত্রের জনপ্রিয় এই অভিনেত্রীর বিয়ের তারিখ নিয়ে বিভ্রান্তি সৃষ্টি হয়েছে। গত বুধবার প্রথম আলো ডটকমের সঙ্গে আলাপকালে শাবনূর জানিয়েছিলেন, ২০১১ সালের ৬ ডিসেম্বর বিয়ের কাজ সেরেছেন তিনি। কিন্তু আজ শুক্রবার তাঁর স্বামী অনীক মাহমুদ বিয়ের তারিখ নিয়ে ভিন্ন এক তথ্যই দিলেন। তিনি বলেছেন, ‘২০১১ সালের ৬ ডিসেম্বর নয়, আমরা বিয়ে করেছি ২০১২ সালের ২৮ ডিসেম্বর।’
অনীক মাহমুদ এ-ও বলেন, ‘২০১১ সালের ৬ ডিসেম্বর নূপুরকে (শাবনূরের ডাক নাম) আমার মা আংটি পরিয়েছিলেন। সেদিন শুধু আংটি বদলের কাজটি হয়েছে। ভুলে হয়তো নূপুর ওই তারিখটিকে বিয়ের তারিখ বলেছে। আসলে বিষয়টা তা হবে না।’
এদিকে আজ শুক্রবার অস্ট্রেলিয়ার সিডনিতে যোগাযোগ করা হলে শাবনূরের ছোট বোন ঝুমুর প্রথম আলো ডটকমকে বলেন, ‘২০১১ সালের ৬ ডিসেম্বর শাবনূরের বিয়েকে কেন্দ্র করে একটি আয়োজন হয়েছিল। আর পরের বছরের ২৮ ডিসেম্বর একেবারে ঘরোয়া পরিবেশে বিয়ের আনুষ্ঠানিকতা সম্পন্ন করা হয়। শাবনূর হয়তো প্রথম দিনটিকে বিয়ের দিন হিসেবে বলতে চাইছে। তবে অনীক ভাই যদি বলে থাকেন ২৮ ডিসেম্বর, তাহলে তা-ই ঠিক হবে।’
তার মানে শাবনূরের দেওয়া তথ্যটা কি মিথ্যা—এমন প্রশ্নে ঝুমুর বলেন, ‘আমি অবশ্য তা বলব না। তাঁরা এখন যেভাবে বিয়ে বার্ষিকী উদযাপন করছে, সেটাই আসল বিষয়।’
এ মাসের ১৭ ডিসেম্বর বাংলা চলচ্চিত্রে এক সময়ের দাপুটে জনপ্রিয় অভিনয়শিল্পী শাবনূরের জন্মদিন। চিকিত্সকের দেওয়া তথ্য অনুযায়ী এর কদিন পরই মা হবেন তিনি। কাছাকাছি সময়ে ছোট বোন ঝুমুরও মা হবেন বলে জানান শাবনূর। এ নিয়ে শাবনূরের পরিবারজুড়ে বইছে আনন্দের বন্যা।
উল্লেখ্য, শাবনূরের বর অনীক মাহমুদ পেশায় একজন ব্যবসায়ী। ১৯৮২ সালে ঢাকার একটি ক্লিনিকে তিনি জন্মগ্রহণ করেন। রাজধানী ঢাকার উত্তরার হলি চাইল্ড স্কুল দিয়ে লেখাপড়া শুরু করেন তিনি। এরপর ১৯৯৮ সালে ধানমন্ডির স্কুল অব ডেভেলপমেন্ট অলটারনেটিভ (সোডা) থেকে এসএসসি ও ২০০০ সালে কলেজ অব ডেভেলপমেন্ট (কোডা) থেকে এইচএসসি পাস করেন। বেসরকারি বিশ্ববিদ্যালয় ইউডা থেকে কম্পিউটার বিষয়ে স্নাতক শেষ করেছেন।
