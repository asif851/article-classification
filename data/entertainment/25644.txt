
রাস্তাঘাটে মারপিট বড়ই খারাপ জিনিস। দেরিতে হলেও বুঝেছেন জাস্টিন বিবার। ঘটনাটা ৮ জুনের। যুক্তরাষ্ট্রের ক্লিভল্যান্ডে এক দশাসই লোকের সঙ্গে হঠাৎ করেই হাতাহাতিতে জড়িয়ে পড়েছিলেন এই পপ তারকা। কারণটা ঠিক কী, সেটা বিবারই ভালো বলতে পারবেন হয়তো। কিন্তু অনলাইনে সেই ভিডিও ছড়িয়ে পড়ার পরপরই চারদিকে আবার ছি-ছিক্কার। যার সারমর্ম হতে পারে একটাই, ‘একদম উচ্ছন্নে গেছে ছোঁড়াটা’।তবে দেরিতে হলেও নিজের ভুল বুঝেছেন বিবার। ১০ জুন তাঁর শেয়ার করা একটা ছোট্ট ভিডিও বার্তায় দেখা গেছে, এক বন্ধুর সঙ্গে কদিন আগের ওই মারপিট-কাণ্ড নিয়ে মজা করছেন তিনি। সেই ভিডিওতে বন্ধুর সঙ্গে ওই মারপিটের ঘটনা নিয়ে আলাপের ফাঁকেই ২২ বছর বয়সী সংগীত তারকা বলে দিয়েছেন, ‘মারপিট করাটা মোটেও মজার কিছু নয়।’ সঙ্গে এটাও নিশ্চিত করেছেন, সাড়ে ছয় ফুট লম্বা ওই মানুষের সঙ্গে লড়তে গিয়ে নাকি টোকাও নাকি লাগেনি তাঁর গায়ে।
ইউএস ম্যাগাজিন অবলম্বনে ইকবাল হোসাইন চৌধুরী
