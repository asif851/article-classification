
সবকিছুই তো ঠিকঠাকই চলছে। দিব্যি ঈদের নাটকের শুটিং করে চলছেন তিশা। আজ ঢাকা তো কাল কুয়াকাটা, পরশু হয়তো অন্য কোনো শুটিং স্পটে। চুক্তি সই করছেন নতুন চলচ্চিত্রেও। এভাবেই কাজ করতে হচ্ছে তাঁকে। বলা যায়, তিশার এখন দম ফেলারও সময় নাই। এত কিছুর পরও তিনি নাকি ‘কনফিউজড’! কিন্তু ​ঠিক কোন বিষয়টা নিয়ে কনফিউজড তিশা?
গত কয়েক বছরের মতো এবারের ঈদেও বিভিন্ন টিভি চ্যানেলে তিশা অভিনীত অনেকগুলো নাটক প্রচার হবে এটা অনেকটাই নিশ্চিত। কাজের ধরনে তেমন আভাস মিলছেও। এত নাটকের ভিড়ে কোনটিকে সবচেয়ে বেশি এগিয়ে রাখবেন জানতে চাইলে তিশা বলেন, ‘নাটকের গল্প ভালো। তারপরও কেন জানি আমি কনফিউজড। কোন নাটকটি যে ‘আউট অব দ্য বক্স’ তা বলাটা মুশকিল।’নাটকের পাশাপাশি তিশা আরেকটি চলচ্চিত্রে অভিনয়ের জন্য চুক্তিবদ্ধ হয়েছেন। ‘অস্তিত্ব’ নামের এই ছবিতে তিশা অভিনয় করবেন আরিফিন শুভর বিপরীতে। এ ছবিতে তিশাকে একজন অটিস্টিক মানুষের চরিত্রে অভিনয় করতে দেখা যাবে। এর আগে তিশা ‘মেন্টাল’ নামের একটি ছবিতে অভিনয় করেন। এ ছবিতে তিনি কাজ করেছেন শাকিব খানের বিপরীতে। অবশ্য, এখনো ছবিটির কাজ শেষ হয়নি।
