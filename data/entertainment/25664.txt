
‘একজন আমার কাছে জানতে চেয়েছিল, মহুয়া সুন্দরী কি বেদের মেয়ে জোসনা হবে, নাকি খায়রুন সুন্দরী? আমি বলেছি, এটা মহুয়া সুন্দরীই হবে।’ পরীমনির কণ্ঠে আত্মবিশ্বাস। ১৬ নভেম্বর সকালে এফডিসিতে কথা হচ্ছে তাঁর সঙ্গে। প্রথম ছবি মুক্তির আগেই ৩০টি ছবির সঙ্গে চুক্তি হয় তাঁর। তাই এমন আত্মবিশ্বাস থাকতেই পারে। কাল ২০ নভেম্বর প্রেক্ষাগৃহে মুক্তি পাচ্ছে পরীমনির নতুন ছবি। নাম মহুয়া সুন্দরী। ছবিতে নামভূমিকায় অভিনয় করেছেন তিনি। পরিচালক রওশন আরা নীপা।শুরুতেই মহুয়া সুন্দরীর প্রসঙ্গ। পরীমনি বললেন, ‘মহুয়া সুন্দরীর গল্পটা যাত্রাপালা ঘিরে। দর্শক এখানে আমাকে দুটি চরিত্রে দেখবেন। আমি ছবি রানী। কিন্তু যাত্রার মঞ্চে মহুয়া সুন্দরী। দুটি চরিত্রে এত চমক আছে যে তা বলে বোঝানো যাবে না।’মহুয়া সুন্দরীর গল্প বলতে গিয়ে পুরোনো স্মৃতি রোমন্থন করেন পরীমনি। বললেন, ‘প্রথম দিন ছবির স্ক্রিপ্ট পড়ে এত ভালো লেগেছে যে কখন চোখ ভিজে গেছে, টেরই পাইনি। তারপর পরিচালকের সঙ্গে আলোচনা করে ছবিটির জন্য টানা সময় দিয়েছি। আমার মনে হয়েছে, একবার এই চরিত্রে ঢুকে গেলে শেষ না করে বের হতে পারব না। গোড়াতে খুব ভয়ে ছিলাম। আমি অভিনয় করি চলচ্চিত্রে, কিন্তু যাত্রার ঢঙে অভিনয় করতে পারব তো!’তবে পরীমনির এ ভয় কাটিয়ে দিয়েছেন পরিচালক রওশন আরা নীপা।এমন অসংখ্য গল্প আছে পরীমনির কাছে। সবই মহুয়া সুন্দরীর। তিনি চলচ্চিত্রে অভিনয় করছেন বছর তিনেক হলো। জানালেন, এ পর্যন্ত যে কয়টি ছবিতে অভিনয় করেছেন, তার মধ্যে মহুয়া সুন্দরীর অবস্থান দুই নম্বর। তাহলে এক নম্বর?বললেন, ‘রানা প্লাজা। রানা প্লাজা অনেক আবেগের ছবি। আমরা অনেক পরিশ্রম করেছি।’আর নিজের অন্য ছবিগুলো? পরীমনি বললেন, ‘আমার কাছে সব ছবিই সন্তানের মতো।’পরীমনির সঙ্গে এ ছবিতে অভিনয় করেছেন সুমিত। ছবিতে যাত্রাদলের অধিকারী চরিত্রে অভিনয় করেছেন মামুনুর রশীদ। জানালেন, পুরো শুটিং ইউনিট ছিল একটা পরিবারের মতো। তাই তো যেদিন শুটিং শেষ হলো, সেদিন একে অপরকে জড়িয়ে ধরে সে কী কান্না!মহুয়া সুন্দরী ছবির জন্য সরকারি অনুদান পেয়েছেন রওশন আরা নীপা। পরীমনি বললেন, ‘আমরা সাধারণত যে ধরনের ছবিতে কাজ করি, মহুয়া সুন্দরী সেগুলো থেকে একদম আলাদা। তবে শতভাগ বাণিজ্যিক ছবি। দর্শক প্রেক্ষাগৃহে বসে পুরো সময়টা উপভোগ করবেন, এ ব্যাপারে গ্যারান্টি দিচ্ছি।’পরীমনির ‘গ্যারান্টি’ শব্দটি বাস্তবে কতটা সফল হবে, তার জন্য দর্শককে অপেক্ষা করতে হবে আর মাত্র একটি দিন।
