
বছর তিনেক আগে গানের জগতে আলোচিত একটি নাম ছিল মিলা। কিন্তু হঠাত্ করেই মিলার গানের জগতে বিচরণ কমে যায়। রোজার ঈদে নিজের একটি নতুন গানের ভিডিও প্রকাশ করেন মিলা। এরপর আর কোনো নতুন গানে দেখা যায়নি তাঁকে। সপ্তাহ দুয়েক আগে প্রায় দুই বছর বিরতির পর চলচ্চিত্রের গানে কণ্ঠ দিয়েছেন মিলা। বাপ্পা মজুমদারের সুর ও সংগীতে গানটি‘সত্তা’ ছবিতে ব্যবহূত হবে। ছবিটির কাহিনি, চিত্রনাট্য রচনা ও পরিচালনা করছেন হাসিবুর রেজা কল্লোল। গানের কথা লিখেছেন শাহান কবন্ধ।মিলা বলেন, ‘অনেক দিন পর ছবিতে গান করব। ২০১০ সালে বাপ্পা দার সঙ্গে সর্বশেষ“বেইলি রোড” ছবিতে গান করেছিলাম। তিনি বেশ যত্ন নিয়ে কাজগুলো করেন। এবার তাঁর সুর-সংগীতে গান করছি। আপাতত আমি কনসার্ট নিয়েই ব্যস্ত রয়েছি। তাই অডিও অ্যালবাম কিংবা প্লে-ব্যাকের জন্য খুব একটা সময় বের করতে পারছি না। তা ছাড়া দেশের বর্তমান অস্থিতিশীল পরিস্থিতে মানুষের গান শোনার আগ্রহও কমে গেছে। সে কারণেই নতুন অ্যালবামটি প্রকাশ করছি না। আমার অ্যালবামের সব কটি গানের কাজ শেষ পর্যায়ে। দেশের পরিস্থিতি স্বাভাবিক হলে চলতি বছরেই অ্যালবামটি প্রকাশ করার ইচ্ছে রয়েছে।’
জানা গেছে, মিলা বেশ কটি গানের মিউজিক ভিডিও নির্মাণ করছেন। তবে নতুন অ্যালবামটি মিউজিক ভিডিও আকারে প্রকাশ করবেন কি না সে বিষয়ে পরিষ্কার করে কিছুই বলেননি।
২০০৯ সালে জি-সিরিজের ব্যানারে মিলার সর্বশেষ অ্যালবাম ‘রি-ডিফাইন্ড’ প্রকাশিত হয়েছিল। এর আগে তাঁর ‘ফেলে আসা’, ‘চ্যাপ্টার-২’ শিরোনামের দুটি অ্যালবামও প্রকাশিত হয়। অ্যালবামের বেশ কয়েকটি গান শ্রোতাপ্রিয়তা পায়।
