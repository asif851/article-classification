
ভক্তরা ইতিমধ্যে জেনে গেছেন, শুটিংয়ের সময় পায়ে চোট পেয়েছেন ঐশ্বরিয়া রাই বচ্চন। কিন্তু কেন খালি পায়ে দৌড়াতে হলো এই অভিনেত্রীকে? দৃশ্য ধারণের সময় ঐশ্বরিয়ার জুতা ছিঁড়ে যায়। নতুন জুতা আনতে অনেক সময় লেগে যাবে। এতে দিনের আলো পড়ে যাবে, নষ্ট হবে বেশ খানিকটা সময়। এসব বিবেচনা করে অ্যাশ নিজেই বলেছিলেন, ‘আমি খালি পায়েই দৌড়াবো, তবে দৃশ্যটা একবারেই শেষ করতে হবে।’
এই ছিল তাঁর খালি পায়ে দৌড়ানোর পেছনের ঘটনা। কিন্তু তাতে বিপত্তি এড়ানো যায়নি। যেখানে তাঁকে দৌড়াতে হয়েছিল, সেটি ছিল পাথর-কাদা আর গুবরে পথ। ফলে খালি পায়ে দৃশ্যটির শুটিং করতে গিয়ে পায়ে আঘাতে পান তিনি। রক্ত জমাট বেঁধে বিবর্ণ হয়ে গেছে তাঁর দুই পা।পাঞ্জাবের একটি গ্রামে চলছে ‘সর্বজিৎ’ নামের এই ছবিটির শুটিং। গুপ্তচর সন্দেহে পাকিস্তানে কারাবন্দী অবস্থায় মারা যান এক ভারতীয় চাষি। তাঁর জীবনের ওপরে নির্মিত হচ্ছে ‘সর্বজিৎ’। ছবিটি পরিচালনা করছেন ওমাঙ কুমার।ছবিটির শুটিং ইউনিটের এক সদস্য জানান, ক্যামেরার পেছনের মানুষদের সব সময়ই সহযোগিতা করেন ঐশ্বরিয়া। কলাকুশলীরা কোনো ঝামেলায় পড়লে, ঐশ্বরিয়া একটা সমাধান বের করে ফেলেন। সেটারই ধারাবাহিকতা ছিল ওই দৃশ্যটি ধারণের ক্ষেত্রে। কিন্তু শেষ পর্যন্ত নিজে পায়ে ব্যথা পেলেন।ছবিটিতে সর্বজিতের বোন দালবির কৌর চরিত্রে অভিনয় করছেন ঐশ্বরিয়া। এতে তাঁকে দেখা যাবে সাদামাটা এক নারীর চরিত্রে। সর্বজিৎ সিংয়ের চরিত্রে অভিনয় করেছেন রণদীপ হুদা আর সর্বজিতের স্ত্রীর চরিত্রে রিচা চাড্ডা। ছবিটি মুক্তি পাবে ২০ মে। মিড ডে
