
চলচ্চিত্রের অভিনেতা ও প্রযোজক মনোয়ার হোসেন ডিপজলের হার্টে বাইপাস অস্ত্রোপচার হয়েছে। তাঁর মেয়ে অলিজা মনোয়ারের বরাত দিয়ে ডিপজলের ঘনিষ্ঠজন ও চলচ্চিত্র পরিচালক মনতাজুর রহমান আকবর প্রথম আলোকে জানান, আজ সোমবার দুপুরে সিঙ্গাপুরের মাউন্ট এলিজাবেথ হাসপাতালে এই অস্ত্রোপচার করা হয়। তবে অস্ত্রোপচারের পর ডিপজলের শারীরিক অবস্থার ব্যাপারে তিনি তেমন কিছু জানাতে পারেননি।

আগেই জানানো হয়েছে, গত ২৫ সেপ্টেম্বর ডিপজলের হার্টের এনজিওগ্রাম করা হয়। এ সময় তাঁর হার্টে একাধিক বড় ব্লক পাওয়া যায়। কিন্তু তাঁর শরীর দুর্বল হওয়ায় ওই সময় তাঁর হার্টে বাইপাস অস্ত্রোপচার কিংবা রক্তনালিতে রিং পরানোর ব্যাপারে চিকিৎসকেরা কোনো সিদ্ধান্ত নিতে পারেননি। চিকিৎসকেরা তাঁকে ওষুধের মাধ্যমে সুস্থ রেখেছেন। পাশাপাশি এক মাসের পূর্ণ বিশ্রামে থাকার পরামর্শ দেন।
এদিকে অলিজা মনোয়ার সামাজিক যোগাযোগমাধ্যম ফেসবুকে লিখেছেন, তাঁর বাবা এখন অনেকটাই সুস্থ। হাসপাতাল থেকে ছেড়ে দেওয়ার পর সিঙ্গাপুরে তিনি বিশ্রামেই ছিলেন।
গত ১৯ সেপ্টেম্বর বিকেলে বাসায় হৃদ্‌রোগে আক্রান্ত হন ডিপজল। তাঁকে দ্রুত রাজধানীর ল্যাবএইড হাসপাতালে নেওয়া হয়। চিকিৎসকেরা তাঁকে করোনারি কেয়ার ইউনিটে (সিসিইউ) ভর্তি করেন। এরপর উন্নত চিকিৎসার জন্য পরদিন বিকেলে এয়ার অ্যাম্বুলেন্সে করে ডিপজলকে সিঙ্গাপুর নিয়ে যাওয়া হয়।
