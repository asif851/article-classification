
তিন তিনবার অস্কার জিতেছেন তিনি। কে জানে হয়তো আরও একটি চাই তাঁর। আর এ জন্যই বোধ হয় রিকি অ্যান্ড দ্য ফ্ল্যাশ ছবিতে রকস্টার চরিত্রের প্রয়োজনে গিটার বাজানো শিখছেন ৬৫ বছর বয়সী তারকা মেরিল স্ট্রিপ! শুধু তাঁর গিটার শেখা শেষ না হওয়ায় এখন পর্যন্ত ছবির শুটিং শুরু হয়নি। মেরিলের গিটার শেখা শেষ হওয়ার প্রতীক্ষায় রয়েছেন ছবির দলের সব সদস্য।রিকি অ্যান্ড দ্য ফ্ল্যাশ ছবির চিত্রনাট্য লিখেছেন ডিয়াবলো কোডি। ছবিটি সম্পর্কে কোডি বলেন, ‘আমরা এখন পর্যন্ত ছবির শুটিংই শুরু করতে পারিনি। এর একমাত্র কারণ, মেরিল স্ট্রিপ গিটার বাজানো শিখছেন।’ কোডি জানিয়েছেন, ছবির জন্য সব কটি গানই সরাসরি মঞ্চ পরিবেশনা থেকে শুটিং করা হবে। মূলত, এ কারণেই গিটার বাজানো শিখছেন মেরিল স্ট্রিপ।রিকি অ্যান্ড দ্য ফ্ল্যাশ ছবির পরিচালকের আসনে রয়েছেন দ্য সাইলেন্স অব দ্য ল্যাম্বসখ্যাত অস্কারজয়ী মার্কিন চলচ্চিত্র নির্মাতা জনাথন ডেমা। বাস্তব জীবনে মেরিল স্ট্রিপের মেয়ে অভিনেত্রী মেমি গামাকে মেরিল স্ট্রিপের মেয়ের চরিত্রেই দেখা যাবে। সম্প্রতি এক খবরে এসব তথ্য জানিয়েছে হলিউড রিপোর্টার।রিকি অ্যান্ড দ্য ফ্ল্যাশ ছবির অন্যান্য চরিত্রে রয়েছেন কেভিন ক্লাইন, হেস জ্যাক, লিউক ওয়েব প্রমুখ। নিউইয়র্কে আগামী ১ অক্টোবর থেকে ছবিটির শুটিং শুরু হবে। ছবিটি মুক্তি পাবে ২০১৫ সালের ২৬ জুন।
