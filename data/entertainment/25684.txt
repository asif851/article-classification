
কাল ১৩ মার্চ শেষ হচ্ছে ‘দুই বাংলার নাট্যমেলা ২০১৫ রবীন্দ্রনাট্য ও অন্যান্য’। ৬ মার্চ উদ্বোধনের পর ভারত ও বাংলাদেশের ১০টি দলের ১২টি নাটক দেখানো হয় এই উৎসবে। বাংলাদেশ শিল্পকলা একাডেমীতে এ উৎসবে আজ ১২ মার্চ মূল মঞ্চে দেখানো হবে ভারতের দল নয়ে নাটুয়ার নাটক হাওয়াই। ১১ মার্চ একই মঞ্চে দেখানো হয় ভারতের কল্যাণী নাট্যচর্চার নাটক মেয়েটি। নাটকটির নির্দেশক কিশোর সেনগুপ্ত জানান, এ উৎসবে নাটক নিয়ে আসতে পেরে তাঁরা দারুণ আনন্দিত। তাঁর নির্দেশনায় উৎসবে তৃতীয় জন নামে আরও একটি নাটক দেখানো হয়।নাট্যমেলায় বিশেষভাবে প্রশংসিত হয় আয়োজক দলের শ্যামাপ্রেম নাটকটি। দর্শকদের কেউ কেউ এর উচ্ছ্বসিত প্রশংসাও করেছেন। নাটক দেখতে আসা দর্শক শ্রাবণী রাখী বলেন, ‘আমাদের দেশের নাটক সত্যিই অন্য রকম এক মাত্রা পাচ্ছে।’এ নাট্যোৎসব সম্পর্কে আয়োজক নাট্যদল প্রাঙ্গণেমোরের পরিচালক ও নাট্যমেলার আহ্বায়ক নূনা আফরোজ বলেন, ‘উৎসবের মতো করেই উৎসবটি করেছি। চেষ্টার কোনো ক্রটি রাখিনি। হরতাল-অবরোধের মাঝেও অসংখ্য দর্শক এসেছেন।’ এই উৎসবে অভিনয় করতে আসেন ভারতের তূর্ণা দাস, হিমাদ্রি শিখর, গৌতম হালদারের মতো শিল্পীরা। ১৩ মার্চ উৎসবের শেষ নাটক নয়ে নাটুয়া দলের মিসকল দেখানো হবে সন্ধ্যায় বাংলাদেশ শিল্পকলা একাডেমীর সংগীত ও নৃত্যকলার মূল মিলনায়তনে। এই নাটকে অভিনয় করবেন ভারতের জনপ্রিয় তারকা গৌতম হালদার ও দেবশঙ্কর হালদার। অভিনয় করতে এসে অভিনেত্রী চৈতী ঘোষাল বলেন, ‘এখানকার নাটকের দর্শকেরা বেশ সমঝদার।’
