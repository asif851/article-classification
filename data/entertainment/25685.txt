
ফরাসি সাংবাদিক ফিলিপ আলফনসঁ ১৯৭১ সালের মার্চের দিনগুলোতে সংবাদ সংগ্রহের জন্য ছিলেন ঢাকায়। তিনি ওই সময় মার্চের অসহযোগ আন্দোলন যেমন প্রত্যক্ষ করেছিলেন, তেমনি ২৫ মার্চের অগ্নিজ্বালা ঢাকাও দেখেছিলেন। ধারণ করেন মুক্তিযুদ্ধের প্রাথমিক জনপ্রতিরোধের ছবি। পরে ঢাকা থেকে তিনি কলকাতা চলে যান। সেখান থেকে কুষ্টিয়া, মেহেরপুর, যশোরের মুক্তাঞ্চলে প্রবেশ করেছিলেন ফিলিপ আলফনসঁ। তিনি কুমিল্লার মুক্তাঞ্চলের ছবিও ধারণ করেন।৪২ বছর পর প্যারিস প্রবাসী বাঙালি প্রকাশ চন্দ্র রায় সাংবাদিক ফিলিপ আলফনসঁর সঙ্গে যোগাযোগ করেন। ওই সময় ফিলিপ আলফনসঁর সংগৃহীত ঐতিহাসিক ফুটেজগুলো নিয়ে এবার তৈরি হলো প্রামাণ্যচিত্র ‘একটি পতাকার জন্ম’। প্রযোজনা করেছে মুক্তিযুদ্ধ জাদুঘর ও ফ্রান্স-বাংলাদেশ ইকনোমিক চেম্বার, প্যারিস।আজ বিকেল চারটায় জাতীয় জাদুঘরের প্রধান মিলনায়তনে প্রামাণ্যচিত্রটির উদ্বোধনী প্রদর্শনী হবে। জানা গেছে, এই প্রদর্শনীতে উপস্থিত থাকবেন ফিলিপ আলফনসঁ।
