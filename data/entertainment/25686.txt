
প্রথমবারের মতো এ প্রজন্মের কারও সংগীত পরিচালনায় গান গাইলেন দেশের প্রখ্যাত গায়ক ও সংগীত পরিচালক বাপ্পা মজুমদার। ‘ক্লোজআপ ওয়ান’খ্যাত সংগীতশিল্পী সাব্বিরের সংগীত পরিচালনায় নতুন একটি গানে কণ্ঠ দিয়েছেন বাপ্পা। ‘বলছি সরাসরি’ শিরোনামের দ্বৈত গানটিতে বাপ্পার সঙ্গে গেয়েছেন আরেক ‘ক্লোজআপ ওয়ান’ তারকা রন্টি দাশ। রন্টির ‘দর্পণ’ অ্যালবামের জন্য গানটি তৈরি করা হয়েছে বলেই জানিয়েছেন সাব্বির। এ প্রসঙ্গে সাব্বির বলেন, ‘আমাদের প্রজন্মের কারও সংগীত পরিচালনায় এবারই প্রথম গান করলেন দাদা (বাপ্পা মজুমদার)। রন্টির দ্বিতীয় একক অ্যালবাম দর্পণের একটি গান এটি।’রবিউল ইসলাম জীবনের লেখা গানটির সুর ও সংগীত পরিচালনা করেছেন সাব্বির। গানটি শোনা যাবে রন্টির ‘দর্পণ’ অ্যালবামে। অ্যালবামটি বাজারে আসবে সামনের ঈদ মৌসুমে।       
 
