
টানা ১৪ দিন শুটিং করে কলকাতা থেকে ঢাকায় ফিরেছেন নায়িকা পরীমনি। গত ২৬ অক্টোবর থেকে কলকাতায় ছিল গিয়াসউদ্দিন সেলিমের ‘স্বপ্নজাল’ ছবির শুটিং। হাওড়া, পার্ক স্ট্রিটসহ উত্তর কলকাতার বিভিন্ন লোকেশনে ছবিটির দৃশ্যধারণ করা হয় ৮ নভেম্বর পর্যন্ত। সেদিন সন্ধ্যায় দেশে ফেরেন এই নায়িকা।
গতকাল বৃহস্পতিবার সন্ধ্যায় ‘স্বপ্নজাল’ ছবির শুটিং নিয়ে প্রথম আলোর সঙ্গে আলাপে পরীমনি বলেন, ‘এই ছবিটার একেকটি লটের শুটিং শেষ হলেই আমার মন খারাপ হয়ে যায়। মনে হয়, এই ছবির শুটিং এক যুগ ধরে চলুক। এই কাজটি আমার প্রাণের ভেতরে ঢুকে গেছে।’ব্যাপারটি বিস্তারিত জানতে চাইলে পরী বলেন, ‘এই ছবিতে নায়িকা নয়, একজন চরিত্রশিল্পী হিসেবে কাজের সুযোগ পেয়েছি। এখান থেকে যা শিখেছি, যা শিখছি, তা আমার অভিনয়জীবনের সামনের পথকে আলোকিত করবে।’‘স্বপ্নজাল’ ছবিতে শুভ্রা চরিত্রে অভিনয় করছেন পরীমনি। তিনি জানান, গল্পের প্রয়োজনে কলকাতার মঞ্চে অভিনয় করতে হয়েছে তাঁকে। পরীমনি বলেন, ‘জীবনে কখনোই থিয়েটারে অভিনয় করিনি, অভিজ্ঞতাও ছিল না। মঞ্চে অভিনয়ের শুটিং করতে গিয়ে বুঝেছি, অভিনয়ের আসল জায়গা আসলে থিয়েটার। আর এর পুরো কৃতিত্বই পরিচালকের।’পরিচালক জানান, আগামী ১২ ডিসেম্বর থেকে ছবির শেষ ধাপের কাজ শুরু হবে। চাঁদপুরের বিভিন্ন লোকেশনে সেই শুটিং চলবে ২০ ডিসেম্বর পর্যন্ত। ‘স্বপ্নজাল’ ছবিতে পরীমনির নায়ক হিসেবে অভিনয় করছেন ইয়াশ রোহান।
