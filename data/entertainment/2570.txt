
প্রস্তাবটা দিয়েছিলেন মা লাকী ইনাম। সেটা লুফে নেন মেয়ে হৃদি হক। তারপর যা হলো তা আসলে একটি ধারাবাহিক নাটক। নাম শেষ বিকেলের গান। এটি রচনা করেছেন মা লাকী ইনাম ও মেয়ে হৃদি হক। নাটকটি পরিচালনা করছেন হৃদি হক ও কামরুজ্জামান রনি। নাটক লেখার শুরুর দিককার ঘটনা বলতে গিয়ে লাকী ইনাম বলেন, ‘আমার বাবা সরকারি উচ্চপদস্থ কর্মকর্তা ছিলেন। সেই সুবাদে অনেক জেলা ঘুরেছি। অনেক পরিবার দেখেছি। দেশের বাইরে দেখেছি বৃদ্ধ-বৃদ্ধারা কেমন করে থাকেন আর আমাদের দেশের বৃদ্ধ-বৃদ্ধারা কতটা অসহায় অবস্থায় জীবনধারণ করেন। সেই চেনা গল্পটা নিয়ে হৃদির সঙ্গে আলাপ করেছি। বলেছি, “তুমি তো তরুণদের নিয়ে কাজ করেছ, এবার বৃদ্ধদের নিয়ে এই কাজটি করতে পারো।” হৃদি আমার প্রস্তাবটা লুফে নিয়েছে। তারপর মা-মেয়ে আলোচনা করে চিত্রনাট্য লিখেছি।’নাট্যকারের সম্মানী পরিচালক মেয়ের কাছ থেকে নেবেন কি না—এমন প্রশ্নে লাকী ইনাম হাসতে হাসতে উত্তর দেন, ‘সম্মানী আমি এক পয়সাও ছাড়ব না।’নাটকের গল্প নিয়ে হৃদি হক বলেন, ‘সায়াহ্ন নামে একটি বৃদ্ধাশ্রমের গল্প এটি। বৃদ্ধাশ্রমের সঙ্গে তরুণ কর্মীদের যে বন্ধুত্ব বা সম্পর্ক, সেটাই দেখানো হবে।’মা-মেয়ের নাটক লেখা প্রসঙ্গে হৃদি বলেন, ‘আমরা আসলে কোনো পরিকল্পনা করে লিখতে বসিনি। কারণ, মা-মেয়ে পরিচয়ের বাইরেও আমরা “নাট্যবন্ধু”। এ জন্য আমাদের ভাবনাগুলো আদান-প্রদান হয়। সেই আদান-প্রদানগুলোর যখন মিল খুঁজে পাই, তখনই মনে হয় নাটক লিখব। সেভাবেই লেখা হয়েছে শেষ বিকেলের গান।’শুধু মা-মেয়ে নন, এই নাটকে হৃদির পরিবারের আরও কয়েকজন সদস্যকে দেখা যাবে। নাটকে অভিনয় করছেন হৃদির বাবা নাট্যব্যক্তিত্ব ইনামুল হক, হৃদির স্বামী লিটু আনাম। সেই সঙ্গে এতে আরও অভিনয় করছেন মোশাররফ করিম, তানিয়া আহমেদ, সাজু খাদেম, এজাজুল ইসলাম, নাঈম, তানজিকা আমিন, নাজনিন হাসান চুমকি, আকতার হোসেন, শ্রিয়া সর্বজয়া, সোনিয়া হোসেইন, সৈয়দ হাসান ইমাম, প্রবীর মিত্র, শর্মিলী আহমেদ, দিলারা জামান, আমিরুল হক, ডলি জহুর, শম্পা রেজা প্রমুখ।আজ থেকে নাটকটি প্রচার শুরু হচ্ছে এনটিভিতে। রাত ৮টা ২০ মিনিটে দেখানো হবে এর প্রথম পর্ব।
