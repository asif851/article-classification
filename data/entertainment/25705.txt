
সম্প্রতি ‘বলিউড বাদশাহ’ শাহরুখ খানের লন্ডনের বাড়িতে এক গোপন বৈঠকের আয়োজন করে খবরের শিরোনাম হয়েছেন ‘যব কত হ্যায় জান’ ছবিতে শাহরুখের সহ-অভিনেত্রী আনুশকা শর্মা। নির্মাতা অনুরাগ কশ্যপের পরবর্তী ছবিতে অভিনয়ের জন্য শাহরুখকে রাজি করাতেই তাঁর সঙ্গে বৈঠকে বসেছিলেন আনুশকা ও অনুরাগ।প্রথমবারের মতো অনুরাগ কশ্যপের চিত্রনাট্য ও পরিচালনায় ‘বোম্বে ভেলভেট’ ছবিতে অভিনয় করছেন আনুশকা। ছবিটির শুটিংয়ের ফাঁকে অনুরাগ তাঁর পরবর্তী ছবির গল্প-ভাবনা ও চিত্রনাট্য নিয়ে আলোচনা করেন আনুশকার সঙ্গে। ছবিটির গল্প-ভাবনা শোনার পর এর কেন্দ্রীয় চরিত্রে শাহরুখ খান সবচেয়ে বেশি মানানসই বলে রায় দেন আনুশকা। ছবিতে শাহরুখের অন্তর্ভুক্তি নিশ্চিত করতে অনুরাগকে সাহায্যের আশ্বাসও দেন তিনি। সেই কথা রাখতেই সম্প্রতি শাহরুখের লন্ডনের বাড়িতে বৈঠকের আয়োজন করেন আনুশকা।এ প্রসঙ্গে আনুশকা ও অনুরাগের কাছের একটি সূত্রের বরাতে ওয়ান ইন্ডিয়া জানিয়েছে, ‘বোম্বে ভেলভেট’ ছবিতে একসঙ্গে কাজ করতে গিয়ে দারুণ বন্ধুত্বপূর্ণ সম্পর্ক গড়ে উঠেছে আনুশকা ও অনুরাগের মধ্যে। অনুরাগের কাজে রীতিমতো মুগ্ধ আনুশকা। অনুরাগের মুখ থেকে তাঁর পরবর্তী ছবির গল্প-ভাবনা শোনার পর ছবিটির কেন্দ্রীয় চরিত্রে শাহরুখকে নেওয়ার পক্ষে মতামত দেন আনুশকা। ছবিটিতে অভিনয়ের জন্য শাহরুখকে রাজি করাতে পরে বৈঠকেরও আয়োজন করেন তিনি।
 
