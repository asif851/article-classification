
এক নাটকে সাত চরিত্রে দেখা যাবে জনপ্রিয় অভিনেতা মোশাররফ করিমকে। ঈদের নাটকটির নাম ‘সাধারণ গণিত’। পলাশ মাহবুবের লেখা নাটকটির পরিচালক হাসান মোরশেদ।এ প্রসঙ্গে মোশাররফ করিম বলেন, ‘এক নাটকে সাতরূপে আগে কখনো অভিনয় করিনি। নাটকটির গল্প খুব শক্তিশালী। আর পলাশ মাহবুব ও হাসান মোরশেদ জুটির যে কয়টি নাটকে আমি অভিনয় করেছি, সবগুলোই আলোচিত হয়েছে। উদাহরণ হিসেবে ‘‘জর্দা জামাল’’, ‘‘তিনি একজন সৌভাগ্যবান’’ ও ‘‘হাঁটা-বাবা রিটার্ন’’ নাটকের নাম উল্লেখ করা যায়।’‘সাধারণ গণিত’ নাটকের রচয়িতা পলাশ মাহবুব বলেন, ‘ভিন্নধর্মী গল্প নিয়ে কাজ করার চেষ্টা করি আমরা। আশা করছি, নাটকটির গল্পে দর্শকেরা নতুনত্ব পাবেন।’‘সাধারণ গণিত’ নাটকের মোশাররফ করিম ছাড়া আরও রয়েছেন শায়না আমিন। নাটকটি এবারের ঈদে আরটিভিতে প্রচারিত হবে।
