
দরজায় কড়া নাড়ছে বিশ্ব মা দিবস। বলিউড জগতের মা-মেয়ের গল্প নিয়ে এবারের আনন্দের বলিউড আয়োজন।
শর্মিলা ঠাকুর ও সোহা আলী খান
ছোট্ট সোহা টুকটুক করে হাঁটে পতৌদি পরিবারের অলিন্দে। পিটপিটে দুটো চোখ সারাক্ষণ দেখে বেড়ায় মাকে। মায়ের আদর, হাঁটাচলা, কথাবার্তা মনের খামে এক এক করে আটকে রাখে। ঘরের কোণে থাকা মায়ের আসবাবগুলো অজান্তেই প্রিয় হয়ে যায়। মায়ের পথচলাই যেন হয়ে ওঠে আদর্শ। মা শর্মিলা ঠাকুর তখন মস্ত অভিনেত্রী। রুপালি পর্দায় সৌন্দর্যের ঢেউ তুলে চোখ ছানাবড়া করে দেন সিনেমাপ্রেমীদের। মায়ের পথ ধরে সোহাও কি মনে গেঁথে নিলেন অভিনয়ের পাঠ? তাঁকেও তো দেখা গেল সিনেমার ক্যানভাসে।
তনুজা ও কাজলআরেক সফল মা-মেয়ের জুটি তনুজা–কাজল। দুজনেই সফল ক্যারিয়ার গড়েছেন বলিউডে। ষাট ও সত্তরের দশকে তনুজা ছিলেন প্রধান সারির নায়িকা। আর কাজল? রোমান্টিক জুটি শাহরুখ-কাজলের নাম জ্বলজ্বল করবে বলিউড ইতিহাসে আজীবন। বলিউডের রোমান্টিক ছবিগুলোর মধ্যে কাজল অভিনীত ছবিগুলোই আছে প্রথম দিকে।
ডিম্পল কাপাডিয়া ও টুইঙ্কেল খান্নাশুধু কি মা-মেয়ে? পুরো পরিবারজুড়ে তারকা। সেই সত্তরের দশক থেকে এখনো অভিনয়টা চালিয়ে যাচ্ছেন ডিম্পল। টুইঙ্কেল তো প্রথম ছবি বারসাত-এ মাত করে দিলেন। বাবা রাজেশ খান্না ভারতের প্রথম সুপারস্টার। স্বামী অক্ষয় কুমার বলিউডের প্রথম সারির নায়ক। এবার পেলেন রুস্তম ছবির জন্য জাতীয় চলচ্চিত্র পুরস্কার। টুইঙ্কেল ও ডিম্পল জুটিও বলিউডের অন্যতম মা-মেয়ে জুটি।
ববিতা ও কারিশমা কাপুরকারিশমা কাপুর যখন প্রথম এলেন ক্যামেরার সামনে তখন সবার চক্ষু তো চড়কগাছ। আরে এ যে দেখি, পুরোপুরি ববিতা হাজির! ক্রমে ক্রমে অভিনয় দিয়ে কারিশমা প্রমাণ করলেন তিনি ববিতারই ছায়া। ৬০ এবং ৭০-এর দশকে রুপালি পর্দার ডাকসাইটে সুন্দরী ছিলেন ববিতা। কারিশমাও তাঁর সময়ে মায়ের মতোই মাতিয়েছেন বলিউড। বলিউডের সফল মা ও মেয়ের জুটি হিসেবে কারিশমা-ববিতা থাকবেন প্রথম দিকেই। তা ছাড়া ছোট মেয়ে কারিনাও এখন বলিউডের প্রথম সারির নায়িকা।
নীতু সিং ও হৃদিমা কাপুরআরেকটি তারকা পরিবার। মা, বাবা, ভাই সবাই বলিউডের বড় বড় তারকা। বাবা বর্ষীয়ান অভিনেতা ঋষি কাপুর আর ভাই প্রথম সারির অভিনেতা রণবীর কাপুর। মা নীতু সিং আট বছর বয়সে অভিনয়ে নাম লেখান। সত্তর ও আশির দশকে রুপালি পর্দায় দাপিয়ে বেড়িয়েছেন। বিয়ের পরে কিছুদিন বিরতি নিলেও এখনো অভিনয় করছেন সমানতালে। তবে মেয়ে হৃদিমা কিন্তু মায়ের পথে হাঁটেননি। ক্যামেরার সামনে আসতেই যেন তাঁর সব আপত্তি। তাই তো কাজ করছেন ফ্যাশন ডিজাইনার হিসেবে। কাজের জায়গা ভিন্ন হলেও দুজনেই সফল দুজনের কাজে।
এশা দেওল ও হেমা মালিনি
তাঁর সময়ে হেমা মালিনি ছিলেন ‘স্বপ্নকন্যা’ (ড্রিমগার্ল)। সিনেমায় সুন্দরের ঝলকে মাতিয়ে দিয়েছেন তরুণ প্রেমিকের হৃদয়। যদিও মেয়ে এশা দেওল মায়ের মতো এত সফল ক্যারিয়ার গড়তে পারেননি। তবে মায়ের কাছ থেকে পাওয়া সৌন্দর্য আছে তাঁর সবকিছুতে। মায়ের কাছ থেকে উত্তরাধিকারসূত্রেই যেন পেয়েছেন নাচের তালিম। ক্যারিয়ারে সোনালি পালক না ছোঁয়াতে পারলেও মঞ্চে নৃত্যপটীয়সী এশা তুলনাহীন। মঞ্চে ও চলচ্চিত্রে দুই জায়গায়ই একসঙ্গে কাজ করেছেন মা-মেয়ে।
মিসমালিনি ও ফ্যাশন লেডি অবলম্বনে শরীফ নাসরুল্লাহ
 
