
বলিউড অভিনেত্রী রানী মুখার্জির কন্যা আদিরা চোপড়ার জন্মদিন আজ। প্রথম জন্মবার্ষিকীতে মা-মেয়ের একটি ছবি প্রকাশ করেছেন রানী। এটাই সম্ভবত আদিরার প্রকাশিত প্রথম ছবি। শুধু ছবিই নয়, মা হয়ে ওঠার অভিজ্ঞতার কথাও সামাজিক মিডিয়ায় প্রকাশ করেছেন অভিনেত্রী রানী মুখার্জি। আজ শুক্রবার সকালে টুইটারে কন্যা আদিরার সঙ্গে ছবিসহ একটি নোট লিখেছেন রানী। সেখানে বলেছেন, মা হওয়ার পর কীভাবে বদলে গেছে তাঁর জীবন। তিনি লিখেছেন, ‘এখন আমি আগের চেয়ে অনেক শান্ত হয়ে গিয়েছি, ধৈর্য অনেক বেড়ে গেছে, অনেক সহজেই ক্ষমা করতে শিখেছি। এসব হয়েছে রাতারাতি, যখন আমি মা হয়েছি। আশা করি, নির্ভয়েই আমি আদিরাকে বড় করে তুলতে পারব। অনেক সাহস, নিয়ম, জ্ঞান, ভালো কিছু তাকে শেখাতে পারব। আমি চাই, তার জন্য সবাই গর্বিত হোক। যদি কেউ ওকে নিয়ে গর্ব না-ও করে, মা হিসেবে আমি ওকে নিয়ে সারা জীবন গর্ব করব।’ ২০১৪ সালে আদিত্য চোপড়াকে বিয়ে করেন রানী মুখার্জি। ইতালিতে নিকটাত্মীয় ও বন্ধুদের উপস্থিতিতে সম্পন্ন হয়েছিল সেই বিয়ের আনুষ্ঠানিকতা। ব্যক্তিগত জীবন সব সময়ই একটু আড়ালে রেখেছিলেন এই দম্পতি। সে জন্যই হয়তো কন্যার জন্মদিনের বর্ষকাল পরে তার ছবি প্রকাশ করলেন। আর টুইটারে লেখা নোটটি যেন প্রথম জন্মদিনে মেয়েকে লেখা একটি খোলা চিঠি। পুরো চিঠিটি পড়া যাবে যশ রাজ ফিল্মসের টুইটার অ্যাকাউন্টে। ইন্ডিয়ান এক্সপ্রেস।
