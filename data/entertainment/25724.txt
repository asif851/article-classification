

রণবীর কাপুর ও দীপিকা পাড়ুকোনের প্রেমের অধ্যায় শেষ হয়েছে অনেক আগেই। সাবেক এই প্রেমিক যুগলের প্রেম যখন তুঙ্গে তখন প্রেমিক রণবীর কাপুরের প্রতি ভালোবাসার নিদর্শন হিসেবে তাঁর নামের দুটি আদ্যাক্ষরের উলকি নিজের ঘাড়ে আঁকিয়েছিলেন দীপিকা। কিন্তু কোকাকোলার নতুন বিজ্ঞাপনচিত্রে দীপিকার ঘাড়ে ‘আর কে’ লেখা উলকিটি দেখা না যাওয়ায় খবর চাউর হয়েছে, সেটি মুছে ফেলেছেন বলিউডের জনপ্রিয় এ তারকা অভিনেত্রী।কোকাকোলার নতুন বিজ্ঞাপনচিত্রটিতে দেখা গেছে, পেছন ফিরে বোতল থেকে কোকাকোলা পান করছেন দীপিকা। একটু পরই সামনের দিকে ঘুরে দীপিকা বলেন, ‘আমার ঘাড়ে কী দেখছেন? সঠিক দাম তো লেখা আছে বোতলের ঘাড়ে।’ বিজ্ঞাপনচিত্রে দীপিকার ঘাড়ে ‘আর কে’ লেখা উলকিটি দেখা না যাওয়ায় খবর চাউর হয়, উলকিটি মুছে ফেলেছেন দীপিকা। তিনি সত্যিই উলকিটি মুছে ফেলেছেন নাকি ফটোশপের কারসাজিতে তা আড়াল করা হয়েছে তা অবশ্য নিশ্চিত হওয়া যায়নি। সম্প্রতি এক খবরে এমনটিই জানিয়েছে ইন্ডিয়া টুডে।
এ বিষয়ে জানার জন্য বিজ্ঞাপনচিত্রটির নির্মাতা অনুরাগ কশ্যপকে জিজ্ঞেস করলে সুকৌশলে বিষয়টি এড়িয়ে গেছেন তিনি। অনুরাগ দাবি করেছেন, দীপিকার ঘাড়ে কোনো উলকি আঁকা ছিল কি না, তা তিনি খেয়াল করেননি। কারণ, বিজ্ঞাপনচিত্রটির শুটিংয়ের সময় তিনি কেবল ক্যামেরার দিকেই তাকিয়ে ছিলেন। তাঁর সমস্ত মনোযোগ কেন্দ্রীভূত ছিল ক্যামেরার দিকে।
অন্যদিকে, এ বিষয়ে জানার জন্য দীপিকার সঙ্গে যোগাযোগ করা হলে তাঁর কাছ থেকেও কোনো জবাব মেলেনি।
প্রসঙ্গত, ঐশ্বরিয়া রাই বচ্চন, আমির খান, ইমরান খানের পর গত বছরের ডিসেম্বরে কোমল পানীয় কোকাকোলার নতুন মুখ নির্বাচিত হন ‘রাম-লীলা’ তারকা দীপিকা। ভারতে কোকাকোলার দূত হিসেবে দায়িত্ব পালনের বিনিময়ে প্রতি বছর চার কোটি রুপি জমা হবে দীপিকার ব্যাংক অ্যাকাউন্টে।পেপসি এবং থাম্বস আপের তুলনায় কোকাকোলার ব্যবসা অনেকটাই পিছিয়ে পড়ে ভারতে। এর আগে পেপসির দূতিয়ালিতে দারুণ সাফল্য দেখিয়েছিলেন দীপিকা। সেই সাফল্য ও দীপিকার বর্তমান তারকা খ্যাতিকে কাজে লাগিয়ে ভারতে কোকাকোলা ব্র্যান্ডের জনপ্রিয়তা বাড়াতেই তাঁকে দূতিয়ালির দায়িত্ব দেওয়ার সিদ্ধান্ত নেওয়া হয়।টানা ছয় বছর কোকাকোলার দূত হিসেবে দায়িত্ব পালন করেছিলেন সাবেক বিশ্বসুন্দরী ও বলিউডের অভিনেত্রী ঐশ্বরিয়া রাই বচ্চন। এরপর ‘মিস্টার পারফেকশনিস্ট’ তারকা আমির খান ও তাঁর ভাগনে ইমরান খানও এই দায়িত্ব পেয়েছিলেন। কিন্তু কোকাকোলার দূতিয়ালিতে খুব বেশি সাফল্য দেখাতে পারেননি তাঁরা। একের পর এক বক্স অফিসে ঝড় তোলা ছবি উপহার দিয়ে বলিউডে এখন দীপিকার দারুণ চাহিদা। তরুণ প্রজন্মের অগণিত ভক্ত জুটিয়েছেন ২৮ বছর বয়সী এ তারকা অভিনেত্রী। টানা কয়েকটি ব্যবসাসফল ছবি উপহার দিয়ে ক্যারিয়ারের সুবর্ণ সময় পার করছেন দীপিকা।
গত বছর দীপিকা অভিনীত ‘রেস টু’ ছবিটি দারুণ ব্যবসা করে। ছবিটির আয়ের পরিমাণ দেড় শ কোটি রুপিরও বেশি। গত বছর আরও তিনটি বক্স অফিসে ঝড় তোলা ছবি উপহার দেন দীপিকা। তাঁর অভিনীত ‘ইয়ে জাওয়ানি হ্যায় দিওয়ানি’ ও ‘চেন্নাই এক্সপ্রেস’—দুটি ছবিই ৩০০ কোটি রুপি আয়ের মাইলফলক স্পর্শ করে। ৩৯৫ কোটি রুপি আয় করে হিন্দি ছবির ইতিহাসে বিরল নজির গড়ে ‘চেন্নাই এক্সপ্রেস’। দীপিকার ‘গোলিও কি রাসলীলা: রাম-লীলা’ ছবিটি মুক্তি পায় গত বছরের নভেম্বরে। ছবিটির আয়ের পরিমাণ ২০০ কোটি রুপি ছাড়িয়ে যায়। মূলত এসব দিক বিবেচনা করেই দীপিকাকে কোকাকোলার নতুন মুখ নির্বাচিত করা হয়।  
কোকাকোলার ক্যাম্পেইনে দীপিকার সঙ্গী হিসেবে রয়েছেন নির্মাতা ও অভিনেতা ফারহান আখতার। তাঁরা দুজন মিলে টক্কর দেওয়ার চেষ্টা করছেন প্রিয়াঙ্কা চোপড়া ও রণবীর কাপুরকে। বর্তমানে পেপসির দূত হিসেবে দায়িত্ব পালন করছেন প্রিয়াঙ্কা-রণবীর।
 


