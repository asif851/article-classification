
বলিউড অভিনেতা অনিল কাপুরের ছোট মেয়ে রিয়া কাপুর পরিচালক হিসেবে নাম লেখাচ্ছেন। ‘ভিড়ে দি শাদি’ নামের এই ছবিটি হলিউডের ‘সিস্টারহুড অব দ্য ট্রাভেলিং প্যান্টস’-এর হিন্দি সংস্করণ। এখানে তাঁর বড় বোন সোনম কাপুরও অভিনয় করবেন। আর মজার বিষয় হলো, এই ছবিতে অন্য আরেক ‘কাপুরকন্যা’ কারিনা কাপুর খানকেও দেখা যেতে পারে। এমন হলে এটিই হবে সোনম ও কারিনার প্রথম একসঙ্গে কাজ। এর আগে এই ছবিতে কাজ করার কথা ছিল ক্যাটরিনা কাইফের। সেখানে তাঁর অভিনয় করার কথা ছিল এক দিল্লির মেয়ের চরিত্রে। সেই চরিত্রের জন্য তাঁকে অবিকল দিল্লির লোকদের মতো করেই কথা বলতে হতো। কিন্তু ব্রিটিশ বংশোদ্ভূত এই অভিনেত্রীর যে ঠিকমতো হিন্দি বলতেই হিমশিম খেতে হয়। আঞ্চলিক ভাষা আয়ত্ত করা তো তাঁর জন্য আরও দুরূহ। শেষে বাদই দিয়ে দিতে হলো এই ছবিতে কাজের প্রস্তাব। শোনা যাচ্ছিল, আরেক বলিউড অভিনেত্রী সোয়ারা ভাস্কর ক্যাটের পরিবর্তে অভিনয় করবেন। এখন অন্য আরেকটি চরিত্রের জন্য শোনা যাচ্ছে কারিনার নাম। এখানে মূল চরিত্রেই কারিনাকে নেওয়ার কথা ভাবছেন নির্মাতা। যদিও এই ছবিতে কাজ করার ব্যাপারে মুখ খোলেননি কারিনা কাপুর। তবে এই অভিনেত্রীর ঘনিষ্ঠ একটি সূত্র জানিয়েছে এখানে কাজ করার ব্যাপারে তিনি মোটামুটি মনস্থির করেছেন। বলিউড হাঙ্গামা।
