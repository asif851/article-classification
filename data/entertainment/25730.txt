
বেশ কিছুদিন ধরেই হৃতিক রোশন আর কঙ্গনা রনৌতের সম্পর্কের নানা রোমান্টিক বিষয়-আশয় নিয়ে খবর ছাপছে বলিউডের সংবাদমাধ্যমগুলো। কিন্তু ​সংবাদপত্রের কাছে এখনো পর্যন্ত এ বিষয়ে মুখ খোলেননি কেউই। বরং দুজনেই কোনো রকম সম্পর্কে জড়ানোর কথা সরাসরি অস্বীকারই করেছেন। তাহলে কী হৃতিক-কঙ্গনা কেউ কারও নন! দিনকয়েক আগেও নাছোড়বান্দা এক সংবাদকর্মীর এমন প্রশ্ন পাশ কাটিয়ে গেছেন হৃতিক। কঙ্গনার প্রসঙ্গে জানতে চাইলে হৃতিক উল্টো প্রশ্ন করেছেন— এ নিয়ে তাঁর আসলে কী বলা উচিত?’
সম্প্রতি হানি সিংয়ের একটি মিউজিক ভিডিওর প্রকাশনার অনুষ্ঠানে এসেছিলেন হৃতিক। হৃতিক অভিনীত ‘আশিকি’ ছবির ‘ধীরে ধীরে’ গানটি নিয়ে হানি সিংয়ের করা এই মিউজিক ভিডিও প্রকাশের অনুষ্ঠানে উপস্থিত সাংবাদিকেরা এ সুযোগে চেপে ধরেছিলেন হৃতিককে। হৃতিকের কাছে কঙ্গনাকে নিয়ে নানা প্রশ্ন জানতে চান তাঁরা। আশিকি ছবির ‘ধীরে ধীরে’ গানটি তিনি কাকে উৎ​সর্গ করতে চান? এক সাংবাদিকের এমন প্রশ্নে বুদ্ধিমান হৃতিক পাশ কাটিয়ে উত্তর দেন— ‘এখন আমার জীবনে এমন কেউ নেই যাকে এ গান উৎসর্গ করতে পারি আমি।’হৃতিক-সুজানার সংসার পৃথক হয়ে গেছে গত বছর। সুজানার সঙ্গে ছাড়াছাড়ি হওয়ার পর থেকে এখন পর্যন্ত একাই আছেন হৃতিক। এদিকে, কাট্টি বাট্টি ছবির প্রচারের অনুষ্ঠানে এসে কঙ্গনা রনৌত বলেছেন, ‘তিনি একা আছেন, একাই থাকতে চান। তিনি আরও বলেন, ‘আমি এখন একা আছি সেটা ঠিক, কিন্তু কারও সঙ্গে প্রেম করার মতো ফুরসত নেই। আমি আমার ছবি ও এর চরিত্রগুলো নিয়েই মহাব্যস্ত। সম্পর্ক টিকিয়ে রাখা অনেক বড়ো কাজ। কাউকে বঞ্চিত করতে চাই না আমি।’সম্পর্ক প্রসঙ্গে কঙ্গনা আরও বলেন, ‘সম্পর্ক হচ্ছে অনেকটা শিশুর মতো; অনেক যত্নের প্রয়োজন পড়ে। যখন ঘড়ি ধরে উদয়াস্ত কাজই করতে হয়; তখন সম্পর্ক নিয়ে আর কী আশা করা সম্ভব? তখন মৃত্যু ঘটে সম্পর্কের আর শুধু অনুতাপ থাকে।’ (এনডিটিভি, পিটিআই)
