
এবারের ঈদে দুই ছবি নিয়ে অভিষেক হতে যাচ্ছে নবাগত নায়িকা শবনম বুবলীর। বাংলাদেশি সিনেমার নবাগত এই নায়িকাকে ফেসবুকে শুভকামনা জানালেন তাঁরই অগ্রজ নায়িকা পরীমনি। আর পরীমনির কাছ থেকে শুভেচ্ছাবার্তা পেয়ে উচ্ছ্বসিত বুবলী।এবারের ঈদে বুবলীর যে দুটি ছবি মুক্তি পাচ্ছে, তাতে নায়ক হিসেবে আছেন বাংলাদেশের জনপ্রিয় নায়ক শাকিব খান। ‘বসগিরি’ ও ‘শুটার’ নামের এই ছবিগুলোতে শাকিবের নায়িকা হওয়াতে দর্শকের বাড়তি আগ্রহের কেন্দ্রবিন্দুতে আছেন বুবলী। অন্যদিকে এই ঈদে ‘রক্ত’ নামের একটি সিনেমা দিয়েও দর্শকদের সঙ্গে দেখা হবে পরীমনির। প্রতিদ্বন্দ্বী না মনে করে সহকর্মীকে শুভেচ্ছা জানিয়েছেন পরীমনি।‘রক্ত’ সিনেমা পোস্টারের ফটোশুটের কারণে এই মুহূর্তে ভারতের কলকাতায় আছেন পরীমনি। আজ শুক্রবার সকালে ফেসবুক স্ট্যাটাসের মাধ্যমে বুবলীকে শুভকামনা জানিয়েছেন পরীমনি। তিনি লিখেছেন, ‘হ্যালো বুবলী দি। এত এত ভালোবাসা আর একটা “হাগ” তোমার জন্য। তোমাকে যে কী বলব বুঝতে পারছি না। তুমি অনেক ভাগ্যবান। আমার জানা মতে, আমাদের ইন্ডাস্ট্রিতে তুমিই একমাত্র নায়িকা, যার কিনা প্রথম দুটো ছবিই দেশের নম্বর ওয়ান নায়কের সঙ্গে, রনি দার (শামীম আহাম্মেদ রনি) মতো নির্মাতা, ভালো প্রযোজনা প্রতিষ্ঠানের বড় বাজেটের ছবি দিয়ে ঈদে অভিষেক পাচ্ছ। ইতিমধ্যে আমি কিন্তু তোমার ভক্ত হয়ে গেছি। তোমার হাসি, চোখ, মাশআল্লাহ্।’একই স্ট্যাটাসে শাকিব সম্পর্কে পরীমনি লিখেছেন, ‘আমি একজন সিনেমার দর্শক, একজন সুপারস্টার হিরোর ভক্ত। একটি ভালো গল্পের ছবি “বসগিরি”র জন্য দোয়া, ভালোবাসা ও অনেক অনেক শুভকামনা জানাচ্ছি। “বসগিরি” নামটা শুধু শাকিব খানের সঙ্গেই মানায়।’ফেসবুকে পরীমনির এমন স্ট্যাটাস দেখে উচ্ছ্বসিত বুবলী কৃতজ্ঞতা জানাতে ভোলেননি। বললেন, ‘অনেক ধন্যবাদ, প্রিয় পরীমনি। অনেক সুন্দর মনের অধিকারী তুমি। তা না হলে, এত সুন্দর করে কেউ কারও প্রশংসা করতে পারে না। তোমার জন্য অনেক ভালোবাসা।’
