
সাবেক প্রেমিক অসীম মার্চেন্টকে আইনি নোটিশ পাঠিয়েছেন বলিউডের অভিনেত্রী ও গায়িকা প্রিয়াঙ্কা চোপড়া। প্রিয়াঙ্কা ও তাঁর সাবেক ম্যানেজার প্রকাশ জাজুর বিতর্কিত অধ্যায়সহ প্রকাশ জাজুর ব্যক্তিগত জীবন নিয়ে জীবনীভিত্তিক ছবি তৈরির ঘোষণা দিয়েছেন অসীম। স্বভাবতই এর মাধ্যমে প্রিয়াঙ্কার জীবনের বিতর্কিত অধ্যায়ের কাহিনি ঠাঁই পাবে ছবিটিতে। কিন্তু অসীমের চলচ্চিত্র বানানোর পরিকল্পনা ভেস্তে দিতে সম্প্রতি আইনি নোটিশ পাঠিয়েছেন প্রিয়াঙ্কা।গত মে মাসের শুরুর দিকে প্রিয়াঙ্কা চোপড়ার জীবনের গল্প নিয়ে ছবি বানানোর পরিকল্পনার কথা জানান মডেল ও অভিনেতা অসীম মার্চেন্ট। তিনি জানান, বিনোদন জগতে প্রিয়াঙ্কার শুরুর দিকের সংগ্রামসহ তাঁর ব্যক্তিগত জীবনের আরও নানা বিষয় নিয়ে জীবনীভিত্তিক ছবি বানানোর মাধ্যমে চলচ্চিত্র পরিচালক হিসেবে আত্মপ্রকাশ করতে যাচ্ছেন তিনি। প্রিয়াঙ্কা ও তাঁর সাবেক ম্যানেজার প্রকাশ জাজুর বিতর্কিত পুরো ঘটনা ছবিতে তুলে ধরবেন বলেও জানান অসীম।
শুরুতে প্রিয়াঙ্কার জীবনীভিত্তিক ছবি নির্মাণের কথা জানালেও পরে সুর পাল্টান অসীম। প্রকাশ জাজুর জীবনীভিত্তিক ছবি তৈরির ঘোষণা দেন তিনি। কিন্তু স্পর্শকাতর বিষয়টি নিয়ে ছবি নির্মিত হোক, তা চান না প্রিয়াঙ্কা। ছবিটি বানানো থেকে বিরত রাখতে সম্প্রতি অসীমকে আইনি নোটিশ পাঠিয়েছেন প্রিয়াঙ্কার আইনজীবী। এক খবরে এ তথ্য জানিয়েছে জিনিউজ।
২০০৪ সালে প্রিয়াঙ্কাকে হুমকি ও অশ্লীল এসএমএস পাঠানোর দায়ে পুলিশি অভিযোগ দায়ের করেছিলেন প্রিয়াঙ্কার বাবা প্রয়াত অশোক চোপড়া। তিনি অভিযোগে উল্লেখ করেছিলেন, তাঁর মেয়ের নামে বানোয়াট সব কেচ্ছা-কাহিনি ছড়ানোর পাশাপাশি তাঁর পরিবারের সদস্যদের হুমকি দিয়েছেন প্রকাশ। এর পরিপ্রেক্ষিতে প্রকাশকে গ্রেপ্তারও করেছিল পুলিশ।
প্রসঙ্গত, প্রিয়াঙ্কার মডেলিং ক্যারিয়ারের শুরুর দিকে তাঁর সঙ্গে অসীমের প্রেমের সম্পর্ক গড়ে ওঠে। কিন্তু ২০০০ সালে প্রিয়াঙ্কা বিশ্বসুন্দরী খেতাব জয়ের পর বলিউডে ক্যারিয়ার গড়তে ব্যস্ত হয়ে পড়েন। ধীরে ধীরে অসীমের সঙ্গে তাঁর প্রেমের সম্পর্কে চিড় ধরে।
