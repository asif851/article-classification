
শিল্পীমন সাধারণ মানুষের থেকে একটু বেশি স্পর্শকাতর। গত শুক্রবার রাতে ঢাকার গুলশানে হলি আর্টিজান বেকারি রেস্তোরাঁয় জঙ্গিদের হাতে জিম্মি দেশি ও বিদেশি নাগরিকদের নির্মমভাবে হত্যার ঘটনায় হতবিহ্বল হয়ে পড়েছে পুরো তারকা অঙ্গন। হত্যাকাণ্ডের এ ঘটনায় আমরা তাঁদেরই কয়েকজনের প্রতিক্রিয়া তুলে ধরছি।
একটি সংবাদের মন্তব্য জানতে গতকাল শনিবার দুপুরে আমরা ফোন করেছিলাম কণ্ঠশিল্পী শাকিলা জাফরকে। কান্নাজড়িত কণ্ঠে ফোন ধরেন তিনি। বাংলাদেশের সব মানুষের মতো গুলশানের হত্যাকাণ্ডে তিনিও শোকাহত। এমন মানসিক অবস্থায় কোনো সংবাদ বিষয়ে মন্তব্য করতে রাজি হলেন না তিনি। কান্নার দমক হঠাৎই বেড়ে যায় তাঁর। ফোনের ওপাশ থেকে বেশ জোরালো গলায় কাঁদতে কাঁদতে তিনি বলেন, ‘ওই ঘটনায় আমার এক বান্ধবী মারা গেছে। আমি আর কথা বলতে পারব না।’গুলশানের হত্যাকাণ্ডে তারকা অঙ্গনে নেমে এসেছে শোক, ক্ষোভ ও বিহ্বলতার গভীর ছায়া। অনিরাপত্তা, দ্বিধা ও বেদনায় দীর্ণ হয়ে আছে সবার হৃদয়। ঘটনাটি নিয়ে বাংলাদেশ চলচ্চিত্র শিল্পী সমিতির সভাপতি ও অভিনেতা শাকিব খান বলেন, ‘বাংলাদেশের মতো দেশে এ ধরনের ভয়াবহ ঘটনা ঘটতে পারে! মানুষ কতটা অনিরাপদ। এবার শান্তিতে ঈদ করাটাই দায় হয়ে পড়ল। এখন তো কেউ বাইরে বের হতেই ভয় পাবে। পরিচিত-অল্প অপরিচিত যাঁর সঙ্গেই কথা হচ্ছে, বলছেন কোথাও বের হওয়ার সাহস পাচ্ছেন না তাঁরা। এত প্রতিকূল পরিস্থিতির মধ্যেও আইনশৃঙ্খলা রক্ষাকারী বাহিনী যে ভূমিকা রেখেছে ও সাংবাদিক বন্ধুরা যেভাবে রাত জেগে প্রতি মুহূর্তের আপডেট জানিয়েছেন, সে জন্য স্যালুট।’সামাজিক যোগাযোগমাধ্যমে অভিনেত্রী সুবর্ণা মুস্তাফা লিখেছেন, ‘এ ঘটনায় আমরা যেন ধর্মকে না টানি। এটা সন্ত্রাস। এখানে ধর্মের কিছু নেই; আছে টাকা, উগ্রতা, রাজনীতি। আমাদের স্মৃতি তো গোল্ডফিশের মতো। মনে আছে ধর্মের নামে হেফাজত ঢাকায় কি করেছিল?বঙ্গ সম্মেলনে যোগ দিতে অভিনয়শিল্পী জয়া আহসান অবস্থান করছেন যুক্তরাষ্ট্রে। সেখানে রাজকাহিনী ছবির জন্য পুরস্কার পেলেও দেশের ঘটনায় বিষণ্ন হয়ে আছেন তিনি। সেখান থেকে তিনি বলেছেন, ‘মনটা খুবই খারাপ।  বাংলাদেশের একজন অভিনয়শিল্পী হিসেবে আমার গর্বের শেষ নেই। আবার আমার দেশ ভালো না থাকলে আমি খুব কষ্ট পাই।’শোকাহত নায়ক আরিফিন শুভ এ ঘটনায় স্তব্ধ। মুঠোফোনে তিনি বলেন, ‘কী বলব জানি না। গুলশানের ঘটনায় আমাদের খুব কাছের একজন বন্ধু, স্বজন ও শুভাকাঙ্ক্ষী মারা গেছেন। বাংলাদেশের অন্যতম নিরাপদ জায়গা বলে পরিচিত গুলশানে এ ধরনের একটি ঘটনা ঘটতে পারে, এটা কোনোভাবেই বিশ্বাস করতে পারছি না। স্বাধীন ও সার্বভৌম দেশে আমরা সবাই কি তাহলে এতটাই নিরাপত্তাহীনতার মধ্যে বাস করছি? এ ধরনের ঘটনা কোনোভাবেই কাম্য নয়।’মুঠোফোনে কথা হয় অভিনেতা চঞ্চল চৌধুরীর সঙ্গে। তিনি এ ঘটনাকে অনভিপ্রেত আখ্যা দিয়ে বলেন, ‘এমন ঘটনা বাংলাদেশের মতো একটা দেশে ঘটতে পারে, এটা বিশ্বাস করতেই কষ্ট লাগে। গুলশানের ওই ঘটনায় যাঁরা আক্রান্ত হয়েছেন এবং যাঁরা মারা গেছেন, সবার প্রতি সমবেদনা।’তরুণ কণ্ঠশিল্পী কোনাল সামাজিক যোগাযোগমাধ্যমে লিখেছেন, ‘আমার ইসলাম শান্তির ধর্ম, মানবতার ধর্ম, সম্মান ও সমতার ধর্ম। কোনো মুসলমান এই কাজ করতে পারে না, রমজানকে অপবিত্র করতে পারে না। সন্ত্রাসবাদের কোনো ধর্ম হয় না।’শিল্পী আঁখি আলমগীর লেখেন, ‘ভাবতেও পারছি না, জিম্মিরা এই মুহূর্তে কিসের মধ্য দিয়ে যাচ্ছেন। আমি ঘুমাতে পারছি না। আল্লাহ আমাদের সবাইকে রক্ষা করো।’
