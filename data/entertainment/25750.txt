
৭ নম্বর অ্যালবাম সাত বছরের ব্যবধানে বছরের সপ্তম মাসের ৭ তারিখে মুক্তি পাচ্ছে! সংগীতশিল্পী মেহরীনের নতুন অ্যালবাম সেভেন-এর হিসাব-নিকাশ এখন এমনই সাতের ফেরে বাঁধা। তাঁর এই অ্যালবামটি গ্রামীণফোনের ব্যানারে ৭ জুলাই অনলাইনে মুক্তি পাচ্ছে। মেহরীন বলেন, ‘কাকতালীয়ভাবে সবকিছু সাতে এসে মিলে গেছে। আমি জানতাম না, গ্রামীণফোন থেকে ৭ জুলাই অ্যালবামটি মুক্তি পাচ্ছে!’অ্যালবামে কাজী নজরুল ইসলামের লেখা একটি গান রয়েছে। দুটি গান মেহরীন নিজেই লিখেছেন। অন্যগুলো সাকী আহমেদ, তানভীর হাসান, জাহাঙ্গীর হায়দার দীপন, আলী আফজাল নিকোলাস, বাসু দেব বর্মণ ও আইয়ুব বাচ্চুর লেখা। মেহরীন বলেন, ‘আগে যে গানগুলো বাজারে এসেছে, তা বিচ্ছিন্নভাবে। এর সঙ্গে আরও কিছু নতুন গান নিয়ে একটি পুরো অ্যালবাম করলাম।’ গানগুলোর সুর ও সংগীত হাবিব ওয়াহিদ, জামাল বিন ইয়েলেস, ডিজে আক্স, নীল অধিকারী, ফুয়াদ ইবনে রাব্বী, আলী আফজাল নিকোলাস, বাসু দেব বর্মণ ও আইয়ুব বাচ্চুর করা। এর মধ্যে দুটি গানে মেহরীনও সুর বসিয়েছেন।
