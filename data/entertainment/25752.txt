
এ যেন নতুন করে জেগে ওঠা। ধীরগতিতে এগিয়ে চলা অডিও বাজারে হঠাৎ যেন এক দমকা হাওয়া। সাত দিনের ব্যবধানে মুক্তি পেল জেমসের তিনটি গান। তিনটিই চলচ্চিত্রের গান। তাই একে গানে গানে জেমসের হ্যাটট্রিক বলা চলে।গেল সপ্তাহে জেমসের তিনটি গান এসেছে শ্রোতাদের নাগালে। প্রথমটি আসে ৪ ডিসেম্বর। জিরো ডিগ্রি ছবির গানের অ্যালবাম মুক্তি পায় ওই দিন। ‘ভালোবাসা ও ঘৃণা’ শিরোনামের ওই গান লিখেছেন ছবির নির্মাতা অনিমেষ আইচ এবং সুর করেছেন প্রিন্স মাহমুদ। ৯ ডিসেম্বর ওয়ার্নিং ছবিতে গাওয়া জেমসের আরেকটি গান ছাড়া হয় ইউটিউবে। ‘এত কষ্ট লাগে অন্তরে’ নামের গানটিতে কবির বকুলের কথায় সুর বসিয়েছেন শওকত আলী ইমন। সবশেষ ১০ ডিসেম্বর মুক্তি পায় দেশা দ্য লিডার ছবির টাইটেল গান ‘আসছে দেশা আসছে’। এই গানের কথা ও সুর করেছেন শফিক তুহিন।গানে গানে এই হ্যাটট্রিকের পর কথা হয় জেমসের সঙ্গে। এ বিষয়ে তিনি বলেন, ‘ভালো লাগছে। ভালো ভালো গান হলে গাইতেও ভালো লাগে। শ্রোতারা নতুন গানের স্বাদ পায়। গান শোনার জন্য চলচ্চিত্র এখন একটি ভালো মাধ্যম হতে পারে।’জানা গেছে, জেমসের গাওয়া আরও তিনটি গান রয়েছে মুক্তির অপেক্ষায়। এর মধ্যে আছে হাসিবুর রেজা কল্লোলের সত্তা ও পি এ কাজলের চোখের দেখা ছবি দুটির গানও।
