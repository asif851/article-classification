
‘হেট স্টোরি ৩’ ছবিতে অভিনয় করছেন বলিউডের অভিনেত্রী ডেইজি শাহ। সম্প্রতি ডেইজি জানিয়েছেন, কেবল সালমান খানের কথাতেই তিনি ‘হেট স্টোরি ৩’ ছবিতে কাজ করতে রাজি হয়েছেন। নইলে এ ধরনের ‘উত্তেজক’ ছবিতে তিনি অভিনয় করতে কখনোই সাহস পেতেন না।ডেইজি জানিয়েছেন, ‘আমি পিছিয়েই গিয়েছিলাম, কিন্তু সালমানই আমাকে এ ছবিতে অভিনয়ের জন্য ঠেলে সামনে এগিয়ে দিয়েছিলেন। সালমান আমাকে বলেছিলেন, এ ছবিটি ‘জয় হো’ থেকে একেবারেই ভিন্নরকমের। ‘হেট স্টোরি’ ছবিতে আমার অভিনয় করা উচিত।’ তিনি এও বলেন, একজন অভিনয়শিল্পী হিসেবে সব ধরনের চরিত্রে অভিনয় করার ব্যাপারেই প্রস্তুত থাকা উচিত। এই বিষয়টিও এই ছবিতে অভিনয়ের ব্যাপারে আমাকে সামনে এগিয়ে দিয়েছিল।এই ‘জয় হো’ অভিনেত্রী আরও জানিয়েছেন, তিনি জানতেন এ ধরনের ছবিতে অভিনয় করার বিষয়টি তাঁর জন্য ‘নিরাপদ’ নয়। তারপরও তিনি খানিকটা চ্যালেঞ্জ নিয়েই এ ছবিতে অভিনয় করতে এগিয়ে এসেছিলেন।
বিক্রম ভাট প্রযোজিত ‘হেট স্টোরি’ ছবিতে অভিনয় করে বলিউডে ঝড় তুলেছিলেন কলকাতার পাওলি দাম। এরপর ‘হেট স্টোরি’র সিক্যুয়েল ‘হেটস্টোরি ২’ ছবিতে ছোটপর্দা থেকে বলিউডের বড়পর্দায় এসেছিলেন সুরভিন চাওলা। আর এবারে ‘হেট স্টোরি ৩’ ছবিতে শারমান জোসি, করণ সিং গ্রোভার ও জারিন খানের সঙ্গে অভিনয় করছেন ৩১ বছর বয়সী অভিনেত্রী ডেইজি শাহ।
