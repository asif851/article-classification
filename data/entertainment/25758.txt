



আজ আমির খানের জন্মদিন। 
ইনস্টাগ্রামে প্রথম পোস্ট দিয়েছেন মাকে নিয়ে। 
এই অভিনেতা এখন ভারতের যোধপুরে শুটিং করছেন।


নিজের ৫৩তম জন্মদিনে বলিউড অভিনেতা আমির খান ভক্তদের একটি উপহার দেওয়ার কথা আগেই ভেবে রেখেছিলেন। দুনিয়াজুড়ে ভক্ত তো আর কম নয়। কিন্তু এতজনকে আমির উপহার দিয়ে কুলোতে পারবেন? চিন্তার কোনো কারণ নেই, উপহার তো আর বাড়ি বাড়ি গিয়ে দিয়ে আসতে হবে না। ডিজিটাল যুগে আমির তাঁর ভক্তদের এক ডিজিটাল উপহার দিয়েছেন। জন্মদিনে ছবি শেয়ারিং সাইট ইনস্টাগ্রামে অ্যাকাউন্ট খুলেছেন তিনি, যা সবার জন্য উন্মুক্ত। এই প্রতিবেদন লেখা পর্যন্ত সেখানে আমিরের অনুসারীর সংখ্যা ২ লাখ ৫২ হাজারে পৌঁছেছে। প্রতিক্ষণে এই সংখ্যা বেড়ে চলেছে।

আমির খান অবশ্য ফেসবুক ও টুইটারে আগে থেকেই অ্যাকাউন্ট আছে। সামাজিক যোগাযোগমাধ্যমে এই ব্যস্ত তারকা মোটামুটি সক্রিয়। টুইটারে তাঁকে অনুসরণ করেন ২ কোটি ৩০ লাখ অনুসারী, আর ফেসবুকে এই অভিনেতার অফিশিয়াল পেজে ‘লাইক’ আছে দেড় কোটির মতো।
বিশেষ এই দিনে ইনস্টাগ্রামে অ্যাকাউন্ট খুলে আমির প্রথম পোস্টটি কী দিয়েছেন নিশ্চয় জানতে ইচ্ছা করছে? আমির তাঁর ইনস্টাগ্রামে মা জিনাত হুসেইনের সাদা-কালো একটি ছবি প্রকাশ করেছেন। ক্যাপশনে এই ‘রঙ্গিলা’ তারকা লিখেছেন, ‘আমি এখন যা, সেটি এই মানুষটির জন্যই হতে পেরেছি।’ তবে ‘সিক্রেট সুপারস্টার’ আমিরের ইনস্টাগ্রাম অ্যাকাউন্টে সবাই হুমড়ি খেয়ে পড়লেও আমির এখন পর্যন্ত কাউকে ‘ফলো’ করছেন না।
নায়ক হিসেবে আমিরের প্রথম ছবি ‘কেয়ামত সে কেয়ামত তাক’ মুক্তি পায় ১৯৮৮ সালে। এর আগে বেশ কয়েকটি ছবিতে তিনি শিশুশিল্পী হিসেবে অভিনয় করেছেন। এর মধ্যে ‘ইয়াদো কি বারাত’ (১৯৭৩) অন্যতম। চারবার জাতীয় চলচ্চিত্র পুরস্কার পাওয়া এই তারকা প্রতিটি ছবিতে নিজেকে নতুনভাবে উপস্থাপনের চেষ্টা করেন। তিন দশকের ক্যারিয়ারে চরিত্রের খাতিরে অসংখ্যবার নিজেকে ভেঙে গড়েছেন। প্রাপ্তি হিসেবে অর্জন করেছেন অগণিত মানুষের ভালোবাসা ও সম্মানজনক পুরস্কার।
বলিউডের প্রয়াত প্রযোজক তাহির হুসেইনের ছেলে আমির তিন সন্তানের বাবা। প্রথম স্ত্রী রিনার সঙ্গে তাঁর এক ছেলে ও এক মেয়ে রয়েছে। নাম জুনাইদ খান ও ইরা খান। আর বর্তমান স্ত্রী কিরণ রাও খানের সংসারে একমাত্র সন্তান আজাদ খান। সামাজিক নানা ক্ষেত্র ও হিন্দি চলচ্চিত্রে অসামান্য অবদানের জন্য ভারত সরকার ২০০৩ সালে আমির খানকে পদ্মশ্রী ও ২০১০ সালে পদ্মভূষণ পুরস্কার দিয়ে সম্মানিত করে।
‘থাগস অব হিন্দোস্তান’ ছবির শুটিংয়ের কারণে আমির এখন ভারতের যোধপুরে আছেন। তাঁর সঙ্গে আরও আছেন অমিতাভ বচ্চন, ক্যাটরিনা কাইফ ও ফাতিমা সানাহ শেখ। বিজয় কৃষ্ণ আচার্য পরিচালিত এই ছবি মুক্তি পাবে আগামী ৭ নভেম্বর। হিন্দুস্তান টাইমস।
