
ফিল্মি দুনিয়ার সবচেয়ে দামি রহস্যটির সমাধান বোধ হয় হয়ে গেছে গত শুক্রবার ‘বাহুবলী ২’ মুক্তি পাওয়ার পরই। সব রহস্যের উত্তর অবশেষে মিলেছে। কেন কাটাপ্পা বাহুবলীকে মেরেছে, জানা গেছে তা-ও। আর এ জন্যই ভক্ত-দর্শকের রহস্যের কিনারা করতে প্রথম দিনেই ছবিটি গড়ে একাধিক রেকর্ড। গণ-উন্মাদনায় বলিউডকে টেক্কা দিয়ে ইন্ডিয়ান ফিল্মে দাদাগিরি দেখাল আঞ্চলিক এই ছবিটি।
পাগল জনতাকে সামলাতে হায়দরাবাদসহ কয়েক জায়গায় পুলিশকে লাঠিও তুলে নিতে হয়েছে। দক্ষিণের শহরগুলোর পাশাপাশি পুরো ভারতে যেন প্রভাস-জ্বরে আক্রান্ত। দিল্লিতে নাকি একটি টিকিটের মূল্য আড়াই হাজার পর্যন্ত উঠেছে।
বলিউডের সব রেকর্ড ভেঙে ইতিহাসের পথেই হাঁটছে দক্ষিণের পরিচালক এস এস রাজমৌলির সিনেমা ‘বাহুবলী: দ্য কনক্লুশন’ বা ‘বাহুবলী ২’। মুক্তির প্রথম চার দিনেই এই সিনেমার আয় ৬৫০ কোটি রুপি ছাড়িয়ে গেছে। দক্ষিণী সিনেমার মহাতারকা রজনীকান্তের ‘ভারতীয় ছবির গর্ব’ বলে মন্তব্য করা ‘বাহুবলী ২’ যুক্তরাষ্ট্র, কানাডা, উপসাগরীয় দেশ এবং অস্ট্রেলিয়ায় ধামাকা করেছে।
এখন জেনে নেওয়া যাক ‘বাহুবলী ২’ এখন পর্যন্ত কোনো কোনো রেকর্ড গড়েছে—
* ‘বাহুবলী ২’-এর মুক্তির প্রথম দিনেই হলের প্রায় ৯৫ শতাংশ আসন ভর্তি ছিল। এদিক থেকে বড় বড় বাজেটের সিনেমাগুলোকে পেছনে ফেল দিয়েছে ‘বাহুবলী ২’।
* স্ক্রিনের সংখ্যাতেও বাজিমাত করেছে প্রভাস, আনুশকা শেঠি, তামান্না ভাটিয়া অভিনীত ছবিটি। একসঙ্গে নয় হাজার স্ক্রিনে মুক্তি পেয়ে ইতিমধ্যে রেকর্ড গড়েছে। এর আগে কোনো ভারতীয় ছবি একসঙ্গে এত স্ক্রিনে মুক্তি পায়নি।
* আগাম ব্যবসার ক্ষেত্রেও রেকর্ড গড়েছে ছবিটি। এর আগে আমির খানের ‘দঙ্গল’ মুক্তির আগে ১৮ কোটি রুপি ব্যবসা করেছিল। কিন্তু ‘বাহুবলী ২’ একেবারে দ্বিগুণ (৩৬ কোটি) ব্যবসা করেছে ছবি মুক্তির আগেই শুধু টিকিট বিক্রি করে।
* ছবি মুক্তির দিনে সবচেয়ে বেশি ব্যবসা করেছে এস এস রাজমৌলির এই সিনেমা। ‘কাবালি’, ‘দঙ্গল’, ‘সুলতান’কে পেছনে ফেলে ‘বাহুবলী ২’ প্রথম দিনেই ১২১ কোটি টাকার ব্যবসা করেছে। ভারতের প্রথম কোনো সিনেমা প্রথম দিনেই ১০০ কোটির ব্যবসা করেছে। এ ছাড়া দ্রুততম সময়ে ১৫০ কোটির রুপির ব্যবসাও অন্য ছবির চেয়ে আগে করেছে ‘বাহুবলী ২’।
* ‘বাহুবলী ২’ মুক্তির দিনে কোনো ছুটির দিন বা কোনো উৎসবের দিনও ছিল না। ওয়ার্কিং ডে-তে মুক্তি পেয়ে দর্শকের এত সাড়া এর আগে অন্য কোনো ছবি পায়নি।
* ‘বাহুবলী ২’-এর টিকিটের মূল্যও ইতিহাস গড়েছে। ‘বাহুবলী ২’ ছবির একেকটি টিকিট ২ হাজার ৪০০ টাকায় বিক্রি হয়েছে ভারতের কোনো কোনো এলাকায়।
* প্রথম ভারতীয় কোনো ছবি ট্রাম্পের যুক্তরাষ্ট্রে একসঙ্গে ৮০০টি পর্দায় মুক্তি পেয়েছে।
* এক দিনে সবচেয়ে বেশি টাকা ব্যবসার রেকর্ডও বাহুবলীর। কোনো সুপারহিট বা মেগাহিট ছবিও এক দিনে ১২১ কোটি রুপির ব্যবসা করতে পারেনি।
* দ্রুততম সময়ে ৫০০ কোটি রুপির ব্যবসা করার ক্ষেত্রে রেকর্ডও নিজেদের পকেটে পুরেছে কয়েকটি ভাষায় মুক্তি পাওয়া এ ছবিটি।
প্রভাস, আনুশকা শেঠি, তামান্না ভাটিয়া, দাগ্গুবতী, রামাইয়া কৃষ্ণান ও সত্যরাজ অভিনীত দক্ষিণের এই ছবিটির আরও রেকর্ড দেখার জন্য অপেক্ষায় থাকতে হবে।২০১৫ সালে মুক্তি পেয়েছিল ‘বাহুবলী’ সিরিজের প্রথম ছবি ‘বাহুবলী: দ্য বিগিনিং’। ছবিটি তখন বক্স অফিসে বেশ সাড়া ফেলেছিল। ৬৫০ কোটি রুপির বেশি অর্থ আয় করেছিল দক্ষিণের এই সিনেমা। এখন দেখার ব্যাপার হলো, ‘বাহুবলী: দ্য কনক্লুশন’ সেই রেকর্ড ভাঙতে পারে কি না। আবার অনেকের ধারণা, এক হাজার কোটি রুপির ব্যবসা করবে এই ছবি। তবে সে জন্য অপেক্ষায় থাকতে হবে। তথ্যসূত্র: টিএনএন, কইমুই ও এনডিটিভি।
 
 
