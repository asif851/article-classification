
টালিউড তারকা ও পশুপ্রেমী দেবশ্রী রায় কলকাতা চিড়িয়াখানা থেকে একটি হাতি দত্তক নিচ্ছেন৷ আলিপুর চিড়িয়াখানার অধিকর্তা কানাইলাল ঘোষের সঙ্গে গত শনিবার দেখা করে একটি হাতি দত্তক নেওয়ার জন্য আবেদন করেন৷ স্বেচ্ছাসেবী সংস্থা ‘দেশম’-কে সঙ্গে নিয়ে দেবশ্রী এই হাতি দত্তক নেবেন৷জানা গেছে, যে কেউ এক বছরের জন্য চিড়িয়াখানার কোনো জীবজন্তু দত্তক নিতে পারেন৷ চিড়িয়াখানায় থাকা ১৬, ২০ ও ২৪ বছর বয়সী তিনটি হাতির একটিকে দত্তক নিতে চান দেবশ্রী৷ আর এক বছরের জন্য তাঁকে দিতে হবে দেড় লাখ রুপি৷ এরই মধ্যে এই চিড়িয়াখানা থেকে ৪০ জন বিভিন্ন জীবজন্তু দত্তক নিয়েছেন৷
