
‘প্রবাসী প্রেম’ চলচ্চিত্রের শুটিংয়ের জন্য দক্ষিণ আফ্রিকায় যাচ্ছেন র‌্যাম্পের পিয়া। ছবিতে তাঁর সহশিল্পী মডেল ও অভিনেতা নিরব।আজ বুধবার সন্ধ্যায় সৌদি এয়ারলাইন্সের একটি বিমানে চড়ে ঢাকা ছাড়বেন পিয়া ও নিরব। জানা গেছে, সেখানে তাঁরা ২৫ দিন শুটিং করবেন। দক্ষিণ আফ্রিকার জোহানেসবার্গ, ডারবান এবং কেপটাউনে ছবির বেশিরভাগ অংশের শুটিং করা হবে।এ প্রসঙ্গে পিয়া জানিয়েছেন, এ বছরের মে মাসে ‘প্রবাসী প্রেম’ ছবির শুটিং করার জন্য দক্ষিণ আফ্রিকা যাওয়ার কথা ছিল। কিন্তু নানা জটিলতার কারণে বেশ কয়েক মাস বিলম্ব হয়। শেষ পর্যন্ত যেতে পারছি ভেবে ভালোই লাগছে।পিয়া বলেন, আমার প্রথম ছবি রেদওয়ান রনির ‘চোরাবালি’। অনেকেই এই ছবিতে আমার অভিনয়ের প্রশংসা করেছেন। ‘চোরাবালি’ ছবিতে অভিনয়ের জন্য আমি মেরিল-প্রথম আলো সমালোচক পুরস্কারের মনোনয়নও পেয়েছিলাম। এরপর চলচ্চিত্রে অভিনয়ের ব্যাপারে আমার আত্মবিশ্বাস বেড়ে গেছে অনেক গুণ।
‘প্রবাসী প্রেম’ ছবি প্রসঙ্গে পিয়া জানান, ‘আহমেদ আলী মণ্ডল পরিচালিত পুরোপুরি প্রেমের গল্পনির্ভর একটি চলচ্চিত্র এটি।’
উল্লেখ্য, মডেলিং থেকে টিভি নাটকে নাম লেখান নিরব। এরপর চলচ্চিত্র। এ পর্যন্ত অনেকগুলো চলচ্চিত্রে অভিনয় করেছেন তিনি। অন্যদিকে পিয়া র্যাম্প থেকে টিভি নাটকে নাম লেখান। খুব অল্প সময়েই চলচ্চিত্রে অভিষেক হয় তাঁর। এবারই প্রথম নিরব ও পিয়া একসঙ্গে একই চলচ্চিত্রে অভিনয় করছেন।  
