
নির্মাতা করণ জোহরের বয়স ৪৪ বছর হয়ে গেলেও এখনো বিয়ে থা করেননি। তবে ইদানীং নিজেকে বিবাহিত বলে দাবি করছেন। সম্প্রতি এক সাক্ষাৎ​কারে করণ মজা করে বলেন, চলচ্চিত্র আর টেলিভিশন মাধ্যমকেই নাকি বিয়ে করেছেন তিনি। আসলে এই দুই মাধ্যমেই এখন সমান ব্যস্ততা তাঁর। আর দুটি মাধ্যমকেই সমান গুরুত্ব দিয়ে থাকেন বলে এমন মন্তব্য করেছেন।করণ বলেন, টেলিভিশনে কাজ করতে তাঁর ভীষণ ভালো লাগে। চলচ্চিত্র ও টেলিভিশন যখন যে মাধ্যমে কাজ করেন, সেটাকে শতভাগ গুরুত্ব দিয়েই করে থাকেন। আর তখন সফলতা ও ব্যর্থতার দায়ভার তিনি নিজ কাঁধে নিয়ে নেন। তাঁর ভাষায়, ‘প্রতি বৃহস্পতিবার যখন আমার টিভি অনুষ্ঠানের টিআরপি প্রকাশিত হয়, তখন আমি খোঁজ লাগাই, এই অনুষ্ঠানের জনপ্রিয়তা বেড়েছে না কমেছে। কেন এমন হলো তা-ও জানার চেষ্টা করি। নিজের চলচ্চিত্রের ক্ষেত্রেও আমি ঠিক এই কাজটা করি।’
তিনি আরও জানান, যখন যে কাজে অংশ নেন, তখন সেটি ঠিকঠাকভাবেই সম্পন্ন করেন। টেলিভিশন অনুষ্ঠানকে কখনোই অবহেলার চোখে দেখেন না। বরং টিভি অনুষ্ঠানে কাজ করতে পেরে নাকি আনন্দই পান।উল্লেখ্য, করণ ‘ঝলক দিখলা যা’ ও ‘ইন্ডিয়াস গট ট্যালেন্ট’ নামে দুটি অনুষ্ঠানে বিচারকের দায়িত্ব পালন করেন। এ ছাড়া ‘কফি উইথ করণ’ নামের একটি জনপ্রিয় অনুষ্ঠানের উপস্থাপক তিনি। পিটিআই।
