
বলিউডের প্রয়াত অভিনেত্রী মীনা কুমারীকে নিয়ে পরিচালক তিগমাংশু ধুলিয়া বায়োপিক তৈরি করবেন। মীনা কুমারীর চরিত্রে অভিনয়ের জন্য প্রথমে তিনি কঙ্গনা রনৌতকে প্রস্তাব দেন। কিন্তু কঙ্গনা রাজি না হওয়ায় পরিচালক বিদ্যা বালানের দরজায় কড়া নাড়েন। বিদ্যা সানন্দে এ প্রস্তাব গ্রহণ করেন। কারণ, বিদ্যা বালান নাকি ছোটবেলা থেকেই মীনা কুমারীর অন্ধভক্ত। কিন্তু এবার তিনিও এই বায়োপিক থেকে সরে আসার সিদ্ধান্ত নিয়েছেন। এর পেছনে আছে অসাধারণ একটি কারণ।
মীনা কুমারীর পরিবারের সদস্যরা তাঁর চরিত্রে বিদ্যা বালানকে নিয়ে সন্তুষ্ট ছিলেন না। আর তা ছবির প্রযোজককেও জানান তাঁরা। ‘পাকিজা’ ছবির তারকা মীনা কুমারীর বায়োপিক থেকে বিদ্যার সরে আসার কারণ অবশ্য এটি নয়। বিদ্যা বলেন, ‘আমি মীনা কুমারীকে খুবই পছন্দ করি। আমার জীবনে যদি কোনো “গার্ল ক্রাশ” থাকে, তাহলে সেটি অবশ্যই মীনা কুমারী। তিনি এখন বেঁচে থাকলে আমি বোধ হয় সারাক্ষণ তাঁর সামনে বসে থাকতে চাইতাম। আমি সব সময় তাঁর চরিত্রে অভিনয় করতে চেয়েছি।’
তাহলে তাঁর চরিত্রে অভিনয় করছেন না কেন? এর উত্তরে বিদ্যা বলেন, ‘কারণ, ছবির চিত্রনাট্যে শুধু মীনা কুমারীর জীবনের সংবেদনশীল অংশের আলোকপাত করা হয়েছে। বায়োপিকে তাঁর বর্ণাঢ্য জীবনের অন্য অধ্যায়ও থাকা উচিত, শুধু দর্শকদের আকর্ষণের জন্য একটি অংশের ওপর গুরুত্ব দিলে মীনা কুমারীর প্রতি ন্যায়বিচার করা হবে না।’
বিদ্যা বালান ‘ডার্টি পিকচার’ ছবিতে দক্ষিণের নায়িকা সিল্ক স্মিতার চরিত্রে অভিনয় করেছিলেন। এ প্রসঙ্গে তিনি বলেন, বিতর্কিত বিষয় নিয়ে কাজ করতে তাঁর কোনো আপত্তি নেই। কিন্তু সে বিষয়টি যদি ইতিবাচক উদ্দেশ্য না হয়, তাহলে সেখানে তিনি কখনোই সায় দেন না। সিল্ক স্মিতা আর মীনা কুমারী তাঁর কাছে এক নন। বিদ্যা মনে করেন, কাহিনির প্রয়োজনেই ‘ডার্টি পিকচার’ ছবিতে সিল্কের জীবনের কিছু কালো অধ্যায় উঠে এসেছে। তবে বেশি দর্শক দেখবে বলে কোনো ব্যক্তিকে নিয়ে একপেশে চলচ্চিত্র তৈরি করা উচিত নয়।’
বিদ্যা বালান বলেন, ‘বায়োপিক তৈরির সঠিক উদ্দেশ্য থাকতে হবে। মীনা কুমারী বেঁচে নেই বলে তাঁকে নিয়ে একপেশে বায়োপিক নির্মাণ করা ঠিক হচ্ছে না। একজন শিল্পী হিসেবে আমি মীনা কুমারীর প্রতি এই শ্রদ্ধা দেখাতে চাই। আর এ জন্য তাঁর এই বায়োপিকে কাজ না করার সিদ্ধান্ত নিয়েছি।’
বিদ্যা বালানের নতুন ছবি ‘তুমহারি সুলু’ মুক্তি পাবে ১৭ নভেম্বর। এ ছবিতে তাঁকে দেখা যাবে একজন গৃহিণী আর রেডিও জকির ভূমিকায়। ফিল্মি বিট
