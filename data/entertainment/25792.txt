
২০০২ সালের ২৮ সেপ্টেম্বর ভোররাত। ‘ব্যাড বয়’ সালমান খানের টয়োটা ল্যান্ডক্রুজার গাড়ির চাপায় ঝরে যায় নিরীহ একটি তাজা প্রাণ। আহত হন ফুটপাতে ঘুমিয়ে থাকা হতদরিদ্র আরও চারজন মানুষ। সালমানের বিরুদ্ধে অভিযোগ, মদ্যপ অবস্থায় বেপরোয়া গতিতে গাড়ি চালাতে গিয়েই এই দুর্ঘটনা। কিন্তু তাঁর দাবি, দুর্ঘটনার সময় তিনি গাড়ি চালাচ্ছিলেন না। এরপর এক যুগেরও বেশি সময় পেরিয়ে গেছে। বছরের পর বছর ধরে ঝুলে আছে সালমানের বিরুদ্ধে দায়ের করা গাড়িচাপা দিয়ে মানুষ হত্যা মামলার বিচার কার্যক্রম। অবশেষে মামলাটির রায় হতে যাচ্ছে। আগামীকাল ৬ মে মামলার রায় দেওয়ার জন্য পুরোপুরি প্রস্তুত মুম্বাইয়ের স্থানীয় একটি আদালত। দোষী প্রমাণিত হলে সর্বোচ্চ ১০ বছরের কারাদণ্ড পেতে পারেন সালমান।রায়ের তারিখ ঘনিয়ে আসায় চলচ্চিত্রশিল্পের সঙ্গে জড়িতরা মহাদুশ্চিন্তায় পড়ে গেছেন। কারণ সালমানের ওপর রয়েছে বিশাল অঙ্কের বিনিয়োগ। অবিশ্বাস্য শোনালেও, এই অঙ্কটা প্রায় ২০০ কোটি রুপি। চলচ্চিত্রের বাজার গবেষক কোমল নাহাতার মতে, ‘চলচ্চিত্রশিল্পের সঙ্গে জড়িতরা আশা করছেন, ভয়ংকর কিছু ঘটবে না। সবার প্রত্যাশা, হয় সালমান নির্দোষ প্রমাণিত হবেন, নয়তো লঘু সাজা পাবেন।’ এক খবরে এমনটিই জানিয়েছে পিটিআই।সালমান অভিনীত ‘বজরঙ্গি ভাইজান’ ও ‘প্রেম রতন ধন পাও’ ছবির শুটিং প্রায় শেষ পর্যায়ে। এ ছাড়া ‘দাবাং ৩ ’, ‘নো এন্ট্রি মে এন্ট্রি’সহ আরও মোট চারটি ছবির কাজ আছে তাঁর হাতে। গত কয়েক বছর ধরে ধারাবাহিকভাবে বক্স অফিসে ঝড় তোলা ছবি উপহার দিয়ে চলেছেন সালমান। কারাদণ্ড হলে তাঁর হাতে থাকা ছবিগুলোর কাজ অনিশ্চিত হয়ে পড়বে। আর এমনটা হলে মাথায় হাত দিয়ে বসে পড়তে হবে ছবিগুলোর বিনিয়োগকারীদের।অস্ত্র মামলায় সাজা খাটছেন ‘খলনায়ক’ তারকা সঞ্জয় দত্ত। সাম্প্রতিক বছরগুলোতে সঞ্জয়ের পর সালমান দ্বিতীয় প্রভাবশালী তারকা যার বিরুদ্ধে গুরুতর অপরাধ মামলার বিচারকার্যক্রম চলছে। গাড়িচাপা দিয়ে মানুষ হত্যা মামলার পাশাপাশি বিরল প্রজাতির ব্ল্যাকবাক হরিণ শিকারের মামলাও ঝুলছে সালমানের ওপর।এদিকে গাড়িচাপা দিয়ে মানুষ হত্যা মামলার রায় হতে যাচ্ছে জানার পর সালমানের পক্ষ নিয়েছেন তাঁর একাধিক বন্ধু ও সহকর্মী। বর্ষীয়ান অভিনেতা অনুপম খের বলেন, ‘সালমান চমৎকার একজন মানুষ। আমি ঈশ্বরের কাছে প্রার্থনা করছি, মামলার রায় হওয়ার পর সালমান যেন খুশি থাকেন। মানুষ হিসেবে তাঁর কোনো তুলনা হয় না। আমার প্রত্যাশা, সবকিছু ঠিক হয়ে যাবে।’বলিউডের অভিনেত্রী সোহা আলী খান বলেন, ‘সৃষ্টিকর্তার কাছে আমার প্রার্থনা, তিনি যেন সালমান ও তাঁর পরিবারের সদস্যদের মনোবল শক্ত রাখেন। আমার পরিবারের কাছে সালমান অনেক ঘনিষ্ঠ। বরাবরই সহযোগিতার হাত বাড়িয়ে দিয়েছেন তিনি।’ বলিউডের অভিনেতা জ্যাকি ভাগনানি বলেন, ‘ব্যক্তিগতভাবে সালমানের সঙ্গে আমার সম্পর্ক অনেক কাছের। কিন্তু আদালত কী রায় দেবেন তা নিয়ে আমি বেশি কিছু বলতে পারি না। আমি চাই, সালমান যেন সুবিচার পান।
আরও পড়ুন:সালমানকে ফাঁসানোর চেষ্টা!
