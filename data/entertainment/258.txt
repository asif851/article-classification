
কন্যাসন্তানের মা হলেন টিভি নাটকের একসময়ের জনপ্রিয় মডেল ও অভিনেত্রী শ্রাবন্তী। ২৭ নভেম্বর যুক্তরাষ্ট্রের নিউইয়র্কের একটি হাসপাতালে বাংলাদেশ সময় সকাল নয়টায় তার দ্বিতীয় মেয়ের জন্ম হয়। বর্তমানে মা ও মেয়ে দুজনই সুস্থ আছেন।সন্তানসম্ভবা হওয়ার পর গত ১৯ জুন যুক্তরাষ্ট্র যান শ্রাবন্তী। এর পর থেকে তিনি সেখানেই আছেন। তাঁর স্বামী এনটিভির জেনারেল ম্যানেজার খোরশেদ আলম কিছুদিন আগে যুক্তরাষ্ট্রে যান।ফেসবুকে ৩০ নভেম্বর স্বামীকে উদ্দেশ করে শ্রাবন্তী আনন্দে লিখেছেন, ‘দুই মেয়ের বাবা। আলহামদুলিল্লাহ। অভিনন্দন মোহাম্মদ খোরশেদ আলম।’তবে নবজাতকের কী নাম রাখা হয়েছে তা জানা যায়নি। ২০১১ সালে শ্রাবন্তী ও খোরশেদ আলম দম্পতির বড় মেয়ে রায়ার জন্ম হয় নিউজার্সিতে। মেয়ে ও পরিবারকে সময় দিতে অনেক দিন ধরেই অভিনয় থেকে দূরে আছেন শ্রাবন্তী।২০১০ সালের ২৯ সেপ্টেম্বর খোরশেদ আলমের সঙ্গে আনুষ্ঠানিকভাবে ঘর বাঁধেন শ্রাবন্তী।
