
বিশ্বের বিভিন্ন দেশ বিভিন্ন সময়ে মুখোমুখি হয়েছে নৃশংস ও ভয়াবহ সব গণহত্যার। বাংলাদেশ, ভারত, চীন, জাপান, জার্মানি, স্পেন, আমেরিকা, রুয়ান্ডা, পেরু, ব্রাজিল এসব দেশের মানুষেরা আজও সেসব নৃশংস গণহত্যার স্মৃতি বহন করে চলেছে। চলতি বছরে জাতিসংঘের সাধারণ সভায় বিশ্বের বিভিন্ন দেশের গণহত্যার বীভৎসতা ও গণহত্যার নিহতদের স্মরণ করা হয়। জাতিসংঘে সিদ্ধান্ত গৃহীত হয়েছে যে, প্রতিবছর ৯ ডিসেম্বর নিহতদের স্মরণ ও মর্যাদা দান এবং গণহত্যা প্রতিরোধে আন্তর্জাতিক দিবস হিসেবে পালন করা হবে।
এর পরিপ্রেক্ষিতে বাংলাদেশ শিল্পকলা একাডেমির আয়োজনে এবং জেলা ও উপজেলা শিল্পকলা একাডেমির ব্যবস্থাপনায় আজ জেলা ও উপজেলার বধ্যভূমিতে সন্ধ্যা ৬টায় আলোক প্রজ্বালনের মাধ্যমে দিনটিকে স্মরণ করার উদ্যোগ নেওয়া হয়েছে।এ ছাড়া, এই কর্মসূচি অংশ হিসেবে বুধবার বাংলাদেশ শিল্পকলা একাডেমির নন্দন মঞ্চে সন্ধ্যা সাড়ে ৬টায় আলোক প্রজ্বালন, আলোচনা অনুষ্ঠান ও তথ্যচিত্র প্রদর্শনের ব্যবস্থা করা হয়েছে।শিল্পকলা একাডেমী সূত্রে জানা গেছে, আজ সন্ধ্যার আলোচনা অনুষ্ঠানে আলোচক হিসেবে উপস্থিত থাকবেন মুক্তিযুদ্ধ জাদুঘরের ট্রাস্টি বোর্ডের অন্যতম সদস্য মফিদুল হক। এ ছাড়াও, এই অনুষ্ঠানে থাকবেন ১৯৭১ সালে ২০ মে খুলনার ডুমুরিয়া উপজেলার চুকনগর নামক স্থানে সংগঠিত হত্যাকাণ্ডের সময় একমাত্র জীবিত সাক্ষী সুন্দরী বালা। আলোচনা অনুষ্ঠানের সভাপতিত্ব করবেন বাংলাদেশ শিল্পকলা একাডেমির মহাপরিচালক লিয়াকত আলী।আলোচনা অনুষ্ঠান শেষে বাংলাদেশ শিল্পকলা একাডেমীর আয়োজনে বাঁশি সহযোগে সংগীত পরিবেশিত হবে। এ অনুষ্ঠানে এরপর দেখানো হবে তথ্যচিত্র ‘স্টপ জেনোসাইড’ ও ‘টিয়ারস অব ফায়ার’।
