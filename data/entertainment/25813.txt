
সম্প্রতি সাক্ষাত্কার দিতে গিয়ে ঘুমিয়ে পড়ে খবরের শিরোনাম হয়েছেন ব্রিটিশ মডেল, গায়িকা ও অভিনেত্রী নাওমি ক্যাম্পবেল। সাক্ষাত্কারের মাঝপথে প্রায় ১০ মিনিট ধরে তন্দ্রাচ্ছন্ন থাকায় দুঃখ প্রকাশও করেছেন ৪৩ বছর বয়সী এ তারকা। অনাকাঙ্ক্ষিত এ ঘটনার জন্য দীর্ঘ আকাশভ্রমণের ক্লান্তিকেই দায়ী করেছেন তিনি।মডেলিং বিষয়ক রিয়েলিটি শো ‘দ্য ফেস’-এর যুক্তরাজ্য সংস্করণের উদ্বোধনী অনুষ্ঠানে হাজির হওয়ার পর এক সাংবাদিক তাঁর সাক্ষাত্কার নেওয়া শুরু করেন। ছয় মিনিটের মাথায় ওই সাংবাদিক আবিষ্কার করেন, প্রচণ্ড ঘুম পাওয়ায় চোখ খুলে রাখতে পারছেন না নাওমি। প্রায় ১০ মিনিট ধরে তন্দ্রাচ্ছন্ন থাকেন তিনি। সম্প্রতি এক খবরে এমন মজার তথ্য জানিয়েছে কন্ট্যাক্টমিউজিক।পরে এ ঘটনায় দুঃখ প্রকাশ করে ওই সাংবাদিকের উদ্দেশে নাওমি বলেন, ‘আমি সত্যিই অনেক দুঃখিত। আসলে এতে আপনার কোনো দোষ নেই। দীর্ঘ সময় ধরে আকাশপথে ভ্রমণ করে খুবই ক্লান্ত হয়ে পড়েছিলাম। এ জন্য ঘুমে চোখ লেগে এসেছিল।’‘দ্য ফেস’ রিয়েলিটি শোয়ের উদ্বোধনী অনুষ্ঠানে যোগ দেওয়ার আগে প্রচারণার কাজে নিউইয়র্ক, প্যারিস ও ফ্রান্স ভ্রমণে যেতে হয়েছিল নাওমিকে।
