
বিজয়ের মাসে বিজয়ের ৪৫ বছর উদ্‌যাপন উপলক্ষে শুরু হয়েছে ১৬ দিনব্যাপী লাল সবুজের মহোৎসব। গতকাল বৃহস্পতিবার সন্ধ্যায় ঢাকার মিরপুর ইনডোর স্টেডিয়ামে এর আনুষ্ঠানিক উদ্বোধন করা হয়। আজ শুক্রবার থেকে এটি চলবে ঢাকার সেগুনবাগিচার আন্তর্জাতিক মাতৃভাষা ইনস্টিটিউটে। ১৬ ডিসেম্বর এ আয়োজন আরও বড় পরিসরে করা হবে তবে সেই ভেন্যুটি এখন পর্যন্ত চূড়ান্ত করা হয়নি।
ওয়ান মোর জিরো কমিউনিকেশনের আয়োজনে ‘লাল সবুজের মহোৎসব’-এর সার্বিক সহযোগিতায় আছে বাংলাদেশ সরকারের বিদ্যুৎ জ্বালানি ও খনিজ সম্পদ মন্ত্রণালয়। আর সম্প্রচার সহযোগিতায় আছে গানবাংলা টেলিভিশন।গানবাংলা চ্যানেলের বিপণন বিভাগের প্রধান নাবিল আশরাফ প্রথম আলোকে বলেন, ‘বিজয়ের ৪৫ বছর উদ্‌যাপন উপলক্ষে আমাদের এই আয়োজন। এই ১৬ দিনে আমরা ১৬টি ভাবনা নিয়ে কাজ করব। এর মধ্যে কখনো স্বাধীন বাংলা বেতার কেন্দ্রের গান, কখনো থাকবে নজরুলের গান, কখনো রবীন্দ্রসংগীত, কখনো আধুনিক গান, কখনো ব্যান্ড সংগীত আর কখনো নাটক। এভাবেই আমরা ‘লাল সবুজের মহোৎসব’ উদ্‌যাপনের পরিকল্পনা করেছি।’‘লাল সবুজের মহোৎসব’ অনুষ্ঠানে দলগত পরিবেশনার পাশাপাশি থাকছে শিল্পীদের একক গানও। প্রতিদিন বিকেল পাঁচটা থেকে রাত নয়টা পর্যন্ত এই আয়োজন চলবে বলেও জানায় গানবাংলা কর্তৃপক্ষ।গতকাল বৃহস্পতিবার ‘লাল সবুজের মহোৎসব’-এর উদ্বোধনী অনুষ্ঠানে প্রধান অতিথি হিসেবে উপস্থিত ছিলেন বাণিজ্যমন্ত্রী তোফায়েল আহমেদ। অন্যান্যদের মধ্যে আরও উপস্থিত ছিলেন বাণিজ্য মন্ত্রণালয়ের জ্যেষ্ঠ সচিব হেদায়েতুল্লাহ আল মামুন ও র‌্যাপিড অ্যাকশন ব্যাটালিয়ন (র‍্যাব) এর মহাপরিচালক বেনজির আহমেদ, ওয়ান মোর জিরো কমিউনিকেশনসের প্রধান উপদেষ্টা দেলোয়ার হোসেন, ব্যবস্থাপনা পরিচালক কৌশিক হোসেন তাপস ও চেয়ারপারসন ফারজানা মুন্নীসহ বিশিষ্ট ব্যক্তিবর্গ।‘লাল সবুজের মহোৎসব’ উপলক্ষে হাবিব, ফুয়াদ, ডিজে আকস, হৃদয় খান, ইমন চৌধুরী, পাভেল ও আবিদ রনির সংগীতায়োজনে ১২টি গানে কণ্ঠ দিয়েছেন স্বাধীন বাংলা বেতার কেন্দ্র, নজরুলসংগীত, রবীন্দ্রসংগীত ও এ প্রজন্মের শিল্পীরা। একক পরিবেশনায় অংশ নেন সাবিনা ইয়াসমীন, সৈয়দ আব্দুল হাদী, হাবিব ও হৃদয় খান। দলগত পরিবেশনায় অংশ নেন ইয়াসমিন মুশতারী, ইফফাত আরা নার্গিস, ফাতেমাতুজ্জোহরা, বাপ্পা মজুমদার, বালাম, আঁখি আলমগীর, এলিটা, রেশমী, নাউমি, শফিক তুহিন ও তানজীব প্রমুখ।
