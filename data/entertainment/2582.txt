
একটি নাটকের শুটিং করতে গিয়ে অল্পের জন্য দুর্ঘটনা থেকে রক্ষা পেয়েছেন অভিনেতা মিশু সাব্বির। আজ বুধবার দুপুরে ঢাকার কারওয়ান বাজার এলাকায় একটি খণ্ড নাটকের শুটিংয়ের সময় এমন ঘটনা ঘটে।
কারওয়ান বাজার এলাকায় রেললাইনে একটি খণ্ড নাটকের শুটিং করছিলেন অভিনেতা মিশু সাব্বির। এমন সময় হঠাৎ করে দুই দিক থেকে চলে আসে দুটি ট্রেন। খুব কাছাকাছি চলে আসলে শুটিং রেখে দৌড় দেন সবাই। না হলে হয়তো বড় ধরনের দুর্ঘটনা ঘটতে পারত। আজ বুধবার দুপুরে ঢাকার কারওয়ান বাজারে একটি খণ্ড নাটকের শুটিংয়ে এমনটা ঘটে। মেহেদী হাসানের পরিচালনায় খণ্ড নাটকটির নাম ‘একজন অজ্ঞাতনামা তরুণীর গল্প’। মিশুর বিপরীতে নাটকে অভিনয় করছেন শার্লিন ফারজানা।ঈদের জন্য নির্মিত এই নাটকে মিশু একজন জেল ফেরত ভবঘুরের চরিত্রে অভিনয় করছেন। জেল থেকে বের হয়ে মিশু ঢাকার বিভিন্ন রাস্তায় ঘুরে বেড়াবে। এরই ধারাবাহিকতায় কারওয়ান বাজার রেললাইন ধরে হাঁটবে। দৃশ্যটি সম্পর্কে মিশু প্রথম আলোকে বলছিলেন, ‘আমি আনমনে হাঁটব আর পেছন থেকে ট্রেন আসবে। তাই হচ্ছিল। প্রচণ্ড শব্দে অন্য দিক থেকে যে দ্রুতগতিতে আরেকটি ট্রেন আসছে টের পাইনি। এমন সময় ইউনিটের একজনের চিৎকারে তাকিয়ে দেখি, ট্রেনটি খুব কাছেই। তারপর যে যেভাবে পারলাম দৌড় দিলাম। প্রাণে বেঁচে গেলাম।’নাটকটি নিয়ে বেশ উচ্ছ্বসিত মিশু জানালেন, ‘অভিনয়ের ক্ষেত্রে আমি এখন ব্যতিক্রমী চরিত্রে কাজ করার চেষ্টা করছি। এই নাটকে আমাকে যেভাবে দেখানো হয়েছে এমনটা আগে হয়নি। চরিত্রটিতে অভিনয়ের অনেক স্কোপ আছে। খুব ভালো লাগছে এমন একটি চরিত্রে কাজ করতে পেরে।’
