
২০১৬ সালের ৩০ সেপ্টেম্বর প্রেক্ষাগৃহে মুক্তি পেয়েছিল ‘আয়নাবাজি’ ছবিটি। এরপর পুরোটাই ইতিহাস। দারুণ জনপ্রিয় হওয়ার পাশাপাশি দেশে এবং বিদেশে বিভিন্ন উৎসবে প্রশংসিত হয় ছবিটি। পেয়েছে ‘মেরিল-প্রথম আলো পুরস্কার’সহ আরও কিছু উল্লেখযোগ্য পুরস্কার। ‘মনপুরা’র পর চলচ্চিত্রে নতুন মাইলফলক তৈরি হয়। এবার ‘আয়নাবাজি’ মুক্তির এক বছর পূর্তি হচ্ছে। জানা গেছে, এ উপলক্ষে ৩০ সেপ্টেম্বর রাজধানীর শ্যামলী সিনেমা হলে ‘আয়নাবাজি’ ছবির একটি বিশেষ প্রদর্শনী হবে। আর এই প্রদর্শনীটি উপভোগ করতে পারবেন সাধারণ দর্শক। অগ্রিম টিকিট পাওয়া যাবে আগামী শুক্রবার থেকে শ্যামলী হলের টিকিট কাউন্টারে।
আগামী শনিবার দুপুরে শ্যামলী সিনেমা হলে ‘আয়নাবাজি’ ছবির এই বিশেষ প্রদর্শনীতে উপস্থিত থাকবেন ছবির প্রযোজক, পরিচালক, শিল্পী আর কলাকুশলীরা।
‘আয়নাবাজি’ ছবির পরিচালক অমিতাভ রেজা চৌধুরী বলেন, ‘ছবিটি দেশের জন্য একটা দৃষ্টান্ত, চলচ্চিত্রের ইতিহাসে একটি মাইলফলক। যদিও টেলিভিশনে সম্প্রচারিত হয়েছে, তবুও দর্শকদের হলমুখী করার জন্য এবার ইংরেজি সাবটাইটেলসহ আসছে ছবিটি। দর্শকদের আরও একবার বড় পর্দায় সিনেমাটি দেখার সুযোগ করে দেওয়ার জন্য শ্যামলী হল কর্তৃপক্ষকে ধন্যবাদ।’
ছবির প্রযোজক এবং টপ অব মাইন্ডের সিইও জিয়া উদ্দিন আদিল বলেন, ‘আমাদের এই ছবিটি দর্শক ভীষণ ভালোবাসায় বরণ করে নিয়েছে, এ কারণে শ্যামলী সিনেমা হল কর্তৃপক্ষ এ ধরনের উদ্যোগ নিয়েছে।’
অমিতাভ রেজা চৌধুরীর পরিচালিত ‘আয়নাবাজি’ সম্পূর্ণ দেশে চিত্রায়িত আন্তর্জাতিক মানের বহুল প্রশংসিত চলচ্চিত্র। ছবির ওয়ার্ল্ড প্রিমিয়ার হয়েছে যুক্তরাষ্ট্রের সিয়াটলে, ইউরোপে প্রিমিয়ার হয় ম্যানহাইম-হাইডেলর্বাগে এবং ভারতে প্রিমিয়ার হয়েছে গোয়া ইন্টারন্যাশনাল ফিল্ম ফেস্টিভ্যালে। যুক্তরাষ্ট্রের সাউথ এশিয়ান চলচ্চিত্র উৎসবে বেস্ট নেরেটিভ ফিল্মের উপাধি পায়। আর সর্বশেষ কলকাতার টেলি-সিনে সোসাইটির ১৬তম পুরস্কার অনুষ্ঠানে সেরা চলচ্চিত্রের পুরস্কার পেয়েছে ‘আয়নাবাজি’।
‘আয়নাবাজি’ ছবিতে অভিনয় করেছেন চঞ্চল চৌধুরী, নাবিলা, লুৎফর রহমান জর্জ, হিরা চৌধুরী, শওকত ওসমান, গাওসুল আলম শাওনসহ অনেকে। মূল ভাবনা গাওসুল আলম শাওনের; চিত্রনাট্যও তিনি রচনা করেছেন, অনম বিশ্বাসের সঙ্গে যৌথভাবে। নির্বাহী প্রযোজক এশা ইউসুফ।
