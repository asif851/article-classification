
গান নিয়ে প্রতিযোগিতার খেলা মিউজিক্যাল প্রিমিয়ার লিগ। এতে লড়বেন দেশের আটটি বিভাগের শিল্পীরা। এ মাসের দ্বিতীয় সপ্তাহ থেকে ‘সেভেনআপ মিউজিক্যাল প্রিমিয়ার লিগ’ শুরু হবে চ্যানেল আইতে। এখন পুরোদমে চলছে দৃশ্য ধারণের কাজ।দেশের আটটি বিভাগের আটজন শিল্পী ও তাঁদের দল অংশ নিয়েছেন এই প্রতিযোগিতায়। শিল্পীরা হলেন মাহাদী, সন্দীপন, সাব্বির, সালমা, পুতুল, পারভেজ, নিশিতা ও দিঠি। প্রতিযোগিতায় বিচারক থাকবেন শিল্পী শাকিলা জাফর, পার্থ বড়ুয়া ও বাপ্পা মজুমদার।আগেও রিয়েলিটি শোতে বিচারকার্য করেছেন শাকিলা জাফর। এই প্রতিযোগিতা নিয়ে তিনি জানালেন, এই আয়োজনের ভাবনাটা তাঁর ভালো লেগেছে। এখন পর্যন্ত ব্যাপারটা বেশ উপভোগ করছেন তিনি। পার্থ বড়ুয়া বললেন, ‘আগে তো শুধু একক পরিবেশনার প্রতিযোগিতা হতো। প্রিমিয়ার লিগে দলের সাফল্যটাই বড়। আমি নিশ্চিত করছি, একটা নতুন কিছু হচ্ছে।’‘আমাদের দেশের জন্য প্রতিযোগিতার এই ধরনটা একেবারেই নতুন। দর্শকেরা বেশ উপভোগ করবেন’—আয়োজনটির প্রশংসা করে বললেন প্রতিযোগিতার আরেক বিচারক বাপ্পা মজুমদার।নাবিলার উপস্থাপনা ও তাহের শিপনের পরিচালনায় সেভেনআপ মিউজিক্যাল প্রিমিয়ার লিগের সার্বিক তত্ত্বাবধানে রয়েছে এশিয়াটিক থ্রি সিক্সটি।
