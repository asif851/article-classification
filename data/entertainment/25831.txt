
এ বছর অস্কার নিয়ে কত ঘটনাই তো এখনো হচ্ছে খবরের শিরোনাম। তবে বিজয়ীর তালিকা দেখে একটা বিষয় কি চোখে পড়েছে কারও? এ বছরের অস্কারে অধিকাংশ বিজয়ী পঞ্চাশোর্ধ্ব।
বয়স যে শুধু সংখ্যা, এটা প্রমাণ করে দিলেন ৫০ পেরোনো অস্কারজয়ীরা। মূল বিভাগে এ বছর অস্কার পাওয়া সবচেয়ে কম বয়সী ব্যক্তিটি ৩৯ বছরের। আর সবচেয়ে বয়োজ্যেষ্ঠ জন আগামী ৭ জুন ৯০ ছোঁবেন। এমনকি অভিনয়শিল্পীদের বিভাগে ৪ অস্কারজয়ী তারকার বয়সও ৫০-এর নিচে নয়।
সেরা অভিনেতা গ্যারি ওল্ডম্যান। বুড়ো মানুষ গ্যারি, এটা তো তাঁর নামের পদবি থেকেই বোঝা যায়। কিন্তু ওল্ডম্যানের মনের তারুণ্যকে ছুঁতে পারেন, এমন তরুণ আছেন কজন? ৫৯ বছর বয়সী গ্যারি অস্কার জিতলেন তাঁর ডার্কেস্ট আওয়ার ছবির জন্য। এ অস্কার জিততে তিনি লড়াই করেছেন ২২ বছর বয়সী টিমোথি শ্যালামেট ও ২৯ বছর বয়সী ড্যানিয়েল কালুইয়ার সঙ্গে।সেরা অভিনেত্রী বিভাগে অস্কার পাওয়া ফ্রান্সেস ম্যাকডরম্যান্ডের অবস্থাও অনেকটা একই। থ্রি বিলবোর্ডস আউটসাইড এবিং, বিলবোর্ড  ছবি দিয়ে তিনি অস্কার পাওয়ার জন্য ২৭ বছরের মারগট রোবি ও ২৩ বছর বয়সী সারশা রোনানের সঙ্গে লড়াই করেছেন। তবে শেষ নাগাদ জয় হয়েছে ৬০ বছর বয়সী ম্যাকডরম্যান্ডেরই।অস্কারের মূল বিভাগগুলোর মধ্যে সেরা মৌলিক চিত্রনাট্য শাখায় জর্ডান পিলে পুরস্কার জিতে বয়সের পাল্লা খানিকটা হালকা করেছেন। পিলের বয়স ৩৯। প্রথম কৃষ্ণাঙ্গ চিত্রনাট্যকার হিসেবে অস্কার জিতে তিনি ইতিহাসও গড়েছেন এবারের আসরে।চিত্রনাট্যেরই আরেকটি শাখা সেরা চিত্রনাট্য (অ্যাডাপ্টেড)। এ বছরের সবচেয়ে বয়োজ্যেষ্ঠ অস্কারজয়ী ব্যক্তিটি এ শাখারই মানুষ। তাঁর নাম জেমস ফ্রান্সিস আইভরি, বয়স এখন ৮৯। আগামী ৭ জুন তিনি পালন করবেন তাঁর ৯০তম জন্মদিন। এই বয়সেই দিব্যি লিখে যাচ্ছেন নতুন নতুন চিত্রনাট্য, সেগুলো সাড়া ফেলছে সব বয়সী দর্শকদের মধ্যে।স্যাম রকওয়েলের বয়স ৪৯। পার্শ্বচরিত্রে সেরা অভিনেতা বিভাগে তিনি জিতেছেন অস্কার। জীবনের অর্ধশতক শুরুর আগে এই অর্জন তাঁকে এগিয়ে নিল। সঙ্গে তাঁর চেয়ে বড় বড় শিল্পীদের উপস্থিতি তাঁকে সাহসও জোগাল—৫০ সামনে তো কী হয়েছে, সবে তো জয় শুরু হলো। ৫৮ বছর বয়সী অভিনেত্রী অ্যালিসন জ্যানিও তো এ বছর পার্শ্বচরিত্রে সেরা অভিনেত্রীর অস্কার জিতলেন। লাল গাউনে সোনালি অস্কার হাতে নিয়ে তিনি ষোড়শী অভিনেত্রীদের চেয়েও বেশি আকর্ষণীয় দেখাচ্ছিলেন।
চিত্রগ্রাহক রজার ডেকিন্সের কথা তো বলাই হলো না। এর আগে ১৩ বার অস্কার মনোনয়ন পেয়েছেন। কিন্তু কোনো বছরই স্বপ্ন পূরণ হয়নি তাঁর। অবশেষে ৯০তম একাডেমি অ্যাওয়ার্ডে এসে জিতলেন স্বপ্নের অস্কার। ৬৮ বছর বয়সে এসে অস্কার মূর্তিকে ঘরে তুললেন এই কিংবদন্তি। এরপরও কি বয়স হয়ে যাচ্ছে বলে বলে কপালে ভাঁজ ফেলবেন?
