
রীতিমতো বোমাই ফাটিয়েছেন ক্যাটরিনা কাইফ। স্পষ্ট জানিয়ে দিয়েছেন আগামী ২০-৩০ বছরের মধ্যে বিয়ে করছেন না তিনি। কাজেই রণবীর কাপুরের ভাগ্যে আর শিকে ছিঁড়ছে না। পাশাপাশি এর মাধ্যমে রণবীরকে বিয়ের করার বিষয়েও নানান জল্পনার ইতি টানলেন ক্যাটরিনা।রণবীরের বিয়েতে ক্যাটরিনা কোন গানের সঙ্গে নাচবেন জানতে চাইলে ক্যাট বলেছেন, ‘কোনো কারণে যদি রণবীরের বিয়েতে আমাকে নাচতে হয়, তবে ‘‘বেশরম’’ গানটিকেই বেছে নেব আমি।’ক্যাটরিনা ও আমির খান অভিনীত ‘ধুম ৩’ ছবিটি মুক্তি পাচ্ছে ২০ ডিসেম্বর। ছবিটির মুক্তি উপলক্ষে সম্প্রতি আয়োজিত এক সংবাদ সম্মেলনে সংবাদকর্মীদের সঙ্গে ব্যক্তিগত নানা বিষয়ে খোলামেলা কথা বলেছেন ক্যাট।এর আগে রণবীরের বিয়েতে ক্যাটরিনার জনপ্রিয় দুটি গানের সঙ্গে নাচের আগ্রহ প্রকাশ করে রণবীর-ক্যাটরিনার বিয়ের ইঙ্গিতই দিয়েছিলেন কারিনা। এ বিষয়ে জানতে চাইলে ক্যাট বলেন, ‘কারিনা-রণবীর চাচাতো ভাই-বোন। তাঁরা সব সময় একে অন্যকে খোঁচায়। আমার মনে হয়, কারিনা স্রেফ মজা করার জন্যই এমন মন্তব্য করেছেন। এটাকে সিরিয়াসভাবে নেওয়ার কিছু নেই।’ সম্প্রতি এক খবরে এমনটিই জানিয়েছে ইন্দো-এশিয়ান নিউজ।ক্যাটরিনাকে জীবনের বিশেষ মানুষ স্বীকৃতি দিয়ে তাঁর জন্য নিজের জীবন পর্যন্ত দিতে পারেন বলে জানিয়েছিলেন রণবীর। এ প্রসঙ্গে ক্যাটের মন্তব্য জানতে চাইলে তিনি বলেছেন, ‘কাছের বন্ধুর প্রয়োজনে আমিও আমার জীবন দিতে পারি। রণবীরের যে কোনো প্রয়োজনে অবশ্যই আমি তাঁর পাশে থাকব।’
বিয়ের পরিকল্পনা আছে কি না জানতে চাইলে ক্যাটের সোজাসাপ্টা জবাব, ‘এই মুহূর্তে কাউকে বিয়ে করে থিতু হওয়ার কোনো রকম পরিকল্পনা আমার নেই। অন্তত আগামী ২০-৩০ বছরের মধ্যে বিয়ে করব না আমি।’
সম্প্রতি করণ জোহরের উপস্থাপনায় তারকা আড্ডার ‘কফি উইথ করণ’ অনুষ্ঠানে উপস্থিত হয়েছিলেন রণবীর-কারিনা। সেখানে কারিনা জানান, রণবীরের বিয়েতে পরার জন্য লেহেঙ্গা প্রস্তুত করে রেখেছেন তিনি। এমনকি ‘শিলা কি জাওয়ানি’ ও ‘চিকনি চামেলি’ গানের সঙ্গে বিয়েতে নাচার জন্য প্রস্তুতিও নিচ্ছেন।
কারিনা যে গান দুটির প্রসঙ্গ টেনেছেন, সে দুইটি গানের সঙ্গে চলচ্চিত্রে দেখা গেছে ক্যাটরিনাকে। তাই কারিনা যে রণবীরের পাত্রী হিসেবে ক্যাটকেই পছন্দ করেছেন তা ওপেন ম্যাগাজিনের এক প্রতিবেদনে উঠে এসেছে। তবে কারিনা স্রেফ মজা করে এ কথা বলেছেন, নাকি সত্যি সত্যি ক্যাট-রণবীরকে বিয়ে দিতে যাচ্ছেন, তা জানার জন্য অপেক্ষা করা ছাড়া আর কোনো পথ আপাতত খোলা নেই।
