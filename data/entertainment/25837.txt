
আজ শনিবার ভোরে রাজধানীর কমলাপুর স্টেশনে দেখা যায়, প্ল্যাটফর্মে শুয়ে ঘুমাচ্ছেন চিরকুটের সদস্যরা। ব্যাপার কী! পরে চিরকুটের অন্যতম সদস্য শারমিন সুলতানা সুমী জানান, আজ সন্ধ্যায় কুষ্টিয়ার ভেড়ামারা পাইলট উচ্চবিদ্যালয়ের ১০০ বছর পূর্তি অনুষ্ঠানে গান করবে চিরকুট। সেখানেই যাচ্ছেন সবাই।
স্টেশনের প্ল্যাটফর্মে সবাই ঘুমাচ্ছেন কেন? সুমী বলেন, সুন্দরবন এক্সপ্রেস ট্রেনে চিরকুটের সদস্যরা ভেড়ামারা যাচ্ছেন। ট্রেন ছাড়ার সময় ছিল সকাল ছয়টায়। তাঁরা এক ঘণ্টা আগেই স্টেশনে চলে আসেন। কিন্তু ট্রেন পুরো এক ঘণ্টা দেরি করে ছেড়েছে। ওদিকে গতকাল শুক্রবার রাতে কলাবাগান মাঠে মোজো পিঠা উৎসবে গান করেছে চিরকুট। তার ওপর সারা রাত সবাই স্টুডিওতে কাজ করেছেন। ঘুমানোর জন্য এতটুকু সময় পাননি। সবাই ভেবেছিলেন, ট্রেনে উঠেই ঘুমাবেন। কিন্তু ট্রেন দেরি হওয়ায় প্ল্যাটফর্মেই ঘুমিয়ে পড়েন সবাই।
স্টুডিওতে কী এত কাজ? সুমী বলেন, ‘স্কুলের শেষ দিন নিয়ে আমরা গান করছি। ম্যাটাডোর বলপেনের কাজ। গানটির শিরোনাম “ঘণ্টা বাজছে”। দারুণ একটা গান হচ্ছে। স্কুলের শেষ দিন সবার মনে যে অনুভূতি হয়, তা-ই এই গানে তুলে ধরার চেষ্টা করছি।’
আরও জানালেন, চ্যানেল আই ‘সাত ভাই চম্পা’ নামে একটি ব্যয়বহুল ধারাবাহিক তৈরি করছে। বড় আয়োজনে এই ধারাবাহিকের থিম সং তৈরি করছে চিরকুট। গানটির শিরোনাম ‘রাজা-রানি’। গানের অর্কেস্ট্রার কাজ হচ্ছে ভারতের মুম্বাইয়ে। এ ছাড়া ২৩ জানুয়ারি চিরকুট যাচ্ছে শ্রীলঙ্কায়। সেখানে গলে আন্তর্জাতিক সাহিত্য উৎসবে গান করবে চিরকুট। বিশ্বের বিভিন্ন দেশের নামী লেখক, সাহিত্যিক আর প্রকাশকেরা অংশ নেবেন এই উৎসবে। এখানে গান গাওয়ার সুযোগ পেয়ে দারুণ খুশি চিরকুটের সদস্যরা। এটা তাদের জন্য খুব সম্মানের।
