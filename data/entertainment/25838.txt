
‘আশিকী-তিন’ ছবিতে সিদ্ধার্থ মালহোত্রা আর আলিয়া ভাটের অভিনয়ের বিষয়টি নিশ্চিত করেছেন সিদ্ধার্থ নিজেই। আর ছবির গল্পটা অনেকটা আগের মতোই—প্রেমের গল্প। 
আদিত্য রয় কাপুর এবং শ্রদ্ধা কাপুরকে নিয়ে তৈরি ‘আশিকী-দুই’ ছবিটির আকাশচুম্বী সাফল্যের পর নির্মাতারা ‘আশিকী’ ছবির তৃতীয় কিস্তি নির্মাণে আগ্রহী হন। গত এপ্রিলে বলিউড হাঙ্গামার এক প্রতিবেদনে আরও জানানো হয়েছিল, নতুন রোমান্টিক ঘরানার এই ছবির দৃশ্যপট আগের মতোই, তবে এতে প্রধান দুটি চরিত্রে সিদ্ধার্থ মালহোত্রা ও আলিয়া ভাটকে দেখা যাবে।কিন্তু ছবির নির্মাতা মুকেশ ভাট তখন এই প্রধান দুই চরিত্র নিয়ে কথা বলতে গিয়ে সরাসরি কিছু না বলে বরং কৌশলের আশ্রয় নিয়েছিলেন। আশার কথা, সম্প্রতি ছবিতে অভিনয়ের বিষয়টি নিশ্চিত করেছেন অভিনেতা সিদ্ধার্থ মালহোত্রা। সিদ্ধার্থ জানিয়েছেন, ছবিটিতে তাঁর বিপরীতে থাকবেন আলিয়া ভাট এবং এ জুটি দারুণ জমবে বলেও তিনি আশা প্রকাশ করেন। নতুন এই ছবিতে গিটার বাজিয়ে গান গাইবেন সিদ্ধার্থ। তাই ইতিমধ্যেই গিটার বাজানোর প্রশিক্ষণ সম্পন্ন করেছেন।আলিয়া ও সিদ্ধার্থকে সর্বশেষ দেখা গিয়েছিল ‘কাপুর অ্যান্ড সন্স’ ছবিতে। এখন সিদ্ধার্থ কাজ করছেন জ্যাকুলিন ফার্নান্দেজের সঙ্গে একটি অ্যাকশন ঘরানার ছবিতে। অন্যদিকে আলিয়া এখন ব্যস্ত আছেন বরুণ ধাওয়ানের বিপরীতে ‘বদ্রিনাথ কি দুলহানিয়া’ ছবির কাজ নিয়ে। সূত্র: বলিউড হাঙ্গামা।
