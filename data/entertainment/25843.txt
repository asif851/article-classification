

চলচ্চিত্র নির্মাতা হিসেবে শিহাব শাহীনের অভিষেক হয়েছে গত বছর। এপ্রিলে মুক্তি পেয়েছিল তাঁর প্রথম চলচ্চিত্র ‘ছুঁয়ে দিলে মন’। ছবিটি সব মহলেই প্রশংসিত হয়েছিল। দর্শক অপেক্ষায় ছিল শাহীনের দ্বিতীয় ছবির। নতুন বছরে এসে নতুন ছবি নির্মাণ শুরুর ইঙ্গিত দিলেন এ নির্মাতা। প্রথম আলোর সঙ্গে আলাপে জানালেন, আগামী মাসেই শুরু করবেন নতুন ছবির শুটিং।শিহাব শাহীন বলেন, ‘বেশ কিছুদিন ধরে কাজ গুছিয়ে আনার চেষ্টা করছি। এরই মধ্যে প্রযোজকের সঙ্গে চূড়ান্ত হয়েছে সবই। নতুন ছবির নাম ‘‘আনারকলি’’। আশা করছি আগামী মাসের কাজ শুরু করতে পারব।’ তবে ছবির অভিনয়শিল্পীদের ব্যাপারে মুখে কুলুপ এটেছেন এ নির্মাতা। আপাতত কিছুই বলতে চাইছেন না। জানালেন, শুটিংয়ের আগে ঘটা করে জানাবেন সব। শিহাব শাহীনের প্রথম চলচ্চিত্র ‘ছুঁয়ে দিলে মন’-এ অভিনয় করেছিলেন আরিফিন শুভ ও জাকিয়া বারী মম।
