
নামের শেষে ‘খান’ জুড়ে গেলে তো একটু বিলাসিতা ভর করতেই পারে। তার ওপর কাপুরবাড়ির কন্যা কারিনা তো এখন নবাবপত্নীও। তাই এত কাজ করে কী হবে তাঁর! এমন ধারণাই কি জন্মেছে কারিনার মনে? তা না হলে বেকারত্বে এত সুখ কেমন করে খুঁজে পান তিনি? পুরো দুনিয়া যেখানে ভালো কাজের আশায় ছুটে বেড়াচ্ছে দিনরাত, সেখানে কারিনা বলছেন, ‘আমার হাতে কোনো কাজ নেই আপাতত। কিন্তু এ নিয়ে আমার ভাবনা নেই। এই কাজ না থাকাটাই দারুণ উপভোগ করছি আমি!’কারিনা কাপুর খানের সবশেষ মুক্তি পাওয়া ছবি কি অ্যান্ড কা বলিউড বক্স অফিসে কোনো চমক জাগাতে পারেনি। সামনেই আসছে এ অভিনেত্রীর বহুল প্রতীক্ষিত ছবি উড়তা পাঞ্জাব। এই ছবিতে কারিনাকে দীর্ঘ সময় পর দেখা যাবে তাঁর সাবেক প্রেমিক শহিদ কাপুরের সঙ্গে। তাই ছবিটি নিয়ে অনেক প্রত্যাশা কারিনাভক্তদের। কিন্তু এ ছবির পর কী? কারিনার কাছে এমন প্রশ্ন করা হলে, এর জবাবটা তাঁর ভক্তদের ভীষণ হতাশ করে। কারিনা বলেন, ‘আমার হাতে অনেক কাজ-এমন কথা বলা এখন সেকেলে হয়ে গেছে। সত্যি বলছি, আমার হাতে এখন নতুন কোনো ছবি নেই। এটা আমার বলতেও ভালো লাগছে। আমি এই সময়টা আমার স্বামী, সংসার, সন্তান নিয়ে ভাবতে চাই। শুধু অভিনয় নয়, ভাবতে চাই অন্য কিছু নিয়ে, করতে চাই নতুন কিছু।’সন্তানের কথা বলতেই তাই বলিউডপাড়ায় এখন নতুন গুঞ্জন। তবে কি সাইফ আলী খান আর কারিনা কাপুর তাঁদের পরিবারে নতুন সদস্য আগমনের কোনো বার্তা দিচ্ছেন? নাকি সন্তান বলতে সদ্য গ্র্যাজুয়েট সাইফকন্যা সারা আলী খানের (সাইফের প্রথম স্ত্রী অমৃতা সিংয়ের মেয়ে) ভবিষ্যৎ নিয়ে চিন্তা করছেন নবাবপত্নী কারিনা কাপুর খান। টাইমস অব ইন্ডিয়া।
