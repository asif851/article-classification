
পড়াশোনার জন্য নায়িকা নিপুণের মেয়েকে এখন লন্ডনে থাকতে হয়। কদিনের ছুটি পেয়ে ঈদের আগে মায়ের কাছে বেড়াতে চলে আসে সে। তাই তো মা নিপুণও কয়েকটা দিনের জন্য সব ধরনের কাজকর্মকে গুডবাই জানানোর সিদ্ধান্ত নেন। সিদ্ধান্ত মতো সেভাবেই চলছিলেন। ঈদের নাটকে অভিনয়ের জন্য অনেক নির্মাতা বহুবার চেষ্টা করেও তাঁকে রাজি করাতে পারেননি। শেষ পর্যন্ত বন্ধুর কাছে হার মানতে হলো নিপুণকে। বন্ধু ফেরদৌসের অনুরোধে একটি আইটেম গানের শুটিং করতে হলো তাঁকে।
গতকাল শনিবার থেকে যৌথ প্রযোজনার ছবি ‘ছেড়ে যাস নে’র আইটেম গানে অংশ নিয়েছেন নিপুণ। ঢাকার তেজগাঁওয়ের কোক স্টুডিওতে সেট বানিয়ে গানের দৃশ্যধারণের কাজ হয়। জনপ্রিয় ফোক গান ‘আমি প্রেম রসিয়া হব কেমনে’র সঙ্গে এই গানটিতে কণ্ঠ দিয়েছেন কুমার শানু, মৌমিতা চট্টোপাধ্যায়, সুজয় ভৌমিক ও রজশ্রী। গানটির নতুন সংগীতায়োজন করেছেন কলকাতার অভিজিৎ চট্টোপাধ্যায়।তেজগাঁওয়ের কোক স্টুডিওতে শুটিংয়ের ফাঁকে প্রথম আলোর সঙ্গে কথা হয় ফেরদৌসের। তিনি জানালেন, এবারই প্রথম তিনি কোনো ছবির আইটেম গানে পারফর্ম করলেন। এটি তাঁর জন্য একেবারে নতুন অভিজ্ঞতা।ছবির প্রধান চরিত্রে অভিনয় করছেন ফেরদৌস। এদিকে নিপুণ শুধু ছবিতে আইটেম গানে পারফর্ম করছেন। ‘ছেড়ে যাস না’ ছবির আইটেম গানে অংশ নেওয়া প্রসঙ্গে নিপুণ বললেন, ‘মেয়ে না ফেরা পর্যন্ত আমি কোনো কাজ করতাম না। এ নিয়ে অনেকে আমার প্রতি মন খারাপ পর্যন্ত করেছে। আমি সবার ফোন ধরা পর্যন্ত বন্ধ করে দিয়েছিলাম। মেয়ের কারণে এমনটা করতে হয়েছে। শুধু ফেরদৌস ভাইয়ের সঙ্গে ভালো বন্ধুত্বের কারণে কাজটি করতে হলো। তিনি আমাকে গানটিতে পারফর্ম করতে বলেছেন, আমিও কোনো কিছু না ভেবে তাঁকে হ্যাঁ বলেছি। সম্পর্কের কারণে অনেক সময় অনেক কিছুই করতে হয়।’নিপুণ এও বললেন, ‘অনেকেই হয়তো ভাবে, আইটেম গান মানেই খারাপ কিছু। আসলে তা নয়। আইটেম গানের ভাবনা অনেক আধুনিক মনে হয়েছে। কাজটি করেও অনেক ভালো লাগছে।’
