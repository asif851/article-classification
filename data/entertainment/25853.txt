
ঘোষণা করা হলো ২০১৫ সালের ভারতের জাতীয় চলচ্চিত্র পুরস্কারজয়ীদের নাম। গত বছর মুক্তি পাওয়া ছবির মধ্যে ‘বাহুবলী’, ‘পিকু’, ‘তনু ওয়েডস মনু রিটার্নস’ ও ‘বাজিরাও মাস্তানি’ জিতেছে বিভিন্ন বিভাগে সেরার পদক। ‘পিকু’ ছবিতে অসাধারণ অভিনয়ের জন্য সেরা অভিনেতার পুরস্কার জিতেছেন অমিতাভ বচ্চন। সেরা অভিনেত্রী কঙ্গনা রনৌত, ‘তনু ওয়েডস মনু রিটার্নস’ ছবির জন্য। সেরা পরিচালক সঞ্জয় লীলা বনশালী, ছবি ‘বাজিরাও মাস্তানি’। আর সেরা চলচ্চিত্র বিভাগে পুরস্কার পেয়েছে এস এস রাজামৌলির ব্যবসাসফল ছবি ‘বাহুবলী’।
আজ সোমবার ঘোষণা করা হয়েছে ভারতের জাতীয় চলচ্চিত্র পুরস্কার বিজয়ীদের নামের তালিকা। মূল বিভাগের বাইরেও অন্য কয়েকটি বিভাগে বেশ আলোচিত কিছু ছবি জিতেছে জাতীয় চলচ্চিত্র পুরস্কার। এর মধ্যে রয়েছে সালমান খানের ‘বজরঙ্গি ভাইজান’ ছবিটিও। কবির খান পরিচালিত এই সিনেমাটি জিতেছে সেরা বিনোদনমূলক জনপ্রিয় ছবি (বেস্ট পপুলার ফিল্ম প্রোভাইডিং হোলসাম এন্টারটেইনমেন্ট) বিভাগের পুরস্কারটি। ২০১৫ সালে হিন্দি ভাষায় নির্মিত সেরা ছবির পুরস্কার পেয়েছে আয়ুষ্মান খুরানা ও ভূমি পেডনেকার অভিনীত ‘দম লাগাকে হাইসা’। ‘বাজিরাও মাস্তানি’ ছবির ‘দিওয়ানি মাস্তানি’ গানটির নৃত্য পরিচালনার জন্য এ বিভাগে সেরার পুরস্কারটি জিতেছেন রেমো ডি’সুজা। ‘ইন্দিরা গান্ধী সেরা নবাগত পরিচালক’-এর পুরস্কারটি জিতেছেন নেরাজ ঘেওয়ান ‘মাসান’ ছবিটি পরিচালনার জন্য। আর বাংলা ভাষায় নির্মিত সেরা ছবির পুরস্কার জিতেছে গৌতম ঘোষ পরিচালিত ‘শঙ্খচিল’ ছবিটি। পিটিআই।
