
মেশিনগানের গুলির ঝাঁকও তাঁর কেশাগ্র স্পর্শ করতে পারে না। গুলির বৃষ্টির মধ্যেও কী করে যেন বেরিয়ে যান। একাই পিটিয়ে ছাতু বানিয়ে দেন দুই-দশ গন্ডা ভিলেন। সেই জ্যাকি চ্যানকে কিনা মেরে ফেলল একটা গুজব! তারকাদের মৃত্যুর ভুল খবর ছড়িয়ে আলোড়ন ফেলে দেওয়ার সর্বশেষ ঘটনার শিকার হয়েছেন এই অ্যাকশন-কমেডি হিরো। ফেসবুকের মাধ্যমে জ্যাকি নিজেই পরে নিশ্চিত করেছেন, তিনি বেঁচে আছেন। ৫৯ বছর বয়সী এই অভিনেতা মজা করে তাঁর ফেসবুকে লিখেছেন, ‘মরে গেলে আমি পুরো পৃথিবীকে নিশ্চয়ই জানিয়েই মরতাম। এর পরও যদি আমার কথা আপনাদের বিশ্বাস না হয়, সে জন্য আজকের তারিখসহ একটি ছবি তুলে আপনাদের দিচ্ছি।’ পিটিআই।
