
প্রচারণা যে এখন বলিউডের ছবির খুবই গুরুত্বপূর্ণ বিষয় হয়ে দাঁড়িয়েছে, তা বলার অপেক্ষা রাখে না। তারকারা তাঁদের ছবি মুক্তির আগে প্রচারণার জন্য নানা কৌশল অবলম্বন করেন। কিছুদিন আগেই হংসল মেহতা পরিচালিত ‘সিমরান’ ছবির মুক্তির আগে কঙ্গনা রনৌতের দিকে এই আঙুল উঠেছিল। ‘সিমরান’ মুক্তির ঠিক আগেই বলিউডের তিন তারকার নামে কঙ্গনা নানা অভিযোগ করেন। অনেকেই ধরে নেন যে এটা তাঁর ছবির প্রচারণার অস্ত্র মাত্র। এ রকমই গন্ধ পাওয়া যাচ্ছে অপূর্ব লাখিয়া পরিচালিত ‘হাসিনা পার্কার’ ছবির মুক্তির আগে। ২২ সেপ্টেম্বর মুক্তি পাচ্ছে অন্ধকার জগতের কুখ্যাত ডন দাউদ ইব্রাহিমের বোন হাসিনার জীবনের ওপর নির্মিত ছবিটি। এই ছবিতে ‘হাসিনা’র চরিত্রে দেখা যাবে বলিউড তারকা শ্রদ্ধা কাপুরকে।
গতকাল সোমবার দাউদ ইব্রাহিমের ভাই ইকবাল কাসকরকে মহারাষ্ট্রের থানে পুলিশ গ্রেপ্তার করে। দাউদের ভাইকে গ্রেপ্তার করেন থানে পুলিশের এনকাউন্টার বিশেষজ্ঞ প্রদীপ শর্মা। মুম্বাইয়ে ইকবালের নাগপাড়ার বাড়ি থেকে তাঁকে গ্রেপ্তার হয়। মুম্বাইয়ের এক প্রোমোটারের কাছ থেকে টাকা আদায়ের জন্য ইকবাল নিয়মিত তাঁকে ফোনে হুমকি দেন। এই ব্যবসায়ী থানায় গিয়ে দাউদের ভাই ইকবালের নামে পুলিশের কাছে অভিযোগ জানান। পুলিশ প্রাথমিক অনুসন্ধানের পর ইকবালকে গ্রেপ্তার করে। তবে বিটাউনে জোর গুঞ্জন, এসব কিছু নাকি ‘হাসিনা পার্কার’ ছবির প্রচারণার একটা কৌশলমাত্র। ছবি মুক্তির ঠিক চার দিন আগে ইকবালকে গ্রেপ্তারের ঘটনা এমন ইঙ্গিত দিচ্ছে। দাউদের ভাইয়ের বিরুদ্ধে এ রকম একাধিক মামলা ঝুলছে। ঠিক ‘হাসিনা পার্কার’ ছবির মুক্তির আগেই কেন তাঁকে গ্রেপ্তার করা হলো?  ‘হাসিনা পার্কার’ ছবির নির্মাণের সূত্রে পরিচালক অপূর্ব লাখিয়া দাউদের মুম্বাইয়ের আত্মীয়-পরিজনের সংস্পর্শে এসেছেন। দাউদের বোন হাসিনার সঙ্গে দেখা করেন। তাঁকে আরও কাছ থেকে জানতে এবং চিনতে তাঁর সঙ্গে অনেকটা সময় কাটান অপূর্ব। শ্রদ্ধা কাপুর এবং ছবির অন্য কলাকুশলীরাও হাসিনার পরিবারের সঙ্গে প্রচুর সময় কাটিয়েছেন। আর সেই সূত্রে দাউদের মুম্বাইয়ের পরিবারও ‘হাসিনা পার্কার’ ছবিটির সঙ্গে জড়িয়ে পড়েছে, এ বিষয়ে সন্দেহ নেই।
নাহিদ খান প্রযোজিত ‘হাসিনা পার্কার’ ছবিতে দাউদের চরিত্রে অভিনয় করেছেন শ্রদ্ধা কাপুরের ভাই সিদ্ধান্ত কাপুর। ছবিতে হাসিনার স্বামীর চরিত্রে দেখা যাবে অঙ্কুর ভাটিয়াকে।
