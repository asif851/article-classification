
মার্চ মাসে মার্কিন গায়িকা গিউয়েন স্টেফনির একক অ্যালবাম বেরিয়েছে। অ্যালবামের নাম দিস ইজ হোয়াট দ্য ট্রুথস ফিল লাইক। বিলবোর্ড ম্যাগাজিনের শীর্ষ ২০০ অ্যালবামের তালিকার প্রথম স্থানে আছে এটি। এই সাফল্যের পেছনের রহস্যের কথা জানাতে গিয়ে গিউয়েন দিলেন মজার এক তথ্য। জানালেন, তাঁর জীবনের বিরহই তাঁকে এই সাফল্য এনে দিয়েছে।৪৭ বছর বয়সী এই গায়িকা জানান, স্বামী গেভিন রোজডেলের সঙ্গে বিচ্ছেদের পর তিনি ভেঙে পড়েননি। বরং সেই বিরহকে সৃজনশীলতায় পরিণত করেছেন। গেভিনের সঙ্গে ১৩ বছরের সংসার ছিল গিউয়েনের। সম্পর্ক ভেঙে যাওয়ার পর গিউয়েন কিছুটা বিপর্যস্ত ছিলেন বটে। তবে নিজেকে সামলে নিয়ে দ্রুতই কাজে নেমে পড়েছেন। নিজের ভেতরের কষ্টগুলো গানের কথায় আর সুরে সুরে প্রকাশ করেছেন।গ্র্যামিজয়ী এই গায়িকা বলেন, ‘আমি সে সময় ভেবেছিলাম, এই বিরহের মধ্য থেকেই আমাকে ভালো কিছু করতে হবে। আমাকে হেরে গেলে চলবে না। তাই নিজের অনুভূতিগুলো আমি লিখতে শুরু করি। পরে ওই লেখাগুলোকে গানে রূপ দিই।’তিন সন্তানের মা গিউয়েন। বিচ্ছেদের পর প্রেম করছেন সংগীতশিল্পী ব্লেক শেলটনের সঙ্গে। তাঁরা দুজনেই রিয়েলিটি শো ‘দ্য ভয়েজ’-এর বিচারক। ইয়াহু মুভিজ।
