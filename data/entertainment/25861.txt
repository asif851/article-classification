
‘রাজ্জাক ভাইয়ের জীবনী গ্রন্থ প্রকাশনার বিষয়ে বিডি পাবলিকেশনের সাথে চূড়ান্ত কথা হলো।’ সামাজিক যোগাযোগমাধ্যম ফেসবুকে লিখেছেন ছটকু আহমেদ, চলচ্চিত্র পরিচালক ও চিত্রনাট্যকার। জানা গেছে, চিত্রনায়ক রাজ্জাকের বর্ণাঢ্য জীবন নিয়ে বই লিখছেন তিনি।
বইয়ের নাম চূড়ান্ত হয়ে গেছে, ‘নায়করাজ রাজ্জাক-টালিগঞ্জ থেকে ঢালিউড’। আগামী বছর বাংলা একাডেমির অমর একুশে গ্রন্থমেলা উপলক্ষে প্রকাশ করা হবে বইটি।
ছটকু আহমেদ জানান, বইটি প্রকাশের ব্যাপারে চিত্রনায়ক রাজ্জাকের ছেলে বাপ্পারাজ ও সম্রাটের সঙ্গে তাঁর আলোচনা হয়েছে। ছটকু আহমেদ পরিচালিত প্রথম ছবি ‘নাতবউ’তে অভিনয় করেন রাজ্জাক। এরপর এই পরিচালকের আরও তিনটি ছবিতে অভিনয় করেন। ছটকু আহমেদ বললেন, ‘রাজ্জাক সাহেবের জীবন থেকে আমাদের অনেক কিছু শেখার আছে। তা ছাড়া নতুন প্রজন্মের জন্য রাজ্জাক সাহেবের জীবনী পাথেয় হয়ে থাকবে। সেই ভাবনা থেকে বইটি লিখছি।’
