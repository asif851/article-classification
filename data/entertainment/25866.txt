
ভারতের হরিয়ানার কুস্তিগির মহাবীর সিং ফোগাতের জীবনী নিয়ে নির্মিত হয়েছে দঙ্গল ছবিটি। সেখানে দুই মেয়ে গীতা ও ববিতাকে কুস্তির প্রশিক্ষণ দেন মহাবীরের চরিত্রে অভিনয় করা আমির খান। যে মেয়েটিকে নিয়ে ছবির গল্প, সেই গীতার বিয়েতে হাজির হয়েছিলেন এই বলিউড তারকা।হরিয়ানার বাবালি গ্রামে কুস্তিতে সোনা জিতেছিলেন গীতা ফোগাত। গত রোববার তাঁর বিয়ে হয়ে গেল। গীতার বাবা, বাস্তবের মহাবীরের নেমন্তন্ন পেয়ে সেই অনুষ্ঠানে গিয়েছিলেন আমির খান, সঙ্গে দঙ্গল ছবির পুরো দল। দঙ্গল ছবির প্রস্তুতির সময় আগেও ওই গ্রামে গিয়েছিলেন আমির। সে সময় মহাবীরের পরিবারের সঙ্গে বেশ সখ্য গড়ে ওঠে তাঁর। তাই গীতার বিয়ের নেমন্তন্ন ফেলতে পারেননি তিনি। ইচ্ছা ছিল, উপহার হিসেবে কনের বিয়ের পোশাকটি তিনিই দেবেন। কিন্তু ঐতিহ্য অনুযায়ী গীতা তাঁর বিয়ের পোশাকটি পেয়েছেন মামার কাছ থেকে। আমির নিয়েছিলেন ঝুড়িভর্তি ফল। এ ছাড়া ফোগাত পরিবারের উদ্দেশে তিনি উৎসর্গ করেন দঙ্গল ছবিটি। এ প্রসঙ্গে আমির বলেছেন, ‘গীতার বিয়েতে ওর পরিবারকে দঙ্গল ছবিটি উপহার দিলাম।’দঙ্গল মুক্তি পাবে ডিসেম্বরের ২৩ তারিখ। ছবিতে গীতা ফোগাতের চরিত্রে অভিনয় করেছেন ফাতিমা সানা শেখ। এ ছাড়া মহাবীরের আরেক মেয়ে ববিতার চরিত্রে সানিয়া মালহোত্রা ও স্ত্রীর চরিত্রে অভিনয় করেছেন সাক্ষী তানোয়ার। দ্য ইন্ডিয়ান এক্সপ্রেস।
