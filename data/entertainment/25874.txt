
প্রথমে মনোনয়ন পেয়ে ইতিহাস গড়ার একটি ধাপ সাফল্যের সঙ্গে উতরে যান। এরপর গত শুক্রবার হলিউডের ইতিহাসে একেবারে গোটা অক্ষরে লেখা হয় অভিনেত্রী ক্রিস্টেন স্টুয়ার্টের নাম। প্রথম মার্কিন অভিনেত্রী হিসেবে ফরাসি চলচ্চিত্র অঙ্গনের সর্বোচ্চ সম্মাননা জিতে এই অসাধ্য সাধন করেছেন তিনি।ক্রিস্টেন স্টুয়ার্ট জিতেছেন ফরাসি ছবি ক্লাউডস অব সিলস মারিয়ার জন্য এ বছরের সেরা পার্শ্ব–অভিনেত্রীর সিজার অ্যাওয়ার্ড। এর আগে ফরাসি এই বিশেষ সম্মাননা জিততে পারেননি কোনো মার্কিন অভিনেত্রী। যদিও ৩০ বছর আগে ১৯৮৪ সালে এই একই বিভাগের জন্য মনোনীত হয়েছিলেন মার্কিন অপেরা গায়িকা ও অভিনেত্রী জুলিয়া মিগেনেস। কিন্তু সে সময় তাঁর ভাগ্য এতটা সুপ্রসন্ন ছিল না। তাই এত দিন পর ইতিহাসটি গড়লেন টোয়ালাইট খ্যাত ক্রিস্টেনই।সিজার অ্যাওয়ার্ডের মূল বিভাগগুলোতে ভিনদেশি শিল্পীদের সচরাচর মনোনয়ন দেওয়া হয় না। অনারারি সিজার নামের একটি বিভাগেই শুধু ভিনদেশি শিল্পীদের সম্মানিত করা হয়। তাই সেরা পার্শ্ব–অভিনেত্রী বিভাগে ক্রিস্টেনের মনোনয়ন পাওয়ার পর থেকেই তাঁকে ঘিরে চারদিকে সাড়া পড়ে যায়।এদিকে ক্রিস্টেন ছাড়াও এবারের সিজার অ্যাওয়ার্ড মাত করেছে ছবি টিম্বাকটু । ছবিটি জিতেছে সাতটি সিজার। বিবিসি
