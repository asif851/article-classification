
ইদানীং সেলফি তুলে দারুণ আনন্দ পান নুসরাত ইমরোজ তিশা। বড় কোনো আয়োজন পেলে সবাইকে নিয়ে তাঁর সেলফি তোলা চাই-ই চাই। গতকাল শুক্রবার রাজধানীর ঢাকা রেসিডেনসিয়াল মডেল কলেজের মাঠে কিআনন্দ উৎসবে আসা সবার সঙ্গে সেলফি তোলেন তিশা। আর রাতে ছবিটি তিশা তাঁর ফেসবুক পেজে শেয়ার করেন।
গতকাল সকাল থেকেই ছিল বৃষ্টি। সকালে রাজধানীর ঢাকা রেসিডেনসিয়াল মডেল কলেজের মাঠে ছাতা মাথায় উপস্থিত হয়েছিল হাজার হাজার শিশু-কিশোর। প্রবল বৃষ্টি উপেক্ষা করে কিআনন্দ উৎসবে আনন্দে মাতে তারা। এ অনুষ্ঠানে আসেন মোস্তফা সরয়ার ফারুকী আর তিশা। সঙ্গে চিরকুট। আগামী শুক্রবার মুক্তি পাচ্ছে মোস্তফা সরয়ার ফারুকীর ‘ডুব’ ছবিটি। তাঁরা এখানে ‘ডুব’ ছবির প্রচারণায় অংশ নেন। চিরকুট গেয়েছে ‘ডুব’ ছবির গান ‘আহারে জীবন’। এ সময় গানে চিরকুটের সঙ্গে কণ্ঠ মেলান তিশা আর মঞ্চের সামনে বসে থাকা হাজারো শিশু-কিশোর।
রাতে প্রথম আলোকে তিশা বলেন, ‘আমি ওখানে গিয়ে খুব অবাক হয়েছি। মুষলধারে বৃষ্টি হচ্ছে। এই বৃষ্টি উপেক্ষা করে হাজার হাজার ছেলেমেয়ে আর তাদের অভিভাবকেরা এসেছেন। আমরা গান গেয়েছি, কথা বলেছি। যতক্ষণ ছিলাম, পুরো সময়টা উপভোগ করেছি।’
পূর্বনির্ধারিত ঘোষণা অনুযায়ী, গতকাল প্রচারণার জন্য ‘ডুব’ ছবির শিল্পী, কলাকুশলী আর চিরকুটের যাওয়ার কথা ছিল জাহাঙ্গীরনগর বিশ্ববিদ্যালয়ে। তিশা বলেন, ‘ওখানে বড় একটি অনুষ্ঠান হওয়ার কথা ছিল। কিন্তু বৃষ্টির জন্য পরে তা স্থগিত করা হয়।’
জাজ মাল্টিমিডিয়া সূত্রে জানা গেছে, আজ শনিবার বাংলাদেশ প্রকৌশল বিশ্ববিদ্যালয় (বুয়েট), ২২ অক্টোবর ব্র্যাক ইউনিভার্সিটি, ২৩ অক্টোবর ইউনিভার্সিটি অব লিবারেল আর্টস বাংলাদেশ (ইউল্যাব) ও ২৫ অক্টোবর আমেরিকান ইন্টারন্যাশনাল ইউনিভার্সিটি বাংলাদেশে (আইইউবি) ‘ডুব’ ছবির প্রচারণায় অংশ নেবেন শিল্পী, কলাকুশলী আর চিরকুট।
২৫ অক্টোবর ঢাকায় আসবেন ‘ডুব’ ছবির অন্যতম অভিনয়শিল্পী বলিউডের জনপ্রিয় তারকা ইরফান খান। অংশ নেবেন ছবির প্রচারণায়। থাকবেন ‘ডুব’ ছবির উদ্বোধনী প্রদর্শনীতে। সংবাদ সম্মেলনেও থাকবেন তিনি। ২৭ অক্টোবর মুম্বাই ফিরে যাবেন ইরফান খান। ছবিটি প্রযোজনা করছে বাংলাদেশে জাজ মাল্টিমিডিয়া আর ভারতের এসকে মুভিজ। ছবিটির সহপ্রযোজক ইরফান খান। ‘ডুব’ ছবিতে অভিনয়ও করেছেন তিনি। ছবিতে আরও অভিনয় করেছেন তিশা, রোকেয়া প্রাচী, পার্ণো মিত্র প্রমুখ।
