
শেষ হলো বাংলাদেশ উদীচী শিল্পীগোষ্ঠী আয়োজিত ‘সত্যেন সেন গণসংগীত উৎসব ও জাতীয় গণসংগীত প্রতিযোগিতা-২০১৬’। শনিবার বিকেলে কেন্দ্রীয় শহীদ মিনারে শেষ হয় দুদিনব্যাপী এ উৎসব।
শুরুতেই গণসংগীত পরিবেশন করেন ঝুটন চন্দ্র, জান্নাত তাসনোভা চৌধুরী স্মিতা এবং ঝুমা দত্ত। এরপর উদীচী কেন্দ্রীয় সভাপতি কামাল লোহানীর সভাপতিত্বে অনুষ্ঠিত হয় আলোচনা সভা।এ পর্বের শুরুতে বক্তব্য দেন উদীচীর সহসভাপতি ও উৎসব আয়োজক কমিটির আহ্বায়ক শংকর সাওজাল। এরপর বর্ষীয়ান সাংবাদিক শুভ রহমান ও এ প্রজন্মের গণসংগীত শিল্পী সায়ানকে ফুল, উত্তরীয় ও শুভেচ্ছা স্মারক দিয়ে বরণ করে নেন উদীচীর নেতা-কর্মীরা।আলোচনা পর্বে বক্তব্য দেন শিল্পী সায়ান, উদীচীর কেন্দ্রীয় সহসভাপতি মাহমুদ সেলিম, অধ্যাপক বদিউর রহমান এবং বর্ষীয়ান সাংবাদিক শুভ রহমান। এ পর্বে বক্তারা মুক্তিযুদ্ধের চেতনা পুনরুদ্ধারে সবাইকে ঐক্যবদ্ধ হয়ে কাজ করার আহ্বান জানান। একই সঙ্গে আসন্ন পয়লা বৈশাখে বিদেশ থেকে আমদানি করা ভুভুজেলা বাঁশি নিষিদ্ধ করার দাবিও জানানো হয়। আলোচনা পর্বটি সঞ্চালনা করেন উদীচী কেন্দ্রীয় সংসদের সহসাধারণ সম্পাদক অমিত রঞ্জন দে।দ্বিতীয় দিনের অনুষ্ঠানমালার দ্বিতীয় পর্বে সন্ধ্যায় ছিল নানা সাংস্কৃতিক পরিবেশনা। উদীচী কেন্দ্রীয় সংসদের সহসাধারণ সম্পাদক সংগীতা ইমামের সঞ্চালনায় এ পর্বে দলীয় সংগীত পরিবেশন করে উদীচী ঢাকা মহানগর সংসদের শিল্পী-কর্মীরা।এ ছাড়া দলীয় সংগীত নিয়ে মঞ্চে আসে বিবর্তন, বহ্নিশিখা, চারণ এবং সংস্কৃতি মঞ্চ। একক সংগীত পরিবেশন করেন সায়ান, মাহমুদ সেলিম, হাবিবুল আলম, তানভীর আলম, নবনীতা সাহা, হামিদুল ইসলাম, বিপ্লব রায়হান এবং ঐশিকা নদী। ছিল ভারত থেকে আগত আমন্ত্রিত অতিথি বিপুল চক্রবর্তী ও অনুশ্রী চক্রবর্তীর দ্বৈত সংগীত পরিবেশনা।
