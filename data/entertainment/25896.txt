
কদিন আগে আলোচনায় এসেছিলেন অভিনয়শিল্পী সিমলা। নতুন পরিচালক রুবেল আনুশের সিনেমার শিডিউল ফাঁসিয়ে দিয়ে তাঁকে হুমকি দেওয়ার অভিযোগ উঠেছিল সিমলার বিরুদ্ধে। উল্টো দিকে সিমলা বলেছিলেন, পরিচালক তাঁকে অপহরণের চেষ্টা করেছেন। তবে এসব অভিযোগ নিছক ভুল–বোঝাবুঝি দাবি করে আবার ক্যামেরার সামনে দাঁড়িয়েছেন সিমলা। আর ক্যামেরার পেছনে আনুশ। সারা দিন এফডিসির বিভিন্ন জায়গায় শুটিং করলেও রাতে একটি গানের শুটিং করলেন প্রশাসনিক ভবনের পেছনের ছাদে। শুটিং করছিলেন ‘নিষিদ্ধ প্রেমের গল্প’ নামের ছবিটির।
পরিচালক বললেন, ‘বেশির ভাগ কাজ শেষ। মাত্র দু-তিন দিনের শুটিং বাকি ছিল। শেষ করে ফেললে পুরো কাজটি শেষ হয়ে যায়। কিন্তু শেষ মুহূর্তে এসে ঝামেলা হয়ে গিয়েছিল। এ কারণেই জল এত ঘোলা হয়েছে। তবে শেষ পর্যন্ত কাজটা শেষ করতে পারছি এটাই বড় কথা।’তবে অভিযোগের তির যাঁর দিকে, সেই সিমলার কাছে জানতে চাওয়া হলো আসল ঘটনা। কিন্তু পুরোনো কাসুন্দি না ঘেঁটে সিমলা স্বাভাবিকভাবে বললেন, ‘পুরো ব্যাপারটা ভুল–বোঝাবুঝি ছিল। এখন যেহেতু কাজ করছি, তাই আর কিছু বলতে চাই না।’‘নিষিদ্ধ প্রেমের গল্প’ চলচ্চিত্রে সিমলার বিপরীতে অভিনয় করছেন কিশোর অভিনয়শিল্পী মামুন। বয়ঃসন্ধিকালের নানান ঘটনা ও সমস্যা নিয়ে নির্মিত হচ্ছে ছবিটি। আজও এফডিসি ও আশপাশের বিভিন্ন এলাকায় চলেছে ছবিটির শুটিং। পরিচালক জানালেন, আজই শেষ হয়ে যাবে ‘নিষিদ্ধ প্রেমের গল্প’–এর কাজ।
