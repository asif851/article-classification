
ভারত জুড়ে চলছে দীপাবলি বা দিওয়ালি উদ্‌যাপনের আয়োজন। এই সময় বলিউড তারকা প্রিয়াঙ্কা চোপড়া কিনা পড়ে আছেন বিদেশবিভুঁইয়ে! তবে এ জন্য কিন্তু উৎসব আয়োজনের কোনো কমতি রাখছেন না এই ‘দেশি গার্ল’ তারকা।
সম্প্রতি আন্তর্জাতিক টিভি সিরিয়াল ‘কোয়ান্টিকো’-এর মাধ্যমে তাঁর শুভ সূচনা হয়েছে হলিউডের অঙ্গনে। সেই সুবাদে বেশির ভাগ সময় শুটিং এর কাজে দেশের বাইরেই কাটাতে হচ্ছে এই অভিনেত্রীকে। সাবেক এই বিশ্বসুন্দরী এখন আমেরিকান এই টিভি সিরিয়ালের শুটিংয়ের জন্য কানাডায় অবস্থান করছেন।এবার দিওয়ালি উপলক্ষে প্রিয়াঙ্কা তাঁর কানাডার বাড়িটিকে আলোয় আলোয় ভরিয়ে ফেলেছেন। রবিবার নিজের টুইটার অ্যাকাউন্টে প্রিয়াঙ্কা লিখেছেন, ‘ময়েন্ট্রিলের বাড়িকে পুরোদমে দিওয়ালির সাজে সাজানো হয়েছে। আমার আশপাশের বাড়িগুলোর মধ্যে একমাত্র আলোকসজ্জিত বাড়ি এটি। এখানকার লোকেরা হয়তো মনে করবে আগাম ক্রিসমাস পালিত হচ্ছে।’‘কোয়ান্টিকো’ সিরিয়ালে প্রিয়াঙ্কা অভিনয় করছেন এফবিআই-এর একজন এজেন্টের ভূমিকায়। এ সিরিয়ালের শুটিং শেষ করে ডিসেম্বর নাগাদ ভারতে ফিরবেন তিনি। এর মধ্যে সঞ্জয় লীলা বনশালী পরিচালিত ‘বাজিরাও মাস্তানি’ ছবিতে বাজিরাওয়ের প্রথম স্ত্রী কাশী বাঈ-এর চরিত্রে অভিনয় করেছেন প্রিয়াঙ্কা চোপড়া। ছবিটি মুক্তি পাবে ১৮ ডিসেম্বর।
