
বাংলাদেশি বংশোদ্ভূত মডেল ও অভিনেত্রী মাকসুদা আকতার প্রিয়তির জীবনী নিয়ে নির্মিত হচ্ছে একটি স্বল্পদৈর্ঘ্য চলচ্চিত্র। এখন চলছে এর চিত্রনাট্যের কাজ। প্রিয়তি নিজেই লিখছেন চিত্রনাট্য। গতকাল রাতে আয়ারল্যান্ড থেকে এ অভিনেত্রী বললেন, ‘আমার জীবনী নিয়ে চলচ্চিত্র নির্মাণ করতে দুজন পরিচালক—রবি ওয়ালশ ও কিরন ডেভিস—আগ্রহ দেখিয়েছিলেন। এর মধ্যে কিরন ডেভিসের সঙ্গে সবকিছু চূড়ান্ত হয়েছে। ডিসেম্বরে শুটিং শুরু হবে। এর আগে কিরনের দুটি ছবিতেও আমি অভিনয় করেছি।’জানালেন, প্রিয়তি নিজেই অভিনয় করবেন আত্মজীবনীমূলক এই চলচ্চিত্রে। থাকবেন অন্য অভিনয়শিল্পীরাও। নাম চূড়ান্ত না হওয়া ৩০ মিনিটের এই চলচ্চিত্রটি নির্মিত হবে ইংরেজি ভাষায়।নিজের জীবননির্ভর এই চলচ্চিত্র সম্পর্কে প্রিয়তি বললেন, ‘একটু ভয় করছে। কারণ এর আগে আমি চিত্রনাট্য লিখিনি। এখন নিজের জীবনী থেকে নিজেকেই চিত্রনাট্য লিখতে হচ্ছে।’উল্লেখ্য, গত মে মাসে যুক্তরাষ্ট্রের এইচএমএল ম্যাগাজিন প্রকাশ করে প্রিয়তির আত্মজীবনী। এ জন্য প্রিয়তি পেয়েছিলেন প্রায় ১ কোটি টাকা। সেই জীবনী থেকেই চিত্রনাট্যের কাজ করছেন তিনি।বাংলাদেশের রাজধানীর ফার্মগেটে বেড়ে ওঠা প্রিয়তি ১৪ বছর হলো আয়ারল্যান্ডের স্থায়ী নাগরিক। ২০১৪ সালে তিনি ‘মিজ আয়ারল্যান্ড’ হয়েছিলেন। নিয়মিত মডেলিংয়ের পাশাপাশি তিনি নানা ধরনের সামাজিক কাজের সঙ্গে সম্পৃক্ত। এ ছাড়া তিনি বৈমানিক হিসেবে কর্মরত আছেন।
