
অনেক দিন ধরেই অভিনয় থেকে দূরে সরে আছেন চলচ্চিত্র ও টিভি নাটকের অন্যতম জনপ্রিয় মুখ পূর্ণিমা। একমাত্র মেয়ে আরশিয়াকে নিয়ে ব্যস্ত থাকার কারণেই নাকি তাঁর এই দূরে থাকা। তবে এর মধ্যেও কিছু পরিচালকের অনুরোধ উপেক্ষা করতে পারেননি পূর্ণিমা। সংসার ও মেয়েকে সামলে নিয়ে কাজ করেছেন কোরবানির ঈদের একটি নাটকে। এরপর আবারও নিজের মতো করে সংসার-সন্তান নিয়ে ব্যস্ত হয়ে পড়েন। কিন্তু কত দিনই বা পরিচালকদের না করা যায়। সম্প্রতি নাটকে অভিনয়ের ব্যাপারে চারজন পরিচালকের সঙ্গে আলাপ হয়েছে বলে প্রথম আলোকে নিশ্চিত করেছেন পূর্ণিমা নিজে। তবে কাউকে এখনো চূড়ান্ত সিদ্ধান্তের কথা জানাননি তিনি। এঁদের মধ্যে একজন পরিচালকের নাটকে অভিনয়ের মাধ্যমে ফিরছেন তিনি—এমন ইঙ্গিতই দিয়েছেন পূর্ণিমা।
পূর্ণিমা বলেছেন, ‘আমি অভিনয়ে ফিরব। কিন্তু আমার চাওয়া-পাওয়ার ব্যাপারটিও মিলতে হবে। এখন কিন্তু আমি আগের মতো বিরতিহীনভাবে কাজ করতে পারব না। আমাকে সন্তান আর সংসার নিয়েও ব্যস্ত থাকতে হয়। তাই সবকিছু সামলে নিয়ে যাঁর সঙ্গে কথাবার্তায় মিলবে, তাঁর নাটকেই অভিনয় করব।’অভিনয়শিল্পী পূর্ণিমার সাম্প্রতিকতম টিভি নাটক হচ্ছে আরিফ খানের ‘আমার বেলা যে যায়’ আর তুহিন হোসেনের ‘প্রেম অথবা দুঃস্বপ্নের রাত’। প্রথম নাটকটিতে তিনি অভিনয় করেন মাহফুজ আহমেদের সঙ্গে। আর দ্বিতীয়টিতে মোশাররফ করিম ও ইরেশ যাকেরের সঙ্গে।পূর্ণিমা চলচ্চিত্রের নায়িকা। কিন্তু এখন মাঝেমধ্যে তাঁকে টিভি নাটকেই অভিনয় করতে দেখা যায়। চলচ্চিত্রে আবার কবে দেখা যাবে?এ প্রসঙ্গে পূর্ণিমা বলেছেন, ‘আমি কিন্তু অনেক আগে থেকেই নাটক করছি। চলচ্চিত্রের ফাঁকে ফাঁকে। যখন চলচ্চিত্রে খুব ব্যস্ত ছিলাম, তখনো ধারাবাহিক নাটকে অভিনয় করেছি। চলচ্চিত্রের জন্য অনেক সময় লাগে। আমার মেয়ে যেহেতু খুব ছোট, তাই চলচ্চিত্রে কাজ করাটা একটু কঠিন। নাটকে অল্প সময় লাগে। তাতে মেয়ের তেমন অসুবিধা হয় না।’চলচ্চিত্রে এখনই কাজ করতে চান না পূর্ণিমা। একমাত্র কারণ আরশিয়া। তিনি জানিয়েছেন, মেয়ে একটু বড় হওয়ার পর তবেই সিদ্ধান্ত নেবেন।
