
‘তুমি আমাকে কেন ডেকেছ? আমার বয়স ৫০ বছর। তোমার জেমস বন্ডের সঙ্গে আমি কী করতে পারি?’ পরিচালক স্যাম মেন্ডেসকে প্রশ্নটা করার সময় মনিকা বেলুচ্চির কণ্ঠে ছিল নিখাদ বিস্ময়। বিস্মিত হতে পারেন আপনিও, যখন জানবেন এই ইতালীয় অভিনেত্রীই হচ্ছেন জেমস বন্ডের পরবর্তী ছবি স্পেক্টার-এর বন্ডগার্ল! ছবির পরিচালক ব্যাপারটা ব্যাখ্যা করছেন এভাবে ‘এই প্রথমবারের মতো জেমস বন্ডের গল্প এগোবে একজন বয়স্ক নারীকে সঙ্গে নিয়ে। আমার কাছে এটা রীতিমতো একটা বৈপ্লবিক ভাবনা!’বয়সের দিক থেকে মনিকা বেলুচ্চি জেমস বন্ড তারকা ডেনিয়েল ক্রেগের চেয়ে চার বছরের বড়। এর আগে সবচেয়ে বয়সী বন্ডগার্ল ছিলেন অনর ব্ল্যাকম্যান, তাঁর বয়স ছিল ৩৯। সে বিবেচনায় মনিকা বেলুচ্চি হতে যাচ্ছেন সবচেয়ে ‘সিনিয়র’ বন্ডগার্ল। মনিকা বলেন, ‘প্রথমে ভেবেছিলাম, আমাকে দিয়ে জুডি ডেঞ্চের (জেমস বন্ড ছবিতে সিক্রেট ইন্টেলিজেন্স সার্ভিসের প্রধান এমএর চরিত্রে অভিনয় করেন) শূন্যস্থান পূরণ করা হচ্ছে। কিন্তু পরে আসল বিষয়টি জেনে বিস্মিত হওয়া ছাড়া আর কোনো উপায় ছিল না!’ হাফিংটন পোস্ট
