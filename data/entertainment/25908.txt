
বেশ কিছুদিন আগেই অমিতাভ রেজার প্রথম চলচ্চিত্র আয়নাবাজির আনুষ্ঠানিক ঘোষণা দেওয়া হয়েছে। ছবির নায়ক চঞ্চল চৌধুরী। নায়ক চূড়ান্ত হলেও এত দিন পর্যন্ত ছবির নায়িকা কে, সে বিষয়ে জানা যায়নি। অবশেষে জানা গেল ছবিতে চঞ্চল চৌধুরীর বিপরীতে অভিনয় করবেন উপস্থাপিকা নাবিলা। এরই মধ্যে ছবিটিতে চুক্তিবদ্ধ হয়েছেন তিনি। বিষয়টির সত্যতা নিশ্চিত করেছেন নাবিলা নিজেই।নাবিলা বললেন, ‘গত ৮ এপ্রিল আমার জন্মদিন ছিল। অমিতাভ ভাই আমাকে ফোন দিয়ে বললেন, তোমার জন্মদিনে কোনো উপহার দিতে পারলাম না। কিন্তু একটি উপহার তোমায় দেব। সেটা হলো, তুমি আমাদের আয়নাবাজিতে নায়িকা হিসেবে কাজ করবে।’নাবিলা আরও বলেন, ‘ছবির চরিত্রের সঙ্গে আমার বাস্তব চরিত্রের মিল রয়েছে। অনেক ভেবেচিন্তে ছবিতে কাজ করার জন্য চুক্তিবদ্ধ হয়েছি। খুব শিগগির ছবির শুটিং শুরু হবে।’আয়নাবাজিতে চঞ্চল চৌধুরী ও নাবিলার সঙ্গে আরও অভিনয় করবেন লুৎফর রহমান জর্জ, সৈয়দ গাউসুল আলম, হীরা চৌধুরী প্রমুখ। কনটেন্ট ম্যাটার লিমিটেড প্রযোজিত এবং হাফ স্টপ ডাউন লিমিটেড নিবেদিত আয়নাবাজির নির্বাহী প্রযোজক এশা ইউসুফ। কাহিনি লিখেছেন সৈয়দ গাউসুল আলম। ছবির চিত্রনাট্য অনম বিশ্বাসের। সংলাপ লিখেছেন অনম বিশ্বাস ও আদনান আদীব খান।
