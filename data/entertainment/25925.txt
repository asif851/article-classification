
লস অ্যাঞ্জেলেসের ডলবি থিয়েটারে আজ রোববার অনুষ্ঠিত হচ্ছে ৮৭তম অ্যাকাডেমি পুরস্কার প্রদান অনুষ্ঠান। অ্যাকাডেমি অব মোশন পিকচার আর্টস অ্যান্ড সায়েন্সেস আয়োজিত তারা ঝলমলে মর্যাদাপূর্ণ এ পুরস্কার প্রদান অনুষ্ঠানের নিরাপত্তা নিশ্চিত করতে বেশ কয়েকদিন আগে থেকেই ডলবি থিয়েটার ও এর আশপাশে কঠোর নিরাপত্তা বলয় গড়ে তোলা হয়। কিন্তু এত নিরাপত্তার মাঝেও গত বৃহস্পতিবার বোমাতঙ্ক ছড়িয়ে পড়ে ডলবি থিয়েটারের পাশের রাস্তায়। ব্যস্ত সড়কটি বন্ধও করে দেওয়া হয়।গত বৃহস্পতিবার হলিউড ও হাইল্যান্ডের সংযোগ সড়কের কাছে বেপরোয়া গতিতে গাড়ি চালাচ্ছিলেন এক ব্যক্তি। তাঁর গতিবিধি সন্দেহজনক হওয়ায় তাঁর গাড়ি থামাতে বলে পুলিশ। একটি প্রোপেন ট্যাংক হাতে গাড়ি থেকে নেমে আসেন ওই ব্যক্তি। তিনি পুলিশের কাছে দাবি করেন, তাঁর গাড়ির পেছনের ট্রাঙ্কের ভেতর বিস্ফোরক রাখা আছে। এক খবরে এমনটিই জানিয়েছে ভ্যারাইটি ডটকম।আটক করার পর লোকটিকে পুলিশি হেফাজতে রেখে তদন্ত করে পুলিশ। অবশ্য তদন্তের পর তাঁর দাবি মিথ্যা প্রমাণিত হয়। লোকটির গাড়িতে কোনো বিস্ফোরক খুঁজে পায়নি পুলিশ। বিষয়টির সত্যতা নিশ্চিত করে লস অ্যাঞ্জেলেস পুলিশ ডিপার্টমেন্টের একজন মুখপাত্র জানান, তদন্তের সময় কোনো রকম বিস্ফোরক খুঁজে পাওয়া যায়নি।
