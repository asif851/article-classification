
বলুন তো, কমেডি নাকি অ্যাকশন কোন ধরনের ছবিতে ক্যাটরিনাকে বেশি মানায়? একেক জনের উত্তর সম্ভবত একেক রকমই হবে। কিন্তু ক্যাটরিনার এতে কোনো মাথাব্যথা নেই। মারপিটের ছবি নাকি লোক হাসানোর ছবি— এ নিয়ে মোটেও চাপ নিতে নারাজ তিনি। বলিউডে স্বল্প বাজেটের কমেডি ছবি দিয়ে ক্যারিয়ার শুরু করলেও এখন বড় বাজেটের মারপিটের ছবিগুলোতেই ক্যাটরিনার চাহিদাই বেশি।‘পার্টনার’, ‘সিং ইজ কিং’, ‘আজব প্রেম কি গজব কাহানি’ এর মতো কমেডি ছবি দিয়ে শুরু করলেও ‘এক থা টাইগার’, ‘ধুম থ্রি’ ও ‘ব্যাং ব্যাং’ ছবির মতো মারপিটের ছবিতেও অভিনয় করেছেন তিনি।পিটিআইকে দেওয়া এক সাক্ষাৎকারে ক্যাটরিনা বলেন, ‘আমার ওপর কোনো চাপ নেই। যখন নির্দিষ্ট কোনো ধরন অনুসরণ করতে শুরু করে কেউ চাপ নিতে শুরু করে তখনই ভুল করে সে। অনেকে বক্স অফিসে হিট করার জন্য কমেডি ছবি ছবিতে অভিনয় করে আবার সমালোচকদের মন জয় করার জন্য ভিন্নধর্মী ছবি করে। এ ধরনের বিষয়গুলো ভুল সিদ্ধান্ত নিতে বাধ্য করে।’ক্যাটরিনার মতে, ভিন্নধর্মী কাহিনিতে অভিনয় করা বিবর্তনের মতো বিষয়। এ ধরনের বিবর্তন মেনে নেওয়ার মানসিকতা থাকতে হয়।ক্যাটরিনা আরও বলেন, ‘ছবির গল্প যত ভালো হবে এবং আমাকে আগ্রহী করবে সে ছবিতে অভিনয়ের ব্যাপারে আমার কোনো আপত্তি নেই। সেটা কমেডি নাকি মারপিটের সেটি বিবেচ্য নয়।’
ক্যাটরিনার সর্বশেষ ছবি ফ্যান্টম। এ ছবিতে সাইফ আলী খানের সঙ্গে অভিনয় করছেন তিনি। ছবির পরিচালক ‘বজরঙ্গী ভাইজান’খ্যাত কবির খান।
