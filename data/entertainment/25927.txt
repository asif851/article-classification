
অভিনেত্রী হিসেবেই মূল পরিচয় তাঁর। দেশের গণ্ডি পেরিয়ে বাইরের দর্শকদেরও হৃদয় কেড়েছেন প্রিয়াঙ্কা চোপড়া। এখন প্রযোজক হিসেবেও তিনি পরিচিতি পেতে শুরু করেছেন। ভারতের আঞ্চলিক কয়েকটি সিনেমা প্রযোজনা করেছেন তিনি। এবার প্রযোজনা করছেন একটি স্বল্পদৈর্ঘ্য চলচ্চিত্র।প্রিয়াঙ্কার প্রযোজনা প্রতিষ্ঠান পার্পল পেবল পিকচার্সের ব্যানারে প্রযোজনা করা হচ্ছে ছবিটি। সাত মিনিট দৈর্ঘ্যের ছবিটির নাম ‘এক খুবসুরত ইত্তেফাক’। অভিনয় করেছেন টিভি অভিনেতা শশাঙ্ক ভেজ ও অভিনেত্রী আদা খান। ছবিটি পরিচালনা করেছেন মানবেন্দ্র।
ওয়েবে মুক্তি দেওয়ার জন্য স্বল্পদৈর্ঘ্যের ছবির একটি সিরিজ তৈরির পরিকল্পনা তাঁদের। এই ছবিটি দিয়ে শুরু হলো সেই উদ্যোগ। বর্তমানে প্রিয়াঙ্কা তাঁর টিভি ধারাবাহিক ‘কোয়েন্টিকো’ নিয়ে ব্যস্ত সময় পার করছেন। স্বল্পদৈর্ঘ্যের এই প্রকল্প দেখছেন তাঁর মা মধু চোপড়া ও মাসি নিলা আখুরি। ছবিটি নিয়ে নিলা আখুরি বলেন, ‘এই পর্যায়ে ছবিটি নিয়ে কিছু বলতে চাইছি না। আমরা ওয়েবে প্রকাশ করার জন্য পরিকল্পনা করছি। ঠিক সময় হলেই আমরা ছবিটি সম্পর্কে বলব।’মিড ডে
