
ধ্বনি-চিত্র লিমিটেড ও মনফড়িং প্রযোজনা প্রতিষ্ঠানের যৌথ প্রযোজনায় তৈরি হতে যাচ্ছে পূর্ণদৈর্ঘ্য চলচ্চিত্র ‘ছুঁয়ে দিলে মন’। আজ রোববার রাজধানীর এফডিসির জহির রায়হান কালার ল্যাব মিলনায়তনে ছবিটির শুভ মহরত অনুষ্ঠিত হয়েছে।শুভ মহরত অনুষ্ঠানে উপস্থিত ছিলেন ধ্বনি-চিত্রের ব্যবস্থাপনা পরিচালক সারা যাকের, নাট্যজন মামুনুর রশীদ, ‘ছুঁয়ে দিলে মন’ ছবির পরিচালক শিহাব শাহীনসহ এর কলা-কুশলীরা।ধ্বনি-চিত্রের ব্যবস্থাপনা পরিচালক সারা যাকের বলেন, ‘বাংলাদেশের ঐতিহ্যবাহী চলচ্চিত্রশিল্প অঙ্গনে সামান্য অবদান রাখার উদ্দেশ্যে আমাদের এই ক্ষুদ্র প্রয়াস। চলচ্চিত্র শিল্পের সঙ্গে জড়িত সবার সহায়তা ও শুভকামনা আশা করছি। আমরা ১৫ বছর আগে ধ্বনি-চিত্রের যাত্রা শুরু করেছিলাম। অনেক দিনের স্বপ্ন ছিল চলচ্চিত্র বানানোর। শিহাব শাহীনের কাজের প্রতি আমার আস্থা আছে। আশা করছি, ছবিটি ব্যবসাসফল হবে।’
অনুষ্ঠানে মামুনুর রশীদ তাঁর বক্তব্যে বলেন, ‘আমাদের চলচ্চিত্রের ইতিহাস অনেক গৌরবোজ্জ্বল। চলচ্চিত্র আমাদের কাছে বিস্ময়। আবেগের মোহে আমি কিছু বলতে চাই না। শুধু বলব, ভালো সিনেমা হলের সংখ্যা যত বেশি হবে, চলচ্চিত্রের বিপণন তত বেশি হবে। দক্ষ অভিনয়শিল্পী, ফটোগ্রাফার, লাইট, ক্যামেরা সবকিছু ভালো হলে আমাদের দেশের চলচ্চিত্রে এখনো পূর্বের গৌরব ফিরিয়ে আনা সম্ভব।’নির্মাতা শিহাব শাহীন বলেন, ‘আমি মঞ্চ নাটক, পথনাটক, টেলিভিশন নাটক বানিয়েছি। চলচ্চিত্র বানানোর স্বপ্ন ছিল অনেক দিনের। দেশ-বিদেশের অনেক চলচ্চিত্র আমি দেখেছি। ভালো মানের চলচ্চিত্র বানানোর জন্য সবার সহযোগিতা কামনা করছি।’‘ছুঁয়ে দিলে মন’ ছবির বিভিন্ন চরিত্রে রয়েছেন জাকিয়া বারী মম, আরিফিন শুভ, ইরেশ যাকের, আলী রাজ প্রমুখ। ছবিটির শুটিং শুরু হচ্ছে আগামী ৩ মে।
