
আশরাফ শিশির পরিচালিত সরকারি অনুদানের চলচ্চিত্র ‘গাড়িওয়ালা’ কম্বোডিয়া ও যুক্তরাষ্ট্রে আন্তর্জাতিক চলচ্চিত্র উৎসবে প্রদর্শনের জন্য মনোনীত হয়েছে।এ প্রসঙ্গে নির্মাতা আশরাফ শিশির জানিয়েছেন, কম্বোডিয়ার সিয়াম রিপে অ্যাংকর ওয়াট আন্তর্জাতিক চলচ্চিত্র উৎসবে আজ ১ মার্চ প্রদর্শিত হচ্ছে ‘গাড়িওয়ালা’। এ ছাড়া যুক্তরাষ্ট্রের ফ্লোরিডায় ওয়াইডস্ক্রিন ফিল্ম অ্যান্ড মিউজিক ভিডিও ফেস্টিভ্যালেও ‘গাড়িওয়ালা’ ছবিটি প্রদর্শনের জন্য মনোনীত হয়েছে। ছবিটিতে অভিনয়ের জন্য রোকেয়া প্রাচী ওয়াইডস্ক্রিন ফিল্ম অ্যান্ড মিউজিক ভিডিও ফেস্টিভ্যালের সেরা অভিনেত্রী বিভাগে মনোনীত হয়েছেন।এর আগে ‘গাড়িওয়ালা’ গত জানুয়ারি মাসে অনুষ্ঠিত ইন্টারন্যাশনাল ফিল্ম ফেস্টিভ্যাল অব রাজস্থান ২০১৪-তে সেরা চলচ্চিত্রের পুরস্কার জিতেছে। এ ছাড়া গত ২৪-২৫ জানুয়ারি যুক্তরাষ্ট্রে অনুষ্ঠিত নর্থ ক্যারোলাইনা আন্তর্জাতিক চলচ্চিত্র উৎসবে সেরা চিত্রনাট্যকার, সেরা পার্শ্ব অভিনেতা ও সেরা শিশুশিল্পী বিভাগে পুরস্কার পেয়েছে ‘গাড়িওয়ালা’।আরও কয়েকটি আন্তর্জাতিক চলচ্চিত্র উৎসবে প্রদর্শিত হয়েছে ‘গাড়িওয়ালা’। সেগুলোর মধ্যে রয়েছে শারজাহ আন্তর্জাতিক শিশু চলচ্চিত্র উৎসব, ২০তম কলকাতা আন্তর্জাতিক চলচ্চিত্র উৎসব, চতুর্থ এথেন্স আন্তর্জাতিক ডিজিটাল চলচ্চিত্র উৎসব, পাকিস্তানের রাফি পীর আন্তর্জাতিক চলচ্চিত্র উৎসব এবং অষ্টম বাংলাদেশ আন্তর্জাতিক শিশু চলচ্চিত্র উৎসব। এ ছাড়া পর্তুগালের আভানকা ২০১৪ আন্তর্জাতিক চলচ্চিত্র উৎসবের ট্রেইলার ইন মোশন বিভাগে মনোনীত হয় ‘গাড়িওয়ালা’।‘গাড়িওয়ালা’ ছবির বিভিন্ন চরিত্রে অভিনয় করেছেন রোকেয়া প্রাচী, রাইসুল ইসলাম আসাদ, মাসুম আজিজ, ইমরান, মারুফ, কাব্য, অর্ণব, স্বপ্ন, কিন্নর, ঋদ্ধ, সানসি ফারুক, আবদুর রহমান রাজীব, আর জে মুকুল ও সাকি ফারজানা, সিডর সুমন, সাজ্জাদ লিটন, মুক্তা, সম্রাট, শুভ, জগন্ময় পালসহ ৪০০ নাট্যকর্মী।‘গাড়িওয়ালা’র সংগীত পরিচালনা করেছেন রাফায়েত নেওয়াজ ও সম্পাদনা করেছেন সাব্বির মাহমুদ। মিডিয়াএইড বাংলাদেশ প্রযোজিত ও বাংলাদেশ চলচ্চিত্র উন্নয়ন করপোরেশনের কারিগরি সহায়তায় নির্মিত ছবিটির শুটিং হয়েছে পাবনা, গাজীপুরের প্রত্যন্ত গ্রামে এবং এফডিসিতে। গত বছরের ২৫ মে বিনা কর্তনে সেন্সর ছাড়াপত্র পায় ছবিটি। এই ছবির রেডিও পার্টনার এবিসি রেডিও এফএম ৮৯.২ এবং ব্লগ পার্টনার ইস্টিশন ব্লগ।‘গাড়িওয়ালা’ ছবির ট্রেইলার দেখতে ক্লিক করুন:
