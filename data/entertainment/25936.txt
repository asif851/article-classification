

বেজায় চটেছেন পতৌদির ছোটে নবাব সাইফ আলী খান। আর চটবেনই বা না কেন? অসময়ে, রাতবিরাতে নিজের বউকে যদি অন্য কেউ ফোন দেয়, তবে কোন মানুষটা চটবে না বলুন? সংগত কারণেই চটেছেন সাইফ আলী খান। আর রাগটা সরাসরি ‘ইশক্‌জাদে’ তারকা অর্জুন কাপুরের ওপর। কারণ গভীর রাতে একবার-দুবার নয়, নিয়মিতই নাকি তিনি কারিনাকে ফোন দিয়ে চলেছেন!
অর্জুন-কারিনার ‘কি অ্যান্ড কা’ ছবিতে দুজনের রসায়নটা জমেছে বেশ। এ ছবিতে কারিনার স্বামীর চরিত্রে অভিনয় করছেন অর্জুন। কিন্তু, বাস্তবে কারিনা যে অন্যের গৃহিণী, সে কথা কি ভুললে চলবে? যখন-তখন কি আর তাঁকে ফোন দেওয়াটা সাজে?সম্প্রতি এক প্রতিবেদনে স্পটবয় ডটকম জানিয়েছে, নতুন ছবির জন্য একটি অ্যাকশন দৃশ্যের শুটিং শেষ করে কারিনাকে ফোন করেন অর্জুন। ততক্ষণে মধ্যরাত পেরিয়ে গেছে। কারিনার মোবাইলের পর্দায় অর্জুনের নামটা দেখেই নিজেকে আর ধরে রাখতে পারেননি সাইফ। এবারই তো প্রথম নয়, নিয়মিতই এমনটা হয়। তাই অর্জুনকে কিছু না বলে আর পারেননি সাইফ। প্রতিবেদনটি বলছে, অর্জুনকে সাইফ সাফ জানিয়ে দিয়েছেন, একজন বিবাহিত নারীকে ফোন করার জন্য কোনোভাবেই উপযুক্ত সময় এটা নয়। কাজের প্রয়োজনে ফোনে কথা বলতে হতেই পারে—এ কথা মেনেই সাইফ জানিয়েছেন, কিন্তু বিষয়টা নিশ্চয়ই এতটা গুরুত্বপূর্ণ নয় যে সকাল পর্যন্ত অপেক্ষা করা যায় না। অর্জুনকে তিনি আরও বলে দিয়েছেন, তাঁর উচিত কারিনাকে যোগ্য সম্মান প্রদর্শন করা। কারণ কারিনা তাঁর চেয়ে বয়স ও ক্যারিয়ার দুদিক দিয়েই বড়। কারিনার পঁয়ত্রিশ, আর অর্জুনের বয়স এখন তিরিশ চলছে।তবে, বিষয়টি নিয়ে কারিনা কিংবা অর্জুন এ দুজনের কেউ-ই মুখ খোলেননি এখনো। যা হোক, বিষয়টি সাইফ-কারিনার দাম্পত্যে কোনো প্রভাব ফেলবে না, এমনটাই সবাই আশা করছেন। অবশ্য সাইফ আর অর্জুনের বন্ধুত্বটা টেকে কি না, সেটাই এখন দেখার বিষয়। টাইমস অব ইন্ডিয়া অবলম্বনে দেব দুলাল গুহ। 
