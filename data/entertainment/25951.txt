
টেলিভিশন নাটকের শিল্পীদের নিয়ে সংগঠন অভিনয়শিল্পী সংঘ তাদের পাঁচ শতাধিক সদস্যকে ছবিযুক্ত পরিচয়পত্র হাতে তুলে দিয়েছে। গতকাল শুক্রবার গুলশানের নিকেতনে সংগঠনটির কার্যালয়ে সদস্যদের হাতে পরিচয়পত্র তুলে দেওয়া হয়। শিল্পীদের নিরাপত্তার স্বার্থেই তাঁদের সবার হাতে পরিচয়পত্র তুলে দেওয়া হয় বলে জানান সংগঠনটির সভাপতি শহীদুল আলম সাচ্চু।
শুটিংয়ের কাজে দেশের নানা প্রান্তে যেতে হয় শিল্পীদের। বাসায় ফিরতে অনেক রাত হয়ে যায়। মধ্যরাতে বাসায় ফেরা কিংবা ঢাকার বাইরে শুটিংয়ের কারণে প্রায়ই শিল্পীদের নানা অনাকাঙ্ক্ষিত ঘটনার মুখোমুখি হতে হয়। এ নিয়ে সবার মধ্যে চাপা ক্ষোভও ছিল। এর গুরুত্বের কথা ভেবে সংগঠনের নেতারা পরিচয়পত্র তৈরির প্রয়োজনীয়তা অনুভব করেন। জানা গেছে, সংগঠনের সদস্যদের মাঝে আনন্দঘন পরিবেশে এই পরিচয়পত্র বিতরণ করা হয়।
শহীদুল আলম সাচ্চু বলেন, ‘শিল্পীদের স্বাভাবিক জীবনের নিরাপত্তার স্বার্থে এই পরিচয়পত্র ব্যবহার করা হবে। কতজন শিল্পী অভিনয় করছেন, তারও একটা সঠিক হিসাব থাকবে। সব মিলিয়ে আমাদের মধ্যে একটা স্বস্তি আর শৃঙ্খলা ফিরবে এই পরিচয়পত্রের মাধ্যমে, সেটাই প্রত্যাশা করছি।’
সাচ্চু বলেন, ‘অনেক সময় ঢাকার বাইরে থেকে শুটিং শেষে ফেরার পথে আইনশৃঙ্খলা রক্ষাকারী বাহিনীর সদস্যরা শিল্পীদের নানা রকম হয়রানি করেন। কারণ, তাঁরা সব শিল্পীকে মুখ দেখে না-ও চিনতে পারেন। এই পরিচয়পত্র সেই দুর্ভোগ থেকে শিল্পীদের রক্ষা করবে। শুধু তা-ই নয়, শিল্পীরা এই পরিচয়পত্রের মাধ্যমে ল্যাবএইড হাসপাতাল, স্বপ্নসহ বেশ কিছু স্বনামধন্য প্রতিষ্ঠান থেকে বিশেষ সেবা পাবেন।’
