
শেষ হলো আরও একটি বাংলা বছর। মহাকালের অতল গহ্বরে হারিয়ে গেল বঙ্গাব্দ ১৪২২। সেই সূত্রে আজ বুধবার ছিল বাংলা বছরের শেষ দিন। হাজার বছরের ঐতিহ্যবাহী বাংলা সংস্কৃতির রীতিমাফিক চৈত্রসংক্রান্তি। একসময়ের গ্রামীণ এই লোকাচার এখন ঠাঁই করে নিয়েছে শহুরে নাগরিক জীবনে। চৈত্রসংক্রান্তি ঘিরে বাঙালির রয়েছে নানা আচার-অনুষ্ঠান। শেকড়সন্ধানী নাগরিক মন ঐতিহ্যের আবাহনে শামিল হয় এ আয়োজনে।
আজ বিকেল থেকে চৈত্রসংক্রান্তির নানা আয়োজনে রাজধানীর সংস্কৃতি অঙ্গনে ছিল উৎসবমুখর; ছিল রকমারি বর্ণিল নানা আয়োজন। পুরোনো বছরের শেষ সন্ধ্যায় নাচ-গান, কবিতা ও কথায় সাজানো ছিল এসব অনুষ্ঠান।
বঙ্গবন্ধু আন্তর্জাতিক সম্মেলন কেন্দ্রের উন্মুক্ত চত্বরে পুরোনো বছরকে বিদায় জানিয়ে যৌথভাবে চৈত্রসংক্রান্তির আয়োজন করে সুরের ধারা ও চ্যানেল আই। শিল্পকলা একাডেমি এক্সপেরিমেন্টাল থিয়েটার হলে চৈত্রসংক্রান্তি অনুষ্ঠানের আয়োজন করে গ্রুপ থিয়েটার ফেডারেশন। পৃথকভাবে একাডেমির নন্দন মঞ্চে অনুষ্ঠানের আয়োজন করে বাংলাদেশ শিল্পকলা একাডেমি। বাংলা বছরের শেষ দিন ঘিরে ঢাকা বিশ্ববিদ্যালয়ের চারুকলা অনুষদের শিক্ষার্থীদের ছিল সাংস্কৃতিক আয়োজন। বসেছিল লোকগানের আসর। জাতীয় জাদুঘরে শুরু হয়েছে তিন দিনের পিঠা উৎসব ও লোকজ মেলা।
