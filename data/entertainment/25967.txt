
এবি—মানে আইয়ুব বাচ্চু একই সঙ্গে তাঁর নিজের একক ও ব্যান্ড এলআরবির দুটি অ্যালবামের কাজ শুরু করেছেন। এরই মধ্যে বেশ কয়েকটি গানের কাজ শেষও হয়েছে। সবকিছু ঠিক থাকলে আগামী জানুয়ারিতে অ্যালবামগুলোর গান শুনতে পারবেন শ্রোতারা। অ্যালবাম দুটি ডিজিটাল পদ্ধতিতে মুক্তি দেওয়া হবে বলে জানালেন আইয়ুব বাচ্চু।তিনি বলেন, ‘বরাবরের মতো এবারও আমার একক ও ব্যান্ডের অ্যালবামের গানগুলোতে বেশ পরীক্ষা-নিরীক্ষা থাকবে। শ্রোতাদের অবশ্যই নতুন কিছু উপহার দেওয়ার কথা ভাবছি। আর সেভাবেই গানের কথা ও সুরের ওপর গুরুত্ব দিচ্ছি।’ জানা গেছে, নতুন দুটি অ্যালবামের গানে কণ্ঠ দেওয়া, সুর ও সংগীত পরিচালনা করার পাশাপাশি কয়েকটি গানের কথা লেখার সম্ভাবনাও আছে আইয়ুব বাচ্চুর।আইয়ুব বাচ্চু নতুন একক ও এলআরবির গানগুলোর কথা লিখেছেন নিয়াজ আহমেদ, বাপ্পি খান, লতিফুল ইসলাম, রবিউল ইসলাম ও কলকাতার রব চক্রবর্তী। আইয়ুব বাচ্চু ও এলআরবির শেষ একক অ্যালবাম—যথাক্রমে বলিনি কখনো (২০১০) ও যুদ্ধ (২০১১)।অ্যালবামের কাজ ছাড়াও আইয়ুব বাচ্চু এখন দেশের বিভিন্ন স্থানে স্টেজ শো নিয়ে ব্যস্ত সময় পার করছেন। এ ছাড়া এসএ টিভিতে প্রচারিত রিয়েলিটি শো ‘বাংলাদেশ আইডল’-এর বিচারকাজ নিয়েও ব্যস্ত সময় পার করছেন তিনি।
