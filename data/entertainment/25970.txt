
তরুণ প্রজন্মের সংগীতশিল্পী কাজী শুভ। বের হয়েছে বেশ কয়েকটি অ্যালবাম। এবারের ঈদেও বের হচ্ছে তার একটি একক অ্যালবাম। কাজী শুভর নতুন এ অ্যালবামের নাম ‘দাগা’। এতে গান রয়েছে পাঁচটি। গানগুলো লিখেছেন রবিউল ইসলাম। সুর করেছেন শুভ নিজেই। গানগুলোর সংগীতায়োজন করেছেন রাফি। অ্যালবামটি নিয়ে কাজী শুভ বলেন, ‘এই অ্যালবামের বাইরে আমার কয়েকটি গান প্রকাশ পাচ্ছে। সব কটিই মিশ্র অ্যালবামে। একক অ্যালবাম হিসেবে “দাগা” নিয়ে আমার একটু আগ্রহ বেশি। শ্রোতাদের পছন্দের তালিকায় থাকবে গানগুলো, এটা আমি বলতে পারি।’ অ্যালবামের গানগুলোর শিরোনাম ‘দাগা’, ‘মনের দুয়ার’, ‘তোমার অভাবে’, ‘ময়না’ ও ‘ভালোবাসি বলো না’। এর মধ্যে ‘মনের দুয়ার’ গানটিতে শুভর সঙ্গে কণ্ঠ দেবেন ন্যান্‌সি। আর ‘ময়না’ গানটি গাইবেন শুভ ও পূজা। কাজী শুভ বলেন, ‘এবার ঈদে আমার বেশ কিছু গান প্রকাশ পাচ্ছে। সব কটিই মিক্সড অ্যালবামে। অ্যালবামটি প্রকাশ পাবে সিডি চয়েসের ব্যানারে।’
