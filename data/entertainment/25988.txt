
দেখতেই কেমন রাগী-রাগী লাগে, তাঁকে কেই-বা ঘাঁটাতে চায়! অথচ সোনাক্ষী সিনহা জানালেন, কলেজজীবনে তাঁকেও ‘র‍্যাগিং’-এর শিকার হতে হয়েছে। সোনাক্ষীর নতুন সিনেমা আকিরার গল্পে আছে র‍্যাগিংয়ের বিষয়টি। গজনি-খ্যাত এ আর মুরুগাদসের নতুন ছবিতে নাম–ভূমিকায় অভিনয় করেছেন সোনাক্ষী।সোনাক্ষী বলেছেন, ‘এই সিনেমায় র‍্যাগিংয়ের বিষয়টি বেশ ভালোভাবে তুলে আনা হয়েছে। এসএনডিটিতে (শ্রীমতী নথিবাই দামুদার ঠাকেরসে উইমেনস ইউনিভার্সিটি) পড়ার সময় আমারও এই অভিজ্ঞতা হয়েছে। এটা মেয়েদের কলেজ হলেও এটাই ছিল সেখানে বন্ধু গড়ার নিয়ম।’কলেজ বা বিশ্ববিদ্যালয়ের মতো শিক্ষাপ্রতিষ্ঠানের অলিখিত সংস্কৃতিতে আছে র‍্যাগিং। বিশেষ করে কলেজে আসা নতুন শিক্ষার্থীদের ‘র‍্যাগ’ দেওয়ার প্রচলন আছে। নেহাত মজা করার উদ্দেশ্যে হলেও কখনো কখনো তা মাত্রা ছাড়িয়ে যায়। সোনাক্ষী র‍্যাগিংয়ের বিপক্ষে নন। তবে বিষয়টি যেন কখনোই মাত্রা ছাড়িয়ে না যায়, এটাই তাঁর আবেদন, ‘আমাকে র‍্যাগ দিয়েছিল বা আমি আমার জুনিয়রদের র‍্যাগ দিয়েছিলাম—এমন অনেকে আজও আমার বন্ধু। আমি মনে করি, এটা এমনভাবে করা উচিত যেন তা সবাই উপভোগ করতে পারে। এমনভাবে করা উচিত হবে না, যেটা কাউকে মানসিকভাবে অসুস্থ করে ফেলে বা কারও মৃত্যুর কারণ হয়ে যায়। এই জায়গায় সবার মনোযোগী থাকা উচিত।’আকিরা ছবিতে ‘আকিরা শর্মা’ নামে যোধপুর থেকে মুম্বাইয়ে আসা এক মফস্বল শহরের ছাত্রীর গল্প বলা হবে। ছবিতে আরও অভিনয় করেছেন অনুরাগ কশ্যপ ও কঙ্কণা সেন শর্মা। পিটিআই।
