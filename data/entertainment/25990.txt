
‘কফি উইথ করণ’-এর বছরের প্রথম পর্বটি বলিউড অভিনেতা শহীদ কাপুর ও তাঁর স্ত্রী মিরা রাজপুতকে দিয়েই শুরু হলো। বলা যেতে পারে, ১ জানুয়ারি টেলিভেশনে অভিষেক হলো মিরার। কারণ, তিনি এর আগে কখনো কোনো টিভি অনুষ্ঠানে হাজির হননি। অবশ্য পুরো অনুষ্ঠানে মিরা যতটা স্বতঃস্ফূর্ত ছিলেন, তা দেখে বোঝার উপায় নেই যে এটিই তাঁর প্রথম টেলিভিশন উপস্থিতি। 
অনুষ্ঠানে এসে শহীদ সম্পর্কে বেশ কিছু মজার তথ্যও দিয়েছেন মিরা। তিনি জানান, শহীদের পরিবার থেকে যখন তাঁদের বাড়িতে বিয়ের প্রস্তাব পাঠানো হয়, তখন নাকি তাঁর মা মনে করেছিলেন, এই প্রস্তাব শহীদের ছোট ভাইয়ের জন্য। বয়সে ১৩ বছরের বড় এক ছেলের সঙ্গে যখন মিরাকে আলাপ করতে বলা হয়েছিল, তখন প্রথমেই তাঁর মাথায় এসেছিল, ‘হায়! এই ছেলে তো আমার বড় বোনের বয়সী। এই সম্পর্ক কখনোই হতে পারে না।’ আর শহীদও এত ‘পুঁচকে’ মেয়েকে বিয়ে করার প্রস্তাব পেয়ে নিজের পরিবারের লোকদের পাগল ভেবেছিলেন। এত কিছু ভাবাভাবির পরও এখন তাঁরা বলিউডের অন্যতম সুখী ও মিষ্টি জুটি হিসেবে বিবেচিত। ২০১৫ সালে জুলাই মাসে পারিবারিকভাবে বিয়ে হয় শহীদ-মিরার। পরের বছর আগস্টে তাঁদের কোলজুড়ে আসে কন্যা মিশা। এনডিটিভি।
