
উপমহাদেশের প্রখ্যাত নৃত্যগুরু প্রয়াত বুলবুল চৌধুরীর ৯৪তম জন্মবার্ষিকী উপলক্ষে গতকাল ‘নৃত্যাচার্য বুলবুল চৌধুরী মেলা’ শীর্ষক স্মরণানুষ্ঠানের আয়োজন করা হয়। যৌথভাবে এই অনুষ্ঠানের আয়োজন করে বাংলাদেশ শিল্পকলা একাডেমী ও বাংলাদেশ নৃত্যশিল্পী সংস্থা। স্মরণানুষ্ঠান সাজানো হয় বুলবুল পদক প্রদান ও নৃত্যায়োজন দিয়ে। নৃত্যব্যক্তিত্ব গোলাম মোস্তফা খানকে দেওয়া হয় বুলবুল পদক। এ ছাড়া অনুষ্ঠানে বুলবুল চৌধুরী স্মারকগ্রন্থ-এর মোড়ক উন্মোচন করা হয়। অতিথিরা আনুষ্ঠানিকভাবে এই স্মারকসংখ্যার মোড়ক উন্মোচন করেন।গতকাল সন্ধ্যায় শিল্পকলা একাডেমীর জাতীয় চিত্রশালা মিলনায়তনে এই অনুষ্ঠানের আয়োজন করা হয়। অনুষ্ঠানে প্রধান অতিথি ছিলেন প্রধানমন্ত্রীর পররাষ্ট্রবিষয়ক উপদেষ্টা গওহর রিজভী।বিশেষ অতিথি ছিলেন সংস্কৃতিসচিব রণজিৎ কুমার বিশ্বাস ও অর্থ মন্ত্রণালয়ের অতিরিক্ত সচিব ইমদাদুল হক। শিল্পকলা একাডেমীর মহাপরিচালক লিয়াকত আলীর সভাপতিত্বে অনুষ্ঠানে আরও বক্তব্য দেন আমানুল হক, লায়লা হাসান, মিনু হক, সাজু আহমেদ, মাহফুজুর রহমান।অনুষ্ঠানে বক্তারা প্রয়াত নৃত্যব্যক্তিত্ব বুলবুল চৌধুরীর জীবন ও কর্মের বিভিন্ন দিক নিয়ে আলোচনা করেন। এ সময় তাঁরা বলেন, নানা প্রতিকূলতা সত্ত্বেও সাধনা আর একাগ্রতায় বুলবুল চৌধুরী এই শিল্পকে শক্ত ভিতের ওপর দাঁড় করিয়েছেন। তাই নৃত্যশিল্পীদের কাছে তিনি চিরস্মরণীয় হয়ে থাকবেন।আলোচনা শেষে মিনু হক, দীপা খন্দকার, মুনমুন আহমেদ, কবিরুল ইসলাম, তাবাসসুম আহমেদ, সেলিনা হক, ফাতেমা কাশেম, ফারহানা চৌধুরী বেবীর নৃত্য পরিচালনায় ১৮টি নৃত্যদলের শিল্পীরা নৃত্য পরিবেশন করেন।
