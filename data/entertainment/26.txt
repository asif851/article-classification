
বেশ কিছুদিন ধরেই মিডিয়াতে খবর চাউর হয়েছিল, আবারও প্রযোজনা প্রতিষ্ঠান জাজ মাল্টিমিডিয়া ব্যানারে ফিরছেন ঢাকাই ছবির অভিনেত্রী মাহিয়া মাহি। কিন্তু কোনো পক্ষই এত দিন এ খবরের সত্যতা নিশ্চিত করেননি। তাই ধোঁয়াশাতেই ছিল বিষয়টি। সম্প্রতি হঠাৎ করেই বিষয়টি নিয়ে মুখ খুলেছেন মাহিয়া মাহি। উভয় পক্ষের সঙ্গে কথা বলে নিশ্চিত হওয়া গেছে, শিগগিরই জাজ-এর ঘরে ফিরছেন মাহি।এ প্রসঙ্গে মাহি বলেছেন, ‘জাজ মাল্টিমিডিয়ার হাত ধরেই আমার চলচ্চিত্রে যাত্রা। তাই এর প্রতি আমার আবেগ অনুভূতি অন্যরকমের। মাঝে কিছু কারণে মনোমালিন্য হয়েছিল। এখানে কাজের জন্য আমার কিছু শর্ত ছিল।’কী কী শর্ত দিয়েছিলেন? এমন প্রশ্নের জবাবে মাহি জানান, জাজের ব্যানারে বছরে দুটি ছবিতে কাজ করবেন তিনি। ছবি দুটি দুই ঈদে মুক্তি দিতে হবে। বাকি সারা বছর জাজের বাইরের প্রযোজনা প্রতিষ্ঠানের ব্যানারে তিনি কাজ করবেন। এ ছাড়া, মাহির আরও যেসব শর্ত ছিল, সব শর্তই মেনে নিয়েছে জাজ কর্তৃপক্ষ। তাই এখন থেকে জাজ মাল্টিমিডিয়ার সঙ্গে কাজের কোনো সমস্যা হবে না।এদিকে, বিষয়টি নিয়ে জাজ-এর কর্ণধার আবদুল আজিজের সঙ্গে যোগাযোগ করা হলে মাহির ফিরে আসার বিষয়টি নিশ্চিত করে মুঠোফোনে তিনি বলেন, ‘ঘরের মেয়ে ঘরে ফিরে আসবে— এটাই তো স্বাভাবিক। আমি তো মনে করি, মাহির মনোমালিন্য বিষয়টি ছিল ওপর-ওপর। আপনজনদের মধ্যে এ ধরনের মনোমালিন্য হতেই পারে। আর মাহি আমাদের সঙ্গে যেভাবে কাজ করতে চায়, সেভাবেই কাজ হবে।’আবদুল আজিজ আরও জানিয়েছেন, মাহির জন্য চিত্রনাট্যকার আবদুল্লাহ জহির বাবু নতুন চিত্রনাট্য লিখছেন। এ জন্য তিনি এখন কলকাতায় আছেন। আগামী মার্চ থেকে মাহিকে নিয়ে নতুন ছবির শুটিং শুরু হওয়ার কথা আছে।জাজ মাল্টিমিডিয়ার ব্যানারে ‘ভালোবাসার রং’, ‘দবির সাহেবের সংসার’, ‘পোড়ামন’, ‘অন্যরকম ভালোবাসা’, ‘ভালোবাসা আজকাল’, ‘তবুও ভালোবাসি’, ‘অনেক সাধের ময়না’, ‘দেশা দ্য লিডার’, ‘অগ্নি’, ‘অগ্নি ২’সহ একাধিক ছবিতে অভিনয় করেছেন মাহিয়া মাহি।তবে জাজ মাল্টিমিডিয়ার ব্যানারে মাহির সর্বশেষ ছবিটি ছিল ‘অগ্নি ২’। এরপর থেকে প্রায় এক বছরের কাছাকাছি সময়ে জাজ-এর ব্যানারে নতুন কোনো ছবিতে কাজ করেননি ঢাকাই ছবির এই নায়িকা।
