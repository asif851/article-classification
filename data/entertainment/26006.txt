
কলকাতায় গতকাল শুক্রবার বিকেল থেকে শুরু হয়েছে ‘কলকাতা আন্তর্জাতিক শিশু-কিশোর চলচ্চিত্র উৎসব’। নয় দিনব্যাপী এই চলচ্চিত্র উৎসবের উদ্বোধন হয় কলকাতার সংস্কৃতিকেন্দ্র নন্দনে। উৎসব উদ্বোধন করে শিশুশিল্পী খুশমীত গিল, নূর ইসলাম ও সামিউল আলম। উদ্বোধনী অনুষ্ঠানে প্রধান অতিথি হিসেবে উপস্থিত ছিলেন পশ্চিমবঙ্গের শিক্ষামন্ত্রী পার্থ চট্টোপাধ্যায়। সম্মানিত অতিথি ছিলেন বিশিষ্ট সংগীতশিল্পী ও পশ্চিমবঙ্গের তথ্য ও সংস্কৃতি প্রতিমন্ত্রী ইন্দ্রনীল সেন। সভাপতিত্ব করেন শিশু ও কিশোর একাডেমির সভানেত্রী অর্পিতা ঘোষ। উৎসবের উদ্বোধনী ছবি ছিল অমল গুপ্তর স্নিফ।
এই উৎসবে দেখানো হবে ৩২টি দেশের ২০০টি ছবি। উৎসবের ফোকাল থিম ‘অ্যাডভেঞ্চার’। থাকছে দেব অভিনীত ‘আমাজন অভিযান’ও। উৎসবে দেখানো হবে বাংলাদেশের চারটি ছবি। ছবিগুলো হলো মোরশেদুল ইসলামের ‘আঁখি ও তার বন্ধুরা’, ইমপ্রেস টেলিফিল্ম ও চ্যানেল আইয়ের প্রযোজনায় আফজাল হোসেন নির্দেশিত ‘রাগ করে রাঙামাটি’, ‘কুয়াকাটায় কাটাকাটি’ এবং ‘রাজশাহীর রসগোল্লা’ ছবি। এই উৎসবে যোগ দেবেন বাংলাদেশের চিত্র পরিচালক মোরশেদুল ইসলাম এবং ইমপ্রেস টেলিফিল্মের নির্বাহী পরিচালক কাজী শাহরিয়ার পারভেজ।
এবার থেকে এই চলচ্চিত্র উৎসবে সংযোজন করা হয়েছে ‘সেলিব্রিটিদের পছন্দের ছবি’ বিভাগ। এবার ট্রিবিউট বিভাগে দেখানো হবে শশী কাপুর ও পার্থ মুখোপাধ্যায় অভিনীত ছবি। উৎসবে ফেলুদাকে নিয়ে থাকছে ‘ফেলুদা সরগরম প্রদর্শনী’। প্রখ্যাত পরিচালক সত্যজিৎ রায়কে নিয়ে বের হয়েছে সত্যজিৎ একাই ১০০ স্মরণিকা। এই স্মরণিকাটি সম্পাদনা করেছেন সত্যজিৎ-পুত্র চলচ্চিত্র নির্মাতা সন্দীপ রায়।
