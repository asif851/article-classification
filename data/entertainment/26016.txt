
১৯৯২ সালের ২৬ মার্চ বাংলাদেশের স্বাধীনতার বিরোধিতাকারী, যুদ্ধাপরাধী এবং মানবতাবিরোধী অপরাধে অভিযুক্ত জামায়াতে ইসলামীর শীর্ষ নেতা গোলাম আযমের প্রতীকী বিচার অনুষ্ঠিত হয়। তা সবার কাছে গণ-আদালত নামে পরিচিত। শহীদজননী জাহানারা ইমামের নেতৃত্বে মুক্তিযুদ্ধের চেতনায় ঋদ্ধ মানুষদের সমন্বিত প্রচেষ্টায় এই গণ-আদালতের সফল বাস্তবায়ন হয়েছিল সেদিন। এর মধ্য দিয়ে একাত্তরের যুদ্ধাপরাধীদের বিচার আয়োজনে সবুজ সংকেত পাওয়া যায়।
গণ-আদালতের শুরু থেকে শেষ পর্যন্ত এর সঙ্গে যুক্ত ছিলেন প্রামাণ্যচিত্র নির্মাতা কাওসার চৌধুরী। কাছ থেকে দেখেছেন অনেক কিছু। আর সবকিছু ক্যামেরাবন্দী করেছেন। সাক্ষাৎকার নিয়েছেন সংশ্লিষ্টদের। এই সবকিছু নিয়ে তিনি তৈরি করেছেন প্রামাণ্যচিত্র ‘গণ-আদালত’। ২৫ বছর পর প্রামাণ্যচিত্রটি সবার সামনে এনেছেন তিনি। গত বছর ১০ নভেম্বর প্রামাণ্যচিত্রটির উদ্বোধনী প্রদর্শনী হয়। আজ বুধবার সন্ধ্যা ছয়টায় চট্টগ্রাম প্রেসক্লাব মিলনায়তনে এই প্রামাণ্যচিত্রের বিশেষ প্রদর্শনী অনুষ্ঠিত হবে।
কাওসার চৌধুরী এখন আছেন চট্টগ্রামে। সেখান থেকে তিনি কথা বলেন প্রথম আলোর সঙ্গে। তাঁর কাছে প্রশ্ন ছিল, গণ-আদালত অনুষ্ঠিত হয় ১৯৯২ সালের ২৬ মার্চ। কিন্তু প্রামাণ্যচিত্রটির জন্য কেন ২৫ বছর অপেক্ষা করতে হলো? কাওসার চৌধুরী বলেন, ‘আমি তখনই এটি দেখাতে পারতাম। তাতে খুব বেশি লাভ হতো বলে আমি মনে করিনি। হয়তো সংবাদের শিরোনাম হতে পারতাম। তা চাইনি। আমি ২৫ বছর অপেক্ষা করেছি, কারণ আমি সেই গণ-আদালতের কথা নতুন প্রজন্মকে জানাতে চেয়েছি। তাদের কাছে পৌঁছে দিতে চেয়েছি একটা ইতিহাসকে।’
কাওসার চৌধুরী জানালেন, বাংলাদেশের জাতীয় ইতিহাসে সেই গণ-আদালতের গুরুত্বপূর্ণ ভূমিকা রয়েছে। ওই সময় তিনি একা এই পুরো কার্যক্রম ক্যামেরায় ধারণ করেছিলেন। তিনি চান, প্রামাণ্যচিত্রটি সংরক্ষণ করা হোক। বিশেষ দিবসগুলোতে এর প্রদর্শনীর আয়োজন করা যেতে পারে। এমনকি বাংলাদেশ শিল্পকলা একাডেমির উদ্যোগে সারা দেশে ‘গণ-আদালত’ প্রামাণ্যচিত্রের প্রদর্শনী করা সম্ভব হলে এই প্রজন্মের ছেলেমেয়েরা একটি সঠিক ইতিহাস জানতে পারবে।
কাওসার চৌধুরী আরও জানান, বাহাত্তর থেকে বিরান্নব্বই হয়ে ২০১৬ পর্যন্ত একাত্তরের যুদ্ধাপরাধীদের বিচার প্রসঙ্গে ক্ষুদ্র একটি চালচ্চিত্রিক প্রতিবেদন তাঁর এই প্রামাণ্যচিত্র ‘গণ-আদালত’।
