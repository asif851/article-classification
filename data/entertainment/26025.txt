
শাকিব খানের চালবাজ ছবির শুটিং শুরুর কথা ছিল গত ২২ জুন, যুক্তরাজ্যে। কিন্তু ওই সময় শুরু হয় কলকাতার টেকনিশিয়ানদের সংগঠন সিনে ফেডারেশন ও প্রযোজনা প্রতিষ্ঠান এসকে মুভিজের দ্বন্দ্ব। এর জের ধরে শুটিংয়ে অংশ নেননি ফেডারেশনের কোনো কর্মী। ফলে বন্ধ হয়ে যায় ছবির শুটিং। যুক্তরাজ্যের শুটিং লোকেশনে চার দিন বসে থাকার পর দেশে ফিরে আসে ছবির পুরো ইউনিট।
সেই দ্বন্দ্ব এখনো মেটেনি। তবে ভিন্ন পথে শুরু হতে যাচ্ছে ছবিটির শুটিং। আগামী ৩ সেপ্টেম্বর থেকে যুক্তরাজ্যের প্লে মাউন্টে শুরু হবে চালবাজ-এর শুটিং; জানালেন ছবিটির কলকাতার প্রযোজক ও এসকে মুভিজের কর্ণধার হিমাংশু ধানুকা। কলকাতা থেকে মুঠোফোনে এই প্রযোজক বলেন, ‘৩ সেপ্টেম্বর থেকে শুটিং শুরু হবে। ৬ সেপ্টেম্বর থেকে অংশ নেবেন শাকিব খান।’ এ ব্যাপারে ছবির বাংলাদেশ অংশের পরিচালক অনন্য মামুন বলেন, ‘৪ সেপ্টেম্বর শাকিব খানসহ আমরা যুক্তরাজ্যে যাচ্ছি। ২৪ সেপ্টেম্বর পর্যন্ত শুটিং হবে সেখানে। এরপর বাকি কাজ হবে বাংলাদেশ ও কলকাতায়। শুটিংয়ের সব প্রস্তুতি নেওয়া হয়েছে।’ কলকাতার সিনে ফেডারেশনের সঙ্গে এসকে মুভিজের দ্বন্দ্বের কথা জানতে চাইলে তিনি বলেন, ‘তাঁরা আর আমাদের সঙ্গে কাজ করবেন না। আমরাও আর বসে থাকব না। যৌথ প্রযোজনার নিয়ম মেনেই বাংলাদেশ ও মুম্বাইয়ের টেকনিশিয়ানদের নিয়ে আমরা কাজ শুরু করব। যুক্তরাজ্যের স্থানীয় কিছু টেকনিশিয়ানও এই ছবির জন্য কাজ করবেন। বাজেট হয়তো বেড়ে যাবে; তারপরেও সব চূড়ান্ত করা হয়েছে।’
শুটিং শুরুর বিষয়টি নিশ্চিত করেছেন শাকিব খানও। তিনি বলেন, ‘৬ সেপ্টেম্বর থেকে শুটিং শুরুর কথা শুনেছি। তবে শুটিংয়ের মাঝে ১২ সেপ্টেম্বর ওমানে যাব, ১৪ সেপ্টেম্বর সেখানে একটি শোতে অংশ নিয়ে ওই রাতেই যুক্তরাজ্যে ফিরব। আবার ১৫ সেপ্টেম্বর থেকে শুটিং।’
ছবিতে শাকিব খানের নায়িকা হচ্ছেন কলকাতার নায়িকা শুভশ্রী। আরও অভিনয় করবেন ঢাকার আমান রেজা, হাসান ইমাম এবং কলকাতার খরাজ মুখার্জি, বিশ্বজিৎ নাথ। চালবাজ ছবির কলকাতা অংশের পরিচালক জয়দীপ মুখার্জি।
 
