
বর্ণিল আলোর ঝলকানি, দর্শকদের মুহুর্মুহু করতালি, আনন্দ-উল্লাস আর জমকালো আয়োজনে মেরিডিয়ান-চ্যানেল আই ক্ষুদে গানরাজ চতুর্থ আসরের মহা উত্সব ২০১৩ অনুষ্ঠিত হলো ঢাকার বঙ্গবন্ধু আন্তর্জাতিক সম্মেলন কেন্দ্রে। এবার মেরিডিয়ান-চ্যানেল আই ক্ষুদে গানরাজ হয়েছে খুলনার মালিহা। অন্যান্য পুরস্কার ছাড়াও সে পেয়েছে নগদ পাঁচ লাখ টাকা।মেরিডিয়ান-চ্যানেল আই ক্ষুদে গানরাজ ২০১৩ প্রতিযোগিতার চূড়ান্ত পর্ব অনুষ্ঠিত হয়েছে ১১ অক্টোবর। এবারের আসরে প্রথম রানারআপ হয়েছে নেত্রকোনার সজীব। পুরস্কার হিসেবে সে পেয়েছে তিন লাখ টাকা। দ্বিতীয় রানারআপ খুলনার রাতুল পেয়েছে নগদ দুই লাখ টাকা। এ ছাড়া অন্যান্য পুরস্কারের মধ্যে রয়েছে ক্যামব্রিয়ান স্কুল অ্যান্ড কলেজে ১০ বছর ফ্রি লেখাপড়া, জাপান-বাংলাদেশ ফ্রেন্ডশিপ হাসপাতাল ও গ্রিনলাইফ হাসপাতালের সৌজন্যে স্কুলজীবন পর্যন্ত ফ্রি চিকিত্সার সুযোগ।বিজয়ীদের হাতে পুরস্কার তুলে দেন চ্যানেল আইয়ের ব্যবস্থাপনা পরিচালক ফরিদুর রেজা সাগর, পরিচালক আবদুর রশিদ মজুমদার, মুকিত মজুমদার বাবু, জহির উদ্দিন মাহমুদ মামুন, মেরিডিয়ান গ্রুপের ব্যবস্থাপনা পরিচালক এস এম কামাল পাশা ও চেয়ারম্যান কোহিনূর কামাল, প্রতিযোগিতার দুই বিচারক ফেরদৌস আরা, এস আই টুটুল এবং অতিথি বিচারক শাহনাজ রহমতউল্লাহ।
চ্যানেল আই সূত্রে জানা গেছে, চ্যানেলটির পর্দায় অনুষ্ঠানটি সরাসরি দেখেছেন বিশ্বের ছয়টি মহাদেশের চার কোটিরও বেশি দর্শক। অনুষ্ঠানে স্বাগত বক্তব্য দেন চ্যানেল আইয়ের ব্যবস্থাপনা পরিচালক ফরিদুর রেজা সাগর, শুভেচ্ছা বক্তব্য দেন মেরিডিয়ান গ্রুপের ব্যবস্থাপনা পরিচালক এস এম কামাল পাশা।
মূল অনুষ্ঠান শুরু হয় ১১ অক্টোবর সন্ধ্যা সাড়ে সাতটায়। একদল পথশিশুর চমত্কার পরিবেশনায় ‘আজ যে শিশু পৃথিবীর আলো দেখেছে’ গানটি দিয়ে শুরু হয় উদ্বোধনী পর্ব। তাদের পরিবেশনার পরপরই মেরিডিয়ান-চ্যানেল আই ক্ষুদে গানরাজ রানা, রাফি, মুন্না, পায়েল, নীলা, আশা ও মামুন এবং এ বছরের প্রতিযোগী শান্তা, সিতাব, অমি মঞ্চে আসে। তারা সমবেত কণ্ঠে ‘আজ কিছু চাই না মনে গান ছাড়া’ গানটি গেয়ে শোনায়। এরপর মঞ্চে আসেন ভিট চ্যানেল আই টপ মডেল সামিয়া, আশা, জেরিন, নুমিয়া, তানিয়া ও নওশীন। তাঁরা মাইকেল জ্যাকসনের একটি গানের সঙ্গে নাচ পরিবেশন করেন।
এরপর মঞ্চে আসেন মেরিডিয়ান-চ্যানেল আই ক্ষুদে গানরাজের বিচারক ফেরদৌস আরা। তিনি ‘প্রজাপতি প্রজাপতি’ গানটি গেয়ে শোনান। তাঁর সঙ্গে একদল শিশুর মনোমুগ্ধকর পরিবেশনা ছিল বেশ উপভোগ্য। অনুষ্ঠানের অতিথি বিচারক কিংবদন্তি কণ্ঠশিল্পী শাহনাজ রহমতউল্লাহ গেয়ে শোনান ‘একবার যেতে দেনা আমার ছোট্ট সোনার গাও’ গানটি। এর মাধ্যমে বহু দিন পর দর্শকেরা তাঁর মঞ্চ পরিবেশনা দেখার সুযোগ পান।
নায়ক ফেরদৌস ও নবাগত নায়িকা শায়লা সাবি চলচ্চিত্রের একটি গানের সঙ্গে নাচ পরিবেশন করেন। একটি ক্ল্যাসিক্যাল কম্পোজিশনের সঙ্গে পারফর্ম করেন এবারের ক্ষুদে গানরাজের সেরা পাঁচ প্রতিযোগী রাতুল, মালিহা, রাইসা, সুবর্ণা ও সজীব। এবারের আসরের আলোচিত তিন প্রতিযোগী স্মরণ, ঝুমা ও প্রান্তিও গান গায়। এ ছাড়া ‘ছোটকাকু’ নাটকের নির্মাতা ও অভিনেতা আফজাল হোসেনের সঙ্গে ছিল ক্ষুদে গানরাজদের চমত্কার ও মনোমুগ্ধকর একটি পর্ব।
এই অনুষ্ঠানেই পরবর্তী রিয়েলিটি শো ‘চ্যানেল আই সেরা নাচিয়ে’র উদ্বোধনী ঘোষণা দেওয়া হয়। পরিচয় করিয়ে দেওয়া হয় নতুন ওই রিয়েলিটি শোয়ের তিন বিচারক মেহের আফরোজ শাওন, মুনমুন আহমেদ ও ফেরদৌসের সঙ্গে। 
মেরিডিয়ান-চ্যানেল আই ক্ষুদে গানরাজ চতুর্থ আসরের এ মহা উত্সব অনুষ্ঠানটি পরিচালনা করেন ইজাজ খান স্বপন। পুরো অনুষ্ঠানটি উপস্থাপনা করেন তানিশা।
 
