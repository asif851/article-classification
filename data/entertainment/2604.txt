
নাট্যাচার্য সেলিম আল দীনের ষষ্ঠ মৃত্যুবার্ষিকী আজ মঙ্গলবার। জাহাঙ্গীরনগর বিশ্ববিদ্যালয় চত্বরে তাঁর কবরে পুষ্পস্তবক অর্পণ, সেমিনার, নাটক মঞ্চায়নসহ বিভিন্ন কর্মসূচি পালন করছে বিভিন্ন সংগঠন।
সেলিম আল দীন ফাউন্ডেশন: ‘তোমার সম্মুখে অনন্ত মুক্তির অনিমেষ ছায়াপথ’ স্লোগান নিয়ে তিন দিনের কর্মসূচি নিয়েছে সেলিম আল দীন ফাউন্ডেশন। আজ সকালে পুষ্পস্তবক অর্পণ করা হবে। বেলা সাড়ে তিনটায় শিল্পকলা একাডেমীর জাতীয় নাট্যশালার সেমিনার কক্ষে হবে ‘বাঙলার গীতরঙ্গ ও নাট্য: স্বাতন্ত্র্যের সূত্রপাত’ শীর্ষক সেমিনার। বুধবার সন্ধ্যা সাড়ে ছয়টায় স্টুডিও থিয়েটারে সেলিম আল দীনের নিমজ্জন ও দিনলিপি থেকে পাঠ। বৃহস্পতিবার সন্ধ্যায় থাকবে জাতীয় নাট্যশালায় ধাবমান-এর মঞ্চায়ন।
স্বপ্নদল: নাট্য সংগঠন স্বপ্নদলের আয়োজনে গতকাল সোমবার থেকে বাংলাদেশ শিল্পকলা একাডেমীতে শুরু হয়েছে চার দিনব্যাপী ‘নাট্যাচার্য সেলিম আল দীন স্মরণোৎসব’। সংস্কৃতিসচিব রণজিৎ কুমার বিশ্বাস বিকেলে উৎসবের উদ্বোধন করেন। সূচনা বক্তব্য দেন উৎসব-আহ্বায়ক জাহিদ রিপন। আতাউর রহমানের সভাপতিত্বে এর পর সেলিম আল দীনের জীবন-শিল্পকর্ম-দর্শনবিষয়ক আলোচনা ও  ‘নাট্যাচার্য সেলিম আল দীন: নবীন অভিনেতার দৃষ্টিতে’ শীর্ষক সেমিনার অনুষ্ঠিত হয়। প্রশ্নোত্তর পর্বে অংশ নেন নাসির উদ্দীন ইউসুফ, এস এম মহসীন, লুৎফর রহমান, শিমূল ইউসুফ, ঝুনা চৌধুরী প্রমুখ। আজ মঙ্গলবার সকালে শোভাযাত্রাসহ তাঁর কবরে পুষ্পস্তবক অর্পণ করা হবে। বুধবার সন্ধ্যায় পরীক্ষণ থিয়েটারে মঞ্চস্থ হবে হরগজ। উৎসবের শেষ দিন বৃহস্পতিবার সন্ধ্যায় স্টুডিও থিয়েটারে থাকবে রবীন্দ্রনাথ ঠাকুরের কাব্যনাট্য চিত্রাঙ্গদা প্রযোজনার মঞ্চায়ন।
