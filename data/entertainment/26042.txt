
২০০২ সালে গাড়িচাপা দিয়ে মানুষ হত্যার অভিযোগে হওয়া মামলায় গতকাল শুক্রবার সকালে মুম্বাই আদালতে হাজির হয়েছিলেন সালমান খান। তাঁর বিরুদ্ধে আনা অভিযোগ সত্য প্রমাণিত হলে ১০ বছরের কারাদণ্ড হতে পারে ৪৭ বছর বয়সী এ তারকার। সম্প্রতি এক খবরে এ তথ্য জানিয়েছে ‘জিনিউজ’। দুই বোনকে সঙ্গে নিয়ে গতকাল সকালে মুম্বাই আদালতে যান সালমান। আদালতে হাজির হওয়ার পর সর্বসাধারণের জন্য বরাদ্দকৃত বেঞ্চে বসতে গিয়ে তিনি বিচারকের বাধার মুখে পড়েন। বিচারকের নির্দেশ অনুযায়ী আসামির জন্য বরাদ্দ করা বেঞ্চে বসতে হয় বলিউডের অন্যতম জনপ্রিয় এ তারকাকে। মামলার কার্যক্রম শুরু হওয়ার পর সালমানের বিরুদ্ধে অভিযোগপত্র উত্থাপন করেন রাষ্ট্রপক্ষের আইনজীবী। তিনি দাবি করেন, দুর্ঘটনার সময় মদ্যপ অবস্থায় গাড়ি চালাচ্ছিলেন সালমান। তাঁর এহেন খামখেয়ালির জন্য একটি তাজা প্রাণ ঝরে যায়। এ ছাড়া আহত হন ফুটপাতে ঘুমিয়ে থাকা নিরীহ চারজন মানুষ। ২০০২ সালের ২৮ সেপ্টেম্বর ভোররাতে বান্দ্রায় একটি বেকারির সামনে ফুটপাতে ঘুমিয়ে ছিলেন পাঁচজন হতদরিদ্র মানুষ। ওই সময় সালমানের টয়োটা ল্যান্ড ক্রুজার গাড়িটি তাঁদের চাপা দিয়ে পালিয়ে যায়। মর্মান্তিক সেই দুর্ঘটনায় একজন নিহত ও চারজন আহত হন। দুর্ঘটনার সময় সালমানের সঙ্গেই গাড়িতে ছিলেন তাঁর দেহরক্ষী (পুলিশ) প্রয়াত রবীন্দ্র পাতিল। তিনি বারবার সালমানকে বেপরোয়া গতিতে গাড়ি না চালাতে অনুরোধ করলেও তা শোনেননি মাতাল সালমান। তিনি ঘণ্টায় প্রায় ১০০ কিলোমিটার গতিবেগে গাড়ি চালাচ্ছিলেন। একপর্যায়ে গাড়ির নিয়ন্ত্রণ হারিয়ে ফুটপাতের ওপর ঘুমন্ত লোকজনকে চাপা দিলে ওই হতাহতের ঘটনা ঘটে।    অবশ্য বরাবরই সালমানের পক্ষ থেকে দাবি করা হয়েছে, দুর্ঘটনার সময় তিনি চালকের আসনে ছিলেন না। ২০০৫ সালে সালমানের বিচার কার্যক্রম শুরু হয়। কোনো এক অজানা কারণে তাঁর প্রতি নমনীয় আচরণ করেন আদালত। বেপরোয়া ও অসতর্কভাবে গাড়ি চালানোর কারণে মৃত্যুর ঘটনা ঘটেছে বলে রায় দেওয়া হয়। ভারতীয় পেনাল কোডের ৩০৪(১) ধারায় এ ধরনের অপরাধের সর্বোচ্চ সাজা মাত্র দুই বছরের কারাদণ্ড।
পরবর্তী সময়ে ২০১১ সালে সালমানকে কঠোর সাজা দেওয়ার দাবি তোলা হয় মুম্বাই পুলিশের পক্ষ থেকে। পরে মামলার বিচার কার্যক্রম আবার শুরু হয়। যথেষ্ট সাক্ষ্য-প্রমাণ পাওয়ার পর চলতি বছরের জানুয়ারি মাসে ভারতীয় পেনাল কোডের ৩০৪(২) ধারায় সালমানের সাজা হওয়ার সম্ভাবনার কথা জানানো হয় আদালতের পক্ষ থেকে। গুরুতর এ অপরাধের সর্বোচ্চ শাস্তি ১০ বছরের কারাদণ্ড। 
বিষয়টি জানার পরপরই আপিল করেন সালমান। কিন্তু গত ২৪ জুন তাঁর আপিল খারিজ করে দিয়ে মুম্বাই সেশন কোর্টের বিচারক ইউবি হেজিব জানান, ভারতীয় পেনাল কোডের ৩০৪(২) ধারায় সালমানের বিচার কার্যক্রম চলবে। মামলার পরবর্তী শুনানির দিন ধার্য করা হয়েছে ২৪ জুলাই বুধবার।
