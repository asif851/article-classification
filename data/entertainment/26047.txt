
‘বিসর্জন’ ছবির জন্য এবার ভারতে ‘জি সিনে অ্যাওয়ার্ডস’ পেয়েছেন জয়া আহসান। ‘বিসর্জন’ ছবিটি পেয়েছে সেরা ছবির পুরস্কার আর সেরা অভিনেত্রী হয়েছেন জয়া। আজ মঙ্গলবার সন্ধ্যায় মুম্বাইয়ে বিকে গ্রাউন্ডসে জয়ার হাতে পুরস্কার তুলে দেন তামিল ভাষার চলচ্চিত্র নির্মাতা অশ্বিনী তিওয়ারি।
সেরা অভিনেত্রীর পুরস্কার গ্রহণ করার পর আজ রাতে মুম্বাই থেকে মুঠোফোনে প্রথম আলোকে জয়া বলেন, ‘জি সিনে অ্যাওয়ার্ডস খুব সম্মানজনক একটি পুরস্কার। এবার আমি এই পুরস্কার পেয়ে অভিভূত। ছবির পরিচালক কৌশিক গাঙ্গুলীর প্রতি আমি কৃতজ্ঞ। পাশাপাশি এই ছবির টিম মেম্বারদের ধন্যবাদ জানাই। সবাই আমার জন্য দোয়া করবেন, আমি যেন আরও ভালো কাজ দর্শকদের উপহার দিতে পারি। বাংলাদেশের নাম উজ্জ্বল করতে পারি।’
এদিকে কলকাতার ২০১৭ সালের ‘সেরা ১০ টালিউড অভিনেত্রী’র তালিকায় শীর্ষে আছেন জয়া আহসান। এ বছর তাঁর অভিনীত ‘বিসর্জন’ ছবিটি পেয়েছে ভারতের জাতীয় চলচ্চিত্র পুরস্কার। সম্প্রতি ভারতের এক জনপ্রিয় অনলাইনের জরিপেও উঠেছে তাঁর নাম। প্রথম অবস্থানেই রয়েছেন জয়া আহসান। এরপর ধারাবাহিকভাবে আছেন সোহিনী সরকার, মিমি চক্রবর্তী, স্বস্তিকা মুখার্জি, শুভশ্রী গাঙ্গুলী, রুক্মিণী মিত্র, পাওলি দাম, তনুশ্রী চক্রবর্তী, কোয়েল মল্লিক ও নুসরাত জাহান।
জরিপে প্রথম স্থানে থেকে বেশ উচ্ছ্বসিত জয়া। সংবাদমাধ্যমকে তিনি বলেন, ‘এটি অবশ্যই সম্মানের। কাজের ইতিবাচক সাড়া সব সময় ভালো কাজের অনুপ্রেরণা দেয়। “বিসর্জন” ছবিকে কলকাতায় ক্যারিয়ারের একটি মোড় বলা যায়। ভক্তদের কাছে কৃতজ্ঞ। তাদের অনুপ্রেরণা আর ভালোবাসায় এত দূর এসেছি।’
