
বলিউডের প্রখ্যাত নির্মাতা সঞ্জয় লীলা বানশালীর সঙ্গে প্রথমবারের মতো ‘রাম লীলা’ ছবিতে কাজ করেছেন দীপিকা পাড়ুকোন। প্রতিটি দৃশ্য নিখুঁতভাবে ফুটিয়ে তোলার জন্য সঞ্জয়ের বাড়াবাড়ির কারণে ছবিটিতে কাজ করতে খুব কষ্ট হয়েছে বলেই জানিয়েছেন দীপিকা। এমন বক্তব্যের মধ্য দিয়ে তিনি সঞ্জয়ের প্রশংসা করেছেন না কি অভিযোগ প্রকাশ করেছেন তা ঠিক স্পষ্ট নয়।সম্প্রতি দীপিকা জানিয়েছেন, এক বছরেরও বেশি সময় ধরে ছবিটির কাজ করেছেন তিনি। শিগগির এর প্রচারণা শুরু করবেন বলেও জানিয়েছেন ২৮ বছর বয়সী এ তারকা অভিনেত্রী। টাইমস অব ইন্ডিয়াকে‘রাম লীলা’য় কাজের অভিজ্ঞতার কথা জানাতে গিয়ে দীপিকা বলেন, ‘এই ছবিতে কাজ করাটা আমার জন্য মোটেও সহজ ছিল না। ছবিটির জন্য আমাকে কেবল শারীরিক পরিশ্রমই করতে হয়নি, মানসিকভাবেও অনেক ধকল পোহাতে হয়েছে।’দীপিকা আরও বলেন, ‘সঞ্জয় একজন পারফেকশনিস্ট। তিনি সবার কাছ থেকে নিখুঁত কাজ আদায় করে নেন। কাজের ক্ষেত্রে কোনো রকম ছাড় দিতে তিনি রাজি নন। দৃশ্যধারণসহ ছবির প্রতিটি কাজের প্রতি তাঁর নির্দিষ্ট একটি দৃষ্টিভঙ্গি থাকে। তিনি কল্পনায় যা দেখেন যতটা সম্ভব তার কাছাকাছি যাওয়ার চেষ্টা করেন। তাঁর চাওয়া পূরণ করতে সব সময় ব্যস্ত থাকতে হয় ছবির দলের সবাইকে। সবমিলিয়ে সঞ্জয়ের সঙ্গে দারুণ চ্যালেঞ্জিং একটি কাজ করেছি। অনেক কঠিন একটি পথ পাড়ি দিতে হয়েছে।’ শেক্সপিয়ারের ‘রোমিও অ্যান্ড জুলিয়েট’ অবলম্বনে ‘রাম লীলা’ ছবিটি তৈরি করেছেন সঞ্জয়। এতে ‘রাম’ ও ‘লীলা’ চরিত্রে অভিনয় করেছেন রণবীর সিং ও দীপিকা। নভেম্বরে মুক্তি পাচ্ছে ‘রাম লীলা’। এরই মধ্যে ছবিটির ট্রেইলার প্রকাশিত হয়েছে। সেখানে দারুণ আকর্ষণীয় রূপে দেখা গেছে দীপিকাকে। ছবিটিতে আরও অভিনয় করেছেন রিচা চাদ্ধা, সুপ্রিয়া পাঠক, গুলশান দেবিয়া প্রমুখ।
