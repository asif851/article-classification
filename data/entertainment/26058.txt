
‘৫০ লাখ রুপি না দিলে তোমার মেয়েকে খুন করব!’ বলিউড তারকা আলিয়া ভাটের বাবা মহেশ ভাটকে এমন হুমকি দিয়েছিল সন্দীপ সাহু নামের এক ব্যক্তি। এ ব্যাপারে থানায় অভিযোগ করার অল্প সময়ের মধ্যেই হুমকিদাতাকে গ্রেপ্তার করা হয়েছে। গতকাল বৃহস্পতিবার উত্তর প্রদেশ থেকে হুমকিদাতা ওই যুবককে গ্রেপ্তার করে পুলিশ। বলিউড প্রযোজক ও পরিচালক মহেশ ভাট পুলিশকে জানিয়েছিলেন, ডি-কোম্পানির সদস্য পরিচয়ে তাঁর কাছে ৫০ লাখ রুপি দাবি করে ওই যুবক। টাকা না দিলে মেয়ে আলিয়া ও স্ত্রী সোনি রাজদানকে গুলি করবে সে। শুধু ফোনেই নয়, যোগাযোগের অ্যাপস হোয়াটসঅ্যাপেও অনবরত পাঠাতে থাকে হুমকি-বার্তা। হুমকিদাতা গ্রেপ্তারের পর গতকাল বৃহস্পতিবার সকালে টুইট করে মুম্বাই পুলিশকে অভিনন্দন জানিয়েছেন মহেশ ভাট। মহেশ ভাট বলিউডের স্বনামধন্য প্রযোজক ও পরিচালক। তাঁর মেয়ে আলিয়া ভাট অভিনয়ের জন্য আলোচিত। ‘উড়তা পাঞ্জাব’, ‘হাইওয়ে’, ‘স্টুডেন্ট অব দ্য ইয়ার’, ‘টু স্টেটস’ ছবিগুলোর জন্য পেয়েছেন নানা পুরস্কার। এমনকি মহেশ ভাটের স্ত্রী, আলিয়ার মা সোনি রাজদানও একজন অভিনেত্রী। অন্যদিকে পুলিশ সূত্র জানিয়েছে, আত্মীয়দের কাছ থেকে টাকা ধার করে ব্যবসার চেষ্টায় ব্যর্থ হন বেকার যুবক সন্দীপ সাহু। এ বছরের শুরুতে অভিনেতা হওয়ার স্বপ্ন নিয়ে গিয়েছিলেন মুম্বাই। এনডিটিভি
