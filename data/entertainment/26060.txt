
চলচ্চিত্রে আবার জুটি হতে যাচ্ছেন শাকিব খান ও জয়া আহসান। ছবির নাম পূর্ণদৈর্ঘ্য প্রেমকাহিনি ২ । প্রযোজনা প্রতিষ্ঠান ফ্রেন্ডস মুভিজের কর্মকর্তাদের মতে এটি পূর্ণদৈর্ঘ্য প্রেমকাহিনির সিক্যুয়াল। প্রথমটির ব্যবসায়িক সাফল্যই দ্বিতীয় ছবিটি নির্মাণে উৎসাহ জুগিয়েছে। এরই মধ্যে শাকিব ও জয়ার সঙ্গে আলোচনা চূড়ান্ত করেছে প্রযোজনা প্রতিষ্ঠানটি। দুজনই অভিনয়ের ব্যাপারে তাঁদের সম্মতি জানিয়েছেন।পূর্ণদৈর্ঘ্য প্রেমকাহিনি ২ ছবিটি পরিচালনা করবেন সাফিউদ্দিন সাফি। তিনি বলেন, ‘ছবির শুটিং শুরু হবে ১০ সেপ্টেম্বর। প্রথমটির মতো দ্বিতীয়টিও যেন দর্শক ভালোভাবে গ্রহণ করে, আমরা সেভাবেই প্রস্তুতি নিচ্ছি।’ছবির কাহিনি, সংলাপ ও চিত্রনাট্য লিখেছেন রুম্মান রশীদ খান। তিনি বলেন, ‘পূর্ণদৈর্ঘ্য প্রেমকাহিনি ছবির মধ্য দিয়ে আমরা নতুনত্বের ছোঁয়া দিতে চেয়েছি। প্রথমটির সঙ্গে এবার কিছুটা মিল থাকলেও চমক থাকবে বেশি।’পূর্ণদৈর্ঘ্য প্রেমকাহিনি ছবির গান নিয়ে তৈরি অডিও অ্যালবাম বেশ জনপ্রিয় হয়।
