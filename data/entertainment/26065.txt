
দেশের হস্ত ও কারুশিল্প অন্বেষণ, ঐতিহ্য পুনরুদ্ধার এবং কারুশিল্পীদের উৎসাহিত করার লক্ষ্যে ২০১০ সালে ‘বাংলাদেশ জাতীয় কারুশিল্প পরিষদ’ ও ‘বেঙ্গল ফাউন্ডেশন’ যৌথভাবে শ্রেষ্ঠ কারুশিল্পী পুরস্কার প্রবর্তন করে। সেই সঙ্গে দেশের বিভিন্ন অঞ্চলের কারুশিল্পীদের তৈরি কারুপণ্য নিয়ে আয়োজন করে ‘কারুমেলা’। সেই ধারাবাহিকতায় এবার ‘বাংলাদেশ জাতীয় কারুশিল্প পরিষদ ও বেঙ্গল ফাউন্ডেশন’ এ বছরের জন্য চারটি শিল্পমাধ্যমে চারজন শ্রেষ্ঠ শিল্পীকে সম্মাননা জানাতে যাচ্ছে।
আজ বৃহস্পতিবার বিকেল চারটায় ধানমন্ডির জ্ঞানতাপস আবদুর রাজ্জাক বিদ্যাপীঠে অনুষ্ঠিত হবে এবারের এই ‘কারুশিল্পী পুরস্কার ১৪২২’। এ বছরের পুরস্কারপ্রাপ্ত শিল্পীরা হচ্ছেন আদি টাঙ্গাইল বয়নশিল্পী রাজ্জাক, শঙ্খশিল্পী অনুপ নাগ, সোলাশিল্পী নিত্য মালাকার ও চিত্রিত মাটির পুতুলের শিল্পী বিজলী রানী পাল।এই আয়োজনেই উদ্বোধন হবে ‘কারুমেলা ১৪২২’। মেলা যৌথভাবে উদ্বোধন করবেন মানবাধিকারকর্মী সুলতানা কামাল এবং লোক ও কারুশিল্প জাদুঘরের পরিচালক রবীন্দ্র গোপ। অনুষ্ঠানে বিশেষ অতিথি হিসেবে উপস্থিত থাকবেন চাকমা বয়নশিল্পের কারুশিল্পী শরৎমালা।কারুমেলা চলবে ৮ ফেব্রুয়ারি পর্যন্ত।
