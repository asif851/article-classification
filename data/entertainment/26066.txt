
‘শুটিংয়ের আগে নির্মাতা সুমন আনোয়ার আমাকে পাগল হওয়ার দু-তিনটি ক্লু দিলেন, পাগল আকাশ-বাতাসের সঙ্গে কথা বলে। সহজ, সরল ও সৎ। আবার পছন্দও করে একজনকে। এটুকু জেনেই চিন্তা করলাম, আমার পোশাক বা প্রপস কী হবে। তারপর আলাপ করলাম মেকআপ আর্টিস্ট জনির সঙ্গে। এরপর শুটিংয়ের দিন থেকে আফরান নিশো থেকে হয়ে গেলাম মধু পাগলা।’ পাগলের বেশ ধারণ প্রসঙ্গে এভাবেই বলছিলেন অভিনেতা আফরান নিশো। তিন দিন ধরে মানিকগঞ্জে শুটিং করছেন সুমন আনোয়ারের টেলিছবি ফুলমতির। এই টেলিছবিতেই পুরোদস্তুর একজন পাগলের চরিত্রে অভিনয় করছেন তিনি। পাগল হওয়ার জন্য কম কষ্ট করেননি এই অভিনেতা। সারা গায়ে কাদা মেখে, মাথায় উইগ পরে ও পুরো শরীরে আঠালো পদার্থ লাগিয়ে অভিনয় এবং দাঁতের রং পরিবর্তনসহ সবই করেছেন। এসবের পেছনে একটিই কারণ। বললেন, ‘আমি সব সময় চাই নিজেকে ভাঙতে। স্যুট-টাই পরা হিরোইজম থেকে ভেঙে নিজেকে অভিনেতা হিসেবে প্রতিষ্ঠা করতে চাই। বিশেষ করে ঈদের নাটকগুলোতে যেন দর্শক আলাদাভাবে আমাকে আবিষ্কার করেন, এ জন্যই ভিন্ন ভিন্ন গেটআপে হাজির হওয়ার চেষ্টা করি।’ ফুলমতি টেলিছবির এই পাগলের বাস একটি গাছে। সেখানেই তার ভ্রাম্যমাণ সংসার। পাগলামির কারণে সবাই তাকে মারতে এলে আরও মারতে বলে।নির্মাতা সুমন আনোয়ার বললেন, আগামী ঈদুল ফিতরের জন্য নির্মাণ করা হচ্ছে ফুলমতি। এতে আরও অভিনয় করছেন জাকিয়া বারী মম, রওনক হাসান, মনিরা মিঠু, শহীদুল আলম সাচ্চু প্রমুখ। আজও চলবে টেলিছবিটির শুটিং।
