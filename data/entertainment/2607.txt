
শাকিব খানের সঙ্গে বিদ্যা সিনহা মীমের প্রথম ছবি আমার প্রাণের প্রিয়া। ছবিটি ব্যবসাসফল হয়েছে। মীম দ্বিতীয়বারের মতো শাকিবের সঙ্গে জুটি বাঁধছেন কানামাছি চলচ্চিত্রে। মুহাম্মদ মোস্তফা কামাল রাজের এই চলচ্চিত্রে অভিনয়ের চুক্তিপত্রে সই করলেন মীম। এ ব্যাপারে মীম বলেন, ‘ছবিটির গল্প আমার কাছে ভালো লেগেছে। আমার মনে হয়েছে যদি চরিত্রটি ঠিকমতো করতে পারি, তাহলে দর্শকেরা আমার প্রেমে পড়ে যাবেন! হা হা হা হা!’ শাকিব খানের সঙ্গে দ্বিতীয়বারের মতো জুটি বাঁধা প্রসঙ্গে তিনি বলেন, ‘সহ-অভিনেতা হিসেবে শাকিব খান অসাধারণ! আশা করছি, এবারও আমরা সফল হব।’শাকিবের বিপরীতে মীমকে নেওয়া প্রসঙ্গে রাজ বলেন, ‘এই ছবির নায়িকা চরিত্রে মীম ভালো করবেন বলে আমার কাছে মনে হয়েছে। এ ছাড়া ছবিতে অনেক গানও আছে। মীম ভালো নাচেন। সব দিক থেকে চরিত্রটির জন্য মীম মানিয়ে যাবেন আশা করি। আমরা শুটিং শুরু করব আগামী সেপ্টেম্বর মাস থেকে।’ 
 
