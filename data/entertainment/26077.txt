
অভিনয়ের পাশাপাশি বলিউডের তারকা প্রিয়াঙ্কা চোপড়া যে ভালো গানও করেন তা আর বলার অপেক্ষা রাখে না। কেটি পেরি, পিট বুলের সঙ্গেও গানে অংশ নিয়েছেন তিনি। বলিউডের এই অভিনেত্রীর গান ‘ইন মাই সিটি’ প্রসঙ্গে আমির, শাহরুখ ও সালমান খানও একবার উচ্ছ্বসিত প্রশংসা করেছিলেন। সম্প্রতি গানের স্বীকৃতি হিসেবে প্রিয়াঙ্কার মুকুটে আরেকটি পালক যুক্ত হয়েছে। ২০১৫ ইউরোপ মিউজিক পুরস্কারের জন্য টিভি চ্যানেল ভিএইচ ১ এর মনোনয়ন পেয়েছেন বলিউডের অভিনেত্রী প্রিয়াঙ্কা চোপড়া।প্রিয়াঙ্কার সঙ্গে মণিকা ডোগরা সহ আরও তিনজন ভারতীয় সংগীতশিল্পীও ‘বেস্ট ইন্ডিয়ান অ্যাক্ট’ ক্যাটাগরিতে মনোনয়ন পেয়েছেন। ভিএইচ ১ চ্যানেলে এই অক্টোবরে শোটির সম্প্রচার শুরু হবে।বিশ্বের ভক্ত দর্শক-শ্রোতারা এই পুরস্কারের জন্য তাঁদের পছন্দের মনোয়নপ্রাপ্তদের ভোট দেওয়ার সুযোগ পাবেন অক্টোবরের ১৪ তারিখ পর্যন্ত। এমটিভি ইএমএ (MTV EMA) এর ওয়েবসাইটে গিয়ে মনোনয়নপ্রাপ্তদের ভোট করা যাবে বলেই জানিয়েছে এনডিটিভি অনলাইন।
২০১২ সালের সেপ্টেম্বরে ‘ইন মাই সিটি’ নিয়ে ভারতে সংবাদমাধ্যমের মুখোমুখি হয়েছিলেন প্রিয়াঙ্কা। সাবেক এই বিশ্বসুন্দরীর আন্তর্জাতিক অ্যালবামের গান শুনে সালমান খান টুইটারে লিখেছিলেন, ‘টানা তিনবার প্রিয়াঙ্কার গান শুনলাম। অবিশ্বাস্য! অদ্ভুত! সালাম ...!’ প্রিয়াঙ্কার ‘ইন মাই সিটি’ গানটি শুনে শাহরুখ খান বলেছিলেন, ভারতের প্রথম তারকা হিসেবে আন্তর্জাতিক অঙ্গনে নিজেকে প্রতিষ্ঠিত করার মেধা ও ক্ষমতা প্রিয়াঙ্কা চোপড়ার আছে।টাইমস অব ইন্ডিয়া। এনডিটিভি।
