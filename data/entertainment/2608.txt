
‘অমুকের অনুষ্ঠানে তমুক আসবেন অতিথি হয়ে’-এমন তথ্য তো কোনো নতুন কিছু নয়। এসব খবর দিয়ে এখন আর আলোচনায় আসা যায় না। তাই তারকারা নিজেদের সিনেমা আর নাটকের প্রচারের জন্য অভিনব সব উপায় খুঁজে বের করেন। এই যেমন অভিনেত্রী জেনা ফিশার খুঁজে বের করলেন নতুন এক পন্থা। নিজের নতুন টিভি সিরিজ ‘স্প্লিটিং আপ টুগেদার’-এর প্রচার করতে জনপ্রিয় মার্কিন টিভি ‘জিমি কিমেল লাইভ’-এ গেলেন তোয়ালে গায়ে জড়িয়ে। আর এর মধ্য দিয়ে তিনি হয়ে উঠলেন খবরের শিরোনাম।
জেনা ফিশার অভিনীত টিভি শো ‘স্প্লিটিং আপ টুগেদার’-এর প্রচার সম্প্রতি শুরু হয়েছে। এর প্রচার করতেই জেনা অতিথি হিসেবে গত মঙ্গলবার অংশ নেন ‘জিমি কিমেল লাইভ’ অনুষ্ঠানে। সেখানে জেনা নীল রঙের একটি জিনসের প্যান্টের ওপর সাদা তোয়ালে পরে মঞ্চে ওঠেন। এক হাত নেড়ে অভিবাদন জানান দর্শকদের, অন্য হাতে একটি লম্বা গাউন নিয়ে হাজির হন উপস্থাপক জিমি কিমেলের সামনে। জেনা তাঁর তোয়ালে পরার ঘটনা কয়েক মিনিটের মধ্যেই ভেঙে বলেন বিস্মিত জিমিকে। জেনা জানান, হাতে থাকা লম্বা গাউনটি পরে তাঁর এই অনুষ্ঠানে অংশ নেওয়ার কথা ছিল। কিন্তু মঞ্চে ওঠার আগ মুহূর্তে গাউনের জিপার নষ্ট হয়ে যায়। কিছুতেই সেই জিপার ঠিক করা যাচ্ছিল না। তখন অগত্যা তোয়ালে পরেই মঞ্চে উঠতে হয় জেনাকে। এ অভিনেত্রী জিমিকে বলেন, ‘যত কিছুই হোক, আমি তো শিল্পী। আর শো মাস্ট গো অন (অনুষ্ঠান চালিয়ে যেতেই হবে)।’
তবে জেনার এই তোয়ালে পরে অনুষ্ঠানে অংশ নেওয়ার ঘটনা এখন বেশ সমালোচিত হচ্ছে। কারণ, অনেকের ধারণা, পোশাকের জিপার নষ্ট হয়ে যাওয়ার বিষয়টি পুরোপুরি বানোয়াট। বিভিন্ন ফ্যাশন ব্লগ ও ওয়েব পোর্টালের ফ্যাশনবোদ্ধারা বলছেন, জেনার এই তোয়ালে-কাণ্ড মেনে নেওয়া যেত, কিন্তু তিনি যে ঘটনাটি প্রচারের জন্য বানিয়েছেন, তা প্রকাশ পায় এ অভিনেত্রীর পরা জিনসের প্যান্টের কারণে। ফ্যাশনবোদ্ধাদের প্রশ্ন, তোয়ালের সঙ্গে তো প্যান্ট পরেছিলেন এই নায়িকা। এর আগে বাড়ি থেকে বের হওয়ার সময় নিশ্চয় প্যান্টের ওপর কোনো টপসও পরেছিলেন? তাহলে সেই টপস পরে কেন মঞ্চে উঠলেন না তিনি? আর তা ছাড়া জিমি কিমেল লাইভের মতো বড় অনুষ্ঠানের সাজঘরে প্যান্টের সঙ্গে পরার মতো কোনো শার্ট থাকবে না, বিষয়টি কিছুতেই ফ্যাশনবোদ্ধারা মানতে পারছেন না।
তবে আলোচনা কিংবা সমালোচনা যা-ই হোক না কেন, জেনা সফল। কারণ, তোয়ালের জোরে এখন নানা দেশের গণমাধ্যমে উঠে এসেছে তাঁর নাম, ছবি আর টিভি সিরিজের কথা। তাই তোয়ালে-কাণ্ডে তাঁর অভিনব এই প্রচারকৌশল সফলই হয়েছে বলা যায়। ম্যাশাবল
 
