
আরিফিন শুভ ও মম জুটির প্রথম ছবি ‘ছুঁয়ে দিলে মন’। ১০ এপ্রিল ঢাকাসহ সারা দেশের বিভিন্ন হলে মুক্তি পেয়েছে বহুল প্রতীক্ষিত ছবিটি। নতুন খবর হচ্ছে, ছবিটি শুরুর দিকে যে কটি প্রেক্ষাগৃহে মুক্তি পেয়েছে, সপ্তাহখানেক পর তা দ্বিগুণ হয়েছে।মুক্তির একদিন আগে ঢাকার স্টার সিনেপ্লেক্সে ‘ছুঁয়ে দিলে মন’ ছবির উদ্বোধনী প্রদর্শনীর আয়োজন করা হয়। সেখানে উপস্থিত ছিলেন ছবির পরিচালক, কলাকুশলী ছাড়াও শোবিজের অনেকেই। তাঁরা সবাই ‘ছুঁয়ে দিলে মন’ ছবির অনেক প্রশংসা করেন।পরিচালক শিহাব শাহীন বললেন, ‘দর্শকদের ভালোবাসায় আমি মুগ্ধ। আমি চেষ্টা করেছি, ভালো একটি সিনেমা বানানোর। দর্শকদের প্রতিক্রিয়া আমাকে অনেক বেশি উৎসাহিত করছে। এখন দেশের বড় বড় একাধিক হলের মালিক ‘ছুঁয়ে দিলে মন’ ছবিটির ব্যাপারে বেশ আগ্রহ প্রকাশ করছেন।’এদিকে বাংলাদেশ চলচ্চিত্র বুকিং এজেন্ট সমিতির সভাপতি সারোয়ার আলী ভূঁইয়ার কণ্ঠেও ‘ছুঁয়ে দিলে মন’ ছবির প্রশংসা শোনা গেল। বললেন, ‘দারুণ গতিতে ছুটছে ‘‘ছুঁয়ে দিলে মন’’। চলচ্চিত্রপ্রেমী দর্শকদের জন্য দীর্ঘদিন পর সুন্দর একটি ছবি প্রেক্ষাগৃহে মুক্তি পেল। খুব পরিচ্ছন্ন একটি ছবি। গত ঈদের পর যতগুলো ছবি মুক্তি পেয়েছে, কোনোটিই প্রেক্ষাগৃহে আশার সঞ্চার করতে পারেনি। কিন্তু ‘‘ছুঁয়ে দিলে মন’’ মানুষ দেখছে। প্রথম সপ্তাহের পর হলের সংখ্যাও বাড়ছে। বিষয়টি খুবই ইতিবাচক। এখানে আরেকটি বিষয় উল্লেখ করতে হয় যে, ছবির ব্যবসায়িক সাফল্য ঢাকায় অনেক বেশি। ঢাকার বাইরে যদি ঢাকার মতো ব্যবসা হতো, তাহলে ছবিটি অনেক কিছু করতে পারত। সবকিছু মিলিয়ে আমি এই ছবিটি নিয়ে খুব আশাবাদী।’
সারোয়ার আলী আরও বলেন, ‘আমাদের প্রেক্ষাগৃহে অনেক দিন পর্যন্ত কোনো ভালো ছবির দেখা পাচ্ছিলাম না। ‘‘ছুঁয়ে দিলে মন’’ খুব ভালো মানের একটি ছবি। এই ছবির নির্মাতা শিহাব শাহীন ছোট পর্দা থেকে এলেও, প্রথম সিনেমা দিয়ে তিনি অনেক কিছুই বুঝিয়ে দিয়েছেন। আমার বিশ্বাস, প্রেমের ছবি নির্মাণের ক্ষেত্রে তিনি প্রশংসার দাবি রাখেন।’‘ছুঁয়ে দিলে মন’ ছবির অভিনয়শিল্পী আরিফিন শুভ বলেন, ‘দর্শকদের সঙ্গে ছবিটি দেখতে আমরা ঢাকা এবং এর আশপাশের বিভিন্ন প্রেক্ষাগৃহে যাই। সবার মুখে ছবিটির প্রশংসা শুনে বেশ ভালো লেগেছে। একটি ছবির প্রাণ হচ্ছে দর্শক। সেই দর্শকদের কাছ থেকে যখন ইতিবাচক প্রশংসা শুনতে পাই তখনই পরবর্তী কাজের ক্ষেত্রে অনেক বেশি অনুপ্রেরণা পাই।’
