
পাগলাটে নায়ক আর কাকে বলে! ‘যখন যা খুশি’ তা-ই করার সাহস বলিউডে সালমান খান ছাড়া আর কার আছে? জনসমক্ষে হাজির হলে অন্য সব তারকার আশপাশে যখন পুলিশ আর দেহরক্ষীর ভিড় লেগে থাকে, সেখানে সালমান কিনা মুম্বাইয়ের মতো ব্যস্ত শহরে অটোরিকশায় ঘুরে বেড়ালেন! হ্যাঁ, সম্প্রতি এই তারকাকে মুম্বাইয়ের রাস্তায় অটোরিকশায় ঘুরে বেড়াতে দেখা গেছে। তাঁর যাত্রাসঙ্গী ছিলেন বলিউডের আরেক অভিনেতা নিখিল দিবেদি।সম্প্রতি নির্মাতা ও প্রযোজক সাজিদ নাদিয়াদওয়ালার বাড়িতে বাবা সেলিম খানের সঙ্গে নৈশভোজে গিয়েছিলেন সালমান খান। যাওয়ার সময় গাড়িতে চড়ে গেলেও ফেরার পথে ‘ভাইজান’-এর বাহন হয় তিন চাকার অটো। অবশ্য বাবাকে ঠিকমতো গাড়িতে উঠিয়ে দিয়ে তবেই পুত্র অটোতে ওঠেন।আর চার দিন বাদেই পঞ্চাশে পা দিতে যাচ্ছেন এই প্রেম রতন ধন পায়ো তারকা। কে জানে! হয়তো অর্ধশতকে পৌঁছানোর আগে একটু রোমাঞ্চের স্বাদ নেওয়ার জন্যই সালমানের এই অটোরিকশা ভ্রমণ। টাইমস অব ইন্ডিয়া।
