
আন্তর্জাতিক অঙ্গনে অনেক আগেই গায়িকা হিসেবে আত্মপ্রকাশ করেছেন বলিউডের অভিনেত্রী ও সাবেক বিশ্ব সুন্দরী প্রিয়াঙ্কা চোপড়া। অনেক দিন ধরে বলিউডে প্লেব্যাক করার ইচ্ছার কথাও জানিয়ে আসছিলেন তিনি। অবশেষে জয়া আখতারের ‘দিল ধাড়াকনে দো’ ছবি তাঁকে এই সুযোগ করে দিয়েছে। ছবিতে অভিনয়ের পাশাপাশি এর শীর্ষ সংগীতেও কণ্ঠ দিয়েছেন প্রিয়াঙ্কা। গানটির সঙ্গে ঠোঁট মেলাতে দেখা যাবে বলিউডের আরেক অভিনেত্রী আনুশকা শর্মাকে।এ প্রসঙ্গে ঘনিষ্ঠ সূত্রের বরাতে ইন্ডিয়া টুডে জানিয়েছে, ‘দিল ধাড়াকনে দো’ ছবির শীর্ষ সংগীতে কণ্ঠ দিয়েছেন প্রিয়াঙ্কা চোপড়া ও ছবির আরেক অভিনয়শিল্পী ফারহান আখতার। গানটিতে ঠোঁট মেলাবেন আনুশকা শর্মা। আনুশকার জন্য গান গাইতে পেরে দারুণ খুশি প্রিয়াঙ্কা। সমসাময়িক দুই তারকা অভিনেত্রীর এমন মেলবন্ধনের বিষয়টি বলিউডে একেবারেই নতুন।‘দিল ধাড়াকনে দো’ ছবির বিভিন্ন চরিত্রে রয়েছেন আনুশকা শর্মা, রণবীর সিং, ফারহান আখতার, প্রিয়াঙ্কা চোপড়া, শেফালি শাহ, অনিল কাপুর, রাহুল বোস, জেরিনা ওহাব, পারমিত শেঠি প্রমুখ। যৌথভাবে ছবির চিত্রনাট্য লিখেছেন জয়া আখতার ও রিমা কাগতি। ছবিটি মুক্তি পাবে চলতি বছরের ৫ জুন।
