


• মেয়েদের জন্য কী রেখে গেছেন শ্রীদেবী? • শ্রীদেবী ভারতের চলচ্চিত্রে তিন দশক চুটিয়ে রাজত্ব করেছেন।• পর্দায় শ্রীদেবীর দ্যুতির কাছে ম্লান হয়েছেন অসংখ্য নায়ক।

বলিউডের বরেণ্য অভিনেত্রী শ্রীদেবীর মৃত্যুর পর একটি প্রশ্ন অনেকের মনেই ঘুরপাক খাচ্ছে। মেয়েদের জন্য শ্রীদেবী কী রেখে গেছেন? দুই মেয়ে জাহ্নবী আর খুশি কী পাবেন? কয়েকটি সংবাদমাধ্যম থেকে জানা গেছে, স্বামী বনি কাপুর আর শ্রীদেবীর সম্পত্তির পরিমাণ ভারতীয় মুদ্রায় ২১০ কোটি রুপি। শ্রীদেবী নিজে যেমন তুমুল জনপ্রিয় অভিনেত্রী হিসেবে ভারতের চলচ্চিত্রে তিন দশক চুটিয়ে রাজত্ব করেছেন, তেমনই বনি কাপুর বলিউডের প্রখ্যাত প্রযোজক। দুজনের এই সম্পত্তি পাবেন তাঁদের দুই মেয়ে।
বিভিন্ন সংবাদমাধ্যমের দেওয়া তথ্য অনুযায়ী হিন্দি, তামিল, তেলেগু, মালায়ালাম আর কান্নাড়া ভাষার তিন শতাধিক ছবিতে অভিনয় করেছেন শ্রীদেবী। যখন শ্রীদেবী ব্যস্ত নায়িকা ছিলেন, তখন তিনি সর্বোচ্চ পারিশ্রমিক পেয়েছেন। যখন বলিউডে নায়কদের আধিপত্য ছিল, তখন তিনি দাপটের সঙ্গে কাজ করেছেন। পর্দায় শ্রীদেবীর দ্যুতির কাছে ম্লান হয়েছেন অসংখ্য নায়ক।
এদিকে শেষ খবর পাওয়া পর্যন্ত শ্রীদেবীর মরদেহ কখন মুম্বাই আসবে, তা তাঁর পরিবার থেকে কেউ নিশ্চিত করে বলতে পারছেন না। ভারতের শিল্পপতি অনিল আম্বানির ১৩ আসনের ব্যক্তিগত জেট দুবাই বিমানবন্দরে গতকাল রোববারই পৌঁছে গেছে। এই জেটেই মুম্বাই আনা হবে শ্রীদেবীর মরদেহ। বনি কাপুরের একজন মুখপাত্র সংবাদমাধ্যমকে বলছেন, শ্রীদেবীর মরদেহ আসতে আজ সোমবার দুপুর গড়িয়ে যেতে পারে।
সংযুক্ত আরব আমিরাতের নিয়ম অনুযায়ী, হাসপাতালের বাইরে প্রবাসী কারও মৃত্যু হলে তার ময়নাতদন্তসংক্রান্ত পুরো প্রক্রিয়া সম্পন্ন করতে ২৪ ঘণ্টা লেগে যায়। হাসপাতালের প্রতিবেদন দেখে পুলিশ সবুজ সংকেত দিলে তবেই মরদেহ বাইরে আনার অনুমতি মেলে।
আগেই জানানো হয়েছে, পূর্ণ রাষ্ট্রীয় মর্যাদায় শ্রীদেবীর শেষকৃত্য সম্পন্ন হবে। শেষকৃত্য হবে ভিলে পার্লে শ্মশানে। গতকাল রোববার সকাল থেকেই আন্ধেরির লোখান্ডওয়ালায় শ্রীদেবীর বাড়ির সামনে ভিড় ছিল। আজ ভিড় বেড়েছে। বাড়ির সামনে নিরাপত্তা বাড়ানো হয়েছে। সেখান যানজট তৈরি হয়েছে। ননদের ছেলে মোহিত মারওয়ারের বিয়েতে অংশ নেওয়ার জন্য সম্প্রতি দুবাই যান শ্রীদেবী। তাঁর সঙ্গে ছিলেন স্বামী বনি কাপুর ও মেয়ে খুশি। বিয়ের অনুষ্ঠানে যোগ দিয়ে মেয়ে খুশিকে নিয়ে মুম্বাই ফিরে যান বনি কাপুর। শ্রীদেবী আরও কয়েক দিন ছুটি কাটানোর জন্য দুবাই থেকে যান। গত শনিবার শ্রীদেবীকে চমকে দেওয়ার জন্য আবার দুবাই যান বনি কাপুর।
মুম্বাইয়ে করণ জোহরের ‘ধাড়াক’ ছবির শুটিংয়ে ব্যস্ত থাকার জন্য বিয়ের অনুষ্ঠানে যোগ দিতে পারেননি শ্রীদেবীর বড় মেয়ে জাহ্নবী। জাহ্নবী ও খুশি এখন আছেন অনিল কাপুরের বাসায়। সেখানে গিয়ে তাঁদের সঙ্গে দেখা করেছেন করণ জোহর, রানী মুখার্জি, রেখা, শিল্পা শেঠি, ডেভিড ধাওয়ান, বনি কাপুরের প্রথম স্ত্রীর সন্তান অর্জুন কাপুরসহ অনেকে। শ্রীদেবীর শেষকৃত্যে অংশ নেওয়ার জন্য মুম্বাই এসেছেন দক্ষিণের জনপ্রিয় অভিনেতা রজনীকান্ত।
বলিউডের বরেণ্য অভিনেত্রী শ্রীদেবী শনিবার রাত সাড়ে ১১টা নাগাদ দুবাইয়ে হৃদ্‌রোগে আক্রান্ত হয়ে মৃত্যুবরণ করেন। তাঁর বয়স হয়েছিল মাত্র ৫৪ বছর।
