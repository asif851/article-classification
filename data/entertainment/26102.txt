
‘আমি কী দেখেছি হায়একেলা পথে দাঁড়িয়েসে ছিল দূরে দূরে তাকিয়েআহারে আহারেকোথায় পাব তাহারেযে ছিল মনের গহিন কোণে’বিভিন্ন এফএম রেডিওতে কয়েক সপ্তাহ ধরে শোনা যাচ্ছে গানটি। গানটির মিউজিক ভিডিও দেখানো হচ্ছে টিভি চ্যানেলগুলোতে। গানটির শিল্পী মিনার। জানালেন, ‘আহারে’ তাঁর নতুন অ্যালবামের শিরোনাম গান।২ মার্চ সন্ধ্যায় রাজধানীর ধানমন্ডির একটি কফি শপে কথা হলো মিনারের সঙ্গে। আহারে... নিয়ে মিনার বললেন, ‘আমার খুব পছন্দের কিছু গান দিয়ে অ্যালবামটি তৈরি করেছি। কথা, সুর আর সংগীতায়োজনে অবশ্যই নতুন কিছু দেওয়ার চেষ্টা করেছি।’আহারে... অ্যালবামে গান রয়েছে আটটি। গানগুলোর সুর করেছেন মিনার। সংগীতায়োজন করেছেন পাভেল আরীন। অ্যালবামের ছয়টি গানের কথা লিখেছেন মিনার, অন্য দুটি লিখেছেন শাফায়েত মনসুর রানা ও অনিক খান।মাঝে বছর দুয়েক গান থেকে দূরে সরে ছিলেন মিনার। এখন আবার ব্যস্ত হয়েছেন গান নিয়ে। বললেন, ‘ব্যক্তিগত কিছু বিষয় নিয়ে মানসিকভাবে বিপর্যস্ত ছিলাম। তাই বাধ্য হয়ে অনেক দিন গান থেকে দূরে ছিলাম। এখন তা পুরোপুরি কাটিয়ে উঠেছি।’আহারে... মিনারের তৃতীয় একক অ্যালবাম। ১০ এপ্রিল বাজারে আনছে জি-সিরিজ। মিনারের অন্য দুটি অ্যালবাম ডানপিটে (২০০৮) ও আড়ি (২০১১)।এরপর? জানালেন, এখন বড় পরিসরে কিছু কাজ করছেন। এই যেমন চলচ্চিত্রের গানের সংগীত পরিচালনা করছেন তিনি। ছবির নাম আইসক্রিম। এই ছবির তিনটি গানের সংগীত পরিচালনা করছেন। একটি গানের কাজ শেষ। সুর ও সংগীত পরিচালনার পাশাপাশি গানটিতে কণ্ঠ দিয়েছেন মিনার নিজেই। বাকি দুটি গানের সুর ও সংগীতায়োজনের কাজ শেষ। এখন কণ্ঠ দেওয়া হবে।মিনারের গানে দুঃখ দুঃখ ভাব লক্ষ করা যায়। এর কারণ কী? মিনার বললেন, ‘আমি চারপাশটা খুব ভালোভাবে পর্যবেক্ষণ করি। চারপাশটাই আমার গানের বিষয়বস্তু। আমাদের চারপাশে কিন্তু দুঃখী মানুষের সংখ্যা বেশি।’অ্যালবামের পাশাপাশি টিভি নাটকের গান এবং আবহ সংগীতের কাজ করেছেন মিনার। তাঁর উল্লেখ্যযোগ্য টিভি নাটকগুলো হলো শিহাব শাহীনের নীলপরী নীলাঞ্জনা ও নীল প্রজাপতি, শাফায়েত মনসুর রানার ক্লিক ক্লিক ও রিভিশন, তানিম রহমান অংশুর লাইফ ইন এ পিয়ানো ও ইম্পসিবল ফাইভ এবং রেদওয়ান রনির এফএনএফ ও এইসব দিনে সেইসব মানুষেরা।পাঁচ বোনের একমাত্র ভাই মিনার সবার ছোট। ঢাকার একটি বেসরকারি বিশ্ববিদ্যালয়ে মিডিয়া অ্যান্ড কমিউনিকেশনস বিষয়ে স্নাতক পর্যায়ে পড়ছেন।মিনারের আরেকটি বড় পরিচয়, তিনি কার্টুনিস্ট। ছোটবেলা থেকেই স্বপ্ন ছিল কার্টুনিস্ট হবেন। বললেন, ‘স্কুলজীবন শেষ করে উন্মাদ পত্রিকায় কাজ শুরু করি। এ ছাড়া বিভিন্ন জাতীয় দৈনিক আর ম্যাগাজিনে কাজ করেছি। এখনো করছি। আর যা-ই করি, কার্টুন আঁকার কাজটা করেই যাব।’
