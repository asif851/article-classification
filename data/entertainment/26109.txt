
সন্ধ্যা মুখোপাধ্যায় সংগীতের এক জীবন্ত কিংবদন্তি। বয়স ৮৬ বছর। সংগীতজগৎ থেকে অনেকটাই গুটিয়ে নিয়েছেন নিজেকে। কিন্তু কণ্ঠ সজীব আছে সেই আগের মতোই। এখন আর মঞ্চে যান না। চলচ্চিত্রে কণ্ঠ দেন না। গান করেন না।
গতকাল শনিবার কলকাতায় আট দিনব্যাপী ‘বাংলা সংগীত মেলা’র উদ্বোধন হলো। পাশাপাশি উদ্বোধন হয়েছে নয় দিনব্যাপী ‘বিশ্ব বাংলা লোকসংস্কৃতি উৎসব’। দুটি উৎসব উদ্বোধন করেছেন পশ্চিমবঙ্গের মুখ্যমন্ত্রী মমতা বন্দ্যোপাধ্যায়। বাংলা সংগীত মেলার উদ্বোধনী অনুষ্ঠান হয় কলকাতার উত্তীর্ণ মুক্তমঞ্চে। এই উৎসব চলবে কলকাতার নয়টি প্রেক্ষাগৃহ আর মিলনায়তনে—রবীন্দ্রসদন, শিশির মঞ্চ, ফণীভূষণ বিদ্যা বিনোদ যাত্রামঞ্চ, রবীন্দ্র-ওকাকুরা ভবন, মধুসূদন মঞ্চ, মোহর কুঞ্জ, হেদুয়া পার্ক মঞ্চ, মধুসূদন মুক্তমঞ্চ ও দেশপ্রিয় পার্ক মঞ্চে।
এই অনুষ্ঠানে উপস্থিত ছিলেন কলকাতা সংগীতজগতের প্রথিতযশারা। ছিলেন গীতশ্রী সন্ধ্যা মুখোপাধ্যায়, দ্বিজেন মুখোপাধ্যায়, শিবাজি চট্টোপাধ্যায়, অরুন্ধতী হোম চৌধুরী, উষা উত্থুপ, শ্রীরাধা বন্দ্যোপাধ্যায়, জিৎ গঙ্গোপাধ্যায়, অভিজিৎ, হৈমন্তী শুক্লা, মনোময়, রূপঙ্কর, লোপামুদ্রা মিত্র, সৈকত মিত্র, শিল্পী আর মন্ত্রী ইন্দ্রনীল সেন।
অনুষ্ঠানে সন্ধ্যা মুখোপাধ্যায়কে তাঁর যেকোনো গানের দুটি লাইন গেয়ে শোনানোর জন্য অনুরোধ করেন মুখ্যমন্ত্রী মমতা বন্দ্যোপাধ্যায়। অনুরোধ ফেরাতে পারেননি সন্ধ্যা মুখোপাধ্যায়। অসুস্থ হওয়া সত্ত্বেও হাতে তুলে নেন মাইক্রোফোন। সংগীতের স্তোত্র পাঠ করেন। এরপর শুরু করেন ৬২ বছর আগে তাঁর গাওয়া গান ‘ঘুম ঘুম চাঁদ, ঝিকিমিকি তারা, এই মাধবী রাত’। ১৯৫৫ সালে গানটি তিনি প্রথম গেয়েছিলেন ‘সবার ওপরে’ ছবিতে। ওই ছবিতে গানটির সঙ্গে অভিনয় করেছিলেন সুচিত্রা সেন।
মঞ্চে গান করছেন সন্ধ্যা মুখোপাধ্যায়, আর মুহূর্তেই স্তব্ধ হয়ে যায় সব কোলাহল। অনেক দিন পর সন্ধ্যা মুখোপাধ্যায়ের কণ্ঠে গান শুনে মুগ্ধ আমন্ত্রিত সব দর্শক। ৬২ বছর পর এতটুকু পরিবর্তন হয়নি সন্ধ্যা মুখোপাধ্যায়ের কণ্ঠ। তিনি সবাইকে ফিরে নিয়ে যান পুরোনো সেই দিনগুলোয়। এই মুগ্ধতার রেশ ছিল পুরো অনুষ্ঠানে।
