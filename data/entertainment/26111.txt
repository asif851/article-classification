
অভিনেত্রী মেগান মার্কেল হতে যাচ্ছেন ব্রিটিশ রাজবধূ। এ বছরই রাজপুত্র হ্যারির সঙ্গে তাঁর বিয়ে। তাঁদের রূপকথার মতো রঙিন প্রেমের গল্পটি খুব শিগগির সিনেমা হিসেবে দেখা যাবে। তবে এটি হবে একটি টিভি মুভি। ছবির নাম হ্যারি অ্যান্ড মেগান: দ্য রয়্যাল লাভ স্টোরি। বাংলাদেশের দর্শকদের জন্য ছবিটি বিশেষ তাৎপর্য রাখে। কারণ, এই ছবিটি করছেন বাংলাদেশি বংশোদ্ভূত ব্রিটিশ নাগরিক মেনহাজ হুদা। খবরটি জানিয়েছে ডেইলি মেইল।
সম্প্রতি মার্কিন টিভি চ্যানেল লাইফটাইম হ্যারি অ্যান্ড মেগান: দ্য রয়্যাল লাভ স্টোরি টিভি মুভি নির্মাণের ঘোষণা দেয়। সেই সঙ্গে তারা পরিচালক হিসেবেও মেনহাজের নাম ঘোষণা করে। এই একই চ্যানেল ব্রিটিশ রাজপুত্র উইলিয়াম ও কেট মিডলটনের প্রেম নিয়েও একটি টিভি মুভি নির্মাণ করেছিল। উইলিয়াম অ্যান্ড কেট: দ্য মুভি নামের সেই সিনেমা তাঁদের রাজকীয় বিয়ের ১১ দিন আগে লাইফটাইম চ্যানেলে দেখানো হয়। হ্যারি-মেগানের প্রেমকাহিনি নিয়ে বানানো ছবি কবে দেখানো হবে, তা জানায়নি লাইফটাইম চ্যানেল। ধারণা করা হচ্ছে, আগামী ১৯ মে রাজকীয় বিয়ের আগেই এটি দেখানো হবে। চ্যানেলের পক্ষ থেকে জানানো হয়েছে, চিত্রনাট্য লেখার কাজ শেষ। এখন চলছে শিল্পী নির্বাচনের প্রক্রিয়া।
২০১৬ সালে প্রিন্স হ্যারি ও মেগান মার্কেলের পরিচয় হয়। এরপর থেকেই বাড়তে থাকে ঘনিষ্ঠতা। অভিনেত্রী মেগান মার্কেল ও প্রিন্স হ্যারির প্রেমকাহিনি বেশ চড়াই-উতরাই পেরিয়েছে। গত নভেম্বরে প্রিন্স হ্যারির সঙ্গে বাগদানের পর মেগানকে তাঁর সাবেক স্বামী ও তাঁর গায়ের রং নিয়ে অনেক বিতর্কের মুখে পড়তে হয়। গুঞ্জন আছে, রাজপরিবারও মেগানকে মেনে নিতে অনেক সময় নিয়েছে। সেই চড়াই-উতরাইয়ের গল্পগুলোই দেখা যাবে হ্যারি অ্যান্ড মেগান: দ্য রয়্যাল লাভ স্টোরি ছবিতে।পরিচালক হিসেবে মেনহাজ হুদাকে বাছাইয়ের কারণ হিসেবে মার্কিন চ্যানেলটি জানায়, বাংলাদেশি বংশোদ্ভূত ব্রিটিশ এই পরিচালকের কাজের বেশ খ্যাতি রয়েছে। এর আগে তাঁর নির্দেশিত জাম্প বয়, ইজ হ্যারি অন দ্য বোট?, মারফি’স ল, মার্ডার ইন মাইন্ড ছবিগুলো আলোচনায় এসেছিল। সম্প্রতি তাঁর পরিচালনায় নির্মিত দ্য রয়্যালস টিভি সিরিজের একটি পর্বও বেশ প্রশংসিত হয়। তা ছাড়া ২০০৬ সালে নির্মিত কিডাল্টহুড ছবির জন্য এই নির্মাতা ব্রিটেনের সবচেয়ে সম্মানজনক পুরস্কার আসর বাফটা থেকেও স্বীকৃতি পান। বাংলাদেশের ঢাকার বাসিন্দা ছিল মেনহাজের পরিবার। সামার করিমের ছোট ছেলে মেনহাজ। তাঁর জন্ম ১৯৬৭ সালে। নৃত্যশিল্পী লুবনা মারিয়মের ভাগনে এই নির্মাতা।
