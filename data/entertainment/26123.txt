
ভারতে ক্রিকেট ও বলিউডের সম্পর্ক অনেক পুরোনো। ক্রিকেটারদের সঙ্গে বলিউড সুন্দরীদের প্রেমও নতুন ঘটনা নয়। হরভাজন সিং, যুবরাজ, বিরাট কোহলির প্রেমে হাবুডুবু খেয়েছেন বলিউড তারকারা। এবার আরেক ক্রিকেটারের প্রেমে ক্লিন বোল্ড হতে চলেছেন বলিউড অভিনেত্রী পরিণীতি চোপড়াও। জোর গুঞ্জন শোনা যাচ্ছে, পরিণীতিকে যিনি পুরোপুরি বোল্ড করেছেন, সেই ক্রিকেটার হলেন ভারতীয় দলের অলরাউন্ডার হার্দিক পান্ডিয়া। সম্প্রতি সামাজিক যোগাযোগমাধ্যমে তাঁদের কথোপকথন এই গুঞ্জনকে আরও উসকে দিয়েছে।
পরিণীতি চোপড়া তাঁর টুইটার অ্যাকাউন্টে একটি সাইকেলের ছবি পোস্ট করে লিখেছেন, ‘সবচেয়ে দারুণ সঙ্গীর সঙ্গে এক দুর্দান্ত সফর। প্রেম বাতাসে ভেসে বেড়াচ্ছে।’ এর জবাবে হার্দিক টুইট করেন, ‘আমি কি কিছু অনুমান করতে পারি?’ মনে হচ্ছে, ক্রিকেট ও বলিউডের মধ্যে আরও একটি নতুন সম্পর্ক জুড়তে যাচ্ছে।‘মেরে প্যায়ারি বিন্দু’ খ্যাত তারকা পরিণীতি এরপর আবার টুইট করে লেখেন, ‘হা হা হা। এটা হতে পারে, আবার না-ও হতে পারে। যদিও এর রহস্য এই ছবির মধ্যেই লুকিয়ে আছে।’তবে এই বলিউড সুন্দরী এ ব্যাপারে সম্প্রতি মুখ খুলেছেন। পরিণীতি সামাজিক যোগাযোগমাধ্যমে একটি ভিডিও পোস্ট করে তাঁর নতুন সঙ্গীর কথাও বলেছেন। নায়িকার ভাষ্য মতে, তাঁর নতুন সঙ্গী একটি বিশেষ ব্র্যান্ডের ফোন! সত্যিই কি তা-ই? নাকি লোকের চোখে ধুলো দেওয়ার কৌশল।এদিকে হার্দিককে অনেকে সামাজিক যোগাযোগমাধ্যমে ‘জ্ঞান’ দিচ্ছেন, ‘এসব করার থেকে ভালো হয় নিজের খেলার দিকে মন দাও।’ ভারতীয় ক্রিকেট দলের এই অলরাউন্ডার এখন ভারতীয় দলের সঙ্গে শ্রীলঙ্কায় এক দিনের সিরিজ খেলতে গেছেন।
