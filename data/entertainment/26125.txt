
• কলকাতায় শুটিং হলো ‘আমায় খুঁজো না’ নাটকের। • নাটকটি নির্মাণ করেছেন নূরুল আলম আতিক। • অভিনয় করেছেন বাংলাদেশের অপি করিম ও ভারতের ভাস্বর চট্টোপাধ্যায়।
যৌথ প্রযোজনায় নয়, গল্পের খাতিরে ভারতের কলকাতায় শুটিং হলো ‘আমায় খুঁজো না’ নামের একটি নাটকের। নাটকটি নির্মাণ করেছেন নূরুল আলম আতিক। এতে অভিনয় করেছেন বাংলাদেশের অপি করিম ও ভারতের ভাস্বর চট্টোপাধ্যায়।
গত সপ্তাহে নাটকটির শুটিং হলো কলকাতার বিভিন্ন জায়গায়। ঢাকায় ফিরে অভিনেত্রী অপি গতকাল প্রথম আলোকে বললেন, ‘আতিক ভাইয়ের সঙ্গে আমার প্রথম কাজ এটি। সেদিক থেকে বলব, খুবই ভালো হয়েছে। ভাস্বরের সঙ্গে কাজ করেও ভালো লেগেছে।’
‘ভালোবাসার ফ্রেশ গল্প’ শিরোনামে আগামী ১০ ফেব্রুয়ারি রাত নয়টা ২০ মিনিটে নাটকটি প্রচারিত হবে এনটিভিতে। একই শিরোনামে আরও পাঁচটি নাটক প্রচারিত হওয়ার কথা রয়েছে। মোট ছয়টি নাটকের তিনটিতেই কলকাতার বিভিন্ন জায়গায় শুটিং করা হয়েছে।
