
প্রেমের পর ঘটা করেই প্রযোজক সিদ্ধার্থ রয় কাপুরকে বিয়ে করেছিলেন ‘ডার্টি পিকচার’খ্যাত অভিনেত্রী বিদ্যা বালান। কিন্তু কিছুদিন ধরেই বিদ্যার সংসার ভাঙনের মুখে রয়েছে বলেই বলিউড পাড়ায় কানাঘুষা চলছে।মুম্বাইভিত্তিক অনলাইন নিউজ পোর্টাল মিড-ডের এক খবরে দাবি করা হয়েছে, সিদ্ধার্থ রয় কাপুর ও বিদ্যা বালানের মধ্যে এখন মনোমালিন্য মারাত্মক আকার ধারণ করেছে।মনোমালিন্যের সূত্রপাত হয়েছে সিদ্ধার্থ নতুন এক অভিনেত্রীকে নিয়ে কাজ শুরু করার পর থেকে। নতুন এই অভিনেত্রীর নাম অবশ্য এখনও জানা যায়নি। নতুন অভিনেত্রীকে প্রচারের আলোয় আনতে সিদ্ধার্থের ভূমিকা নিয়ে স্বামী-স্ত্রীর মধ্যে গোলমাল শুরু হয়েছে।গুজব রটেছে, বিদ্যার অনুপস্থিতিতে নতুন অভিনেত্রীকে নিয়ে বেশি সময় কাটাচ্ছেন সিদ্ধার্থ। স্বামীর প্রতি নজর রাখতে গত কিছুদিন ধরেই নতুন কাজের সুযোগ ছেড়ে দিচ্ছেন বিদ্যা, এমন কথাও এখন শোনা যায় বলিউড পাড়ায়। বিদ্যাকে বিয়ে করার আগে আরও দুইবার বিয়ে করেছিলেন সিদ্ধার্থ।তবে বিদ্যা-সিদ্ধার্থের সংসারে শান্তি ফিরে আসার কামনা করছেন বিদ্যা ভক্তরা।
