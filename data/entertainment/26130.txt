
বুঝেশুনে পা ফেলছেন সবাই। সালমান খান, কবির খান, সোহেল খান—সবাই। একের বেশি দুটি কথা বলছেন না। কারণ সব বিতর্ককে পাশ কাটিয়ে এ যাত্রায় নির্বিঘ্নে টিউবলাইট মুক্তি পাক, এ-ই তাঁদের চাওয়া। কিন্তু বিতর্ক কি আর সালমানের পিছু ছাড়ে? না চাইলেও প্রতি ছবির মুক্তির আগে এক-আধটু বিতর্ক, গুজব, গুঞ্জন তো উঠেই আসে আলোচনায়। এবারও ব্যতিক্রম হলো না। তবে এবারে ব্যক্তি সালমান নয়, প্রশ্নবিদ্ধ তাঁর ছবি খোদ টিউবলাইট। তাই এখন নির্মাতা-প্রযোজক-শিল্পীদের মনে শঙ্কা, টিউবলাইট সত্যিই জ্বলবে তো? আলো এনে দেবে ঈদের এই মৌসুমে? নাকি লম্বা সময়ের সাফল্যের পর সালমানকে নিতে হবে ব্যর্থতার স্বাদ?
নকল ছবি ‘টিউবলাইট’?প্রশ্নবিদ্ধ টিউবলাইট নিয়ে এ সময়ের সবচেয়ে বড় বিতর্ক দিয়েই শুরু করি। যখন থেকে এ ছবির শুটিং শুরু হয়, তখন থেকে গুঞ্জন শোনা যায় যে ছবিটির গল্প মৌলিক নয়। কিন্তু সে সময় অনেকেই এই গুঞ্জনকে আমলে নেয়নি। কারণ ধার করা গল্পের ওপর নির্ভর করে সালমানের অনেক ছবিই এর আগে বক্স অফিসে খেল দেখিয়েছে। ওয়ান্টেড, রেডি, বডিগার্ড—এসবই তামিল ছবির রিমেক। তাই এবারও ছবির গল্প নিয়ে অত মাথাব্যথা শুরুতে ছিল না অনেকের। বিপত্তিটা বাধল ছবির ট্রেলার মুক্তির পর। দেখা গেল, সালমানের টিউবলাইট ছবিটির অনেক অংশেই মিলে যায় ২০১৫ সালে মুক্তি পাওয়া হলিউড ছবি লিটল বয়-এর সঙ্গে। শুধু যে একটু-আধটু মিল তা নয়, দৃশ্য, সংলাপ, এমনকি ট্রেলারে নেপথ্যকণ্ঠের দেওয়া সারমর্মটুকুও হলিউড ছবির সঙ্গে মিলে যায়। পার্থক্য শুধু—লিটল বয় ছবির মূল গল্প ৮ বছর বয়সী এক ছেলেকে ঘিরে; যার বাবা যুদ্ধে যাওয়াকে নিয়ে ছবির গল্পের নানা মোড় সামনে আসে। আর টিউবলাইট ছবির ‘লিটল বয়’ ৫১ বছর বয়সী সালমান, যার ভাই যুদ্ধে যাওয়ার পর গল্পের মোড় বদলে যায়। এরপর থেকেই সালমান আর তাঁর ছবিকে ঘিরে শুরু হয় হাসিঠাট্টা। সামাজিক যোগাযোগমাধ্যমে ছড়িয়ে পড়ে ট্রল আর মিম।
বিতর্ক আরও আছে...এর আগে সুলতান ছবির সময় সালমান খান ‘ধর্ষিতা নারী’বিষয়ক মন্তব্য করে ছবি মুক্তির আগে রোষের শিকার হয়েছিলেন। তা ছাড়া ছবি থেকে অরিজিৎ সিংয়ের গান বাদ দিয়েও পড়েছিলেন সমালোচনার মুখে। বজরঙ্গি ভাইজান ছবির মুক্তির সময়ও এমন বিতর্কের মুখে পড়েছিলেন সালমান ও তাঁর ছবি। ছবির নাম ও কিছু সংলাপ হয়েছিল প্রশ্নবিদ্ধ। উঠেছিল গান চুরির অভিযোগও।তাই বিতর্ক ও সালমানকে আলাদা ভাবার কারণ নেই। বিতর্ক হয়, সালমান ঠিকই তা সামলে নেন। এবারও ছবির গল্প নকলের বিতর্ক ছাড়া আরও কিছু সমালোচনার সূত্রপাত হয়েছে। এই যেমন কিছুদিন আগেই এক অনুষ্ঠানে গিয়ে সালমান খান কথা বলেছেন নিরাপদ গাড়ি চালানো প্রসঙ্গে। বলেছেন সবাইকে সচেতনভাবে গাড়ি চালাতে। আবেগের বশে সালমান বলেন, ‘আরে, গাড়ি নিয়ে যদি রেস করতেই হয়, তাহলে রেস ট্র্যাকে গিয়ে করুন না!’ এ কথা গণমাধ্যমে এলে সালমানকে নিয়ে শুরু হয় নানা মাধ্যমে হাসি-তামাশা। কানাকানি শুরু হয়, এ যেন ‘ভূতের মুখে রাম নাম’! কারণ এই সালমানই তো বেপরোয়াভাবে গাড়ি চালিয়ে অনেকের প্রাণ কেড়ে নিয়েছিলেন (যদিও আদালতে প্রমাণ হয়নি তা)।
এরপরও এগিয়ে ‘টিউবলাইট’বিতর্ক, সমালোচনা, গুজব, গুঞ্জন, হাসি-তামাশা যতই হোক। ঈদ বক্স অফিসে সালমান খানের একার রাজত্বই রয়েছে। টিউবলাইট ছাড়া ঈদের সপ্তাহে মুক্তি পাচ্ছে না আর কোনো বড় বাজেটের বলিউড ছবি। বলিউডে এটা তো এখন অনেকটা রীতিতেই পরিণত হয়েছে যে ঈদ উৎসব সালমান খানের, দীপাবলি শাহরুখের আর বড়দিন আমির খানের। এই উৎসবগুলোয় এই তারকাদের জন্য ভারতের হলগুলো ব্যবসার জন্য তৈরি হয়ে থাকে। তাই টিউবলাইট এই রীতি মেনে এগোচ্ছে। এখন সামনে যদি না থাকে প্রতিপক্ষ, তাহলে আর কে নেভাবে টিউবলাইট?‘খান’দানি কারবার
তাই যতই নকলের অভিযোগ উঠুক কিংবা সালমান যতই বেফাঁস কথা বলুন না কেন, টিউবলাইট-এ এবার এমন অনেক কিছুই রয়েছে যা ভারতের দর্শকদের প্রেক্ষাগৃহে টেনে নেওয়ার জন্য যথেষ্ট। এর মধ্যে একটা পুরোনো তথ্যই নতুন করে দিন। সেটা হলো—টিউবলাইট ছবিতে শাহরুখ খানের উপস্থিতি। প্রায় ১০ বছর পর এক সিনেমায় এই দুই মহাতারকা জুড়ছেন। শেষবার ২০০৭ সালে শাহরুখের ছবি ওম শান্তি ওম-এ অতিথি হয়ে একটি গানে দেখা গিয়েছিল সালমানকে। সেই দায় শোধ করতেই কিনা শাহরুখকেও টিউবলাইট-এ অতিথি হিসেবে দেখা যাবে। তা ছাড়া এক থা টাইগার ও বজরঙ্গি ভাইজান ছবির সফল নির্মাতা-অভিনেতা জুটি সালমান ও কবির খান এরই মধ্যে বলিউডে ‘পাওয়ারফুল খান ডুও’র (শক্তিশালী খান জুটি) তকমা পেয়েছে। তাই এবারও যদি এ জুটি বক্স অফিসে ঝড় তুলতে পারেন, তাহলে তাঁদের জন্য এটা হবে হ্যাটট্রিক। আরও একটা খান প্রসঙ্গ বাকি রয়ে গেছে। সেটা হলো, সালমান ও সোহেল খানের রসায়ন। সালমানের ছোট ভাই সোহেল ছবিতেও তাঁর ভাই। কথা ছিল এ চরিত্রে নেওয়া হবে অক্ষয় কুমারকে। কিন্তু বড় ভাই সালমান থাকলে ছোট ভাইয়ের ভাগ্য সুপ্রসন্ন হবে, এটাই তো স্বাভাবিক।
আদর রহমান
টাইমস অব ইন্ডিয়া, বলিউড হাঙ্গামা, কইমই, স্কুপহুপ ও ইন্ডিয়া টুডে অবলম্বনে
