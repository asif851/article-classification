
গত আগস্টে মুক্তি পাওয়া ‘ওয়ান্স আপন এ টাইম ইন মুম্বাই দোবারা’ ছবিতে আন্ডারওয়ার্ল্ড ডন দাউদ ইব্রাহীমের ছায়া অবলম্বনে শোয়েব খান চরিত্রে অভিনয় করেছেন ‘খিলাড়ি’ তারকা অক্ষয় কুমার। এবার মুম্বাই আন্ডারওয়ার্ল্ড থেকে ফোনে মৃত্যুর হুমকি পেলেন তিনি। পলাতক গ্যাংস্টার রবি পূজারি পরিচয় দিয়ে তাঁকে গুলি করে হত্যার হুমকি দেওয়া হয়েছে। এর পরিপ্রেক্ষিতে ২৪ ঘণ্টা পুলিশি নিরাপত্তা দেওয়া হয়েছে বলিউডের এ তারকা অভিনেতাকে।চাঁদা দাবি করে বলিউডের তারকাদের ফোনে হুমকি দেওয়ার বিষয়টি মোটেও নতুন কিছু নয়। অক্ষয় ঠিক কী কারণে মৃত্যুর হুমকি পেয়েছেন, তা নিশ্চিত হওয়া না গেলেও ধারণা করা হচ্ছে, চাঁদাবাজির উদ্দেশ্যেই এমনটা করা হয়েছে। কারণ, পরপর কয়েকটি ব্যবসাসফল ছবিতে অভিনয়ের কল্যাণে কাঁড়ি কাঁড়ি অর্থ উপার্জন করেছেন ৪৬ বছর বয়সী এ তারকা অভিনেতা। সম্প্রতি এক খবরে এ তথ্য জানিয়েছে টাইমস অব ইন্ডিয়া।মৃত্যুর হুমকি পাওয়ার পরপরই বিষয়টি মুম্বাই পুলিশকে জানানো হয়। এর মধ্যেই অক্ষয়ের পক্ষ থেকে জুহু পুলিশ স্টেশনে লিখিত একটি আবেদনও পাঠানো হয়েছে। এর পরিপ্রেক্ষিতে অক্ষয়কে ২৪ ঘণ্টা পুলিশি নিরাপত্তা দেওয়ার ব্যবস্থা করা হয়। পাশাপাশি তদন্তকাজ শুরু করে মুম্বাই পুলিশ। প্রকৃত অপরাধীকে ধরার জন্য সব ধরনের তত্পরতা চালাচ্ছে পুলিশ।অক্ষয়ের পাশাপাশি সাম্প্রতিক সময়ে আন্ডারওয়ার্ল্ড থেকে ফোনে হুমকি পেয়েছেন প্লেব্যাক গায়ক সনু নিগম, নির্মাতা-প্রযোজক করণ জোহর, রাম গোপাল ভার্মা এবং চলচ্চিত্র প্রযোজক বনি কাপুর।
