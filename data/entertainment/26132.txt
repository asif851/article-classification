
অস্কারে বর্ণবৈষম্য নিয়ে কম বিতর্ক হয়নি। বিতর্ক সামাল দিতে এবারের অস্কার পুরস্কারে কিছুটা ব্যালেন্সও কি করল তারা! ফলাফল তো তা-ই বলে। এবার অস্কারে সেরা অভিনয়শিল্পী ও সেরা সহ-অভিনয়শিল্পীর পুরস্কার পেয়েছেন দুজন সাদা ও দুজন কালো মানুষ।
কিন্তু তাতেও মন ভরেনি হ্যালি বেরির। ২০০২ সালে মনস্টারস বল সিনেমায় অভিনয়ের জন্য সেরা অভিনেত্রীর অস্কার পাওয়া প্রথম ও একমাত্র কৃষ্ণাঙ্গ শিল্পী তিনি। নিজের অস্কার উৎসর্গ করেছিলেন কালোদের প্রতি। কিন্তু ১৫ বছর পর তাঁর মনে হচ্ছে, এই পুরস্কারের কোনো মানে নেই। ২০০২ সাল থেকে এ পর্যন্ত আর কোনো কালো মেয়েই সেরা অভিনেত্রীর পুরস্কার জেতেননি। এবার ভায়োলা ডেভিস পেয়েছেন সেরা সহ-অভিনেত্রীর পুরস্কার।
টিন ভোগ ম্যাগাজিনকে দেওয়া এক সাক্ষাৎকারে  হ্যালি বেরি বলেন, অস্কার–দৌড়ে এখনো বৈচিত্র্যের অভাব একটি বড় ব্যাপার। তিনি মনে করেন, তাঁর অস্কার বক্তৃতাও তেমন প্রভাব ফেলেনি। হ্যালি বলেন, ‘এই বক্তৃতার কোনো মানে নেই। আমি প্রথমে ভেবেছিলাম এটি অনেক কিছু, কিন্তু পরে দেখলাম কিছুই না।’ হ্যালি আরও বলেন, ‘আমি  ছবি বানানো শুরু করতে চাই। প্রযোজনাও করতে চাই। আমি কালোদের জন্য আরও সুযোগ তৈরি করতে চাই।’
