
রুনা লায়লা, শাকিব খান ও মেহের আফরোজ শাওন—এই তিনজন যে গান আর অভিনয়ের জন্য সেরা, তা বলার অপেক্ষা রাখে না। কিন্তু আয়ের ক্ষেত্রে স্বচ্ছতা রাখার কাজেও যে তাঁরা সেরা, সেই প্রমাণও রাখলেন গান আর অভিনয়ের এই তিনজন গুণী মানুষ। ২০১৬-১৭ অর্থবছরে সংগীতজগতের সেরা তিনজন করদাতার মধ্যে প্রথম হয়েছেন রুনা লায়লা। আর অভিনেতা-অভিনেত্রী বিভাগে মেহের আফরোজ শাওন।
দেশসেরা নায়ক শাকিব খান তাঁর অভিনয় দিয়ে ইদানীং দেশের বাইরে প্রশংসিত হলেও করদাতা হিসেবে অভিনেতা-অভিনেত্রী বিভাগে ‘সেরা’ হতে পারেননি। তাঁকে টপকে সেরা করদাতা হিসেবে নাম লেখালেন শাওন। ছোট পর্দার অভিনেতা জাহিদ হাসানও আছেন সেরা করদাতার তালিকায়। আগের বছর একই বিভাগে শীর্ষ অবস্থানে ছিলেন অভিনয়শিল্পী সুবর্ণা মুস্তাফা, আফজাল হোসেন ও পীযূষ বন্দ্যোপাধ্যায়।
গায়ক-গায়িকাদের মধ্যে রুনা লায়লার পরের অবস্থানে আছেন এস ডি রুবেল ও রেজওয়ানা চৌধুরী বন্যা। সংগীতজগতের মানুষদের মধ্যে গতবার সেরা করদাতা হন রেজওয়ানা চৌধুরী বন্যা, সুবীর নন্দী ও শাহিন সামাদ। কর প্রদানের ক্ষেত্রে অভিনয় ও সংগীতজগতের সেরা তারকাদের এমন স্বতঃস্ফূর্ত অংশগ্রহণের বিষয়টি বেশ ইতিবাচক বলে মনে করছেন সবাই।
এদিকে সেরা করদাতা হিসেবে বিভিন্ন ব্যক্তি ও প্রতিষ্ঠানকে ১৪১ ট্যাক্স কার্ড দিচ্ছে জাতীয় রাজস্ব বোর্ড (এনবিআর)। এর মধ্যে ব্যক্তি রয়েছেন ৭৬ জন, বাকিগুলো প্রতিষ্ঠান। সবার নামের তালিকা উল্লেখ করে প্রজ্ঞাপন জারি করেছে এনবিআর।
নীতিমালা অনুযায়ী, ট্যাক্স কার্ডধারীদের সরকার বিভিন্ন জাতীয় অনুষ্ঠান এবং সিটি করপোরেশন ও পৌরসভাসহ স্থানীয় সরকার আয়োজিত নাগরিক সংবর্ধনায় আমন্ত্রণ জানাবে। যেকোনো ভ্রমণে সড়ক, বিমান বা জলপথে টিকিট পাওয়ার ক্ষেত্রে তাঁরা অগ্রাধিকার পাবেন। স্ত্রী-স্বামী, নির্ভরশীল পুত্র-কন্যা নিজেদের চিকিৎসার জন্য সরকারি হাসপাতালে অগ্রাধিকার ভিত্তিতে কেবিন-সুবিধাও দেওয়া হবে। এ ছাড়া বিমানবন্দরে সিআইপি লাউঞ্জ ব্যবহার এবং অভিজাত হোটেলসহ সব আবাসিক হোটেলে বুকিং পাওয়ার ক্ষেত্রে তাঁরা অগ্রাধিকার পাবেন। এই ট্যাক্স কার্ডের মেয়াদ থাকবে এক বছর।
 
