
আলোচিত নায়ক এম এ জলিল অনন্ত এবার ঔপন্যাসিক হিসেবে আত্মপ্রকাশ করতে যাচ্ছেন। অমর একুশে বইমেলায় প্রকাশিত হতে যাচ্ছে তাঁর উপন্যাস ‘নিঃস্বার্থ ভালোবাসা’। এটি তাঁর লেখা প্রথম উপন্যাস। উপন্যাসটি প্রকাশ করছে শব্দশিল্প প্রকাশনী।এ প্রসঙ্গে অনন্ত প্রথম আলোকে বলেছেন, ‘“নিঃস্বার্থ ভালোবাসা” ছবির কাহিনিটি উপন্যাস আকারে অমর একুশে গ্রন্থমেলায় প্রকাশিত হচ্ছে। মূলত শব্দশিল্পের স্বত্বাধিকারী শরিফুর রহমানের একান্ত আগ্রহেই উপন্যাসটি লিখেছি।’গত বছরের রোজার ঈদে ‘নিঃস্বার্থ ভালোবাসা: হোয়াট ইজ লাভ’ ছবিটি ঢাকাসহ দেশের বিভিন্ন প্রেক্ষাগৃহে মুক্তি পায়। ছটকু আহমেদের চিত্রনাট্যে ছবিটির কাহিনি ও সংলাপ লেখেন অনন্ত।এদিকে অনন্ত এখন ‘মোস্ট ওয়েলকাম টু’ ছবির শুটিং নিয়ে ব্যস্ত সময় পার করছেন। এই ছবিতে অভিনয়ের পাশাপাশি এটি পরিচালনাও করছেন অনন্ত। ছবিটিতে অনন্তর বিপরীতে অভিনয় করছেন বর্ষা। এ ছাড়া অন্য অভিনয়শিল্পীদের মধ্যে আছেন চম্পা, দিতি, সোহেল রানা ও মিশা সওদাগর।
প্রসঙ্গত, ‘খোঁজ-দ্য সার্চ’ ছবি দিয়ে চলচ্চিত্রে নাম লেখান অনন্ত। প্রথম ছবি থেকে তিনি নানাভাবে আলোচিত। এরপর একে একে অভিনয় করেন ‘হূদয় ভাঙা ঢেউ’, ‘দ্য স্পিড’, ‘মোস্ট ওয়েলকাম’ ও ‘নিঃস্বার্থ ভালোবাসা’ ছবিগুলোতে। বিগ বাজেটের এসব ছবির প্রতিটিরই প্রযোজক ছিলেন অনন্ত নিজেই।
