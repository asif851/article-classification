

প্রথম আলোর ১৮তম প্রতিষ্ঠাবার্ষিকী উপলক্ষে কবি সুকান্ত ভট্টাচার্যের ‘আঠারো বছর বয়স’ কবিতা থেকে দুটি গান তৈরি করা হয়েছে। সঙ্গে মিউজিক ভিডিও। গান দুটি সুর করে গেয়েছেন দুই প্রজন্মের বেশ কয়েকজন শিল্পী। কবিতা থেকে গান তৈরির সঙ্গে জড়িত শিল্পীরা বলেছেন তাঁদের অনুভূতি। লিখেছেন মনজুর কাদের
‘আঠারো বছর বয়স কী দুঃসহ, স্পর্ধায় নেয় মাথা তোলবার ঝুঁকি, আঠারো বছর বয়সেই অহরহ, বিরাট দুঃসাহসেরা দেয় যে উঁকি...। আঠারো বছর বয়সের নেই ভয়, পদাঘাতে চায় ভাঙতে পাথর বাধা, এ বয়সে কেউ মাথা নোয়াবার নয়, আঠারো বছর বয়স জানে না কাঁদা।’
এই বয়সটাকে একজন মানুষ কীভাবে দেখেন তা কবি সুকান্ত ভট্টাচার্য তাঁর ‘আঠারো বছর বয়স’ কবিতায় দারুণভাবে ফুটিয়ে তুলেছেন। প্রথম আলোর ১৮তম প্রতিষ্ঠাবার্ষিকীতে এই কবিতা নিয়ে দুটি গান তৈরি করা হয়েছে। একটি করেছেন গুণী শিল্পী ও সংগীত পরিচালক বাপ্পা মজুমদার। অন্যটি করেছেন তরুণ সংগীত পরিচালক প্রীতম।
বাপ্পার সুর ও সংগীতে করা গানটিতে কণ্ঠ দিয়েছেন কণা, পারভেজ, এলিটা ও বাপ্পা নিজে। গানটি প্রসঙ্গে তিনি বলেন, ‘প্রথম আলোর কাছ থেকে আমাকে যখন এই কবিতা থেকে গান তৈরির প্রস্তাব দেওয়া হয়, তখন থেকেই ভাবছিলাম কীভাবে সুর করব। কবিতাটি হাতে পাওয়ার পর মিটিংয়ে বসে অনেক ভাবনা আসে। ফাইনালি যখন গানটাকে কম্পোজিশন টেবিলে ফেললাম, তখন ভেবেছি, গানটিতে তারুণ্য ব্যাপারটিও যেন উঠে আসে। সমসাময়িক বিষয়টি আমার মধ্যে সবচেয়ে বেশি কাজ করেছে। রক বলব না, আপবিট করে তরুণদের শুনতে যেন ভালো লাগে, সেভাবেই সুরটি তৈরি করি। যেন তরুণদের পাশাপাশি সবার মাঝে একটা স্পিরিট তৈরি করে। সেই ভাবনা থেকে গানটার সুর করি।’জানালেন সুকান্ত ভট্টাচার্যের লেখার প্রতি তাঁর ভালো লাগার কথাও। বললেন, ‘তাঁর লেখনী অসম্ভব শক্তিশালী। এ রকম লেখা এত অল্প বয়সে কীভাবে লিখে গেছেন এটা ভাবতেই আশ্চর্য লাগে।’আঠারো বছর বয়স কবিতা থেকে গান হতে পারে এ ব্যাপারটাই নাকি এলিটা করিমের কাছে আশ্চর্যের বিষয়। বাপ্পা মজুমদারের স্টুডিওতে যখন কণ্ঠ দিচ্ছিলেন, তখন নাকি কথাটি সহশিল্পী কণাকে বলেছিলেনও। এলিটা বলেন, ‘এই কবিতা সুর ছাড়া আবৃত্তি করলে একটা দারুণ উদ্দীপনা পাওয়া যায়। বাপ্পা দা যে সুরটা করেছেন আমার কাছে সত্যিই অন্য রকম লেগেছে। সারপ্রাইজিং লেগেছে এই ভেবে যে কবিতাটা গান হিসেবে গেয়েছি। খুব আকর্ষণীয় একটা সুর। আমরা যখন সোনারগাঁও হোটেলে গাইছিলাম, উপস্থিত সবার সাড়া দেওয়া দেখে মনে হচ্ছিল, এটা তাঁদেরও মনে ধরেছে। আমার কাছে এটা অর্থবহ একটা গান।’
এবার আঠোরোর গান হবে তোমার মতো করে কবি সুকান্ত ভট্টাচার্যের ‘আঠারো বছর বয়স’ কবিতাটিই প্রথম আলোর এবারের প্রতিষ্ঠাবার্ষিকীর মূলমন্ত্র। এই কবিতাটিতে সুর দিয়ে দুটি গান তৈরি করা হয়েছে। আমরা সুকান্তের ১৮ বছরের প্রেরণা আর শক্তি দেখি এ প্রজন্মের মধ্যেও। এবার আমরা আঠারো বছর বয়স শুনতে/দেখতে চাই তোমার কাছ থেকে, তোমার মতো করে। তুমি চাইলে একা বা বন্ধুদের সঙ্গে অংশ নিতে পারো আঠারোর গানের লড়াইয়ে। অংশ নিতে পারো দুই ক্যাটাগরিতে: গেয়ে ও মিউজিক ভিডিও তৈরি করে৷ বিজয়ীদের জন্য থাকবে আকর্ষণীয় পুরস্কার৷ অংশগ্রহণের বিস্তারিত: https://goo.gl/forms/1uo9EcslrBwwo47C2
কণার এই গানটা গাইতে গিয়ে নাকি অদ্ভুত একটা লিরিকের সঙ্গে তাঁর পরিচয় হলো। তাঁর মতে, ‘সুকান্ত ভট্টাচার্য তো অনেক আগে কবিতাটি লিখে গেছেন, প্রতিটা কথা এখন পর্যন্ত এই প্রজন্মের সঙ্গে মিলে। এত পুরোনো কবিতা, এখনো আধুনিক। আঠারো বছর বয়সে যে এত কিছু হয় এই গানটা গাওয়ার সময় নতুন করে উপলব্ধি করতে পারি। কবিতাটা পড়ার সময় বিষয়টি এমনভাবে উপলব্ধি করতে পারিনি।’সংগীতশিল্পী পারভেজ এই গানে কণ্ঠ দিতে পেরে নিজেকে সৌভাগ্যবান মনে করছেন। পারভেজ বলেন, ‘এই কবিতা ছোটবেলায় পড়া। নিজের মধ্যে ধারণও করেছি। এই কবিতার সঙ্গে আজীবনের অভিজ্ঞতা। গানের কথাগুলো একজন মানুষকে মুহূর্তেই আঠারো বছরে নিয়ে যায়। এ রকম একটা কবিতা এবং বাপ্পা দার কম্পোজিশনে গান গাওয়ার ব্যাপারটা সৌভাগ্যের। গাইবার সময় আমাকে আঠারো বছর বয়সের সেই রোমাঞ্চকর অভিজ্ঞতার কথা মনে করিয়ে দিয়েছে।’প্রীতমের সুর ও সংগীত পরিচালনায় ‘আঠারো বছর বয়স’ নিয়ে আরেকটি গানে কণ্ঠ দিয়েছেন মিনার, নাওমি, ঐশী ও প্রীতম। সুরকার ও গায়ক প্রীতম বলেন, ‘কাজটি করার শুরুতে খুব ভয়ে ছিলাম। কিন্তু যখন গানটি সুর করতে গেলাম, তখন আমার কাছে খুব সহজ হয়ে গেল। আমার জন্য ওই সময়টার সঙ্গে সংযোগ করা খুব সহজ হয়ে গিয়েছিল। গানটি করতে গিয়ে কবিকে অনুভব করতে পেরেছি এবং স্পিডটা ধরতে পেরেছিলাম।’

গানটি গাইবার সময় কবিতাটি তাঁকে অনেক বেশি অনুপ্রাণিত করেছে বলে জানালেন মিনার। তিনি বলেন, ‘যখন গানটা গাইছিলাম, কথাগুলো নতুন করে অনুপ্রেরণা দিয়েছে। প্রীতম যেভাবে সংগীতায়োজন করেছে তাতে এ সময়টাকে তুলে ধরতে পেরেছে সে। অনেক বেশি মডার্ন হয়েছে। গানে এই সময়ের তরুণদের স্পিরিটের ব্যাপার ও সময়টাকে উপস্থাপন করা হয়েছে। আঠারো বছর বয়সের তরুণদের টার্গেট করেই এটা করা। আমি কিন্তু বাপ্পা দার করা গানটাও শুনেছি। বাপ্পা দার গানটা মানুষ সব সময় শুনতে থাকবেন। সর্বজনীনও বলা যেতে পারে। ওটার সংগীতায়োজনও অন্য রকম।’নাওমি বলেন, ‘আমি এখন বিশ্ববিদ্যালয়ের ছাত্রী। স্কুলে পড়ার সময় কবিতাটি পড়েছি, কিন্তু তখন মুখস্থ করতে পারিনি। এবার যখন গানটি গাইতে গেছি, তখন পুরো কবিতাটা মুখস্থ হয়ে গেছে। আমাদের এই গান যাঁরাই শুনছেন, তারাই প্রশংসা করেছেন।’আঠারো বছর বয়স গান তারুণ্যের স্পিরিট উল্লেখ করে ঐশী বলেন, ‘গানটা গাওয়ার প্রস্তাব পাওয়ার পর থেকেই আমার মধ্যে অন্য রকম একটা স্পিরিট কাজ করতে থাকে। আমি তো বলব, একটা ইতিহাসের সাক্ষী হয়ে গেলাম। গানটা গাওয়ার ক্ষেত্রে পুরো উপস্থাপনটা এমন ছিল যে আমরা নিজেরাই আপন মনে চেঞ্জ হয়ে যাই। আমরা সবাই গানটার মধ্যে ঢুকে যাই। খুব আনন্দ নিয়ে কাজটা করেছি। আমার মোবাইল থেকে যখনই গানটা শুনি তখনই নেচে উঠি।’গান দুটি শোনা যাবে প্রথম আলোর ফেসবুক পেজে
কবিতা নিয়ে এটি আমার প্রথম কাজতানিম রহমান, নির্মাতা‘আঠারো বছর বয়স’ গানটি নিয়ে দুটি ভিডিও চিত্র নির্মিত হয়েছে। বানিয়েছেন তানিম রহমান। তাঁর কাছে এই দুটি ভিডিও নির্মাণ করতে পারা মানে দেশের জন্য কিছু করতে পারা। তানিম রহমান বলেন, ‘প্রথম আলোর হয়ে ভিডিও চিত্রটি করতে গিয়ে আমাকে অনেক বেশি ভাবতে হয়েছে। গানের কথার যে ভাবনা, সেই ব্যাপারগুলো আমার আশপাশেই ছিল। আমাকে শুধু একটা সুতোয় গেঁথে নিতে হয়েছে। শুটিংয়ের প্রয়োজনে হলি আর্টিজানে গিয়েছি। আঠারো বছরের ছেলেমেয়েদের চিন্তাভাবনা ও তাঁদের কাজের ধরন, কিসে তাঁরা দুঃখ, কিসে আনন্দ, কিসে তাঁদের অনুপ্রাণিত করে এসব বিষয় ভাবতে হয়েছে। আমি এই বয়সের অনেকের সঙ্গে মিশেছি। আঠারো বছর বয়সটা অস্থিতিশীল ও টগবগে। এই বয়স অনেক ভুল করার, আবার অনেক কিছু অর্জনের বয়স, এগিয়ে যাওয়ার বয়স। কবিতা নিয়ে এটি আমার প্রথম কাজ, তাই বাড়তি টেনশন ছিল। এমন একটা কাজের অংশ হতে পেরে আমার ভীষণ ভালো লাগছে।’
আরও পড়ুন:
কাল ‘এসো আঠারোয়’ বাংলা একাডেমিতে
