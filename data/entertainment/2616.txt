
উৎসবের চতুর্থ রাতে মঞ্চে উঠলেন পণ্ডিত অজয় চক্রবর্তী। দর্শকের উদ্দেশে খানিক কথাবার্তার পর বললেন, ‘আমরা এখানকারই মানুষ। আজ এখানে আমার দুই কাকা ও এক পিসিমা এসেছেন। অনেক দিন পর কাল সোমবার আমাদের ভিটেবাড়ি ময়মনসিংহে যাব।’এই বলে অজয় চক্রবর্তী শুরু করলেন তাঁর পরিবেশনা। ঘণ্টা দেড়েকের পরিবেশনার পর ভোরে মঞ্চ থেকে নামলেন তিনি। দর্শকসারিতে বসে থাকা কাকা সুরজিৎ কুমার চক্রবর্তী, দীনেন্দ্র কুমার গোস্বামী ও পিসি মিনতি মুখোপাধ্যায়ের কাছ থেকে আশীর্বাদ নিলেন।সুরজিৎ বললেন, দেশভাগের পর ১৯৪৮-এর এপ্রিল মাসে তাঁরা চলে যান কলকাতায়। সেখানেই থাকতেন অজয়ের বাবা অজিত চক্রবর্তী। সুরজিৎ চোখ বন্ধ করলে এখনো নিজের বাড়ি দেখতে পান। বলেন, ‘শুনেছি এখনো নাকি আমাদের বাড়ির বিল্ডিংটা আছে। সাড়ে সাত একর জমি নিয়ে ছিল বাড়িটা। পেছনে বড় পুকুর ছিল।’ময়মনসিংহ জেলার নান্দাইলের মুশুল্লীতে ছিল তাঁদের বাড়ি। তিনজনেরই বাংলাদেশে আসার ইচ্ছা অনেক দিনের। অজয়ের মাসতুতো কাকা দীনেন্দ্র যেমন বলেন, মাতৃভূমির টানে তাঁরা এসেছেন। আর মাসতুতো পিসি মিনতি বলেন, ‘আমরা ভেবেছিলাম পরিস্থিতি ঠান্ডা হয়ে যাবে। কিন্তু...আর ফেরা হলো না।’
