
এবার চলচ্চিত্রের গানে কণ্ঠ (প্লেব্যাক) দিলেন অভিনেতা তারিক আনাম খান। ছবির নাম দেশা দ্য লিডার। গত বৃহস্পতিবার সন্ধ্যায় রাজধানীর মগবাজারের জ্যাজ মাল্টিমিডিয়া স্টুডিওতে গানটি ধারণ করা হয়। গানটির কথা হলো ‘শোনো শোনো শোনো ওহে সমাবেশ, উন্নয়নের স্রোতে ভাসবে এ দেশ’। লিখেছেন লিংকন, সুর ও সংগীত পরিচালনা করেছেন শফিক তুহিন।ছবিতে তারিক আনাম খান একজন রাজনৈতিক নেতার চরিত্রে অভিনয় করছেন। প্লেব্যাক করার পর তিনি বলেন, ‘আমি তো গানের মানুষ নই। যেহেতু অভিনয় করি; তাই ছন্দ-তাল-লয়ের ব্যাপারে ভালো ধারণা আছে। দেশা দ্য লিডার ছবির জন্য যে গানটাতে কণ্ঠ দিয়েছি, তা আমার অভিনয়েরই একটা অংশ। তাই ছবির পরিচালকের অনুরোধ আর ফেলতে পারিনি। জানি না কেমন হয়েছে।’শফিক তুহিন বলেন, গানটিতে পুঁথিপাঠের ঢং যেমন রয়েছে, তেমনি আছে হিপহপ স্টাইলও। সব মিলিয়ে তারিক আনাম খান দারুণ একটা কাজ করেছেন।ছবিটি পরিচালনা করছেন সৈকত নাসের। এখন ছবিটির শুটিং চলছে।
 
 
