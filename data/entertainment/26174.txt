
শাহরুখ খানের বিপরীতে ‘ওম শান্তি ওম’ ছবিতে অভিনয়ের মধ্য দিয়ে বলিউডে যাত্রা শুরু করেছিলেন দীপিকা পাড়ুকোন। এরপর দুজন একসঙ্গে অভিনয় করেছেন ‘চেন্নাই এক্সপ্রেস’ ও ‘হ্যাপি নিউ ইয়ার’ ছবিতে। গুঞ্জন শোনা যাচ্ছে, চতুর্থবারের মতো রূপালি পর্দায় দেখা যেতে পারে শাহরুখ খান ও দীপিকা পাড়ুকোনকে। আর ছবিটি পরিচালনা করবেন আনন্দ এল রাই।
প্রযোজনা প্রতিষ্ঠান ইরোস ইন্টারন্যাশনালের ব্যানারে নির্মিত এই ছবিটি পরিচালনা করবেন ‘তনু ওয়েডস মনু রিটার্নস’ এর পরিচালক আনন্দ এল রাই। যদিও এ ব্যাপারে প্রযোজনা প্রতিষ্ঠানটি ছবির বিষয়ে বিস্তারিত কিছুই জানায়নি। তবে গুঞ্জন শোনা যাচ্ছে, ছবির নায়িকা চরিত্রে দেখা যেতে পারে দীপিকা পাড়ুকোনকে। ইতিমধ্যে দীপিকার ‘লুক টেস্ট’ও নেওয়া হয়েছে। অন্যদিকে ছবিতে মূল চরিত্রে শাহরুখের থাকারও গুঞ্জন শোনা গেল। আনন্দের ছবিতে দুজনকে আবার দেখা গেলে চতুর্থবারের মতো জুটিবদ্ধ হয়ে কাজ করবেন তাঁরা।সম্প্রতি হলিউডের ছবিতে দেখা গেল দীপিকা পাড়ুকোনকে। এখন ব্যস্ত তিনি সঞ্জয় লীলা বনসালীর ‘পদ্মাবতী’ ছবি নিয়ে। এদিকে শাহরুখ বেশ খোশমেজাজেই আছেন ‘রইস’ ছবির সাফল্যে। তাঁকে দেখা যাবে ইমতিয়াজ আলীর ‘দ্য রিং’ ছবিতে। বলিউড হাঙ্গামা
