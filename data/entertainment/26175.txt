
‘বিনোদন সাংবাদিকতার নামে এসব কী হচ্ছে! এগুলো কোনো খবর? কী ধরনের খবর? পাঠকদের বোকা ভাবার কোনো কারণ নেই। তাঁরা হয়তো পড়ছেন, আবার এসব সংবাদমাধ্যম কিংবা এর প্রতিবেদককে ধিক্কারও দিচ্ছেন।’ গতকাল সোমবার সন্ধ্যায় ব্যাংকক থেকে মুঠোফোনে এভাবেই নিজের ক্ষুব্ধ প্রতিক্রিয়া ব্যক্ত করেন এ সময়ের আলোচিত মুখ অভিনেত্রী নুসরাত ফারিয়া। বাবার চিকিৎসার জন্য তিনি এখন ব্যাংককে।নুসরাত ফারিয়া বলেন, ‘কেন তাঁরা এসব লিখছেন? এসব লিখে তাঁরা কী ফায়দা পেতে চাচ্ছেন? জনপ্রিয়তা? এভাবে জনপ্রিয় হওয়া যায়? এভাবে পোর্টালের হিট বাড়াতে চান তাঁরা? যারা এসব পড়ছেন, সেই পাঠকেরা কি কিছু বোঝেন না?’সম্প্রতি নুসরাত ফারিয়াকে নিয়ে একটি অনলাইন সংবাদমাধ্যম আপত্তিকর সংবাদ প্রকাশ করে। এই অনলাইন পত্রিকাটি একই ধরনের আপত্তিকর শব্দ ব্যবহার করে মডেল ও অভিনেত্রী নায়লা নাঈমকে নিয়েও এমন ধরনের সংবাদ প্রকাশ করেছে।আজ মঙ্গলবার সকালে প্রথম আলোকে নায়লা নাঈম বলেছেন, ‘আমি খুবই বিরক্ত। ১৬ অক্টোবর প্রেক্ষাগৃহে আমার প্রথম ছবি “রানআউট” মুক্তি পাচ্ছে। এর আগে আমাকে সবার কাছে ছোট করার জন্যই তাঁরা এমন সংবাদ লিখেছেন। আমি এর তীব্র প্রতিবাদ জানাচ্ছি।নায়লা নাঈম বলেন, ‘এখন কিন্তু সাইবার আইন আছে। প্রয়োজনে আমি এই আইনের কঠোর প্রয়োগ চাই। বাকস্বাধীনতার নামে যে যা খুশি লিখে যাবেন, আমার সম্মানহানি করবেন, আর আমি মুখ বন্ধ করে বসে থাকব, এমনটা ভাববার কোনো কারণ নেই।’নুসরাত ফারিয়া জানিয়েছেন, সম্প্রতি তাঁর ‘আশিকী’ ছবিটি মুক্তি পেয়েছে। এর পর থেকেই একটি মহল তাঁকে সবার সামনে হেয় করার সব ধরনের চেষ্টা করে যাচ্ছে। এসবের বিরুদ্ধে কী ব্যবস্থা নেওয়া যায়, দেশে ফিরে সে ব্যাপারে আইনজীবীদের সঙ্গে আলোচনা করবেন তিনি।এ ধরনের সংবাদে কান না দেওয়ার জন্য পাঠকদের কাছে অনুরোধ করেছেন নুসরাত ফারিয়া ও নায়লা নাঈম।
