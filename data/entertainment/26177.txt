
‘মাগাধিরা’ ছবির জন্য দারুণ জনপ্রিয় ভারতের দক্ষিণের অভিনেতা রাম চরণ। এবার এই অভিনেতা বলিউডের প্রাণকেন্দ্র মুম্বাইতে স্থায়ী হতে যাচ্ছেন। তবে কি বলিউড মাতাতে আসছেন রাম চরণ? সে তো দক্ষিণে থেকেও মাতিয়েছেন! এবারে নিশ্চয়ই তিন খানের রাজত্বে বেশ ভালোভাবে হানা দেওয়ার পরিকল্পনা নিয়েই আসছেন তিনি?সম্প্রতি এক প্রতিবেদনে ইন্দো-এশিয়ান নিউজ সার্ভিস জানিয়েছে, মুম্বাইতে বাড়ি কেনার পরিকল্পনা করছেন রাম চরণ। আর রাম চরণের মুম্বাইতে বাড়ি কেনার পেছনে একটি গুরুত্বপূর্ণ বিষয় রয়েছে। সেটি হচ্ছে, রাম চরণের স্ত্রী উপাসনার কাজ থাকে মুম্বাইতে। আর কাজেই হোক কিংবা স্ত্রীর সঙ্গে দেখা, তাঁকে ঘন ঘন হায়দরাবাদ-মুম্বাই আসা যাওয়া করতেই হয়।দক্ষিণের জনপ্রিয় তারকা রাম চরণের সুবিশাল বাড়ি আছে ভারতের দক্ষিণের তেলিঙ্গানা রাজ্যের রাজধানী হায়দরাবাদে। এবার তিনি চাইছেন মুম্বাইতেও নিজের শেকড় বিস্তৃত হোক; যেখানে স্ত্রী, আত্মীয়স্বজন সবাইকে নিয়ে একসঙ্গে থাকবেন রাম চরণ।
রাম চরণের স্ত্রী উপাসনা ভারতের নামকরা অ্যাপোলো চ্যারিটির ভাইস চেয়ারম্যান ও ‘বি পজিটিভ’ ম্যাগাজিনের প্রধান সম্পাদক। সম্প্রতি ইন্দো-এশিয়ান নিউজ সার্ভিসকে রাম চরণের এক ঘনিষ্ঠ সূত্র জানিয়েছে, ‘মুম্বাইতে এরই মধ্যে একটি সম্পত্তি কেনা হয়ে গেছে। সেখানে হায়দরাবাদের মতো করে সুবিশাল বাড়ি বানানোর পরিকল্পনা আছে তাঁদের।’সূত্রটি আরও জানিয়েছে, ‘কাজের প্রয়োজনে তাঁদের অহরহই হায়দরাবাদ-মুম্বাই যাতায়াত করতে হয়। মুম্বাইতে বাড়ি হয়ে গেলে খুব ভালো হয় তাঁদের জন্য। হায়দরাবাদের বানজারা হিলের অন্যতম জাঁকজমকপূর্ণ বিলাসবহুল বাড়িগুলোর একটি হচ্ছে রামচরণের ম্যানসন।দক্ষিণের অভিনেতা রাম চরণ বর্তমানে ব্যস্ত আছেন তামিল ‘থানি অরুভান’ ছবির তেলেগু ভার্সনের পুনর্নির্মাণের কাজে।ইন্ডিয়ান এক্সপ্রেস অবলম্বনে দেব দুলাল গুহ।
