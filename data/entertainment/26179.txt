
সবাই একবাক্যে স্বীকার করবেন, নৃত্যশিল্পী হিসেবেও মাধুরী দীক্ষিত অনন্য। এত কিছুর পরও নাচের মঞ্চে উঠতে এবার বুক ধুকপুক করছে এই তারকার! কেন? শুনুন মাধুরীর মুখেই, ‘আনন্দিত ও সম্মানিত বোধ করছি “ঝলক দিখলা যা” অনুষ্ঠানে পণ্ডিত বিরজু মহারাজের সঙ্গে নাচতে পারব বলে। ভয়ও হচ্ছে! পেটের ভেতর যেন প্রজাপতি উড়ছে! পারব তো তাঁর সঙ্গে তাল মেলাতে!’
১ জুন থেকে কালারস টিভিতে শুরু হচ্ছে ‘ঝলক দিখলা যা’র ষষ্ঠ সিজন। এই প্রতিযোগিতার অন্যতম বিচারক মাধুরী। তাঁর সঙ্গে বিচারকের দায়িত্বে আরও আছেন করন জোহর ও রেমো। এই অনুষ্ঠানের মধ্য দিয়েই টিভিতে এবারই প্রথম একসঙ্গে নাচবেন মাধুরী ও পণ্ডিত বিরজু মহারাজ। এর আগে মাধুরী অভিনীত দেবদাস এবং দিল তো পাগল হ্যায় ছবি দুটির নৃত্য পরিচালনা করেছিলেন পণ্ডিত বিরজু মহারাজ। পিটিআই।
