
বাংলাদেশি চলচ্চিত্রের কিংবদন্তি অভিনেতা রাজ্জাকের শারীরিক অবস্থা ক্রমশ উন্নতির দিকে। আজ মঙ্গলবার বিকালে তাঁর ছোট ছেলে সম্রাট প্রথম আলোকে জানিয়েছেন, ‘আব্বুর শারীরিক অবস্থা এখন উন্নতির দিকে। তিনি আগের চেয়ে অনেক ভালো আছেন।’
নায়করাজ রাজ্জাকের অসুস্থতার খবরে চলচ্চিত্রাঙ্গনসহ সারা দেশে উদ্বেগ-উৎকণ্ঠা ছড়িয়ে পড়ে। সবাই রাজ্জাকের সুস্থতার জন্য মহান আল্লাহর কাছে দোয়া চাইতে থাকেন।বাবার শারীরিক অবস্থা নিয়ে সম্রাট তাঁর ফেসবুকে লিখেন, ‘আলহামদুলিল্লাহ। আমাদের জন্য সুখবর যে, আব্বা সবার দোয়ায় দ্রুত সুস্থ হয়ে উঠছেন। আমরা কৃতজ্ঞ, চিকিৎসকদের প্রতি, যাঁরা আব্বাকে সুস্থ করে তুলতে অক্লান্ত পরিশ্রম করছেন।’শ্বাসকষ্টজনিত কারণে শুক্রবার রাজ্জাককে ইউনাইটেড হাসপাতালে ভর্তি করা হয়। পরদিন সন্ধ্যায় শারীরিক অবস্থার অবনতি ঘটলে তাঁকে সেখানকার আইসিইউতে স্থানান্তর করা হয়।সম্রাট বলেন, ‘যদিও তিন চার বছর ধরে আব্বার স্বাভাবিক অবস্থা অনেকটা এ রকমই। তারপরও শুক্রবার ঘাবড়ে যাই। কিন্তু আব্বার চিকিৎসকেরা আমাদের আশ্বস্ত করে বলেন, চিন্তার কিছুই নেই। সব ঠিক হয়ে যাবে। আল্লাহর রহমতে, আব্বার শারীরিক অবস্থা এখন উন্নতির দিকে।’রাজ্জাকের শারীরিক অবস্থার খোঁজ নিতে ইউনাইটেড হাসপাতালে যান চলচ্চিত্রাঙ্গনে তাঁর এক সময়ের সহকর্মী উজ্জ্বল, চম্পা, ফেরদৌস, গাজী মাজহারুল আনোয়ার, আবুল হায়াত, খোরশেদ আলম খসরু ও চয়নিকা চৌধুরী।এদিকে আজ মঙ্গলবার দুপুর আড়াইটায় ইউনাইটেড হাসপাতাল কর্তৃপক্ষ রাজ্জাকের শারীরিক অবস্থা নিয়ে প্রেস ব্রিফিংয়ের আয়োজন করেন। সেখানে তাঁর সর্বশেষ শারীরিক অবস্থা তুলে ধরেন সংশ্লিষ্ট চিকিৎসক। ইউনাইটেড হাসপাতালে চিকিৎসক আদনান আল ইউসূফের তত্ত্বাবধানে রয়েছেন রাজ্জাক।
