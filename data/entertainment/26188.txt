
২০১২ সালের ডিসেম্বরে ডিজনি-ইউটিভির ব্যবস্থাপনা পরিচালক সিদ্ধার্থ রয় কাপুরকে বিয়ে করে সংসার পেতেছেন বলিউডের জনপ্রিয় তারকা অভিনেত্রী বিদ্যা বালান। তিনি কবে মা হবেন, তা জানার জন্য আগ্রহের কমতি ছিল না বিদ্যার অগণিত ভক্তদের মাঝে। এবার সম্ভবত তাঁদের সে অপেক্ষার প্রহর শেষ হতে চলেছে। সম্প্রতি জিনিউজের এক খবরে বলা হয়েছে, কয়েক সপ্তাহ ধরে ঘন ঘন মুম্বাইয়ের একটি হাসপাতালে যেতে দেখা যাচ্ছে বিদ্যাকে। বিষয়টি তিনি গোপন রাখলেও খবর রটেছে, মা হতে চলেছেন ৩৬ বছর বয়সী এ ‘পরিণীতা’ তারকা।এ প্রসঙ্গে ঘনিষ্ঠ একটি সূত্র জানিয়েছে, আন্ধেরির পরিচিত একটি হাসপাতালে বেশ কয়েকবার দেখা গেছে বিদ্যাকে। বেশির ভাগ সময় তিনি সেখানে একাই গেছেন। তবে মাঝেমধ্যে পরিবারের কয়েকজন সদস্যকেও দেখা গেছে বিদ্যার সঙ্গে। কয়েক সপ্তাহ ধরেই এমনটা চলছে। হাসপাতালটির একজন চিকিত্সকের তত্ত্বাবধানে রয়েছেন বিদ্যা বালান। প্রায়ই তিনি ওই চিকিত্সকের কাছে গিয়ে নানা পরামর্শ নিচ্ছেন। বিদ্যার মা হওয়ার জোর গুঞ্জন বলিউডে ছড়িয়ে পড়লেও এখন পর্যন্ত বিষয়টি নিয়ে মুখ খোলেননি বিদ্যা। এমনকি ঘন ঘন হাসপাতালে যাওয়ার কারণ সম্পর্কেও মুখে কুলুপ এঁটে রেখেছেন তিনি। শুধু তা-ই নয়, হাসপাতাল কর্তৃপক্ষকেও বিষয়টি গোপন রাখতে বলা হয়েছে বিদ্যার পক্ষ থেকে। এ জন্য বার বার যোগাযোগ করা সত্ত্বেও এ বিষয়ে কোনো কিছু জানাতে অপারগতা প্রকাশ করেছেন হাসপাতালটির মুখপাত্র ও কর্মচারীরা।
