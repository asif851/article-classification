
‘আমরা একটি চলচ্চিত্র দিবস পেয়ে অনেক আনন্দিত হয়েছি। কিন্তু আজ যা ঘটল, তা রীতিমতো দুঃখজনক। এমন একটি দিবসের আনুষ্ঠানিকতায় এই সময়ের জনপ্রিয় তারকাদের কারও দেখা পেলাম না!’ এভাবেই চলচ্চিত্র দিবসে নিজের ক্ষোভ প্রকাশ করলেন অভিনেতা রাজ্জাক। গতকাল রোববার ছিল জাতীয় চলচ্চিত্র দিবস। দিনজুড়ে এফডিসিতে নানা আয়োজন থাকলেও সেখানে তারকার উপস্থিতি ছিল কম। চলচ্চিত্র দিবসের উদ্বোধনী অনুষ্ঠানে অতিথি হয়ে এসেছিলেন সংস্কৃতিমন্ত্রী আসাদুজ্জামান নূর ও তথ্যমন্ত্রী হাসানুল হক ইনু। তাঁদের সামনেই নিজের ক্ষোভের কথা জানালেন রাজ্জাক। তিনি বলেন, ‘দুই মন্ত্রী আমাকে বললেন, ব্যাপার কী রাজ্জাক সাহেব? আপনার শিল্পীরা কোথায়? আমি সবার সামনে বিব্রত হলাম।’রাজ্জাক আরও বলেন, ‘কী বলব! এখানে তো পরামর্শ নেওয়ার লোকই নাই। এখন যাঁরা চলচ্চিত্রের কাজ করছেন, তাঁদের অবস্থা এমন—চলচ্চিত্রে কয় দিন কাজ করেই চলে যাবেন। এভাবে চললে তাঁদের কেউ মনে রাখবে না।’উল্লেখ, এবারের জাতীয় চলচ্চিত্র দিবস উদ্যাপন পরিষদের আহ্বায়ক হিসেবে দায়িত্ব পালন করেছেন রাজ্জাক।ঝরনা স্পটের সামনের অস্থায়ী মঞ্চে উদ্বোধন শেষে ছিল শোভাযাত্রার আয়োজন। অতিথিসহ সেই শোভাযাত্রায় বাড়তি আকর্ষণ হিসেবে ছিল হাতি আর ঘোড়ার গাড়ি। শোভাযাত্রা শেষে ছিল সেমিনারের আয়োজন। সাংস্কৃতিক অনুষ্ঠানের আয়োজন ছিল সন্ধ্যায়।
