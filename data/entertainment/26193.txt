
‘সিকিম অশান্ত ও উপদ্রুত রাজ্য!’ এ মন্তব্য করে ব্যাপক সমালোচনার মুখে পড়েছেন বলিউড তারকা প্রিয়াংকা চোপড়া। আর এর জন্য ক্ষমা চেয়েছেন তিনি, প্রত্যাহার করেছেন তাঁর বক্তব্য। সিকিম থেকে তৈরি ছবি ‘পাহুনা’র প্রযোজক তিনি। এবার ছবিটির প্রদর্শনী হচ্ছে কানাডার ৪২তম টরন্টো চলচ্চিত্র উৎসবে। ৭ সেপ্টেম্বর শুরু হয়েছে এ উৎসব। চলবে ১৭ সেপ্টেম্বর পর্যন্ত। এ উৎসবে অংশ নিচ্ছেন প্রিয়াংকা নিজেও। কানাডার সংবাদমাধ্যমকে দেওয়া সাক্ষাৎকারে তিনি বলেন, ‘উত্তর-পূর্ব ভারতের একটি ছোট্ট রাজ্য সিকিম। এর আগে সেখানে কখনো ছবি তৈরি হয়নি। কারণ জঙ্গি আন্দোলনের চাপে সিকিমের পরিস্থিতি খুবই অশান্ত।’
এরপর ব্যাপক সমালোচনার মুখে পড়েন প্রিয়াংকা। সিকিমের পর্যটনমন্ত্রী উগেন গ্যাৎসো ভারতীয় সংবাদমাধ্যমকে বলেন, ‘প্রিয়াংকার বক্তব্যের তীব্র প্রতিবাদ করছি আমরা। তাঁর মতো একজন আন্তর্জাতিক তারকার কাছ থেকে এমন মন্তব্য আশা করিনি।’
সমালোচনা হচ্ছে সামাজিক যোগাযোগমাধ্যমেও। অনেকেই প্রিয়াংকাকে উদ্দেশ করে বলেছেন, ‘যা জানেন না, তা নিয়ে কথা বলবেন না।’
‘পাহুনা’ ছবিতে অতিথিশিল্পী হিসেবে কাজ করেছেন সাবেক ফুটবল তারকা বাইচুং ভুটিয়া। প্রিয়াংকার বক্তব্যের প্রতিবাদ করেছেন তিনিও। বলেছেন, ‘তাঁর বক্তব্য সিকিমবাসীকে আঘাত করেছে। সিকিমের ভারতে অন্তর্ভুক্তি নিয়ে ভাবাবেগ থাকলেও তা কখনো অশান্তির জন্ম দেয়নি। এখন সিকিমের মানুষ নিজেদের ভারতবাসী বলেই মনে করেন।’
নিজের ভুল বুঝতে পেরে ই-বার্তার মাধ্যমে সিকিম সরকারের কাছে ক্ষমা চেয়েছেন প্রিয়াংকা। এরপর তাঁর মা মধু চোপড়া নিজেও ফোন করে দুঃখ প্রকাশ করেছেন। ইন্ডিয়ান এক্সপ্রেস, টিএনএন
