
মাস তিনেক হলো কোথাও একসঙ্গে দেখা যাচ্ছে না তাঁদের দুজনকে। শোনা যাচ্ছে, সংগীতশিল্পী হাবিব ওয়াহিদ আর ছোট পর্দার মডেল ও অভিনয়শিল্পী তানজিন তিশার প্রেমের সম্পর্ক ভেঙে গেছে। কিন্তু বিষয়টি নিয়ে কোনো পক্ষই কিছু বলেনি। অনেক দিন পর হাবিবের সঙ্গে সম্পর্ক থাকা না-থাকা নিয়ে মুখ খুললেন তিশা; জানালেন তাঁর আর হাবিবের মধ্যে কোনো সম্পর্ক নেই, ভেঙে গেছে সব।
আজ সোমবার দুপুরে প্রথম আলোকে তানজিন তিশা বলেন, ‘প্রায় তিন মাস হয়ে গেল আমাদের দুজনের আর দেখা হয় না, কথাও হয় না। সম্পর্ক শেষ হয়ে গেছে।’
কিন্তু এত দিন পর বিষয়টি নিয়ে মুখ খুললেন কেন? তানজিন তিশা বলেন, ‘অনেক আগেই আমাদের সম্পর্ক শেষ হয়ে গেছে, কিন্তু আমার কাছে মনে হয়েছে, এখনো প্রতি মুহূর্ত মিথ্যার সঙ্গে বসবাস করছি আমি। বন্ধু, পরিবার, আত্মীয়স্বজন, সহশিল্পী, এমনকি ভক্তদের কাছেও হাবিবের প্রসঙ্গ নিয়ে অপদস্থ হচ্ছি, বিব্রত হচ্ছি। তাই এখন বিষয়টি পরিষ্কার হওয়া দরকার বলে মনে করছি।’
তানজিন তিশার প্রসঙ্গে এর আগে হাবিবের সাবেক স্ত্রী রেহান কিছু অভিযোগ করেছেন। এ ব্যাপারে তানজিন তিশা বলেন, ‘আমার আর হাবিবের সম্পর্ক নিয়ে শুরু থেকেই রেহান ফেসবুক আর মুঠোফোনে খুদে বার্তায় নানা মন্তব্য করেছেন। রেহান বলেছেন, আমার জন্য নাকি তাঁদের সংসার ভেঙে গেছে। কিন্তু তখন আমি হাবিবের মুখের দিকে তাকিয়ে কিছু বলতে পারিনি। হাবিবের সঙ্গে আমার সম্পর্ককে প্রাধান্য দিয়েছি। এখন আমি পরিষ্কার বলতে চাই, আমার কারণে নয়, তাঁদের দুজনের ব্যক্তিগত কারণে সংসার ভেঙেছে। আমার বিশ্বাস, হাবিব সেটা নিজেই বলবে।’
তানজিন তিশা জানান, হাবিব তাঁকে প্রায়ই বলেছে, ‘রেহানের সঙ্গে আমার ছাড়াছাড়ি হয়ে গেছে, সে কী করল না করল, তা নিয়ে আমাদের মাথাব্যথা নেই।’ হাবিবের সন্তান তাঁর সাবেক স্ত্রীর কাছে আছে। হাবিবের পরামর্শে তাঁর বাচ্চার দিকে তাকিয়ে রেহানের অভিযোগ শুনে নাকি চুপ ছিলেন তিশা।
তাঁর বক্তব্য, ‘আমাদের দুজনের সম্পর্কের জায়গাটাকে সম্মান করতে গিয়ে একটি মেয়ে হয়ে বাইরের মানুষের কাছ থেকে অপমান, অপদস্থ, গালাগালি—কত কিছুর মুখোমুখি হয়েছি! সেই যন্ত্রণার কথা আমি ছাড়া আর কেউ বুঝবে না। যার জন্য এত কিছু করেছি, সেই মানুষটিই এখন আর আমার সঙ্গে নেই, আমাকে ছেড়ে চলে গেছে। তাহলে কার জন্য আমি এই মিথ্যা অপবাদ বয়ে বেড়াব!’
তবে হাবিবের বিরুদ্ধে তানজিন তিশার কোনো অভিযোগ নেই। নিজেকে নিয়ে নতুন করে ভাবতে চান। বললেন, ‘এখন হাবিবকে নিয়ে আমাকে কেউ বিব্রত করুক, তা আর চাই না। হাবিবের প্রতি আমার কোনো অভিযোগ নেই। সে যেভাবে ভালো থাকতে চায়, থাকুক। আর আমি কাজ নিয়ে সামনে এগিয়ে যেতে চাই, নতুন করে জীবন গড়তে চাই।’
কী কারণে আপনাদের সম্পর্ক ভেঙে গেছে? তানজিন তিশা জানান, এ ব্যাপারে তাঁর কিছুই জানা নেই। বললেন, ‘তা হাবিবই ভালো বলতে পারবে।’
এই মডেল ও অভিনয়শিল্পী বললেন, ‘প্রায় এক বছর আমাদের মধ্যে তেমন কোনো সমস্যা ছিল না। তবে হাবিবের সাবেক স্ত্রী মাঝেমধ্যে সমস্যা সৃষ্টি করতেন। হাবিব নিজ থেকেই আমাকে ভালোবেসেছিল, আবার নিজ থেকেই কোনো কারণ না বলে সম্পর্ক ছিন্ন করেছে। কী কারণে সম্পর্ক ছিন্ন করেছে, তার কোনো জবাব এখনো পাইনি।’
আজ দুপুরে পুরো বিষয়টি সম্পর্কে হাবিবের কাছে জানতে চাওয়া হয়। প্রথম আলোকে হাবিব বলেন, ‘আগে খবরটি দেখব, তারপর মন্তব্য করব।’
 
