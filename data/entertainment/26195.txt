
পরীক্ষায় প্রশ্ন ফাঁস যেন বাংলাদেশের একটি নিয়মিত ঘটনা হয়ে দাঁড়িয়েছে। সম্প্রতি অগ্রণী ব্যাংকের প্রশ্ন ফাঁসে বিষয়টি আবারও গোচরে আসে সবার। এ নিয়ে গণমাধ্যমসহ সামাজিক যোগাযোগমাধ্যম সরব হয়ে উঠেছে। প্রশ্ন ফাঁসের বিরুদ্ধে মীর লোকমান করলেন মাইম দিয়ে প্রতিবাদ।
সম্প্রতি প্রশ্ন ফাঁসের পর মাইমের মেকআপ করা এবং হাতে একটি প্ল্যাকার্ড নিয়ে সামাজিক যোগাযোগমাধ্যমে একটি ছবি দেন তিনি। প্ল্যাকার্ডে লেখা ছিল ‘বন্ধ কর প্রশ্ন ফাঁস, ঠেকাও দেশের সর্বনাশ’। স্ট্যাটাসে লেখা ছিল ‘মূকাভিনেতাদের মুখ খুলতে বাধ্য করবেন না।’প্রশ্ন ফাঁসের বিরুদ্ধে এই অভিনব প্রতিবাদের বিষয়ে জানতে চাইলে মীর লোকমান বলেন, ‘প্রশ্ন ফাঁসের ঘটনা সম্প্রতি ঘটেছে এমন নয়। কয়েক বছর ধরে প্রশ্ন ফাঁসের ঘটনা খুব বেড়েছে। তখন প্রশ্ন ফাঁস নিয়ে প্রতিবাদ জানাতে একটি ছোট প্রযোজনা করি। রাস্তায় করেছি।’যেকোনো ঘটনা ঘটলে শিল্পীদের তাদের মাধ্যম ব্যবহার করে প্রতিবাদ করা উচিত কি না, এমন প্রশ্নে লোকমান বলেন, শিল্প শুধু টেলিভিশনের পর্দা কিংবা মঞ্চের বিষয় না। রাষ্ট্রে যখন অন্যায় হয়, তখন শিল্পবোধের জায়গা থেকে শিল্পীদের প্রতিবাদী হওয়া উচিত।
