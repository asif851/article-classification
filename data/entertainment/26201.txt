
এখন দুজনই বিখ্যাত উঠতি তারকা। দুজনই তারকা সন্তান। অভিনয় দিয়ে ছিলেন আলোচনায়, পুরস্কার মঞ্চে প্রতিযোগিতায়ও ছিলেন পাশাপাশি। তাঁরা আলিয়া ভাট ও সোনম কাপুর—সিনেমাপাড়ার ঝলমলে দুটি নাম। একজন আরেকজনকে শ্রদ্ধাও করেন বিস্তর। কিন্তু ক্যারিয়ারের শুরুতে একজন আরেকজনের অডিশন নিয়েছিলেন।
তখন সালটা ২০০৫। ‘ব্ল্যাক’ ছবির নায়িকার শিশু বয়সের চরিত্র করার জন্য শিশুদের ডেকেছেন পরিচালক সঞ্জয় লীলা বনসালি। সেখানে অডিশনে হাজির আলিয়া ভাট। অডিশন দিলেও অভিনয় করা হয়নি শেষ পর্যন্ত। শিশু বয়সের চরিত্রটিতে দেখা যায় আয়েশা কাপুরকে। তবে সোনম কীভাবে আলিয়ার অডিশন নিলেন? আসলে বনসালির ছবিটিতে এখনকার অনেক তারকাই ছিলেন সহকারী পরিচালক। হালের তারকা রণবীর কাপুরের মতো সোনম কাপুরও ছিলেন সে ছবির একজন সহকারী পরিচালক।সোনম কাপুর গত বছর ‘নিরজা’ ছবি দিয়ে সাড়া ফেলে দেন। সামনে আসছে তাঁর অভিনীত ছবি ‘ভিড়ে দি ওয়েডিং’। আলিয়া ভাটকে শেষ দেখা গেছে ‘ডিয়ার জিন্দেগি’ ছবিতে। খুব শিগগিরই দেখা যাবে ‘বদরিনাথ কি দুলহানিয়া’ ছবিতে। ইন্ডিয়া টুডে
