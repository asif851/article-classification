
চলচ্চিত্র শিল্পী সমিতির নির্বাচনে ভোট গ্রহণ এখনো চলছে। অনেক তারকাই আসছেন, ভোট দিচ্ছেন, সবার সঙ্গে কুশল বিনিময় করছেন, ছবি তুলছেন। প্রচণ্ড গরমেও কারও উৎসাহে কোনো ঘাটতি নেই। এমনকি হুইলচেয়ারে বসা খল অভিনেতা ডনও কোনো অংশে পিছিয়ে নেই। তিনি প্রতিদ্বন্দ্বিতা করছেন মিশা-জায়েদ প্যানেল থেকে সংস্কৃতি ও ক্রীড়া সম্পাদক পদের জন্য। তবে বেশ কয়েক দিন ধরে এ অভিনেতা অসুস্থ। নির্বাচনী প্রচারাভিযানে অংশ নিতে পারেননি। তাই আজ নির্বাচনের দিনে তিনি হুইলচেয়ারে বসে যতটা সম্ভব নিজের ও নিজ প্যানেলের হয়ে ভোট চাইছেন শিল্পীদের কাছে। 
হুইলচেয়ারে বসা অভিনেতা ডনের সঙ্গে আলাপ হয়। তিনি জানান, ২০ দিন আগে তাঁর স্পাইনাল কর্ডে একটি অস্ত্রোপচার হয়েছে। অন্তত এক মাস তাঁকে পূর্ণ বিশ্রামে থাকার পরামর্শ দিয়েছেন চিকিৎসক। কিন্তু শিল্পী সমিতির এ নির্বাচন ডনকে নিয়ে এসেছে তাঁর দীর্ঘদিনের কর্মস্থলে। হুইলচেয়ারে বসে ডন বলেন, ‘আমি নির্বাচনের আগে তেমনভাবে প্রচারের সঙ্গে ছিলাম না, তবে সেই সময়টায় সবার সঙ্গে আমার যোগাযোগ ছিল। সবাই আমার খোঁজখবর নিয়েছেন। আজও সবাই আমাকে সাহস জোগাচ্ছেন। আমি আশাবাদী।’
