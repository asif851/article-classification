
২০১৪ সালের ১১ ফেব্রুয়ারি সেন্সর বোর্ডে জমা পড়ে কামরুজ্জামান কামু পরিচালিত চলচ্চিত্র দ্য ডিরেক্টর। প্রায় এক বছর পর অবশেষে বাংলাদেশ চলচ্চিত্র সেন্সর বোর্ড থেকে ছাড়পত্র পেল ছবিটি। ৮ জানুয়ারি ছবিটিকে সেন্সর ছাড়পত্র দেওয়া হয়।নির্মাতা কামরুজ্জামান কামু ছবিটির ছাড়পত্র পাওয়ার অনুভূতি জানাতে গিয়ে বলেন, ‘অনেক বাধা-বিপত্তি ও আন্দোলনের পর দ্য ডিরেক্টর ছাড়পত্র পেল। অবশ্যই এটি আমার জন্য অনেক আনন্দের। অনেক কষ্টের পর এই ছবিটি তৈরি করতে পেরেছি আমি। এ যাত্রায় আমার সঙ্গে যাঁরা ছিলেন, তাঁদের সবাইকে আমি ধন্যবাদ ও কৃতজ্ঞতা জানাতে চাই।’ নির্মাতা জানান, এখন তাঁদের লক্ষ্য যত দ্রুত সম্ভব ছবিটি প্রেক্ষাগৃহে মুক্তি দেওয়া। দ্য ডিরেক্টর-এর মুখ্য চরিত্রে অভিনয় করেছেন পপি, মারজুক রাসেল, নাফা, কচি খন্দকার, মোশাররফ করিম ও সুইটি।
