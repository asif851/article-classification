
নতুন একক অ্যালবামের কাজ শেষ করলেন কণ্ঠশিল্পী সামিনা চৌধুরী। এই অ্যালবামের নাম ‘চলো বাঁচি’। এই অ্যালবামে কাজ করেছেন বাংলাদেশ ও কলকাতার পাঁচজন সুরকার। তাঁরা হলেন নকীব খান, পিলু খান, জয় সরকার, রূপঙ্কর ও রাঘব। আর অ্যালবামের সবগুলো গানের কথা লিখেছেন জুলফিকার রাসেল।সামিনা চৌধুরীর প্রথম অ্যালবাম ‘শৈশবের দিনগুলো’ বেরিয়েছে ১৯৮৬ সলে। ওই অ্যালবামের সব কটি গানের সুর ও সংগীত পরিচালনা করেছেন নকীব খান। নকীব খানের প্রথম একক অ্যালবাম ‘স্বপ্নজড়ানোতে’ (১৯৮৯) নকীব খান ও সামিনা একসঙ্গে গেয়েছিলেন ‘তুমি এলে পায়ে পায়ে’ গানটি।এরপর আর অ্যালবামের জন্য তাঁদের একসঙ্গে কোনো কাজ করা হয়নি।দুই যুগ পর আবার সামিনার অ্যালবামের জন্য সুর করলেন নকীব। এবার আর পুরো অ্যালবাম নয়, নকীব সুর করেছেন তিনটি গানে।‘চলো বাঁচি’র তিনটি গান নিয়ে নকীব খান বলেন, ‘আমি যেমন সুর করি, এবারও তেমনটিই করেছি।’সামিনা বলেন, ‘নকীব তো এমনিতেই ভালো সুর করেন। অন্যদের সুরও চমত্কার হয়েছে।’জুলফিকার রাসেল জানান, রাজধানীর ড্রিমডেস্ক স্টুডিওতে অ্যালবামটির সব কটি গানের রেকর্ডিং শেষ হয়েছে। কোরবানির ঈদের পর যেকোনো সুবিধাজনক সময়ে ‘চলো বাঁচি’ অ্যালবামটি বাজারে ছাড়ার পরিকল্পনা রয়েছে।
 
এদিকে সামিনা চৌধুরী আরও একটি অ্যালবামের কাজ শেষ করেছেন। নাম ‘পুষ্পবৃষ্টি’। অ্যালবামটি বাজারে আসবে কোরবানির ঈদে।
