
• জিমের সময়সূচি ঠিক রাখার জন্য জিমসঙ্গী থাকা খুব জরুরি। • স্বাস্থ্য সচেতন প্রত্যেক তারকারই নিয়মিত জিমে যান। • তাঁদের কখনো একা শরীরচর্চা করতে দেখা যায় না।
জিমের সময়সূচি ঠিক রাখার জন্য নাকি একজন জিমসঙ্গী থাকা খুব জরুরি। বলিউড তারকারা তা অক্ষরে অক্ষরে পালন করেন। স্বাস্থ্য সচেতন প্রত্যেক তারকারই নিয়মিত জিমে যান। কিন্তু তাঁদের কখনো একা শরীরচর্চা করতে দেখা যায় না। বলিউডের এমন কয়েকজন জিমসঙ্গীকে নিয়ে এই প্রতিবেদন।
কারিনা কাপুর খান ও অমৃতা অরোরাকারিনা আর অমৃতার গলায়-গলায় ভাব। পার্টি, বেড়ানো থেকে কেনাকাটা—সবকিছুই তাঁরা একসঙ্গে করেন। এমনকি কারিনার জিমের সঙ্গীও অমৃতা। এই তারকা প্রায়ই সামাজিক যোগাযোগমাধ্যমে বেবোর (কারিনার ডাকনাম) সঙ্গে তাঁর ওয়ার্ক আউটের অনেক ছবি ও ভিডিও প্রকাশ করেন।
আলিয়া ভাট ও ক্যাটরিনা কাইফজনপ্রিয় নায়িকাদের মধ্যে ভালো বন্ধুত্ব হয় না, এ কথা কে বলে! আলিয়া ভাট আর ক্যাটরিনা কাইফ দুজনই এ প্রজন্মের নায়িকা। দুজনই আলোচিত। কিন্তু বাস্তবে তাঁদের বন্ধুত্ব দারুণ। সময় পেলেই এই দুই নায়িকা একসঙ্গে শরীরচর্চা করতে চলে যান জিমে। জিমের ফাঁকে চলে চুটিয়ে আড্ডা।
বরুণ ধাওয়ান ও কার্তিক আরিয়ানবরুণ ধাওয়ান ও ‘প্যায়ার কা পঞ্চনামা’ ছবির তারকা কার্তিক আরিয়ান। দুজনই ‘ফিটনেস ফ্রিক’। তাঁরা দুজনই ভারতের জনপ্রিয় ফিটনেস প্রশিক্ষক প্রশান্ত সাওয়ান্তের শিষ্য। দুই নায়ক একসঙ্গে জিমে যান। শরীরকে সুঠাম রাখতে ব্যায়াম করে একসঙ্গে ঘাম ঝরান।
সারা আলী খান ও নিমরাত কৌর ‘দ্য লাঞ্চবক্স’ ছবির তারকা নিমরাত আর সারা আলী খানের বয়সের পার্থক্য অনেক। তাঁদের ঘনিষ্ঠতা তৈরি হয় জিম করতে এসে। খানদের মধ্যে নাকি নিমরাতের সবচেয়ে প্রিয় সাইফ আলী খানের কন্যা সারা আলী খান। একসময়ের মোটাসোটা সারা কঠোর পরিশ্রম করে এখন স্লিম হয়েছেন। জিমে নিমরাতের মতো সঙ্গী পেলে অনেক কঠিন কাজও সহজ হয়ে যায়।
ফাতিমা সানাহ শেখ, বিজয় বর্মা ও সানিয়া মালহোত্রা  ‘পিঙ্ক’ ছবির বিজয় বর্মা আর ‘দঙ্গল’ ছবির কন্যা সানিয়া ও ফাতিমার বন্ধুত্বও জিমে। পর্দায় কুস্তিগিরের চরিত্রে অভিনয় করতে দুই ‘দঙ্গল’-কন্যাকে কঠিন কঠিন সব ওয়ার্ক আউট করতে হয়েছে। চরিত্র থেকে বের হয়ে এসেছেন সেই কবে। কিন্তু জিম এখনো ছাড়েননি, বরং সেখানে আরেক বন্ধু জুটে গেছে।
