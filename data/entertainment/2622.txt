
হঠাৎ গুজব ছড়ায়, এক মর্মান্তিক সড়ক দুর্ঘটনায় মারা গেছেন গায়ক রিকি মার্টিন। তাঁর মৃত্যু নিয়ে গত শনিবার ইউটিউবে একটি ভিডিও প্রকাশ পায়। চারদিকে এ নিয়ে তোলপাড় পড়ে যায়। কিন্তু এর এক দিন পরই সব উত্তেজনায় পানি ঢেলে দেন খোদ রিকি মার্টিন। ইন্সটাগ্রামে রোববার তিনি পোস্ট করেন নিজের একটি ছবি, যেখানে লেখেন ‘সানসেট ফ্রম হ্যাভেন!’ অর্থাৎ ‘স্বর্গ থেকে দেখা সূর্যাস্ত’!ইউটিউবের ওই ভিডিওটি ‘শকিং অ্যান্ড আপকামিং’ নামের একটি আইডি থেকে আপলোড করা হয়। ভিডিওতে দেখানো হয়, দুর্ঘটনায় দুমড়ে-মুচড়ে যাওয়া একটি গাড়ি আর একটি মৃতদেহের ছবি। প্রকাশের মাত্র ২০ ঘণ্টার মধ্যে ভিডিওটি দেখা হয় ১ লাখ ৭৫ হাজার বার। ভিডিওতে বলা হয়, নতুন বছরের প্রথম দিন উদ্যাপন করে বাড়ি ফেরার পথে লস অ্যাঞ্জেলেসে তাঁর বিএমডব্লিউ গাড়ি দুর্ঘটনার কবলে পড়ে। আর দুর্ঘটনাস্থলেই প্রাণ হারান ‘উন দোস ত্রেস’ খ্যাত এ সংগীতশিল্পী! তবে এ গুজবের ২৪ ঘণ্টা না পেরুতেই ভক্তদের উদ্বেগ-উৎকণ্ঠা দূর করে দেন রিকি। তিনি আসলে নতুন বছর উদ্যাপন করেন তাঁর নিজ দেশ পুয়ের্ত রিকোয়। সেখান থেকেই নিজের বেঁচে থাকার কথা বিশ্ববাসীকে জানান দেন।
