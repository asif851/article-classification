
‘সূর্য যদি ওজন মাপে উঠে যেত রোজ/ এই বাজারের যত ধারদেনা, সব হতো শোধ।/ আজকে না হয় মেঘলা থাকুক, নাই বা নামুক বর্ষা/ আজকে না হয় বসন্ত ফুলে সব হৃদয় খরচা/ এই বাজারে আজ সবাই বেচুক ভরসা।’— ‘আয়নাবাজি’ ছবির ‘আলু পেঁয়াজের কাব্য’ গানের স্থায়ী অংশ এটি। জনপ্রিয় বিজ্ঞাপনচিত্র নির্মাতা অমিতাভ রেজা চৌধুরী এবার তৈরি করছেন চলচ্চিত্র ‘আয়নাবাজি’। শুটিং শেষ। এখন হচ্ছে শুটিং-পরবর্তী কিছু জরুরি কাজ। গত বুধবার সন্ধ্যায় ইউটিউবে প্রথম দেখা যায় গানটি। এ গানের কথা লিখেছেন রাজিব আশরাফ, সুর করেছেন শায়ান চৌধুরী অর্ণব আর তাতে কণ্ঠ দিয়েছেন শান।নির্মাতা প্রতিষ্ঠান হাফ স্টপ ডাউন সূত্রে জানা গেছে, এবারই প্রথম ‘আয়নাবাজি’ ছবির গান ইউটিউবে মুক্তি দেওয়া হলো।‘আয়নাবাজি’ ছবির ভাবনা নিয়ে এর নির্মাতা অমিতাভ রেজা চৌধুরী বলেন, ‘বাজারে পণ্য কেনা হয়, বেচা হয়, দরদাম হয়। কেউ ঠকে আবার কেউ জেতে, সেটাই বাজারের নিয়ম। ভালোবাসার নিয়ম নেই, হিসাব-নিকাশ হয় না।’অমিতাভ রেজা বলেন, ‘সত‍্য আর সুন্দর নিয়ে ভালোবাসার কারবার। তাই বাজারে তাকে বেমানান লাগে। মনে হয়, আজকে না হয় বাজার না হোক। আলু পেঁয়াজের কাব‍্যে বেজে উঠুক ম্যানডোলিন আর সুরের তালে মিশে যাক সব দাম-কষাকষি, লাল মুরগির ডাকে বেজে উঠুক রাগ আশাবরি, আর সবাই বাঁচুক ভালোবাসার কোনো এক যৌথ খামারে।’‘আয়নাবাজি’ ছবিতে অভিনয় করেছেন চঞ্চল চৌধুরী, নাবিলা, লুৎফর রহমান জর্জ, হিরা চৌধুরী, শওকত ওসমান, গাওসুল আলম শাওনসহ অনেকে। ছবির মূল ভাবনা গাওসুল আলম শাওনের, অনম বিশ্বাসের সঙ্গে তিনি যৌথভাবে চিত্রনাট্য লিখেছেন।
‘আলু পেঁয়াজের কাব্য’ গান নিয়ে গাওসুল আলম শাওন বলেছেন, ‘দর্শক চলচ্চিত্রটির জন্য অধীর আগ্রহে অপেক্ষা করছেন। আমি মনে করি, গানটি তাঁদের আগ্রহ বাড়িয়ে দেওয়ার একটি নিখুঁত উপায়। দর্শক চলচ্চিত্রটি থেকে কী পেতে যাচ্ছেন, গানটি তারই এক খসড়া উপহার।’অমিতাভ রেজা চৌধুরী বলেছেন, ‘চলচ্চিত্র নির্মাণ একটি দলবদ্ধ উদ্যোগ। আমাদের দলটি অসাধারণ একটি কাজ করছে। এই গান দর্শকদের জন্য চলচ্চিত্রটির একটি জানালা মাত্র। এটি আমাদের কাজের একটি উদাহরণও বটে।’টপ অব মাইন্ডের প্রধান নির্বাহী কর্মকর্তা এবং ‘আয়নাবাজি’ ছবির প্রযোজক জিয়াউদ্দিন আদিল বলেন, ‘আমি এই দলের কারিগরি ও সৃজনশীল সামর্থ্য দেখে মুগ্ধ; যার ছাপ আছে ছবির গানের এই মিউজিক ভিডিওতে। এটি অনেক পরিণত একটি কাজ। ছবির মুক্তির পর দর্শক গানটিকে ভীষণ ভালোবাসায় বরণ করে নেবেন। কারণ এটি একেবারেই অন্য রকম একটি গান।’
