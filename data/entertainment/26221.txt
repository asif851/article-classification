
মাত্র একিট পর্ব প্রচারিত হয়েছে। সেই পর্ব দিয়েই এবিসির নতুন টিভি সিরিজ ‘কোয়ান্টিকো’ সাড়া ফেলেছে দর্শকমহলে। আর এর জের ধরে বলিউড তারকা প্রিয়াঙ্কা চোপড়াকে নিয়েও প্রায় ‘হুলুস্থুল’ পড়ে গেছে পশ্চিমা মিডিয়া জগতে। বলিউডের এই ‘কোয়ান্টিকো’ অভিনেত্রীকে নিয়ে এখন পশ্চিমাদের কৌতূহলের শেষ নেই। সবাই এখন জানতে চায় প্রিয়াঙ্কার ব্যাপারে। তাই তো দর্শকদের কথা ভেবে প্রিয়াঙ্কাকে নিয়ে তৈরি করা হলো একটি অডিও-ভিজ্যুয়াল। কিন্তু একি! ভিডিওতে যে প্রিয়াঙ্কার বদলে সব ছবি সাবেক বিশ্বসুন্দরী যুক্তা মুখীর!সম্প্রতি এমনই একটি ভুল করল যুক্তরাষ্ট্রের চ্যানেল ‘এবিসি নিউজ’। চ্যানেলটি তাদের কোয়ান্টিকো সিরিজ প্রচারণার জন্য এবিসির মধ্যরাতের সংবাদ অনুষ্ঠান ‘নাইটলাইন’-এ প্রচার করে একটি বিশেষ প্রতিবেদন। প্রতিবেদনের শিরোনাম ছিল, ‘হাউ কোয়ান্টিকো স্টার প্রিয়াঙ্কা চোপড়া ডেল্ট উইথ রেস ইস্যুস’ অর্থাৎ ‘কেমন করে কোয়ান্টিকো তারকা প্রিয়াঙ্কা চোপড়া বর্ণবৈষম্যকে মোকাবিলা করেছেন’। সেখানে প্রিয়াঙ্কার এ সময়ের কোয়ান্টিকো শুটিংয়ের চিত্র থেকে শুরু করে বিশ্বসুন্দরীর মুকুট জেতার মুহূর্তটি পর্যন্ত তুলে ধরা হয়। কিন্তু প্রতিবেদনের একটি অংশে গিয়ে দেখা যায়, তাতে প্রিয়াঙ্কার বিশ্বসুন্দরীর মুকুট জেতার ফুটেজের বদলে জুড়ে দেওয়া হয়েছে যুক্তা মুখীর ফুটেজটি।পরে অবশ্য টনক নড়েছে এবিসি কর্তৃপক্ষ ও ‘নাইটলাইন’ নির্মাতাদের। টুইট বার্তার মাধ্যমে তারা ক্ষমা চেয়েছে প্রিয়াঙ্কার কাছে। নিজেদের টুইটার পেজে সংশোধিত প্রতিবেদনের ভিডিওটিও আপলোড করেছে। বিনয়ী পিসিও ধন্যবাদ জানিয়েছে এই সংশোধনীর জন্য। তবে সেই সঙ্গে কিছুটা টিপ্পনীও কেটেছেন মজার এই ভুলটি নিয়ে। ভ্যারাইটি।
