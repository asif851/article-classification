
২৫ জুন মহাতারকা শাহরুখ খানের বলিউডে ২৫ বছর পূর্ণ হয়েছে। ‘দিওয়ানা’ ছবির মাধ্যমে বলিউড অভিষেক হয় কিং খানের। ১৯৯২ সালের ২৫ জুন তাঁর অভিনীত ‘দিওয়ানা’ ছবিটি মুক্তি পায়। এরপর হিন্দি ছায়াছবির দুনিয়ায় কেটে গেছে তাঁর ২৫ বছর।
শাহরুখ টুইট করে অনুরাগীদের তাঁর সঙ্গে পথচলার জন্য ধন্যবাদ জ্ঞাপন করেন। বলিউড বাদশার অনুরাগীরাও তাঁদের প্রিয় নায়ককে শুভেচ্ছা জানান। পরিচালক এবং চিত্রনির্মাতা করণ জোহরও বলিউডে শাহরুখ খানের ২৫ বছর পূর্তি উপলক্ষে তাঁকে অভিনন্দন জানিয়েছেন। করণ টুইট করে বলেন, ‘শাহরুখের বলিউডে এই ২৫ বছরের মধ্যে ২২ বছর আমি ওর সঙ্গে আছি। এটা ভেবে আমি খুবই সম্মানিত বোধ করছি। ভাই (শাহরুখ খান), তোমায় খুব ভালোবাসি। সবকিছুর জন্য তোমায় ধন্যবাদ।’
করণ জোহরের পরিচালক হিসেবে বলিউডে অভিষেক হয়েছিল শাহরুখের হাত ধরে। করণ পরিচালিত প্রথম ছবি ‘কুছ কুছ হোতা হ্যায়’ ছবিতে নায়ক ছিলেন ‘কিং খান’।
এদিকে রেড চিলি এন্টারটেইনমেন্ট তার টুইটার অ্যাকাউন্টে শাহরুখের অভিনীত ছবির বিভিন্ন মুহূর্তকে একত্র করে একটি ভিডিও পোস্ট করেছে। ভিডিওটির ব্যাকগ্রাউন্ডে শাহরুখের জনপ্রিয় ছবি ‘দিলওয়ালে’-র বিখ্যাত সংলাপ ‘দিল তো হার কিসি কে পাস হোতা হ্যায় লেকিন সব দিলওয়ালে নেহি হোতে’ শোনা গেছে। বলা বাহুল্য, শাহরুখ অনুরাগী, তথা বলিউড এবার হিন্দি চলচ্চিত্র দুনিয়ায় কিং খানের স্বর্ণজয়ন্তী পূর্তির অপেক্ষায় থাকবে।
