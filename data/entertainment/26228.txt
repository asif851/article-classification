

সারা বছর ছোট ও বড় পর্দায় যে অভিনেতাদের দেখা গেছে ঘুরেফিরে, তাঁদের নিয়ে আজকের আয়োজন। শুধু সফল ছবি কিংবা নাটকের বিচারেই নয়, দর্শক ও সমালোচকদের মুখে যাঁদের নিয়ে ছিল আলোচনা, তাঁদের নাম উঠে এল এই তালিকায়।

১. চঞ্চল চৌধুরীবছরের সবচেয়ে আলোচিত ছবির একটি ছিল আয়নাবাজি। আর সেই ছবি ছিল ‘চঞ্চলময়’। তাই নিঃসন্দেহেই বলা যায়, বছরের আলোচিত অভিনেতার তালিকা তৈরি করতে গেলে চঞ্চল চৌধুরী তো এগিয়ে থাকবেনই। অভিনয়জীবনে এ পর্যন্ত পাঁচটি ছবিতে অভিনয় করেছেন চঞ্চল চৌধুরী। যখনই যে সিনেমায় অভিনয় করেছেন, সেই সিনেমা দিয়েই চঞ্চল সৃষ্টি করেছেন চাঞ্চল্য! এবারও এর ব্যতিক্রম ঘটেনি। সারা বছর নিয়মিত ছোট পর্দায় অভিনয় করে যতটা না আলোচনায় ছিলেন তিনি, সেপ্টেম্বরে মুক্তি পাওয়া আয়নাবাজি চঞ্চলকে আলোচনার কেন্দ্রবিন্দুতে নিয়ে গেছে। এই ছবিতে ছয়টি চরিত্রে অভিনয় করে দর্শক-সমালোচক সব মহল থেকেই কুড়িয়েছেন বাহবা।২. শাকিব খানগত কয়েক বছরের মতো ২০১৬ সালেও শাকিব খানের ছবি মুক্তি মানেই ছিল ঝিমিয়ে পড়া সিনেমাপাড়ায় কিছুটা প্রাণচাঞ্চল্য ফিরে আসা। এ বছর মুক্তি পাওয়া শাকিবের সাতটি ছবিই চলচ্চিত্র অঙ্গনে আলোচিত। তবে বাংলাদেশ-ভারত যৌথ প্রযোজনার ছবি শিকারি শাকিবের অন্য বছরের আলোচিত ছবির রেকর্ডও ছাড়িয়ে গেছে। আলোচনা ও ব্যবসা—দুই দিক থেকেই ছবিটি এগিয়ে ছিল। ছবিতে শাকিব খান নিজেকে নতুনরূপে হাজির করে সবার নজর কেড়েছেন। অনেক বছর পরই এবার নিজের চেনা মোড়ক থেকে বেরিয়ে এসেছেন এই অভিনেতা। শুধু বাংলাদেশেই নয়, ভারতের পশ্চিমবঙ্গেও শিকারি মুক্তির পর সেখানকার সিনেমাপ্রেমীদের মধ্যেও আলোড়ন তোলেন তিনি।৩. মোশাররফ করিমগত কয়েকবারের মতো এ বছরও ছোট পর্দায় রাজত্ব করেছেন মোশাররফ করিম। পাশাপাশি বড় পর্দায়ও ছিল তাঁর সরব উপস্থিতি। অজ্ঞাতনামা ছবিতে অভিনয় করে গত বছরের মতো এ বছরও তিনি দুই মাধ্যমেই নিজেকে তুলে ধরেছেন। ২০১৬ সালের দুই ঈদেই মোশাররফ করিম অভিনীত বিপুলসংখ্যক নাটক প্রচারিত হয়েছে। অনেক নাটকের ভিড়েও তাঁর কিছু চরিত্র আলোড়ন তুলতে সফল হয়েছে। অ্যাভারেজ আসলাম, অ্যাভারেজ আসলামের বিয়ে বিভ্রাট—এই দুটি খণ্ড নাটকে অভিনয় করে দর্শকের মন জয় করেছেন মোশাররফ।৪. জাহিদ হাসানছোট পর্দায় অভিনয় ও পরিচালনা—দুটোর মধ্য দিয়েই জাহিদ হাসান দর্শকদের মন জয় করে গেছেন এ বছরও। তাঁর ঘাড়ত্যাড়া, দুই+দুই=তিন, নীলের বউ রাশিসহ বেশ কিছু নাটক দর্শক মনে রেখেছেন। তা ছাড়া তৌকীর আহমেদ পরিচালিত হালদা ছবিতে জাহিদ হাসানের অভিনয় ও এ বছর অনুষ্ঠিত ডিরেক্টরস গিল্ড নির্বাচনে জাহিদের অংশগ্রহণও তাঁকে খবরের শিরোনামে নিয়ে এসেছে। তবে বছরের শেষে দর্শকদের রীতিমতো চমকেই দিয়েছেন এই অভিনেতা। প্রতীক হাসানের গাওয়া ‘বিয়াইন সাব’ গানের ভিডিওতে মডেল হয়ে তাতে নেচে-গেয়ে একেবারে ভিন্ন জাহিদকে ফিরিয়ে এনেছেন পর্দায়।৫. আফরান নিশো২০১৬ সাল অভিনেতা আফরান নিশোর জন্য ছিল প্রাপ্তির বছর। শুধু ভালো ভালো নাটক নয়, ভিন্নধর্মী চরিত্রেও এ বছর অভিনয়ের সুযোগ পেয়েছেন তিনি। দর্শকের মুখে মুখে ঘুরেছে তাঁর কয়েকটি নাটক। যেমন ফুলমতি, স্বপ্নকুহক, পটুয়ার বউ, আয়না রহস্য, আর্টিস্ট মজনু খাঁ, রাধা ও কৃষ্ণ, তুমি না থাকলে, ভূতের ভ্যালেন্টাইন, ভালোবাসার গল্প সমগ্র ইত্যাদি।
