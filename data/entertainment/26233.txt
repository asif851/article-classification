
আমি শুধু চেয়েছি তোমায়, রোমিও বনাম জুলিয়েট–এর পর আবারও যৌথ প্রযোজনার ছবিতে অভিনয় করতে যাচ্ছেন টালিউডের অভিনেতা অঙ্কুশ। ছবির নাম প্রেমী ও প্রেমী। বাংলাদেশের জাজ মাল্টিমিডিয়া ও ভারতের এসকে মুভিজ প্রযোজনা করছে এটি। ছবির পরিচালক অশোক পাতি।প্রেমী ও প্রেমী নিয়ে কলকাতা থেকে মুঠোফোনে অঙ্কুশ বলেন, ‘আবারও দুই বাংলার ছবিতে অভিনয় করতে যাচ্ছি। এবারের ছবির গল্প মিষ্টি প্রেমের।’এদিকে এসকে মুভিজ বা জাজ—কেউই প্রেমী ও প্রেমী ছবির নায়িকার নামটি প্রকাশ করতে চায়নি। তারা জানিয়েছে, নায়িকা থাকছে বাংলাদেশ থেকে। জাজ মাল্টিমিডিয়ার কর্ণধার আবদুল আজিজ বলেন, ‘গত তিন মাস আগে নায়িকা চূড়ান্ত করেছি। মেয়েটি একেবারেই নতুন। তাঁর নাচ ও অভিনয়ের অনুশীলন চলছে। ১৬ এপ্রিল আনুষ্ঠানিক ঘোষণার মধ্য দিয়ে নায়িকাকে সবার সামনে হাজির করতে চাই।’ তিনি জানান, শুটিং হবে বাংলাদেশ, ভারত ও স্কটল্যান্ডে। ২৫ মে থেকে ছবির শুটিং শুরু হবে।
