
সালমান খান অভিনীত ঈদের ছবি ‘কিক’ মুক্তি পাচ্ছে ২৫ জুলাই। মুক্তির আগেই ট্রেইলার ও গান প্রকাশিত হওয়ার পর দর্শকমহলে ব্যাপক সাড়া ফেলেছে ‘কিক’। ছবিটির ব্যাপক সাফল্য নিয়েও আত্মবিশ্বাসী সালমান। এরই মধ্যে ‘কিক’ মুক্তি পাওয়ার পর এর সাফল্য উদযাপনের জন্য জমকালো অনুষ্ঠান আয়োজনের পরিকল্পনা করে ফেলেছেন খান সাহেব। অনুষ্ঠানে বলিউডের প্রায় সব তারকার উপস্থিতি নিশ্চিত করতে চান তিনি। তবে আমন্ত্রিত অতিথি হিসেবে তিনি রণবীর কাপুর, ক্যাটরিনা কাইফ ও দীপিকা পাড়ুকোনকে রাখতে চান না।সালমানের হাত ধরেই বলিউডে প্রতিষ্ঠিত হয়েছেন ক্যাটরিনা। ক্যারিয়ারের শুরুর দিকে ‘বিগহার্ট লাভারবয়’ সালমানের সঙ্গে প্রেমের সম্পর্কেও জড়িয়েছিলেন ক্যাট। কিন্তু ২০০৯ সালে ‘আজব প্রেম কি গজব কাহানি’ ছবিতে রণবীরের সঙ্গে অভিনয় করতে গিয়ে তাঁর প্রতি দুর্বল হয়ে পড়েন ক্যাটরিনা। পরবর্তী সময়ে তিনি সালমানকে ছেড়ে রণবীরকে মনের মানুষ নির্বাচন করেন। সেই থেকে চুটিয়ে প্রেম চলছে এই জুটির মধ্যে। শুধু তা-ই নয়, একই ছাদের নিচে থাকার জন্য প্রস্তুতি নিচ্ছেন রণবীর-ক্যাটরিনা। মুম্বাইয়ের কার্টার রোডের একটি ফ্ল্যাটে উঠছেন তাঁরা। এরই মধ্যে ঘর সাজানোর কাজও শুরু করে দিয়েছে বহুল আলোচিত এ তারকা যুগল।‘কিক’ ছবির সাফল্য উদযাপন অনুষ্ঠানে সালমান কেন রণবীর-ক্যাটরিনাকে রাখতে চান না, তা অবশ্য স্পষ্ট করেননি। তিনি স্পষ্ট না করলেও ধারণা করা হচ্ছে, সাবেক প্রেমিকা ক্যাটরিনাকে রণবীরের বাহুডোরে দেখতে চান না বলেই সালমানের এমন সিদ্ধান্ত। সম্প্রতি এক খবরে এমনটিই জানিয়েছে ওয়ান ইন্ডিয়া।
‘কিক’ ছবির সাফল্য উদযাপন অনুষ্ঠানে দীপিকা কেন বাদ পড়ছেন সে বিষয়েও স্পষ্ট করে কিছু বলেননি সালমান। এ ক্ষেত্রে সম্ভাব্য দুটি কারণ বিবেচিত হচ্ছে। প্রথমত, সালমান অভিনীত পরবর্তী ছবিতে অভিনয় করতে রাজি হননি দীপিকা। দ্বিতীয়ত, ক্যাটরিনার বর্তমান প্রেমিক রণবীরের সঙ্গে অতীতে প্রেমের সম্পর্ক ছিল দীপিকার।
