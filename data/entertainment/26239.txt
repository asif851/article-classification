
মঞ্চের পর্দা সরলেই আজ দেখা যাবে ফেরদৌসী মজুমদারকে। নাট্যশালার মূল মঞ্চে মিনিট বিশেক একাই অভিনয় করবেন তিনি। এরপর মঞ্চে আসবেন অভিনেত্রী ও নাগরিক নাট্যাঙ্গনের সাংগঠনিক পরিচালক লাকী ইনাম। তাঁর আইডল ফেরদৌসী মজুমদারকে আজীবন সম্মাননা জানাবে তাঁর দল। গত জানুয়ারিতে ২০ বছরে পা রেখেছে নাটকের দল নাগরিক নাট্যাঙ্গন।এ উপলক্ষে দলটির আয়োজনে আজ থেকে শিল্পকলায় শুরু হচ্ছে আট দিনের নাট্যোৎসব। উৎসবে থাকবে প্রাচ্য ও পাশ্চাত্যের নাট্যকারদের নাটক। প্রাচ্যের রবীন্দ্রনাথ ঠাকুর, মানিক বন্দ্যোপাধ্যায় ও সেলিম আল দীন। পাশ্চাত্যের শেক্সপিয়ার, মলিয়ের, তাওফিক আল হাকিম ও এভাল্ড ফ্লিশারের নাটক। নাটকগুলোতে অভিনয় করবে বাংলাদেশ ও ভারতের কয়েকটি দল।শনিবার শততমবারের মতো মঞ্চে উঠছে আয়োজক দলের নাটক প্রাগৈতিহাসিক। এর সঙ্গে সম্পৃক্ত সাতজন অভিনয়শিল্পী, কলাকুশলী পাচ্ছেন পুরস্কার।দলের ২০ বছরে পদার্পণে দর্শকদের প্রতি কৃতজ্ঞতা জানিয়ে লাকী ইনাম বলেছেন, ‘তাঁরাই তো একটি নাট্যদলের নিত্যসঙ্গী। তাঁদের পরামর্শ, সমালোচনা ছাড়া আমরা এত দূর আসতে পারতাম না।’
