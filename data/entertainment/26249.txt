
‘স্টার ওয়ারস’ সিরিজের জনপ্রিয় অভিনেত্রী ক্যারি ফিশার আর নেই। গতকাল মঙ্গলবার ৬০ বছর বয়সে এই হলিউড তারকা মৃত্যুবরণ করেন। পরিবারের পক্ষ থেকে দেওয়া বিবৃতির বরাত দিয়ে বিবিসি অনলাইনের খবরে এ তথ্য জানানো হয়।
খবরে জানানো হয়, হৃদ্‌রোগে আক্রান্ত হওয়ার কয়েক দিন পর মারা গেলেন ক্যারি ফিশার।
গত শুক্রবার হৃদ্‌রোগে আক্রান্ত হন ক্যারি ফিশার। লন্ডন থেকে লস অ্যাঞ্জেলসগামী একটি ফ্লাইটে অসুস্থ হয়ে পড়েন তিনি। বিমান অবতরণের পর তাঁকে হাসপাতালে নেওয়া হয়।
পরিবারের পক্ষ থেকে দেওয়া বিবৃতিতে জানানো হয়, গতকাল স্থানীয় সময় সকাল ৮টা ৫৫ মিনিটে ক্যারি ফিশার সবাইকে ছেড়ে চলে যান।
পারিবারিক বিবৃতিতে জানানো হয়, ক্যারি ফিশার সবার ভালোবাসার মানুষ ছিলেন। তাঁর জন্য যাঁরা প্রার্থনা করেছেন, পরিবারের পক্ষ থেকে তাঁদের ধন্যবাদ।
ক্যারি ফিশারের মৃত্যুতে তাঁর স্বজন, সহকর্মী, বন্ধু, শুভাকাঙ্ক্ষী ও অগণিত ভক্ত শোক-শ্রদ্ধা জানাচ্ছেন।
‘স্টার ওয়ারস’ সিরিজে রাজকুমারী লেইয়া চরিত্রে অভিনয় করে প্রশংসিত হন ক্যারি ফিশার।
