
মার্কিন কৌতুকশিল্পী বিল কসবির বিরুদ্ধে একের পর এক যৌন হয়রানির অভিযোগ ওঠায় ভালোই বিপাকে পড়েছেন বর্ষীয়ান এ তারকা। এখন পর্যন্ত ১৬ জন নারী কসবির বিরুদ্ধে যৌন হয়রানির অভিযোগ তুলেছেন। তাঁদের মধ্যে ১২ জনই দাবি করেছেন, মাদক সেবন করিয়ে যৌন হয়রানি করেছেন কসবি। তাঁর বিরুদ্ধে এসব অভিযোগ এখন পর্যন্ত প্রমাণিত না হলেও, এরই মধ্যে এ কেলেঙ্কারি তাঁর ব্যক্তি ও পেশাজীবনে নানা নেতিবাচক প্রভাব ফেলতে শুরু করেছে।২০১১ সালে যুক্তরাষ্ট্রের নৌবাহিনী বিল কসবিকে সম্মানসূচক চিফ পেটি অফিসার পদবি দিয়েছিল। যৌন হয়রানির অভিযোগ ওঠায় সম্প্রতি বিল কসবির সম্মানসূচক ওই পদবি প্রত্যাহার করে নেওয়া হয়েছে। সম্প্রতি তাঁর পদবি প্রত্যাহারের ঘোষণা দিয়েছেন নেভি সেক্রেটারি রে মাবুস ও মাস্টার চিফ পেটি অফিসার মাইকেল স্টিভেনস। এক খবরে এ তথ্য জানিয়েছে বিবিসি অনলাইন।এ ছাড়া হলিউড ওয়াক অব ফেম থেকে বিল কসবির তারাটিও সরিয়ে ফেলা হয়েছে। শুধু তা-ই নয়, স্ট্যান্ড-আপ ট্যুরে বের হওয়ার কথা ছিল কসবির। তাঁর বিরুদ্ধে যৌন হয়রানির অভিযোগ ওঠায় সে ট্যুরও বাতিল হয়ে গেছে। পাশাপাশি বেশ কয়েকটি টিভি অনুষ্ঠান থেকে বাদ পড়েছেন ৭৭ বছর বয়সী বিল কসবি।এদিকে গত সপ্তাহে এক নারী কসবির বিরুদ্ধে মামলা দায়ের করেছেন। তিনি দাবি করেন, তাঁর ১৫ বছর বয়সে বিল কসবি তাঁকে যৌন হয়রানি করেছিলেন। অবশ্য বিল কসবির পক্ষ থেকে এই অভিযোগকে সম্পূর্ণ মিথ্যা দাবি করা হয়। পাল্টা মামলাও করা হয় ওই নারীর বিরুদ্ধে। বলা হয়, কসবির কাছ থেকে নাকি চাঁদা আদায় করতে চেয়েছিলেন তিনি।ওই নারী গত শুক্রবার তদন্তকারী কর্মকর্তাদের সঙ্গে দেখা করেন। তাঁর অভিযোগের পরিপ্রেক্ষিতে এরই মধ্যে তদন্তকাজ শুরু করেছে লস অ্যাঞ্জেলেস পুলিশ। বিষয়টির সত্যতা নিশ্চিত করেছে লস অ্যাঞ্জেলেস পুলিশের মুখপাত্র।
