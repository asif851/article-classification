
হঠাৎ করে শুঁটকি বিক্রেতা হয়ে গেছেন অভিনেতা এফ এস নাঈম। ১৩৩৩ নাটকে তাঁকে দেখা যাবে শুঁটকি বিক্রেতা হিসেবে। জীবনানন্দ দাশের ‘১৩৩৩’ কবিতা থেকে অনুপ্রেরণা নিয়ে নাটকটি নির্মাণ করেছেন ওয়াহিদ তারেক।
সম্প্রতি কক্সবাজারে নাটকটির শুটিং হয়েছে। জীবনানন্দের পাঠকেরা হয়তো খানিকটা অনুমান করতে পারছেন নাটকের গল্প। শুঁটকি বিক্রেতার ভূমিকায় অবতীর্ণ নাঈম বলেন, ‘কক্সবাজার বিমানবন্দরের পাশে যে শুঁটকির বাজার আছে, সেখানে শুটিং করেছি। ওই সময় এত মানুষ জমে গিয়েছিল যে মনে হচ্ছিল হাটের মধ্যে শুটিং করছি।’ নাটকটিতে নাঈমের সঙ্গে অভিনয় করেছেন তিশা। আসছে ঈদে এনটিভিতে দেখানো হবে ১৩৩৩।
