
২০১০ সাল থেকে তাপসী পান্নু সিনেমায় অভিনয় করছেন। আগে তিনি মূলত দক্ষিণ ভারতীয় ছবির তারকা ছিলেন, অবশ্য বলিউডেও টুকটাক কাজ করতেন। কিন্তু সেখানে হাতে গোনা কয়েকজন তখন জানত তাপসীর নাম। এরপর এক ‘পিংক’ দিয়েই তিনি করলেন বাজিমাত। এখন তাপসী পান্নু পুরোপুরি বলিউডশিল্পী। ‘পিংক’ ছবি মুক্তি পাওয়ার পর গত এক বছরে আর পেছন ফিরে তাকাতে হয়নি তাঁকে। এই এক বছরে তাপসী নিজের বাড়ি, দামি গাড়ি, সুদৃশ্য ভ্যানিটি ভ্যান—সবকিছুর মালিক হয়েছেন। নিজের কাছে প্রতিজ্ঞা করেছিলেন, যে করেই হোক ৩০ বছর বয়সের মধ্যে গাড়ি-বাড়ির মালিক হবেন।
অনিরুদ্ধ রায় চৌধুরীর ‘পিংক’ ছবিতে তাপসী পান্নু অভিনয় করেছেন এক সাহসী ও প্রতিবাদী নারীর চরিত্রে। বাস্তব জীবনেও ভীষণ জেদি এই মেয়ে। একবার যদি পণ করেন কিছু করবেন, তাহলে তা করেই ছাড়েন। সফটওয়্যার ইঞ্জিনিয়ারিং নিয়ে পড়াশোনা করলেও স্বপ্ন ছিল অভিনেত্রী হবেন। স্বপ্ন পূরণ হয়েছে তাঁর।
দিল্লির মেয়ে তাপসীর জন্মদিন ১ আগস্ট। মুম্বাইয়ে নিজের কোনো বাড়ি ছিল না এত দিন। তাই এবার নিজের ৩০তম জন্মদিনে নিজেকে উপহার দিয়েছেন বিশাল এক অ্যাপার্টমেন্ট। এর কিছুদিন আগে একটি মার্সিডিজ গাড়ি কিনেছেন এই তারকা। ২৯ সেপ্টেম্বর মুক্তি পেয়েছে তাঁর নতুন ছবি ‘জুড়ুয়া টু’। এটি নব্বই দশকের সালমান খানের হিট ছবি ‘জুড়ুয়া’র রিমেক। এক সপ্তাহে প্রায় ১০০ কোটি রুপি আয় করেছে তাপসী পান্নু, বরুণ ধাওয়ান ও জ্যাকুলিন ফার্নান্দেজ অভিনীত ‘জুড়ুয়া টু’। ভারতীয় বক্স অফিস ইতিমধ্যেই ছবিটিকে হিট ঘোষণা করেছে। ছবিতে তাপসীর অভিনয়ের প্রশংসাও শোনা যাচ্ছে চারদিকে।
ব্যবসাসফল এই ছবিতে নায়িকা হিসেবে তাপসীও ভালো আয় করেছেন বোঝা যাচ্ছে। কারণ, সম্প্রতি তাপসী নিজের জন্য একটি ভ্যানিটি ভ্যানও কিনেছেন। আর তা মোটেও সাদামাটা নয়। সুদৃশ্য এই ভ্যানিটি ভ্যানের অন্দর তাপসী নিজের মনমতো সাজিয়ে নিয়েছেন। এর ভেতরে ঢুকে যে-কারওরই মনে হতে পারে, এটি ভ্যানিটি ভ্যান নয়, বরং নায়িকার বসার ঘর। দেয়ালে লাগানো হয়েছে ফুলেল ওয়াল পেপার। তাঁর সঙ্গে মিলিয়ে ভ্যানে রাখা হয়েছে দামি আসবাব।
তাপসী বলেন, ‘তারকাদের জন্য ভ্যানিটি ভ্যান হলো দ্বিতীয় বাড়ি। শেষ কয়েকটি ছবিতে শুটিং করে আমি খুব ক্লান্ত হয়ে পড়েছিলাম। কাজের ফাঁকে নিরিবিলিতে আমাদেরও একটু বিশ্রাম নেওয়া প্রয়োজন। আমার নতুন ভ্যানিটি ভ্যানটি পাওয়ার পর আমি ভীষণ খুশি হয়েছি। এর অন্দরসজ্জা এমনভাবে করেছি, যেন তা আমাকে সব সময় ফুরফুরে রাখে আর আমি নিশ্চিন্তে কাজ করে যেতে পারি। কারণ, এখানেই আমার দিনের শুরু হয়।’
আগামী বছর মুক্তি পাবে তাপসী পান্নু অভিনীত ‘তাড়কা’ ও ‘ফ্লিকার সিং’। বলিউড বাবল
