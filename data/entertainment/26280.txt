
অনলাইনে বিনোদনভিত্তিক টিভি চ্যানেল চালু করছেন নাট্য নির্মাতা রেদওয়ান রনি। নাম পপকর্নলাইভ। কাল থেকে টেলিভিশনটির পরীক্ষামূলক সম্প্রচার শুরু হচ্ছে। www.popcornlive.tv তে গিয়ে কম্পিউটার, আইপ্যাড, ট্যাবসহ যেকোনো স্মার্টফোন থেকে দেখা যাবে এই চ্যানেলের অনুষ্ঠান।পপকর্নলাইভের কর্ণধার নির্মাতা রেদওয়ান রনি বলেন, ‘ডিজিটাল যুগে এসে টেলিভিশনও পাল্টে যাচ্ছে। তারই ধারাবাহিকতায় আমাদের পপকর্নলাইভ নামের এই অনলাইন টিভি চ্যানেল। খুব শিগগির আমরা পূর্ণাঙ্গ সম্প্রচারে যাব। এটি পুরোপুরি একটি বিনোদনভিত্তিক চ্যানেল হবে। অনলাইনের ব্যবহারকারীদের উপযোগী করে আমরা সবগুলো অনুষ্ঠান সাজাচ্ছি।’রনি জানান, এই চ্যানেলের মূল সুবিধা হবে রিয়েল টাইম অনলাইন স্ট্রিমিংয়ের পাশাপাশি এখানে আর্কাইভের ব্যবস্থাও থাকবে। যার ফলে দর্শকেরা সব প্রোগ্রাম ইচ্ছেমতো যেকোনো সময় যেকোনো জায়গায় দেখতে পারবেন।পপকর্নলাইভের ওয়েবসাইটে শুভেচ্ছা জানিয়েছেন বেশ কয়েকজন অভিনয়শিল্পী। www.popcornlive.tv তে প্রচারিত শুভেচ্ছা বার্তায় অভিনেতা সাজু খাদেম বলেন, ‘বিনোদন জগৎ​ ঘিরে আমাদের যে প্রত্যাশা অপূর্ণ ছিল, আশা করছি পপকর্নলাইভের মাধ্যমে তা পূরণ হবে।’ অভিনেত্রী জেনি বলেছেন, ‘বিজ্ঞাপন বিরতি ছাড়া সুবিধাজনক সময়ে যারা টিভি দেখতে স্বাচ্ছন্দ্যবোধ করি, তাদের জন্য অনেক ভালো একটি প্ল্যাটফর্ম হতে পারে পপকর্নলাইভ টিভি।’ নতুন প্রজন্মের অভিনয়শিল্পী তৌসিফ বলেন, ‘আমরা যারা নতুন, অনলাইনে বেশি রেসপন্স পাচ্ছি, তাদের জন্য এটা অনেক বড় একটা প্ল্যাটফর্ম। আশা করছি, আরও অনেক ভালো কিছু করে দেখাতে পারব।’নাটক ও সিনেমার পাশাপাশি পপকর্নলাইভের উল্লেখযোগ্য অনুষ্ঠানের মধ্যে থাকবে নতুন টিভি ধারাবাহিক, বাংলাদেশের ইউটিউব সেলিব্রেটি সালমান শো, কমেডি শো মিস্টার মিসফিট, মিউজিক প্রোগ্রাম আন্ডারগ্রাউন্ড লেভেল ৬ ইত্যাদি।
