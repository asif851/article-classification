
ছোট পর্দার কৌতুক অভিনেতা হিসেবে বেশ ভালোই জনপ্রিয়তা পেয়েছিলেন কপিল শর্মা। কিন্তু কে জানত বড় পর্দায় এসেও অভিষেকেই কিস্তিমাত করবেন তিনি! কপিল শর্মার প্রথম ছবি ‘কিস কিসকো পেয়ার কারু’ মুক্তির ঠিক দুদিনের মধ্যেই ১৮.৭৫ কোটি রুপি আয় করেছে। চলচ্চিত্র সমালোচক তরণ আদর্শ জানিয়েছেন, তাঁর ধারণা প্রথম সপ্তাহে এ ছবির আয় ৩০ কোটি রুপি ছাড়িয়ে যাবে। এক টুইট বার্তায় আদর্শ লিখেছেন, হলে বসে ছবি দেখতে কেবল দর্শকেরাই আনন্দ পাচ্ছেন না। ব্যাংকে জমা হওয়া টাকার দিকে চেয়ে হাসছেন এ ছবির পরিবেশকরাও।‘কিস কিসকো পেয়ার কারু’ ছবির দুই পরিচালক আব্বাস-মাস্তানও নিশ্চয় আনন্দে হাসছেন। কারণ তাঁদের ক্যারিয়ারের দীর্ঘ খরা কাটিয়েছে এই ছবি। তরণ আদর্শ আব্বাস-মাস্তান প্রসঙ্গে টুইটে লিখেছেন, ‘শেষ হাসিটা তাঁরাই হাসছেন।’ আব্বাস-মাস্তান পরিচালকদ্বয় ‘হামরাজ’, ‘৩৬ চায়না টাউন’, ‘রেস’ ও ‘রেস ২’ ছবিগুলো নির্মাণ করেছিলেন।এর আগে, করণ জোহরের ‘স্টুডেন্ট অব দ্য ইয়ার’ ছবিটি মুক্তির প্রথম দিনে আয় করেছিল ৭.৫ কোটি রুপি। এ ছবিও ছিল আলিয়া ভাটের প্রথম ছবি। কপিলের ‘কিস কিসকো পেয়ার কারু’ ছবিটি ডিঙিয়ে গেছে ‘স্টুডেন্ট অব দ্য ইয়ার’কে।এ ছাড়া, ‘কিস কিসকো পেয়ার কারু’ ছবিটি মুক্তির পর প্রথম দিনের আয়ে ডিঙিয়ে গিয়েছে সুরজ পাঞ্চোলি আথিয়া অভিনীত ‘হিরো’ ছবিকেও। ‘হিরো’ আয় করেছিল ৬ কোটি রুপির কাছাকাছি। কপিলের ‘কিস কিসকো পেয়ার কারু’ ছবিটি মুক্তির প্রথম দিনের আয়ের হিসাবে পেছনে পড়েছে শুধু ‘বজরঙ্গি ভাইজান’, ‘এবিসিডি ২’ এবং ‘ওয়েলকাম ব্যাক’ ছবির কাছে।হাসির ছবির যেখানে শক্তি কপিল ঠিক সেই জায়গাটাতেই শক্ত অবস্থানে আছেন। মানুষকে আনন্দ দেওয়া সহজ কাজ নয়। আর ছবি বানিয়ে সে ছবির মাধ্যমে লোককে হাসিয়ে আনন্দ দিয়ে ব্যবসাসফল ছবির তালিকায় ঠাঁই করে নেওয়া— আরও কঠিন। কপিল প্রসঙ্গে চলচ্চিত্রবোদ্ধা ও সমালোচক তরণ আদর্শের যে বক্তব্য; তা হচ্ছে, কপিলকে নেওয়ায় আব্বাস-মাস্তানকে নিয়ে হেসেছিলেন যারা; কপিল তাঁদের দেখিয়ে দিয়েছেন শেষ হাসিটা কে হাসছে। এনডিটিভি।
