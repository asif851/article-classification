
অমর একুশে গ্রন্থমেলা দরজায় কড়া নাড়ছে। গ্রন্থমেলার প্রস্তুতির সঙ্গে সঙ্গে বাংলা একাডেমি সাহিত্য পুরস্কার ঘোষণা এখন অনেকটা নিয়মে পরিণত হয়েছে। সাহিত্যের সঙ্গে যাঁরা জড়িত কিংবা খোঁজখবর রাখেন, তাঁরা অপেক্ষায় থাকেন কে বা কারা পাচ্ছেন বাংলা একাডেমি সাহিত্য পুরস্কার। আপাতত সেই অপেক্ষার পালা শেষ হলো। গতকাল বৃহস্পতিবার ঘোষণা করা হলো ২০১৪ সালের বাংলা একাডেমি সাহিত্য পুরস্কার বিজয়ীদের নাম। সমগ্র সাহিত্যজীবনের কর্মকাণ্ডের ওপর ভিত্তি করে সাতটি বিভাগে সাতজন কবি-সাহিত্যিক-গবেষক এবারের বাংলা একাডেমি সাহিত্য পুরস্কারের জন্য বিবেচিত হয়েছেন।বৃহস্পতিবার বিকেলে বাংলা একাডেমির নতুন ভবনের সভাকক্ষে সংবাদ সম্মেলনের মাধ্যমে পুরস্কারপ্রাপ্তদের নাম ঘোষণা করেন একাডেমির মহাপরিচালক শামসুজ্জামান খান। এতে উপস্থিত ছিলেন একাডেমির অন্য কর্তাব্যক্তিরাও।কবিতায় এ বছরে বাংলা একাডেমি সাহিত্য পুরস্কার পেয়েছেন শিহাব সরকার, কথাসাহিত্যে জাকির তালুকদার, প্রবন্ধে শান্তনু কায়সার, গবেষণায় ভূঁইয়া ইকবাল, মুক্তিযুদ্ধভিত্তিক সাহিত্যে আবু মোহাম্মদ দেলোয়ার হোসেন, ভ্রমণসাহিত্যে মঈনুস সুলতান এবং শিশুসাহিত্যে খালেক বিন জয়েনউদ্দীন। অনুবাদ, নাটক এবং বিজ্ঞানপ্রযুক্তি ও পরিবেশ বিভাগে এ বছর কাউকে পুরস্কারের জন্য বিবেচনা করা হয়নি।পুরস্কারপ্রাপ্তদের নাম ঘোষণা করে বাংলা একাডেমির মহাপরিচালক শামসুজ্জামান খান তাঁদের ফোন করে অভিনন্দন জানান। ১ ফেব্রুয়ারি অমর একুশে গ্রন্থমেলা ও আন্তর্জাতিক সাহিত্য সম্মেলনের উদ্বোধন অনুষ্ঠানে প্রধানমন্ত্রী শেখ হাসিনা লেখকদের হাতে পুরস্কার তুলে দেবেন। পুরস্কার হিসেবে ১ লাখ টাকা, সনদপত্র ও ক্রেস্ট প্রদান করা হবে।এবার পুরস্কার কমিটির সভাপতি ছিলেন ইমেরিটাস অধ্যাপক রফিকুল ইসলাম। সদস্য ছিলেন অধ্যাপক হায়াৎ মামুদ, কবি আসাদ চৌধুরী, অধ্যাপক সৈয়দ মনজুরুল ইসলাম এবং কালি ও কলম-এর সম্পাদক আবুল হাসনাত।
