
ন্যান্‌সির পূজার গান গাওয়ার খবরটি এরই মধ্যে পাঠকেরা জেনেছেন। এবার এই গানটির একটি ভিডিও তৈরি করা হয়েছে। এই ভিডিওতে ন্যান্‌সির পাশাপাশি পর্দায় উপস্থিতিতে দেখা যাবে গান, ক্রিকেট আর অভিনয়জগতের অনেককে। খুব অল্প সময়ের মধ্যে বিভিন্ন অঙ্গনের তারকারা তাঁর ডাকে সাড়া দেওয়ায় সবার কাছে কৃতজ্ঞ এই শিল্পী। প্রথম আলোর সঙ্গে আলাপে গতকাল বুধবার তেমনটাই জানালেন ন্যান্‌সি নিজে।মঙ্গলবার দিনব্যাপী ঢাকার দয়াগঞ্জের একটি পূজা মণ্ডপে ন্যান্‌সির গাওয়া পূজার গানটির ভিডিওচিত্র ধারণ করা হয়। ‘ধর্ম যার যার উৎসব সবার, পূজার আনন্দে সবাই হই একাকার/ মিলিয়ে কাঁধে কাঁধ, ভুলে যাই কে কোন জাত’ এমন কথার গানটি লিখেছেন স্নেহাশীষ ঘোষ। আর গানটির ভিডিওচিত্র নির্মাণ করেছেন সৈকত রেজা।ন্যান্‌সির গাওয়া পূজার গানটির ভিডিওচিত্রে যাঁরা অংশ নিয়েছেন তাঁরা হলেন ক্রিকেটার জাভেদ ওমর বেলিম, সানোয়ার হোসেন, ধারাভাষ্যকর চৌধুরী জাফরুল্লাহ শারাফাত, সংগীত পরিচালক ফোয়াদ নাসের বাবু, ইমন সাহা, গায়ক ফেরদৌস ওয়াহিদ, আগুন, পলি সায়ন্তনি, ইমরান, ধ্রুব গুহ, মেহরাব, রন্টি দাস, সন্দীপন, লিংকন (আর্টসেল), উপস্থাপক ফেরদৌস বাপ্পি, অভিনয়শিল্পী জয়ন্ত চট্টোপাধ্যায়, পিয়া ও নায়ক শিপন।
এ প্রসঙ্গে ন্যান্‌সি বলেন, ‘শুরু থেকে গানটি নিয়ে ভিন্ন ধরনের পরিকল্পনা ছিল। সেই অনুযায়ী আমরা অনেককে এই ভিডিওচিত্রে অংশগ্রহণের অনুরোধ জানাই। খুব অল্প সময়ের মধ্যে নানা ব্যস্ততা সত্ত্বেও আমার এই মিউজিক ভিডিওর চিত্রায়ণে উপস্থিত থাকার জন্য সবার প্রতি কৃতজ্ঞতা। আমি অনেক বেশি অনুপ্রাণিত। বিভিন্ন অঙ্গনের প্রিয় মানুষদের উপস্থিতি আমার গানের ভিডিওতে নতুন মাত্রা যোগ করেছে। কোনো ধরনের সম্মানী ছাড়া এই গানের প্রতি তাঁরা সম্মান প্রদর্শন করতে ঢাকার বিভিন্ন জায়গা থেকে ছুটে এসেছেন, এ জন্য গানসংশ্লিষ্ট সকলের পক্ষ থেকে তাদের প্রতি আমার অশেষ কৃতজ্ঞতা। তবে কীভাবে তাঁদের ভিডিওতে উপস্থাপন করা হবে তা না-ই বলি। শ্রোতা-দর্শকদের জন্য এটা সারপ্রাইজ হিসেবেই থাকল। শেষে শুধু একটা কথাই বলতে চাই, ধর্ম যার যার উৎসব সবার’আজ বৃহস্পতিবার রাতে ‘পুঁজো এল’ শিরোনামের এই গানটির মিউজিক ভিডিও ইউটিউবসহ বিভিন্ন টিভি চ্যানেলে দেখা যাবে।
