



প্রতি রোববার ভক্তরা অমিতাভের বাংলোর বাইরে ভিড় করে।
অমিতাভের খুদে এক ভক্ত ‘বিগ বি’র বাড়ির ভেতর ঢুকে পড়ে।
আগামী মে মাসে মুক্তি পাবে অমিতাভের ছবি ‘১০২ নট আউট’।


বলিউডের বর্ষীয়ান তারকা অমিতাভ বচ্চনের মুম্বাইয়ের বাড়ি ‘জলসা’র বাইরে সপ্তাহ শেষে বিশাল জটলা তৈরি হয়। প্রতি রোববার এই অভিনেতার ভক্তরা বাংলোর বাইরে ভিড় করেন তাঁকে এক নজর দেখার জন্য। এখন এটি রীতিমতো নিয়মে পরিণত হয়েছে। অমিতাভও ভক্তদের নিরাশ করেন না। যদি তিনি বাড়িতে থাকেন, তাহলে বাইরে এসে ভক্তদের উদ্দেশে হাত নাড়িয়ে ধন্যবাদ জানান। কিন্তু বাড়ির ভেতরে কারও প্রবেশের অনুমতি নেই। শিশুরা কি আর অতশত বোঝে? গত রোববার অমিতাভের খুদে এক ভক্ত হাজার মানুষের ভিড়ে গা গলিয়ে ঠিকই ঢুকে পড়ে ‘বিগ বি’র জলসার ভেতর। অমিতাভ কিন্তু তাতে একটুও রাগ করেননি। বরং আজ মঙ্গলবার টুইটারে সেই ছোট্ট ভক্তের গল্প শেয়ার করেছেন।
‘এই পুঁচকে রোববার ভিড়ের মধ্যে সাহস দেখিয়েছে। দরজা দিয়ে বাড়ির ভেতরে চলে এসেছে শুধু আমার সামনে হাত নাড়ানোর জন্য। খুব কিউট।’ আজ টুইটারে এ কথা লিখেছেন অমিতাভ বচ্চন। খুদে সেই ভক্তের সঙ্গে তোলা ছবিও দিয়েছেন। এদিকে গতকাল সোমবার অমিতাভ ‘থাগস অব হিন্দোস্তান’ ছবির শুটিং করতে যোধপুরে পৌঁছেছেন। এই সিনেমায় আরও অভিনয় করছেন আমির খান, ক্যাটরিনা কাইফ ও ফাতিমা সানা শেখ। ছবির পরিচালক বিজয় কৃষ্ণ আচার্য। এ বছর ৮ নভেম্বর ইতিহাসনির্ভর এই ছবির মুক্তি পাওয়ার কথা।
আগামী মে মাসে মুক্তি পাবে অমিতাভের ছবি ‘১০২ নট আউট’। ইতিমধ্যে ছবির ট্রেলার প্রকাশ পেয়েছে। অমিতাভ বচ্চন নিজেও সম্প্রতি এই চলচ্চিত্রের একটি নতুন ছবি নিজের টুইটারে শেয়ার করেছেন। এখানে অমিতাভ বচ্চনের ছেলের চরিত্রে অভিনয় করেছেন ঋষি কাপুর! এর মধ্য দিয়ে দীর্ঘ ২৭ বছর পর একসঙ্গে পর্দায় দেখা যাবে তাঁদের।
উল্লেখ্য, একসময় ঋষি কাপুরের ভাতিজি ও অভিনেত্রী কারিশমা কাপুরের সঙ্গে অমিতাভের ছেলে অভিষেক বচ্চনের প্রেম ছিল। পারিবারিক সেই সম্পর্ক বাগদান পর্যন্ত গড়ায়। কিন্তু কিছু মনোমালিন্যর কারণে ভেঙে যায় তা। হিন্দুস্তান টাইমস।
