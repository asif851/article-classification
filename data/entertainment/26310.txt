
সমসাময়িক ঘটনাবলি নিয়ে শুরু হচ্ছে বিবিসি বাংলার নতুন সাপ্তাহিক অনুষ্ঠান ‘বিবিসি প্রবাহ’। আজ বৃহস্পতিবার সন্ধ্যা থেকে চ্যানেল আইতে অনুষ্ঠানটির প্রচার শুরু হচ্ছে। ২৫ মিনিটের এই অনুষ্ঠানে থাকবে গুরুত্বপূর্ণ বিষয় নিয়ে অনুসন্ধানী ও বিশ্লেষণমূলক সংবাদ, সাক্ষাৎকার এবং বিতর্ক। বিশ্বের বিভিন্ন প্রান্ত থেকে বিবিসির সংবাদদাতা ও সাংবাদিকদের পাঠানো আন্তর্জাতিক সংবাদ ও অর্থনৈতিক খবরাখবরও তুলে ধরা হবে।
বিবিসি বাংলার সম্পাদক সাবির মুস্তাফা বলেন, ‘বাংলাদেশের গণমাধ্যমে বিবিসি বাংলার নতুন অনুষ্ঠান বিবিসি প্রবাহ। রেডিও, ডিজিটাল এবং মোবাইলের পাশাপাশি টেলিভিশনেও বিবিসির উপস্থিতি বাংলাদেশের শ্রোতা-দর্শকদের প্রতি দায়বদ্ধতারই প্রতিফলন। শ্রোতারা যাতে নির্ভরযোগ্য সংবাদ পেতে পারেন সেটা নিশ্চিত করতেই বিবিসি বাংলা সব সময় অঙ্গীকারবদ্ধ।’অনুষ্ঠানের উপস্থাপক বিবিসি বাংলার সাংবাদিক শারমিন রমা বলেন, ‘নতুন এবং গতিময় এই সংবাদভিত্তিক অনুষ্ঠানের উপস্থাপনা করতে পেরে আমি খুবই আনন্দিত। বাংলাদেশ ও বাংলাদেশের বাইরে মানুষের কাছে গুরুত্বপূর্ণ বিষয়গুলো এই অনুষ্ঠানের মাধ্যমে তুলে ধরা হবে।’চ্যানেল আইয়ের বার্তা প্রধান শাইখ সিরাজ বলেন, ‘বাংলাদেশের গণমাধ্যমে বিবিসি প্রবাহ একটি ঐতিহাসিক অর্জন। চ্যানেল আই বিবিসি’র দীর্ঘদিনের বিশ্বস্ত সহযোগী। আমি বিশ্বাস করি বিবিসি প্রবাহ প্রচারের এই উদ্যোগের মাধ্যমে বাংলাদেশের মানুষের জীবনে আসবে ইতিবাচক পরিবর্তন।’‘বিবিসি প্রবাহ’ অনুষ্ঠানটি সরাসরি সম্প্রচারিত হবে প্রতি বৃহস্পতিবার রাত সাড়ে নয়টায়। পরদিন শুক্রবার সকাল সাড়ে নয়টায় অনুষ্ঠানটি পুনঃপ্রচার করা হবে।
