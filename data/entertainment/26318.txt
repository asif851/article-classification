
কনসার্ট না করেই ফিরে গেল সুইজারল্যান্ডের ব্যান্ড দল এলভেইটি। গতকাল শুক্রবার সকালের একটি ফ্লাইটে ঢাকা ছেড়েছে সাত সদস্যের জনপ্রিয় ফোক-মেটাল দলটি। কনসার্ট না করেই ফিরে যেতে হয়েছে বলে এর আগে একটি ভিডিওর মাধ্যমে দুঃখ প্রকাশ করেছে তারা।নিজেদের ইউটিউব চ্যানেলে ৫০ সেকেন্ডের সেই ভিডিওর শুরুতেই দলের সবাই একত্রে বাংলায় বলেন, ‘ধন্যবাদ বাংলাদেশ।’ পরে দলের ভোকাল ক্রিগেল গ্ল্যাঞ্জমান বলেন, ‘ঢাকার একটি হোটেল থেকে বলছি। এ দেশের মানুষের অভ্যর্থনায় আমরা দারুণ রোমাঞ্চিত। খুব কম দেশেই এমন সমাদর পেয়েছি। আজ রাতের অনুষ্ঠানটি করতে পারছি না বলে দুঃখিত।’ পরে আরেক ভোকাল রাফায়েল সাল্জমান বলেন, ‘সবকিছু যদি ঠিকঠাক থাকে, এই লাইনআপ নিয়ে আমরা আবারও বাংলাদেশে গান করতে আসব। কারণ, আপনারা অসাধারণ।’গত বৃহস্পতিবার সন্ধ্যায় বসুন্ধরা কনভেনশন সিটির নবরাত্রি মিলনায়তনে গান করার কথা ছিল দলটির। নিরাপত্তার কারণে পুলিশের বিশেষ শাখা অনুষ্ঠানটির অনুমতি দেয়নি। অনাকাঙ্ক্ষিত এ ঘটনায় দুঃখ প্রকাশ করে কনসার্টের আয়োজক প্রতিষ্ঠান গ্রিন ইভেন্টের প্রধান নির্বাহী তানভীর আহমেদ বলেন, ‘টিকিট চাই ডটকম থেকে যাঁরা টিকিট কিনেছেন, তাঁদেরসহ একটি হটলাইন নম্বরের মাধ্যমে আমরা টিকিটের টাকা ফেরত দিতে চাই। এ ছাড়া ঢাকার বাইরের দর্শকেরা টিকিট স্ক্যান করে মেইল করলে বিকাশের মাধ্যমে টাকা ফেরত দেওয়া হবে।’ তিনি জানান, জুলাই মাসে আবারও বাংলাদেশে আসবে দলটি। সে সময় বিনা পারিশ্রমিকেই গান করবে তারা। তরুণদের কাছে ইতিমধ্যে দারুণ জনপ্রিয় হয়ে উঠেছে ব্যান্ড দলটির গানগুলো।
