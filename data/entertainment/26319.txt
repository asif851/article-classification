
এ ভুল তো যেনতেন ভুল নয়, মহা ভুল! সেরা ছবির অস্কারজয়ী হিসেবে পদক চলে গেল ‘লা লা ল্যান্ড’ দলের হাতে। সবাই জয়ের অনুভূতিও ঘোষণা করে ফেললেন। কিন্তু তখনই জানা গেল, তাঁরা আসলে অস্কার জেতেননি, জিতেছে ‘মুনলাইট’। এমন ভুলের ঘটনা অস্কার আসরে আর ঘটেনি। এখন বিশ্বের বিনোদন দুনিয়ায় এ নিয়েই চলছে হাসি-তামাশা। তবে এই হাসি-তামাশায় ইতি টানতে আনুষ্ঠানিকভাবে ক্ষমা চাইল এই ভুলের পেছনে দায়ী প্রতিষ্ঠান।
অনুষ্ঠান শেষ হতেই এ ভুলের জন্য সবাই প্রথমে দায়ী করতে শুরু করেন পুরস্কার প্রদানকারী অভিনেতা ওয়ারেন বেটি ও ফে ডানঅ্যাওয়েকে। অনেকে আবার একাডেমি কর্তৃপক্ষের নির্বুদ্ধিতাকে দুষতে থাকেন। তবে ঘটনা ঘটার কয়েক ঘণ্টা না পেরোতেই ভুলের জন্য দায়ী মূল প্রতিষ্ঠানটি ক্ষমা চাইল। ভুলটি আসলে করেছে ‘প্রাইস ওয়াটার হাউস কুপার’ নামের হিসাবনিরীক্ষাকারী প্রতিষ্ঠান। এই প্রতিষ্ঠান প্রতিবছর একাডেমি সদস্যদের ভোট গণনা করে বিজয়ীর নাম চূড়ান্ত করে এবং তা বিশেষ কার্ডে ছাপিয়ে সিলগালা খামে ভরে অনুষ্ঠানের দিন মূল আসরে নিয়ে আসে। ভেতরে কার নাম লেখা, তা খাম ছেঁড়া না পর্যন্ত ‘প্রাইস ওয়াটার হাউস কুপার’ প্রতিষ্ঠানের ঊর্ধ্বতনরা ছাড়া আর কেউ জানে না, এমনকি অস্কার কর্তৃপক্ষও জানে না।
তারা একটি লিখিত বিবৃতিতে জানিয়েছে, ভুলবশত প্রতিষ্ঠানটি এবার সেরা অভিনেত্রী বিভাগের বিজয়ীর নাম লেখা খামটিই তুলে দেন সেরা ছবির অস্কার প্রদানকারী দুই ব্যক্তির হাতে। দুই অস্কারপ্রদানকারীর মধ্যে অভিনেতা ওয়ারেন বেটি মঞ্চে খামটি খুলেই ভুল ধরতে পারেন। অস্কার মঞ্চে সঠিক বিজয়ীর নাম ঘোষণার পরপরই এর ব্যাখ্যাও দেন সেই বর্ষীয়ান হলিউড অভিনেতা। তিনি বলেন, ‘আমি খাম খুলে কিছুক্ষণ চুপ হয়ে ছিলাম। সবাই ভেবেছে, আমি মজা করছি। কিন্তু বিষয়টি আসলে তেমন ছিল না। আমি সেখানে “সেরা অভিনেত্রী-এমা স্টোন, লা লা ল্যান্ড” নামটি দেখে অবাক হয়েই চুপ ছিলাম।’ তবে ওয়ারেন বেটির নীরবতাকে নিছক ঠাট্টা মনে করেন সেই ভুল কার্ডে লেখা ‘লা লা ল্যান্ড’ ছবির নাম হুট করেই বলে ফেলেন অভিনেত্রী ফে ডানঅ্যাওয়ে। তাই ‘প্রাইস ওয়াটার হাউস কুপার’ ক্ষমা চেয়েছে সেই দুই অস্কার প্রদানকারী চলচ্চিত্র ব্যক্তিত্ব, ‘মুনলাইট’ ও ‘লা লা ল্যান্ড’-এর শিল্পী, কুশলী ও একাডেমি অ্যাওয়ার্ড কর্তৃপক্ষের কাছে। তারা লিখিত বিবৃতিতে জানিয়েছে, এ ভুল হওয়ার পেছনের কারণ তারা খতিয়ে দেখছে এবং শিগগিরই দায়ী ব্যক্তিদের বিরুদ্ধে ব্যবস্থা নেবে বলে কথা দিয়েছে।
