
সমসাময়িক নায়িকাদের মধ্যে প্রতিযোগিতা থাকবেই। কখনো কখনো সেটি ঝগড়ায় রূপ নেওয়াও অস্বাভাবিক নয়। কিন্তু এ রকম দুই নায়িকা যখন একই ছবিতে কাজ করতে আসেন, তখন? মুখ দেখাদেখি বন্ধ, এ রকম দুই নায়িকাকে নিয়ে মুশকিলে পড়েছেন জড়ুয়া ২ ছবির নির্মাতা ডেভিড ধাওয়ান। তাঁর এই ছবির দুই নায়িকা জ্যাকুলিন ফার্নান্দেজ ও তাপসী পান্নু কেউ কারও সঙ্গে কথা বলছেন না।
একটি সূত্র জানিয়েছে, অবস্থা বেগতিক। কথা বলা তো দূরের কথা, এই দুজন একে অন্যের দিকে তাকান না পর্যন্ত। এই অবস্থায় দুজনের সঙ্গে শিডিউল মেলাতে বেকায়দায় পড়ে গেছেন বেচারা ডেভিড। তাঁকে এমনভাবে শিডিউল সাজাতে হচ্ছে যেন, সেটে দুই নায়িকা মুখোমুখি না হন। কে যায় ঝামেলা করতে!
জড়ুয়া ২ ছবির শুটিং চলছে লন্ডনে। তাপসী পান্নুর শুটিং ১৫ দিন এবং জ্যাকুলিনের ২৫ দিন। পরিচালকের কাছে দুজনই অনুরোধ করেছেন, একই দিনে যেন তাঁদের শুটিং ফেলা না হয়। হাতে গোনা কয়েকটি দৃশ্যের জন্য কাজ করবেন এই দুই নায়িকা। না হলে বিপদ হতো পরিচালকের।
তাপসী-জ্যাকুর দা-কুমড়া সম্পর্ক হলেও ছবির নায়ক বরুণ ধাওয়ানের সঙ্গে দুজনেরই বেশ খাতির। ভাবতে পারেন, বরুণ চাইলেই তো ঝামেলাটা মিটিয়ে দিতে পারেন। কিন্তু না। নায়িকাদের ব্যাপারে নাক গলানোর লোক নন বরুণ। সব থেকে মজার বিষয় হচ্ছে, তাপসী-জ্যাকুর ঝামেলাটা কী নিয়ে, সেটা কারোরই জানা নেই। দুই তারকার ঘনিষ্ঠ একটি সূত্র জানিয়েছে, তাঁদের মধ্যে ঝগড়ার কথা কখনোই শোনা যায়নি। কিন্তু দুজন দুজনকে একেবারে সহ্যই করতে পারেন না।  
জড়ুয়া ২ মুক্তি পাবে আগামী ২৯ সেপ্টেম্বর। ১৯৯৭ সালের ডেভিড ধাওয়ানের জড়ুয়া ছবির সিকু্যয়েল এটি। প্রথমটিতে অভিনয় করেছিলেন সালমান খান, কারিশমা কাপুর ও রম্ভা। সূত্র: এনডিটিভি।
