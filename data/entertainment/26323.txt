
ভারতের বিখ্যাত গানের দল ‘শিলং চেম্বার কয়্যার’ বাংলাদেশে আসছে গান শোনাতে। ঈদের পরের উৎসবের অংশ হিসেবে এই আয়োজন করেছে ঢাকায় ভারতীয় হাইকমিশনের ইন্দিরা গান্ধী সাংস্কৃতিক কেন্দ্র।এই সফরে বাংলাদেশে দুটি গানের অনুষ্ঠান করবে শিলং চেম্বার কয়্যার। ৬ সেপ্টেম্বর সন্ধ্যা সাড়ে ছয়টায় প্রথম অনুষ্ঠানটি হবে মিরপুরের ইনডোর স্টেডিয়ামে। দ্বিতীয় অনুষ্ঠানটি হবে ৮ সেপ্টেম্বর সিলেট অডিটোরিয়ামে।অনুষ্ঠান দুটি সবার জন্য উন্মুক্ত। তবে এ জন্য আগাম ই-টিকিট নিতে হবে। ই-টিকিট পেতে আগ্রহী ব্যক্তিদের IGCC <space>, Name, Email ID লিখে এসএমএস পাঠাতে হবে ৬৯৬৯ নম্বরে। ই-টিকিটটি তাদের মেইলে পাঠানো হবে। বিস্তারিত জানা যাবে www.archiana.com/iccr সাইটে।ভারতের মেঘালয় রাজ্যের রাজধানী শিলংয়ের সংগীত দল ‘শিলং চেম্বার কয়্যার’-এর প্রতিষ্ঠা ২০০১ সালে। ভারতের বাইরেও দলটি তাদের গানের জন্য পরিচিত হয়ে উঠেছে। শিলং চেম্বার কয়্যারের দলটি ২৫ সদস্যের। এতে কণ্ঠশিল্পী ১৫ জন এবং যন্ত্রশিল্পী রয়েছেন ১০ জন। দলের প্রধান নেইল নংকিনরি একাধারে দলের সংগীত পরিচালক ও প্রধান পিয়ানো বাদক। তিনি লন্ডনের ট্রিনিটি কলেজের গিল্ড হল স্কুল অব মিউজিক থেকে সংগীত শিক্ষা করেছেন। এরপর ইউরোপের বিভিন্ন দেশে দীর্ঘ ১৩ বছর বহু কনসার্টে পিয়ানো বাদক হিসেবে কাজ করেছেন। এ সময় তিনি পশ্চিমা ধ্রুপদি সংগীত নিয়ে অভিজ্ঞতা অর্জন করেন। এই অভিজ্ঞতা নিয়ে দেশে ফিরে তিনি শিলং চেম্বার কয়্যার প্রতিষ্ঠা করেন।শিলং চেম্বার কয়্যার ২০১০ সালের নভেম্বর মাসে ভারতের রাষ্ট্রপতি ভবনে মার্কিন প্রেসিডেন্ট বারাক ওবামা ও ফার্স্ট লেডি মিশেল ওবামার সম্মানে আয়োজিত অনুষ্ঠানে সংগীত পরিবেশন করে। এর আগে ২০০২ সালেও তারা তৎকালীন রাষ্ট্রপতি এ পি জে আবদুল কালামের আমন্ত্রণে রাষ্ট্রপতি ভবনে সংগীত পরিবেশন করে। দলটি ২০১০ সালে ভারতের কালার টিভির রিয়েলিটি শো ‘ইন্ডিয়া’স গট ট্যালেন্ট’ প্রতিযোগিতায় বিজয়ী হয়।নেইল নংকিনরি পশ্চিমা সংগীতের সঙ্গে মেঘালয়ের খাসিদের ঐতিহ্যবাহী লোকসংগীতের সমন্বয় করে নিজস্ব ঘরানার সংগীত সৃষ্টি করেন। পরে এই গান নিয়ে তিনি ব্রিটেন, পোল্যান্ড, সুইজারল্যান্ড, ইতালি, শ্রীলঙ্কা ও ভারতের দিল্লি, বেঙ্গালুরু, মুম্বাই, গুয়াহাটিসহ বিভিন্ন এলাকায় গানের অনুষ্ঠান করে প্রশংসিত হন।এ ছাড়া শিলং চেম্বার কয়্যার বেশ কয়েকটি বিখ্যাত হিন্দি সিনেমার গান নতুন আঙ্গিকে গেয়ে শ্রোতাদের প্রশংসা কুড়ায়। ২০১১ সালে বড়দিন উৎসবে মুক্তি পাওয়া শিলং চেম্বার কয়্যারের অ্যালবামটি হিন্দি চলচ্চিত্রের গানের বাইরে ভারতের সর্বাধিক বিক্রীত অ্যালবামের কৃতিত্ব অর্জন করে।
