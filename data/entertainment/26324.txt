
ক্যারিয়ারের খুব চমৎকার সময় পার করছেন অভিনয়শিল্পী সোহানা সাবা। গত বছরের শেষ দিকে মুক্তি পাওয়া ‘বৃহন্নলা’ ছবিতে অভিনয়ের জন্য প্রশংসিত হন সাবা। মুক্তির পর ছবিটি দেশের বাইরে বিভিন্ন উৎসবে অংশ নিয়ে সম্মান বয়ে আনে। ছবির প্রধান চরিত্রের অভিনয়শিল্পী সাবা অর্জন করেন কিছু পুরস্কার। সর্বশেষ ভারতের গোলাপি শহর নামে পরিচিত জয়পুরে সপ্তম জয়পুর আন্তর্জাতিক চলচ্চিত্র উত্সবে ‘বৃহন্নলা’ ছবির জন্য সেরা অভিনেত্রীর পুরস্কার অর্জন করেন সাবা। একই ছবির জন্য সেরা চিত্রনাট্যকারের পুরস্কার পেয়েছেন মুরাদ পারভেজ। সাবা এবার কলকাতার চলচ্চিত্রে অভিনয় করতে যাচ্ছেন। এর মধ্য দিয়ে দেশের গণ্ডি ছাড়িয়ে আন্তর্জাতিক অঙ্গনে পা রাখলেন তিনি। অয়ন চক্রবর্তীর পরিচালনায় ছবিটির নাম ‘ষড়রিপু’। রোমান্টিক থ্রিলারধর্মী এই ছবিতে সাবা অভিনয় করবেন ইন্দ্রনীল সেনগুপ্ত, চিরঞ্জিত চক্রবর্তী ও রজতাভ দত্তর সঙ্গে। এ ছাড়া রুদ্রনীল ঘোষ, রায়েশ শর্মা, সুদীপ্তা চক্রবর্তী ও কনীনিকা বন্দ্যোপাধ্যায় অভিনয় করবেন গুরুত্বপূর্ণ চরিত্রে।ছবির কাজের জন্য সোহানা সাবা এখন কলকাতায় আছেন। গতকাল ২৬ ফেব্রুয়ারি হয়ে গেল ‘ষড়ঋপু’ ছবির সংবাদ সম্মেলন। সেখান থেকে আজ শুক্রবার সকালে মুঠোফোনে প্রথম আলোকে সাবা বলেন, ‘আমার ভালো লাগাটা এত বেশি কাজ করছে যে তা প্রকাশ করার ধরনটাই ভুলে গেছি। মাস দেড়েক আগে ছবিটিতে অভিনয়ের ব্যাপারে আমি চুক্তিবদ্ধ হই। কিন্তু পরিচালকের নিষেধের কারণে তা সবাইকে জানাইনি। আনুষ্ঠানিকভাবে সংবাদ সম্মেলনের পর তা সবাইকে জানাচ্ছি।’‘ষড়রিপু’ ছবিতে সোহানা সাবার স্বামীর চরিত্রে অভিনয় করেছেন রজতাভ দত্ত আর বয়ফ্রেন্ডের চরিত্রে থাকবেন ইন্দ্রনীল সেনগুপ্ত। সাবা বললেন, ‘আমার সহশিল্পীদের সবাই কলকাতার চলচ্চিত্রের পরীক্ষিত অভিনয়শিল্পী। তাঁদের সঙ্গে একই ছবিতে সহশিল্পী হিসেবে কাজ করতে যাচ্ছি ভেবে ভালো লাগাটা কাজ করছে অনেক বেশি। মনে হচ্ছে, অনেক নতুন কিছু শিখতে পারব। তবে আমি কিন্তু দারুণভাবে আত্মবিশ্বাসী। আর আমার এ আত্মবিশ্বাসটা বাড়িয়ে দিয়েছে ভারতের গোলাপি শহর নামে পরিচিত জয়পুরে সপ্তম জয়পুর আন্তর্জাতিক চলচ্চিত্র উত্সবে ‘বৃহন্নলা’ ছবির জন্য পাওয়া সেরা অভিনয়শিল্পীর পুরস্কারটি। সবার কাছে দোয়া চাই যেন বাংলাদেশের মান রাখতে পারি।’সাবা জানান, রোমান্টিক থ্রিলারধর্মী ‘ষড়রিপু’ চলচ্চিত্রটি নারীপ্রধান। এখানে তিনি রাকা চরিত্রে অভিনয় করবেন। আগামী ২ মার্চ থেকে ছবির শুটিং শুরু হবে বলে জানিয়েছেন তিনি। একটানা পাঁচ দিন শুটিংয়ের পর ঢাকায় ফিরবেন সাবা।‘ষড়রিপু’ সোহানা সাবা অভিনীত ষষ্ঠ চলচ্চিত্র। এর আগে ‘আয়না’, ‘খেলাঘর’, ‘চন্দ্রগ্রহণ’, ‘প্রিয়তমেষু’, ‘বৃহন্নলা’সহ পাঁচটি ছবিতে অভিনয় করেছেন তিনি। চলচ্চিত্র বিরতিতে খণ্ড নাটকে অভিনয় করেন তিনি। সামনে পরিচালক মুরাদ পারভেজের ‘দৌড়’ ছবিতে দেখা যাবে সাবাকে। একই পরিচালকের আরেকটি ছবিতে অভিনয়ের ব্যাপারেও সাবার কথাবার্তা চলছে।
