
বলিউডের বড় পর্দা কাঁপানো কৌতুক অভিনেতা জনি লিভার। অনেক দিন ধরে সিনেমায় তাঁকে খুব কম দেখা যাচ্ছে। তবে এবার তাঁর ভক্তরা তাঁকে নিয়মিত দেখতে পাবেন। কিন্তু সেটা ছোট পর্দায়। প্রথমবারের মতো জনি লিভার একটি টিভি সিরিয়ালে অভিনয় করছেন। তা-ও আবার দ্বৈত চরিত্রে! নাম ‘পার্টনারস’।
আগামী নভেম্বরের প্রথম সপ্তাহ থেকে ‘পার্টনারস’ সিরিয়ালটি প্রচার করবে সাব টিভি। জনি লিভারের চরিত্রটি একজন পুলিশ কমিশনারের। তাঁর আরেকটি চরিত্র হলো ওই পুলিশ কমিশনারের বার্তাবাহকের। এই সিরিয়ালে দেখা যাবে বলিউডের আরেক বর্ষীয়ান কৌতুক অভিনেতা আসরানিকেও। হাস্যরসাত্মক গল্পের এই সিরিয়ালে তাঁদের সঙ্গে আরও অভিনয় করেছেন বিপুল রায়, কিশোয়ার মার্চেন্ট, শ্বেতা গুলাটি, অশ্বিনী কালসেকার ও কিকু শারদাকে। দ্য ইন্ডিয়ান এক্সপ্রেস
