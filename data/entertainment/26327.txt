
শিগগিরই শুরু হচ্ছে করণ জোহরের জনপ্রিয় টক শো ‘কফি উইথ করণ’-এর ষষ্ঠ কিস্তির প্রচার। নতুন মৌসুমের প্রথম পর্বেই করণের অতিথি কে হচ্ছেন, এ নিয়ে দর্শক মহলে এখন কৌতূহলের কমতি নেই। একেক সময় একেক নামের গুঞ্জন ছড়াচ্ছে। এত দিন শোনা গিয়েছিল পাকিস্তানি অভিনেতা ফাওয়াদ খান হবেন করণের অনুষ্ঠানের প্রথম পর্বের অতিথি। কিন্তু এখন শোনা যাচ্ছে অন্য নাম। করণের টক শোর প্রথম পর্বের অতিথি হচ্ছেন অভিনেত্রী আলিয়া ভাট। সেই সঙ্গে নাকি করণের সবচেয়ে প্রিয় ব্যক্তিত্ব শাহরুখ খানও থাকবেন অতিথির আসনে।এই দুজনকে অতিথি হিসেবে বাছাইয়ের অন্যতম কারণ হলো, দুজনই করণের খুব ঘনিষ্ঠজন। নির্মাতা হিসেবে করণের অভিষেক কুচ কুচ হোতা হ্যায় ছবি দিয়ে। তাতে অভিনয় করেছিলেন শাহরুখ। আর অভিনেত্রী হিসেবে আলিয়ার অভিষেক করণ পরিচালিত ছবি দিয়ে। তাই এই তিনজনের মধ্যে রয়েছে এক বিশেষ সম্পর্কের রসায়ন। তা ছাড়া গৌরী শিন্ডে পরিচালিত আলিয়ার আসন্ন ছবি ডিয়ার জিন্দেগিতে একটি বিশেষ চরিত্রে অভিনয় করছেন শাহরুখ খান। ‘কফি উইথ করণ’-এর প্রচার ও ডিয়ার জিন্দেগির মুক্তি প্রায় কাছাকাছি সময়েই হবে। তাই তো করণ তাঁর আলোচিত টক শোর নতুন মৌসুমের শুভারম্ভ করার জন্য সবচেয়ে যোগ্য অতিথি হিসেবে আলিয়া ও শাহরুখকেই শেষ নাগাদ বেছে নিলেন। দ্য ইন্ডিয়ান এক্সপ্রেস।
