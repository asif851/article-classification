
ভিয়েতনামের রাষ্ট্রীয় অনুষ্ঠানে যাচ্ছে তুরঙ্গমী ড্যান্স থিয়েটারের নৃত্যনাট্য অনামিকা সাগরকন্যা এবং অ্যানিমেশন ড্যান্স ‘রেসুলিউশন’। আসছে সেপ্টেম্বরে ‘ভিয়েতনাম আন্তর্জাতিক নৃত্য উৎসব ২০১৭’-এ প্রযোজনা দুটি পরিবেশনের আমন্ত্রণ জানানো হয়েছে দলটিকে। ভিয়েতনাম সরকারের সংস্কৃতি, যুব ও পর্যটন মন্ত্রণালয়ের আয়োজনে আগামী ১৬ থেকে ২২ সেপ্টেম্বর এই উৎসব অনুষ্ঠিত হবে। তুরঙ্গমী ড্যান্স থিয়েটারের শিল্পনির্দেশক নৃত্যশিল্পী পূজা সেনগুপ্ত বলেন, দ্বিতীয়বারের মতো কোনো আন্তর্জাতিক উৎসবের জন্য নির্বাচিত হয়েছে অনামিকা সাগরকন্যা। এর আগে ২০১৪ সালে ‘ব্যাংকক ইফ ফেস্টিভ্যাল অব পারফরম্যান্স আর্টস’-এ প্রতিযোগিতা করে নির্বাচিত হয়েছিল অনামিকা সাগরকন্যা। দেশের সম্মানজনক নানা আয়োজনে এই নৃত্যনাট্যের মোট ১২টি প্রদর্শনী হয়েছে। পূজা বলেন, ‘বেশ কিছুদিন আগে নৃত্যনাট্য দুটির ভিডিও জমা দিয়েছিলাম। তুরঙ্গমীর ই-মেইলে জানানো হয়েছে, এই দুটিই উৎসবের জন্য নির্বাচিত হয়েছে। আনন্দের বিষয় হচ্ছে, এটি কোনো গোষ্ঠীর নয়; বরং দেশটির মূলধারার উৎসব। এমন উৎসবে উপস্থাপনের জন্য নির্বাচিত হওয়াটা সত্যিই সৌভাগ্যের ব্যাপার।’ অনামিকা সাগরকন্যা প্রযোজনাটির মূল ভাবনা, পাণ্ডুলিপি, নৃত্য পরিচালনা ও নির্দেশনা দিয়েছেন পূজা সেনগুপ্ত। এটি একজন প্রেমিকের গল্প; প্রেমের জন্য যে পৃথিবীজুড়ে নানা সভ্যতা ও সংস্কৃতি পরিভ্রমণের মধ্য দিয়ে তাঁর স্বপ্নকন্যাকে খোঁজে। বাংলার সমসাময়িক নৃত্য আন্তর্জাতিক দর্শকদের সামনে তুলে ধরার প্রয়াস এই নৃত্যনাট্য।
