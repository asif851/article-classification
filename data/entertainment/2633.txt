
ভারতীয় পরিচালক রাজা চন্দের পরিচালনায় দেশীয় চলচ্চিত্র বেপরোয়া ছবির শুটিং বাংলাদেশে হচ্ছে না। ছবির পুরো শুটিংই হবে ভারত ও থাইল্যান্ডে। এরই মধ্যে ১৫ অক্টোবর থেকে ভারতের হায়দরাবাদের রামুজি ফিল্ম সিটিতে শুরু হয়েছে ছবিটির শুটিং। জানিয়েছেন ছবির প্রযোজনা প্রতিষ্ঠান জাজ মাল্টিমিডিয়ার কর্ণধার প্রযোজক আবদুল আজিজ। দেশে শুটিং না করার কারণ হিসেবে জানান, ‘তথ্য মন্ত্রণালয়ের অনুমতি নিয়েই এফডিসিতে ছবির শুটিং শুরু করেছিলাম। ভারত থেকে আসা ছবির অতিথি পরিচালক, ফাইট ডিরেক্টর ও নৃত্যপরিচালকের কাজের ভিসা ছিল। তারপরও কয়েকজনের ইন্ধনে প্রশাসন থেকে কাজে বাধা দেওয়া হয়েছে। তাই বাংলাদেশে এই ছবির কাজ করা সম্ভব হচ্ছে না।’৫ অক্টোবর বাংলাদেশে বেপরোয়ার শুটিং শুরু হয়। শুটিংয়ের পাঁচ দিনের মাথায় ছবিটির ভারতীয় পরিচালক, নৃত্যপরিচালক ও ফাইট ডিরেক্টরের কাজের অনুমতিপত্র না থাকার অভিযোগে প্রশাসন শুটিং বন্ধ করে দেয়।কিন্তু দেশীয় ছবি পুরোপুরি দেশের বাইরে শুটিংয়ের ক্ষেত্রে বাইরের কলাকুশলীদের নিয়ে কাজ করতে গেলে এখানকার কোনো অনুমতি লাগে কি না—এ প্রসঙ্গে ওই প্রযোজক বলেন, ‘তথ্য মন্ত্রণালয়ের অনুমতি লাগে। তা নিয়েই আমরা কাজ করছি।’এ ব্যাপারে চলচ্চিত্র শিল্পী সমিতির সাধারণ সম্পাদক জায়েদ খান বলেন, ‘যত দূর জানি, অতিথি পরিচালক হিসেবে রাজা চন্দ পরিচালক সমিতির কোনো অনুমতিই নেননি। তিনি পর্যটন ভিসায় এসেছিলেন। তাঁরা সঠিক কাগজপত্র দেখাতে পারেননি। তাই প্রশাসন কাজ বন্ধ করে দিয়েছে।’
ভারতের হায়দরাবাদের রামুজি ফিল্ম বেপরোয়ার শুটিং চলবে ১৭ নভেম্বর পর্যন্ত। শেষ ধাপে ছবির গানগুলোর শুটিং হবে থাইল্যান্ডে। বেপরোয়া ছবিতে অভিনয় করেছেন ববি, রোশান, তারিক আনাম খান, লিমা রহমান, সাদেক বাচ্চু, রেবেকা প্রমুখ।
