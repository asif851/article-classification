
বিশ্বসুন্দরী নয়, অভিষেককে এবার রোমান্স করতে দেখা যাবে বলিউডের রাজকন্যার সঙ্গে। মহেঞ্জোদারোর ‘রাজকন্যা’ পূজা হেগড়ে এবার জুটি বাঁধবেন জুনিয়র বচ্চনের সঙ্গে।আশুতোষ গোয়ারিকর পরিচালিত মহেঞ্জোদারো ছায়াছবিতে নবাগত পূজাকে দেখা গিয়েছিল রাজকন্যারূপে। ছবিটি বক্স অফিসে মুখ থুবড়ে পড়েছিল।সূত্রের খবর অনুযায়ী, এবার অভিষেক বচ্চন ও পরিচালক নিশিকান্ত কামাতকে পাশে নিয়ে পূজা বলিউডে তাঁর দ্বিতীয় ছবিটি করতে চলেছেন। জনপ্রিয় ছবি দৃশ্যম ও ফোর্সখ্যাত নিশিকান্তের আগামী এই রোমাঞ্চকর ছবিটি প্রযোজনা করবে ক্রিআরজ এন্টারটেইনমেন্ট ও কিতা প্রোডাকশন।ছবির নাম এখনো চূড়ান্ত হয়নি। অভিষেক-পূজার এই ছবির শুটিং শুরু হবে জুলাইয়ের মাঝামাঝিতে। অনেক দিন পর জুনিয়র বচ্চনকে অন্য রকম চরিত্রে দেখা যাবে। শেষ কয়েকটি ছবিতে তাঁকে কমেডি নায়ক হিসেবে দেখা গেছে।হৃতিক রোশনের মতো সুপারস্টার পাশে পেয়েও পূজার বলিউড-অভিষেক ভালো হয়নি। এবার দেখা যাক, অভিষেক তাঁর হাত কতটা শক্ত করে ধরতে পারেন।
 
