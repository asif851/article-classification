
রোবাবার বিকেল। রাজধানীর হাতির ঝিল। ক্যামেরার সামনে তাসনুভা তিশা। মডেল ও অভিনয়শিল্পী। কাজ করছেন ছোট পর্দায়। প্রথম আলোর জন্য তাঁর কিছু আলোকচিত্র তোলা হচ্ছে। চারপাশ উৎসুক মানুষের জটলা। পাশ থেকে একজন বললেন, ‘আপা, আপনাকে টিভিতে দেখেছি। ওই যে বলেন, আমি তো পুরাই প্রেমে পড়ে গেছি।’ফিক করে হাসলেন তাসনুভা তিশা। আর ক্লিক করা হলো না। আলোকচিত্রী তাঁর ক্যামেরাটা নামিয়ে রাখলেন। আবার প্রস্তুতি নেওয়ার পালা। ছবি তোলার ফাঁকে কথা হলো তিশার সঙ্গে। : এই সংলাপ তো একটি বিজ্ঞাপনচিত্রের? : হ্যাঁ, একটি ম্যাংগো বারের বিজ্ঞাপনচিত্রের সংলাপ ছিল, ‘জানিস, আমাদের কলেজের কেমিস্ট্রির টিচার দেখতে যা হ্যান্ডসাম! আমি তো পুরাই প্রেমে পড়ে গেছি।’: এটা আপনার প্রথম কাজ?: না, এর আগে আরেকটি কাজ করেছিলাম। ফেসবুকে আমার ছবি দেখে বিজ্ঞাপনী সংস্থা আমাকে আমন্ত্রণ জানায়। ওই বিজ্ঞাপনটি ছিল চুলের তেলের। ম্যাংগো বারের বিজ্ঞাপনটির সংলাপ অনেকেই পছন্দ করেছেন। দেশে তো সব কটি চ্যানেলেই দেখাচ্ছে, ভারতের জি বাংলা আর স্টার জলসায় দেখানো হচ্ছে নিয়মিত। তিশা জানান, এই বিজ্ঞাপনচিত্রে কাজ করার পর নির্মাতাদের চোখে পড়েন তিনি। তাঁকে নিয়ে কাজ করার ব্যাপারে অনেকেই আগ্রহ প্রকাশ করেন। ছোট পর্দায় তাঁর প্রথম নাটক মুহাম্মদ মোস্তফা কামাল রাজের লাল খাম বনাম নীল খাম। এরপর কাজ করেছেন এজাজ মুন্নার ঈদের নাটক মানি আই লাভ ইউ আর আলী ফিদা একরাম তোজোর ঈদের সাত পর্বের ধারাবাহিক নাটক উভচর-এ। এবার তাসনুভা তিশার সামনে নতুন দরজা খুলে যায়। অনেকগুলো নাটক আর বিজ্ঞাপনচিত্রের কাজ করার প্রস্তাব আসে তাঁর কাছে। সুযোগগুলো হাতছাড়া করেননি তিনি, লুফে নিয়েছেন। এখন একসঙ্গে চারটি ধারাবাহিকের শুটিং করছেন। মুহাম্মদ মোস্তফা কামাল রাজের দুটি ধারাবাহিক দোস্ত দুশমন আর অফস্ক্রিন, দীপংকর দীপনের লাভ গুরু ডটকম এবং হিমেল আশরাফের একদিন ছুটি হবে। এরই মধ্যে অফস্ক্রিন, দোস্ত দুশমন ও একদিন ছুটি হবে ধারাবাহিকের প্রচার শুরু হয়েছে।হাতির ঝিলের পাশে রাস্তার ধারে বসে কথা হচ্ছে তিশার সঙ্গে। বললেন, ‘একেবারে হঠাৎ করেই চলে এলাম বিনোদনের জগতে। অভিনয়ের ওপর কোনো প্রাতিষ্ঠানিক শিক্ষা নেওয়ার সুযোগ হয়নি। তবে নিজেকে তৈরি করার জন্য প্রচুর নাটক দেখি। দেশ-বিদেশের সিনেমা দেখি। বই পড়ি।’তিশা এখন টিভির অনুষ্ঠান উপস্থাপনা করছেন। এশিয়ান টিভি ও গাজী টিভিতে একাধিক অনুষ্ঠান উপস্থাপনা করেছেন। এখন আরটিভির ‘ব্রাইডাল সিজনস’ অনুষ্ঠানটি উপস্থাপনা করছেন। বললেন, ‘উপস্থাপনার কাজ অনেকটা অনুরোধে ঢেঁকি গেলার মতো। সত্যি বলছি, উপস্থাপনায় আমার কোনো আগ্রহ নেই। শুধু অনুরোধ রক্ষা করার জন্য রাজি হয়েছি।’তাসনুভা তিশা পড়াশোনা করছেন। জানালেন, ইডেন বিশ্ববিদ্যালয় থেকে ব্যবস্থাপনা বিষয়ে এবার স্নাতক চূড়ান্ত বর্ষের পরীক্ষায় অংশ নেবেন তিনি।
