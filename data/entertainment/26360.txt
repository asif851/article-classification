
খান খানদানের ঈদ উদ্‌যাপনের দিন গ্যালাক্সি অ্যাপার্টমেন্টে হাজির ছিলেন একাধিক বলিউড সুন্দরী। সালমান খানের বাড়িতে এদিন ঈদের সন্ধ্যা আরও উজ্জ্বল হয়ে ওঠে সোনাক্ষী সিনহা, জ্যাকুলিন, প্রীতি জিনতাসহ আরও বিটাউন সুন্দরীদের উপস্থিতিতে। সাল্লু মিয়ার ‘জুড়ওয়া’ ছবির সিক্যুয়েলের অভিনেতা বরুণ ধাওয়ানও ঈদের পার্টিতে এসেছিলেন।
প্রতিবারের মতো এবারও সালমানের ঈদের পার্টি জমে ওঠে তাঁর মায়ের খানদানি বিরিয়ানি দিয়ে। এর সঙ্গে ছিল সুস্বাদু ‘শিউ কুরমা’। তবে এদিন ডায়েটের ধার ধারেন না বলিউডের ভাইজান। নিয়ম ভেঙে তিনি খানদানি ‘শিউ কুরমা’ আয়েশ করে খেয়েছেন।
জানা গেছে, বলিউডের সুলতানের বাড়ির বিরিয়ানির জন্য প্রতিবারের মতো এবারও অপেক্ষা করে ছিলেন বলিউডের বাদশা। সালমানের রোমান প্রেমিকা ইউলিয়া ভানতুর এবার খান খানদানের ঈদের পার্টিতে অতিথি আপ্যায়নের দায়িত্ব সুন্দরভাবে পালন করেন। এদিন উপস্থিত ছিলেন আরবাজ খানের সাবেক পত্নী মালাইকা অরোরা ও তাঁর বোন অমৃতা। এ ছাড়া সালমান খানের ভাইবোনসহ আরও আত্মীয়-পরিজন এই খুশির সন্ধ্যায় শরিক হন।
