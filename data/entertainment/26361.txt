


• আজ শুরু হচ্ছে ‘চারুনীড়ম কাহিনিচিত্র উৎসব ২০১৮’। • এক ঘণ্টার কাহিনিচিত্র নিয়ে উৎসবটি উদ্বোধন হবে সন্ধ্যা ছয়টায়।

আজ শুরু হচ্ছে ‘চারুনীড়ম কাহিনিচিত্র উৎসব ২০১৮ ’। এক ঘণ্টার কাহিনিচিত্র নিয়ে উৎসবটি উদ্বোধন হবে সন্ধ্যা ছয়টায়। রাজধানীর শাহবাগের পাবলিক লাইব্রেরির শওকত ওসমান মিলনায়তনে হবে উদ্বোধনী অনুষ্ঠান। পাশাপাশি টানা ছয় দিন চলবে উৎসবের কাহিনিচিত্র প্রদর্শনী। মূলত টেলিভিশনে প্রচারিত ও বাছাই করা এক ঘণ্টার নাটক নিয়ে আয়োজন করা হয় এই উৎসবের। প্রতিবছরের ধারাবাহিকতায় দশমবারের মতো আয়োজন করা হয়েছে এই উৎসব। এবারের উৎসবের পৃষ্ঠপোষক হিসেবে রয়েছে বিনোদনমূলক পাক্ষিক পত্রিকা আনন্দ আলো। উৎসব প্রসঙ্গে চারুনীড়মের সভাপতি গাজী রাকায়েত বলেন, ‘এক ঘণ্টার টেলিভিশন কাহিনিচিত্র আমাদের চলচ্চিত্রের অনুপ্রেরণা। এক ঘণ্টার নাটকের একটা ঐতিহ্য আমাদের দেশে আছে। এটা হারিয়ে যাচ্ছিল বলে এত দিন ধরে আমরা উৎসবটি করে আসছি। সেদিক থেকে আমরা অনেকটাই সফল। এই উজ্জ্বল ঐতিহ্যটা ধরে রাখতে ও নির্মাতাদের অনুপ্রেরণা দিতেই আমাদের এই উৎসব।’
গাজী রাকায়েত জানান, আজ সন্ধ্যা ছয়টায় উৎসবটি উদ্বোধন করবেন অভিনেত্রী কেয়া চৌধুরী। উপস্থিত থাকবেন নাট্যজন মামুনুর রশীদ, চলচ্চিত্র প্রশিক্ষক মানজারে হাসীন মুরাদ, অভিনয়শিল্পী সংঘের সভাপতি ও অভিনেতা শহিদুল আলম সাচ্চু, নাট্যকার সংঘের সভাপতি মাসুম রেজা, ডিরেক্টরস গিল্ডের সাধারণ সম্পাদক এস এ হক অলিকসহ ছোট পর্দার তারকারা।
উৎসবের প্রথম দিন সন্ধ্যা সাতটায় প্রদর্শিত হবে অমিতাভ রেজা নির্মিত নাটক ‘মার্চ মাসে শুটিং’, ৭টা ৪৫ মিনিটে নুহাশ হুমায়ূন নির্মিত নাটক ‘হোটেল আলবাট্রস’ ও রাত সাড়ে আটটায় হাসান মোরশেদ নির্মিত নাটক ‘মায়া’। ১০ মার্চ পর্যন্ত চলবে উৎসব। প্রতিদিন সন্ধ্যা ছয়টা থেকে সাড়ে আটটা পর্যন্ত প্রদর্শিত হবে চারটি করে নাটক।
