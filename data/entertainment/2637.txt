
কোনো রকম কাটছাঁট ছাড়াই সেন্সর ছাড়পত্র পেল অনন্ত জলিলের নতুন ছবি ‘মোস্ট ওয়েলকাম টু’। অভিনয়ের পাশাপাশি ছবিটির প্রযোজক এবং পরিচালক হিসেবেও দায়িত্ব পালন করেছেন তিনি। এটি অভিনয়শিল্পী অনন্ত পরিচালিত দ্বিতীয় চলচ্চিত্র। ‘মোস্ট ওয়েলকাম টু’ বিনা কর্তনে ছাড়পত্র পাওয়ায় দারুণ খুশি অনন্ত। বললেন, ‘সেন্সর বোর্ডের সম্মানিত সদস্যরা আমার ছবিটি দেখে প্রশংসা করেছেন, যা আমার জন্য সত্যিই অনেক বেশি আনন্দের।’অনন্ত এ-ও বলেন, ‘বাংলা ছবিকে আন্তর্জাতিক অঙ্গনে পরিচয় করিয়ে দেওয়ার জন্য আমি নিরন্তর চেষ্টা করে যাচ্ছি। আমি চাই, আমাদের প্রেক্ষাগৃহগুলোতে আবার দর্শক ফিরে আসুক। চলচ্চিত্র ফিরে পাক তার হারানো অতীত। আর তাই ছবি নির্মাণের ক্ষেত্রে আমি কোনো কিছুতে কোনো ধরনের ছাড় দিই না। আশা করছি, এবার ঈদে চলচ্চিত্রপ্রেমী বাঙালিরা একটি ভালো মানের সিনেমা উপহার পাবেন।’কতটি প্রেক্ষাগৃহে ‘মোস্ট ওয়েলকাম টু’ ছবি মুক্তি পাচ্ছে জানতে চাইলে অনন্ত বলেন, ‘এখন পর্যন্ত অর্ধশত প্রেক্ষাগৃহে ছবিটি মুক্তির ব্যাপারে কথাবার্তা হয়েছে। ঈদের আগে এই সংখ্যা আরও বাড়তে পারে।’‘মোস্ট ওয়েলকাম টু’ ছবি প্রসঙ্গে অনন্ত বলেন, ‘ছবিটা অনেক বৈচিত্র্যপূর্ণ। এখানে অ্যাকশন, রোমান্স, ইমোশন—সবকিছুই আছে। ছবিতে দর্শকেরা সুপার স্লো মোশন ও থ্রিডি অ্যানিমেশনে গান পাবেন। এ ছাড়া রয়েছে আরও নানা চমক। এ ছবির মাধ্যমে আমি বাংলাদেশকে বিশ্বের দরবারে হাইলাইট করেছি এবং ছবিতে দেশের জন্য বিভিন্ন মেসেজ রেখেছি।’
গত বছরের ফেব্রুয়ারিতে ভারতের হায়দরাবাদে ‘মোস্ট ওয়েলকাম টু’ ছবির শুটিং শুরু হয়। আর এ বছরের ফেব্রুয়ারিতে পুরো ছবির শুটিং শেষ হয়। ছবিটিতে অভিনয়ের পাশাপাশি এটি পরিচালনাও করেছেন অনন্ত জলিল। 
‘মোস্ট ওয়েলকাম টু’ চলচ্চিত্রের কাহিনি গড়ে উঠেছে ক্যানসারের প্রতিষেধক আবিষ্কারকে কেন্দ্র করে। বাংলাদেশের একজন বিজ্ঞানী ক্যানসারের প্রতিষেধক আবিষ্কার করার পর আন্তর্জাতিক অপরাধ চক্রের লক্ষ্য হয়ে পড়েন। সিনেমায় এই বিজ্ঞানীর চরিত্রে অভিনয় করেছেন বর্ষা। অনন্তকে দেখা যাবে উচ্চপদস্থ পুলিশ কর্মকর্তার ভূমিকায়। মূল খলনায়কের চরিত্রে রয়েছেন মিশা সওদাগর। 

