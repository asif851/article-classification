
‘যদি করিশমা বিয়ে করতে চায়, তাহলে আমার আশীর্বাদ সব সময় ওর সঙ্গে থাকবে। ওর বয়স কম। আমি ওদের দুজনের ছবি দেখেছি। যদি ও আবার নতুন করে জীবন শুরু করতে চায়, ওর ছেলেমেয়েরা এ সিদ্ধান্তে খুশি থাকে, তাহলে আমার সমর্থন সব সময় ওর সঙ্গে থাকবে।’ বললেন কারিশমা কাপুরের বাবা রণধীর কাপুর। এ যেন মেয়ের বিয়ের ব্যাপারে বাবার সবুজ সংকেত। তবে গত ২১ এপ্রিল বাবা রণধীর কাপুর সংবাদমাধ্যমকে বলেছিলেন, তাঁর মেয়ে কারিশমা বিয়ে করতে চাচ্ছেন না।
বলিউড তারকা কারিশমা কাপুরের সঙ্গে তাঁর দীর্ঘদিনের বন্ধু ধনাঢ্য ব্যবসায়ী সন্দীপ তোশনিওয়ালের এখন শুধু বিয়ের সানাই বাজার অপেক্ষা। শিগগিরই তাঁরা বিয়ের পিঁড়িতে বসতে যাচ্ছেন। সাবেক স্ত্রী ড. আশ্রিতার সঙ্গে সম্প্রতি মুম্বাইয়ের বান্দ্রার একটি পারিবারিক আদালতে সন্দীপের আনুষ্ঠানিকভাবে বিবাহবিচ্ছেদ হয়েছে। তবে কারিশমা কিংবা সন্দীপ কেউই বিয়ে নিয়ে এখনো কোনো ঘোষণা দেননি।
জানা গেছে, আশ্রিতা মাসিক আট লাখ রুপি খোরপোশ আর দুই ছেলেমেয়ের ভরণপোষণের দায়িত্ব নিজেই নিয়েছেন। সঙ্গে মুম্বাইয়ে একটি ফ্ল্যাট দেওয়া হয়েছে তাঁকে। অনেক আলোচনার পর আট কোটি রুপিতে সন্দীপ আর আশ্রিতার বিবাহবিচ্ছেদ চূড়ান্ত হয়।
এদিকে সম্প্রতি কারিনা কাপুরের ফ্ল্যাটে রাতের এক পার্টিতে কারিশমা কাপুর ও সন্দীপ তোশনিওয়ালকে ক্যামেরাবন্দী করেন পাপারাজ্জিরা।
কারিশমা কাপুর ২০০৩ সালে ব্যবসায়ী সঞ্জয় কাপুরকে বিয়ে করেন। সাবেক এই দম্পতির দুই সন্তান—মেয়ে সামিরা (১২) আর ছেলে কিয়ান (৭)। তারা এখন কারিশমার কাছেই আছে। সঞ্জয় কাপুর সম্প্রতি প্রিয়া সচদেবকে বিয়ে করেছেন। সন্দীপ তোশনিওয়ালের সঙ্গে তিন বছর ধরে প্রেম করছেন কারিশমা কাপুর। হিন্দুস্তান টাইমস
