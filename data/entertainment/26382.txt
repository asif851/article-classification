

• শ্রীদেবীর মরদেহ মুম্বাই নেওয়ার অনুমতি দিয়েছে দুবাই পুলিশ।• বনি কাপুরকে জিজ্ঞাসাবাদ করা হচ্ছে।• বাবার বিপদে তাঁর পাশে গিয়ে দাঁড়িয়েছেন ছেলে অর্জুন কাপুর।

শ্রীদেবীর মরদেহ ফিরছে মুম্বাই। দুবাই পুলিশ এরই মধ্যে বলিউড অভিনেত্রী শ্রীদেবীর মরদেহ মুম্বাই নেওয়ার অনুমতিসংক্রান্ত কাগজ ও মরদেহ ভারতের দূতাবাস কর্তৃপক্ষ আর তাঁর পরিবারের কাছে হস্তান্তর করেছে। এর ফলে আজ মঙ্গলবার যেকোনো সময় শ্রীদেবীর মরদেহ মুম্বাই বিমানবন্দরে এসে পৌঁছানোর সম্ভাবনা আছে। সংযুক্ত আরব আমিরাতে নিযুক্ত ভারতের রাষ্ট্রদূত নবদীপ সুরি খালিজ টাইমসকে বলেছেন, ‘ন্যূনতম সময়ের মধ্যে শ্রীদেবীর মরদেহ মুম্বাই পাঠানোর জন্য স্থানীয় প্রশাসনের সঙ্গে আমরা কাজ করছি।’ আর বনি কাপুরের মুখপাত্র প্রথম আলোর মুম্বাই প্রতিনিধিকে জানিয়েছেন, আজ রাতেই শ্রীদেবীর মরদেহ নিয়ে একটি প্রাইভেট জেট মুম্বাই এসে পৌঁছাবে। শ্রীদেবীর মরদেহের সঙ্গে ফিরছেন তাঁর স্বামী বনি কাপুর। তবে তদন্তের স্বার্থে তাঁকে আবার দুবাই যেতে হবে। বনি কাপুরকে আজ তৃতীয়বারের মতো জিজ্ঞাসাবাদ করেছে দুবাই পুলিশ।
গত শনিবার শ্রীদেবীর মৃত্যুর পর থেকেই নাকি বনি কাপুর পরদিন সকাল পর্যন্ত শিশুর মতো কেঁদেছেন। এমনটা সংবাদমাধ্যমকে জানিয়েছেন বনি কাপুর প্রযোজিত ও শ্রীদেবীর শেষ চলচ্চিত্র ‘মম’-এর অভিনয়শিল্পী আদনান সিদ্দিকি। তিনি পাকিস্তানের নাগরিক। তখন তিনি দুবাইয়ে ছিলেন। শ্রীদেবীর মৃত্যুর খবর পেয়ে দ্রুত দুবাইয়ের জুমেইরাহ এমিরেটস টাওয়ার হোটেলে ছুটে যান। এই হোটেলের ২২০১ নম্বর রুমে ছিলেন শ্রীদেবী।
এদিকে বাবার বিপদের সময় তাঁর পাশে গিয়ে দাঁড়িয়েছেন ছেলে বলিউড তারকা অর্জুন কাপুর। বাবার দ্বিতীয় স্ত্রী শ্রীদেবীকে কখনোই মেনে নিতে পারেননি অর্জুন কাপুর। দুই বোন জাহ্নবী আর খুশির সঙ্গেও কোনো সম্পর্ক ছিল না তাঁর। কিন্তু শনিবার দুবাইয়ে শ্রীদেবীর মৃত্যুর পর চাচা অনিল কাপুরের বাড়িতে জাহ্নবী আর খুশির সঙ্গে দেখা করতে ছুটে যান অর্জুন। এদিকে শ্রীদেবীর মৃত্যু নিয়ে শুরু হয়েছে নানা জল্পনা। দুবাই পুলিশ বনিকে জিজ্ঞাসাবাদ অব্যাহত রেখেছে। একটি সূত্র প্রথম আলোর মুম্বাই প্রতিনিধিকে জানিয়েছে, বাবা বনি কাপুরের এমন বিপদের সময় তাঁর পাশে দাঁড়াতে আজ সকালে দুবাই রওনা হয়েছেন অর্জুন কাপুর। অর্জুনের ছোট বোন অংশুলা কাপুরও গতকাল জাহ্নবী ও খুশির সঙ্গে দেখা করতে যান।
কয়েক বছর আগে অর্জুন এক সাক্ষাৎকারে বলেছিলেন, ‘এই নারী (শ্রীদেবী) আর তাঁর মেয়েদের আমার জীবনে কোনো অস্তিত্ব নেই।’
১৯৯০ সালে যশ চোপড়া পরিচালিত ‘লামহে’ ছবির শুটিংয়ের সময় শ্রীদেবী বলেছিলেন, মৃত্যুর পর তাঁর বাড়ি, শববাহী গাড়ি, সবকিছুই যেন সাদায় মুড়ে দেওয়া হয়। শ্রীদেবী তাঁর এই ‘শেষ ইচ্ছা’ একাধিকবার প্রকাশ করেছিলেন। তাই গতকাল সোমবার সকাল থেকেই আন্ধরির লোখান্ডওয়ালায় কাপুরদের ‘ভাগ্য’ বাংলোর জানলায় ছিল সাদা পর্দা। পুরো বাড়ি সাদা কাপড় সাদা কাপড়ে আর সাদা ফুলে মুড়ে দেওয়া হয়।
শনিবার রাতে দুবাইয়ের জুমেইরাহ এমিরেটস টাওয়ার হোটেল থেকে শ্রীদেবীর অচেতন দেহ নিয়ে যাওয়া হয় রশিদ হাসপাতালে। সেখানে চিকিৎসকেরা জানান, অনেকক্ষণ আগেই শ্রীদেবীর মৃত্যু হয়েছে। হোটেলের ২২০১ নম্বর রুম এরই মধ্যে সিল করেছে দুবাই পুলিশ।
দুবাইয়ে নিয়ম অনুযায়ী হাসপাতালের বাইরে যেকোনো মৃত্যুর ঘটনা তদন্ত করে দেখা হয়। আর তা স্বাভাবিক মৃত্যু হলেও। এরই মধ্যে বনি কাপুর এবং মোহিত মারওয়ারের পরিবারের সদস্যদের জিজ্ঞাসাবাদ করেছে দুবাই পুলিশ। ননদের ছেলে মোহিত মারওয়ারের বিয়ে উপলক্ষে মেয়ে ও স্বামীর সঙ্গে দুবাই যান শ্রীদেবী। তদন্ত শেষ না হওয়া পর্যন্ত তাঁদের কাউকে দুবাই ত্যাগ না করার জন্য বলা হয়েছে।
শ্রীদেবীর মৃত্যু নিয়ে এরই মধ্যে নানা প্রশ্ন তৈরি হয়েছে। ভারতের সংবাদমাধ্যমগুলোয় এসব প্রশ্ন নানাভাবে উঠে আসছে। এই যেমন বাথটাবের পানিতে পড়ার আগেই হৃদ্‌রোগে আক্রান্ত হয়েছিলেন শ্রীদেবী? ফরেনসিক রিপোর্ট অনুযায়ী পানিতে পড়ে জ্ঞান হারান এই অভিনেত্রী। ময়নাতদন্তের প্রাথমিক রিপোর্টের কোথাও তাঁর হৃদ্‌রোগে আক্রান্ত হওয়ার উল্লেখ নেই। তাহলে শ্রীদেবী কেন জ্ঞান হারালেন? শ্রীদেবীর রক্তের নমুনায় অ্যালকোহল পাওয়া গেছে। তাহলে মদ্যপ অবস্থায় বাথটাবের পানিতে তিনি পড়ে গিয়েছিলেন? কিন্তু কাপুর পরিবারের বন্ধু ও রাজনীতিবিদ অমর সিংহের দাবি, শ্রীদেবীর মদ খাওয়ার অভ্যাস নেই। মাঝেমধ্যে এক-আধটু ওয়াইন খেতেন। তাতে মদ্যপ হওয়ার প্রশ্নই আসে না। হোটেলের রুম সার্ভিসের এক কর্মীর কথা নিয়েও রহস্যের দানা বেঁধেছে। এই কর্মী দাবি, শ্রীদেবী মিনারেল ওয়াটার বোতলের জন্য রুম সার্ভিসে ফোন করেন। কিন্তু সেই কর্মী গিয়ে দরজায় টোকা মারলেও দরজা খোলেননি শ্রীদেবী। পরে দরজা ভাঙতে হয়। তখন দেখা যায়, তিনি বাথরুমের মেঝেয় পড়ে আছেন। তখনো নাকি শ্রীদেবীর পালস পাওয়া গিয়েছিল। তাহলে শ্রীদেবী তখনো বেঁচে ছিলেন? আবার বলা হচ্ছে, বনি কাপুর হোটেলের বাথরুমে গিয়ে শ্রীদেবীর মৃতদেহ উদ্ধার করেন। তাহলে তিনি মৃত্যুর সময় শ্রীদেবীর আশপাশেই ছিলেন?
এমনই নানা প্রশ্ন সামনে রেখে শ্রীদেবীর মৃত্যুর রহস্যের জট খুলতে চেষ্টা করছে সংযুক্ত আরব আমিরাতের দুবাই পুলিশের তদন্তকারী দল। দুবাই প্রশাসন জানিয়েছে, তাদের তদন্ত এখনো চলছে।
এদিকে জানা গেছে, নিজের সৌন্দর্যে সন্তুষ্ট ছিলেন না শ্রীদেবী। ৫৪ বছরের জীবনে তিনি নাকি ২৯ বার অস্ত্রোপচার করিয়েছেন! বারবার অস্ত্রোপচার, ফেস লিফটিং-এসবের কারণেই নিজের শরীরের ওপর নিয়ন্ত্রণ হারিয়ে ফেলছিলেন শ্রীদেবী? মদ্যপানের সঙ্গে সেই ভারসাম্যহীনতা শ্রীদেবীর অকালমৃত্যুতে অনুঘটক হিসেবে কাজ করেছে?
 
