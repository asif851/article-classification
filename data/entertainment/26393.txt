
ছবির চরিত্রের প্রয়োজনে বলিউডের অভিনেত্রীদের শরীরের ওজন বাড়ানো কিংবা কমানোর বিষয়টি মোটেও নতুন কিছু নয়। গত বছর ‘দ্য ডার্টি পিকচার’ ছবিতে অভিনয়ের সময় ওজন বাড়াতে হয়েছিল বিদ্যা বালানকে। সেই থেকে মুটিয়ে যাওয়া বিদ্যাকেই সবাই দেখছেন। শরীরের বাড়তি ওজন নিয়ে সমালোচনা সহ্য করার পাশাপাশি এ-সংক্রান্ত প্রশ্ন শুনতে শুনতে রীতিমতো তিতিবিরক্ত ৩৫ বছর বয়সী এ তারকা অভিনেত্রী।গত জুন মাসে মুক্তি পাওয়া ‘ঘনচক্কর’ ছবির পর নতুন আরেকটি ছবিতে এমরান হাশমির সঙ্গে জুটি বাঁধতে যাচ্ছেন বিদ্যা। ছবিটিতে চরিত্রের প্রয়োজনে ওজন কমাতে বলা হয়েছে বিদ্যাকে। সম্প্রতি ‘হিন্দুস্তান টাইমস’কে সাক্ষাত্কার দেওয়ার সময় শরীরের ওজনসংক্রান্ত একটি প্রশ্ন শুনে প্রচণ্ড বিরক্ত হন বিদ্যা। ক্ষোভ প্রকাশ করে বিদ্যা বলেন, ‘আমি বুঝি না, আমার শরীরের ওজন নিয়ে সবার এত মাথাব্যথা কেন! এটাকে রীতিমতো একটি জাতীয় ইস্যুতে পরিণত করা হয়েছে।’বিদ্যা আরও বলেন, ‘আমি বরাবরই বলেছি, আমার বাহ্যিক রূপ নিয়ে আমি যথেষ্ট খুশি ও গর্বিত। আমি শরীরের বাহ্যিক রূপ পরিবর্তনের জন্য বিশেষ কিছু করছি না। তবে নিজেকে আকর্ষণীয়ভাবে তুলে ধরার জন্য সব রকম চেষ্টাই আমার আছে। আমি সবার সামনে নিজেকে যেভাবে উপস্থাপন করছি, সবার সেটা পছন্দ করা উচিত।’
