
বলতে পারেন, প্রিয়াঙ্কা চোপড়া কি তবে নিজের শিকড়কে ভুলে যেতে চাইছেন! এ তো নাড়ির সম্পর্ককে অস্বীকার করা! এই অভিনেত্রী নাকি বলছেন, তাঁকে যেন বলিউড তারকার তকমা দেওয়া না হয়!সাবেক বিশ্বসুন্দরী বলিউডের ঘাট থেকে ভিড়েছেন হলিউডের বন্দরে। টিভি সিরিজ ‘কোয়ান্টিকো’ দিয়ে বাজিমাত। পেয়েছেন পিপলস চয়েস অ্যাওয়ার্ড। এবার বেওয়াচ-এর মতো তারকাবহুল চলচ্চিত্রেও দেখা যাবে তাঁকে। হলিউডে নিজের শিকড় ছড়াতে না ছড়াতেই কি বলিউডের কথা ভুলে গেলেন?আলটপকা মন্তব্য করার আগে প্রিয়াঙ্কার কথাটা শোনা দরকার। স্কয়ার সাময়িকীকে ৩৩ বছর বয়সী এই অভিনেত্রী বলেছেন, ‘ভারতীয় হিসেবে আমি গর্বিত। কিন্তু আমি কোথা থেকে এসেছি, সেটার সিলছাপ্পর আমার গায়ে দেওয়ার দরকার নেই। যখন বলা হয় “বলিউড”, এটা দিয়ে চট করে মানুষ একটা নির্দিষ্ট ধারণা ভেবে নেয়। আমি বৈশ্বিক হওয়ার চেষ্টা করছি।’প্রিয়াঙ্কার যুক্তি, সালমা হায়েক কিংবা পেনেলোপে ক্রুজদের যখন আলাদা করে কোনো তকমা দেওয়া হয় না, তাঁকে বা কেন! আসলে তিনি বলিউডের, এ নিয়ে কোনো আপত্তি নেই। কিন্তু বলিউড বলতেই সারা পৃথিবীর মানুষ যে ধারণাটা এখনো পুষে রেখেছে, সেটাতেই আপত্তি প্রিয়াঙ্কার। হলিউড লাইফ।
