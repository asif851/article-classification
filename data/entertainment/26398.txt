
সবার চোখ এখন মেগান মার্কেলের দিকে। কারণ, আগামী মে মাসেই ব্রিটিশ রাজকীয় পরিবারের অংশ হতে যাচ্ছেন এই অভিনেত্রী। আর তার আগে চমৎকার তথ্য উঠে এল এই হলিউড অভিনেত্রী সম্পর্কে। মেগান প্রিন্স হ্যারির প্রয়াত মা প্রিন্সেস ডায়ানার মতো হতে চান। এ খবর দিয়েছেন মেগানের ঘনিষ্ঠ এক বন্ধু। কথাটা উঠে এসেছে মেগানকে নিয়ে লেখা একটি জীবনীভিত্তিক বইয়ে।
রাজপরিবারের জীবনীকার অ্যান্ড্রু মর্টনের লেখা মেগান: আ হলিউড প্রিন্সেস বইয়ে উঠে এসেছে, প্রিন্সেস ডায়ানার ব্যক্তিত্বে মেগান মার্কেলের মুগ্ধতার কথা। তাঁকে অনুকরণও করতে চেয়েছেন তিনি। মেগানের শৈশবের এক বন্ধু জীবনীকার অ্যান্ড্রুকে বলেন, মেগান সব সময়ই ব্রিটিশ রাজকীয় পরিবার নিয়ে মুগ্ধ ছিলেন। এবং সব সময়ই ডায়ানার মতো হতে চেয়েছেন। মর্টন তাঁর বইয়ে আরও লিখেছেন যে তাঁর পরিবার ও বন্ধুদের মতে, মেগান শুধু ডায়ানার ‘স্টাইল’ নিয়েই কৌতূহলী ছিলেন না, ডায়ানার মানবিক কাজগুলো নিয়েও ছিলেন মুগ্ধ। তাঁকে মেগান রোল মডেল হিসেবে দেখতেন।
প্রিন্সেস ডায়ানার ব্যক্তিত্ব ও সৌন্দর্য যে কারও মনে দাগ কাটবে, এটা স্বাভাবিক। আর বিয়ের আগে হবু রাজবধূ সম্পর্কে এমন তথ্য মেগানের মনের সৌন্দর্যও যেন আরেকটু বাড়িয়ে দিল। প্রিন্স হ্যারি ও মেগান মার্কেলের বাগদানের আংটি উৎসর্গ করা হয়েছে ডায়ানার স্মৃতির উদ্দেশেয। তবে ১৯ মের রাজকীয় বিয়েটি যদি উৎসর্গ করা হয় প্রিন্সেস ডায়ানার স্মৃতির উদ্দেশেয, তা হবে আরও চমৎকার। হারপার বাজার
