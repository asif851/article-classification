
কলকাতার নেতাজি ইনডোর স্টেডিয়ামে বাংলাদেশের বিজয় দিবস সামনে রেখে চলছে পাঁচ দিনের বাংলাদেশ উত্সব। ১৫ ডিসেম্বর শুরু হওয়া এই বিজয় উত্সবের তৃতীয় দিন, অর্থাৎ গত বৃহস্পতিবার সন্ধ্যায় উত্সবমঞ্চে গান করেন কুষ্টিয়ার লালনগোষ্ঠী, উপমহাদেশের প্রখ্যাত শিল্পী রুনা লায়লা, কলকাতার প্রখ্যাত শিল্পী নচিকেতাসহ বাংলাদেশের নাসিমা শাহীন ও অনিমা রায়।এদিনের এই অনুষ্ঠানে রুনা লায়লার গানে মুগ্ধ হন কলকাতাবাসী। যখন রুনা লায়লার কণ্ঠে বেজে ওঠে ‘সাধের লাউ বানাইল মোরে বৈরাগী’ গানটি, তখন মেতে ওঠেন দর্শক আর শ্রোতারা। দাঁড়িয়ে করতালির মাধ্যমে উচ্ছ্বাস প্রকাশের পাশাপাশি নাচতে থাকেন মিলনায়তনভর্তি শিশু, কিশোর ও তরুণেরা।একপর্যায়ে কলকাতার শিল্পী নচিকেতা ও রুনা লায়লার দ্বৈতকণ্ঠে গাওয়া গান নতুন মাত্রা যোগ করে অনুষ্ঠানে।এর আগে বিজয় দিবস উদ্বোধনের দিন ১৫ ও ১৬ ডিসেম্বর এই মঞ্চে গান করেন বাংলাদেশের সুজিত মুস্তাফা, মৌটুসি পার্থ, নাসিমা শাহীন, অনিমা রায়, তিমির নন্দী, শফি মণ্ডল, সুপর্ণা ইসলাম এবং ব্যান্ড রেনেসাঁ। কলকাতার বাংলাদেশ উপহাইকমিশন আয়োজিত এই বিজয় উত্সবে প্রতিদিন একটি করে বাংলাদেশের মুক্তিযুদ্ধভিত্তিক চলচ্চিত্র প্রদর্শিত হচ্ছে।
