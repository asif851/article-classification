
ভুয়া অ্যাকাউন্টের আপত্তিকর পোস্টের কারণে প্রায়ই বিব্রত হতে হয় বলিউডের তারকাদের। সম্প্রতি বলিউডের তারকা অভিনেতা সালমান খান তাঁর নামের একটি ভুয়া ফেসবুক অ্যাকাউন্টের এক পোস্টের কারণে রীতিমতো ক্ষেপে গেছেন। ‘মাথা গরম’ লোক হিসেবে আগে থেকেই যথেষ্ট পরিচিতি আছে তাঁর, আর এবারের ঘটনাটি মাথা গরম হওয়ার মতোই বটে!বলিউডের বেশির ভাগ তারকাই এখন নিজস্ব ফেসবুক ও টুইটারের অ্যাকাউন্ট থেকে ভক্তদের সঙ্গে যোগাযোগ রাখেন। তবে বিপত্তিটা হচ্ছে— একজন তারকার নামে যেখানে কেবল একটিই অ্যাকাউন্ট থাকার কথা; সেখানে সামাজিক যোগাযোগের মাধ্যমগুলোতে একই নামে একাধিক অ্যাকাউন্ট তৈরি হয়ে আছে। বলাই বাহুল্য, এর বেশির ভাগই ‘ফেইক’ বা ভুয়া। সম্প্রতি কেউ একজন ‘সালমান খান’ নামে একটি নকল ফেসবুক পেজ খুলে তাতে পোস্ট করেছেন— ‘নতুন একটি ছবিতে অভিনয় করছেন সালমান’। এই পোস্টটি নজরে আসার পর সালমান খান তাঁর নিজস্ব টুইটারে টুইট করেছেন— ‘ফেসবুকের একটি ফেইক অ্যাকাউন্ট থেকে দাবি করা হয়েছে যে, নতুন একটি ছবিতে আমি অভিনয় করতে যাচ্ছি। নকল এবং গুজব হতে সাবধান। আমি বা আমার ম্যানেজার কেউই কোনো নতুন প্রকল্পে কাজ করার কথা বলিনি।’
আরেক টুইটে সালমান লিখেছেন, ‘কিছু মানুষ আমার সঙ্গে এসে ছবি তোলে এবং পরে তার অপব্যবহার করে। এটা একদম ঠিক নয়।’তাঁর ভক্তদের এসব ভুয়া অ্যাকাউন্টের বক্তব্য দেখে বিভ্রান্ত না হওয়ার জন্য​ও অনুরোধ করেছেন সালমান। বর্তমানে রিয়েলিটি শো ‘বিগ বস’-এর (সিজন-৯‍) উপস্থাপনা করার প্রস্তুতি নিচ্ছেন সালমান। ১১ অক্টোবর থেকে এটি প্রচারিত হবে। আর সালমানের ছবির ভক্ত-দর্শকেরা ‘প্রেম রতন ধ্যান পায়ো’ ছবিতে তাঁদের প্রিয় এ অভিনেতাকে দেখতে পাবেন। চলতি বছরের নভেম্বরে মুক্তি পাওয়ার কথা আছে ‘প্রেম রতন ধ্যান পায়ো’ ছবিটির।
