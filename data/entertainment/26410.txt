
খ্যাতির বিড়ম্বনায় শুটিং পণ্ড হলো সঞ্জয় দত্তের। ‘ভূমি’ নামের একটি ছবির শুটিংয়ে ভক্ত সামলাতে হিমশিম খেতে হয়েছে শুটিং ইউনিটকে। শেষ পর্যন্ত পরিচালককে বলতে হলো, শুটিং প্যাক আপ।
দুদিন আগে দিল্লির আগ্রা থেকে ১৫ কিলোমিটার দূরে একটি বাড়িতে চলছিল ছবির বিয়ের দৃশ্যের আয়োজন। কিছুক্ষণ পরেই শোনা যায়, কিছু দূর থেকেই ঝাঁকে ঝাঁকে সঞ্জয়ের ভক্তের দল আসছে। মুহূর্তেই শুটিং ইউনিট ভরে যায় ভক্তকুলে। শুটিংয়ে শুরু হয় সমস্যা। অবশেষে শুটিং বন্ধ করতে হয়েছে পরিচালককে। শুটিং ইউনিট সূত্র জানায়, তাঁরা কুশল বাজপেয়ি নামের এক ব্যক্তির বাড়িতে বিয়ের শুটিং করছিলেন। তখন ছিল রাত। সঞ্জয়ের বডিগার্ড ছাড়াও আরও পর্যাপ্ত নিরাপত্তারক্ষী মোতায়েন করা হয়েছিল। তারপরও ভক্তদের সামলাতে পুলিশ পর্যন্ত নিতে হয়।পরিচালক বলেন, তাঁরা শুটিংয়ের জন্য সবকিছু ঠিক করেছেন, এমন সময় হাজার হাজার লোক সেখানে উপস্থিত। তাঁদের সামলানো কঠিন হয়ে পড়ে। পরে তাঁরা শুটিং বন্ধ করে দেন। তবে শোনা গেছে, পরে দৃশ্যটির শুটিং করা হবে। মিড-ডে
