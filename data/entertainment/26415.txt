
দ্য সেইন্ট ও জেমস বন্ডখ্যাত ব্রিটিশ অভিনেতা স্যার রজার মুর আর নেই। গতকাল মঙ্গলবার তাঁর পরিবারের পক্ষ থেকে এ অভিনেতার মৃত্যুর খবর নিশ্চিত করা হয়। ৮৯ বছর বয়সী মুর ক্যানসারে ভুগছিলেন। পরিবারের পক্ষ থেকে মৃত্যুর দিনক্ষণ প্রকাশ না করলেও, তাঁরা জানিয়েছেন সুইজারল্যান্ডে রজার মুর মারা যান।
আজ মঙ্গলবার সন্ধ্যায় স্যার রজার মুরের টুইটার পেজ থেকে তাঁর সন্তানেরা একটি পোস্ট দেন। তাতে একটি লিখিত বিবৃতি যোগ করা হয়, সেখানে বলা হয় ‘স্যার রজার মুর সর্বশেষ ২০১৬ সালে লন্ডনের রয়্যাল ফেস্টিভ্যাল হলে আয়োজিত একটি অনুষ্ঠানে যোগ দিয়েছিলেন।’ এই বিবৃতি দিয়েছেন রজার মুরের তিন সন্তান-ডেবোরাহ, জিওফ্রি ও ক্রিস্টিয়ান। সেখানে তাঁরা রজার মুরের বর্তমান স্ত্রী ক্রিস্টিনা থলস্ট্রাপের প্রতিও সমবেদনা জানান। লেখেন, ‘এই কঠিন সময়ে আমরা ক্রিস্টিনার পাশে থাকতে চাই। আমাদের বাবার শেষ ইচ্ছা অনুযায়ী মোনাকোতে অনাড়ম্বর শেষকৃত্যের মধ্য দিয়ে বিদায় জানাতে চাই।’ রজার মুরের চতুর্থ স্ত্রী ক্রিস্টিনা। আর ডেবোরাহ, জিওফ্রি ও ক্রিস্টিয়ান এ অভিনেতার তৃতীয় স্ত্রী লুইজার সন্তান।
রজার মুর ১৯২৭ সালের ১৪ অক্টোবর জন্মগ্রহণ করেন। সুদর্শন এই অভিনেতার সেরা কাজগুলোর মধ্যে টিভি সিরিজ দ্য সেইন্ট অন্যতম। তাঁর চরিত্রটির নাম ছিল সায়মন টেম্পলার, যা দারুণ জনপ্রিয় হয়ে উঠেছিল ইউরোপ-আমেরিকায়। এমনকি বাংলাদেশের টেলিভিশনে এই সিরিজ দেখার জন্য দর্শকেরা আলাদা সময় বের করে রাখত। ১৯৬২ থেকে ১৯৬৯ সাল পর্যন্ত এ সিরিজে তিনি অভিনয় করেন। এ সময়েই তিনি জেমস বন্ড চরিত্রে অভিনয় করার প্রস্তাব পান। কিন্তু টেলিভিশনের কাছে প্রতিশ্রুতিবদ্ধ থাকায় তা ফিরিয়ে দেন। অবশেষে শন কনারি জেমস বন্ড চরিত্রে আর অভিনয় করবেন না বলে ঘোষণা দিলে ১৯৭৩ সালে জনপ্রিয় এই ব্রিটিশ গুপ্তচরের চরিত্রে দেখা যায় রজার মুরকে। ১৯৮৫ সাল পর্যন্ত এই সিরিজের সাতটি ছবিতে তিনি জেমস বন্ড হয়েছেন।
জেমস বন্ড সিরিজ থেকে বিদায় নেওয়ার পর ৫ বছর তিনি আর অভিনয় করেননি। ১৯৯০ সালে টিভি সিরিজের মাধ্যমে আবার অভিনয়-জগতে ফিরে আসেন। ২০১১ সালে করা দ্য প্রিন্সেস ফর ক্রিসমাস তাঁর অভিনীত শেষ ছবি।
রজার মুর ২০০৩ সালে ‘স্যার’ উপাধি পান। লম্বা সময় ধরে তিনি ইউনিসেফের শুভেচ্ছাদূতের দায়িত্ব পালন করেন।
