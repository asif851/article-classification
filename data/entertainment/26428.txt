
বাদশাহী আংটি চলচ্চিত্রে ফেলুদা সাজবে আবীর চট্টোপাধ্যায়—এ কথা এখন সবাই জানে। কিন্তু ফেলুদা-ভক্তদের তা নিয়ে ছিল সংশয়। সে সংশয় কাটালেন স্বয়ং পরিচালক সত্যজিৎ-তনয় সন্দীপ রায়। ঘোষণা দিলেন, ‘ফেলুদা হওয়ার জন্য আবীরই যোগ্যতম। বাবার (সত্যজিৎ রায়) দেওয়া প্রেসক্রিপশন অনুযায়ী সবই আছে আবীরের মধ্যে। বয়সে তরুণ, খেলোয়াড়ি দেহ, বুদ্ধিদীপ্ত চেহারা আর উচ্চতা—সব মিলে যায় বাবার প্রেসক্রিপশনের সঙ্গে।’সন্দীপের এমন ঘোষণার কারণ হচ্ছে, বড় পর্দায় আবীর এর মধ্যেই ‘ব্যোমকেশ বক্সি’ হিসেবে হাজির হয়েছেন। ব্যোমকেশ হঠাৎ করে ফেলুদা হলে খানিকটা খটকা তো লাগতেই পারে দর্শকদের। তবে তা মানতে নারাজ সন্দীপ। ব্যোমকেশসহ অন্যান্য ছবিতে অভিনয় করে আবীর এখন যথেষ্ট পাকা হয়ে উঠেছেন বলে মানছেন সন্দীপ। তবে আবীরের বক্তব্য, সোনার কেল্লায় সৌমিত্র আর রয়েল বেঙ্গল রহস্যতে সব্যসাচী যে অভিনয় করেছেন, তার তুলনায় আমি ‘শিক্ষানবিশ’ মাত্র। পিটিআই/হিন্দু.কম
