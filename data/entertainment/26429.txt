
ভারত ও চীনের যৌথ প্রযোজনায় ‘কুংফু ইয়োগা’ ছবির শুটিং শুরু হচ্ছে চলতি বছরের সেপ্টেম্বরে। ছবিটিতে সম্পৃক্ত হয়েছেন হলিউডের ডাকসাইটে অ্যাকশন তারকা জ্যাকি চ্যান। সম্প্রতি ‘কুংফু ইয়োগা’য় অভিনয়ের প্রস্তাব পেয়েছেন ‘হিরোপান্তি’ তারকা টাইগার শ্রফ।এর আগে ‘কুংফু ইয়োগা’ ছবিতে অভিনয়ের প্রস্তাব পেয়েছিলেন ‘মিস্টার পারফেকশনিস্ট’ তারকা আমির খান। কিন্তু হাতে ‘দঙ্গল’ ছবির কাজ থাকায় প্রস্তাবটি ফেরাতে হয় তাঁকে। এবার একই চরিত্রে অভিনয়ের প্রস্তাব পেলেন টাইগার। অবশ্য এখন পর্যন্ত ছবিটিতে অভিনয়ের জন্য চুক্তিবদ্ধ হননি প্রখ্যাত অভিনেতা জ্যাকি শ্রফের ছেলে টাইগার।এ প্রসঙ্গে টাইগার বলেন, ‘হ্যাঁ, ‘‘কুংফু পান্ডা’’ ছবির একটি চরিত্রে অভিনয়ের জন্য আমাকে প্রস্তাব দেওয়া হয়েছে। এই মুহূর্তে আলাপ-আলোচনা চলছে। এখনো পর্যন্ত ছবিটিতে চুক্তিবদ্ধ হইনি আমি।’ সম্প্রতি এক খবরে এমনটিই জানিয়েছে ইন্দো-এশিয়ান নিউজ।টাইগার আরও বলেন, ‘জ্যাকি চ্যান আমার অনুপ্রেরণা, আমার রোল মডেল। সত্যিই যদি ছবিটিতে অভিনয়ের সুযোগ মিলে যায় তাহলে আমার স্বপ্ন সত্য হবে।’
‘কুংফু ইয়োগা’ পরিচালনার দায়িত্ব পেয়েছেন হংকংয়ের চলচ্চিত্রনির্মাতা স্ট্যানলি টং। ২০০৫ সালে ‘দ্য মিথ’ ছবি পরিচালনা করেছিলেন তিনি। ছবিটির প্রধান দুটি চরিত্রে ছিলেন জ্যাকি চ্যান ও বলিউডের অভিনেত্রী মল্লিকা শেরাওয়াত।‘হিরোপান্তি’ ছবির মাধ্যমে গত বছর বলিউডে পা রাখেন টাইগার শ্রফ। ভালো ব্যবসা করে ছবিটি। টাইগারের নাচ ও অ্যাকশন দৃশ্যে অভিনয়দক্ষতা প্রশংসিত হয়। ছবি মুক্তির আগেই টাইগারকে বলিউডের পরবর্তী সুপারস্টার বলে মন্তব্য করেছিলেন আমির খান। টাইগার অভিনীত পরবর্তী ছবি ‘ভাগি: এ রেবেল ফর লাভ’ মুক্তি পাবে আগামী বছর। ছবিটিতে তাঁর সহ-অভিনেত্রী শ্রদ্ধা কাপুর।
আরও পড়ুন:আমিরের টাইগার বন্দনাসালমানকে হটিয়ে টাইগার
