
বর্তমান প্রজন্মের অন্যতম আলোচিত ও জনপ্রিয় তারকা অভিনেত্রী আলিয়া ভাট। একাধিক ব্যবসাসফল ছবি উপহার দিয়ে এরই মধ্যে প্রচুর ভক্ত জুটিয়েছেন তিনি। ইন্টারনেটে সবচেয়ে বেশি খোঁজা হয় এমন তারকাদের মধ্যে অন্যতম তিনি। সম্প্রতি ম্যাকাফি অনলাইনে সবচেয়ে সংবেদনশীল তারকা হিসেবে ঘোষণা করেছে আলিয়ার নাম। সংবেদনশীল প্রথম ১০ জন তারকার মধ্যে আলিয়ার নাম শীর্ষে থাকায় তাঁর ভক্তদের খুশি হওয়ার কিছু নেই। কারণ ম্যাকাফির কাছে সংবেদনশীল মানেই হচ্ছে ভয়ংকর। ইন্টারনেটে আলিয়া ভাটকে খোঁজা হলে কম্পিউটার ভাইরাসে আক্রান্ত হওয়ার সম্ভাবনা সবচেয়ে বেশি।ম্যাকাফির পক্ষ থেকে বলা হয়েছে, ‘ওয়ালপেপার’, ‘ভিডিও’, ‘ফ্রি ডাউনলোড’, ‘হট পিকচার’ কিংবা ‘সেলফি’ কিওয়ার্ডসহ কোনো তারকার নাম লিখে ইন্টারনেটে খোঁজা হলে ভাইরাস ঢুকে পড়তে পারে কম্পিউটারে। এর ফলে সাইবার অপরাধীরা কম্পিউটারের পাসওয়ার্ডসহ গোপন তথ্য চুরি করে নিতে পারে। সম্প্রতি এক খবরে এমনটিই জানিয়েছে ওয়ান ইন্ডিয়া।অনলাইনে সবচেয়ে সংবেদনশীল (পড়তে হবে ভয়ংকর) তারকার নামের তালিকায় আরও ঠাঁই পেয়েছেন ‘মিস্টার পারফেকশনিস্ট’ তারকা আমির খান, বলিউডের অভিনেত্রী, গায়িকা ও সাবেক বিশ্বসুন্দরী প্রিয়াংকা চোপড়া প্রমুখ।
