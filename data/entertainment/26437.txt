
কিংবদন্তি গায়িকা রুনা লায়লার জন্মদিন আগামী ১৭ নভেম্বর। কিন্তু এবারের জন্মদিনে দেশে থাকা হচ্ছে না তাঁর। এ সময়টাতে তিনি থাকবেন লন্ডনে। সেখানে দুই নাতি, মেয়ে, মেয়ের জামাইসহ পরিবারের অন্য সদস্যদের সঙ্গে জন্মদিন পালন করবেন তিনি। নভেম্বর মাসের প্রথম সপ্তাহে লন্ডনের উদ্দেশ্যে ঢাকা ছাড়বেন রুনা লায়লা। ফিরবেন ডিসেম্বরের প্রথম সপ্তাহে। আজ শনিবার সকালে প্রথম আলোর সঙ্গে আলাপে এ তথ্য জানিয়েছেন তিনি।রুনা লায়লা বলেন, ‘আমি বরাবরই জন্মদিনটা পরিবারের সদস্যদের সঙ্গে কাটাতে পছন্দ করি। এবারও তেমনটাই হচ্ছে। আশা করছি, আমার দুই নাতির সঙ্গে জন্মদিনের আনন্দটা দারুণ উপভোগ করব।’এদিকে, এবারের পূজাতেও দেশে থাকা হচ্ছে না সংগীতের কিংবদন্তি বাংলাদেশের এই গায়িকার। এ সময়টাতে সিঙ্গাপুরে একটি পূজার অনুষ্ঠানে গাওয়ার আমন্ত্রণ পেয়েছেন তিনি। সিঙ্গাপুরের ৬এ বিটি রোডের পূজা বাড়িতে আগামী ২২ অক্টোবর সন্ধ্যায় গান গেয়ে শোনাবেন আন্তর্জাতিক খ্যাতিসম্পন্ন এই কণ্ঠশিল্পী।রুনা বলেন, ‘দেশের বাইরে যে ধরনের অনুষ্ঠান করি, সিঙ্গাপুরের পূজার অনুষ্ঠানটিও তেমন। শুনেছি, ওই পূজা উদ্‌যাপন খুব বড় আয়োজনে করা হয়। দেশের বাইরে থেকেও অনেক গুণী শিল্পীদের সেখানে আমন্ত্রণ জানানো হয়। এবারই প্রথম আমি এই পূজার অনুষ্ঠানে গাইতে যাচ্ছি। আশা করছি দারুণ অভিজ্ঞতা নিয়েই দেশে ফিরব।’দুর্গা পূজা উপলক্ষে এই উৎসবের আয়োজন করেছে সিঙ্গাপুরের বাংলা ইউনিভার্সাল সোসাইটি। উৎসব শুরু হবে ২০ অক্টোবর থেকে।১৯৫২ সালের ১৭ নভেম্বর জন্মগ্রহণ করেন সংগীতশিল্পী রুনা লায়লা। তাঁর বাবার নাম এমদাদ আলী ও মায়ের নাম আমিনা আলী। বাংলাদেশের সংগীতের কিংবদন্তি এই শিল্পী চলচ্চিত্র, পপ ও আধুনিক সংগীতের জন্য বিখ্যাত। দেশের বাইরে গজল গায়িকা হিসেবেও দক্ষিণ এশিয়ার অন্যান্য দেশে তাঁর সুনাম আছে। এ ছাড়াও ভারত ও পাকিস্তানের অনেক চলচ্চিত্রের গানেও তিনি কণ্ঠ দিয়েছেন।
