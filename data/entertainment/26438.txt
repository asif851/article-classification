
টানা তিন সপ্তাহ ধরে দেশের বিভিন্ন প্রেক্ষাগৃহে চলছে ঢাকা অ্যাটাক। দীপংকর দীপন পরিচালিত ছবিটিতে অভিনয় করে এখন প্রশংসা কুড়াচ্ছেন আরিফিন শুভ। তাঁর ভালো থেকো ছবিটি আছে মুক্তির অপেক্ষায়। অন্যদিকে নায়ক আলমগীর পরিচালিত একটি সিনেমার গল্প ছবির কাজ শেষ হলো সম্প্রতি। ছবিতে টালিউডের ঋতুপর্ণা সেনগুপ্তের বিপরীতে প্রথম অভিনয় করলেন শুভ। ফুরফুরে মেজাজ নিয়ে প্রথম আলোর সঙ্গে কথা বলেছেন এই অভিনেতা
চারদিকে ‘ঢাকা অ্যাটাক’ ছবির জয়জয়কার। ছবির একজন অভিনেতা হিসেবে কেমন লাগছে?এই ভালো লাগার ভাষা নেই। দুই বছর ধরে ঢাকা অ্যাটাক ছবির পুরো দল মিলে আমরা যে কষ্ট করেছি, এর প্রতিদান আমরা পেয়েছি। দর্শকেরা যেভাবে ছবিটি লুফে নিয়েছেন, তাতে তাঁদের প্রতি কৃতজ্ঞ। তবে ভালো লাগছে এ কারণে যে যেসব দর্শক এ ছবিটি দেখতে হলে গিয়েছেন, এখনো যাচ্ছেন, তাঁদের মধ্যে ৬০ ভাগই নতুন দর্শক। তাঁরা হয়তো গত ১৫ থেকে ২০ বছর প্রেক্ষাগৃহে গিয়ে সিনেমা দেখেননি।এই সফলতা আপনাকে নতুন করে কোনো চিন্তায় ফেলে দিচ্ছে না তো? কোনো চাপ অনুভব করছেন?ঠিক তা নয়, তবে দায়িত্ববোধ বাড়িয়ে দিয়েছে। কোনো কাজে সামনে থেকে যিনি টেনে নিয়ে যান, তার ওপরই কিন্তু দায়ভার বেশি পড়ে। ঢাকা অ্যাটাক ছবির সাফল্যের পর আমার ক্ষেত্রে বিষয়টি তাই-ই হয়েছে। এখন আমার প্রতি দর্শকের প্রত্যাশা বেড়ে যাচ্ছে। এ জন্য এখন ভালো-মন্দ বাছাইয়ের বিষয়টি আরও শক্ত হয়েছে আমার কাছে।তাহলে এখন থেকে নতুনভাবে, নতুন উদ্যমে কাজ শুরু করবেন?ঢাকা অ্যাটাক ভালো যাচ্ছে বলেই যে নতুন উদ্যমে কাজ শুরু করতে হবে, ঠিক তা নয়। শিল্পীর কাজ করে যাওয়াটাই আসল। সফলতা, বিফলতা নিয়ে বসে থাকা যাবে না। কাজ করে যেতে হবে।নতুন কাজের প্রস্তাব আসছে?ঢাকা অ্যাটাক সফল হয়েছে বলে যে এখন বেশি বেশি কাজ আসছে, এমনটা নয়। আগে থেকেই অনেক কাজের প্রস্তাব আসছিল। কিন্তু শিডিউল দিতে পারছিলাম না। বেসিক আলী নামে একটি ছবির কাজ ডিসেম্বরে শুরু হবে। ৩০ অক্টোবর একটি নতুন ছবিতে চুক্তি হওয়ার কথা আছে। আগেই নাম বলতে চাইছি না।‘একটি সিনেমার গল্প’ ছবির কাজের খবর কী?গত শুক্রবার ছবির শুটিং শেষ। ডাবিং বাকি। ছবিতে ঋতুপর্ণার সঙ্গে কাজ করে অসাধারণ অভিজ্ঞতা হয়েছে। কাজের সময় তিনি আমাকে যেভাবে সহযোগিতা করেছেন, ভুলব না।সাক্ষাৎকার: শফিক আল মামুন
