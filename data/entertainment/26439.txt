
আগামীকাল মুক্তি পাচ্ছে গৌরী শিন্ডে পরিচালিত ছবি ডিয়ার জিন্দেগি। এ ছবির প্রাণ ২৩ বছর বয়সী আলিয়া ভাট। তাঁর সাজপোশাক, ছেলেমানুষি চাল-চলন, সংলাপ এরই মধ্যে আলোড়ন তুলেছে বেশ। তবে আলিয়া ছাড়াও এ ছবির আরও একটি বিষয় নিয়ে এখন বলিউডে আলোচনার কমতি নেই। আর তা হলো শাহরুখ খান। শুরু থেকেই বলা হয়েছে যে তিনি এ ছবির ‘নায়ক’ নন। তবুও ছবির ট্রেলারে শাহরুখের অন্য রকম উপস্থিতি এক রহস্যের জন্ম দিয়েছে। অনেকেই চোখ বাঁকিয়ে বলছে, হাঁটুর বয়সী আলিয়ার সঙ্গে একি করছেন শাহরুখ? তাঁদের জন্য বলে রাখি, এই ‘হাঁটুর বয়সী নায়িকা’দের সঙ্গে কিন্তু কাজ করা নতুন কোনো কিছু নয় শাহরুখের জন্য। তাঁর বিগত তিন-চার বছরের সিনেমাগুলো দেখলেই বোঝা যায় যে বলিউডে শাহরুখের বয়স বাড়লেও বাড়েনি তাঁর নায়িকাদের বয়স।
একটা সময় শাহরুখ খান অভিনয় করতেন শ্রীদেবী (বর্তমান বয়স ৫৩), মাধুরী দীক্ষিত (৪৯), জুহি চাওলাদের (৪৯) বিপরীতে। এখন এই অভিনেত্রীদের অনেকেই বলিউডের বড় পর্দা থেকে বিলুপ্তিপ্রায়। কালেভদ্রে দু-একটা সিনেমা করলেও সেখানে তাঁদের বলিউড ঘরানার নায়িকা বলা চলে না। কিন্তু শাহরুখ? এখনো তো ‘নায়ক’ তকমা নিয়েই দাপিয়ে বেড়াচ্ছেন বলিউড। এমনকি তিনি তো পারলে আগামী ২০৫০ পর্যন্ত এভাবেই বলিউডে রাজত্ব করতে চান!
হ্যাঁ, সত্যিই তা-ই। সম্প্রতি বলিউডবিষয়ক ভারতীয় সাংবাদিক অনুপমা চোপড়া তাঁর নেওয়া শাহরুখের এক পুরোনো সাক্ষাৎকার নিয়ে স্মৃতিচারণা করলেন টুইটারে। অনুপমা সেই টুইটে লিখেছিলেন, ১৯৯৮ সালে এক সাক্ষাৎকারে আমি শাহরুখকে প্রশ্ন করেছিলাম, ‘আপনি কি নিজেকে ৯০ দশকের তারকা মনে করেন?’ জবাবে শাহরুখ বলেছিলেন, ‘শুধু ৯০ দশক? প্লিজ, প্রশ্নটিকে ঠিক করে বলো। বলো যে আমি কি নিজেকে ২০১০ কিংবা ২০২০-এর তারকা মনে করি কি না? আমি সত্যিই নিজেকে সেই সময়েরই মনে করি। তখনো তারকা হয়েই থাকতে চাই!’ কথাগুলো কিন্তু শাহরুখ বলেছিলেন সেই ১৯৯৮ সালে।২০১৬ সালে এসে সেই টুইট পড়ে শাহরুখ নিজের স্থায়ীত্বের সময়টিকে একটু ‘রিনিউ’ করলেন। অনুপমা চোপড়ার টুইটের জবাবে শাহরুখ লেখেন, ‘ইশ্, আমার ২০৫০ সাল বলা উচিত ছিল। আমি তো সেই সময় পর্যন্ত তরুণ নায়িকাদের পিছু নিতে চাই। তাঁদের নায়ক হতে চাই!’এবার একটু ৫১ বছর বয়সী শাহরুখ খানের মুক্তি প্রতীক্ষিত ছবিগুলোর নায়িকাদের ব্যাপারে জেনে নিই। সত্যিই কি তাঁরা শাহরুখের ‘হাঁটুর বয়সী’ কি না চোখ বুলিয়ে নেওয়া যাক—
ডিয়ার জিন্দেগি (মুক্তি: ২৫ নভেম্বর, ২০১৬): আলিয়া ভাট-২৩ বছর (জন্ম: ১৫ মার্চ, ১৯৯৩)।
রইস (মুক্তি: ২৬ জানুয়ারি, ২০১৭): মাহিরা খান-৩১ বছর (জন্ম: ২১ ডিসেম্বর, ১৯৮৪)।
দ্য রিং (মুক্তি: আগস্ট, ২০১৭): আনুশকা শর্মা-২৮ বছর (জন্ম: ১ মে, ১৯৮৮)।
আদর রহমান
টাইমস অব ইন্ডিয়া, ইন্ডিয়ান এক্সপ্রেস ও বলিউ​ড হাঙ্গামা অবলম্বনে
 
