
• গ্র্যামি অ্যাওয়ার্ডসের অনুষ্ঠান মাত করেন ব্রুনো মার্স।• তিনি একাই জিতেছেন ছয়টি গ্র্যামি।• এবারের আসর সঞ্চালনা করেছেন জেমস কর্ডন।
পশ্চিমা সংগীত দুনিয়ার সবচেয়ে সম্মানজনক পুরস্কার অনুষ্ঠানের এ বছরের আয়োজন হয়ে গেল গত রোববার। যুক্তরাষ্ট্রের নিউইয়র্কের ম্যাডিসন স্কয়ার গার্ডেনে স্থানীয় সময় সন্ধ্যা সাড়ে সাতটায় (বাংলাদেশ সময় সোমবার সকাল সাড়ে ছয়টা) শুরু হয় ৬০তম গ্র্যামি অ্যাওয়ার্ডসের অনুষ্ঠান। এবারের আয়োজন মাত করেন সংগীতশিল্পী ব্রুনো মার্স। তিনি একাই জিতেছেন ছয়টি গ্র্যামি।
তবে গোল্ডেন গ্লোব পুরস্কারের মতো এই আয়োজনেও বিজয়ীদের উচ্ছ্বাসকে ছাপিয়ে যায় সমসাময়িক তর্কবিতর্ক। হলিউডে নারীদের প্রতি যৌন হয়রানি, যুক্তরাষ্ট্রের প্রেসিডেন্ট ডোনাল্ড ট্রাম্পের বিতর্কিত মন্তব্যসহ বিভিন্ন ইস্যু এবারের অনুষ্ঠানের পরিবেশনার প্রাণ ছিল।
দ্য রেকর্ডিং অ্যাকাডেমি আয়োজিত এবারের আসর সঞ্চালনা করেছেন জেমস কর্ডন। তাঁর কৌতুকপূর্ণ উপস্থাপনা এবারের আসরে বেশ প্রশংসা কুড়িয়েছে। এমনকি তাঁর পরিকল্পনায় কিছু পরিবেশনা পেয়েছে ভিন্ন আমেজ। জেমস ২০০৪ সালেও আসরের উপস্থাপক ছিলেন।
কালো পোশাক-সাদা গোলাপগোল্ডেন গ্লোব পুরস্কার আসরে যেমন তারকারা কালো পোশাক পরে যৌন হয়রানির বিরুদ্ধে প্রতিবাদ জানিয়েছিলেন, গ্র্যামিতেও সংগীত তারকারা পোশাকে সাদা গোলাপ গুঁজে সবাই সংহতি জানিয়েছেন তাঁদের সঙ্গে, যারা বিভিন্ন সময় হয়েছেন যৌন হয়রানির শিকার। কোনো বিশেষ ঘোষণা ছিল না, তবে এরপরও অনেক সংগীত তারকাই গ্র্যামির রাতের জন্যও কালো পোশাক বেছে নিয়েছেন। লেডি গাগা, মাইলি সাইরাস, রিটা ওরা ছিলেন কালো পোশাক ও সাদা গোলাপ। এ দিন সাদা গোলাপ দেখা গিয়েছে অনেকের হাতের ব্রেসলেটে, পোশাকের নকশায়, কানের দুলে। মোদ্দা কথা, সাদা গোলাপ ঘুরে ফিরেই গ্র্যামি অ্যাওয়ার্ডে আলোড়ন তুলেছে এবার।
হিলারি ক্লিনটন পড়লেন ‘ফায়ার অ্যান্ড ফিউরি’গান আর বিজয়ীদের সম্মান জানানোর পাশাপাশি একটি ছোট্ট পরিবেশনায় মার্কিন রাজনীতিক হিলারি ক্লিনটনের উপস্থিতি গ্র্যামি আসরে সবার মধ্যে সাড়া ফেলে। জেমস কর্ডন তাঁর উপস্থাপনায় টেনে আনেন ডোনাল্ড ট্রাম্প প্রসঙ্গ। একপর্যায়ে তিনি বলেন, ‘আমাদের প্রেসিডেন্ট পুরস্কার জিততে খুব ভালোবাসেন। তিনি আগামী গ্র্যামিতে অংশ নিয়ে পুরস্কার জিততে পারেন, যদি তিনি ফায়ার অ্যান্ড ফিউরি বইয়ের একটি অডিও সংস্করণ এ বছরের মধ্যে প্রকাশ করতে পারেন।’ হোয়াইট হাউজে ট্রাম্পের এক বছর নিয়ে লেখা বই ফায়ার অ্যান্ড ফিউরি নিয়ে বিশ্বজুড়ে আলোচনা এখন তুঙ্গে। গ্র্যামি আসরে এই বইয়ের অডিও সংস্করণ তৈরির জন্য একটি কাল্পনিক অডিশন নেন জেমস কর্ডন। সেখানে বইয়ের কিছু অংশ পড়তে দেখা যায় সংগীতশিল্পী জন লিজেন্ড, শের, স্নুপ ডগ, কার্ডি বি ও ডিজে খালেদকে। সবশেষে সেই অডিও-ভিজ্যুয়াল পরিবেশনায় যোগ দেন হিলারি ক্লিনটন। মজা করে তিনিও বইয়ের কিছু অংশ পড়ে শোনান।
কাঁদলেন ও কাঁদালেন কেশামার্কিন চলচ্চিত্র ও গানের জগতে গত বছর যৌন হয়রানি নিয়ে অনেক তোলপাড় হয়। গ্র্যামিতে সংগীতশিল্পী কেশার পরিবেশনায় সেই তোলপাড়ের ছায়া ছিল। তিনিও বছর কয়েক আগে এমনই এক হয়রানির ব্যাপারে মুখ খুলে খবরের শিরোনাম হয়েছিলেন। তাই সেই শিল্পীটিই যখন মঞ্চে উঠে গাইলেন আবেগী এক গান, তখন দর্শক আসনে বসা অনেকেই চোখের অশ্রু ধরে রাখতে পারলেন না। মঞ্চে কেশা তাঁর জনপ্রিয় ‘প্রেয়িং’ গানটি গেয়ে শোনান। এ সময় তাঁকে সঙ্গ দেন সংগীতশিল্পী বেবে রেক্সা, সিন্ডি লউপার, কামিলা কাবেও, অন্ড্রা ডে। সংগীত প্রযোজক ডক্টর লিউকের বিরুদ্ধে ২০১৪ সালে যৌন হয়রানির অভিযোগ এনে মামলা করেন কেশা। সেই দিনগুলোর কথা ভেবেই কেশা তাঁর এই গানটি তৈরি করেছিলেন।
হাইতির জন্য বার্তাসংগীতশিল্পী লজিক তাঁর পরিবেশনায় একটি বার্তা দেন সে সব দেশের উদ্দেশে, যাদের মার্কিন প্রেসিডেন্ট ডোনাল্ড ট্রাম্প কিছুদিন আগে ‘শিট হোল’ (পায়ু দ্বার) বলে সম্বোধন করেছিলেন। লজিক তাঁর গান ‘১-৮০০-২৭৩-৮২৫৫ ’-এর একাফাঁকে বলেন, ‘তোমরা “শিট হোল” নও, তোমাদের দেশ সুন্দর।’ এই গানের পরিবেশনায় আলিসিয়া কারা ও খালিদও অংশ নেন। গ্র্যামি সন্ধ্যার অন্যতম পরিবেশনা গানের দল ইউটু-র ‘গেট আউট অব ইউর ওউন ওয়ে’-তেও ছিল হাইতি, এল সালভাদোর-সহ আফ্রিকান দেশগুলোর উদ্দেশে বিশেষ বার্তা। দলের শিল্পী বোনো গানের শেষে আফ্রিকার দেশগুলোর প্রতি নিজের ভালেবাসা প্রকাশ করেন।
