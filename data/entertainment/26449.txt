
মানিকগঞ্জে টানা তিন দিন একটি ছবির শুটিং চলছিল মাহিয়া মাহির। খবর এল, আরও একটি ছবিতে চুক্তিবদ্ধ হতে হবে তাঁকে। সই করতে হবে ঢাকায় এসে। এবার মাহিকে হতে হবে ময়না।ঢাকায় ফেরার পথে মুঠোফোনে কথা হয় মাহির সঙ্গে। উত্তরায় নিজের বাড়িতে ঢুকে হাত–মুখে একটু পানি দেবেন, তারপর যাবেন বনানীতে। সেখানকার এক রেস্তোরাঁয় নতুন ছবিতে চুক্তি সইয়ের আনুষ্ঠানিকতা। মাহি বলেন, ‘ছবির নাম ময়না। মনে হলো এর আগেও একবার অনেক সাধের ময়না নামের একটি ছবিতে কাজ করেছিলাম। আবারও! পরে গল্প শুনে মনে হলো, একেবারে আলাদা। এই ছবিটি হবে রোমান্টিক কমেডি।’ময়না ছবির পরিচালক অনন্য মামুন জানিয়েছেন, মাহির বিপরীতে এই ছবিতে অভিনয় করবেন কলকাতার নায়ক সোহম। তাঁর সঙ্গে মৌখিক কথা হয়ে আছে, শিগগিরই হবে আনুষ্ঠানিকতা। এর আগে কলকাতার অঙ্কুশ ও ওমের সঙ্গে অভিনয় করেছেন ঢালিউডের নায়িকা মাহি। সোহমের সঙ্গে এবারই প্রথম কাজ করতে যাচ্ছেন। এ প্রসঙ্গে মাহি বললেন, ‘কোন নায়কের সঙ্গে কাজ করছি, সেটা নিয়ে ভাবি না। আমার ভাবনা থাকে চরিত্রটি নিয়ে। আমি কতটা ভালো করে চরিত্রটি ফুটিয়ে তুলতে পারব, সেটাই আমার মনোযোগের জায়গা।’সম্প্রতি মোস্তাফিজুর রহমান মানিক পরিচালিত জান্নাত ছবির শুটিংয়ে ব্যস্ত রয়েছেন মাহি। আগামী ৮ মার্চ ঢাকায় শুরু হবে ময়নার শুটিং। গতকাল শনিবার রাতে বনানীতে নতুন এই ছবির চুক্তি সইয়ের অনুষ্ঠানে উপস্থিত ছিলেন পরিচালক ও প্রযোজনা প্রতিষ্ঠানের কর্মকর্তারা।
