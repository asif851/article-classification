
দক্ষিণের ছবি হলেও ছবি তৈরির খরচের হিসাবে ভারতের সবচেয়ে ব্যয়বহুল ছবির রেকর্ড বাহুবলীর। এর পরের রেকর্ড মুক্তির প্রথম দিনে ৫০ কোটি রুপি আয়। এবারে সবচেয়ে বড় পোস্টার বানিয়ে গিনেজ রেকর্ড করেছে ছবিটি।জুলাইয়ের ২২ তারিখে গিনেজ বিশ্ব রেকর্ড নিশ্চিত করে জানিয়েছে— কোচিতে জুন মাসের ২৭ তারিখে ছবির সংগীত প্রকাশনা উপলক্ষে যে পোস্টারটা করা হয়েছিল; তা বিশ্বের সবচেয়ে পোস্টার হিসেবে গিনেজ রেকর্ড করেছে।গিনেজের দেওয়া তথ্য অনুযায়ী বাহুবলীর পোস্টারের আকার ৫১ হাজার পাঁচ শ আটানব্বই দশমিক একুশ ​স্কয়ার ফুট। এর আগের যে পোস্টারটি সবচেয়ে বড় হিসেবে রেকর্ড করেছিল সেটির আকার ছিল ৫০ হাজার ছয় শ সাতাশি দশমিক পঁচিশ ​স্কয়ার ফিট।পোস্টারটি তৈরি করতে ৩০ জন মানুষের টানা তিন দিন লেগেছে বলেই জানিয়েছে ইন্দো-এশিয়ান নিউজ।এদিকে, আরেকটি রেকর্ডও প্রায় স্বাভাবিকভাবেই ছবিটির পকেটে এসেছে। সেটি হলো— ছবি মুক্তির পর ১২ দিনে বাহুবলী আয় করেছে ৩৬৫ কোটি রুপি। এর আগে এক খবরে এনডিটিভি জানিয়েছিল— বিশ্বব্যাপী চার হাজার সিনেমা হলে মুক্তি দেওয়া হয়েছিল এ ছবি। নির্মাণ, ব্যয়, ছবির পরিসরের কারণে আগে থেকেই ঝড় তুলেছিল ‘বাহুবলী’। এবার আয়ের ক্ষেত্রেও শীর্ষ ছুঁল ছবিটি।বাহুবলী ছবিতে অভিনয় করেছেন আনুশকা শেঠী, রানা দাগুবতী, তামান্না ও প্রভাস। ‘বাহুবলী’ তৈরির আগে ভারতের সবচেয়ে ব্যয়বহুল ছবি ছিল শাহরুখ খানের রাওয়ান। রাওয়ান তৈরিতে ২৭ দশমিক চার মিলিয়ন ডলার খরচ হয়েছিল। যেখানে বাহুবলী তৈরির খরচ ৩৯ মিলিয়ন ডলার।
