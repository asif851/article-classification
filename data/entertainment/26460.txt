
১৮ মে সংবাদ সম্মেলনের শুরুতেই পরিচয় করিয়ে দেওয়া হলো একজন ইশারা ভাষাবিশারদকে। কারণ কী? জানা গেল অচিরেই। ‘ওয়ান্ডারস্ট্রাক’ ছবির শিশুশিল্পী মিলিসেন্ট সাইমন্ডস ইশারা ভাষায় কথা বলবে। এই ভাষা জানেন, এমন একজন সেগুলো রূপান্তর করে বলবেন সবাইকে।
মাত্র ১৪ বছর বয়স মিলিসেন্টের। সে শ্রবণপ্রতিবন্ধী। ‘ওয়ান্ডারস্ট্রাক’-এ তার অভিনয় সবাইকে তাক লাগিয়ে দিয়েছে। কী দারুণভাবে এক নিমেষে সে জিতে নিয়েছে সবার মন। মিষ্টি চেহারা আর দারুণ অভিনয় মিলে মিলিসেন্ট সত্যিই ব্যতিক্রম।তার অসাধারণ অভিনয়প্রতিভা দিয়ে সে জিতে নিয়েছিল পরিচালক টড হেনেসের মনও। না হলে কি আর এত বড় ছবিতে অভিনয়ের সুযোগ মেলে?কান চলচ্চিত্র উৎসবের প্রতিযোগিতা বিভাগের ছবি ‘ওয়ান্ডারস্ট্রাক’ এরই মধ্যে জিতে নিয়েছে সমালোচকদের প্রশংসাও। দেখা যাক, পাম দ’র পুরস্কারের বিচারক পেদ্রো আলমোদোভার আর তাঁর সঙ্গীরা কী ভাবছেন।
