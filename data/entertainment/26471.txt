
তাঁদের তিনজনেরই নামের শুরুই ‘ন’ দিয়ে। নাদিয়া, নীলাঞ্জনা আর নাজিফা। তিনজনই লাক্স সুন্দরী। গেল বছরই এই খেতাব পেয়েছেন তাঁরা। এর চেয়েও মজার তথ্য হলো, তাঁদের তিনজনের জন্মদিনই পরপর তিন দিন। লাক্স চ্যানেল আই সুপারস্টার নাদিয়া মীমের জন্মদিন ছিল গতকাল ১২ অক্টোবর। রানার আপ নীলাঞ্জনা নীলার আজ ১৩ অক্টোবর এবং নাজিফা তুষির আগামীকাল ১৪ অক্টোবর। কাকতালীয়ভাবেই যেন পরপর মিলে গেছে এই তারিখগুলো। এই বিষয়গুলো নিয়ে দারুণ উচ্ছ্বসিতও তাঁরা। মুঠোফোনে নীলা বললেন, ‘আমরা যখন লাক্স প্রতিযোগিতায় ক্যাম্পে ছিলাম। তখনই বিষয়টা জানাজানি হয়। তিনজনেরই জন্মদিনই পরপর তিন দিন।’এবারের জন্মদিন পালন প্রসঙ্গে নীলা বললেন, আমি সারাদিনই ‘সারপ্রাইজ’ হওয়ার জন্য বাসায় আছি। দেখি আমার বন্ধুরা কে কীভাবে আমাকে সারপ্রাইজড করে। এর আগে অনেকেই বলতো আমরা তোমাকে সারপ্রাইজড করতে চেয়েছিলাম। কিন্তু তুমি করতে দিলে না। এ জন্যই এবার সারা দিন বাসায় থাকব। তবে নীলা বাসায় থাকলেও নাদিয়া জন্মদিনের আগের দিন বন্ধুদের সঙ্গে ভারত গেছেন বেড়াতে। বন্ধুদের সঙ্গে সেখানেই পালন করেছেন এবারের জন্মদিন। এমনটাই জানিয়েছেন তাঁর বাবা।এ দুজন ছাড়াও আরেক লাক্স সুন্দরী নাজিফা এরই মধ্যে জন্মদিন পালন করা নিয়ে পরিকল্পনা করে রেখেছেন। পুরো পরিকল্পনা না জানালেও বললেন, ‘সারা দিন পরিবারের সঙ্গে সময় কাটাব। বিকেলে বন্ধুদের সঙ্গে বের হব। এটাই আপাতত পরিকল্পনা।’
লাক্স সুন্দরী প্রতিযোগিতা থেকে বেরিয়ে তিনজনই ব্যস্ত হয়ে পড়েছেন নাটক ও মিউজিক ভিডিওর কাজ নিয়ে। এর মধ্যে নাজিফা শুরু করেছেন একটা সিনেমার কাজও।
