
বলিউডের মতো এখন হলিউডেও কম জনপ্রিয়তা পাচ্ছেন না প্রিয়াংকা চোপড়া। বিশ্বসুন্দরীর খেতাব অর্জন করলেও অনেকের মতো ঝরে যাননি তিনি। তাঁর ক্যারিয়ারের মোড় ঘুরিয়ে দেওয়া ছবির মধ্যে কোনটা পড়ে? হ্যাঁ, ‘এয়েতরাজ’। আর সবচেয়ে সফল ও জনপ্রিয়তার শীর্ষে যাওয়া ছবি? ‘ফ্যাশন’ নিশ্চিতভাবে। অথচ এই ছবিগুলোতে অভিনয় করতেই নাকি বাধা এসেছিল প্রিয়াংকার। কিন্তু ঝুঁকি নিয়েছিলেন তিনি।
ফোর্বস ম্যাগাজিনকে দেওয়া সাক্ষাৎকারে প্রিয়াংকা বলেন, ‘যখন আমার বয়স আরও কম ছিল, তখন আমি কখনোই দীর্ঘমেয়াদি পরিকল্পনা করতাম না। আমি আগে থেকে চলচ্চিত্র জগতের ছিলাম না। আমার ক্যারিয়ার সব সময়ই ঝুঁকিপূর্ণ ছিল। আর আমি অন্যের পরামর্শে সিদ্ধান্ত নিতাম। আমার সবচেয়ে বড় ঝুঁকি এটাই ছিল যে আমি জানতাম না আমি আসলে ঝুঁকি নিচ্ছি।’ প্রিয়াংকা জানান, ২০০৪ সালে যখন তিনি ‘এয়েতরাজ’ ছবিতে খলনায়িকার চরিত্রে কাজ করছিলেন, তখন অনেকেই তাঁকে ওই ছবি থেকে সরে আসতে বলেন। ভয় পেয়েছিলেন প্রিয়াংকা। কারণ, তাঁকে বলা হয়েছিল, এসব চরিত্র ক্যারিয়ারের জন্য ভালো নয়। সারা জীবন নাকি ‘ডাইনি’র চরিত্রই করে যেতে হবে!
প্রায় এমন ঘটনা আবার ঘটতে যাচ্ছিল প্রিয়াংকার সঙ্গে, ২০০৮ সালে। তখন প্রিয়াংকা করছিলেন ‘ফ্যাশন’ ছবির শুটিং। তিনি বলেন, ‘আমাকে বলা হয়েছিল, মেয়েরা তখনই নারীকেন্দ্রিক চরিত্রে অভিনয় করেন, যখন পুরস্কার জেতার জন্য তাঁদের ক্যারিয়ার শেষ করতে চায়। আমাকে পরামর্শ দেওয়া হয়েছিল, আমি যেন বড় তারকাদের সঙ্গে এবং হলিউড-টাইপ সিনেমায় কাজ করি।’ প্রিয়াংকা ভয় পাচ্ছিলেন এই ভেবে যে তিনি কোনো ভুল সিদ্ধান্ত নিয়ে ফেলেছেন কি না। কিন্তু এর চেয়ে ভালো সিদ্ধান্ত তিনি বুঝতে পারছিলেন না। শেষ পর্যন্ত ‘ফ্যাশন’-এর মেঘনা মাথুরের চরিত্র প্রিয়াংকাকে এনে দেয় ভারতের জাতীয় চলচ্চিত্র পুরস্কার। সূত্র: দ্য ইন্ডিয়ান এক্সপ্রেস
