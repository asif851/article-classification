
ইন্সপেক্টর নটি কে ছবিটি সরস্বতী পূজা উপলক্ষে জানুয়ারিতে দুই বাংলায় মুক্তি পাওয়ার কথা। এরই মধ্যে বাংলাদেশের জাজ মাল্টিমিডিয়া ও ভারতের জিৎ’স    ফিল্ম ওয়ার্কসের ব্যানারে ৯০ ভাগ       শুটিং শেষ হয়েছে ছবিটির। শুটিং করা অংশের সম্পাদনা, ডাবিংও শেষ। ছবির পোস্টারের ‘প্রথম লুক’ও কলকাতা থেকে বেরিয়েছে। যৌথ প্রযোজনার নিয়মে ছবির বাকিটুকু হবে বাংলাদেশে। কিন্তু যৌথ প্রযোজনার নতুন নীতিমালা  এবং প্রিভিউ কমিটি এখনো গঠিত না হওয়ার কারণে  বাকি কাজ শেষ করা যাচ্ছে না। এর ফলে ছবিটির ভবিষ্যৎ অনেকটাই অনিশ্চিত হয়ে পড়েছে।
প্রযোজনা প্রতিষ্ঠান দুটি বলছে, নতুন নীতিমালা গঠন ও প্রিভিউ কমিটি না থাকার কারণে বাংলাদেশে কাজটি শেষ করা যাচ্ছে না। তাই ছবিটি যৌথ প্রযোজনায় থাকা না-থাকা নিয়ে সংশয় দেখা দিয়েছে।
এ ব্যাপারে ছবির কলকাতা অংশের প্রযোজনা প্রতিষ্ঠান জিৎ’স ফিল্ম ওয়ার্কসের কর্মকর্তা গোপাল মদনানী কলকাতা থেকে মুঠোফোনে বলেন, এ ব্যাপারে বাংলাদেশ অংশের প্রযোজনা প্রতিষ্ঠান জাজ মাল্টিমিডিয়া ভালো বলতে পারবে। তবে তিনি বলেন, ছবিটি জানুয়ারিতে দুই   বাংলায় মুক্তির কথা। বাংলাদেশে যৌথ প্রযোজনার ছবি প্রিভিউ করার আপাতত কোনো কমিটি নেই। তাই এখন ছবিটির যৌথ প্রযোজনার বিষয়টি নিয়ে কোনো  মন্তব্য করা যাচ্ছে না।
ছবির পরিচালক অশোক পাতি জানিয়েছেন, ছবির বাকি কাজ শেষ করতে গত জুন মাসে বাংলাদেশে লোকেশন পছন্দ করা হয়েছে। কলকাতা থেকে মুঠোফোনে এই পরিচালক বলেন, ‘এখন বাংলাদেশে গিয়ে শুটিং শেষ করলেও ছবির প্রিভিউ করার কোনো কমিটি নেই সেখানে। শিগগিরই কমিটি গঠিত হবে, তাও বলা যাচ্ছে না। ফলে জানুয়ারিতে দুই দেশে একসঙ্গে ছবিটি মুক্তির কোনো সম্ভাবনা দেখছি না।’
বর্তমানে দুবাইয়ে অবস্থানরত ছবির বাংলাদেশ অংশের প্রযোজক আবদুল আজিজ এখনই কোনো মন্তব্য করতে চাননি।
ছবির নায়িকা নুসরাত ফারিয়া ছবির কলকাতা অংশের প্রযোজক ও নায়ক জিতের বরাত দিয়ে বলেছেন, ‘চলতি মাসের মধ্যে যদি এসব সমস্যার সমাধান না হয়, তাহলে বাকি শুটিং কলকাতায় শেষ করা হবে। তখন আর এটি যৌথ প্রযোজনার ছবি থাকবে না।’
নীতিমালা ও প্রিভিউ কমিটির বিষয়ে কথা হয় বাতিল হওয়া কমিটির সদস্য মুশফিকুর রহমান গুলজারের সঙ্গে। বিষয়টি নিয়ে এই পরিচালক নেতা বলেন, যৌথ প্রযোজনার নীতিমালা বাতিল হওয়ার আগেই এই ছবির শুটিং শুরু হয়েছে। ফলে ছবিটির শুটিং করতে সমস্যা নেই। কিন্তু ছবিটি মুক্তি দিতে হলে তো প্রিভিউ কমিটি লাগবে। গুলজার বলেন, এ মাসের শেষেই চূড়ান্ত নীতিমালা প্রকাশ করার কথা। এরপরই প্রিভিউ কমিটি হবে।
গত সেপ্টেম্বর মাসে ইতালিতে ইন্সপেক্টর নটি কে ছবির শুটিং শুরু হয়। এরপর আরও দুই দফা ভারতের বিভিন্ন লোকেশনে শুটিং হয় যৌথ প্রযোজনার এই ছবির।
