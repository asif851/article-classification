
‘হাসিনা: দ্য কুইন অব মুম্বাই’ ছবিতে শ্রদ্ধা কাপুর ভারতের আন্ডারওয়ার্ল্ডের গডফাদার দাউদ ইব্রাহিমের বোন হাসিনা পার্কারের চরিত্রে অভিনয় করেছেন। সম্প্রতি মুক্তি পেয়েছে এই ছবির ট্রেলার। ১৭ বছর বয়স থেকে চল্লিশোর্ধ্ব হাসিনার চরিত্রে এখানে দেখা যাবে তাঁকে। শুধু তা-ই নয়, এই সিনেমায় শ্রদ্ধা কাপুর চার সন্তানের মায়ের ভূমিকায় অভিনয় করেছেন। এই অভিজ্ঞতা ৩০ বছর বয়সী এই নায়িকার জন্য একেবারেই নতুন। নিজেকে চার সন্তানের মায়ের চরিত্রে মানিয়ে নেওয়ার জন্য শ্রদ্ধা কতটা পরিশ্রম করেছেন, তা জানিয়েছেন এই ছবির পরিচালক অপূর্ব লাখিয়া।
অপূর্ব বলেন, এই অভিনেত্রীর কাছে যখন ছবির প্রস্তাব নিয়ে যাওয়া হয়, তখনই জানানো হয়েছিল, তাঁকে মধ্যবয়স্ক এক নারীর চরিত্রে পর্দায় হাজির হতে হবে। এখন তো শ্রদ্ধার গ্ল্যামারাস চরিত্রে অভিনয় করার সময়। এই বয়সেই এমন বয়স্কা চরিত্রে অভিনয় করলে দর্শকেরা কীভাবে নেবেন, তা নিয়ে মনে কিছুটা সংশয় ছিল এই ‘আশিকি ২’ তারকার। পরিচালককে শ্রদ্ধা বলেছিলেন, ‘চিন্তা করার জন্য আমাকে দুটা দিন সময় দেন।’
তবে রাজি হয়ে যাওয়ার পর আর কোনো সংশয় ছিল না শ্রদ্ধার মনে। নিজের ঘনিষ্ঠ আত্মীয়দের মধ্যে যাঁদের ছোট ছোট ছেলেমেয়ে আছে, তাঁদের খুব ভালোভাবে পর্যবেক্ষণ করতেন শ্রদ্ধা। এমনকি শুধু এই চরিত্রের জন্য অন্তঃসত্ত্বা মায়ের জন্য লেখা বইও নাকি খুব মনোযোগ দিয়ে পড়েছেন শ্রদ্ধা।
এখানে শ্রদ্ধার স্বামীর চরিত্রে অভিনয় করেছেন অঙ্কুর ভাটিয়া। অপূর্ব জানান, প্রতিদিন শুটিং শুরুর আগে সিনেমায় অভিনীত চার শিশুর সঙ্গে আলাদাভাবে সময় কাটাতেন শ্রদ্ধা ও অঙ্কুর। সে সময় ওই শিশুদের আসল মা-বাবাকে আশপাশে থাকতে বারণ করা হতো। পর্দার পরিবারের সঙ্গে ঘনিষ্ঠ বন্ধন তৈরি করার জন্যই এমনটা করা হতো বলে জানিয়েছেন পরিচালক।
‘হাসিনা: দ্য কুইন অব মুম্বাই’ মুক্তি পাবে আগস্ট মাসে। এই ছবিতে দাউদ ইব্রাহিমের চরিত্রে অভিনয় করেছেন শ্রদ্ধার আপন ভাই সিদ্ধান্ত কাপুর। মুম্বাই মিরর।
