
গেল শুক্রবার মুক্তি পেয়েছে রাফায়েল আহসান পরিচালিত ‘নয় ছয়’ চলচ্চিত্রটি। এতে অভিনয় করেছেন ফেরদৌস ও মৌটুসি বিশ্বাস। কিন্তু খানিকটা যেন নীরবেই মুক্তি দেওয়া হয়েছে চলচ্চিত্রটি। কোনো ধরনের প্রচার প্রচারণা তো দূরের কথা; ছবি নিয়ে কথাও বলতে চাননি অভিনয়শিল্পীরা। এর পেছনে কিছু কারণও আছে।এ ছবির অন্যতম অভিনয়শিল্পী মৌটুসি বিশ্বাসের কাছে এই ‘কারণ’ সম্পর্কে জানতে চাইলে তিনি বলেছেন, ‘আমি আসলে ছবিটি নিয়ে খুব বিরক্ত। এটা নিয়ে তেমন কিছু বলার নেই। ছবির কাজ শুরুর আগে আমাদের সঙ্গে যে ধরনের কথাবার্তা ছিল সেটা শেষ পর্যন্ত রক্ষা করতে পারেননি পরিচালক। এমনকি আমাদের সম্মানীর পুরো টাকাও পাইনি।’মৌটুসি আরও বলেন, ‘এখানেই শেষ নয়, সিনেমা শুরু হয়েছিল একনামে; এখন সেটা অন্য নামে মুক্তি দেওয়া হয়েছে। এ ব্যাপারটিও আমাকে জানানো হয়নি। আর কবে কীভাবে মুক্তি দেওয়া হয়েছে এটাও জানি না।’‘নয় ছয়’ ছবির আগের নাম ছিল ‘৬৯ পাতলা খান লেন’। ২০১১ সালে এ ছবির শুটিং শুরু হয়েছিল। কাজ চলেছে ২০১২ সাল পর্যন্ত। ওই সময় থেকেই আলোচনায় আসে ছবিটি। এরপর সেন্সর বোর্ডে ছবিটি জমা দেওয়া হয়েছিল ২০১৩ সালে।পরিচালক রাফায়েল এর সঙ্গে যোগাযোগ করা হলে তিনি বলেন, ‘আমরা ‘‘৬৯ পাতলা খান লেন’’ নামে ছবিটি সেন্সর বোর্ডে জমা দেওয়ার পরই ওই ঠিকানার মালিক আপত্তি করেন। তিনি সেন্সর বোর্ডে অভিযোগ করে জানিয়ে দেন, যেন ওই নামে ছবিটি মুক্তি দেওয়া না হয়। আমরা তাঁর সঙ্গে বসেছি, বিভিন্নভাবে বোঝানোরও চেষ্টা করেছি। কিন্তু সে চেষ্টা ব্যর্থ হয়েছে। এটা নিয়ে মামলা মোকদ্দমাও হয়। পরে বাধ্য হয়েই নাম পরিবর্তন করি। এসব করতে করতেই অনেক দিন পেরিয়ে গেছে।’অভিনয়শিল্পীর অভিযোগ প্রসঙ্গে প্রথম চলচ্চিত্র নির্মাতা বলেছেন, ‘আসলে অভিযোগ নিয়ে কিছু বলার নেই। আমার মনে হয়, এটা নিয়ে আলোচনায় বসলেই সমাধান হয়ে যাবে। তবে, মৌটুসির সঙ্গে আমার সম্পর্ক ভালো না। বলতে পারেন, আমরা পরিবার হিসেবে কাজ করতে গিয়ে ব্যর্থ হয়েছি। এ কারণেই মৌটুসিকে ছবির প্রচারে পাচ্ছি না। কিন্তু ফেরদৌস ভাই আমার সঙ্গে ছবির বিভিন্ন প্রচারে যাচ্ছেন। এটুকু বলব, আমার একটি সিনেমা মুক্তি দিতে গিয়ে সব ধরনের অভিজ্ঞতা অর্জন করেছি। এটা আমার পরবর্তী সিনেমায় কাজে লাগবে।’নীরবে মুক্তি দেওয়ার ব্যাপারে রাফায়েল বলেছেন, ‘আমার ছবিটি মাত্র তিনটি সিনেমা হলে মুক্তি দিয়েছি। আর আমার অভিজ্ঞতা থেকে দেখেছি, প্রচার করলেই অনেক দর্শক আসবেন— বিষয়টি এমন নয়। ছবি ভালো হলে দর্শক দেখবেই। আর আমার ছবিটি মধ্যবিত্ত একটি পরিবারের জীবনের গল্প। যার সঙ্গে আমরা সবাই কমবেশি পরিচিত।’‘নয় ছয়’ ছবিটি বর্তমানে চলছে বসুন্ধরা সিটির স্টার সিনেপ্লেক্স, যমুনা ফিউচার পার্কের ব্লকবাস্টার সিনেমাস ও শ্যামলী সিনেপ্লেক্স এ। এই ছবিতে আরও অভিনয় করেছেন প্রাণ রায়, শহীদুল আলম সাচ্চু প্রমুখ।
