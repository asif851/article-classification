
মুক্তিযুদ্ধভিত্তিক গল্প নিয়ে ছবি তৈরি করছেন পরিচালক মনসুর আলী। ছবির নাম সংগ্রাম। মনসুর আলী জানান, এই ছবিতে অভিনয়ের জন্য গত বুধবার চুক্তিবদ্ধ হয়েছেন বলিউডের প্রখ্যাত অভিনেতা অনুপম খের। ছবিতে তিনি একজন মুক্তিযোদ্ধার চরিত্রে অভিনয় করবেন।মনসুর আলী এখন আছেন যুক্তরাজ্যে। গত বৃহস্পতিবার রাতে ফেসবুকের মাধ্যমে যোগাযোগ হয় তাঁর সঙ্গে। তিনি বলেন, ‘ছবিতে অনুপম খের অভিনয় করবেন মুক্তিযোদ্ধা করিম চরিত্রে। মুক্তিযোদ্ধা করিমের গল্প বলার মধ্য দিয়েই ফ্ল্যাশব্যাকে ছবির কাহিনি এগিয়ে যাবে। লন্ডনের একজন সাংবাদিকের কাছে করিম মুক্তিযুদ্ধের কথা বলবেন। ছবিতে ইংরেজি ভাষায় সংলাপ বলবেন অনুপম খের।’সংগ্রাম ছবিতে অভিনয় করছেন রুহি। আগামী ১ আগস্ট যুক্তরাজ্যে যাচ্ছেন তিনি।রুহি বলেন, ‘পরিচালকের কাছ থেকে শুনেছি, ৮ আগস্ট যুক্তরাজ্যে অনুপম খের ছবির শুটিংয়ে অংশ নেবেন। টানা চার দিন শুটিং হবে। এ সময় আমার কিছু অংশেরও শুটিং হবে।’পরিচালক জানান, ১৬ ডিসেম্বর বাংলাদেশে মুক্তি পাবে সংগ্রাম। এরপর যুক্তরাজ্যসহ বিভিন্ন দেশে ছবিটি মুক্তি দেওয়া হবে।
