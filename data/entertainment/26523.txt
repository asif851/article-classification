
একদিন আগেও আরবাজ ও মালাইকা দুজন মিলে একসঙ্গে মুম্বাইয়ে গিয়েছিলেন জাস্টিন বিবারের কনসার্টে। সেদিন ফটোসেশনেও অংশ নেন। কানসার্টে তাঁদের হাসিখুশি চেহারা দেখে কেউ ধারণাই করেননি ঠিক কী ঘটতে যাচ্ছে এক দিন পর। সবাইকে অবাক করে আজ খবর বেরিয়েছে, তাঁদের আনুষ্ঠানিক বিচ্ছেদ হয়ে গেছে।
এনডিটিভির খবরে বলা হয়েছে, দেড় যুগের বিবাহিত সম্পর্কের অবসান ঘটিয়ে অবশেষে আরবাজ খান ও মালাইকা অরোরা বিচ্ছেদের পথ বেছে নিলেন। এর আনুষ্ঠানিক প্রক্রিয়া শেষ হয় আজ বৃহস্পতিবার বিকেলে। মুম্বাইয়ে বান্দ্রায় একটি পারিবারিক আদালতে আরবাজ ও মালাইকার আনুষ্ঠানিক বিচ্ছেদের কাজ শেষ হয়। এ সময় দুই পক্ষের আইনজীবীরা ছাড়া পরিবারের কেউ উপস্থিত ছিলেন না।
জানা গেছে, আরবাজ ও মালাইকা একটি সাদা গাড়িতে চড়ে আদালতে আসেন এবং বিচ্ছেদের যাবতীয় কাজ শেষ করেন। এরপর তাঁরা সেখান থেকে দ্রুত বেরিয়ে যান।
শুরুতে আরবাজ ও মালাইকার সম্পর্কের টানাপোড়েন গত বছরে শুরু হয়। এরপর তাঁরা দুজন আলাদাভাবে থাকা শুরু করেন। পরিবারের অন্য সদস্যরা তাঁদের সম্পর্ককে জোড়া লাগানোর চেষ্টা করেন। কিন্তু ব্যর্থ হন। আর আলাদা থাকার সময়ই আইনিভাবে নির্ধারিত হয়, এ বছরের ১১ মে চূড়ান্ত সিদ্ধান্ত জানা যাবে। এর মাঝে তাঁরা সামাজিক অনুষ্ঠানে অংশ নেওয়া থেকে শুরু করে সবকিছুতে স্বাভাবিক ছিলেন। শুধু তা-ই নয়, তাঁরা কাউন্সেলিংয়েও অংশ নেন। সবকিছু দেখে হয়তো ধারণা করেছিল, সম্পর্কটা জোড়া লাগলেও লাগতে পারে। কিন্তু না, তা আর হলো না।
একটি বিজ্ঞাপনচিত্রের শুটিং করতে গিয়ে আরবাজ ও মালাইকার পরিচয়। ১৯৯৮ সালে একটি গানের ভিডিওতে অভিনয়ের পরের বছরই তাঁরা সেরে নেন বিয়ের কাজ। তাঁদের একমাত্র সন্তান আহরানের বয়স ১৪ বছর। সে মায়ের সঙ্গে থাকবে বলে আদালত জানিয়ে দিয়েছেন। বাবা আরবাজ খান যেকোনো সময় ছেলের সঙ্গে দেখা করতে পারবেন।
