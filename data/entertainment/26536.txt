
ছোট পর্দায় অভিনেত্রী ভাবনার চলচ্চিত্র অভিষেক ঘটছে। টিভি নাটকের সঙ্গে যুক্ত আছেন দীর্ঘদিন, চলচ্চিত্রে অভিনয়ের স্বপ্নও দেখছিলেন। সে স্বপ্ন পূরণ হলো এবার। অনিমেষ আইচের নতুন ছবি জেদ-এর মাধ্যমে বড় পর্দায় অভিষেক হচ্ছে তাঁর। ছবির কেন্দ্রীয় নারী চরিত্রে অভিনয় করবেন তিনি।জেদ ছবিতে ভাবনার বিপরীতে অভিনয় করবেন কলকাতার একজন নায়ক। ছবিটির প্রযোজনা সংস্থা ইমপ্রেস টেলিফিল্ম লিমিটেড।এ প্রসঙ্গে চ্যানেল আই বিপণন বিভাগের প্রধান ইবনে হাসান খান জানিয়েছেন, আজ বৃহস্পতিবার দুপুরে রাজধানীর ওয়েস্টিন হোটেলে জেদ ছবির শুভ মহরত অনুষ্ঠিত হবে। ছবির কলাকুশলীসহ আরও অনেকেই উপস্থিত থাকবেন সেখানে।ছবির প্রধান পুরুষ অভিনেতা চূড়ান্ত করতে কলকাতা গিয়েছিলেন নির্মাতা অনিমেষ আইচ। গতকাল বুধবার দেশে ফিরেছেন তিনি।মতি নন্দীর গল্প অবলম্বনে জেদ ছবির চিত্রনাট্য তৈরি করেছেন অনিমেষ আইচ। মূলত পানির সংকট নিয়ে ছবির গল্প। সবকিছু ঠিক থাকলে এ বছরই জেদ ছবির শুটিং শুরু করতে চান অনিমেষ আইচ।
