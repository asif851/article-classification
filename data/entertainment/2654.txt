
পয়সা থাকলে কত কি যে করা যায়। মার্কিন অভিনেতা জর্জ ক্লুনি ও তাঁর স্ত্রী আইনজীবী আমাল ক্লুনির যেমন পয়সার অভাব নেই বলে বাড়ির পুনঃ নির্মাণকাজের সময় প্রতিবেশীকে জরিমানা স্বরূপ দিয়েছেন ৪৫ হাজার পাউন্ড, যা টাকার অঙ্কে প্রায় ৪৫ লাখের কাছাকাছি। প্রতিবেশী জরিমানার দাবি করেছিলেন এমন কোনো তথ্য অবশ্য এখনো পাওয়া যায়নি। তবে, ঘরে যার আইনজীবী স্ত্রী থাকেন, মামলার মার প্যাঁচে পড়ার ঝামেলা থেকে রেহাই পেতেই হয়তো আগে ভাগে জরিমানা দিয়ে দিয়েছেন জর্জ ক্লুনি।
বার্কশির ভিলেজে ক্লুনি দম্পতির বাড়ির কাজ শুরু হয়েছে ২০১৫ সালের শেষ দিকে। বাড়ি ভাঙচুরের আওয়াজে স্বাভাবিকভাবেই পাশের বাড়ির জন গ্রুভ ও তাঁর স্ত্রী ক্লেয়ারের সমস্যা হতো। এর ক্ষতিপূরণ স্বরূপ তাঁদের আরামের ব্যবস্থা করেছেন ক্লুনি জুটি। গ্রিসের করফু দ্বীপে ছয় সপ্তাহ একটি পাঁচ তারকা হোটেলে থাকার ব্যবস্থা করে দিয়েছেন তাঁদের। এ ছাড়া তাঁদের নগদ জরিমানা দেওয়া হচ্ছে ৩০ হাজার পাউন্ড। শুধু তাই নয় একটি ভ্যাকুয়াম ক্লিনারও প্রতিবেশীকে উপহার দেওয়ার কথা ভেবেছেন তাঁরা। কারণ, তাঁদের বাড়ির সংস্কার কাজের জন্য প্রতিবেশীর বাড়ি যে হয়েছে ধুলোময়।মানুষের কপালও বটে! একদম জায়গা মতোই বাড়ি বানিয়েছিলেন জন গ্রুভ ও ক্লেয়ার দম্পতি। তা না হলে প্রতিবেশীর কাছ থেকে কেউ এত দামি উপহার পায়? হিন্দুস্থান টাইমস।
