
* স্বরা ভাস্কর চিঠি লিখলেন সঞ্জয়লীলা বানসালী বরাবর। * তিনি ‘পদ্মাবত’ ছবির সমালোচনা করলেন। * স্বরার অভিযোগ ছবির গল্পের শেষটা নিয়ে।
অভিনেত্রী স্বরা ভাস্কর একটি খোলা চিঠি লিখলেন বলিউড পরিচালক সঞ্জয়লীলা বানসালী বরাবর। চিঠিতে তিনি ‘পদ্মাবত’ ছবির সমালোচনা করলেন। ছবির শিল্পী, অভিনয় কিংবা নির্মাণশৈলী নিয়ে নয়, স্বরার অভিযোগ ছবির গল্পের শেষটা নিয়ে। ছবিতে সতীত্ব রক্ষার জন্য একজন নারীর আত্মাহুতি দেওয়াকে মহৎ করে দেখানোয় বানসালীর প্রতি আক্ষেপ প্রকাশ করেছেন এই অভিনেত্রী।
‘দ্য ওয়ার’ নামের একটি ভারতীয় নিউজ পোর্টাল স্বরার লেখা খোলা চিঠিটি প্রকাশ করে। স্বরা ‘নিল বাট্টে সান্নাটা’, ‘আনারকলি অব আরা’র মতো ভিন্নধারার ছবিতে অভিনয় করে বেশ প্রশংসা কুড়িয়েছেন। তা ছাড়া এই অভিনেত্রী ব্যবসায়িকভাবে সফল ‘তনু ওয়েডস মনু’, ‘তনু ওয়েডস মনু রিটার্নস’, ‘রাঞ্ঝনা’ ও ‘প্রেম রতন ধন পায়ো’র মতো ছবিতেও অভিনয় করেছেন। গত বছর ‘পদ্মাবত’ ছবির মুক্তি আটকে গেলে এই অভিনেত্রী বানসালীর পক্ষে কথা বলেছিলেন, প্রতিবাদ করেছিলেন। কিন্তু ছবিতে ‘পদ্মাবতী’র আত্মাহুতিকে যেভাবে দেখানো হয়েছে, সেটা তিনি মেনে নিতে পারছেন না। ছবিতে স্বামী রতন সিংয়ের (শহীদ কাপুর) কাছ থেকে অনুমতি নিয়ে পদ্মাবতীর (দীপিকা পাড়ুকোন) আত্মাহুতি দেখানোর সমালোচনায় মুখর স্বরা।
স্বরার ভাষায়, ‘স্বামী মারা যাওয়ার পরও একজন নারীর বেঁচে থাকার অধিকার আছে। একজন ধর্ষিতারও বেঁচে থাকার অধিকার আছে। জীবন থেকে কারও অনুপস্থিতি কোনো নারীর মৃত্যুর কারণ হতে পারে না। বেঁচে থাকা মানেই সতীত্বের অবসান, এমনটা নয়।’ বলিউড হাঙ্গামা
