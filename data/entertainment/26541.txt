
মাহফুজ আহমেদ ও মোশাররফ করিম দুজনই নিয়মিত অভিনয় করেন। কিন্তু একসঙ্গে তাঁদের কাজ করা হয়নি খুব একটা। তবে এবার তাঁরা আসছেন একসঙ্গে। একজন থাকছেন ক্যামেরার সামনে, অন্যজন পেছনে। অর্থাৎ অভিনেতা মাহফুজ আহমেদের নির্দেশনায় এবার অভিনয় করছেন মোশাররফ করিম। আসছে ঈদুল ফিতরের জন্য একটি ছয় পর্বের ধারাবাহিক নাটক নির্মাণ করছেন মাহফুজ। তাতেই দেখা যাবে মোশাররফকে।প্রাথমিকভাবে নাটকটির নাম দেওয়া হয়েছে বাপের বেটা। পরিচালক মাহফুজ জানালেন, নামটি পরিবর্তনের সম্ভাবনাও রয়েছে। এই নাটকে বাবার চরিত্রে অভিনয় করছেন মোশাররফ করিম, স্ত্রীর চরিত্রে রিচি সোলায়মান এবং এই দুজনের সন্তানের চরিত্রে আছেন আ খ ম হাসান। তিনজনের সম্পর্কের গল্পই নাটকে তুলে ধরা হয়েছে।নাটকটি নিয়ে কথা হলো মোশাররফ করিমের সঙ্গে। বললেন, ‘মাহফুজ আহমেদ অভিনেতা ও নির্মাতা—দুই জায়গাতেই সফল। তাঁর গল্প বলার ধরনটা আলাদা। অনেক দিন পর তৃপ্তি নিয়ে এই নাটকে অভিনয় করছি।’বাপের বেটা নিয়ে নির্মাতা মাহফুজ আহমেদ বললেন, ‘আমার কাছে মনে হয়েছে মোশাররফ এটি ঠিকঠাক ফুটিয়ে তুলতে পারবেন। এ কারণেই তাঁর সঙ্গে কাজটি করা। আগে থেকে শুধু এটুকু বলতে পারি, গল্পে দর্শক ভিন্নতার স্বাদ পাবেন।’২১ থেকে ২৫ মার্চ কালীগঞ্জের তলনায় নাটকটির দৃশ্য ধারণ হয়েছে। শুটিংয়ের কিছু অংশ এখনো বাকি। শিগগিরই সেই কাজও শেষ হবে বলে জানালেন নির্মাতা। তিনি আরও জানান, নাটকটি এনটিভিতে প্রচারের সম্ভাবনা রয়েছে।
