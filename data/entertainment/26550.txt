
সিনেমার শুটিংয়ে মাটি থেকে ৭৫ ফুট ওপরে নিরব ও মমকে পাথরে দাঁড়িয়ে থাকতে হলো চার ঘণ্টার বেশি। বান্দরবানের রুমা এলাকার রিজুক ঝরনায় গানের শুটিংয়ে এই ঝুঁকিপূর্ণ কাজটি করতে হয়েছে। বড় ধরনের কোনো দুর্ঘটনা না ঘটলেও নামার সময় পাথরে পা পিছলে ঝরনার পানিতে পড়ে যান নিরব। অন্যদিকে মমর মাথায় লাইট স্ট্যান্ড লেগে ব্যথা পান তিনি।
‘ভালোবেসে তোর হব’ সিনেমার একটি গানের শুটিংয়ের জন্য এই মুহূর্তে বান্দরবানে আছেন নিরব-মম, কোরিওগ্রাফার তানজিলসহ ছবির পুরো ইউনিট। দুটি গানের শুটিং শেষে ১১ আগস্ট ঢাকায় ফেরার কথা রয়েছে পুরো দলটির।বান্দরবান থেকে মুঠোফোনে নিরব বলেন, ‘আমরা ঝরনার যে জায়গায় দাঁড়িয়ে শট দিয়েছি, সে জায়গাটি ছিল খুবই সুন্দর। তবে ঝুঁকিও অনেক বেশি। ভাবলাম, কিছুটা ঝুঁকি নিলে যদি দর্শকেরা ভালো কিছু দেখতে পান, তাহলে সেই ঝুঁকিটা নিতে দোষের কী। আমরাও সিদ্ধান্ত নিলাম, ওই জায়গায়টাতে দাঁড়িয়ে দৃশ্যটির শুটিং করব। কষ্ট করার পর যখন কোরিওগ্রাফার বললেন, দৃশ্যটা দারুণ হয়েছে, তখন নিজেদের কষ্ট সার্থক মনে হয়েছে।’মম বলেন, ‘এই সিনেমার শুটিং করতে এসে কী যে কষ্ট করতে হচ্ছে, তা কেউ না দেখলে বিশ্বাস করবে না। সবকিছুই করছি দৃশ্যগুলো বাস্তবসম্মত করতে। ছবিটি দেখার পর দর্শকেরা বিষয়টি কিছুটা হলেও উপলব্ধি করতে পারবেন।’
