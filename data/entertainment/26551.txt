
‘এক লাড়কি কো দেখা তো অ্যায়সা লাগা’, ‘বাহো কি দারমিয়া’ অথবা ‘ও ইয়ারা দিল লাগানা’ গানের মিষ্টি হাসির মেয়ে মনীষা কৈরালা এখন আর বলিউডে নিয়মিত নন। মাঝে অনেক কঠিন সময় গেছে তাঁর। লড়তে হয়েছে কর্কট ব্যাধির সঙ্গে। কিছুটা সেরে উঠতেই কাজে লেগে পড়েছেন তিনি। কিন্তু হিন্দি ছবিতে দর্শক তাঁকে এখনো আগের মতো করে পাচ্ছেন না। বলিউডের ছবিতে তাঁকে শেষ দেখা গেছে ২০১৫ সালে ‘চেহেরে: এ মডার্ন ডে ক্ল্যাসিক’-এ। এবার এই অভিনেত্রী ‘ডিয়ার মায়া’ নামের একটি ছবি দিয়ে বলিউডে ফিরছেন। সুনয়না ভাট নগর পরিচালিত এই ছবির প্রথম ট্রেলার প্রকাশ পেয়েছে গতকাল শুক্রবার সকালে। সুনয়না ইমতিয়াজ আলীর ‘রকস্টার’, ‘লাভ আজকাল’ ও ‘জব উই মেট’ ছবিতে সহকারী পরিচালকের কাজ করেছেন। নতুন এই ছবিতে মনীষার চরিত্রটির নাম মায়া। বয়স্ক এক রুক্ষ স্বভাবের নারীর চরিত্রে এখানে দেখা যাবে তাঁকে। নাম মায়া হলেও চিরচেনা মায়াবী সেই মনীষাকে এই ছবিতে দর্শক দেখতে পাবেন অন্য রূপে। কাহিনির একপর্যায়ে অবশ্য তাঁর চরিত্রের কিছুটা পরিবর্তন আসবে। গল্পের বাকি অংশ আপাতত না বলাই ভালো। তাহলেই বোধ হয় ছবিটি দেখে দর্শক বেশি মজা পাবেন।এ ছাড়া মনীষা কৈরালা এখন রাজকুমার হিরানি পরিচালিত ‘দত্ত’ ছবিতে অভিনয় করছেন। এই ছবিতে তিনি প্রয়াত অভিনেত্রী নার্গিসের চরিত্রে অভিনয় করবেন। হিন্দি ছবিতে আগের মতো কাজ না করলেও গত বছর তামিল ও মালায়লাম ভাষার দুটি ছবি মুক্তি পেয়েছে মনীষার। হিন্দুস্তান টাইমস।
