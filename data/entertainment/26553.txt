
‘শুটার’ ছবির শুটিংয়ে আহত হয়েছেন জনপ্রিয় নায়ক শাকিব খান। শনিবার বিকেলে কমলাপুর ইনল্যান্ড কনটেইনার ডিপোতে (আইসিডি) ‘শুটার’ ছবির মারপিটের দৃশ্যধারণে অংশ নিতে গিয়ে এমন ঘটনা ঘটেছে বলে জানান প্রযোজক মোহাম্মদ ইকবাল। সে কারণে আজ রোববার বিশ্রামে আছেন শাকিব।শুটিং ইউনিট সূত্রে জানা গেছে, ‘কমলাপুর কনটেইনার ডিপোতে ‘শুটার’ ছবির মারপিটের দৃশ্যধারণের কাজ চলছিল। অন্য শিল্পীদের সঙ্গে অংশ নেন শাকিবও। একটি দৃশ্যে দোতলা থেকে লাফিয়ে পড়তে হবে শাকিবকে। সিনেমায় সাধারণত এ ধরনের দৃশ্যে ডামি ব্যবহার করা হয়। কিন্তু শাকিব নাকি নিজে থেকে উৎসাহী হয়ে ডামি ছাড়াই ওই দৃশ্যধারণে অংশ নেওয়ার ইচ্ছা পোষণ করেন। তাঁর মতে, এতে দৃশ্যটি আরও বাস্তবসম্মত হবে দর্শকের কাছে। নায়কের যেই কথা সেই কাজ। পরিচালকের অ্যাকশন বলার পর শাকিব দোতলা থেকে লাফ দেন। পরিচালকেরও দৃশ্যটি দারুণ পছন্দ হয়। কিন্তু পরক্ষণে শাকিব টের পান তাঁর বাঁ পা মচকে গেছে।পরিচালক রাজু চৌধুরী জানান, ‘ভাগ্য ভালো যে হিরোর পা ভেঙে যায়নি। তাহলে দেখা যেত, অনেকটা সময় ধরে শুটিংও বন্ধ রাখতে হতো। কয়েক দিনের মধ্যে শাকিবকে নিয়ে আবার শুটিং করার কথাও জানালেন তিনি।এই ছবিতে শাকিবের বিপরীতে অভিনয় করছেন নবাগত বুবলি।
