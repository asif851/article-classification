
এক মঞ্চে গান করবেন ভারতের শিল্পী অনুপম এবং বাংলাদেশের পারভেজ ও ন্যান্সি। ২৩ নভেম্বর সংগীতের এই আয়োজনের মধ্য দিয়ে শুরু হবে ‘দুই বাংলার গান’ শিরোনামে ধারাবাহিক কনসার্ট। বসুন্ধরা কনভেনশন সেন্টারে সন্ধ্যা সাতটায় শুরু হবে অনুষ্ঠান—শিরোনাম ‘ক্যাচ অনুপম রায় লাইভ ইন ঢাকা’। দুই বাংলার জনপ্রিয় শিল্পীদের নিয়ে ধারাবাহিক এই সংগীত আসরটির উদ্যোগ নিয়েছে অন্তর শোবিজ লিমিটেড।কনসার্টের টিকিট অনলাইনে বিক্রি করবে সহজ ডটকম। এ উপলক্ষে গতকাল বুধবার দুপুরে উভয় পক্ষের মধ্যে একটি চুক্তি সই হয়েছে। রাজধানীর বনানীতে সাকিব’স ডাইনে এই আনুষ্ঠানিকতায় উপস্থিত ছিলেন অন্তর শোবিজ লিমিটেডের চেয়ারম্যান স্বপন চৌধুরী, ব্যবস্থাপনা পরিচালক নাসরিন চৌধুরী, সহজ ডটকমের ব্যবস্থাপনা পরিচালক মালিহা এম কাদির, চিফ টেকনোলজি অফিসার সন্দীপ দেবনাথ, বিক্রয় প্রধান শাকিল রহিম, সংগীতশিল্পী পারভেজ প্রমুখ। আয়োজক প্রতিষ্ঠানের পক্ষ থেকে জানানো হয়, এখন থেকে ‘দুই বাংলার গান’ শিরোনামে বাংলাদেশি ও ভারতীয় সংগীতশিল্পীদের নিয়ে নিয়মিত কনসার্টের আয়োজন করা হবে।
