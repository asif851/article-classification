
ভিডিও শেয়ারিং সাইট ইউটিউবের ফ্যান ফেস্টে আমন্ত্রণ পেয়েছেন সালমান মুক্তাদির, এ খবর আগেই বেরিয়েছিল। কিন্তু এত অল্প সময়ে ভিসা পাওয়া এবং সেখানে যাওয়া নিয়ে বেশ দ্বিধায় ছিলেন তিনি। তবে সব দ্বিধা কাটিয়ে ১২ সেপ্টেম্বর সিডনিতে আয়োজিত ‘ইউটিউব ফ্যান ফেস্ট’-এ ঠিকই হাজির হয়ে গেলেন তিনি।সেখানে বিশ্বের আরও সব ইউটিউবারের সঙ্গে মিলে সময়ও কেটেছে দারুণ। ফেসবুকে বেশ কিছু ছবিও শেয়ার করেছেন ‘সালমান দ্য ব্রাউনফিশ’ চ্যানেলের এই ‘মালিক’।সালমান বললেন, ‘ফেস্টটা এক দিনের, কিন্তু এত মানুষের সঙ্গে আমার পরিচয় এবং যোগাযোগ হয়েছে, যার অভিজ্ঞতা দুর্লভ। আমরা সারা দিনই ইউটিউব নিয়ে কথা বলেছি। আড্ডা দিয়েছি। বিশ্বের বিখ্যাত সব ইউটিউবারের সঙ্গে কথা হয়েছে। এ ছাড়া ইউটিউবের ম্যানেজমেন্ট টিমের সঙ্গেও পরিচয় হয়েছে। তাঁরা সবাই আমাকে বিভিন্ন পরামর্শ দিয়েছেন।’তবে অন্য রকম অভিজ্ঞতা জানিয়ে সালমান বললেন, ‘যখন আমাকে বাংলাদেশি হিসেবে পরিচয় করিয়ে দেওয়া হলো, তখন সত্যিই অনেক গর্ব হচ্ছিল। এ ছাড়া আমার একটি ভিডিও দেখার পর সবাই অনেক প্রশংসা করেছেন এবং আমার নতুন কিছু বন্ধুও হয়েছে সেখানে।’উল্লেখ্য, ২০১৩ সাল থেকে ইউটিউবে নানান বিষয়ের ওপর মজার মজার ভিডিও শেয়ার করে বেশ আলোচিত হন সালমান মুক্তাদির। ইউটিউবে তাঁর নিজের দুটি চ্যানেল রয়েছে। তাঁর সঙ্গে ইউটিউব ভিডিওতে অভিনয় করেছেন অনেক তারকাই। এ ছাড়া টেলিভিশন নাটকেও অভিনয় করেছেন তিনি।
