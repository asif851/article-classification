
ফরাসী সাংবাদিক রোমেইন ডরিকের সঙ্গে হলিউড তারকা স্কারলেট জোহানসনের বিচ্ছেদ হয়েছে অনেক দিন। কিন্তু দুজনকে এখনো মুখোমুখি হতে হয়। কারণ, দুই বছর বয়সী মেয়েকে নিজের কাছে রাখতে দুজনই আইনি লড়াই চালিয়ে যাচ্ছেন। এ ক্ষেত্রে স্কারলেটকে আইনি সহয়তা দিচ্ছেন বিনোদন জগতের আইনজীবী কেভিন ইয়োর্ন। ঘটনা অবশ্য তা নয়। ঘটনা হলো, মক্কেল আর এই আইনজীবী ইদানীং এতটাই ঘনিষ্ঠ হয়ে গেছেন যে তাঁরা বন্ধু, না এর চেয়ে বেশি কিছু, তা বোঝা মুশকিল।
সম্প্রতি একটি রেস্তোরাঁয় তাঁদের দুজনকে হাত ধরে বসে থাকতে দেখা গেছে। রেস্তোরাঁর এক সূত্র জানায়, ‘তাঁরা খবু ঘনিষ্ঠ ছিলেন। দুজনই হাত ধরে ছিলেন।’ সূত্র জানায়, খাবার পরিবেশনে ছিল ‘রোমান্টিকতা’। এ ব্যাপারে কেভিনের সাংবাদিকেরা জানতে চাইলে তাঁর সহযোগী বলেন, এসব কিছুই তাঁর জানা নেই। এরপর ফোন রেখে দেন। অন্যদিকে, স্কারলেটের মুখপাত্র এ বিষয়ে মুখ খুলতে নারাজ।
স্কারলেট আর কেভিনের প্রেম কি তাহলে সত্যিই চলছে? হাত তো বন্ধুরাও ধরতে পারে। যাক, পালে হাওয়া লেগে গেছে। দেখা যাক, নৌকা কত দূর যায়। সত্য জানতে সময়ের অপেক্ষায় থাকতে হবে।
২০০৫ সালে প্রযোজক জুলি সিলভারম্যানের সঙ্গে বিবাহবিচ্ছেদ হয় কেভিনের। কেভিন এলেন ডিজেনারেস ও অভিনেত্রী জো সালডানার মতো তারকারও আইনজীবী। এর আগে হলিউড তারকা গিনেথ প্যাল্ট্রোর সঙ্গে ক্রিস মারটিনের বিচ্ছেদের সময় গুঞ্জন উঠেছিল, গিনেথের সঙ্গে কেভিনের প্রেমের সম্পর্ক চলছে। কিন্তু কথাটা তখন দুইজনই অস্বীকার করেছিলেন। ইয়াহু সেলিব্রিটি
