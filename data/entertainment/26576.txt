


‘মেরিল-প্রথম আলো পুরস্কার ২০১৭’ আয়োজনে ঘটেছে নানা ধরনের টুকরো টুকরো ঘটনা। সেসব নিয়েই আমাদের আয়োজন।

পূজা চেরিকে হার পরিয়ে দিচ্ছেন কে?
সাজঘরে সবাই যাঁর যাঁর পোশাক আর স্টেপ শেষবারের মতো ঠিকঠাক করে নিচ্ছেন। এমন সময় দেখা গেল নবাগত নায়িকা পূজা চেরির গলার হার পরিয়ে দিচ্ছেন কেউ একজন। কে সে? একটু এগোতেই বোঝা গেল, তিনি আর কেউ নন! পূজার পরবর্তী চলচ্চিত্র পোড়ামন ২-এর সহশিল্পী অভিনেতা সিয়াম।
হেলমেট বাহিনী
পর্দার ঠিক পেছনে মঞ্চে দেখা গেল একজনকে অনেক হেলমেটের মাঝে বসে থাকতে। এত হেলমেট দিয়ে কী করবেন তিনি? জানা গেল, একটু পরেই এই হেলমেট পরে মঞ্চে প্রবেশ করবেন শিল্পীরা।
ছোটদের সাজঘর
বড়রা মঞ্চে থাকবে তাতে কী? সাজঘরে জায়গা করে নিয়েছিল ছোটরাও। কেউ কোলে, কেউ নিজের পায়ে চলে এসেছিল তারা। ঘুম, খাবার সব চলছিল নিয়মিত। সেই সঙ্গে খেলাধুলা তো আছেই। চেয়ার নিয়ে কাড়াকাড়ি করতে দেখা গেল দুই ভাইবোনকে। একজন আবার অসম্ভব গম্ভীর মুখে ফোনে কথা চালিয়ে যাচ্ছিলেন। ক্যামেরা তার দিকে তাক করতেই অবাক হয়ে ক্যামেরার দিকে তাকিয়ে থাকলেন তিনি।
৫ ঘণ্টার মেকআপ!
আরে! এই মেয়েটা কে? সবার চোখেমুখেই একই প্রশ্ন। উত্তর অবশ্য মেয়েটি নিজেই দিয়ে দিল মিষ্টি হাসির মাধ্যমে। আরে! এ যে সাবিলা নূর! মেরিলের মঞ্চে পারফর্ম করবেন সাবিলা। কিন্তু সাবিলার সেদিকে কোনো মন নেই। প্রচণ্ড বিরক্ত সাবিলা নূর। ‘সেই ১২টায় বসেছি, আর ৫টায় মেকআপ শেষ হয়েছে’। বললেন এই অভিনেত্রী। সত্যিই তো! পাঁচ ঘণ্টার মেকআপ। কম কথা!
আয়না!
সাজঘরে হঠাৎ শোনা গেল ‘আয়না’ গানটি। কে গাচ্ছেন? অভিনেতা রোশান! আর তাঁর গানের সঙ্গে মাথা নাড়াচ্ছেন আরেক অভিনেতা ইমন! এ তো গেল গানের পালা। অন্যদিকে ফেরদৌসকে দেখা গেল গম্ভীর মুখে নিজের সাজ ঠিক করে নিতে। আর তাঁর হাতের আয়না? সেটার পেছনে কোরিয়ান কোনো নায়িকার ছবি সাঁটা। আয়নাটার দাম কত হবে? ১৫ টাকা, নাকি ২০? ভাববার ব্যাপার।
ভাবছিলাম ছবিটা মিস!
পুরস্কার পেয়ে আবেগ যেন ঘিরে ধরেছিল রুনা খানকে। মনোনয়ন পেয়ে কি একটু রোমাঞ্চিতও হয়েছিলেন তিনি? না হলে লালগালিচা ছেড়ে বাইরে দিয়ে কেউ হাঁটে? একজন স্বেচ্ছাসেবী তাঁকে লালগালিচার দিকে ইশারা করলেন। রুনা খানও লালগালিচা দিয়ে হাঁটছেন। আর যায় কোথা? পড়েন সেলফি-শিকারিদের খপ্পরে। সেলফি তুলে ভক্তরাও বেজায় খুশি। একজন দৌড়ে এসে বন্ধুকে বললেন, ‘ইশ্, ভাবছিলাম ছবিটা মিস!’
আমাদেরই তো অনুষ্ঠান
শার্ট আর প্যান্টে হাজির ফজলুর রহমান বাবু। তাঁকে ঘিরে দাঁড়াল কয়েকজন সাংবাদিক ও ভক্ত। বাবু ভাই হেসে বললেন, সবাই তো দেখি সেজেগুজে এসেছে। আমিই একেবারে সাদামাটা। সবাই এই রসিকতায় হেসে উঠল। পরেই বললেন, আরে, এটা আমাদেরই তো অনুষ্ঠান।
গ্রন্থনা: আনন্দ প্রতিবেদক
 
জুরিবোর্ড
আজীবন সম্মাননা
ড. আনিসুজ্জামান
আসাদুজ্জামান নূর
রেজওয়ানা চৌধুরী বন্যা
মতিউর রহমান
সাজ্জাদ শরিফ
আনিসুল হক
 
চলচ্চিত্র সমালোচক পুরস্কার
·সারাহ বেগম কবরী (চেয়ারম্যান)
·আজিজুর রহমান (সদস্য)
·গিয়াসউদ্দিন সেলিম (সদস্য)
·অমিতাভ রেজা চৌধুরী (সদস্য)
·ফাহমিদুল হক (সদস্য)
 
টেলিভিশন সমালোচক পুরস্কার
রামেন্দু মজুমদার (চেয়ারম্যান)
লাকী ইনাম (সদস্য)
আবু রইস (সদস্য)
শহীদুজ্জামান সেলিম (সদস্য)
অপি করিম (সদস্য)
 
বিভিন্ন পর্ব পরিবেশনা
সেতার পরিবেশনা
বেঙ্গল পরম্পরার খুদে শিল্পীরা
 
পরিবেশনা-১ (ট্রিবিউট টু ববিতা) 
অংশগ্রহণ-সাদিকা পারভিন পপি, রোশান, নিরব, ইমন ও নৃত্যভূমি
সংগীতায়োজন-ইবরার টিপু; কণ্ঠ-হৈমন্তী রক্ষিত মান ও ইবরার টিপু; নৃত্য পরিচালনা-ইভান শাহরিয়ার সোহাগ
 
পরিবেশনা-২ (চাঁদ নিয়ে মেডলি) 
অংশগ্রহণ-সিয়াম, তানজিন তিশা, তাসকিন রহমান, সাবিলা নূর, অপূর্ব, মেহজাবীন ও ঈগল ড্যান্স গ্রুপ
সংগীতায়োজন-মেহেদী; কণ্ঠ-রাজীব ও খেয়া; নৃত্য পরিচালনা-তানজিল
 
পরিবেশনা-৩ 
গান: বিষয়-জ্যাম ও মেরিল-প্রথম আলো
কণ্ঠ ও অংশগ্রহণ-প্রীতম হাসান, মিনার রহমান, শাহতাজ, জেফার রহমান, দোলা, ঐশী, ইমরান, কিশোর, কনা ও বালাম; সুর ও সংগীত-প্রীতম হাসান
 
পরিবেশনা-৪ 
অংশগ্রহণ-আরিফিন শুভ, মাহিয়া মাহি ও এক্সট্রিম ড্যান্স ট্রুপ
সুর ও সংগীত-শওকত আলী ইমন ও প্রীতম হাসান; কণ্ঠ-প্রীতম হাসান, সিঁথি সাহা, দিনাত জাহান মুন্নী ও তাসিফ; নৃত্য পরিচালনা-খালিদ
 
পরিবেশনা-৫ 
ধনধান্য পুষ্পভরা
(‘জাগরনের গান’ অ্যালবাম থেকে নেওয়া)         
অংশগ্রহণ-নৃত্যনন্দনের শিল্পীরা; নৃত্য পরিচালনা-শর্মিলী বন্দ্যোপাধ্যায়
 
মঞ্চের নেপথ্যে
ক্রেস্ট: কাইয়ুম চৌধুরী
শিরোনাম সংগীত: আইয়ুব বাচ্চু
মঞ্চ ডিজাইন: সামির আহমেদ হিমেল (স্টুডিও অ্যাশ)
গ্রাফিকস ও আলোক প্রক্ষেপণ: আমিরুল ইসলাম ও সিকান্দার
অ্যানিমেশন ও সিজি: বাগ বাইট স্টুডিও ও প্ল্যান বি
শব্দ নিয়ন্ত্রণ: সাস
রূপসজ্জা: পারসোনা
উত্তরীয়: রঙ
নিরাপত্তা: এইজিস
 
আজীবন সম্মাননা তথ্যচিত্র ও মনোনয়ন ক্লিপিংস: মাছরাঙা টেলিভিশন
আজীবন সম্মাননা ধারাবর্ণনা: সৈয়দ ইসমত তোহা
আয়োজনে: প্রথম আলো
পৃষ্ঠপোষক: স্কয়ার টয়লেট্রিজ লিমিটেড
অনুষ্ঠান গ্রন্থনা, পরিকল্পনা, ব্যবস্থাপনা ও নির্দেশনা: প্রথম আলো ইভেন্টস

