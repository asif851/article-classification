
মুম্বাইয়ের জুহুতে পাঁচ-পাঁচটি বাংলোবাড়ি রয়েছে বলিউডের অন্যতম প্রভাবশালী বচ্চন পরিবারের। এর পরও আগস্ট মাসে পাঁচ কোটি রুপি ব্যয় করে মুম্বাইয়ের ওরলি এলাকায় নতুন বাড়ি কিনেছেন বচ্চন পরিবারের বউ ঐশ্বরিয়া রাই। সম্প্রতি তাঁর স্বামী অভিষেক বচ্চন জানিয়েছেন, দুবাইয়েও বিলাসবহুল বাড়ি আছে তাঁদের।এর আগেও দুবাইয়ে বচ্চন পরিবারের বাড়ি থাকার খবর প্রকাশিত হয়েছে। কিন্তু তখন বিষয়টিকে স্পষ্ট অস্বীকার করেছিলেন ‘জুনিয়র বচ্চন’ অভিষেক। তবে সম্প্রতি থলের বিড়াল ঠিকই বেরিয়ে গেছে। দুবাইয়ে বিলাসবহুল সম্পত্তির কথা অভিষেক নিজেই জানিয়েছেন। ফারাহ খানের ‘হ্যাপি নিউ ইয়ার’ ছবির শুটিং শুরু হয়েছে দুবাইয়ে। এরই মধ্যে সেখানে পৌঁছে গেছেন ছবির প্রধান দুই অভিনয়শিল্পী শাহরুখ খান ও দীপিকা পাড়ুকোন। ছবির দলের অন্যান্য সদস্যের সঙ্গে যোগ দিতে বিমানে চেপে দুবাই যাওয়ার সময় এক সহযাত্রীর সঙ্গে আলাপচারিতার অভিষেক জানিয়েছেন, দুবাইয়ে দারুণ একটি বাড়ি আছে তাঁদের। পরিবারের সদস্যদের সঙ্গে সেখানে সময় কাটাতে খুবই পছন্দ করেন তিনি। সম্প্রতি এক খবরে এমনটিই জানিয়েছে ‘মুম্বাই মিরর’।দুবাইয়ের পাম জুমেরিয়ায় অবস্থিত বিলাসবহুল বাড়িটিতে শাহরুখ, দীপিকাসহ সহকর্মীদের আমন্ত্রণ জানানোর পরিকল্পনা রয়েছে বলেও জানিয়েছেন অভিষেক বচ্চন। প্রসঙ্গত, জুহুতে অমিতাভ বচ্চনের কেনা প্রথম বাড়িটির নাম ‘প্রতীক্ষা’। ২০০৪ সালে ‘জনক’ নামে আরেকটি বাড়ি কেনেন অমিতাভ। অবশ্য এটি অফিস হিসেবে ব্যবহার করেন বচ্চনরা। জুহুতে ‘ভাতসা’ নামেও একটি বাড়ি আছে তাঁদের। আর ‘জলসা’ নামের বাংলোবাড়িতে থাকেন বচ্চন পরিবারের সদস্যরা। গত জুনে ৫০ কোটি রুপি ব্যয় করে ‘জলসা’র পেছনেই অমিতাভ ও তাঁর ছেলে অভিষেক বচ্চনের নামে আরেকটি বাড়ি কেনা হয়। দুই মাসের মাথায় ওরলি এলাকায় আবার নতুন বাড়ি কেনেন ঐশ্বরিয়া।
