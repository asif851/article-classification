
১৪ বছরের সংসার ভেঙে গেছে হৃতিক ও সুজানের। প্রায় তিন বছর আগেই আনুষ্ঠানিকভাবে বিচ্ছেদ ঘটেছে তাঁদের। কিন্তু বন্ধুত্বের সম্পর্ক এখনো নড়বড়ে হয়নি। সাধারণ মেলামেশা ও যোগাযোগ এখনো অক্ষুণ্ন আছে তাঁদের মধ্যে। সম্প্রতি সামাজিক যোগাযোগমাধ্যমে হৃতিকের সঙ্গে একটি ছবি প্রকাশ করে সুজান লিখেছেন, হৃতিককে নিয়ে ভীষণ গর্ববোধ করেন তিনি।বুধবার মুক্তি পেতে যাচ্ছে হৃতিক রোশন ও ইয়ামি গৌতম অভিনীত ছবি ‘কাবিল’। তবে মুক্তির আগেই হৃতিক তাঁর কাছের কয়েকজন বন্ধুকে নিয়ে এই ছবির একটি বিশেষ প্রদর্শনীর ব্যবস্থা করেছিলেন। ‘কাবিল’-এ হৃতিকের অভিনয়ের প্রশংসা করে অনেকেই সামাজিক যোগাযোগমাধ্যমে পোস্ট দিয়েছেন। এই দলে আছেন হৃতিকের সাবেক স্ত্রী ও তাঁর দুই সন্তানের মা সুজান খানও। সুজান হৃতিকের সঙ্গে ঘনিষ্ঠ একটি ছবি প্রকাশ করে ক্যাপশনে লিখেছেন, ‘দাগহীন মনের চিরায়ত সূর্যালোক...আমি তোমাকে নিয়ে খুব খুব খুব গর্বিত।’ দ্য ইন্ডিয়ান এক্সপ্রেস।
