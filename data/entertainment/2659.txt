
নায়িকা পরীমনিকে নিয়ে আলোচনার শেষ নেই। সিনেমায় অভিনয় নিয়ে এই নায়িকা যতটা আলোচিত ঠিক তেমনি নানা সময়ে তিনি আলোচনায় এসেছেন ব্যক্তিজীবন নিয়েও। চার বছরের অভিনয়জীবনে পরীমনিকে নিয়ে সম্প্রতি যে আলোচনা তা তাঁর ফেসবুক পেজের কাভার ছবি নিয়ে। এই ছবিতে তাঁর সঙ্গে একজন পুরুষকেও দেখা যাচ্ছে। ফেসবুকের কভার ফটোর সেই ‘কভার বয়’ কে, তা নিয়ে আপাতত মুখ খুলতে রাজি নন এই নায়িকা।
পরীমনি পরিষ্কার করে না বললেও চলচ্চিত্রপাড়ার সবাই পরীমনির ‘কভার বয়’ কে কে, তা কমবেশি অনেকেই জানেন। নাম প্রকাশে অনিচ্ছুক অনেকে জানিয়েছেন, পরীমনি এখন একটি পত্রিকার সাংবাদিকের সঙ্গে চুটিয়ে প্রেম করছেন। আর তার আনুষ্ঠানিক স্বীকৃতি মেলে গত ১৮ অক্টোবর, এদিন ফেসবুকে আপলোড করা কভার ফটোতে দেখা গেছে, নায়িকা পরীমনি নাচের ভঙ্গিমায় ‘কভার বয়’-এর হাত ধরে আছেন। ১ নভেম্বর আপলোড করা আরেকটি ছবিতে দেখা গেছে, পরীমনি সেই ‘কভার বয়’কে জড়িয়ে ধরে দাঁড়িয়ে আছেন। পরীমনির এবারের জন্মদিনে মধ্যরাতে কেক কাটার আয়োজনেও দেখা গেছে ফেসবুকের এই ‘কভার বয়’কে।পরীমনি তাঁর ফেসবুকের এই ‘কভার বয়’ এর নাম দিয়েছেন তাম্মু। শুটিংয়ের সময় দেশের বাইরে বা ঢাকার বাইরে থাকাকালে ফেসবুক পোস্টে এই তাম্মুকে মিস করার অনুভূতি প্রকাশ করেছেন এই নায়িকা। সম্প্রতি একগাদা দোলনচাঁপা ফুলসহ দেওয়া এক পোস্টে তাম্মুকে ঘিরে তিনি লেখেন, ‘এই পৃথিবীর সমস্ত দোলনচাঁপাকে বলে দিয়েছি তাম্মু, ওরা যখনই তোমার সামনে পরবে তখন ওদের গন্ধে যেন তুমি সেই, সাদা রংয়ের কানটুপি, শহর তন্ন করে খুঁজে পাওয়া কাগজে মোড়ানো ধোয়া ওঠা গরম ভাপা পিঠা আর আমাদের সাদা কালো সাঁজ সব দোলনের পাপড়িগুলোতে দেখতে পাও।’এদিকে প্রথম আলোর পক্ষ থেকে যোগাযোগ করা হলে এই অভিনেত্রী বলেন, ‘আমার ফেসবুকের “কভার বয়” কে তা এখনো বলার সময় আসেনি। আর কিছুদিন পরই এই নামটি সবার সামনে প্রকাশ করব।’প্রসঙ্গত, গিয়াসউদ্দীন সেলিম পরিচালিত ‘স্বপ্নজাল’ সিনেমার শুটিংয়ের সময় চাঁদপুরে হঠাৎ আংটিবদলের একটি ছবি ফেসবুকে আপলোড করে হইচই ফেলে দেন।
