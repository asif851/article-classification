
পদ্মাবতী ছবির সেটে হামলার ঘটনায় এখন উত্তপ্ত বলিউড। নির্মাতা সঞ্জয়লীলা বানসালিকে লাঞ্ছিত করায় বলিউড তারকারা বিভিন্ন মাধ্যমে তাঁদের তীব্র নিন্দা প্রকাশ করছেন। তারকাদের সেই তালিকায় আছেন অভিনেতা সুশান্ত সিং রাজপুতও। ভারতের রাজস্থানে রাজপুত উগ্রবাদীরা হামলা চালায়পদ্মাবতী ছবির সেটে। তাই প্রতিবাদস্বরূপ রাজপুত ঘরানার ছেলে সুশান্ত তাঁর নাম থেকে ‘রাজপুত’ পদবিটি ফেলে দিলেন। তবে এ কাজ তিনি কাগজে-কলমে করেননি। আপাতত সামাজিক যোগাযোগমাধ্যমে তিনি তাঁর এই পদবি ছাঁটলেন।গত শনিবার একটি টুইটে নিজের এই সিদ্ধান্তের কথা জানান সুশান্ত। টুইটে বড় পর্দার এই ‘এম এস ধোনি’ লেখেন, ‘যত দিন পর্যন্ত আমরা আমাদের বংশের পদবিকেই জীবনের সবচেয়ে মুখ্য বিষয় হিসেবে আঁকড়ে রাখব, তত দিন পর্যন্ত আমরা এমনভাবেই ভুগতে থাকব। যদি সাহস থাকে পদবি নিয়ে বাড়াবাড়ি না করে নিজের নামকে প্রতিষ্ঠিত করো।’ টুইট শেষে হ্যাশট্যাগে সুশান্ত পদ্মাবতীর নাম যোগ করেন।এদিকে গত শুক্রবারের হামলার পরপরই রাজস্থান ছেড়ে মুম্বাই চলে এসেছেন সঞ্জয়লীলা বানসালি ও তাঁর শুটিং দল। বানসালি জানিয়েছেন, তিনি আর কোনো দিন রাজস্থানে শুটিং করবেন না। রাজস্থানের ‘করনি সেনা’ নামে একটি রাজপুত উগ্রবাদী দল ইতিহাস বিকৃতির অভিযোগ আনে বানসালির পদ্মাবতী ছবির বিরুদ্ধে। সেই জেরেই ছবিটির শুটিং সেটে হামলা হয়। হামলার সময় সেটে ছবির মূল পাত্র-পাত্রী শহিদ কাপুর, দীপিকা পাড়ুকোন ও রণবীর সিং কেউই ছিলেন না। বলিউড বাবল ও ইন্ডিয়ান এক্সপ্রেস।
