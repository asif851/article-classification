
জনপ্রিয় চিত্রতারকা সালমান খানের হাত ধরে বলিউডে পা রেখেছিলেন জারিন খান। তবে সালমান-জারিনের ‘বীর’ ছবি বক্স অফিসে সেভাবে সাফল্য পায়নি। বি-টাউনের অনেকেই এই বলিউড সুন্দরীর মধ্যে দেখেছেন ক্যাটরিনা কাইফের সৌন্দর্য। তবে জারিন চান না তাঁর সঙ্গে অন্য কোনো নায়িকার তুলনা করা হোক। গত বছর মোটেও সময়টা ভালো যায়নি তাঁর। ‘অক্ষর টু’র বিতর্ককে ঝেড়ে ফেলে আবার ঘুরে দাঁড়িয়েছেন জারিন। ১২ জানুয়ারি মুক্তি পাবে তাঁর অভিনীত ভৌতিক ছবি ‘১৯২১’। ছবিটি পরিচালনা করেছেন পরিচালক বিক্রম ভাট। ‘১৯২১’ ছবির প্রচারণার সময় প্রথম আলোর মুখোমুখি হন জারিন খান।
ভৌতিক ছবিতে অভিনয় করেছেন জারিন খান। কিন্তু তিনি নিজে ভূতে বিশ্বাস করেন? জারিন বললেন, ‘ওরে বাবা, আমি ভূত বিশ্বাস করি! ছোটবেলা থেকে ভূতের গল্প শুনে বড় হয়েছি। তাই এর প্রতি আপনা থেকেই বিশ্বাস তৈরি হয়েছে। নিজে ভূতের ছবিতে অভিনয় করেছি বলে বলছি না, আমি সত্যি সত্যি ভূতকে ভয় পাই!’
জারিন ভূতের ছবি দেখতে ভালোবাসেন? বললেন, ‘একদমই না। ভূতের ছবি দেখতে মোটেও পছন্দ করি না।’
আপনি বাস্তবে কখনো ভূতের দর্শন পেয়েছেন? ‘হেট স্টোরি থ্রি’ ছবির এই অভিনয়শিল্পী বলেন, ‘কয়েক বছর আগে ইন্দোরে এক ইভেন্টে গিয়েছিলাম। সেখানে এক পাঁচ তারকা হোটেলের স্যুইটে আমার থাকার ব্যবস্থা হয়েছিল। আমি আমার স্যুইটের বেডরুমে টিভি দেখছি, হঠাৎ দেখি টিভিটা চালু হয়ে যায়। আমি ভয় পেয়ে যাই। সাহস করে হলে গিয়ে টিভিটা বন্ধ করে দিই। টিভির রিমোট টেবিলের মাঝে রেখে আসি। আবার দেখি টিভির রিমোট মাটিতে দুম করে পড়ে যায়। আমি ভয় পেয়ে যাই। সারা রাত কম্বল মুড়ি দিয়ে শুয়ে ছিলাম।’
ভূত ছাড়া আর কিসে আপনি ভয়ে পান? জারিন বলেন, ‘প্রিয়জনকে হারানোর ভয় আমাকে খুব তাড়া করে।’
‘১৯২১’ ছবিতে নিজের চরিত্র সম্পর্কে জারিন খান বলেন, ‘বিক্রমের এই ছবি শুধু ভূতের নয়; এই ছবির মধ্যে আছে একটা সুন্দর প্রেমের গল্প। তাই এই ছবির চিত্রনাট্য শুনে খুব ভালো লেগে যায়। ছবিতে আমার চরিত্রের নাম “রোজ”। মেয়েটি আত্মাদের দেখতে পায়। তাদের অব্যক্ত যন্ত্রণা উপলব্ধি করতে পারে। অতৃপ্ত আত্মার অসমাপ্ত কাজ সম্পূর্ণ করতে সাহায্য করে। তাদের বার্তা এই দুনিয়ার মানুষের কাছে পৌঁছে দেয়।’
সালমান খানের ‘বীর’ ছবির মধ্য দিয়ে বলিউডে পা রেখেছিলেন জারিন। আর বলিউডের অনেকের মতে, সালমান খান এই সুন্দরীর মধ্যে দেখেছিলেন ক্যাটরিনার সৌন্দর্য। তাই নাকি জারিনকে নিজের নায়িকা হিসেবে বলিউডে নিয়ে আসেন সালমান। এই আড্ডায় স্বাভাবিকভাবে এসে যায় সেই প্রসঙ্গ। সালমান-ক্যাটরিনা অভিনীত ‘টাইগার জিন্দা হ্যায়’ ছবিটি দেখেছেন? জারিন বলেন, ‘এখনো দেখা হয়নি। আসলে ছবিটি নিউ ইয়ারের আগে মুক্তি পায়। আর আমি তখন ট্রাভেল করছিলাম। আমি সালমানের শেষ ছবি “বজরঙ্গি ভাইজান” দেখেছি। দারুণ লেগেছিল।’
‘টাইগার জিন্দা হ্যায়’ ছবিতে সালমান আর ক্যাটের রসায়ন জমে ক্ষীর। এ ব্যাপারে জারিন বলেন, ‘সালমানের পাশে কে নায়িকা, সেটা গুরুত্বহীন। তাঁর পাশে যে নায়িকাই থাকুক না কেন, তাঁর সঙ্গে রসায়ন সব সময় দুর্দান্ত হয়। ক্যাটরিনা কাইফ, কারিনা কাপুর, আনুশকা—সবার সঙ্গে সালমানের জুটি সফল। সালমানকে দেখতেই সবাই হলে যায়।’
তবে সালমানের সঙ্গে জুটি বেঁধে ‘বীর’ কেন সাফল্য পায়নি? জারিন বলেন, ‘সবকিছু সময়ের খেলা। আসলে ভুল সময় ছবিটা মুক্তি পেয়েছিল। আজকের সময়ে দাঁড়িয়ে ছবিটা মুক্তি পেলে নিশ্চয় সাফল্য পেত।’
বলিউডের ভাইজান এখনো অভিনয়ের ব্যাপারে তাঁকে কোনো সহযোগিতা করেন? জারিন বলেন, ‘সালমান আমার ভালো বন্ধু। আমাদের যোগাযোগ আছে। তবে তিনি খুবই ব্যস্ত। শুধু সালমানের জন্যই আজ আমি বলিউডে। কত মানুষ আজ বলিউডে একটা কাজ পাওয়ার আশায় সব ছেড়ে চলে আসেন। দীর্ঘ সংঘর্ষের পর ব্যর্থ হয়ে ফিরে যায়। আমি খুবই ভাগ্যবতী, অনেক সহজে বলিউডে আমি কাজ পেয়েছি। আর তা সম্ভব হয়েছে সালমানের জন্য।’
‘১৯২১’ ছবির পর জারিন খানকে পরবর্তী ছবিতে পুলিশের চরিত্রে দেখা যাবে। নাম চূড়ান্ত না হওয়া এই ছবিতে তাঁর সঙ্গে আছেন অনুপম খের। হিন্দি ছবিতে পুলিশের চরিত্রে জারিনের প্রিয় নায়ক-নায়িকার প্রসঙ্গে বলেন, ‘আমার কাছে পুলিশের চরিত্রে নায়িকা হিসাবে সেরা প্রিয়াঙ্কা চোপড়া। “গঙ্গাজল” ছবিতে দারুণ লেগেছিল প্রিয়াঙ্কার কাজ। আর নায়ক হিসেবে অবশ্যই সালমান সেরা। “দাবাং” ছবিতে পুলিশের চরিত্রে সালমান দুর্দান্ত।’
বিক্রম ভাট প্রযোজিত এবং পরিচালিত ভৌতিক ছবি ‘১৯২১’ মুক্তি পাবে ১২ জানুয়ারি। ছবির গল্পকারও তিনি। ‘১৯২১’ ছবির প্রধান চরিত্রে দেখা যাবে জারিন খান, করণ কুন্দ্রা ও অনুপম খেরকে।
