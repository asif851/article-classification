
বিদ্যা সিনহা মিম ও মৌসুমী হামিদ এবার ‘ব্ল্যাকমেইল’ নামের একটি ছবিতে অভিনয় করতে যাচ্ছেন। এ মাসের ২৮ তারিখ থেকে ছবিটির শুটিং শুরু হওয়ার কথা। এরমধ্যেই এই দুই অভিনয়শিল্পীর সঙ্গে ব্ল্যাকমেইল ছবির পরিচালক অনন্য মামুনের কথাবার্তা চূড়ান্ত হয়েছে। ছবিটিতে মিমের বিপরীতে অভিনয় করবেন কলকাতার ছবির অভিনয়শিল্পী হিরণ।
প্রথম আলোকে মিম বলেন, ‘আমি এখন মানিকগঞ্জে তন্ময় তানসেনের ‘পদ্ম পাতার জল’ ছবির কাজ নিয়ে ব্যস্ত। এরই মধ্যে ব্ল্যাকমেইল ছবির পরিচালকের সঙ্গে চুক্তিটাও সেরে ফেলেছি। ছবিটির গল্প ভালো লাগায় কাজটি করতে রাজি হয়েছি।’
ছবিতে নিজের সহশিল্পী প্রসঙ্গে মিম বলেন, ‘পরিচালকের কাছ থেকে শুনেছি ছবিতে আমার সহশিল্পী কলকাতার হিরণ। তাঁর বেশ কয়েকটি ছবি দেখেছি। সর্বশেষ হিরণ অভিনীত মজনু ছবিটি ভালো লেগেছে। খুব ভালো একজন অভিনয়শিল্পী হিরণ। আশা করছি আমাদের দুজনের প্রথম ছবি ভালো কিছু হবে।’
এদিকে, মৌসুমী হামিদ বলেন,‘ ব্ল্যাকমেইল ছবিতে অভিনয়ের ব্যাপারে কথাবার্তা চূড়ান্ত হয়েছে। আগামী ২৮ মার্চ শুরু করব। আশা করছি দর্শক-নন্দিত একটি ছবি সবাই উপহার পাবেন। ’
অনন্য মামুন প্রথম আলোকে বলেন, ‘মিম ও মৌসুমী হামিদের সঙ্গে কথা-বার্তা চূড়ান্ত হয়েছে। হিরণের সঙ্গে শুধু কাগজে-কলমে চুক্তিবদ্ধ হওয়া বাকি।’
বিদ্যা সিনহা মিম ও মৌসুমী হামিদ দু’জনই ‘লাক্স-চ্যানেল আই সুপারস্টার’ প্রতিযোগিতা থেকে পরিচিতি পেয়েছেন। একজন ২০০৭ সালের চ্যাম্পিয়ন আর অন্যজন ২০১০ সালের প্রথম রানারআপ।
মিম সম্প্রতি মুহাম্মদ মোস্তফা কামালের পরিচালনায় ‘তারকাঁটা’ ছবিতে অভিনয় করে আলোচিত হন। এর আগে তিনি হুমায়ূন আহমেদের পরিচালনায় ‘আমার আছে জল’, জাকির হোসেন রাজু পরিচালিত ‘আমার প্রাণের প্রিয়া’ ছবিতে অভিনয় করেন। অন্যদিকে অনিমেষ আইচের পরিচালনায় ‘না মানুষ’, প্রশান্ত অধিকারী পরিচালিত ‘হাডসনের বন্দুক’ এবং আবু শাহেদ ইমনের জালালের ‘পিতাগণ’ ছবিতে অভিনয় করেছেন মৌসুমী হামিদ।
