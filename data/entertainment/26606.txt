
এমি অ্যাওয়ার্ডকে বলা হয় ছোট পর্দার অস্কার। সেই আয়োজন থেকে যদি চুরি যায় অভিনেত্রীর পার্স, তাহলে কি আর সেই আসরের মান থাকে? এবারের এমি আসরে সে ঘটনাই ঘটল। টিভি সিরিজ ‘শার্লক’-এর অভিনেত্রী অ্যামান্ডা অ্যাবিংটন মঞ্চে এমি গ্রহণ করতে গেলে চেয়ারের নিচ থেকে চুরি যায় তাঁর পার্সটি। অ্যামান্ডা একটি টুইটে এমনটাই জানান।
তবে লস অ্যাঞ্জেলেস পুলিশ বিভাগ জানিয়েছে, তাঁদের কাছে এখনো এমি আসর থেকে কিছু চুরি যাওয়ার অভিযোগ আসেনি। এমনকি এ বিষয়ে আনুষ্ঠানিকভাবে কোনো মন্তব্যও করেনি এমি কিংবা অনুষ্ঠানস্থল মাইক্রোসফট থিয়েটার কর্তৃপক্ষ।গত রোববার রাতে বসেছিল ৬৮তম অ্যামি অ্যাওয়ার্ডের আয়োজন। এবারের এমি আসরে ‘শার্লক : দ্য অ্যাবোমিনেবল ব্রাইড’ সিরিজটি জিতেছে ‘আউটস্ট্যান্ডিং টেলিভিশন মুভি’র পুরস্কার। সেখান থেকে ফিরেই এ সিরিজের অভিনেত্রী অ্যামান্ডা টুইটারে লেখেন, ‘আমরা এমি পুরস্কার গ্রহণ করতে কিছু সময়ের জন্য মঞ্চে উঠি। সেখান থেকে নেমে কথা বলি সাংবাদিকদের সঙ্গে। এরপর আবারও ফিরে আসি নিজ আসনে। কিন্তু সেখানে ফিরে দেখি চেয়ারের নিচে রেখে যাওয়া আমার পার্সটি আর নেই।’টুইটের জবাবে অ্যামান্ডার উদ্দেশে এক ভক্ত লেখেন, ‘হয়তো তোমার হাতব্যাগটি কারও পায়ের ধাক্কায় দূরে কোথাও ছিটকে পড়েছে। পরে কেউ তা কুড়িয়ে পেয়ে মিলনায়তনের অফিসে জমা দিয়ে থাকতে পারে।’ কিন্তু অ্যামান্ডা পার্সটি চুরি যাওয়ার ব্যাপারে নিশ্চিত। তিনি লেখেন, ‘না, অনুষ্ঠান শেষ হয়ে যাওয়ার পরও আমি পুরো মিলনায়তন ঘুরে দেখেছি। কথা বলেছি অনেকের সঙ্গে। কিন্তু কোথাও পার্সটি পাইনি।’অ্যামান্ডা জানান, হাতব্যাগে ছিল তাঁর ড্রাইভিং লাইসেন্স ও মোবাইল ফোন। বিবিসি।
