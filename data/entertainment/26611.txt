
ক্যালিগুলা রোমান সম্রাট। নিজের প্রহরীদের দ্বারা আক্রান্ত হয়েছেন। মাটিতে পড়ে মৃত্যুর ঠিক আগে আঙুল উঁচিয়ে বলছেন, ‘আমি মরছি না, আমি বেঁচে থাকব।’ আসলেই ক্যালিগুলা মরেননি। আর মরেননি বলেই পৃথিবীর নানা দেশেই আজও যুক্তিহীন নিষ্ঠুরতার কাছে পরাজিত হচ্ছে মানবতা। ১২ খ্রিষ্টাব্দের খেয়ালি এই রোমান সম্রাট তো সর্বকালের অন্ধকার জগতেরও রাজা। ফরাসি কথাসাহিত্যিক আলবেয়ার কামুর বিখ্যাত ক্যালিগুলা নাটকটি এ কথাটাই বলছে গতকাল জাতীয় নাট্যশালায়। চট্টগ্রামের সংস্কৃতি চর্চা কেন্দ্র ফেইম স্কুল অব ড্যান্স, ড্রামা অ্যান্ড মিউজিক। চলতি বছরে পথচলার ১৯তম বছরে পদার্পণ করল সংগঠনটি। এ উপলক্ষে রাজধানীতে দলটি আয়োজন করেছে দুই দিনের বিশেষ উৎসব। শিল্পকলা একাডেমির জাতীয় নাট্যশালার মূল মিলনায়তনে গতকাল বৃহস্পতিবার উৎসবটির উদ্বোধন হয়।গতকাল সন্ধ্যায় উৎসবের উদ্বোধন করেন সংস্কৃতিমন্ত্রী আসাদুজ্জামান নূর। অতিথি হিসেবে উপস্থিত ছিলেন আইটিআইয়ের সাম্মানিক সভাপতি রামেন্দু মজুমদার, নাট্যজন আতাউর রহমান এবং ফরাসি দূতাবাসের সংস্কৃতিবিষয়ক উপপ্রধান জ্যঁ পিয়ে পঁসে। অনুষ্ঠানে সভাপতিত্ব করেন চট্টগ্রাম বিশ্ববিদ্যালয়ের নাট্যকলা বিভাগের চেয়ারম্যান ও ফেইম নাট্যকলা বিভাগের পরিচালক অসীম দাস।
উদ্বোধনী আনুষ্ঠানিকতা শেষে মঞ্চস্থ হয় আলবেয়ার কামুর লেখা ও সব্যসাচী দেবের অনুবাদে নাটক ক্যালিগুলা। নাটকটির নির্দেশনা দিয়েছেন অসীম দাস।
আজ শুক্রবার উৎসবের শেষ দিনে মঞ্চস্থ হবে দুটি নাটক।
