
না, কোনো অ্যালবাম কিংবা মিউজিক ভিডিওতে এই গান দেখা কিংবা শোনা যায়নি। ছেলে শুদ্ধর আধো আধো বোলে গাওয়া একটি গানের ভিডিও গত বৃহস্পতিবার ফেসবুকে আপলোড করেন অভিনেতা চঞ্চল চৌধুরী। প্রত্যেক বাবাই তাঁর সন্তানের বেড়ে ওঠার স্মৃতিকে ধরে রাখতে চান, ব্যতিক্রম নন চঞ্চলও। তাই তো ছেলের গান শেখার মুহূর্তকে ক্যামেরায় বন্দী করে তা ছড়িয়ে দিলেন বন্ধুদের মধ্যে।প্রকাশের পরপরই চঞ্চলের বন্ধু ও পরিচিতজনদের মধ্যে ভিডিওটি আলোচিত হয়ে ওঠে। ভিডিওটির ব্যাপারে আরও জানতে চঞ্চলের সঙ্গে যোগাযোগ করা হলে তিনি বলেন, ‘এটি নতুন ভিডিও নয়। এখন তো শুদ্ধ আরও বড় হয়েছে, ওর বয়স ৬। আরও অনেক গানই গাইতে পারে। ২০১৩ সালে এই গানটি শেখাই ওকে। ও আমার সব ছবি কিংবা নাটকের গান শুনলেই তা তুলে ফেলে।’চঞ্চলের পোস্ট করা ভিডিওতে দেখা যায়, তাঁর ছেলে শুদ্ধ সামনে হারমোনিয়াম নিয়ে ‘পুরােনা সেই দিনের কথা’ গানটি গাইছে। যেখানে থেমে যাচ্ছে শুদ্ধ, ক্যামেরার পেছনে থাকা চঞ্চল নিজে গেয়ে সেখান থেকেই গানটি আবারও ধরিয়ে দিচ্ছেন শুদ্ধকে। তাই শুদ্ধর গানের পাশাপাশি তার বাবা চঞ্চলের গানও ছিল ভিডিও দর্শকদের জন্য বিশেষ পাওয়া।
