
চলচ্চিত্র পরিচালক সমিতির নতুন কমিটির শপথ গ্রহণ অনুষ্ঠান উপলক্ষে বাংলাদেশ চলচ্চিত্র উন্নয়ন করপোরেশনে (বিএফডিসি) এসেছিলেন চিত্রনায়ক রিয়াজ। শপথ গ্রহণের মধ্য দিয়ে বাংলাদেশ চলচ্চিত্র পরিচালক সমিতির নতুন কমিটি গতকাল বৃহস্পতিবার আনুষ্ঠানিকভাবে তাদের কার্যক্রম শুরু করেছে। আড়াই বছর পর গতকাল এখানে পা রেখে ভীষণ হতাশ হয়েছেন জাতীয় চলচ্চিত্র পুরস্কার পাওয়া নায়ক রিয়াজ। এফডিসিতে এসে তাঁর মোটেও ভালো লাগেনি। পরিচালক সমিতির শপথ গ্রহণ অনুষ্ঠান শেষে প্রথম আলোর সঙ্গে আলাপে এসব কথা বলেন তিনি।রিয়াজ এখন সিনেমায় অনিয়মিত, তাই এফডিসিতে আসা হয় না। পরিচালক সমিতির শপথ গ্রহণ অনুষ্ঠান উপলক্ষে গতকাল বিকেলে এফডিসি এসেছিলেন তিনি।রিয়াজ বলেন, ‘অনেক লোক দেখলাম, কিন্তু এতগুলো ফ্লোরের কোথাও কোনো শুটিং দেখলাম না। একদম মরুভূমি। সিনেমা তৈরির কারখানায় যদি সিনেমা উৎপাদনই বন্ধ হয়ে যায়, তা দেখতে বড়ই কষ্ট লাগে।’রিয়াজকে এখানে অনেকেই পছন্দ করেন, এটা তিনি অনুভব করেন। কিন্তু এই শিল্পের এখনকার যে অবস্থা, তাতে কাকে দোষ দেবেন, সেটা নাকি তিনি বুঝতে পারছেন না। বললেন, ‘আমরা হয়তো অভিমান করে সরে না গেলে এমনটা হতো না। ভালো পরিচালক বা সে রকম গল্প কিংবা যাঁদের কাছ থেকে আমরা কিছু শিখব বা জানব, সে রকম কাউকে না পাওয়ায় আমরা সরে দাঁড়িয়েছি। একসময় যেসব উদ্যমী লোক ছিলেন, তাঁরা কেমন যেন ম্রিয়মাণ হয়ে গেছেন এখন।’
