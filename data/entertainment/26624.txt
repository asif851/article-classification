
বাংলাদেশের মতো ভারতের পশ্চিমবঙ্গেও ঈদের দিন মুক্তি পেয়েছে যৌথ প্রযোজনার ছবি ‘বাদশা’। ছবিটি কলকাতাসহ পশ্চিমবঙ্গের ১১৫টি প্রেক্ষাগৃহ ও মাল্টিপ্লেক্সে একযোগে মুক্তি পায়। ‘বাদশা’ মুক্তির পর থেকেই সাড়া ফেলেছে কলকাতায়। সিনেমা হল থেকে বেরিয়ে দর্শকেরা ইতিবাচক মন্তব্যই করছেন। গত শনিবার কলকাতার বসুশ্রী প্রেক্ষাগৃহে গিয়ে দেখা যায়, হল থেকে বেরিয়ে আসা দর্শকেরা প্রশংসা করছেন ‘বাদশা’ ছবিটির।কলকাতার বেহালা হলে ‘বাদশা’ দেখতে এসেছিলেন মানসী নাথ। তিনি বলেছেন, ‘মনে দাগ কাটার মতো ছবি।’ ঢাকুরিয়ার সন্দীপ রায় বলেছেন, ‘ভারত-বাংলাদেশের যৌথ প্রযোজনার ছবি বলেই হলে দেখতে এসেছিলাম। ভালোই লেগেছে। সত্যি বলতে, বাংলাদেশের কলাকুশলীরা বেশ ভালো অভিনয় করেছেন।’বাংলাদেশে ঈদে মুক্তি পাওয়া আরেক যৌথ প্রযোজনার ছবি ‘শিকারি’র অভিষেক এখনো হয়নি কলকাতায়। ছবিটি আগামী ১২ আগস্ট মুক্তি পাবে পশ্চিমবঙ্গে।
