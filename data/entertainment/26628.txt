
এই প্রথমবারের মতো দেশের সাম্প্রতিক চিত্রকলার একটি বড় প্রদর্শনী অনুষ্ঠিত হতে যাচ্ছে অস্ট্রেলিয়ায়। মেলবোর্ন, সিডনি ও ক্যানবেরায় হবে ‘জন্মভূমির গান’ নামের ১০ জন বিশিষ্ট শিল্পীর এই যৌথ শিল্পকলা প্রদর্শনী।বেঙ্গল গ্যালারি প্রদর্শনীর আয়োজন করেছে অস্ট্রেলিয়ায় বাংলাদেশ হাইকমিশন, অস্ট্রেলিয়া-বাংলাদেশ কালচারাল এক্সচেঞ্জ (এবিসিএক্স) ও টাঙ্গাইলের আনন্দপাঠের সহযোগিতায়। এ ছাড়া প্রদর্শনীতে সহায়তা দিয়েছে প্রথম আলো, দ্য ডেইলি স্টার ও চ্যানেল আই।প্রদর্শনীতে শিল্পী কাইয়ুম চৌধুরী, তাহেরা খানম, রফিকুন নবী, মনিরুল ইসলাম, আবদুশ শাকুর শাহ, ফরিদা জামান, রণজিৎ দাস, রোকেয়া সুলতানা, কনকচাঁপা চাকমা ও মোহাম্মদ ইকবালের ৪০টি শিল্পকর্ম প্রদর্শিত হবে। শিল্পীরা আজ মঙ্গলবার অস্ট্রেলিয়ায় যাত্রা করবেন।গতকাল সোমবার ধানমন্ডির বেঙ্গল ক্যাফেতে এই প্রদর্শনী উপলক্ষে সংবাদ সম্মেলনের আয়োজন করা হয়। এতে প্রদর্শনীর ১০ জন শিল্পী উপস্থিত ছিলেন। তাঁদের মধ্যে কাইয়ুম চৌধুরী বলেন, ‘অস্ট্রেলিয়ায় বিচ্ছিন্নভাবে কোনো কোনো শিল্পীর কাজের প্রদর্শনী হলেও এর আগে এত বড় প্রদর্শনী হয়নি। এই প্রদর্শনীর মধ্য দিয়ে আন্তর্জাতিক পরিমণ্ডলে আমাদের দেশের কাজের মূল্যায়ন হবে। আমারাও তাদের কাজ দেখার সুযোগ পাব। বিশেষ করে প্রবাসী বাংলাদেশিরা দেশের সাম্প্রতিক শিল্পকলা দেখার সুযোগ পাবেন।’রফিকুন নবী বলেন, ‘অস্ট্রেলিয়ার আধুনিক চিত্রকলার সঙ্গে আমাদের তেমন বিশেষ পরিচয় নেই। এখানে অস্ট্রেলিয়ার কাজের বড় প্রদর্শনী হয়নি। সেখানকার আদিবাসীদের কাজ এবং সেই ধারার কাজ নিয়ে বেশ কিছু শিল্পী আন্তর্জাতিক ক্ষেত্রে খ্যাতি অর্জন করেছেন। সেই কাজগুলো দেখার সুযোগ হবে।’মনিরুল ইসলাম বলেন, ‘এই প্রদর্শনীর মাধ্যমে তারা যেমন আমাদের কাজ সম্পর্কে জানবে, তেমনি আমরাও তাদের কাজের সঙ্গে পরিচিত হতে পারব। অভিজ্ঞতা বাড়বে।’সংবাদ সম্মেলনে বেঙ্গল গ্যালারির পরিচালক সুবীর চৌধুরী প্রদর্শনীর প্রেক্ষাপট তুলে ধরেন। লিখিত বক্তব্য উপস্থাপন করেন বেঙ্গল ফাউন্ডেশনের ব্যবস্থাপক সারোয়ার জাহান। উপস্থিত ছিলেন আনন্দপাঠের সমন্বয়কারী সৈয়দ আমিনুল হক।প্রদর্শনীটি শুরু হবে আগামী ২২ মার্চ মেলবোর্নের আলিয়ঁস ফ্রঁসেজ গ্যালারিতে। উদ্বোধন করবেন ন্যাশনাল গ্যালারি অব অস্ট্রেলিয়া কাউন্সিলের চেয়ারম্যান অ্যালান জেমস মেয়ার্স। চলবে ২৪ মার্চ পর্যন্ত।সিডনিতে প্রদর্শনীটি হবে কুইন স্ট্রিট গ্যালারিতে। সাউদার্ন ক্রস ইউনিভার্সিটির চ্যান্সেলর ও অ্যাকশন এইড অস্ট্রেলিয়ার প্রেসিডেন্ট জন ডোওড ২৯ মার্চ প্রদর্শনীর উদ্বোধন করবেন। চলবে ৩০ মার্চ পর্যন্ত।ক্যানবেরায় হবে শেষ প্রদর্শনী। ইউনিভার্সিটি অব ক্যানবেরার অ্যান হার্ডিং কনফারেন্স সেন্টারে ১ এপ্রিল এই প্রদর্শনীর উদ্বোধন করবেন বাংলাদেশের হাইকমিশনার লে. জে. মাসুদউদ্দীন চৌধুরী (অব.)। প্রদর্শনী শেষ হবে ২ এপ্রিল।
