
‘দিলওয়ালে’ পরিচালক রোহিত শেঠি সত্যিকারেই একজন দিলওয়ালা লোক। সম্প্রতি ক্যানসারে আক্রান্ত ১০টি শিশুকে দত্তক নিয়েছেন এই বলিউড চলচ্চিত্র নির্মাতা। এই শিশুদের চিকিৎসার যাবতীয় ব্যয় এখন থেকে তিনিই বহন করবেন। গত শনিবার ভারতের ক্যানসার পেশেন্টস এইড অ্যাসোসিয়েশন (সিপিএএ) ও বিশ্ব স্বাস্থ্য সংস্থা আয়োজিত একটি অনুষ্ঠানে রোহিতকে আমন্ত্রণ জানানো হয়েছিল। মাদক ব্যবহারের কুফল সম্পর্কে সচেতনতা বৃদ্ধিই ছিল সেই অনুষ্ঠানের মূল উদ্দেশ্য। সেখানে প্রধান অতিথি হিসেবে উপস্থিত ছিলেন রোহিত শেঠি। অনুষ্ঠানে হাজির হয়ে সিপিএএর কার্যক্রম সম্পর্কে জানতে পারেন তিনি। সেখান থেকেই ক্যানসারে আক্রান্ত রোগীদের পাশে দাঁড়ানোর সিদ্ধান্ত নেন। সিপিএএর একজন কর্মকর্তা জানান, শুধু অতিথি হিসেবে এই অনুষ্ঠানে হাজির না থেকে ক্যানসারে আক্রান্ত মানুষের জন্য কিছু করতে চেয়েছিলেন রোহিত। আর এরই অংশ হিসেবে ক্যানসারে আক্রান্ত ১০টি শিশুর চিকিৎসার দায়িত্ব নিয়েছেন তিনি। ইতিমধ্যে তিনি এই উদ্দেশ্যে পাঁচ লাখ রুপি দিয়েছেন।‘চেন্নাই এক্সপ্রেস’, ‘গোলমাল’, ‘সিংঘাম’, ‘বোল বচ্চন’ রোহিত শেঠি পরিচালিত জনপ্রিয় কয়েকটি চলচ্চিত্র।
সূত্র : মিড ডে।
