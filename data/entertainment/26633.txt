
২০১৭ সালের বর্ষপঞ্জিতে আর মাত্র কয়েক দিন বাকি। ১১ দিন পেরোলেই বাড়ির দেওয়ালে ঝুলবে নতুন ক্যালেন্ডার। প্রতিবছর এই সময় ফেলে আসা দিনের কথা বেশি মনে পড়ে। সমাজসেবক ও ধনকুবের বিল গেটস যেমন ২০১৭ সালের শেষ প্রান্তে এসে এই বছরে দেখা অনুপ্রেরণামূলক সিনেমা আর কলামের কথা স্মরণ করেছেন তাঁর টুইটারে। এ বছর বিল গেটসের দেখা সেরা ছয় ছবির মধ্যে একটি ভারতীয় ছবি আছে। অক্ষয় কুমার ও ভূমি পেড়নেকর অভিনীত ‘টয়লেট: এক প্রেম কথা’ ছবির গল্প নাকি বিল গেটসের হৃদয় ছুঁয়ে গেছে।
গতকাল মঙ্গলবার বিল গেটস একটি টুইটে লিখেন, ‘টয়লেট: আ লাভ স্টোরি, নববিবাহিত এক দম্পতিকে নিয়ে তৈরি বলিউডের রোমান্টিক ধাঁচের ছবি। এটি ভারতের স্বাস্থ্যব্যবস্থা নিয়ে দর্শকদের অনেক সচেতন করবে।’
শ্রী নারায়ণ সিং পরিচালিত ছবি ‘টয়লেট: এক প্রেম কথা’ তৈরি হয় ১৮ কোটি রুপির বাজেটে। আর বক্স অফিসে এটি আয় করেছে ২১৬ কোটি রুপিরও বেশি। এই ছবির গল্পে দেখা যায়, ভূমি বিয়ের পর শ্বশুরবাড়ি এসে জানতে পারে সেখানে কোনো টয়লেট নেই। রোজ কাকডাকা ভোরে গ্রামের নারীরা দল বেঁধে জঙ্গলে প্রকৃতির ডাকে সাড়া দিতে যায়। এটাই নিয়ম। কিন্তু শিক্ষিত মেয়ে ভূমি তা মেনে নিতে পারেন না। রাগ করে সে স্বামীর বাড়ি ছেড়ে চলে আসে। স্বামী অক্ষয় কুমার স্ত্রীর মান ভাঙানোর জন্য এক সচেতনতামূলক প্রচারণা শুরু করেন। গ্রামবাসীর কুসংস্কার আর অন্ধত্বের বিরুদ্ধে লড়াই করে তিনি বাড়ির ভেতর শৌচাগার তৈরি করেন। রোমান্টিক কমেডি গল্পের মোড়কে সিনেমাটি আসলে মানুষের কাছে পরিচ্ছন্নতা ও স্বাস্থ্য সচেতনতার বাণী পৌঁছে দেয়। ইন্ডিয়ান এক্সপ্রেস।
