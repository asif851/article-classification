
বর্ণমালার জন্য যাঁরা প্রাণ দিয়েছিলেন, তাঁদের প্রণতি জানানো হলো সেই বর্ণে লেখা কবিতায়। গতকাল মঙ্গলবার বিকেলে জাতীয় জাদুঘরের আয়োজনে হয়ে গেল একুশের কবিতার আসর। মহান শহীদ দিবস ও আন্তর্জাতিক মাতৃভাষা দিবস উপলক্ষে কবিতাপাঠের এ আসর বসেছিল জাদুঘরের কবি সুফিয়া কামাল মিলনায়তনে।কবি মাহবুব উল আলম চৌধুরীর কবিতা দিয়ে আসর শুরু করেন বাচিকশিল্পী ভাস্কর বন্দ্যোপাধ্যায়। তিনি আবৃত্তি করে শোনান একুশের প্রথম কবিতা, ‘কাঁদতে আসিনি, ফাঁসির দাবি নিয়ে এসেছি’। রূপা চক্রবর্তী শোনান শামসুর রাহমানের ‘বর্ণমালা, আমার দুঃখিনী বর্ণমালা’ এবং ‘মাতৃভূমির জন্য’ কবিতাটি আবৃত্তি করেন মাহিদুল ইসলাম। সুকান্ত ভট্টাচার্য, নির্মলেন্দু গ‌ুণ প্রমুখের কবিতা থেকে পড়েন রণজিৎ কুমার বিশ্বাস। হাবীবুল্লাহ সিরাজীর ‘একুশে ফেব্রুয়ারি’ কবিতাটি শোনান আশরাফুল আলম, দাউদ হায়দারের ‘একুশ’ নামের কবিতাটি শোনান আফজাল হোসেন। এ ছাড়া কবিতা পাঠ করেন কবি নির্মলেন্দু গ‌ুণ ও আসাদ চৌধুরী।অনুষ্ঠানে প্রধান অতিথি ছিলেন জনপ্রশাসনসচিব কামাল আবদুল নাসের চৌধুরী। স্বাগত বক্তৃতা দেন জাতীয় জাদুঘরের মহাপরিচালক ফয়জুল লতিফ চৌধুরী; সভাপতিত্ব করেন এম আজিজুর রহমান। 
