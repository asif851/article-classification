
তারকাদের নিয়ে গুঞ্জন সিনে পাড়ার এক স্বাভাবিক ঘটনা। এতে একদিকে তাঁদের যেমন প্রচার বাড়ে, তেমনি সেটা বিরক্তিরও কারণ হয়ে দাঁড়ায়। সামাজিক যোগাযোগমাধ্যমে উড়ে এসে জুড়ে বসা বিভিন্ন খবরে ভীষণ বিরক্ত হন তাঁদের কেউ কেউ। তেমনই এক ঘটনা ঘটেছে বলিউড তারকা সোনম কাপুরের ক্ষেত্রে।মার্কিন প্রেসিডেন্ট প্রার্থী ট্রাম্পের নির্বাচনী প্রচারণায় সোনম কাপুরকে জড়িয়ে যে খবর জানানো হচ্ছে, তাতে বিরক্ত অনিল কন্যা। এক অনুষ্ঠানে তিনি বলেছেন, ‘আমাকে নিয়ে অনেকগুলো অনলাইনে খবর বেরিয়েছে। আমি নাকি ট্রাম্পের নির্বাচনী প্রচারণায় যুক্ত হয়েছি। তিনি যদি জিতে যান, কি অবস্থা হবে ভাবা যায়? ভীষণ বিরক্ত হয়েছি আমি।’ আশা করা যাচ্ছে, সোনমের স্বীকারোক্তির পর তাঁকে নিয়ে আর ট্রল করা হবে না।
সোনমকে সর্বশেষ দেখা গিয়েছিল বলিউডের ‘নিরজা’ ছবিতে। ভারতীয় বিমানবালা নিরজা ভানোতের আত্মত্যাগের কাহিনিভিত্তিক সেই ছবিটি ভারতে বেশ আলোড়ন তুলেছিল। মুক্তির অপেক্ষায় তাঁর নতুন ছবি ‘ভির দি ওয়েডিং’। মিড ডে
