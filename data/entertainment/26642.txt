
দেখা গেছে, চলচ্চিত্র নায়িকাদের অনেকেই বছরের বিশেষ বিশেষ দিনে ছোট পর্দার শিল্পী হয়ে যান। নাটক কিংবা টেলিছবিতে অভিনয় করেন তাঁরা। এমন একজন জাতীয় চলচ্চিত্র পুরস্কার পাওয়া অভিনেত্রী পপি। আগামী ঈদুল আজহায় একুশে টেলিভিশনের বিশেষ অনুষ্ঠানমালার জন্য নির্মিতব্য টেলিছবিতে অভিনয় করছেন তিনি। নাম এক্সপ্রেশন অব লাভ। রুদ্র মাহফুজের লেখা টেলিছবিটি পরিচালনা করবেন বি ইউ শুভ। পপি জানালেন, আগামী ঈদে এই একটি কাজই করছেন তিনি। কেন ছোট পর্দায় কাজ করছেন? পপি যুক্তি দিলেন, ছোট পর্দার নিয়মিত দর্শকের অনেকেই প্রেক্ষাগৃহে গিয়ে সিনেমা দেখেন না। বছরের বিশেষ দিনের জন্য ছোট পর্দায় কাজ করলে সেই সব দর্শককে পাওয়া যায়।পপি বলেন, ছোট পর্দায় মাঝেমধ্যে কাজ করা হয়। তাই গল্প, চরিত্র এবং পরিচালকের ব্যাপারে বিশেষ নজর দেন তিনি। এক্সপ্রেশন অব লাভ প্রসঙ্গে পপি বলেন, ‘গল্পে আমার চরিত্রের নাম ফারিন। এই চরিত্রটি ধরে টেলিছবিটির গল্প এগিয়েছে। ফলে কাজটি করতে আগ্রহী হয়েছি। এর আগেও এই পরিচালকের খণ্ড ধারাবাহিক নবনীতা তোমার জন্য ও নীল কষ্ট এবং টেলিছবি প্রহর ও পলাশপুরের মেহেরজান-এ অভিনয় করেছি।’আজ টেলিছবিটির শুটিং শুরু হবে।
