
শেষ পর্যন্ত বেঙ্গল উচ্চাঙ্গসংগীত উৎসব হচ্ছে। ২৬ থেকে ৩০ ডিসেম্বর রাজধানীর ধানমন্ডির আবাহনী মাঠে হবে এ উৎসব। আয়োজক প্রতিষ্ঠান ব্লুজ কমিউনিকেশনসের ব্যবস্থাপনা পরিচালক ফরহাদুল ইসলাম মাঠ বরাদ্দ পাওয়ার খবরটি আজ মঙ্গলবার প্রথম আলোকে নিশ্চিত করেছেন।
জানা গেছে, উৎসবে এ বছর যে শিল্পীদের পরিবেশনের কথা ছিল, তাঁদের বেশির ভাগকেই পাওয়া যাবে। ফরহাদুল ইসলাম বলেন, ‘ধানমন্ডির আবাহনী মাঠে এ বছরের উৎসবটি হচ্ছে। শিগগিরই সংবাদ সম্মেলনের মাধ্যমে বিস্তারিত জানানো হবে।’
এ বছর ২৩ নভেম্বর থেকে বেঙ্গল উচ্চাঙ্গসংগীত উৎসবের ষষ্ঠ আসর বনানীর আর্মি স্টেডিয়ামে আয়োজনের কথা ছিল। কিন্তু সেনা ক্রীড়া সংস্থার অনুমতি না পাওয়ায় সেখানে আয়োজন করা যায়নি। তবে চেষ্টা ছিল বিকল্প জায়গায় উৎসব করার। অবশেষে সেই চেষ্টা সফল হতে চলেছে।
এ আয়োজন নিয়ে বিস্তারিত জানতে চোখ রাখুন আগামীকালের প্রথম আলোয়।
