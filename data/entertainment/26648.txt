
‘আবরামের ভেতর আমি পরবর্তী শাহরুখ খানকে দেখতে পাই। তবে তা ঘটতে সময় লাগবে।’ বলিউডের পরবর্তী শাহরুখ খান হওয়ার যোগ্যতা কার আছে জানতে চাইলে সম্প্রতি এমন জবাবই দিয়েছেন ‘বলিউড বাদশাহ’ শাহরুখ খান।শাহরুখ খান তৃতীয় সন্তানের বাবা হয়েছেন গত মে মাসে। কিন্তু ছেলে আবরামের জন্মের পর থেকেই ‘চেন্নাই এক্সপ্রেস’ ছবির প্রচারণা, ‘হ্যাপি নিউ ইয়ার’ ছবির শুটিংসহ আরও নানা কাজে ব্যস্ততার কারণে ছেলের সঙ্গে শান্তিতে দু-দণ্ড সময় কাটানোরও ফুরসত মিলছে না তাঁর। এজন্য বছরের বাকি সময়টা সন্তানদের জন্য বরাদ্দ করেছেন বলেই জানিয়েছেন শাহরুখ।এ প্রসঙ্গে শাহরুখের ভাষ্য, ‘প্রতি বছর আমরা বড় কিছু অর্জনের পেছনে ছুটে বেড়াই। হতে পারে সেটা চলচ্চিত্র কিংবা কাজের স্বীকৃতি হিসেবে বড় কোনো পুরস্কার। আমি জানি এটা গুরুত্বপূর্ণ একটি বিষয়। এজন্য গত ২২ ধরে আমি এসব অর্জনের পেছনে ছুটে চলেছি। কিন্তু এসব বড় অর্জনের পেছনে ছুটতে গিয়ে ছোট ছোট অনেক কিছুই হারাতে হয়েছে আমাকে। এখন থেকে সেসব ছোট ছোট সুখগুলো অর্জনের দিকে মনোযোগী হতে চাই আমি।’ জানিয়েছে ইন্দো-এশিয়ান নিউজ।শাহরুখ আরও বলেন, ‘বছরের বাকি সময়টা আমি আমার সন্তানদের পেছনে ব্যয় করার সিদ্ধান্ত নিয়েছি। তাদের সঙ্গে সুন্দর কিছু মুহূর্তের সাক্ষী হতে চাই আমি। তাদের বয়স বাড়ছে। একটা সময়ে তারা নিজেদের জীবন নিয়ে ব্যস্ত হয়ে পড়বে। তার আগেই তাদের সঙ্গে মিলে ছোট ছোট সুখগুলো অর্জন করতে হবে আমাকে।’অনেক সংগ্রামের মধ্য দিয়ে সম্পূর্ণ নিজের চেষ্টায় বলিউডে নিজেকে প্রতিষ্ঠিত করেছেন শাহরুখ খান। আজ তুমুল জনপ্রিয়তার পাশাপাশি বলিউডের অন্যতম সফল ও প্রভাবশালী তারকা অভিনেতা হিসেবে উচ্চারিত হয় তাঁর নাম। কাজের স্বীকৃতি হিসেবে শাহরুখ খান ১৩ বার ফিল্মফেয়ার পুরস্কার পেয়েছেন। এর মধ্যে সাতবারই সেরা অভিনেতার পুরস্কার। ২০০৫ সালে তাঁকে ‘পদ্মশ্রী’ খেতাবেও ভূষিত করেছে ভারত সরকার। এ ছাড়া আরও অনেক পুরস্কার ঝুলিতে ভরেছেন গুণী এ অভিনয়শিল্পী।পণ্যের দূতিয়ালি ও ব্যবসাসফল বহু ছবিতে অভিনয়ের পারিশ্রমিকের পাশাপাশি ‘মাই নেম ইজ খান’, ‘ডন ২’, ‘রা ওয়ান’, ‘স্টুডেন্ট অব দ্য ইয়ার’ কিংবা ‘চেন্নাই এক্সপ্রেস’-এর মতো ছবি প্রযোজনা করে প্রচুর অর্থ-বিত্তের মালিক হয়েছেন শাহরুখ। এরই মধ্যে সবমিলিয়ে ৪০০ মিলিয়ন ডলারের মালিক বনে গেছেন ৪৭ বছর বয়সী এ তারকা। এজন্য সম্প্রতি ভারতের শীর্ষস্থানীয় ১০০ ধনী ব্যক্তির তালিকায় ঠাঁই পেয়েছে শাহরুখের নাম।
এত অর্জনের পরও পেশাজীবনে এখনও পরিপূর্ণ সফলতা অর্জন করতে পারেননি বলেই মন্তব্য করেছেন কিং খান। তাঁর মতে, ‘পেশাজীবনে সবকিছু অর্জন করতে পারিনি আমি। আমাকে আরও দীর্ঘ পথ পাড়ি দিতে হবে। প্রতিটি ছবিতে নিজেকে আরও ভালো প্রমাণ করার চেষ্টা থাকে আমার ভেতর। মৃত্যুর আগ মুহূর্ত পর্যন্ত আমার এই চেষ্টা অব্যাহত থাকবে।’
  
