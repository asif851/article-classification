

বড় কোনো ক্লাব কিংবা পাঁচ তারকা হোটেল নয়, সিয়ামের প্রথম সিনেমার ঘোষণা আসে প্রযোজনা প্রতিষ্ঠান জাজ মাল্টিমিডিয়া অফিস থেকে। জানা গেল, নায়কের ইচ্ছায় এমনটা করতে হয়েছে। কারণ, মহরত অনুষ্ঠানে যে পরিমাণ টাকা খরচ হতো, তা দিয়ে ‘পোড়ামন ২’ সিনেমার নায়ক সিয়াম কক্সবাজার ও টেকনাফে আশ্রয় নেওয়া রোহিঙ্গা পরিবারের পাশে দাঁড়াতে চেয়েছেন। নায়কের ইচ্ছার প্রতি সম্মান জানিয়ে প্রযোজক আবদুল আজিজ ‘পোড়ামন ২’ সিনেমার মহরত অনুষ্ঠানের সম্পূর্ণ অর্থ রোহিঙ্গা সহায়তা তহবিলে দেওয়ার সিদ্ধান্ত নিয়েছেন।
এবারই প্রথম সিনেমায় অভিনয় করতে যাচ্ছেন নায়ক। কোনো পাঁচতারকা হোটেলে সেই সিনেমার নায়কের পরিচিতি অনুষ্ঠান হবে এটাই স্বাভাবিক। প্রযোজনা প্রতিষ্ঠান জাজ মাল্টিমিডিয়া আজ পর্যন্ত যে কজন নবাগত নায়ক-নায়িকা নিয়ে সিনেমা শুরু করেছেন, তেমনটাই হয়েছে। ব্যতিক্রম ঘটল ‘পোড়ামন ২’ সিনেমার নায়ক সিয়ামের ক্ষেত্রে। মনে কোনো কষ্ট নয়, বরং এ নিয়ে সিয়ামের আনন্দই একটু বেশি। কারণ, মহরতের এই অর্থ তিনি একটি মহৎ উদ্দেশ্যে দেওয়ার পরিকল্পনা করেছেন।

সিয়াম বলেন, ‘জীবনের প্রথম সিনেমা। তা নিয়ে অনেক স্বপ্ন। বড় পরিসরে সিনেমার মহরত হবে। আমাদের অগ্রজ নায়ক-নায়িকার ক্ষেত্রে এমনটাই হয়েছে। কিন্তু দেশে যে অবস্থা, সেই সময়টাতে এতটা জাঁকজমকভাবে সিনেমার মহরত অনুষ্ঠান করতে চাইনি। ভাবলাম, আমাদের এই মহরতের টাকায় নিদারুণ কষ্টে থাকা রোহিঙ্গা পরিবারের পাশে যদি একটুখানি সহায়তা নিয়ে দাঁড়ানো যায়, তাহলে সেটাই হবে সার্থকতা।’
সিয়াম তাঁর এই ভাবনার কথা প্রযোজক আবদুল আজিজকে জানান। নায়কের কাছ থেকে এমন প্রস্তাব পেয়ে প্রযোজকও ভীষণ খুশি হন। আবদুল আজিজ বলেন, ‘এটা ঠিক, আমরা সব সময় সিনেমার মহরত করি অনেক বড় পরিসরে। গত সোমবার আমাদের অফিসেই করেছি। তা-ও আবার ছোট পরিসরে। কিন্তু কেন করেছি? এর জন্য ধন্যবাদ সিয়ামকে দেওয়া উচিত। সে অনেক বড় মনের মানুষের পরিচয় দিয়েছে।’
সিয়াম বলেন, ‘আমরা হয়তো বড়সড় অনুষ্ঠান করতাম, অনেক ভালো-মন্দ খাইতাম। সবাই মিলে হইহুল্লোড় করে আড্ডা দিতাম। কী হতো? একটা বেলা না হয় সবাই ভালো-মন্দ খাওয়া বাদ দিলাম। আমাদের সেই মহরত অনুষ্ঠানের অর্থে অন্তত কয়েকটি রোহিঙ্গা পরিবারের এক দিনের ভরণপোষণ হবে। এটাই একজন মানুষ হিসেবে আমার জীবনের সার্থকতা। আমরা আসলে সবাই হয়তো নিজেদের জায়গা থেকে চেষ্টা করি। কিন্তু নানামাত্রিক ব্যস্ততায় হয়তো নির্যাতিত-নিপীড়িত ও কষ্টে থাকা রোহিঙ্গাদের পাশে থাকতে পারি না।’
‘পোড়ামন ২’ ছবিতে সিয়ামের বিপরীতে অভিনয় করবেন পূজা চেরী। পরিচালনা করবেন রায়হান রাফি। ছবির শুটিং হবে মেহেরপুর জেলায়। ২৮ সেপ্টেম্বর থেকে টানা ৩৪ দিন শুটিং হবে। এরপর ছবির দুটি গানের শুটিং হবে সিলেটে। শুরুর দিকে পোড়ামন ২ সিনেমায় সিয়ামের জায়গায় অভিনয় করার কথা ছিল রোশানের। ‘পোড়ামন’ ছবিটি পরিচালনা করেছিলেন জাকির হোসেন রাজু। অভিনয় করেছিলেন সাইমন ও মাহি। ওই ছবিটি মুক্তি পেয়েছিল ২০১৩ সালের ১৪ জুন।
