
বাংলাদেশের মেয়ে নুসরাত ফারিয়ার শিগগিরই বলিউডের ছবিতে অভিষেক হতে যাচ্ছে এ খবর বেরিয়েছে মাত্র দুদিন আগেই। ‘গাওয়াহ্‌: দ্য উইটনেস’ নামের ছবিতে বলিউডের অভিনেতা ইমরান হাসমির বিপরীতে নুসরাতের অভিনয় করার কথা। সবকিছু ঠিকঠাক থাকলে অরবিন্দ ক্রিয়েশন হাউসের ব্যানারে এ ছবির শুটিং শুরু হওয়ার কথা অক্টোবর মাসের শেষের দিকে। তবে, এই ছবি আর নুসরাতকে নিয়ে আরেকটি নতুন খবরও আছে।
‘গাওয়াহ: দ্য উইটনেস’ ছবিটিতে অভিনয়ের জন্য নুসরাত ফারিয়া নাকি পারিশ্রমিক হিসেবে পাচ্ছেন ২৫ লাখ রুপি! এ ব্যাপারে ফারিয়া কি বলেন? তাঁর বক্তব্য— ‘কথাবার্তা এমনটিই হয়েছে। এবং আমার কাছে মনে হয়েছে বলিউডের মতো এত বড় জায়গায় নতুন হিসেবে আমাকে তাঁরা যথাযথ সম্মানই দিচ্ছেন।’ তিনি বলেন, ‘আমার জন্য এটি বড় ব্যাপার। তবে, বডিউডের ছবিতে অভিনয়; পারিশ্রমিক— এ সবকিছুরই ব্যবস্থাপনার দায়িত্বে আছে বাংলাদেশের জাজ মাল্টিমিডিয়া।’ এ ব্যাপারে জাজ-এর কর্ণধার আবদুল আজিজের সঙ্গে কথা হয়। তিনি বলেন, ‘অরবিন্দ ক্রিয়েশন হাউসের কাস্টিং ডিরেক্টর যোসেফ অপূর্বের সঙ্গে আমাদের কথাবার্তা চূড়ান্ত হয়েছে। ফারিয়াকে এ ছবির জন্য পারিশ্রমিক হিসেবে ২৫ লাখ রুপি দেওয়ার কথা তাঁরা বলেছেন।’ বিষয়টি নিয়ে যখন যোসেফ অপূর্বের সঙ্গে যখন যোগাযোগ করা হয় তখন তিনি মুম্বাইতে অবস্থান করছিলেন। সেখান থেকেই মুঠোফোনে বিষয়টি নিশ্চিত করে তিনি বলেন, ‘হ্যাঁ, আমরা ফারিয়ার প্রথম কাজ হিসেবে তাঁকে ২৫ লাখ রুপি দিচ্ছি। তবে পরবর্তীতে তাঁকে নিয়ে আরও ছবি বানালে এই পারিশ্রমিকের পরিমাণ আরও বাড়বে।’মুঠোফোনে যোসেফ অপূর্ব আরও জানিয়েছেন, ‘১৭ সেপ্টেম্বর পূজা। পূজা শেষ হলে ১৯ অথবা ২০ সেপ্টেম্বরে এ ছবিতে নুসরাত ফারিয়ার চুক্তিবদ্ধ হওয়ার কথা আছে।
