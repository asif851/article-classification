
হলিউড দুনিয়ায় নাটালি পোর্টম্যান এসেছিলেন ১২ বছর বয়সে। এখন ৩৬-এর কোটায় তিনি। ২৪ বছরের ফিল্ম–জীবনে প্রযোজকদের দ্বারা কি কোনো যৌন হয়রানির শিকার হননি? এমন প্রশ্ন ঘুরছিল হলিউড সিনেপাড়ায়। হার্ভি ওয়াইনস্টিনের কেলেঙ্কারিকে ঘিরে যখন পঞ্চাশের বেশি হলিউডের নারী মুখ খুললেন, তখন নাটালি ছিলেন চুপ।এবার তাঁর মুখের তালা খুলল। তিনি প্রযোজকদের কাছে যৌন হয়রানির শিকার হননি। তবে বেশ কয়েকবার বিব্রতকর পরিস্থিতির মুখোমুখি হয়েছেন। এ নিয়ে তাঁর কাছে নাকি ১০০টি গল্প আছে। আপাতত একটি গল্প বলেছেন নাটালি। বলেন, একবার এক প্রযোজক তাঁকে ঘুরতে যাওয়ার দাওয়াত দেন। নাটালি মহাখুশি। ছবি-সংশ্লিষ্ট সবাই একসঙ্গে ঘুরতে যাবেন জেট প্লেনে চড়ে—এ তো খুশির খবর বটে। কিন্তু বিমানে ঢুকে নাটালি বোকা বনে গেলেন। তাঁর ভাষায়, ‘আমি দেখলাম সেখানে আমরা মাত্র দুজন (প্রযোজক ও আমি)। পুরো প্লেনে কোনো বসার মতো ব্যবস্থা নেই, আছে একটি মাত্র বিছানা।’নাটালির কপাল ভালো। প্রযোজক তাঁর সঙ্গে কোনো খারাপ ব্যবহার করেননি সেই যাত্রায়। নাটালি বলেন, ‘কোনো কিছুই হয়নি। আমি হয়রানির শিকার হইনি। তবে এটা আমার জন্য খুবই বিব্রতকর ছিল। আমি মেনে নিতে পারিনি। প্রচণ্ড ভয়ও পেয়েছিলাম। আমার উচিত ছিল সে সময়ই প্লেন থেকে নেমে পড়া। কিন্তু আমি সাহস করতে পারিনি।’কিছুদিন আগে হলিউড প্রযোজক হার্ভি ওয়াইনস্টিনের বিরুদ্ধে অ্যাঞ্জেলিনা জোলি, উমা থারম্যান, অ্যাশলে জুডের মতো বড় বড় তারকাসহ প্রায় ৫০ জন নারী যৌন হয়রানির অভিযোগ আনেন। নাটালি বলেন, প্রথম যখন তিনি এ খবর শোনেন, তখন তিনি বলেন, ‘ওয়াও, আমি খুবই ভাগ্যবান। আমার সঙ্গে এমন হয়রানির ঘটনা ঘটেনি। তবে আমি বৈষম্য ও নিগ্রহের শিকার হয়েছি।’নাটালি আশা করেন, যৌন হয়রানির বিরুদ্ধে নারীদের এই সোচ্চার হওয়া হলিউডে ইতিবাচক পরিবর্তন এনে দেবে। সূত্র: এন্টারটেইনমেন্ট উইকলি
