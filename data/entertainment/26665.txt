
রক্তপাত, সংঘাত, সংঘর্ষ, হামলা—গাজা শহরের নাম শুনতেই এমন সব সহিংস চিত্র ভেসে ওঠে চোখে। কিন্তু এবারের খবর কোনো বীভৎসতা নিয়ে নয়। গাজার বাতাসে এখন শুধু বারুদের গন্ধই ভাসে না, সেখানে রয়েছে সুর ও সংগীতের অস্তিত্বও। ফিলিস্তিনের গাজা শহরের পাঁচ শিশুশিল্পী যখন ‘আরব গট ট্যালেন্ট’-এর মঞ্চে উঠল, তখনই সবাই টের পেলেন সংগীতের সেই তেজ। গাজার শিল্পীদের গান মাত্র মিনিট পাঁচেকের মধ্যেই সব সহিংসতাকে ছাপিয়ে জানিয়ে দিল সুরেলা শান্তির বার্তা।আরব দেশের শিল্পীদের নিয়ে লেবাননে তৈরি হয় জনপ্রিয় রিয়েলিটি টিভি শো ‘আরব গট ট্যালেন্ট’। এতে অংশ নিতে ফিলিস্তিন থেকে লেবাননে আসে গাজার এডওয়ার্ড সৈয়দ ন্যাশনাল কনজারভেটরি অব মিউজিকের পাঁচ শিক্ষার্থীর একটি গানের দল। তিন বছর ধরে এই দলকে প্রশিক্ষণ দিচ্ছেন তাদের স্কুলের শিক্ষক আনাস আন-নজর। তাঁর শিক্ষার্থীরা যখন মঞ্চে গাইছিল, তখন তিন বছরের সেই চেষ্টার ছাপ দিব্যি ফুটে ওঠে আনাসের চোখে। গানের শুরুতেই চোখ ভিজে ওঠে তাঁর। অন্যদিকে দলের সবচেয়ে ছোট সদস্য ১৪ বছরের ফিরাস আল-শ্রাফিও নিজের আবেগকে শেষ পর্যন্ত সামলে রাখতে পারেনি।বিচারকেরা তাদের গানে মুগ্ধ হয়ে দাঁড়িয়ে অভিবাদন জানান। তখনই ছোট্ট ফিরাসের চোখে পানি চলে আসে। তবুও সে বন্ধ করেনি তার পরিবেশনা।গানের দলটি সবার মন জয় করার পাশাপাশি প্রতিযোগিতার চূড়ান্ত পর্বে যাওয়ার টিকিটও জিতে নেয়। সেই সঙ্গে তাদের পরিবেশনার ইউটিউব ভিডিওটি নজর কাড়ে বিশ্ববাসীর। গানটি শুনতে পাবেন https://www.youtube.com/watch?v=8l_AqyHWxYM ঠিকানায়। রয়টার্স
