
ভারতীয় ক্রিকেটার বিরাট কোহলি ও অভিনেত্রী আনুশকা শর্মা প্রেমে হাবুডুবু খাচ্ছেন অনেক দিন ধরেই। খেলার মাঠ থেকে রুপালি পর্দা—এই জুটির উপস্থিতি কোথায় নেই? সম্প্রতি আবার দেখা গেল তাঁদের, তা–ও এক বিয়ের মণ্ডপে। আর সেখানে দুজন দুজনকে কথা দিলেন, সারা জীবন খেয়াল রাখবেন একে অন্যের।
না, সত্যি সত্যি কিছু নয়, এটি একটি বিজ্ঞাপন। বিজ্ঞাপনের বিয়ের মণ্ডপের পাশে বসে ছিলেন দুজন। বিয়ের বর ও কনে একে অন্যের প্রতি প্রতিজ্ঞা করছেন। আনুশকা বিরাটকে জিজ্ঞেস করলেন, ‘আচ্ছা ওরা কী প্রতিজ্ঞা করতে পারে?’
বরের হয়ে বিরাট বললেন, ‘আমি কথা দিচ্ছি মাসে ১৫ দিন খাবার আমি বানাব।’ কনের হয়ে আনুশকাও উত্তর দিলেন, ‘কথা দিচ্ছি যেমনই বানাও, খেয়ে নেব।’
আনুশকা বললেন, ‘কথা দিচ্ছি, তোমার সব গোপন পাসওয়ার্ড হৃদয়ে রাখব।’ উত্তরে বিরাট প্রতিজ্ঞা করলেন, ‘তোমাকে পরিবর্তন করার কোনো চেষ্টা আমি করব না।’
একপর্যায়ে বিরাট বলেই ফেললেন, ‘আমি সব সময় খেয়াল রাখব তোমার।’ আনুশকাও বললেন, ‘আমিও।’
এর আগেও বিজ্ঞাপন চিত্রে জুটি হয়েছিলেন এই তারকা জুটি। আর এই বিজ্ঞাপনটি প্রকাশিত হয় গত শুক্রবার। সূত্র: হিন্দুস্তান টাইমস
