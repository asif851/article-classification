
মাথাভর্তি ঝাঁকড়া চুল। গলায় মালা। হাতে ব্রেসলেট। পরনে টি-শার্ট, জিনস। পুরোদস্তুর রকস্টার। কিন্তু না, মোশাররফ করিম ‘প্রায় রকস্টার’! অসংখ্য চরিত্রের সঙ্গে সহজেই নিজেকে মানিয়ে নেওয়া এই অভিনেতা এবার সাজলেন রকস্টার। একটি টেলিভিশন চ্যানেলের গানের অনুষ্ঠানে এসে মাতিয়ে দিলেন সারা দেশ। ফিউশন করে গাইলেন ‘পর জনমে হইও রাধা’ শিরোনামের গানটি। তবে সবকিছুই ঘটেছে নাটকে।রুবায়েত মাহমুদের রচনা ও পরিচালনায় প্রায় রকস্টার নাটকটি নির্মিত হয়েছে ঈদুল আজহা উপলক্ষে। এখানেই এমন একটি চরিত্রে অভিনয় করেছেন তিনি। তবে পুরো নাটকে তাঁকে দেখা যাবে একজন সেলসম্যান হিসেবে। চরিত্রের প্রয়োজনেই একসময় হয়ে যান দেশসেরা রকস্টার।নাটকটিতে আরও অভিনয় করেছেন প্রভা, নিয়াজ মোর্শেদ, আদনান প্রমুখ। নাটকটি ঈদুল আজহার তৃতীয় দিনে বাংলাভিশনে প্রচারের কথা রয়েছে।
