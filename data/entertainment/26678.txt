
এবারই প্রথম বাংলাদেশে মুক্তি পাচ্ছে কলকাতার নায়ক সোহমের নতুন ছবি। এ ছবিতে সোহম অভিনয় করেছেন বাংলাদেশের অভিনেত্রী বিদ্যা সিনহা মীমের সঙ্গে। কামাল কিবরিয়া ও রাজা চন্দ পরিচালিত ছবিটির নাম ‘ব্ল্যাক’। ৪ ডিসেম্বর বাংলাদেশের বিভিন্ন প্রেক্ষাগৃহে মুক্তি পাচ্ছে ছবিটি। তাই ছবির প্রচারের কাজে অংশ নিতেই কাল বুধবার এক ঝটিকা সফরে ঢাকায় আসছেন সোহম।সোহমের ঢাকায় আসার বিষয়টি প্রথম আলোকে নিশ্চিত করেছেন ‘ব্ল্যাক’ ছবির বাংলাদেশ অংশের প্রযোজক ও পরিচালক কামাল কিবরিয়া। বুধবার বিকেলে সোহম কথা বলবেন টেলিভিশন ও সংবাদমাধ্যমের সঙ্গে।কামাল কিবরিয়া বলেন, ‘এরই মধ্যে ব্ল্যাক ছবির গান ইউটিউবে ছাড়া হয়েছে। গানগুলো দেখার পর ‘ব্ল্যাক’ নিয়ে বিভিন্ন মহলে অনেক আলোচনাও হয়েছে। এ ছবিটি নিয়ে বাংলাদেশের দর্শকের আগ্রহটাও আমাকে মুগ্ধ করেছে।’ তিনি আরও বলেন, ‘আমরা চাইছি, ‘ব্ল্যাক’ ছবিটি মুক্তির আগে এ ছবির অভিনয়শিল্পীদের নিয়ে প্রচারণা চালাতে। সে কারণেই সোহমকে ঢাকায় আনার কথা চিন্তা করা হয়েছে। সোহমও এ ব্যাপারে বেশ খুশি।’ভারত-বাংলাদেশের যৌথ প্রযোজনায় নির্মিত ‘ব্ল্যাক’ ছবিটি ২৭ নভেম্বর কলকাতার বিভিন্ন প্রেক্ষাগৃহে মুক্তি পায়। বাংলাদেশ অংশের প্রযোজক ও পরিচালক কামাল কিবরিয়ার দাবি, ছবিটি একই দিনে ঢাকায় ও কলকাতায় মুক্তি পাওয়ার কথা ছিল। কিন্তু কলকাতার প্রযোজক চুক্তি ভঙ্গ করে সেখানে আগেভাগে ছবিটি মুক্তি দিয়েছেন। কামাল কিবরিয়া আরও জানান, এই বিষয়টি চুক্তি বহির্ভূত হওয়ায় তিনি কলকাতার উচ্চ আদালতে মামলা ঠুকে দিয়েছেন।
