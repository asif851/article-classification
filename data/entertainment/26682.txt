
চেন্নাই এক্সপ্রেস ছবির জনপ্রিয় ‘লুঙ্গি ড্যান্স’-এর গায়ক ও সংগীত পরিচালক হানি সিং। গানটির সঙ্গে নেচেছেন ‘বলিউড বাদশাহ’ শাহরুখ খান। বেশ কিছুদিন ধরেই বলিউডে গুঞ্জন, শাহরুখ নাকি র‌্যাপ সংগীতশিল্পী হানি সিংয়ের গায়ে হাত তুলেছেন। হ্যাপি নিউ ইয়ার ছবির প্রচারণার সময় ওই ঘটনার পর থেকে জনসমক্ষে আর দেখা যায়নি হানি সিংকে। এর জন্য গুঞ্জনটি শক্ত একটি ভিত্তি পায়। অবশেষে সেই গুঞ্জনে পানি ঢাললেন শাহরুখ। জানালেন, হানি সিংয়ের গায়ে হাত তোলেননি তিনি।এর আগে বিভিন্ন গণমাধ্যমে প্রকাশিত খবরে দাবি করা হয়, হ্যাপি নিউ ইয়ার ছবির প্রচারণার সময় হানি সিংয়ের গায়ে হাত তোলেন শাহরুখ। প্রচারণা অনুষ্ঠান থেকে হানি সিংকে বের হয়ে যেতেও বলেন তিনি। অনুষ্ঠানের মাঝপথে সেখান থেকে চলে যান হানি সিং। ওই ঘটনার পর থেকে তিনি আর জনসমক্ষে আসেননি। এমন খবরও চাউর হয়, চণ্ডীগড়ে মাদকাসক্তি পুনর্বাসন কেন্দ্রে নাকি ভর্তি হয়েছেন হানি সিং। সম্প্রতি এক খবরে এমনটিই জানিয়েছে ওয়ান ইন্ডিয়া।হানি সিংয়ের গায়ে হাত তোলেননি জানিয়ে সম্প্রতি শাহরুখ বলেন, ‘আমি আদৌ তাঁর গায়ে হাত তুলিনি। তিনি চমৎকার একজন মানুষ। আমি তাঁকে বন্ধু বলেই মনে করি। অনেক দিন তাঁর সঙ্গে আমার দেখা হয়নি। শুনেছি, তিনি অসুস্থ। আশা করছি, শিগগির তিনি সেরে উঠবেন। আমি অবশ্যই তাঁকে ফোন করে খবর নেব।’
শাহরুখ আরও বলেন, ‘ব্যক্তি হিসেবে আমি খুব একটা সামাজিক নই। এ জন্য অনেকের সঙ্গেই আমি যোগাযোগ রাখতে পারি না। যখন যাঁদের সঙ্গে কাজ করি, কেবল তাঁদের সঙ্গেই আমার যোগাযোগ থাকে।’বদমেজাজি স্বভাবের জন্য কুখ্যাতি আছে শাহরুখের। বছর তিনেক আগে ওয়াংখেড়ে স্টেডিয়ামে নিরাপত্তাকর্মীদের সঙ্গে অশোভন আচরণ করে খবরের শিরোনাম হয়েছিলেন তিনি। এ ছাড়া বলিউডের চলচ্চিত্রনির্মাতা ফারাহ খানের স্বামী শিরীষ কুন্দারকে চড় মেরে হইচই ফেলে দিয়েছিলেন কিং খান। আরও পড়ুন:
মুক্তির প্রথম দিনেই রেকর্ড গড়ল হ্যাপি নিউ ইয়ার
ওয়াংখেড়ে স্টেডিয়ামে শাহরুখ আজীবন নিষিদ্ধ!
টুইটারে আবারও শাহরুখকে খোঁচালেন শিরীষ!

