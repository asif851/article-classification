
চট্টগ্রামের কথক নাট্য সম্প্রদায় পূর্ণ করেছে তাদের পথচলার ৩৫ বছর। এ উপলক্ষে আজ শুক্রবার ও কাল শনিবার ঢাকার শিল্পকলা একাডেমির জাতীয় নাট্যশালার পরীক্ষণ থিয়েটার হলে শাস্তি ও চার অধ্যায় নাটক দুটির মঞ্চায়ন করবে তারা। আজ আলোচনা সভায় প্রধান অতিথি থাকবেন নাট্যব্যক্তিত্ব মামুনুর রশীদ। বিশেষ অতিথি বাংলাদেশ গ্রুপ থিয়েটার ফেডারেশনের চেয়ারম্যান ও বাংলাদেশ শিল্পকলা একাডেমির মহাপরিচালক লিয়াকত আলী। সন্ধ্যা সাতটায় রবীন্দ্রনাথ ঠাকুরের ছোটগল্প অবলম্বনে বিরু মুখোপাধ্যায়ের নাট্য রূপায়ণে আহমেদ হায়দারের নির্দেশনায় থাকবে শাস্তি নাটকটি।আগামীকাল সন্ধ্যা সাতটায় একই ভেন্যুতে থাকবে রবীন্দ্রনাথ ঠাকুরের উপন্যাস অবলম্বনে শম্ভু মিত্রের নাট্য রূপায়ণে বিক্রম চৌধুরী নির্দেশিত নাটক চার অধ্যায়। ১৯৮২ সালের ২১ ফেব্রুয়ারি পথচলা শুরু করেছিল নাট্যদলটি। নাটকের টিকিট শোর আগে হল কাউন্টারে পাওয়া যাবে।
