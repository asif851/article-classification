
প্রখ্যাত সংগীতশিল্পী আশা ভোঁসলে কলকাতায় এসেছেন গতকাল বুধবার দুপুরে। তিনি যে কলকাতায় আসবেন, তেমনটা আগে শোনা যায়নি। তবে তিনি কেন এসেছেন, তা জানার জন্যও খুব বেশি সময় লাগেনি। জানা গেছে, আশা কলকাতায় এসেছেন দমদমের জ্যোতিষী সুব্রত বন্দ্যোপাধ্যায়ের সঙ্গে দেখা করতে। বিমানবন্দর থেকে তিনি সরাসরি চলে যান দমদমের হর কালী কলোনিতে। এখানে সুব্রত বন্দ্যোপাধ্যায়ের সঙ্গে তিনি দেখা করেন এবং পরামর্শ নেন। আরও জানা গেছে, মঙ্গল কামনায় ওই জ্যোতিষীর সামনে তিনি যজ্ঞও করেছেন।তবে আশা ভোঁসলের কী এমন সমস্যা, তা জানতে পারেনি সংবাদমাধ্যমগুলো।এদিকে আশা ভোঁসলে এসেছেন—এ খবর পেয়ে দুপুরে ওই জ্যোতিষীর দমদমের হর কালী কলোনিতে ভিড় জমান স্থানীয় মানুষজন ও সংবাদমাধ্যমের কর্মীরা। বিকেল সাড়ে তিনটা নাগাদ আশা ভোঁসলে ওই জ্যোতিষীর বাসা থেকে বের হওয়ার পর সবাই তাঁকে ঘিরে ধরেন। এ সময় তাঁকে নানা প্রশ্ন করা হয়। তবে কোনো প্রশ্নের জবাব দেননি আশা ভোঁসলে। আর মুখ বন্ধ রেখেছেন জ্যোতিষী সুব্রত বন্দ্যোপাধ্যায়ও।
