
মাস ঘুরতেই চীনে আমির খানের ‘দঙ্গল’ নতুন করে রেকর্ড গড়েছে। সেখানকার বক্স অফিসে এখন পর্যন্ত ছবিটি ভারতীয় মুদ্রায় ৭৬০ কোটি রুপি আয় করেছে। চীনে প্রদর্শিত হলিউড বাদে ভিনদেশি ছবির হিসেবে এটা সর্বোচ্চ। এর আগে চীনে বিদেশি ছবির ক্ষেত্রে সর্বোচ্চ আয় করা ছবি ছিল জাপানি ‘ইওর নেম’। এখন ‘দঙ্গল’ সেই রেকর্ড ভেঙে নতুন ইতিহাস রচনা করেছে।
৫ মে চীনে মুক্তি পেয়েছে ‘দঙ্গল’। ভারতীয় কুস্তিগির মহাবীর সিংহ ফোগটের জীবনের ওপর ভিত্তি করে তৈরি ছবিটি প্রথম থেকেই সেখানকার বক্স অফিসে সাড়া ফেলে।
চীনের স্থানীয় একটি বিনোদন-সমীক্ষা সংস্থার মতে, যেভাবে ছবিতে নারীর ক্ষমতায়ন দেখানো হয়েছে, তা স্থানীয় দর্শকদের আকৃষ্ট করেছে।
১৯৫০ সালে চীনে মুক্তি পেয়েছিল রাজ কাপুর অভিনীত ‘আওয়ারা’ ছবিটি। সংস্থাটির দাবি, ‘দঙ্গল’ ছবিটিও তেমনই জনপ্রিয়তা লাভ করেছে। বর্তমানে চীনে প্রায় সাত হাজার হলে চলছে ‘দঙ্গল’।
প্রসঙ্গত, চীনে আমির খানের অনেক ভক্ত আছে। চীনা মাইক্রোব্লগিং সাইট উইবোতে আমিরের প্রায় সাড়ে ছয় লাখ অনুসারী আছে। এর আগে আমির খানের ‘থ্রি ইডিয়টস’ ও ‘পিকে’ দারুণ হিট হয়েছিল চীনে।
