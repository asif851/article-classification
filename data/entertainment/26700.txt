
‘মিট দ্য প্রেস অনুষ্ঠানে’ অতিথিদের সারিতেই বসেছিলেন নির্মাতা মোস্তফা সরয়ার ফারুকী। পাশে ছিলেন গিয়াসউদ্দিন সেলিম। সঙ্গে অনেকেই। উপস্থাপিকার ডাকে অতিথিদের পাশে গিয়ে দাঁড়ালেন তিনি। বললেন অনিমেষ আইচের নতুন সিনেমা ‘ভয়ংকর সুন্দর’ নিয়ে। অভিনন্দনের পাশাপাশি এ দেশের নির্মাতাদের কিছু সীমাবদ্ধতার কথাও শোনা গেল তাঁর মুখে। এর আগে কথা বলেছেন সংগীতশিল্পী মমতাজ। তিনি বলেন, ‘যত দূর জানি, আমাদের নিজস্ব ধারার গল্প নিয়ে নির্মিত হয়েছে সিনেমাটি; যা সবার ভালো লাগবে। আমি সার্বিক সফলতা কামনা করি সিনেমাটির জন্য।’‘ভয়ংকর সুন্দর’–এর শুভমুক্তি উপলক্ষে গতকাল আরটিভিতে আয়োজন করা হয়েছিল ‘মিট দ্য প্রেস’ নামের অনুষ্ঠান। সেখানেই কথা বলেন এই দুজন। আগামী ৪ আগস্ট মুক্তি পাচ্ছে ছবিটি।

