
এই প্রথম কোনো অ্যালবামের সংগীতায়োজন করলেন পার্থ বড়ুয়া। এর মাধ্যমে অভিনেতা, কণ্ঠশিল্পী, সুরকারের পাশাপাশি সংগীত আয়োজকের খাতায়ও নাম লেখালেন তিনি। পার্থ বড়ুয়ার সুর ও সংগীতে অগ্নিবীণার ব্যানারে প্রকাশিত হয়েছে যুক্তরাষ্ট্রপ্রবাসী বাংলাদেশি গায়িকা পলবাসার একক গানের অ্যালবাম ‘জানতে চাও যদি’।গতকাল মঙ্গলবার সন্ধ্যায় জি-সিরিজ কার্যালয়ে অ্যালবামের মোড়ক উন্মোচন করেন নাজমুল হক ভূঁইয়া, কণ্ঠশিল্পী পার্থ বড়ুয়া ও রাশেদ উদ্দিন তপু। যুক্তরাষ্ট্রে বসবাসরত বাংলাদেশি মেয়ে পলবাসা। তাঁর এ অ্যালবামে রয়েছে মোট আটটি গান।গানের শিরোনামগুলো হলো গাছের অনুভূতি, দিন কি আমার হবে, হঠাত্ পরিচয়, জানতে চায়, দুটো শালিক, রাতের সাথে, টাপুর টুপুর ও লাইফ অফ লাইফ। গানের কথা লিখেছেন রানা, আতিক, টি আই অন্তর ও পলবাসা নিজেই।
