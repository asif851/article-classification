
‘বামন’ শাহরুখ খানকে দেখতে কৌতূহলের কমতি নেই। বছরের প্রথম দিনই জিরো ছবির প্রথম দর্শনে শাহরুখকে ভিন্ন এক সাজে লুফে নিয়েছেন দর্শক। কিন্তু সাধারণ দর্শক শাহরুখকে এই রূপে দেখার আগে কিং খান এই সাজে এক হলিউড অভিনেতার মন জয় করেছেন। সেই হলিউড অভিনেতা হলেন ব্র্যাড পিট। বছরের প্রথম দিনে জিরো ছবির টিজার মুক্তির আগেই তা দেখে ফেলেছিলেন পিট।
গত বছরের মে মাসে ওয়ার মেশিন ছবির প্রচারে ভারতে এসেছিলেন ব্র্যাড পিট। সে সময় শাহরুখ খানের সঙ্গে হৃদ্যতাও বাড়ে তাঁর। শাহরুখের সঙ্গে পিট পার্টি করেন, অংশ নেন বিশেষ টক শোতে। তখনই কাজ ও কথার ফাঁকে শাহরুখ তাঁর ছবিটির টিজার দেখান হলিউডের এই মহাতারকাকে।
আনন্দ এল রাই পরিচালিত জিরো হতে যাচ্ছে শাহরুখের অভিনয়জীবনের এক ভিন্নধর্মী কাজ। অনেক প্রত্যাশা জড়িয়ে আছে এই ছবির সঙ্গে। এমনিতেই শাহরুখের গত কয়েকটি ছবি প্রত্যাশিত সাড়া ফেলতে পারেনি। তাই জিরোর টিজার দেখে ব্র্যাড পিটের প্রশংসা শাহরুখকে সাহস জুগিয়েছে বেশ। সূত্র: বলিউড বাবল।
