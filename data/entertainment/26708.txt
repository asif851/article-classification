
গল্পটা পোশাক শ্রমিকদের নিয়ে। বিশেষ করে নারীকর্মীদের। তাদের প্রতিদিনের কাজ এবং সচেতনতা নিয়েই গল্প। এমন বিষয় নিয়ে নির্মিত হয়েছে টেলিছবি ‘মেড ইন বাংলাদেশ’। আজ সকালে স্টার সিনেপ্লেক্সে আয়োজন করা হয়েছিল এই টেলিছবির উদ্বোধনী প্রদর্শনীর। ‘মেড ইন বাংলাদেশ’ রচনা করেছেন মেজবাহ উদ্দিন ও নির্মাণ করেছেন নজরুল ইসলাম। অভিনয় করেছেন শতাব্দী ওয়াদুদ, জয়রাজ, ফারহানা মিলি, স্পর্শিয়া, শ্যামল মাওলা প্রমুখ। টেলিছবিটি প্রদর্শনের আগে বক্তব্য রাখেন নেদারল্যান্ড দূতাবাসের ডেপুটি হেড অব মিশন মিস মারটিনা ভ্যান হুগস্ট্রাটেন। অনুষ্ঠানে আরো উপস্থিত ছিলেন রাজকীয় নেদারল্যান্ডস দূতাবাসের এসআরএইচআর এডুকেশন অ্যান্ড জেন্ডার-এর ফার্স্ট সেক্রেটারি মিস এলা ডি ভুক্ষুড, এসএনভি নেদারল্যান্ডস ডেভেলপমেন্ট অরগ্যানাইজেশন বাংলাদেশের টিম লিডার ফারথিবা রাহাত খান; আর এইচ স্টেপ, স্কয়ার টয়লেট্রিজ লিমিটেড ও রাজকীয় নেদারল্যান্ডস দূতাবাসের ঊর্ধ্বতন কর্মকর্তাবৃন্দ।  এছাড়া পোশাক শিল্পের আন্তর্জাতিক ক্রেতা এবং গার্মেন্টস প্রতিষ্ঠানের প্রতিনিধিবৃন্দ। ছবিটির নির্মাতা জানান, এতে দেশের পোশাক শিল্পের নারীকর্মীদের প্রতিদিনের সংগ্রাম আর সমস্যাগুলোকে তুলে ধরা হয়েছে। এতে স্বাস্থ্যগত সমস্যা থেকে শুরু কের নারী শ্রমিকেদের নিজস্ব সমস্যাও দেখানো হয়েছে। ‘গো বাংলাদেশ’ এর আওতায় নির্মিত হয়েছে চলচ্চিত্রটি।
