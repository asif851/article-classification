
বলিউড তারকা শ্রদ্ধা কাপুরের বিরুদ্ধে ফৌজদারি মামলা হয়েছে। মুম্বাইয়ের একটি আদালতে এই মামলা করেছে ফ্যাশন প্রতিষ্ঠান ‘এম অ্যান্ড এম ডিজাইনস’। শ্রদ্ধার বিরুদ্ধে প্রতিষ্ঠানটি প্রতারণা, চুক্তিভঙ্গ ও বিশ্বাসভঙ্গের অভিযোগ এনেছে। আদালত অভিযোগটি আমলে নিয়েছেন। আগামী ২৬ অক্টোবর মামলার শুনানির দিন ধার্য করেছেন।
জানা গেছে, এম অ্যান্ড এম ডিজাইনসের অভিযোগ, ‘হাসিনা পার্কার’ ছবিতে সব পোশাক এই প্রতিষ্ঠান সরবরাহ করেছে। চুক্তি অনুযায়ী এর জন্য কোনো অর্থ দেওয়া হবে না, তবে প্রতিষ্ঠানটির নাম ছবিতে, ছবির ট্রেলার এবং সব ধরনের প্রচারণায় ব্যবহার করা হবে। কিন্তু ছবির প্রযোজনা প্রতিষ্ঠান, প্রযোজক এবং নায়িকা শ্রদ্ধা কাপুর, কেউই কাজটি করেননি। চুক্তিভঙ্গের কারণে দারুণ মর্মাহত হয়েছেন এম অ্যান্ড এম ডিজাইনসের শীর্ষ কর্মকর্তারা। তাই ছবি মুক্তির আগে বাধ্য হয়ে তাঁরা এই মামলা করেছেন।
এদিকে এই অভিযোগের ব্যাপারে সংবাদমাধ্যমের কাছে মুখ খোলেননি ‘হাসিনা পার্কার’ ছবির প্রযোজক কিংবা নায়িকা শ্রদ্ধা কাপুর, কেউই। প্রযোজনা প্রতিষ্ঠান থেকে জানানো হয়েছে, সবাই এখন ব্যস্ত ছবির প্রচারণা নিয়ে।
মাফিয়া ডন দাউদ ইব্রাহিমের জীবনী নিয়ে এই ছবির গল্প। ছবিতে দাউদ ইব্রাহিমের বোনের ভূমিকায় অভিনয় করেছেন শ্রদ্ধা কাপুর আর দাউদ ইব্রাহিমের ভূমিকায় শ্রদ্ধার ভাই সিদ্ধান্ত কাপুর। ২২ সেপ্টেম্বর প্রেক্ষাগৃহে মুক্তি পাচ্ছে ‘হাসিনা পার্কার’ ছবিটি। দ্য ইন্ডিয়ান এক্সপ্রেস
