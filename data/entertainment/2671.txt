
টেবিলের ওপর চায়ের কাপে সিগারেটের অর্ধাংশ। অসমাপ্ত পাণ্ডুলিপি, কয়েকটি সাদা কাগজ মুঠোফোন সেট দিয়ে চাপা দেওয়া। পাশেই দুটি কলম। মনে হচ্ছে কোথাও উঠে গেছেন তিনি, খানিক বাদেই বুঝি আবার লিখতে বসবেন। টেবিলটি নন্দিত কথাসাহিত্যিক হুমায়ূন আহমেদের। যেখানে বসে তিনি লিখেছেন অনবদ্য সব উপন্যাস, নাটক। দেখে মনে হয়, যেন তিনি আছেন।আজ কথাসাহিত্যিক হুমায়ূন আহমেদের ৬৬তম জন্মবার্ষিকী। এ উপলক্ষে তাঁর লেখা গ্রন্থ, পাণ্ডুলিপি ও চিঠিপত্র, আঁকা চিত্রকর্ম, ব্যবহৃত নিদর্শনসামগ্রী, স্মৃতিস্মারক এবং তাঁর নির্মিত নাটক ও চলচ্চিত্র নিয়ে জাতীয় জাদুঘর আয়োজন করেছে এ প্রদর্শনীর। জাদুঘরের নলিনীকান্ত ভট্টশালী গ্যালারিতে গতকাল বুধবার শুরু হওয়া প্রদর্শনী চলবে ২৬ নভেম্বর পর্যন্ত।গতকাল প্রদর্শনীর উদ্বোধনী অনুষ্ঠান ছিল জাদুঘরের প্রধান মিলনায়তনে। অনুষ্ঠানের সভাপতি সংস্কৃতিমন্ত্রী আসাদুজ্জামান নূর কথা বলতে গিয়ে আবেগ সংবরণ করতে না পেরে কেঁদে ফেলেন। বলেন, ‘টেলিভিশনে আমার যা কিছু অর্জন, তার সব কৃতিত্ব হুমায়ূন আহমেদের। হুমায়ূন আহমেদকে নিয়ে কথা বলতে গেলে আমি আবেগাক্রান্ত হয়ে পড়ি।’প্রধান অতিথি প্রধানমন্ত্রীর আন্তর্জাতিকবিষয়ক উপদেষ্টা গওহর রিজভী বলেন, ‘হুমায়ূন আহমেদের চরিত্রগুলোর মধ্যে আমরা নিজেদের দেখতে পেয়েছি।’হুমায়ূন আহমেদের ছোট ভাই মুহম্মদ জাফর ইকবাল বলেন, ‘এখনো আমার পরিচয় আমি হুমায়ূন আহমেদের ছোট ভাই। এতে আমি অত্যন্ত গর্ববোধ করি।’অভিনেতা আলী যাকের বলেন, ‘হুমায়ূন আহমেদের ছিল মানুষকে দেখার, পর্যবেক্ষণ করার অসামান্য ক্ষমতা। তিনি বাংলা সাহিত্যের বিরল প্রতিভা হিসেবে বেঁচে থাকবেন।’হুমায়ূন আহমেদের স্ত্রী অভিনয়শিল্পী মেহের আফরোজ শাওন বলেন, ‘ভবিষ্যতে রাষ্ট্রীয়ভাবে হুমায়ূন আহমেদের জন্মদিন পালন করা হবে—এটা আমার স্বপ্ন ও বিশ্বাস।’জাদুঘরের মহাপরিচালক ফয়জুল লতিফ চৌধুরী বলেন, প্রদর্শনীতে আসা দর্শকেরা হুমায়ূন আহমেদ চিত্রশিল্পীও ছিলেন, সে প্রমাণ পাবেন।‘কৃষ্ণচূড়ার কান্না’, ‘মেঘের খেলা দেখে কত খেলা পড়ে মনে’, ‘পুরনো সেই দিনের কথা’—এগুলো হুমায়ূন আহমেদের আঁকা চিত্রকর্ম। তাঁর আঁকা এমন অনেক চিত্রকর্ম স্থান পেয়েছে প্রদর্শনীতে।
