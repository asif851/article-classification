
‘আমি দেশের টপ হিরোর সঙ্গে কাজ করি। তাই দেশের বাইরেও যদি কখনো কাজ করি, ওই দেশের টপ হিরোর সঙ্গেই করব।’ বলছিলেন ঢাকাই ছবির অভিনেত্রী অপু বিশ্বাস। গতকাল এফডিসির ‘রাজনীতি’ ছবির সেটে কথা হয় তাঁর সঙ্গে।তখনো ছবির শুটিংয়ের কাজ শুরু হয়নি। শুটিং স্পটে আসেননি দেশের অপুর ‘টপ হিরো’ নায়ক শাকিব খান। মেকআপ রুমেই বসেই কথা বলছিলেন চলচ্চিত্রের প্রথম সারির আসন দখল করে রাখা এ নায়িকা।অপু তাঁর সামনের লক্ষ্য প্রসঙ্গে বললেন, ‘আমি হয়তো খুব বেশিদিন অভিনয় করতে পারব না। তবে যত দিন করব ততদিন ‘এক নম্বর’ হিরোর সঙ্গেই কাজ করতে চাই।’অপু বলেন, ‘দেশের বাইরে থেকেও অনেক অফার এসেছে। কিন্তু ব্যাটে-বলে মেলেনি।’ তিনি বলেন, ‘বলতে পারেন এক নম্বর হিরোও একটা ব্যাপার। সবকিছু মিললেই তবে কাজ করতে চাই।’কথা প্রসঙ্গে অবশ্য অপু এও জানান, তাঁর স্বপ্নের হিরো শাহরুখ খান। কিন্তু এটাও যোগ করলেন, ‘তাঁর সঙ্গে তো আর কাজ করা সম্ভব নয়। তিনি স্বপ্নের নায়ক স্বপ্নেই থাকুন।’এফডিসি নিয়েও খানিকটা হতাশা ব্যক্ত করলেন অপু বিশ্বাস। তিনি বলেন, ‘আমরা যদি একতাবদ্ধ হয়ে কাজ না করি তাহলে অনেকেই সুযোগ নেবার চেষ্টা করবে। তাই আমি চাই এফডিসি সংশ্লিষ্ট সবাই যেন এক হয়ে এই প্রতিষ্ঠানকে এগিয়ে নিয়ে যাই, সেই চেষ্টা করা উচিত।’বর্তমানে বেশ কয়েকটি নতুন সিনেমার কাজ নিয়ে ব্যস্ত অপু বিশ্বাস। ছবির কাজ প্রসঙ্গে অপু জানিয়েছেন, সবগুলোই খুব দ্রুত এগোচ্ছে। সবকিছু ঠিক থাকলে আগামী বছরজুড়েই মুক্তি পাবে তাঁর ছবি।
