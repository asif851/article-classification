
‘ইচ্ছে আমার বড় হব/ দু হাত দিয়ে আকাশ ছোঁব/ উড়তে চাই, ডানা মেলতে চাই/ আলো ছুঁতে চাই /দেশটাকে আলোকিত করতে চাই।’ অ্যানিমেশন ছবি ‘শাহানা’র সূচনা গান। ছবিটি তৈরি করেছে ইউএনএফপিএ। সূচনা গানটি লিখেছেন ও সুর করেছেন দেবলীনা সুর। ২৬ অক্টোবর এই অ্যানিমেশন ছবির উদ্বোধনী প্রদর্শনী হয়েছে রাজধানীর বঙ্গবন্ধু আন্তর্জাতিক সম্মেলন কেন্দ্রে। ছয় পর্বের এই ছবিটি ওই দিন দেখানো হয় চ্যানেল আইয়ে। পর্যায়ক্রমে তা দেখানো হবে অন্য টিভি চ্যানেলগুলোতেও।
মেয়ে শিশুদের ১৮ বছরের আগে বিয়েকে না, ভোটের আধিকার নিশ্চিত করা আর লেখাপড়ার সুযোগ দান—এমনি ভাবনা নিয়ে তৈরি হয়েছে অ্যানিমেশন ছবি ‘শাহানা’। ১৮টি দেশে দেখানো হবে ছবিটি।দেবলীনা সুর জানান, ‘শাহানা’র সূচনা গানটির সংগীতায়োজন করেছেন কলকাতার সুমন সরকার। পরে ঢাকায় সুমন কল্যাণের তত্ত্বাবধানে গানটিতে কণ্ঠ দিয়েছেন দেবযানী।দেবলীনা সুর রবীন্দ্রসংগীতের শিল্পী। পাশাপাশি উপস্থাপনাও করছেন। ‘জলফড়িং’ নামে তাঁর গাওয়া গান নিয়ে একটি অ্যালবাম করেছেন। জানালেন, ওই অ্যালবামের গানগুলোর কথা ও সুর করেছেন তিনি। এর আগে বৃহন্নলা ছবিতে গান গেয়েছেন দেবলীনা সুর। তিনি বলেন, ‘শাহানার সূচনা গানটি করতে গিয়ে আমি নিজের মেধা, জ্ঞান আর শ্রম—পুরোটাই দিয়েছি। সবাইকে ভালো কিছু উপহার দেওয়ার চেষ্টা করেছি।’
