
‘আমার লড়াই আমার গান, উঠবে জেগে সর্বপ্রাণ’ স্লোগান নিয়ে অনুষ্ঠিত হয়েছে উদীচীর ঢাকা জেলার গণসংগীত প্রতিযোগিতা। গতকাল শুক্রবার সুফিয়া কামাল কেন্দ্রীয় গণগ্রন্থাগারের সম্মেলনকক্ষে শুরু হয় বিভিন্ন বিভাগের প্রতিযোগিতা।‘ক’, ‘খ’, ‘গ’ ও দলীয়—এই চারটি বিভাগে প্রতিযোগিতা অনুষ্ঠিত হয়। একক প্রতিযোগিতার বয়সের বিবেচনায় ‘ক’ বিভাগ, ‘খ’ বিভাগ ও ‘গ’ বিভাগের অন্তর্ভুক্ত ছিলেন। দলীয় প্রতিযোগিতার (‘ঘ’ বিভাগ) ক্ষেত্রে কমপক্ষে পাঁচজন শিল্পী অংশগ্রহণ করেছেন। গতকালের প্রতিযোগিতায় বিচারক হিসেবে উপস্থিত ছিলেন অধ্যাপক মতলুব আলী, শাহীন সরদার ও সোহানা আহমেদ।সংক্ষিপ্ত উদ্বোধনী পর্বে উদীচী ঢাকা মহানগর সংসদের সভাপতি কাজী মোহাম্মদ শীশের সভাপতিত্বে এ পর্বে আলোচনা করেন তিন বিচারক, উদীচী ঢাকা বিভাগীয় কমিটির আহ্বায়ক শিবানী ভট্টাচার্য এবং উদীচী ঢাকা মহানগর সংসদের সাধারণ সম্পাদক ইকবালুল হক খান। এরপর শুরু হয় প্রতিযোগিতা।
