
বরাবরের মতো এবারও জমজমাট ৮৬তম অস্কার আসর। ১০টি বিভাগে মনোনয়ন নিয়ে এগিয়ে ছিল ‘গ্র্যাভিটি’ ও ‘আমেরিকান হাসল’। এর মধ্যে একটি ছবি জিতেছে সাতটি বিভাগে পুরস্কার আর অপরটি একটিও পুরস্কার পায়নি। লস অ্যাঞ্জেলেসের ডলবি থিয়েটারে জমকালো অস্কার অনুষ্ঠানের আয়োজন করে একাডেমি অব মোশন পিকচার আর্টস অ্যান্ড সায়েন্সেস।১৯৭০ সালের দৃশ্যপটে নির্মিত ‘আমেরিকান হাসল’ ছবিটির জন্য শূন্য হাতে ফিরতে হয়েছে মার্কিন চলচ্চিত্র পরিচালক ডেভিড ওয়েন রাসেলকে। অথচ এই ছবিটি ১০টি বিভাগে অস্কার মনোনয়ন পেয়েছিল। অন্যদিকে এবারের আসরে সমান ১০টি বিভাগে মনোনয়ন নিয়ে সাতটি বিভাগে পুরস্কার জিতে নিয়েছে আলফনসো কুয়ারনের ‘গ্র্যাভিটি’।এবারের আসরে সেরা পরিচালকসহ সিনেমাটোগ্রাফি, ফিল্ম এডিটিং, অরিজিনাল স্কোর, সাউন্ড এডিটিং, সাউন্ড মিক্সিং এবং ভিজুয়াল ইফেক্টস বিভাগে সেরা হয়েছে ‘গ্র্যাভিটি’। আর মনোনয়ন পেলেও হেরে গেছে সেরা ছবি, অভিনেত্রী ও প্রোডাকশন ডিজাইন বিভাগে। সেরা ছবি হিসেবে পুরস্কার জিতেছে স্টিভেন ম্যাককুইনের ‘টুয়েলভ ইয়ারস আ স্লেভ’। ‘ব্লু জেসমিন’ ছবির জন্য সেরা অভিনেত্রীর পুরস্কার পেয়েছেন কেট ব্ল্যানচেট। আর সেরা প্রোডাকশন ডিজাইনের পুরস্কার পেয়েছে ‘দ্য গ্রেট গ্যাটসবাই’।১০-এ শূন্য ‘আমেরিকান হাসল’২০১৩ সালের সাড়া জানানো ছবি ‘আমেরিকান হাসল’। ক্রাইম-কমেডি ধাঁচের ছবিটির চিত্রনাট্য লিখেছেন এরিক ওয়ারেন ও পরিচালক নিজে। ক্রিশ্চিয়ান বেল, ব্র্যাডলি কুপার ও এমি অ্যাডামস অভিনীত ছবিটি গত বছর ডিসেম্বরে যুক্তরাষ্ট্রে মুক্তি পায়। চার কোটি মার্কিন ডলার বাজেটে নির্মিত ছবিটি এবারের অস্কারের আসরে ‘গ্র্যাভিটি’র সঙ্গে ১০টি বিভাগে মনোনয়ন জিতেছিল। কিন্তু একটি বিভাগেও পুরস্কার পায়নি ছবিটি।১০-এ ৭ ‘গ্র্যাভিটি’এবারের অস্কার আসরে সবচেয়ে বেশি সাড়া ফেলেছে আলফনসো কুয়ারনের ‘গ্র্যাভিটি’। বৈজ্ঞানিক কল্পকাহিনি নির্ভর থ্রিলারধর্মী ছবিটিতে জর্জ ক্লুনি ও স্যান্ড্রা বুলক অভিনয় করেছেন। ৯১ মিনিট দৈর্ঘ্যের এই ছবিটি ইন্টারনেট মুভি ডেটাবেজে (আইএমডিবি) ১০ এর মধ্যে ৮.২ রেটিং পেয়েছে। একজন চিকিত্সক প্রকৌশলী ও একজন নভচারী মহাকাশে নভোযান দুর্ঘটনার শিকার হওয়ার পর টিকে থাকার যে সংগ্রাম করে সে কাহিনি নিয়ে তৈরি ‘গ্র্যাভিটি’। ৪ অক্টোবর যুক্তরাষ্ট্রে মুক্তি পেয়েছিল ‘গ্র্যাভিটি’। এ ছবিটির জন্য পরিচালক গ্লোডেন গ্লোব জিতেছিলেন। এবারের অস্কারের আসরে কারিগরি বিভাগে ‘গ্র্যাভিটি’ জিতেছে ছয়টি পুরস্কার।
সেরা ছবি ‘টুয়েলভ ইয়ার্স আ স্লেভ’এবারের অস্কারের আসরে সেরা ছবি হিসেবে পুরস্কার জিতেছে স্টিভেন ম্যাককুইনের ‘টুয়েলভ ইয়ার্স আ স্লেভ’। ১৩৪ মিনিট দৈর্ঘ্যের এই চলচ্চিত্রটির আইএমডিবি রেটিং ৮.৩। সলোমন নর্থআপের বায়োগ্রাফি ‘টুয়েলভ ইয়ার্স আ স্লেভ’ থেকে চলচ্চিত্রটির চিত্রনাট্য লেখেন জন রিডলি। নিগ্রোদের দাস জীবনের করুণ ইতিহাসনির্ভর ছবিটি তিনটি বিভাগে পুরস্কার জিতেছে। এ ছবিটির মাধ্যমে ৮৬ বছরের অস্কারের ইতিহাসে প্রথমবারের মতো কোনো কৃষ্ণাঙ্গ পরিচালক পুরস্কার জিতলেন। এ ছবিটির মাধ্যমে নবাগত সহ-অভিনেত্রী হিসেবে পুরস্কার পেয়েছেন লুপিটা নিওঙ্গ। সেরা অ্যাডেপটেড স্ক্রিনপ্লের পুরস্কার পেয়েছে ‘টুয়েলভ ইয়ার্স আ স্লেভ’। সেরা ছবির জন্য পুরস্কার নিতে এসে পরিচালক ম্যাককুইন বলেন, ‘শুধু সংগ্রাম নয় প্রত্যেকেই ভালোভাবে বেঁচে থাকার অধিকার রাখে। সলোমন নর্থআপের এই গুরুত্বপূর্ণ বিষয়টিই উঠে এসেছে।’সেরা অভিনেতা অভিনেত্রী ম্যাকনে-ব্ল্যানচেটএবারের অস্কারের আসরে সেরা অভিনেতার মনোনয়ন পেয়েছিলেন চুইটেল এজিওফোর (টুয়েলভ ইয়ার্স এ স্লেভ), ম্যাথিউ ম্যাকনে (ডালাস বাইয়ার্স ক্লাব), লিওনার্দো ডিক্যাপ্রিও (দ্য উলফ অব ওয়াল স্ট্রিট), ব্রুস ডার্ন (নেব্রাস্কা) এবং ক্রিশ্চিয়ান বেল (আমেরিকান হাসল)। আর সেরা অভিনেত্রীর খেতাব জয়ের লড়াইয়ে ছিলেন কেট ব্ল্যানচেট (ব্লু জেসমিন), সান্ড্রা বুলক (গ্র্যাভিটি), জুডি ডেঞ্চ (ফিলোমেনা), মেরিল স্ট্রিপ (আগস্ট: ওসেজ কাউন্টি) এবং এমি অ্যাডামস (আমেরিকান হাসল)। তবে ‘ডালাস বাইয়ার্স ক্লাব’ ছবিটিতে অভিনয় করে সেরা অভিনেতার পুরস্কার পেলেন ম্যাথিউ ম্যাকনে। এবারে প্রথমবারের মতো অস্কার মনোনয়ন পেয়েছিলেন ৪৪ বছর বয়সী ম্যাকনে। এ ছবিটির জন্য ৪০ পাউন্ড পর্যন্ত ওজন কমিয়েছিলেন ম্যাকনে। গ্লোডেন গ্লোব ও গিল্ড অ্যাওয়ার্ড অবশ্য আগেই পেয়েছিলেন তিনি। ‘ডালাস বাইয়ার্স ক্লাব’ ছবিতে এইডস আক্রান্ত রন উডরুফের চরিত্রে অভিনয় করেন তিনি। এদিকে, এবারের আসরে সেরা অভিনেত্রীর পুরস্কার জিতেছেন ‘ব্লু জেসমিন’ ছবির অভিনেত্রী কেট ব্ল্যানচেট। ৪৪ বছর বয়সী অস্ট্রেলিয়ান অভিনেত্রী ব্ল্যানচেটের অবশ্য এটি দ্বিতীয় অস্কার জয়। উডি অ্যালেন পরিচালিত ‘ব্লু জেসমিন’ ছবিতে ব্ল্যানচেট নিউইয়র্কের কেতাদুরস্ত এক নারীর চরিত্রে অভিনয় করেছেন।অ্যানিমেশনে বিভাগে সেরা ‘ফ্রোজেন’ফ্রোজেনের আইএমডিবি রেটিং ৮। অ্যানিমেশন এই ছবিটির পরিচালক ক্রিস বাক ও জেনিফার লি। ১০২ মিনিট দৈর্ঘ্যের ছবিটি রোমাঞ্চে ভরপুর। ছবির কাহিনিতে দেখা যায় নির্ভীক আনা ও ক্রিস্টোফ এভারেস্ট পাহাড়ের মতো বরফ আচ্ছন্ন এক অঞ্চলে অভিযানে বের হয়। সেখানে তুষারের প্রাসাদ গড়ে তুলেছে আনার বোন এলসা। এলসার জাদুকরি ক্ষমতায় পুরো রাজ্য যেভাবে জমাট বেঁধে গেছে তা থেকে কীভাবে মুক্তি মিলবে তা নিয়েই ছবিটির কাহিনি সামনে গড়ায়। দুর্দান্ত এই ছবিটি অস্কার লড়াইয়ে ‘দ্য ক্রুডস’, ‘ডেসপিকেবল মি ২’, ‘দ্য উইন্ড রাইজেস’ এবং ‘আর্নেস্ট অ্যান্ড ক্লেমেনটাইন’ ছবিগুলোকে হারিয়েছে।
