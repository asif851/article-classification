
রবীন্দ্রনাথ ঠাকুরের ছোটগল্প ‘নষ্টনীড়’ নিয়ে ১৯৬৪ সালে সত্যজিৎ রায় নির্মাণ করেন চলচ্চিত্র চারুলতা। সেই চারুলতার ছায়া এবার দেখা যাবে এ যুগের এক চারুলতায়। এ সময়ের প্রেক্ষাপটে রবীন্দ্রনাথের সেই চরিত্রটির অনুপ্রেরণা থেকেই তৈরি হয়েছে একটি টেলিছবি। এর নাম চারুলতা ২০১৬। এই নাটকের কেন্দ্রীয় চরিত্রে অভিনয় করছেন নওশীন।রবীন্দ্রনাথের ‘নষ্টনীড়’ গল্পের মূল চরিত্র চারুলতা যে ধরনের মনস্তাত্ত্বিক দ্বন্দ্বে ভুগত, এই নাটকের মূল চরিত্রটিকেও সেই একই দ্বন্দ্বে ভুগতে দেখা যাবে। নিজের চরিত্রটি নিয়ে নওশীন বলেন, এ যুগের চারুলতা অনেক বেশি সাহসী ও আধুনিক হলেও সে একটি ফাঁদে পা বাড়ায়। পরিণতিতে বুদ্ধির খেলায় হেরে যায় এবারের চারুলতা। নাটকের আরও দুটি গুরুত্বপূর্ণ চরিত্রে দেখা যাবে শহীদুজ্জামান সেলিম ও কল্যাণ কোরাইয়াকে।পরিচালক আলভী আহমেদ জানান, নাটকটির দৃশ্য ধারণ উত্তরা ও এর আশপাশের এলাকায় শুরু হয়েছে। আসছে ঈদে দীপ্ত টিভিতে প্রচারিত হওয়ার কথা রয়েছে নাটকটির।
