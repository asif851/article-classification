
রংপুরে গতকাল শুক্রবার থেকে স্বরশৈলী আবৃত্তিচর্চাকেন্দ্রের ২৫তম ব্যাচের প্রশিক্ষণ শুরু হয়েছে।গতকাল সকাল ১০টায় নগরের নূরপুরের কার্যালয়ে প্রশিক্ষণ কর্মসূচির উদ্বোধন করা হয়। সংগঠনের পরিচালক মোহাম্মদ শাহ আলমের সভাপতিত্বে আয়োজিত অনুষ্ঠানে প্রধান অতিথি ছিলেন প্রবীণ শিক্ষাবিদ মুহাম্মদ আলীম উদ্দীন। এ ছাড়া অন্যান্যের মধ্যে আলোচনা করেন সাংস্কৃতিক ব্যক্তিত্ব মফিজুল ইসলাম, বিশিষ্ট সাহিত্যিক আনওয়ারুল ইসলাম, বেগম রোকেয়া বিশ্ববিদ্যালয়ের শিক্ষক উমর ফারুক, নাট্যব্যক্তিত্ব সিরাজুল ইসলাম, আবৃত্তিশিল্পী মাহমুদুন্নবী, লেখক মাহমুদা চৌধুরী প্রমুখ।প্রশিক্ষণার্থীদের আবৃত্তি, উপস্থাপন, শুদ্ধ উচ্চারণ, ধ্বনিতত্ত্ব, ছন্দসহ বাকশিল্পের অন্যান্য বিষয়ে নিয়ে আলোচকেরা আলোচনা করেন।আলোচনার ফাঁকে ফাঁকে একক ও বৃন্দ আবৃত্তি এবং গান পরিবেশন করেন সাদিয়া আফরিন, সুরাইয়া পারভীন, আইরীন রোমানা, রোদেলা, মুশফিকা আফরিন, শাহীনা বেগম, ইফফাত আরা প্রমুখ।
