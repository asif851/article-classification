
নতুন দুই ঢাকাই ছবিতে চুক্তিবদ্ধ হলেন অভিনেতা জায়েদ খান। এ ছবি দুটি হলো ‘ন্যায় বিচার’ ও ‘আমি এতিম হতে চাই’। এর মধ্যে প্রথম ছবিটি পরিচালনা করবেন প্রদীপ দে এবং দ্বিতীয় ছবিটি পরিচালনা করবেন নির্মাতা এফ আই মানিক।এরই মধ্যে নতুন ছবি দুটির গান রেকর্ডিংয়ের কাজ শুরু হয়ে গেছে। গেল মঙ্গলবার রাজধানীর একটি স্টুডিওতে গান রেকর্ডিং করেছেন সংগীতশিল্পী কুমার বিশ্বজিৎ ও দিনাত জাহান মুন্নী। গানটি লিখেছেন শহীদুল্লাহ ফরাইজি এবং সুর করেছেন শওকত আলী ইমন।নতুন ছবি নিয়ে নির্মাতা এফআই মানিক বলেন, ‘অনেক দিন পরে হৃদি টকিজ নতুন সিনেমা প্রযোজনা করছে। তাদের সঙ্গে কাজ করতে পেরে আমার ভালো লাগছে। আশা করছি এই নভেম্বরের দিকে নতুন ছবিটির কাজ শুরু করতে পারব।’নতুন দুটি ছবি নিয়ে জায়েদ খানও দারুণ উচ্ছ্বসিত। তিনি বললেন, ‘আমার জন্য এটা অনেক বড় পাওয়া। দুজনই খুব বিখ্যাত পরিচালক। সবকিছু ঠিকঠাক মতো শেষ হলে দারুণ দুটি ছবি হবে।’
জায়েদ খানের বেশ কয়েকটি ছবি এরই মধ্যে মুক্তি পেয়েছে। শুটিংও চলছে বেশ কয়েকটি ছবির। এ ছাড়া, আগামী ২৩ অক্টোবর জায়েদ খান ও পরিমনি অভিনীত ‘নগর মাস্তান’ ছবিটির মুক্তির কথা রয়েছে।‘নগর মাস্তান’ ছবিটি প্রসঙ্গে জায়েদ খান বলেন, ‘অসাধারণ একটি গল্প। দর্শকেরা নতুনভাবে আমাদের জুটিকে দেখবেন। আমার বিশ্বাস সবার কাছেই ভালো লাগবে। আমি দর্শকদের সিনেমা হলে গিয়ে ছবিটি দেখার অনুরোধ করছি।’
