
‘মিস্টার ইন্ডিয়া’ ছবিতে শ্রীদেবীর সেই জনপ্রিয় গান ‘হাওয়া হাওয়াই’র প্রথম কয়েক লাইন ‘ম্যায় খাবো কি শেহজাদি, ম্যায় হু হার দিল পে ছায়ি’। এখন মনে হচ্ছে, গানের কথাগুলো এই নায়িকাকে ভেবেই লেখা। জীবিত অবস্থায় শ্রীদেবী ছিলেন অসংখ্য মানুষের স্বপ্নের রাজকন্যা, মৃত্যুর পর আরও একবার প্রমাণ করলেন, কীভাবে সবার হৃদয়জুড়ে আছেন তিনি। বলিউডের নারী সুপারস্টার শ্রীদেবীর মৃত্যুতে স্তব্ধ বলিউড। এখনো অনেকে তাঁর আচমকা মৃত্যুর খবর মেনে নিতে পারছেন না। কিন্তু সবচেয়ে বেশি কষ্ট বুঝি পাচ্ছেন তাঁর বড় মেয়ে জাহ্নবী। মায়ের মৃত্যুর আগের কয়েকটি দিন তিনি ছিলেন তাঁর থেকে অনেক অনেক দূরে। 
সুস্থ-সবল শ্রীদেবী দুবাই গেলেন। সেখানে ননদের ছেলের বিয়েতে পরিবারের সবার সঙ্গে ইচ্ছামতো মজা করলেন। ফ্যাশনপ্রেমীরা শ্রীদেবীর ইনস্টাগ্রাম অ্যাকাউন্টে নিয়মিত চোখ রাখতেন। ফ্যাশনেবল এই নায়িকা কখন কী পরছেন, কীভাবে সাজগোজ করছেন—সেটাই দেখার আগ্রহ তাঁদের। পৃথিবী ছেড়ে যাওয়ার আগের কয়েকটা দিন কাছের মানুষদের সঙ্গে আনন্দে কেটেছে শ্রীদেবীর। সবাই কাছে থাকলেও শেষ কয়েক দিন বড় মেয়ে জাহ্নবীকে কাছে পাননি। অথচ মেয়ের সবচেয়ে বড় অভিভাবক আর সব সময়ের সঙ্গী ছিলেন শ্রীদেবী।

শ্রীদেবী ও বনি কাপুরের বড় মেয়ে জাহ্নবী কাপুর তাঁর প্রথম ছবি ‘ধাড়াক’-এর শুটিং নিয়ে ব্যস্ত থাকায় কাজিন মোহিত মারওয়ারের বিয়েতে দুবাই যেতে পারেননি। অগত্যা তাঁকে রেখেই স্বামী বনি কাপুর আর ছোট মেয়ে খুশির সঙ্গে কিছুদিন আগে দুবাই উড়াল দেন শ্রীদেবী।

জাহ্নবীর বলিউডে পদার্পণ, ছবি বাছাই—সব বিষয় মা শ্রীদেবীর তত্ত্বাবধানেই হয়েছে। মেয়ের ছবির প্রথম দিনের শুটিংয়েও সেটে উপস্থিত ছিলেন তিনি। সামাজিক যোগাযোগমাধ্যমে প্রায়ই দুই মেয়ের সঙ্গে ছবি প্রকাশ করতেন শ্রীদেবী। কিন্তু বড় সন্তান জাহ্নবীর প্রতি বুঝি তাঁর দুর্বলতা ছিল একটু বেশি। অথচ মায়ের মৃত্যুর সময় পাশে থাকা হলো না জাহ্নবীর।
অনেকেই জানেন, শ্রীদেবীর ইচ্ছাতেই বলিউডে নাম লিখিয়েছেন জাহ্নবী। এই নবাগতার স্টাইল আর ফ্যাশন সেন্সও মায়ের কাছ থেকে পাওয়া। কেউ ভাবতে পেরেছিলেন, মেয়ের প্রথম ছবি না দেখেই শ্রীদেবীকে চলে যেতে হবে? করণ জোহর প্রযোজিত জাহ্নবীর প্রথম ছবি ‘ধাড়াক’ মুক্তি পাওয়ার কথা আগামী ৬ জুলাই। ছবিটি হয়তো মহাসমারোহে মুক্তি পাবে। হাজার আলোর রোশনাইয়ে অনুষ্ঠিত হবে ছবির উদ্বোধনী প্রদর্শনী। সব থাকবে, থাকবেন না শুধু শ্রীদেবী। কাকতালীয়ভাবে বনি কাপুরের প্রথম স্ত্রীর সন্তান নায়ক অর্জুন কাপুরের প্রথম ছবি মুক্তির মাত্র এক মাস আগে তাঁর মা মোনার মৃত্যু হয়।
‘চাঁদনী’ ছাড়া আজ অন্ধকারে নিমজ্জিত বলিউড। শোকাহত তাঁর সব ভক্ত ও সহশিল্পী। অনেকে বলছেন, ‘বলিউড একটি জাদুময়ী তারকা হারিয়েছে।’ কেউ আবার বলছেন, ‘শ্রীদেবীর মৃত্যু মানে চলচ্চিত্রের একটি উজ্জ্বলতম অধ্যায়ের সমাপ্তি।’ কিন্তু জাহ্নবীকে আলোর জগতে এনে যে নিজেই হারিয়ে গেলেন শ্রীদেবী। মেয়েকে নায়িকার আসনে বসিয়ে নিজেই এভাবে সরে গেলেন তাঁর জীবন থেকে। জাহ্নবীর জীবনের এই শূন্যস্থান কোনো দিন পূরণ হওয়ার নয়। ফিল্মফেয়ার, হাফপোস্ট
