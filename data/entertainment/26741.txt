
ক্রিকেট মাঠে ব্র্যাভোর জার্সির পেছনে ‘ডিজে ব্র্যাভো’ বা ‘ডিস্ক জকি ব্র্যাভো’ লেখা দেখেই বোঝা যায় ডোয়াইন ব্র্যাভো গান কতটা পছন্দ করেন। নতুন খবর হলো, ক্যারিবীয় ক্রিকেট দলের এই তারকা খেলোয়াড় এবার বাংলাদেশের গানে কণ্ঠ দিতে যাচ্ছেন। তাপসের সুর ও সংগীতে এই গানের শিরোনাম ‘ভালোবাসি ভালোবাসি’।
ক্রিকেট মাঠের পাশাপাশি বিনোদন দুনিয়ায় নিজের জাত চিনিয়েছেন ক্যারিবীয় দলের তারকা খেলোয়াড় ডোয়াইন ব্র্যাভো। তাঁর গাওয়া ‘চ্যাম্পিয়ন’ গানটি এতটাই জনপ্রিয়তা পেয়েছে যে ক্রিকেটার ব্র্যাভোর চেয়ে সংগীতশিল্পী পরিচয়টা বড় হয়ে ওঠে। নিজেকে সংগীতশিল্পী হিসেবে পরিচয় দিতে তিনি পছন্দ করেন। ব্র্যাভো মনে করেন, ‘চ্যাম্পিয়ন’ গানটা আলাদা খ্যাতি এনে দিয়েছে তাঁকে। বললেন, ‘হ্যাঁ, এটা আমাকে অনেক জনপ্রিয়তা দিয়েছে। অনেক ভালোবাসা পেয়েছি।’ এরই মধ্যে ইউটিউবে ৫ কোটি ২৭ লাখ ২ হাজার ৪৭ বার দেখা হয়েছে গানটা।’
ছবি শেয়ারিং সাইট ইনস্টাগ্রামে ডোয়াইন ব্র্যাভো একটি ভিডিও আপলোড করেছেন। সেখানে দেখা যাচ্ছে, তাপসের সঙ্গে গানটির কিছু অংশ গাইছেন ক্যারিবীয় এই ক্রিকেট তারকা। ব্র্যাভো লিখেছেন, ‘তাপস ফিচারিং ডিজে ব্র্যাভো! কামিং সুন ভালোবাসি ভালোবাসি।’
এদিকে আজ বৃহস্পতিবার সকালে প্রথম আলোর সঙ্গে আলাপে তাপস বলেন, ‘কুমিল্লা ভিক্টোরিয়ানসের থিম সংয়ের মাধ্যমে আমার গান সম্পর্কে জানতে পারেন ব্র্যাভো। আমার আরও কিছু গান শুনেছেন তিনি। এরপর তাঁর জন্য নতুন একটি গান তৈরি করতে বলেন। গানটি নিয়ে আলোচনা করতে দলবল নিয়ে আমাদের স্টুডিওতে আসেন। আশা করি, শিগগিরই আমরা আন্তর্জাতিক মানের একটি গান উপহার দিতে পারব।’
‘চ্যাম্পিয়ন’ শিরোনামের গান গেয়ে সংগীতজগতে পা রেখেছেন ডোয়াইন ব্র্যাভো। হিন্দি গানেও কণ্ঠ দিয়েছেন ওয়েস্ট ইন্ডিজ ক্রিকেট দলের জনপ্রিয় এই খেলোয়াড়।
জানা গেছে, ৩৪ বছর বয়সী এই খেলোয়াড়ের গাওয়া ‘ভালোবাসি ভালোবাসি’ গানটি বাংলা ও ইংরেজি দুই ভাষায় তৈরি হচ্ছে।
