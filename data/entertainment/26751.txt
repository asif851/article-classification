
এ বছরের ফেব্রুয়ারিতে সামাজিক যোগাযোগের ওয়েবসাইট ফেসবুকে পলি নামের এক নারীর সঙ্গে ঘনিষ্ঠ ছবি প্রকাশ নিয়ে আলোচনায় আসেন অভিনয়শিল্পী আনিসুর রহমান মিলন। ছবির ক্যাপশনে লেখা ছিল ‘আনিসুর রহমান মিলন উইথ হিজ ওয়াইফ অ্যাট লস অ্যাঞ্জেলেস ইউএসএ’। সে সময় মিলনকে এ প্রসঙ্গে জিজ্ঞেস করলে তিনি বলেছিলেন, ‘ছবিটি চার বছর আগে তোলা হয়েছে। ওর নাম পলি। পারিবারিকভাবেই সে আমার পরিচিতি। পলি দীর্ঘদিন ধরে লস অ্যাঞ্জেলেসে থাকে। আমাদের দুজনের মধ্যে খুব ভালো সম্পর্ক রয়েছে।’ এমনকি সে সময় খবর বেরিয়েছিল, প্রথম স্ত্রী লুসির সঙ্গে বিচ্ছেদের পর চার বছর ধরে যুক্তরাষ্ট্রপ্রবাসী পলির সঙ্গে সংসার করছেন মিলন। সে সংসারে তাঁর একটি সন্তানও আছে। এসব শুনে মিলন তখন প্রথম আলো ডটকমকে বলেছিলেন, ‘আমি আগেই বলেছি, লুসি ও আমি এক বছর ধরে আলাদা থাকছি। তবে এখনো আনুষ্ঠানিকভাবে আমাদের বিচ্ছেদ ঘটেনি। এটা সত্যি যে যাকে নিয়ে কথা হচ্ছে, তার সঙ্গে আমার বিয়ে হয়নি। আর সন্তান আসবে কোথা থেকে! তবে এটা নিশ্চিত করে বলছি, আমি নতুন করে সংসার শুরু করলে তা সবাইকে অবশ্যই জানাব।’মিলন তাঁর বিয়ের খবর নিজে না জানালেও স্ত্রী পলি ও সন্তান মিহ্রানকে নিয়ে যে শ্রীলঙ্কায় বেড়াতে গেছেন, তা ঠিকই জানিয়েছেন। এমনকি সেখানে তাঁদের বেড়ানোর বিভিন্ন সময়কার ছবি মিলন তাঁর ফেসবুক অ্যাকাউন্টে প্রকাশও করেছেন। এ প্রসঙ্গে মিলন বলেন, ‘বউ-বাচ্চা নিয়ে নিয়ে ২০ অক্টোবর শ্রীলঙ্কায় বেড়াতে এলাম। অনেক দর্শনীয় জায়গায় ঘোরাঘুরি হচ্ছে। খুবই ভালো লাগছে। আশা করছি, ২৮ অক্টোবর দেশে ফিরতে পারব।’ মিলন এও বলেন, ‘এবারই প্রথম মিহ্রানকে সঙ্গে নিয়ে ঈদ করলাম। খুবই ভালো লাগার অনুভূতি।’ এদিকে দেশে ফিরেই মিলন আবারও নাটক ও চলচ্চিত্রের শুটিংয়ে ব্যস্ত হয়ে পড়বেন। ছোট পর্দার অভিনয়শিল্পী মিলনের এরই মধ্যে বড় পর্দায়ও অভিষেক হয়েছে। বড় পর্দায় মিলনের অভিনয় সবার কাছে বেশ প্রশংসিতও হয়েছে। তিনি জানিয়েছেন, কয়েক মাস আগে ‘রোমান্স’ নামের একটি ছবির কাজ শুরু করেছিলেন। দেশে ফিরেই ‘ভালোবাসা সীমাহীন’ নামের নতুন আরেকটি ছবির শুটিং শুরু করবেন।
