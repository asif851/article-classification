
১৯৮৩ সালে মুক্তি পায় অমিতাভ বচ্চনের ছবি মহান। তাতে অমিতাভের বিপরীতে ছিলেন জিনাত আমান। সে সময় ছবিটি বেশ সাড়া ফেলে বলিউডে। ছবির ‘পেয়ার মে দিল কো মার দে গোলি’ গানটি ঘোরে সবার মুখে মুখে। এখনো গানটি ঘুরেফিরেই নতুনরূপে চলে আসে সবার সামনে। সেই গান নিয়ে সম্প্রতি কথা বললেন অমিতাভ বচ্চন। দুঃখভরা মনে জানালেন, সেই গানটির দৃশ্যায়নের স্মৃতি মনে করে এখন কষ্ট পাচ্ছেন তিনি। কারণ, গানটি কাঠমান্ডুর যেখানে ধারণ করা হয়েছিল, সেই দরবার স্কয়ার এখন এক মৃত্যুপুরী। নেপালে আঘাত হানা ভয়ংকর ভূমিকম্পে লন্ডভন্ড হয়ে গেছে ইউনেসকো-স্বীকৃত সেই ঐতিহ্যবাহী স্থান।টুইটারে নেপালের এই ভূমিকম্প নিয়ে অমিতাভ তাঁর শোক প্রকাশ করেন। টুইট করেন, ‘হে ঈশ্বর! এটাই নেপালের ভূমিকম্প! এখানেই তো আমি জিনাত আমানের সঙ্গে মহান ছবির গানের শুটিং করেছিলাম। সেখানকার সবার সুস্থতা কামনা করছি।’ অমিতাভ ব্লগেও নেপালে ভূমিকম্পের ভয়াবহতা নিয়ে লিখেছেন তাঁর শোকের কথা। জি নিউজ
