
রাজধানীর গণগ্রন্থাগারের শওকত ওসমান স্মৃতি মিলনায়তন চত্বরের ঝোলানো বিভিন্ন ফেস্টুনে আব্বাস কিয়ারোস্তামি আর চার্লি চ্যাপলিন থেকে শুরু করে তারেক মাসুদের ছবি। চত্বরজুড়ে ছোট ছোট জটলা। চলচ্চিত্র পরিচালক, প্রযোজক, দর্শক, সমালোচকদের মেলা জমে ওঠে গতকাল শনিবার ঢাকা আন্তর্জাতিক চলচ্চিত্র উৎসবের তৃতীয় দিনে।
মূল আকর্ষণ ছিল উৎসবের আরেক ভেন্যু আলিয়ঁস ফ্রঁসেজের লা গ্যালারিতে আয়োজিত ‘উইমেন ইন সিনেমা: কনটেন্ট অ্যান্ড কনটেক্সট’বিষয়ক সম্মেলন। বিকেল চারটায় সম্মেলনের সমাপনী অধিবেশন উদ্বোধন করেন জাতীয় সংসদের স্পিকার শিরীন শারমিন চৌধুরী। গবেষক ও মুক্তিযুদ্ধ জাদুঘরের ট্রাস্টি মফিদুল হকের পরিচালনায় সম্মেলনে তুর্কি চলচ্চিত্র সমালোচক অ্যালিন তাসকিন বলেন, নারীদের নিয়ে শুধু রাজনৈতিক কথাবার্তা নয়, সমাজে নারীর নিরাপত্তার বিষয়টিও সিনেমায় উঠে আসা উচিত।
ঢাকা বিশ্ববিদ্যালয়ের উইমেন অ্যান্ড জেন্ডার স্টাডিজ বিভাগের শিক্ষক ইশরাত খান অনুষ্ঠান সঞ্চালনা করেন।
আজ রোববার আলিয়ঁস ফ্রঁসেজে সকাল নয়টা থেকে বিকেল পাঁচটা পর্যন্ত থাকছে চলচ্চিত্র নিয়ে দিনব্যাপী মুক্ত আলোচনা। মোনাকোভিত্তিক ইন্টারন্যাশনাল এমার্জিং ট্যালেন্ট ফিল্ম অ্যাসোসিয়েশনের আয়োজনে অনুষ্ঠানটি সমন্বয় করবেন সামিয়া জামান। রেইনবো ফিল্ম সোসাইটি আয়োজিত পঞ্চদশ ঢাকা আন্তর্জাতিক চলচ্চিত্র উৎসবটি চলবে ২০ জানুয়ারি পর্যন্ত। 
