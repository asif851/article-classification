
চলছে রেকর্ডিং, দারুণ ব্যস্ত এখন জলের গান ব্যান্ডের সদস্যরা৷ পয়লা বৈশাখে শ্রোতাদের নতুন অ্যালবাম দিতে চান তাঁরা৷ জানা গেল, প্রথমটির মতো এবারও ভক্তরাই বেছে দেবেন জলের গানের দ্বিতীয় অ্যালবামের নাম৷ ‘পাতালপুরের গান অথবা পাতালের জল; এই দুটো নাম থেকে যেকোনো একটি বেছে নেবেন ভক্তরা৷ জলের গানের ফেসবুক পেজে গিয়ে ভোট দিতে হবে৷’ বললেন জলের গানের সদস্য রাহুল আনন্দ৷রাহুল জানান, পাঁচটি গানের রেকর্ডিং হয়ে গেছে৷ বাকিগুলোর কাজ এগোচ্ছে৷ অ্যালবামে গান থাকবে ১০টি৷ এর মধ্যে একটি ইনস্ট্রুমেন্টাল৷ জলের গানের নতুন গানগুলোর মধ্যে ‘এক কাপ চা’, ‘গীতল চিঠি’, ‘আন্ধার রাইতে’, ‘এই পাগল’, ‘শূন্য’ বিভিন্ন কনসার্ট কিংবা টিভির অনুষ্ঠানে শ্রোতারা শুনছেন৷ এগুলোও থাকবে অ্যালবামে৷রাহুল বলেন, ‘প্রথম অ্যালবামের মতো এবারও একজন অতিথি শিল্পী আমাদের সঙ্গে গান করবেন৷ খুব শ্রদ্ধা করি, পছন্দ করি, এমন একজন শিল্পীকে সঙ্গে রাখতে চাই৷’ তবে তাঁদের সঙ্গে কে থাকছেন, তা এখনো চূড়ান্ত হয়নি৷ জলের গানের প্রথম অ্যালবামে ‘আয়না’ গানটি গেয়েছিলেন আনুশেহ আনাদিল৷এদিকে ভালোবাসা দিবসে ঢাকা বিশ্ববিদ্যালয়ের চারুকলা অনুষদের বকুলতলায় গান শোনাবে জলের গান৷
