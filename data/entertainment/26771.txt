
আগেও দেশের বাইরে গান গাওয়ার আমন্ত্রণ পেয়েছেন শিল্পী বাপ্পা মজুমদার। এবার আমন্ত্রণ এলো দক্ষিণ কোরিয়ায় দেশ সিউল থেকে। সিউলের প্রবাসী বাঙালিদের আমন্ত্রণে গতকাল সেখানে পৌঁছেছেন এই শিল্পী। আজ রোববার বিকেলে তাঁদের এক ঘণ্টা গান গেয়ে শোনালেন তিনি।সিউলে গান গেয়ে সেখানকার বাঙালিদের প্রতি কৃতজ্ঞতা জানিয়েছেন বাপ্পা। অনুষ্ঠান শেষে সামাজিক যোগাযোগের মাধ্যম ফেসবুকে বাপ্পা মজুমদার লিখেছেন, ‘সাকসেসফুল শো অ্যাট কোরিয়া। থ্যাংকস টু অল মেম্বারস অব বাংলাদেশ কমিউনিটি কোরিয়া।’ অনুষ্ঠান নিয়ে প্রথম আলোর সঙ্গে কথা হলে বাপ্পা মজুমদার জানালেন, ‘কোরিয়াতে এবারই প্রথম গান গাইতে এলাম। 
অসাধারণ একটি শো হয়েছে। দর্শকেরা যেভাবে উল্লাস প্রকাশ করেছেন, তাতে মনে হয়েছে, এই অনুষ্ঠান কোরিয়াপ্রবাসী বাঙালিরা খুবই উপভোগ করেছেন।’প্রবাসী বাঙালিদের আয়োজনের স্থানীয় সময় বেলা তিনটার দিকে এই কনসার্ট শুরু হয়। শুরুতেই গান করেন চ্যানেল আই সেরাকণ্ঠের শিল্পী ঝিলিক। এরপর মঞ্চে ওঠেন বাপ্পা মজুমদার। সেখানে উপস্থিত এক দর্শক প্রথম আলোকে জানান, ওই এক ঘন্টা উপস্থিত দর্শক-শ্রোতাদের মাতিয়ে রাখেন বাপ্পা। কোরিয়াপ্রবাসী বাঙালিরা দীর্ঘদিন এই অনুষ্ঠানের কথা মনে রাখবে।
