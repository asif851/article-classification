
বেশ কয়েক বছর ধরেই বলিউডে রানি লক্ষ্মী বাইয়ের জীবন নিয়ে চলচ্চিত্র নির্মাণের কথা ভাবা হচ্ছিল। একটি আন্তর্জাতিক প্রযোজনা প্রতিষ্ঠান ছবির কাজ প্রায় শুরুও করেছিল। কিন্তু পরে আর সেটা করা হয়ে ওঠেনি। তখন অভিনেত্রী সুস্মিতা সেন এই চরিত্রে অভিনয়ের জন্য মুখিয়ে ছিলেন। এবার নির্মাতা কেতন মেহতা লক্ষ্মী বাইয়ের জীবন নিয়ে ছবি নির্মাণের ঘোষণা দিয়েছেন। আর রানির চরিত্রে এখানে দেখা যাবে ‘কুইন’ তারকা কঙ্গনাকে। এদিকে এই ছবিতে কাজ করার সুযোগকে অনেক বড় করে দেখছেন কঙ্গনা। আর তাই পূর্ণ মনোযোগ এখন এই ছবির পেছনেই ব্যয় করতে চান। নির্মাতাকে প্রতিশ্রুতি দিয়েছেন, এই ছবির কাজ করার সময় অন্য কোনো কাজ হাতে নেবেন না তিনি। আগামী বছরের মাঝামাঝি পর্যন্ত কঙ্গনা নাকি শুধু এই ছবি নিয়েই ব্যস্ত থাকবেন। কঙ্গনা বলেন, ‘আমি এই ছবিতে লক্ষ্মী বাইয়ের মানবিক দিকের প্রতিই বেশি নজর দেব।’
