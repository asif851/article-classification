
চিত্রনায়িকা মৌসুমীকে আবারও দেখা যাবে ক্যামেরার পেছনে। হ্যাঁ, আবার চলচ্চিত্র পরিচালনা করবেন তিনি। সবকিছু ঠিক থাকলে এ বছরের শেষ দিকে নিজের তৃতীয় চলচ্চিত্র নির্মাণের কাজ শুরু করবেন। আর ছবিটি তৈরি হবে ইমপ্রেস টেলিফিল্মসের ব্যানারে। মৌসুমী বলেন, ‘ইমপ্রেস টেলিফিল্ম আমাকে চলচ্চিত্র পরিচালনার সুযোগ করে দিয়েছে। এই প্রতিষ্ঠান থেকে আমি ছবি নির্মাণের পূর্ণ স্বাধীনতা পেয়েছি।’মৌসুমী প্রথম পরিচালনা করেন কখনো মেঘ কখনো বৃষ্টি (২০০৩)। এরপর গুলজারের সঙ্গে যৌথভাবে পরিচালনা করেন মেহের নিগার (২০০৫)। মৌসুমী বলেন, ‘অনেক বছর পর চলচ্চিত্র পরিচালনা করতে যাচ্ছি। তাই প্রাথমিক প্রস্তুতি হিসেবে শূন্য হূদয় নামের একটি টেলিমুভি পরিচালনা করেছি। টেলিমুভিটি এবার কোরবানির ঈদে চ্যানেল আইতে প্রচারিত হয়।’গতকাল রোববার ছিল মৌসুমীর জন্মদিন। তিনি জানান, একেবারেই ঘরোয়া পরিবেশে দিনটি উদ্যাপন করেন।
