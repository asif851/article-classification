
সপ্তাহ দুয়েক আগে জানা গেছে, শাকিব খানের নতুন ছবি বসগিরিতে থাকছেন না অপু বিশ্বাস। শাকিব-ভক্তরা তো বটেই, আরও অনেকেই উৎসুক হয়ে অপেক্ষায় ছিলেন, কে আসছেন অপুর জায়গায়? অবশেষে খোঁজ মিলেছে শাকিবের বিপরীতে নতুন নায়িকার। গতকাল রাজধানীর একটি রেস্তোরাঁয় আনুষ্ঠানিকভাবে ঘোষণা দেওয়া হয় শাকিব খানের বিপরীতে অভিনয় করছেন বুবলি।শাকিব খানের বিপরীতে অভিষেক হতে যাওয়া বুবলি বর্তমানে ঢাকা বিশ্ববিদ্যালয়ে এমবিএ পড়ছেন। এত দিন একটি বেসরকারি টিভি চ্যানেলে সংবাদ পড়তেন। নায়িকা হওয়ার অনুভূতি জানিয়ে বুবলি বলেন, ‘কোনো দিন চিন্তাই করিনি চলচ্চিত্রে নায়িকা হব। হঠাৎ একদিন শাকিব খান তাঁর নিজের প্রযোজিত প্রিয়া রে ছবির নায়িকা হওয়ার প্রস্তাব দেন। সবকিছু জানার পর মানসিকভাবে অভিনয়ের জন্য প্রস্তুতি নিই। ওই ছবির পরিচালকও ছিলেন শামীম আহমেদ ভাই। এর মধ্যে হঠাৎ করেই আবার বসগিরি ছবিতে কাজের প্রস্তাব আসে। এভাবেই শুরু হলো।’চলচ্চিত্রে অভিনয়ের জন্য কি প্রস্তুতি নিচ্ছেন, তা জানতে চাইলে বুবলি বলেন, ‘চলচ্চিত্রে কাজ করব, সিদ্ধান্ত নেওয়ার পর থেকেই নিয়মিত ব্যায়াম করছি। নাচ ও অভিনয়ের অনুশীলন করছি। নিয়ম করে দেশ-বিদেশের ভালো ভালো সিনেমা দেখছি।’নতুন মুখ বুবলি প্রসঙ্গে শাকিব খান বলেন, ‘বর্তমানে আমাদের চলচ্চিত্রে নায়িকার সংকট। এ ধরনের শিক্ষিত মেয়েরা এগিয়ে এলে আমাদের চলচ্চিত্র সমৃদ্ধ হবে।’বসগিরি ছবির শুটিং ইতিমধ্যে শুরু হয়েছে। কাল থেকে শুটিংয়ে অংশ নেবেন বুবলি।
