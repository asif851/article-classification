
নতুন একটি গানের ভিডিওতে অংশ নিলেন অর্চিতা স্পর্শিয়া। ‘জন্মকথা’ শিরোনামের এই গানটি গেয়েছেন শাহরুখ কবির। এ নিয়ে চলতি বছরে তিনটি গানের ভিডিওতে অংশ নিলেন তিনি।সম্প্রতি নারায়ণগঞ্জের মুড়াপাড়া কলেজে ভিডিওচিত্রের ধারণকাজ শেষ করা হয়। এই গানের ভিডিওর গায়ক শাহরুখ ও শিল্পনির্দেশক তানভীর অভির প্রশংসায় পঞ্চমুখ স্পর্শিয়া। এটিকে তিনি নিজের অভিনীত ব্যতিক্রম একটি ভিডিও হিসেবে মনে করছেন। স্পর্শিয়া বলেন, ‘শুরুতে আমি যখন গানটি পাই, তখন শিল্পীর কণ্ঠ শুনে মনে হয়েছে বয়স্ক কেউ গানটি গেয়েছেন। পরে শুটিংয়ে গিয়ে কথা বলে জানতে পারলাম, শিল্পীর বয়স আমার চেয়েও কম। গানের প্রেক্ষাপট স্বাধীনতা-পূর্ব ও পরবর্তী অবস্থা থেকে বর্তমান সময় পর্যন্ত। এই বিষয়টি সুন্দরভাবে ফুটিয়ে তুলেছেন শিল্পনির্দেশক। সেটে ঢুকেই আমার মনে হয়েছে ওই সময়টাতে চলে গেছি। কাজের সময়টি খুব উপভোগ করেছি।’এম রেকর্ডসের ব্যানারে নির্মিত ‘জন্মকথা’ গানের ভিডিও এরই মধ্যে ইউটিউবে প্রকাশিত হয়েছে। ইমন চৌধুরীর সংগীতায়োজনে এই গানের কথা ও সুর করেছেন কাঞ্চন হীরক। ভিডিও বানিয়েছেন খায়রুল পাপন।
