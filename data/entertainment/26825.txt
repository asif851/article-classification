
প্রায় ১৫ বছর আগে মান্না ও পূর্ণিমাকে নিয়ে ‘নায়ক’ নামে একটি ছবি তৈরি করেছিলেন ইস্পাহানী আরিফ জাহান। সে সময় ছবিটি বেশ সাড়া ফেলেছিল। একই পরিচালক আবার নতুন করে ‘নায়ক’ নামেই আরেকটি ছবি নির্মাণ করছেন। তাতে অভিনয় করছেন বাপ্পী ও নবাগত অধরা খান। গত বুধবার সন্ধ্যায় বিএফডিসির ৩ নম্বর ফ্লোরে ছবিটির মহরত অনুষ্ঠিত হয়।
অনুষ্ঠানে অতিথি ছিলেন নায়ক ও পরিচালক আলমগীর, পরিচালক সমিতির সভাপতি মুশফিকুর রহমান গুলজার, মহাসচিব বদিউল আলম খোকন, পরিচালক সাফি উদ্দিন সাফি, মোহাম্মদ হোসেন জেমী, ছবির পরিচালক ইস্পাহানী আরিফ জাহান, অমিত হাসান, বাপ্পী, অধরা খান প্রমুখ। নায়ক ছবিতে আরও অভিনয় করছেন মৌসুমী, অমিত হাসান, আমান রেজা, রেবেকা, শিমুল খান প্রমুখ।
গত বৃহস্পতিবার থেকে এফডিসিতে শুটিং শুরু হয়েছে ছবিটির। ২৫ জানুয়ারি পর্যন্ত টানা চলবে এই শুটিং।
