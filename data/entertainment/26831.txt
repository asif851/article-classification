
হাবিব ওয়াহিদ এবার তাঁর নতুন মিউজিক ভিডিওর শুটিং করেছেন শ্রীলঙ্কার কলম্বো আর গলেতে। শুটিং শেষ করে আজ শুক্রবার দেশে ফিরেছেন তিনি। গানটির শিরোনাম ‘চলো না’। গানের কথা লিখেছেন আসিফ ইকবাল। সুর আর কণ্ঠ দিয়েছেন হাবিব ওয়াহিদ। গানটির সংগীতায়োজন করেছেন ফুয়াদ আল মুক্তাদির। জানা গেছে, ব্যয়বহুল এই মিউজিক ভিডিও তৈরিতে খরচ হচ্ছে ১৫ লাখ টাকা।
নতুন বছরের জানুয়ারিতে হাবিব ওয়াহিদের ‘চলো না’ গানটি ইউটিউবে প্রকাশ করবে গানচিল। প্রতিষ্ঠানটির প্রতিষ্ঠাতা ও গীতিকার আসিফ ইকবালের কাছে প্রশ্ন ছিল, এ সময় এত ব্যয়বহুল একটি মিউজিক ভিডিও তৈরির কারণ কী? তিনি বলেন, ‘এখন আর শুধু বাংলাদেশের শ্রোতাদের জন্য গান প্রকাশ করে লাভ নেই। আমাদের বিশ্বের শ্রোতা-দর্শকদের কথা মাথায় রেখে কাজ করতে হচ্ছে। এ ক্ষেত্রে বাজেট অবশ্যই বড় হবে।’
‘চলো না’ মিউজিক ভিডিওর গল্প এবং পরিকল্পনা করেছেন আসিফ ইকবাল। বললেন, ‘বছরের এই সময়টায় অনেকেই ছুটির আমেজে থাকেন। এখন তো দেশের পাশাপাশি অনেকে বিদেশেও বেড়াতে যান। আমরা এই মিউজিক ভিডিওর জন্য তেমনি একটি গল্প ভেবেছি। আমরা এই গানটিকে বলছি “হলিডে ট্রাভেল সং”। বেড়ানো আর বেড়ানোর অভিজ্ঞতা নিয়ে একটি গান।’
দেশে ফিরে দুপুরেই হাবিব চলে যান কক্সবাজারে। বিমানবন্দর থেকে জানালেন, বছরের শেষ দুটি দিন কনসার্ট নিয়ে ব্যস্ত থাকবেন। আগামীকাল শনিবার কক্সবাজারে আর পরশু রোববার চট্টগ্রামে গান করবেন। শুটিংয়ের অভিজ্ঞতা নিয়ে তিনি বললেন, ‘অসাধারণ। নতুন বছর দর্শক-শ্রোতারা নতুন কিছু পেতে যাচ্ছেন।’
সবাই নতুন কী পাবেন? হাবিব বললেন, ‘এখানে সুন্দর একটা গল্প আছে। বেড়াতে গিয়ে পরিচয়, তারপর রোমান্স। এই দুটি ব্যাপারকে চমৎকারভাবে মেশানো হয়েছে। এমনটা আর কোনো মিউজিক ভিডিওতে হয়নি।’
‘চলো না’ মিউজিক ভিডিওতে হাবিবের সঙ্গে অভিনয় করেছেন শার্লিনা হোসাইন। হাবিবের ‘মনের ঠিকানা’ গানের মিউজিক ভিডিওতে অভিনয় করেছিলেন তিনি। হাবিব বললেন, ‘এর আগে আমার যে কয়টি মিউজিক ভিডিও হয়েছে, তার কোনোটিতেই একই সহশিল্পীকে নিয়ে দুবার কাজ করা হয়নি। এবার ব্যতিক্রম, কারণ “চলো না” মিউজিক ভিডিওতে আমি আর শার্লিনা আবারও কাজ করেছি। আসলে এবার গল্পটি তাঁকেই ডিমান্ড করেছে। আমরা এমন একটি মেয়েকেই চেয়েছি।’
হাবিব সাধারণত নিজের গানে নিজেই সংগীতায়োজন করেন। কিন্তু ‘চলো না’ গানের সংগীতায়োজন করেছেন ফুয়াদ আল মুক্তাদির। হাবিব বলেন, ‘আমাদের বন্ধুত্ব অনেক পুরোনো। আমরা আমাদের বন্ধুত্বকে সম্মান জানাতে এবার একসঙ্গে কাজ করেছি।’
এদিকে আসিফ ইকবাল জানান, ‘চলো না’ গানের মিউজিক ভিডিও পরিচালনা করছেন তানিম রহমান অংশু। তাঁকে সহযোগিতা করছেন অন্তু। বাংলাদেশ থেকে মাত্র চারজন যান শ্রীলঙ্কায়। সেখান থেকে আরও ১০ জন শিল্পী কাজ করেছেন এই মিউজিক ভিডিওতে। এ ছাড়া পুরো কারিগরি টিম নেওয়া হয়েছে সেখান থেকেই। ‘চলো না’ গানের মিউজিক ভিডিওর স্পনসর ফ্রেশ টিস্যু ও সেভেন আপ।
