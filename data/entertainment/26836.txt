
সামনের বৈশাখে মুক্তি পেতে যাচ্ছে শাকিব খান ও পাওলির দামের সিনেমা ‘সত্তা’। তার আগেই কখনো গান, আবার কখনো সিনেমার টিজার প্রকাশ করে দর্শকের দৃষ্টি আকর্ষণ করে যাচ্ছে। এবার সে যাত্রায় যুক্ত হয়েছে ‘সত্তা’ সিনেমার পোস্টার। ফেসবুকে নতুন পোস্টার প্রকাশ করে রীতিমতো চমকে দিলেন নির্মাতা হাসিবুর রেজা কল্লোল। হাতে আঁকা এই পোস্টার রোববার নিজের ফেসবুকে শেয়ার করেন তিনি।
সদ্য প্রকাশিত হওয়া সত্তা সিনেমার এই পোস্টারের ডিজাইনার অসীম চন্দ্র রায়। নিজের ফেসবুক পেজে পোস্টারটি শেয়ার করেন সিনেমার নায়িকা পাওলি দাম। তিনি বলেন, ‘পোস্টারটিতে প্রাণ প্রতিষ্ঠা পেয়েছে, যা তাঁর হৃদয় ছুঁয়ে গেছে। শুধু তাই নয়, পোস্টারে অসীমের আঁকা ছবি যেন জীবন্ত হয়ে উঠেছে।’পোস্টার প্রকাশ প্রসঙ্গে পরিচালক কল্লোল বলেন, ‘সিনেমা মুক্তির আগে ছবিপ্রেমী দর্শকেরা গান, ট্রেলার যেমন দেখেন, তেমনি পোস্টারও গুরুত্বপূর্ণ। একটি পোস্টার দেখে দর্শকেরা কখনো ছবির গল্প সম্পর্কে ধারণা পান। সিনেমা মুক্তির আগে আরও চারটি পোস্টার প্রকাশ করার ইচ্ছে আছে।’সোহানী হোসেনের ‘মা’ গল্প অবলম্বনে নির্মিত ছবিটিতে পাওলি অভিনয় করেছেন বাংলাদেশের জনপ্রিয় নায়ক শাকিব খানের বিপরীতে। শাকিব ও পাওলি ছাড়া ‘সত্তা’ সিনেমায় আরও অভিনয় করছেন শিমুল খান, জয়ন্ত চট্টোপাধ্যায়, নাসরিন, রিনা খান, ডন ও কাবিলা।২০১৪ সালের ১৬ নভেম্বর ‘সত্তা’র শুটিং শুরু হয়েছিল। ২০১৬ সালের অক্টোবরে কক্সবাজারে দুটি গানের দৃশ্যায়নের মধ্য দিয়ে শেষ হয়। শাকিব খান ও পাওলির শিডিউল জটিলতায় ৫৬ দিনে সিনেমার শুটিং শেষ করেন পরিচালক কল্লোল। সোহানী হোসেনের ‘মা’ গল্প অবলম্বনে নির্মিত ‘সত্তা’ সিনেমার সংলাপ লিখেছেন ফেরদৌস হাসান। আর পুরো সিনেমার সংগীত পরিচালনা করেছেন বাপ্পা মজুমদার।
