
বেলা একটায় শাকিব যখন বিএফডিসির গেটে, তখন পুরো এলাকা লোকে লোকারণ্য। তাঁর গাড়ি এসে থামল মূল ফটকে। কিন্তু এরপর আর এগোতে পারছে না গাড়ি। দর্শকদের ভিড়ের কারণে শাকিব আটকে গেলেন গেটেই। প্রায় ১৫ মিনিট বসে থাকলেন সেখানেই। উৎসুক জনতার ভিড়ে বাধাপ্রাপ্ত শাকিবের ভোট দেওয়ার অপেক্ষার সময় আরও বাড়ল। 
ভোট দিতে এফডিসি চত্বরে ঢুকতে শাকিব খানকে প্রচুর বেগ পেতে হয়। মূল ফটকে ১৫ মিনিট অপেক্ষার পর নির্বাচনে প্রতিদ্বন্দ্বিতা করা প্রার্থীদের কাছে খবর যায়। পরে বিভিন্ন প্যানেলের বেশ কয়েকজন এসে আইনশৃঙ্খলা বাহিনীর সহায়তায় শাকিব খানের গাড়ি এফডিসির ভেতরে নিয়ে যান। তবে মূল ফটক দিয়ে ঢোকার পর গাড়ি এগোতে পারেনি বেশি দূর। আগে থেকেই উপস্থিত তারকা শিল্পীদের গাড়ির ভিড়ের কারণে শাকিবকে এফডিসির গেটের কাছেই নেমে যেতে হয়। এরপর সেখান থেকে শাকিব শিল্পী সমিতির কার্যালয়ের কাছে যান। কিন্তু ততক্ষণে বেশ দেরি হয়ে গেছে। তখন চলছিল বিরতি। পরে শাকিব লম্বা সময় অপেক্ষা করেন মান্না ডিজিটাল কমপ্লেক্সের সামনে। কথা বলেন চলচ্চিত্র সংশ্লিষ্ট সবার সঙ্গে। এরপর ভোট দিয়ে বাড়ি ফেরেন শাকিব।
