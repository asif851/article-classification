
নব্বইয়ের দশকের গান ‘ও ও জানে জানা’। ‘পেয়ার কিয়া তো ডরনা কেয়া’ ছবির গানটি আলোড়ন তুলেছিল ভক্তমনে। গোলাপি রঙের শার্ট পরা সহশিল্পীদের সঙ্গে নৃত্যরত সালমান খান সাড়া ফেলেছিলেন খুব। সেই গানটি নতুন করে দেখা যাবে রুপালি পর্দায়। ক্যাটরিনা কাইফের বোন ইসাবেলা কাইফের জন্য নতুন করে এই গানে আবার নাচবেন সালমান। ইসাবেলার অভিষেক ছবি ‘টাইম টু ড্যান্স’-এ থাকবে গানটি।
বলিউডের ছবিতে পুরোনো গান নতুন করে তৈরি হালের ফ্যাশন। এই তো কিছুদিন আগেই ‘বাগি ২’ ছবিতে নব্বইয়ের দশকের ‘এক দো তিন’ গানে নেচেছেন জ্যাকুলিন ফার্নান্দেজ। অবশ্য এ জন্য বেশ সমালোচনার মুখেও পড়তে হয়েছিল জ্যাকুলিনসহ গানটির সঙ্গে সংশ্লিষ্ট সবাইকে। অভিযোগ উঠেছিল, মাধুরী দীক্ষিতের মাধুর্যকে জ্যাকুলিন ঠিকভাবে ধারণ করতে পারেননি।তবে এই গানের বেলায় তেমন অভিযোগ ওঠার সুযোগ নেই। কারণ, আগের সেই সালমানই নতুন করে এই গানের সঙ্গে নাচবেন। সালমানের সঙ্গে দেখা যাবে ছবির নায়ক সুরাজ পাঞ্চোলি ও নায়িকা ইসাবেলা কাইফকেও। আগের ‘ও ও জানে জানা’ গানটি যতীন-ললিতের সংগীতায়োজনে গেয়েছিলেন কামাল খান। এবারের গানটিতেও থাকছে কামাল খানের কণ্ঠ, নতুনভাবে এর সংগীতায়োজন করছেন শিবায়ে ভায়াস।ইসাবেলার ছবি সুরাজ পাঞ্চোলি ইনস্টাগ্রামে পোস্ট করার পরেই ইসাবেলার বলিউডে অভিষেকের খবরটি চাউর হয়। সুরাজ পোস্টে পরিচয় করিয়ে দিয়েছিলেন যে ইনিই টাইম টু ড্যান্স ছবির প্রধান নায়িকা। ইসাবেলারও ছবিটি নিয়ে উচ্ছ্বাসের শেষ নেই। ছোটবেলা থেকেই কিন্তু নাচের সঙ্গে পরিচয় তাঁর। ক্যাটরিনার বোন ইসাবেলা বলেন, ‘আমি ছোটবেলা থেকেই নাচ শুরু করি। সুতরাং সব সময়ই আমি চাইতাম একজন পারফরর্মিং আর্টিস্ট হতে। আমি সব সময়ই সৃজনশীলতার সঙ্গে থেকেছি। অভিনয়টা আমার কাছে একটু দেরিতে এসেছে। আর যখন দেখেছি ছবিটিতে নাচ আছে, তখনই আসলে অভিনয়টা আমার কাছে আসে।’ছবিটি পরিচালনা করবেন স্ট্যানলি ডি’কস্তা। লন্ডনে এপ্রিল মাসের দ্বিতীয় সপ্তাহে ছবির শুটিং শুরু হবে। মজার বিষয় হলো, ক্যাটরিনা কাইফকেও দেখা যেতে পারে নাচ বষয়ক আরেকটি ছবিতে। হিন্দুস্তান টাইমস
