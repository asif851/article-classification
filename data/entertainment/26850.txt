
ছোটপর্দার জনপ্রিয় অভিনয়শিল্পী আনিসুর রহমান মিলন আবারও চলচ্চিত্রে অভিনয় করতে যাচ্ছেন। তাঁর এবারের চলচ্চিত্রের নাম ‘তবুও ভালোবাসা’। ছবিটিতে মিলনের সহশিল্পী নবাগত অভিনেত্রী রিতু ইসলাম।বুড়িগঙ্গা নদীর বুকে ভাসমান জাহাজের ডকে গতকাল মঙ্গলবার ‘তবুও ভালোবাসা’ ছবির শুভ মহরত হয়েছে। ছবিটি ইমপ্রেস টেলিফিল্ম লিমিটেডের ব্যানারে নির্মিত হচ্ছে। আনিসুল হকের কাহিনি ও চিত্রনাট্যে ছবিটি পরিচালনা করছেন স্বপন আহমেদ।মঙ্গলবার দুপুরে ফতুল্লার অদূরে বুড়িগঙ্গা নদীর ওপর ভাসমান জাহাজ এম ভি ফ্লেমিংগোর ডকে ছবিটির শুভ উদ্বোধন ঘোষণা করেন ইমপ্রেস টেলিফিল্ম লিমিটেডের ব্যবস্থাপনা পরিচালক ফরিদুর রেজা সাগর। উপস্থিত ছিলেন রেগে এন্টারটেইনমেন্ট অ্যান্ড ট্যুরিজম লিমিটেডের ব্যবস্থাপনা পরিচালক জামাল উদ্দিন জসিম এবং স্বপন আহমেদসহ ছবিটির কলাকুশলীরা।আনিসুল হকের উপন্যাস ‘ক্ষুধা ও ভালোবাসার গল্প’ অবলম্বনে ‘তবুও ভালোবাসা’ ছবিটি তৈরি হচ্ছে। পরিচালক স্বপন আহমেদ জানান, তাঁর এই ছবিটি বানভাসি মানুষের গল্প নিয়ে। আর আনিসুল হকের ভাষায়, তাঁর উপন্যাসে রয়েছে মঙ্গা, খরা আর বন্যায় ক্ষতিগ্রস্ত মানুষের কথা। ভালোবাসা চিরন্তন। ক্ষুধার ঊর্ধ্বে ভালোবাসা। ভালোবাসার কাছে হার মানে সবকিছু।‘তবুও ভালোবাসা’ ছবির শুটিং শুরু হচ্ছে ৬ মার্চ। কুড়িগ্রাম, মেঘনার চরাঞ্চল এবং ঢাকার বিভিন্ন লোকেশনে এর শুটিং হবে। মিলন, রিতু ছাড়া ছবিটির অন্য অভিনয়শিল্পীরা হলেন সোহেল খান, লুত্ফর রহমান জর্জ, মাহবুবুল আলম চাষী, হেনা প্রমুখ।
