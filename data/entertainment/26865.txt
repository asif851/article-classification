
কবি হিসেবে আত্মপ্রকাশ করছেন অভিনয়শিল্পী কুসুম সিকদার। আর তাঁর প্রথম কবিতার বইয়ের প্রকাশনা উৎসবে প্রধান অতিথি হচ্ছেন তথ্যমন্ত্রী হাসানুল হক ইনু। আগামীকাল মঙ্গলবার বিকেলে বাংলা একাডেমির নজরুল মঞ্চে কুসুমের কবিতার বই নীল ক্যাফের কবির প্রকাশনা উৎসবের আয়োজন করা হয়েছে।প্রথম কবিতার বই প্রকাশিত হতে যাচ্ছে বলে দারুণ খুশি কুসুম। বললেন, ‘মনের তাগিদ থেকেই লেখালেখি করতাম। কখনো আমার এসব লেখা বই আকারে প্রকাশিত হবে, ভাবিনি। হঠাৎ করেই কিছুদিন আগে অন্বেষা প্রকাশনা সংস্থার পক্ষ থেকে আমার কবিতার বইটি প্রকাশের প্রস্তাব পাই। এত তাড়াতাড়ি যে সবকিছু হয়ে যাবে, তা কল্পনাও করিনি। আমি অসম্ভব খুশি। এ খুশি বলে বোঝাতে পারব না।’লেখালেখির অনুপ্রেরণা কীভাবে পেলেন? জানতে চাইলে কুসুম বলেন, ‘লেখালেখির বিষয়টি আমাদের বংশগত। পরিবার থেকেই আমার লেখালেখির সকল অনুপ্রেরণা। আমার ভাই শাহনেওয়াজ কবীর বাপ্পীও লেখালেখির সঙ্গে যুক্ত। সে একসময় বিশ্বসাহিত্য কেন্দ্রের সঙ্গে যুক্ত ছিল। স্কুলে পড়ার সময় তার সঙ্গে প্রায়ই বিশ্বসাহিত্য কেন্দ্রে যাওয়া-আসা করতাম। সেখানে নামকরা অনেক লেখকের সংস্পর্শে আসার সুযোগ হয়। তাঁদের বেশির ভাগই এখন দেশসেরা লেখক।’মানুষ আর প্রকৃতি কুসুমের লেখার প্রধান বিষয়। এ ছাড়া বিভিন্ন সময়ের নানা ঘটনার নিজস্ব বহুমুখী অনুভূতির প্রকাশ হয় তাঁর কবিতাগুলোর মধ্যে। কুসুম বলেন, ‘মানুষের সম্পর্কের সঙ্গে প্রকৃতির পরিবর্তনের মিল এবং তুলনা আমার লেখার মধ্যে তুলে ধরার চেষ্টা করি।’নীল ক্যাফের কবি বইটিতে মোট ৩৪টি কবিতা আছে। অন্বেষা প্রকাশনের ব্যানারে প্রকাশিত হতে যাওয়া বইটির প্রচ্ছদ ও অলংকরণ করেছেন চিত্রশিল্পী ধ্রুব এষ।
