
বাংলাদেশ চলচ্চিত্র প্রদর্শক সমিতির সভাপতি ইফতেখার উদ্দিন নওশাদের ওপর হামলায় অভিযোগে চিত্রনায়ক রিয়াজ, খল অভিনেতা মিশা সওদাগর ও খোরশেদ আলম খসরু প্রযোজিত সিনেমা প্রদর্শন না করার সিদ্ধান্ত নেওয়া হয়েছে। আজ মঙ্গলবার সকালে ঢাকা রিপোর্টার্স ইউনিটি কার্যালয়ে সংবাদ সম্মেলন করে এ ঘোষণা দেন চলচ্চিত্র প্রদর্শক সমিতির নেতারা।
চলচ্চিত্র প্রদর্শক সমিতির সভাপতি ও মধুমিতা হলের কর্ণধার ইফতেখার উদ্দিন নওশাদ বলেন, ‘আমরা কমিটির কয়েকজন মিলে প্রাথমিকভাবে এ সিদ্ধান্ত নিয়েছি যে সিনেমা হলে চিত্রনায়ক রিয়াজ, খলনায়ক মিশা সওদাগর ও প্রযোজক খসরুর ছবি প্রদর্শন করব না। তবে চূড়ান্ত সিদ্ধান্ত আগামী ২৬ জুলাই আমাদের বার্ষিক বৈঠকে নেওয়া হবে। তখন হল মালিকদের সঙ্গে কথা বলে সিদ্ধান্ত নেওয়া হবে।’
প্রসঙ্গত, কিছুদিন আগে সেন্সর বোর্ডের সামনে নওশাদের ওপর হামলা করে চলচ্চিত্র পরিবারের সদস্যরা। সে সময় সবার আগে মিশা, রিয়াজ ও খসরু নওশাদের গায়ে হাত তোলেন বলে অভিযোগ করা হয়। এই হামলার বিরুদ্ধে মামলা করতে গেলেও রমনা থানায় মামলাটি গ্রহণ করা হয়নি।
সংবাদ সম্মেলনে অন্যদের মধ্যে উপস্থিত ছিলেন সুদীপ্ত কুমার দাশ, মিয়া আলাউদ্দীন, দেলোয়ার হোসেন উজ্জ্বল, কাজি সোয়েব রশিদ, আলমগীর শিকদার ও লিটন মৃধা প্রমুখ।
