
সময়ের সঙ্গে পাল্লা দিয়ে বলিউডের তারকাদের আন্তর্জাতিক খ্যাতিও বেড়ে চলেছে। ঐশ্বরিয়া রাই বচ্চন, টাবু, অমিতাভ বচ্চন, ইরফান খান, অনিল কাপুর, মল্লিকা শেরাওয়াতসহ বলিউডের অনেক তারকাই আন্তর্জাতিক ছবিতে কাজের সুযোগ পেয়েছেন। এবার ইতালির একটি ছবিতে কাজের প্রস্তাব পেলেন ‘কুইন’ তারকা কঙ্গনা রানাউত।সম্প্রতি ইতালির চলচ্চিত্র নির্মাতা এদোয়ার্দো দ্য অ্যাঞ্জেলিস তাঁর পরবর্তী ছবির কেন্দ্রীয় নারী চরিত্রে অভিনয়ের জন্য কঙ্গনাকে প্রস্তাব দিয়েছেন। রাজি হয়ে গেলে ছবিটিতে অভিনেতা মাসিমিলিয়ানো গ্যালোর বিপরীতে দেখা যাবে ২৭ বছর বয়সী কঙ্গনাকে। সম্প্রতি এক খবরে এ তথ্য জানিয়েছে ওয়ান ইন্ডিয়া।কঙ্গনাও ইতালির ছবিতে কাজের প্রস্তাব পাওয়ার খবর নিশ্চিত করেছেন। এ প্রসঙ্গে তিনি বলেন, ‘মাসিমিলিয়ানোর বিপরীতে কেন্দ্রীয় নারী চরিত্রে অভিনয়ের প্রস্তাব পেয়েছি। কিন্তু ছবিটিতে অভিনয় করব কি না, সে বিষয়ে এখনো মনস্থির করতে পারিনি। কারণ এখন আমার হাতে ছয়টি ছবির কাজ রয়েছে। ছবিগুলোতে কাজের জন্য ২০১৬ সালের শুরুর দিক পর্যন্ত শিডিউল দিয়ে রেখেছি আমি।’
