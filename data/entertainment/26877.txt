
অপেক্ষার পালা সাঙ্গ হলো। কন্যার আইবুড়ো ভাত সম্পন্ন হয়েছে। আর মাত্র কয়েক ঘণ্টা। আজ শনিবার সকাল থেকেই বাজবে বিয়ের সানাই। এরপর এক হবে বিপাশা বসু এবং করণ সিং গ্রোভারের চার হাত। এ নিয়ে মুম্বাইয়ের বসু পরিবারে এখন তুমুল ব্যস্ততা। এর মধ্যেই হবু বর-কনে বিপাশা বসু ও করণ সিং গ্রোভারের নানা পোজের ছবি ইনস্টাগ্রামে পোস্ট করছেন বিপাশার বন্ধু ও ফিটনেস এক্সপার্ট ড্যানি পাণ্ডে। গতকাল সকালে বাঙালি মতে পুজো হওয়ার পর বিকেলে জুহুর ক্লাবে বসেছিল মেহেদি ও সংগীতের আসর। এর আগে সকালে বিপাশার বাড়িতে হয়েছে হলুদ কোটার অনুষ্ঠান। আত্মীয়, বন্ধুদের উপস্থিতিতে বিপাশা সেজেছিলেন বেবি পিংক লেহেঙ্গায়।আজ একেবারে বাঙালি মতে হতে চলেছে বিপাশা-করণের বিয়ে। জানা গেছে, ইতিমধ্যে এক্কেবারে খাঁটি বাঙালি আচার মেনে সব হয়েছে। দধিমঙ্গল থেকে নান্দীমুখ-সব বাঙালি নিয়মই পালন করা হচ্ছে বিয়েতে। কিন্তু আজ কোন পোশাকে সাজবেন কনে তা এখনও অজানা। কেউ কেউ বলছেন, লাল টুকটুকে বেনারসী পড়বেন। আবার কোনও কোনও মহলের মতে, ভারি জরির এমব্রয়ডারি করা লেহেঙ্গায় বিয়ের আসরে হাজির হবেন কন্যা।
