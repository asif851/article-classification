
রাজধানীর ধানমন্ডিতে আজ সোমবার দুপুরে গাছ চাপা পড়ে নিহত হয়েছেন চিত্রশিল্পী ও চলচ্চিত্রকার খালিদ মাহমুদ মিঠু (ইন্না লিল্লাহি ওয়া ইন্না ইলাইহি রাজিউন)। মৃত্যুকালে তাঁর বয়স হয়েছিল ৫৬ বছর।
আজ ৭ মার্চ দুপুর ২টার দিকে এই মর্মান্তিক দুর্ঘটনা ঘটে। রাজধানীর ধানমন্ডির চার নম্বর রোড থেকে রিকশায় করে যাওয়ার সময় রাস্তার পাশের একটি গাছ তাঁর ওপর ভেঙে পড়ে। এর পরপরই তাঁকে ​নিকটস্থ গণস্বাস্থ্য নগর হাসপাতালের জরুরি বিভাগে নেওয়া হলে কর্তব্যরত চিকিৎসক তাঁকে মৃত ঘোষণা করেন।আজ বিকেল চারটার দিকে তাঁর মরদেহ বাসায় নিয়ে যাওয়া হয়। বিকেল সাড়ে চারটায় গুলশানের একটি কর্মক্ষেত্র থেকে বাসায় ফেরেন নিহত শিল্পীর স্ত্রী চিত্রশিল্পী কনকচাঁপা চাকমা। শুরুতে তাঁকে তাঁর স্বামীর মৃত্যুর খবর জানানো হয়নি।খালিদ মাহমুদ মিঠুর জন্ম ১৯৬০ সালে। তিনি ১৯৮৬ সালে ঢাকা বিশ্ববিদ্যালয়ের চারুকলা ইনস্টিটিউট থেকে এমএফএ পাস  করেন। তাঁর পরিচালিত প্রথম চলচ্চিত্র ‘গহীনে শব্দ’। এ ছবির জন্য তিনি শ্রেষ্ঠ পরিচালক হিসেবে জাতীয় চলচ্চিত্র পুরস্কার পান। ছবিটি শ্রেষ্ঠ পরিচালকসহ চারটি বিভাগে ২০১০ সালের জাতীয় চলচ্চিত্র পুরস্কার পায়।
