
কানাডার প্রধানমন্ত্রী জাস্টিন ট্রুডো এখন ভারত সফরে, সঙ্গে আছে পরিবারও। ভারত সফর বেশ উপভোগ করছেন কানাডীয় এই প্রধানমন্ত্রী। তাজমহলের সামনে ছবি তোলা, ভারতের দর্শনীয় স্থান ঘুরে দেখা, পাশাপাশি ভারতীয় সংস্কৃতিতেও ডুব দিলেন খানিকটা। ট্রুডোর পরনে শেরওয়ানি, স্ত্রী পরেছেন শাড়ি, ছেলেমেয়েরাও পরেছে পাঞ্জাবি ও সালোয়ার-কামিজ। আর এমন সাজ দেখে বলিউডের বড় তারকারা জাস্টিন ট্রুডোতে মুগ্ধ হয়ে গেছেন।গতকাল বলিউডের তারকাদের সঙ্গে সপরিবার দেখা করেন কানাডার প্রধানমন্ত্রী জাস্টিন ট্রুডো। শাহরুখ খান, আমির খান, ফারহান আখতার, অনুপম খেররা তুলেছেন ট্রুডোর সঙ্গে ছবি। তা দিয়েছেন সামাজিক যোগাযোগমাধ্যমে। আড্ডা-গল্পের পাশাপাশি দুই দেশের সিনেমাশিল্প নিয়েও বলিউড তারকাদের সঙ্গে কথা বলতে ভোলেননি ট্রুডো। শাহরুখ খানের সঙ্গে তোলা ছবি নিজের টুইটার পাতায় দিয়ে তাতে লিখেছেন, ‘আজ রাতে (গতকাল) কানাডার চলচ্চিত্র ও বলিউডের একসঙ্গে যৌথভাবে ছবি প্রযোজনার সুযোগ নিয়ে অনেক কথা হলো। দুই দেশের সিনেমার গভীর সম্পর্কও উদ্‌যাপন করলাম। আর এই উদ্‌যাপনের উপযুক্ত সঙ্গী শাহরুখের চেয়ে ভালো আর কে হতে পারে? তাঁর সঙ্গে দেখা হওয়ায় গর্বিত।’কানাডীয় প্রধানমন্ত্রীর সঙ্গে দেখা হওয়ায় আপ্লুত বলিউড তারকারাও। অনুপম খের টুইটারে লিখেছেন, ‘কানাডার প্রধানমন্ত্রী ও তাঁর পরিবারের সঙ্গে দেখা হওয়াটা বেশ আনন্দের। কী দারুণ আড্ডাবাজ এক প্রধানমন্ত্রী। কথা হলো জনগণ, সংস্কৃতি ও সিনেমা নিয়ে।’ অভিনেতা ফারহান আখতার ইনস্টাগ্রামে জানিয়েছেন, ট্রুডোর সঙ্গে দেখা হওয়ায় গর্বিত তিনি। তাঁর সঙ্গে দেখা গেছে বলিউড অভিনেতা আমির খান, আর মাধবনকেও। তা ছাড়া, এখনো দেখা না হলে টুইট করে নিজ দেশে ট্রুডোকে স্বাগত জানিয়েছেন অস্কার বিজয়ী ভারতীয় সংগীত পরিচালক এ আর রাহমান। ১৭ ফেব্রুয়ারি এক সপ্তাহের জন্য ভারত সফরে আসেন ট্রুডো। সূত্র: স্কুপহুপ, হিন্দুস্তান টাইমস।
