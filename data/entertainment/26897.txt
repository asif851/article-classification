
‘পিকে’ ছবির পোস্টারে নগ্ন আমির খানকে দেখা যাওয়ার পর থেকেই আলোচনা-সমালোচনার ঝড় বইছে চারদিকে। এত দিন চুপ থাকলেও অবশেষে বিষয়টি নিয়ে মুখ খুললেন ‘মিস্টার পারফেকশনিস্ট’ তারকা আমির। তাঁর দাবি, সস্তা প্রচারণার জন্য নয়, ‘পিকে’ ছবির গল্প সম্পর্কে দর্শকদের ধারণা দিতে এবং শৈল্পিক প্রয়োজনেই এমন পোস্টার প্রকাশ করা হয়েছে।এ প্রসঙ্গে আমিরের ভাষ্য, ‘ছবি দেখার পরই কেবল আপনারা (দর্শক) বুঝতে পারবেন কোন ভাবনা থেকে এ ধরনের পোস্টার প্রকাশ করা হয়েছে। এখন শুধু এটুকু বলতে চাই, রাজকুমার এমন ধরনের রচয়িতা ও চলচ্চিত্র নির্মাতা যিনি বরাবরই সবকিছু অভিনব উপায়ে সবার সামনে তুলে ধরার চেষ্টা করেন। এমন অভাবনীয় চিন্তাশক্তির কারণে আমি তাঁর বিশাল একজন ভক্ত।’আমির আরও বলেন, ‘এর আগে আমার ‘‘তারে জমিন পার’’ ছবির পোস্টারে দেখানো হয়েছে, একটি শিশু (দারশিল সাফারি) স্কুলের বেঞ্চে প্রথম সারিতে বসে আছে। আর আমি বসে আছি ঠিক তার পেছনে। এ ধরনের পোস্টার ছবির গল্প সম্পর্কে দর্শকদের অনেক কিছুই বলে দেয়। ঠিক একই ধরনের ভাবনা থেকে ‘পিকে’’ ছবির পোস্টার তৈরি করা হয়েছে।’ সম্প্রতি এক খবরে এমনটিই জানিয়েছে ইন্দো-এশিয়ান নিউজ।সম্প্রতি ইউটিউবে প্রকাশিত ‘পিকে’ ছবির মোশন পোস্টারে দেখা গেছে, আমির রেললাইনের ওপর দাঁড়িয়ে আছেন। হাতে ধরে রেখেছেন পুরোনো দিনের রেডিও সেট। আমিরের বিবস্ত্র শরীরের কিছু অংশ ঢাকা পড়েছে ওই রেডিও সেটে। এ ধরনের পোস্টার প্রকাশ করায় আমিরসহ ‘পিকে’ ছবির পরিচালক রাজকুমার হিরানি ও প্রযোজক বিধু বিনোদ চোপড়ার বিরুদ্ধে সম্প্রতি কানপুরে মামলা দায়ের করা হয়েছে। নগ্নতা ও অশ্লীলতা ছড়িয়ে দেওয়ার অভিযোগ তোলা হয়েছে তাঁদের বিরুদ্ধে।’এ বিষয়ে জানতে চাইলে আমির বলেন, ‘ছবিটির পোস্টার প্রকাশিত হওয়ার পর মিশ্র অনুভূতি প্রকাশ করছেন দর্শকেরা। আমার বিশ্বাস, ডিসেম্বরে ছবিটি মুক্তি পাওয়ার পর তাঁদের ভেতরের সব সংশয় দূর হয়ে যাবে। আমি আবারও বলছি, সস্তা প্রচারণা পাওয়ার উদ্দেশ্যে এই পোস্টার প্রকাশ করা হয়নি। ছবির অনেক কিছুই লুকিয়ে আছে এই পোস্টারের আড়ালে।’রাজকুমার হিরানি পরিচালিত ‘পিকে’ ছবির বিভিন্ন চরিত্রে রয়েছেন আমির খান, আনুশকা শর্মা, সুশান্ত সিং রাজপুত, বোমান ইরানি প্রমুখ। এ ছাড়া বিশেষ একটি চরিত্রে দেখা যাবে অস্ত্র মামলায় দণ্ডপ্রাপ্ত বলিউডের অভিনেতা সঞ্জয় দত্তকে। ‘পিকে’ মুক্তি পাবে চলতি বছরের ১৯ ডিসেম্বর।

