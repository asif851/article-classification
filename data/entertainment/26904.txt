
বাংলাদেশ গ্রুপ থিয়েটার ফেডারেশনের ২২ তম দ্বিবার্ষিক সম্মেলন অনুষ্ঠিত হবে আগামীকাল শুক্রবার। বেলা দশটায় শিল্পকলা একাডেমির চিত্রশালা মিলনায়তনে শুরু হবে এ অনুষ্ঠান।
এবারের সম্মেলনের স্লোগান ‘মানবের দেশে আমার, দানব নাহি রবে’। উদ্বোধন করবেন ঢাকা বিশ্ববিদ্যালয়ের উপাচার্য আ আ ম স আরেফিন সিদ্দিক। ‘বর্তমান সময়ের আলোকে গ্রুপ থিয়েটার চর্চা’ বিষয়ের ওপর বক্তব্য রাখবেন সাংস্কৃতিক ব্যক্তিত্ব মফিদুল হক। ফেডারেশনের চেয়ারম্যান লিয়াকত আলী লাকীর সভাপতিত্বে বক্তব্য রাখবেন ফেডারেশনের বিশেষ সম্মানিত সদস্য রামেন্দু মজুমদার, আতাউর রহমান, মামুনুর রশীদ, নাসির উদ্দীন ইউসুফ ও সারা যাকের। স্বাগত বক্তব্য রাখবেন বাংলাদেশ গ্রুপ থিয়েটার ফেডারেশনের সেক্রেটারি জেনারেল আকতারুজ্জামান। সম্মেলনে বাংলাদেশ গ্রুপ থিয়েটার ফেডারেশনের সকল নেতৃবৃন্দ ও সারা দেশের ফেডারেশনভুক্ত নাট্যদলের প্রতিনিধিরা উপস্থিত থাকবেন।এ ছাড়া সম্মেলনের পরের দিন শনিবার গাজীপুর জেলার হোতাপাড়ায় খতিব বাড়িতে দিনব্যাপী থিয়েটার ক্যাম্প অনুষ্ঠিত হবে। সেখানে বাংলাদেশ গ্রুপ থিয়েটার ফেডারেশনের নেতৃবৃন্দ, সম্মেলনে উপস্থিত সকল প্রতিনিধি এবং নাট্যকর্মীরা অংশগ্রহণ করবেন।
