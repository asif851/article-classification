
নতুন ছবিতে একেবারেই ভিন্নধর্মী একটি চরিত্রে অভিনয় করতে যাচ্ছেন অপু বিশ্বাস। তাও আবার যেনতেন কোনো চরিত্র নয়, একেবারে পেশাদার খুনি হয়ে দর্শকদের সামনে হাজির হতে যাচ্ছেন তিনি। সম্প্রতি ছবিটিতে অভিনয়ের জন্য চুক্তিবদ্ধ হন অপু। শামীম আহমেদ রনি পরিচালিত ছবিটির নাম ‘বস-দ্য ডন’। যেভাবেই হোক ছবিতে পেশাদার খুনি চরিত্রটি ফুটিয়ে তুলতে মরিয়া হয়ে আছেন অপু। আমজাদ হোসেনের ‘কাল সকালে’ ছবির মাধ্যমে ২০০৪ সালে ঢাকাই চলচ্চিত্রে অভিষেক হয় অপু বিশ্বাসের। এরপর পেরিয়ে গেছে অনেকগুলো বছর। এখন পর্যন্ত অভিনয় করেছেন ৭০টিরও বেশি ছবিতে। সবগুলোই ছিল প্রেমের ছবি। সেই অর্থে চরিত্রের কোনো বৈচিত্র্যও নাকি খুঁজে পাননি অপু। বেশ কিছুদিন হলো, বৈচিত্র্যপূর্ণ চরিত্রের খোঁজে ছিলেন। অবশেষে তা পেয়ে দারুণ আনন্দিত অপু। বললেন, ‘এত দিন শুধু প্রেম-ভালোবাসানির্ভর ছবিতে অভিনয় করেছি। বলতে পারেন, অনেকটা একঘেয়ে হয়ে উঠেছিলাম। ভিন্ন ধরনের চরিত্রের জন্য খুব উদগ্রীব ছিলাম। বাস্তবে আমি যা নই, সেই ধরনের চ্যালেঞ্জিং একটি চরিত্র মনেপ্রাণে আশা করছিলাম। অবশেষে তা পেলাম। এ ধরনের একটি চরিত্রে অভিনয়ের জন্য পরিচালক যে আমার ওপর আস্থা রেখেছেন, তার জন্য আমি খুব কৃতজ্ঞ।’ ‘বস-দ্য ডন’ ছবিতে অপু অভিনয় করবেন শাকিব খানের বিপরীতে। ছবিটি প্রযোজনা করছে খান ফিল্মস। ছবিটিতে অভিনয়ের জন্য বেশ কিছু নতুন পরিকল্পনা হাতে নিয়েছেন অপু। এ প্রসঙ্গে তিনি বলেন, ‘এখন শুধু নতুন ছবিটির জন্য প্রস্তুতির পালা। মাস শেষে আটঘাট বেঁধে নামব আমি। সামনের মার্চ মাসে শুরুতে মার্শাল আর্ট শিখব। চলন-বলনে পরিবর্তন আনার পাশাপাশি রয়েছে আরও কিছু প্রস্তুতি।’ অপু আরও বলেন, ‘আমি স্কুটি চালাতে পারি। ‘‘বস-দ্য ডন’’ ছবির চরিত্রটিকে গ্রহণযোগ্য করে তোলার জন্য বাইক চালানোও শিখতে হবে। জিমে আগের চেয়ে সময় বাড়িয়ে দিতে হবে। গেটআপের ক্ষেত্রে ব্যাপক পরিবর্তন আনতে হবে। ’অপু হলিউডের চেয়ে বলিউডের ছবি দেখতে বেশি পছন্দ করেন। পছন্দের অভিনয়শিল্পী শাহরুখ খান। তবে ‘বস-দ্য ডন’ ছবিটির জন্য হলিউডের ছবি দেখার প্রতি সময়টা একটু বেশি দিতে হবে বলে জানান তিনি। আর পেশাদার খুনিদের কর্মকাণ্ড সম্পর্কে ভালোভাবে জানার জন্য সেই সম্পর্কিত বই পড়ার প্রতি জোর দিচ্ছেন বলেও জানান অপু।
