
ঘরের মেয়ে আশা ভোসলেকে এবার ‘দীননাথ মঙ্গেশকর পুরস্কার’ দিচ্ছে মঙ্গেশকর পরিবার। গতকাল লতা মঙ্গেশকরের বাসভবন প্রভু কুঞ্জে এক সংবাদ সম্মেলনের আয়োজন করে দীনানাথ মঙ্গেশকরের পরিবার। এবারের পুরস্কারপ্রাপ্ত ব্যক্তিদের নাম ঘোষণা করেন হৃদয়নাথ মঙ্গেশকর, উষা মঙ্গেশকর ও আদিনাথ মঙ্গেশকর।
এই তালিকায় সবার আগে আছেন ওস্তাদ আমজাদ আলী খানের নাম। ‘মাস্টার দীননাথ মঙ্গেশকর পুরস্কার’ দেওয়া হচ্ছে এই কিংবদন্তি সরোদ বাদককে। ‘মাস্টার দীননাথ মঙ্গেশকর লাইফ টাইম পুরস্কার’ পাচ্ছেন ঘরের মেয়ে আশা ভোসলে। চলচ্চিত্রজগতে অবদানের জন্য বিশেষ পুরস্কার দেওয়া হচ্ছে অভিনেতা অনুপম খেরকে। নাটকের জন্য পুরস্কৃত করা হচ্ছে নাট্যকার শেখর সেনকে। এ ছাড়া বিভিন্ন ক্ষেত্রে সফল আরও কয়েকজন ব্যক্তিকে পুরস্কৃত করছে মঙ্গেশকর পরিবার।
সংবাদ সম্মেলনে হৃদয়নাথ মঙ্গেশকর বলেন, ‘একজন গায়ক, বাদক এবং মঞ্চশিল্পী হিসেবে মাস্টার দীননাথ মঙ্গেশকরের অফুরন্ত অবদানের কথা সবাই স্মরণ রাখবে। এই কিংবদন্তি ব্যক্তিত্বের স্মৃতির সম্মানার্থে মঙ্গেশকর পরিবার ৭৫ বছর ধরে আয়োজন করে আসছে মাস্টার দীনানাথ মঙ্গেশকর স্মৃতি প্রতিষ্ঠান পুরস্কার। আমরা খুব খুশি যে সবার কাছ থেকে ভালোবাসা এবং উৎসাহ পেয়েছি।’
মঙ্গেশকর পরিবারের মেয়ে আশা ভোসলে তাঁর বাবার নামাঙ্কিত পুরস্কার পেতে চলেছেন, সে প্রসঙ্গে হৃদয়নাথ মঙ্গেশকর বলেন, ‘আশা ৭৫ বছর ধরে গান গেয়ে চলেছেন। সংগীত দুনিয়ায় তাঁর অবদানের কথা সবারই জানা। তাই একজন শিল্পী হিসেবে আশা এই পুরস্কারের প্রকৃত দাবিদার।’
আশার একটি প্রিয় গানকে নির্বাচন করতে বলা হলে হৃদয়নাথ মঙ্গেশকর বলেন, ‘আশার একটি গান নির্বাচন করা মানে তাঁর অন্য গানগুলোকে অপমান করা।’
তবে উষা মঙ্গেশকর বলেন, ‘ও মেরি সোনা রে’ গানটি তাঁর খুব প্রিয়।
লতা মঙ্গেশকর এই অ্যাওয়ার্ড অনুষ্ঠানে উপস্থিত থাকবেন কি না, সে প্রসঙ্গে হৃদয়নাথ মঙ্গেশকর বলেন, ‘গত বছর লতা উপস্থিত ছিলেন। সবকিছু নির্ভর করছে তাঁর শরীরের ওপর। শরীর ভালো থাকলে তিনি নিশ্চয়ই উপস্থিত থাকবেন। আপনারা প্রার্থনা করুন, লতা যেন সুস্থ থাকেন।’
২৪ এপ্রিল এই অ্যাওয়ার্ড অনুষ্ঠান হবে মুম্বাইয়ের শ্রী সম্মুখানন্দ হলে। পুরস্কার পর্বের পর কত্থক নাচ পরিবেশন করবেন পণ্ডিত বিরজু মহারাজ এবং শাশ্বতী সেন, ঠুংরি গাইবেন পণ্ডিত অজয় চক্রবর্তী এবং তাঁর সঙ্গে তবলায় সংগত করবেন অনিন্দ্য চট্টোপাধ্যায়।
