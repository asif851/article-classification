
চার বছর পর পর্দায় ফিরে রীতিমতো ছক্কা হাঁকালেন বলিউড অভিনেত্রী রানী মুখার্জি। তাঁর অভিনীত ‘হিচকি’ ছবিটি শুধু বক্স অফিসে নয়, চিত্র সমালোচকদের মনও জয় করে নিয়েছে। ‘হিচকি’র সাফল্যের পর এক পাঁচতারা হোটেলে রানী আবার সাংবাদিকদের মুখোমুখি হন। ‘হিচকি’র সাফল্য প্রসঙ্গে একগাল হেসে বলেন, ‘খুব ভালো লাগছে হিচকিকে সবাই সাদরে গ্রহণ করেছে বলে, ছবিটা সবার ভালো লেগেছে। আমি মনে করি, হিচকি এমন একটা ছবি, যা সারা জীবন মানুষ মনে রাখবে। এমন নয় যে দুই বছর পর ছবিটার কথা ভুলে যাবে।’আদিরার কী প্রতিক্রিয়া তার মাকে বড় পর্দায় দেখে? এই প্রশ্নের জবাবে মিষ্টি হেসে এই বলিউড সুন্দরী বলেন, ‘আদিরা আমার কোলে বসে ছিল। স্ক্রিনে আমাকে দেখে লাফিয়ে উঠে বলে, “আরে, এটা তো আমার মাম্মা”। প্রথম ১০ মিনিট সিনেমা দেখে। তারপর ঘুরতে থাকে। গান এলেই নাচতে থাকে। আমার জন্য বিশেষ মুহূর্ত ছিল এটা।’মা হওয়ার পর হিচকি দিয়ে অভিনয়ে ফিরলেন রানী। ছবি মুক্তির আগের রাতে কতটা উত্তেজনায় ছিলেন এই বলিউড নায়িকা? এই প্রশ্নের জবাবে রানী বলেন, ‘আমি তখন দুবাইতে ছিলাম। আর আমার সঙ্গে আদিরাও ছিল। আদিরা আমার সঙ্গে যখন থাকে, আমি পুরো দুনিয়া থেকে বিচ্ছিন্ন হয়ে যেতে পারি। আদিরা আমার সব ভুলিয়ে দেয়। দুশ্চিন্তা, উত্তেজনা সব।’ তবে এখন আর কোনো কাজ নয়। শুধু আদিরার সঙ্গে সময় কাটাবেন রানী। দেশের বাইরে ছুটি কাটাবেন মেয়ের সঙ্গে। 
