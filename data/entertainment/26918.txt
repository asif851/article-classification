
বলিউডের অনেক তারকারই অগণিত ভক্ত রয়েছে পাকিস্তানে। এবার সেই তালিকায় যুক্ত হলেন ‘লুটেরা’ তারকা সোনাক্ষী সিনহা। ইদানীং ভারতের প্রতিবেশী এ দেশটি থেকে ভক্তদের প্রচুর চিঠি আসছে সোনাক্ষীর কাছে। শুধু তাই নয়, পাকিস্তানের একটি টিভি চ্যানেলে প্রচারের জন্য সম্প্রতি ভারতে গিয়ে সোনাক্ষীর সাক্ষাত্কার নিয়েছেন পাকিস্তানি একজন সাংবাদিক।এ প্রসঙ্গে ঘনিষ্ঠ সূত্রের বরাতে টাইমস অব ইন্ডিয়া জানিয়েছে, সম্প্রতি মুম্বাই গিয়ে সোনাক্ষীর সাক্ষাত্কার নিয়েছেন পাকিস্তানি টেলিভিশন চ্যানেলের একজন সাংবাদিক। এর আগে মাত্র দুজন ভারতীয় শিল্পী ওই টিভি অনুষ্ঠানের জন্য সাক্ষাত্কার দিয়েছিলেন। তাঁরা হলেন প্রখ্যাত কবি, গীতিকার ও চলচ্চিত্রনির্মাতা গুলজার এবং বিশিষ্ট সংগীতশিল্পী লতা মুঙ্গেশকর।প্রখ্যাত বলিউডের অভিনেতা শত্রুঘ্ন সিনহার মেয়ে সোনাক্ষী সিনহার জন্ম ১৯৮৭ সালে, বিহারের পাটনায়। তিনি বলিউডে পা রাখেন ২০১০ সালে। সালমান খানের বিপরীতে ‘দাবাং’ ছবিতে অভিনয়ের মাধ্যমে প্রথম ছবিতেই নিজের জাত চিনিয়ে দেন সোনাক্ষী। ছবিটিতে চমত্কার অভিনয়নৈপুণ্যের স্বীকৃতি হিসেবে তিনি দারুণ জনপ্রিয়তা অর্জনের পাশাপাশি সেরা নবাগত হিসেবে ফিল্মফেয়ার পুরস্কার ঝুলিতে ভরেন।পরবর্তী সময়ে ‘সান অব সর্দার’ (২০১২), ‘রাওডি রাঠোর’ (২০১২) ও ‘দাবাং ২’-এর মতো বক্স অফিসে ঝড় তোলা ছবিতে অভিনয় করেন ২৬ বছর বয়সী এ তারকা অভিনেত্রী।এ বছর মুক্তি পাওয়া ‘লুটেরা’ ও ‘ওয়ান্স আপন এ টাইম ইন মুম্বাই দোবারা’ ছবিতে সোনাক্ষীর অনবদ্য অভিনয় প্রশংসিত হয়েছে বিভিন্ন মহলে। মুক্তির অপেক্ষায় রয়েছে সোনাক্ষী অভিনীত ‘বস’, ‘বুলেট রাজা’, ‘র‌্যাম্বো রাজাকার’ এবং ‘অ্যাকশন জ্যাকসন’ ছবিগুলো। সেগুলোতে তাঁর বিপরীতে অভিনয় করবেন যথাক্রমে অক্ষয় কুমার, সাইফ আলী খান, শহিদ কাপুর ও অজয় দেবগন।
