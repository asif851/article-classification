
‘প্রথম আলোর বয়স আঠারো, আমিও আঠারো। “হঠাৎ​ বৃষ্টি” ছবিটি যে বছর মুক্তি পায়, সে বছর প্রথম আলোও তার যাত্রা শুরু করে’ শুক্রবার ঢাকার বাংলা একাডেমিতে প্রথম আলোর পাঠক সমাবেশে এসে কথাগুলো বলেন বাংলা সিনেমার জনপ্রিয় নায়ক ফেরদৌস।ভারতীয় নির্মাতা বাসু চ্যাটার্জি পরিচালিত ‘হঠাৎ​ বৃষ্টি’ সিনেমা অভিনয় করে আলোচনায় আসেন ফেরদৌস। এই ছবিতে তাঁর বিপরীতে অভিনয় করেন প্রিয়াঙ্কা ত্রিবেদী। এই ছবির মুক্তির পর ফেরদৌসকে আর পেছন ফিরে তাকাতে হয়নি। বাংলাদেশ ও ভারতের কলকাতার দর্শকের মাঝে তিনি বেশ জনপ্রিয়তা পান। অভিনয়জীবনের এই সময়টাতে ফেরদৌস নানাভাবে প্রথম আলোকে নানাভাবে তাঁর পাশে পেয়েছেন বলেও জানান।ফেরদৌস বলেন, ‘আমি তখন সিনেমায় একেবারে নতুন। প্রথম আলোও মাত্র তার যাত্রা শুরু করেছে। পত্রিকাটি আমাকে নানাভাবে সহযোগিতা করেছে। আমার বিভিন্ন কাজের খবরাখবর-খবর সব সময় এই পত্রিকা তাঁদের পাঠকের কাছে গুরুত্বের সঙ্গে তুলে ধরে। অনেক সময় এই পত্রিকার মাধ্যমে পেয়েছি দিক নির্দেশনাও। আমার চলচ্চিত্রজীবন ও এই পত্রিকার যাত্রা একই সময়ে শুরু হওয়া এবং সব সময় পাশে পাওয়া​র কারণে নিজের মধ্যে বাড়তি একটা আবেগ কাজ করে। আর তাই তো প্রিয় পত্রিকার জন্মদিনে আমার নিজের মধ্যে অন্যরকম একটা আনন্দ কাজ করে। পাঠক প্রিয় এই পত্রিকা যুগ যুগ ধরে টিকে থাকুক।’
চিত্রনায়ক ফেরদৌস এখন নতুন একটি সিনেমার কাজ নিয়ে ব্যস্ত সময় পার করছেন। ‘গন্তব্য’ নামের এই ছবিতে ফেরদৌসের বিপরীতে অভিনয় করেছেন আইরিন।
