
অতিরিক্ত ডায়েট কন্ট্রোলের কারণে হঠাৎ করে অসুস্থ হয়ে পড়েছেন বিদ্যা সিনহা মিম। তন্ময় তানসেনের ‘পদ্ম পাতার জল’ ছবির শুটিং করতে গিয়ে হঠাৎ অসুস্থ হয়ে পড়েন তিনি। ২৪ জুন এফডিসিতে ছবিটির শেষপর্যায়ের শুটিংয়ের সময় এ ঘটনা ঘটে।মিমের মা ছবি সাহা প্রথম আলোকে বলেন, ‘অসুস্থ হওয়ার পরপরই মিমকে প্রাথমিক চিকিৎসা দেওয়া হয়। প্রাথমিক চিকিৎসার পর থেকেই মিমকে গুলশানের নিকেতনের বাসায় নিয়ে যাওয়া হয়। তারপর থেকে মিম চিকিৎসকের পরামর্শে বিশ্রামে আছে। মিমের অবস্থার পর্যবেক্ষণ করে দুই সপ্তাহের বিশ্রামের পরামর্শ দিয়েছেন চিকিৎসক।’মিমের মা আরও বলেন, ‘নিষেধ করা সত্ত্বেও দুই মাস ধরে মিম ডায়েট কন্ট্রোলের মাত্রাটা বাড়িয়ে দেয়। এতে করে সে শারীরিকভাবে প্রচণ্ড দুর্বল হয়ে পড়ে। চিকিৎসকের পরামর্শে মিমকে পুরোপুরিভাবে বিশ্রামে রাখা হয়েছে। এ কারণেই কয়েকজন নির্মাতা বিপদে পড়ে গেছেন। তাঁদের সাময়িক অসুবিধার কারণে আমরাও দুঃখিত। কিন্তু এটাও ঠিক যে অসুস্থতার ওপর কারও হাত নেই। আশা করছি সব সমস্যা কাটিয়ে উঠে মিম আবারও শুটিংয়ে ফিরতে পারবে।’
তন্ময় তানসেনের ‘পদ্ম পাতার জল’ ছবিটি ছাড়াও কাল ২৮ জুন থেকে ‘ব্ল্যাকমেইল’ নামের নতুন একটি ছবির শুটিং করার কথা ছিল মিমের। অসুস্থতার কারণে আপাতত ছবিটির কাজ শুরু করা সম্ভব হচ্ছে না। এদিকে আগামী মাসের শেষ দিকে অভিনয়শিল্পী তানিয়া আহমেদ পরিচালিত প্রথম সিনেমা ‘গুডমর্নিং লন্ডন’-এর কাজ করার কথা রয়েছে বলে জানান ছবি সাহা।
