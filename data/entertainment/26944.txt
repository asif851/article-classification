
‘গোল্ডেন এ প্লাস’ উন্মাদনা নিয়ে টিভি নাটক বানিয়েছেন জালালের গল্প–খ্যাত তরুণ চলচ্চিত্র নির্মাতা আবু শাহেদ ইমন। মা-বাবার প্রত্যাশার চাপে কীভাবে শিশুদের শৈশব বিভীষিকাময় হয়ে ওঠে, তা দেখা যাবে গোল্ডেন এ প্লাস নাটকে। নাটকের জন্য এর বিষয়বস্তুর ওপর একটি গানও করেছে চিরকুট।
গত রোববার দুপুরে কথা হয় নাটকের পরিচালক ইমন ও গানের দল চিরকুটের শিল্পী শারমীন সুলতানা সুমীর সঙ্গে। ইমন জানান, সম্প্রতি মাধ্যমিক ও উচ্চমাধ্যমিকের ফলাফল নিয়ে আত্মহত্যার মতো অনাকাঙ্ক্ষিত ঘটনাগুলো তাঁকে স্পর্শ করেছে। তিনি বলেন, ‘এ নিয়ে আমার একটি বক্তব্য আছে। গোল্ডেন এ প্লাস বলে আসলেই কি কিছু আছে? সব বিষয়ে এ প্লাস পাওয়ার বাড়তি উৎসাহের কারণে শিক্ষার্থীদের ভেতরে একধরনের চাপ তৈরি হয়। এ বিষয়টি নিয়েই আমাদের নাটক। সুমী আপার সঙ্গে সেটা শেয়ার করেছিলাম। তিনি ও তাঁর দল একটি অসাধারণ গান করেছে। নবম-দশম শ্রেণির শিক্ষার্থী ও তাদের অভিভাবকেরা গানটির সঙ্গে নিজেদের মিলিয়ে নিতে পারবেন।’
চিরকুটের শিল্পী সুমী বলেন, ‘এ ধরনের বক্তব্য নিয়ে কাজ করতে আমরা সব সময়ই উৎসাহী, আমাদের ভালো লাগে। যে কারণে এটি একটি অন্য রকম কাজ হতে যাচ্ছে। গানটি লিখে আমরা তৃপ্ত, সুর আমাদের সবার ভালো লেগেছে।’ সুমী জানান, দু-এক দিনের মধ্যে গানটিতে কণ্ঠ দেবেন তিনি। পরিচালক জানালেন, নাটক প্রচারের আগে গানটির একটি ভিডিও প্রকাশিত হবে। নাটক ও চলচ্চিত্রে নিয়মিত গান করছে চিরকুট। জালালের গল্প চলচ্চিত্রে আবহসংগীতের জন্য সার্ক চলচ্চিত্র উৎসবে সংগীত বিভাগে সেরা আবহসংগীতের পুরস্কার জিতেছিল দলটি।
গোল্ডেন এ প্লাস নাটকটিতে অভিনয় করেছেন দীপক সুমন, দীপান্বিতা মার্টিন, অনিন্দ্য, ঈশান। প্রায় ১০ বছর পর নাটক পরিচালনা করলেন জালালের গল্প ছবির  নির্মাতা আবু শাহেদ ইমন। নাটকটি দেখা যাবে ঈদের ষষ্ঠ দিন চ্যানেল আইয়ে রাত সাড়ে নয়টায়।
 
