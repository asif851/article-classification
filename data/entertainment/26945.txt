
পবিত্র ঈদুল আজহায় মুক্তি পাচ্ছে বুবলী অভিনীত দুটি ছবি। রংবাজ ও অহংকার। এই দুই ছবিরই নায়ক শাকিব খান। শুধু তাই নয়, শাকিবের সঙ্গে আরও একটি নতুন ছবিতে সম্প্রতি চুক্তিবদ্ধ হয়েছেন বুবলী। ছবিটির নাম চিটাগাইঙ্গা পোয়া, নোয়াখাইল্যা মাইয়া। ছবিগুলো নিয়ে প্রথম আলোর সঙ্গে কথা বললেন তিনি।
নতুন একটি ছবিতে চুক্তিবদ্ধ হয়েছেন শুনলাম?প্রাথমিকভাবে চুক্তি হয়েছে। একটা সাইনিং মানিও নিয়েছি। গত শনিবার এই ছবি নিয়ে চূড়ান্ত কথাবার্তা হয়। দু-এক দিনের মধ্যেই আনুষ্ঠানিকভাবে চুক্তি সম্পন্ন হবে।কী ধরনের গল্পের ছবি হবে এটি?নাম শুনেই তো বুঝতে পারছেন, আঞ্চলিক ভাষার ছবি। পরিচালকের কাছ থেকে গল্পটা শুনে মনে হয়েছে বেশ মজার। রোমান্টিক কমেডি বলা যেতে পারে।শুটিং শুরু হতে পারে কবে থেকে?নতুন ছবিটির পরিচালক উত্তম আকাশ এখন আমি নেতা হব ছবির শুটিং নিয়ে ব্যস্ত। সেটা শেষ করতে হয়তো আরও মাসখানেক সময় লাগতে পারে। পরিচালকের সঙ্গে কথা বলেছি। তিনি বলেছেন, শুটিং শেষ হওয়ার এক সপ্তাহের মাথায় আমাদের ছবিটার কাজ শুরু হবে। তবে আমাকে এখন থেকেই প্রস্তুতি নিতে বলেছেন।প্রস্তুতি নিচ্ছেন তাহলে?হ্যাঁ। এই ছবিতে নোয়াখালীর আঞ্চলিক ভাষায় সংলাপ বলতে হবে। আমার বাড়ি নোয়াখালী, কিন্তু জন্ম ও বেড়ে ওঠা ঢাকায়। নোয়াখালীর ভাষা তো জানি না। নতুন করে শিখতে ও অনুশীলন করতে হচ্ছে। এ কাজে মা-বাবা আমাকে সহযোগিতা করছেন। গত দুই দিন যখনই সুযোগ পাচ্ছেন, তখনই তাঁরা আমার সঙ্গে নোয়াখালীর ভাষায় কথা বলছেন। এ ছাড়া নাটক-সিনেমা দেখেও শেখার চেষ্টা করছি।‘রংবাজ’ ও ‘অহংকার’-এর ব্যাপারে কতটা আশাবাদী?ছবি দুটি সেন্সর ছাড়পত্র পেয়ে গেছে। পরিচালকদের কাছ থেকে শুনেছি, দুটি ছবিই শতাধিক প্রেক্ষাগৃহ পেয়েছে। এখনো বুকিং চলছে। এরই মধ্যে অহংকার ছবির পোস্টার বেরিয়ে গেছে।গত বছরের ঈদুল আজহা থেকে এ বছরের ঈদুল আজহা পর্যন্ত কয়টি সিনেমা দেখেছেন?শুটিং না থাকলে সিনেমা দেখার চেষ্টা করি। সিনেমা দেখলে নিজের দক্ষতা বাড়ে বলে মনে হয়। এরই মধ্যে ইংরেজি লাইফ ইজ বিউটিফুল, কাম সেপ্টেম্বর, হিন্দি রেস টু, গোলমাল থ্রি, বাহুবলী টু দেখেছি। আর বাংলা বেলাশেষে ছবিটা বেশ কয়বার দেখেছি।সিনেমা দেখে ব্যতিক্রম কোনো উপলব্ধি হয়? আরও ভালো কাজ করতে উদ্বুদ্ধ হন?অবশ্যই। তবে ভালো অভিনয় বের করার জন্য পরিচালকের ভূমিকা সবচেয়ে বেশি।নিজের দুটি ছবির মধ্যে গত বছর বসগিরিকে এগিয়ে রেখেছিলেন। এ বছর কোনটাকে রাখবেন?গতবার বসগিরিকে এগিয়ে রাখার কারণ ছিল। এবারকার ছবি দুটির কোনোটাকেই আলাদা করে ভাবার সুযোগ নেই। দুটি ছবিরই গল্প, গান চমৎকার। দুটি ছবির টিমই দারুণ চৌকস। আশা করছি মুক্তির পর দুটি ছবিই সমান আলোচনায় থাকবে।সাক্ষাৎকার: শফিক আল মামুন
