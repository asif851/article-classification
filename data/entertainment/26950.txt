
‘বাংলাদেশ, তোমাকে শুভেচ্ছা! এখানে এসে দারুণ লাগছে। ফাটাফাটি!’ ফেসবুকে এভাবেই নিজের অনুভূতি জানালেন ভারতের বাংলা ছবির এ সময়ের অন্যতম জনপ্রিয় নায়ক দেব। গত সোমবার সকালে ঢাকায় আসেন তিনি। থাকবেন ২৮ ফেব্রুয়ারি পর্যন্ত। এখানে তিনি কলকাতার একটি ছবির শুটিং করছেন। ছবির নাম বুনোহাঁস। সমরেশ মজুমদারের গল্প অবলম্বনে ছবিটি পরিচালনা করছেন অনিরুদ্ধ রায় চৌধুরী।গতকাল মঙ্গলবার দিবাগত রাতে দেব শুটিং করেছেন রাজধানীর দিলু রোড এলাকায়। সকালে চলে যান ধামরাই। সেখান থেকে মানিকগঞ্জ ও আরিচায়। বিকেলে শুটিংয়ের ফাঁকে ফেসবুকে তিনি লিখেছেন, ‘ভারতের একজন বাঙালি অভিনেতার জন্য এটা একটা স্বপ্ন যে একদিন সে পুরোপুরি বাঙালি হতে পারবে। আমার সেই স্বপ্ন সত্যি হয়েছে। বাংলাদেশ, আমি এসে গেছি।’ছবির নির্মাতাদের পক্ষ থেকে জানানো হয়েছে, দেব আর ছবির কলাকুশলীদের নিরাপত্তার কথা বিবেচনা করে দেবের শুটিংয়ের সবকিছু প্রচারমাধ্যমের কাছে গোপন রাখা হচ্ছে।
