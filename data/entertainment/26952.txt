
বলিউডের অভিনেত্রী দীপিকা পাড়ুকোনের খিদে নাকি হাতির মতোই। প্রতি দুই ঘণ্টা অন্তর পেটপূজা করতে হয় তাঁকে। এমনকি ছবির সেটের সবার খাবারও নাকি সাবাড় করে ফেলেন ছিপছিপে গড়নের এ মডেল ও অভিনেত্রী। সম্প্রতি দীপিকার এই হাঁড়ির খবর ফাঁস করেছেন ‘চেন্নাই এক্সপ্রেস’ ছবির সহ-অভিনেতা শাহরুখ খান ও নির্মাতা রোহিত শেঠি।                     রোহিত শেঠির পরিচালনায় শাহরুখ ও দীপিকা অভিনীত ‘চেন্নাই এক্সপ্রেস’ মুক্তি পাচ্ছে আগামী ৮ আগস্ট। ছবির প্রচারণার কাজে সম্প্রতি কালারস টিভির ‘কমেডি নাইট উইথ কপিল’ অনুষ্ঠানে হাজির হয়েছিলেন শাহরুখ, দীপিকা ও রোহিত। দীপিকার কাছে তাঁর শরীরের ফিটনেস-মন্ত্র জানতে চান অনুষ্ঠানের সঞ্চালক কপিল। তখন শাহরুখের দিকে ফিরে তাঁর মুখেই এ প্রশ্ন শুনতে চান দীপিকা। এভাবে নিজেই নিজের ফাঁদে পড়েন বেচারা দীপিকা।
দীপিকাকে প্রশ্নটি করতে অস্বীকৃতি জানিয়ে হাটে হাঁড়ি ভাঙা শুরু করেন শাহরুখ। তিনি বলেন, ‘প্রচুর খায় দীপিকা। পার্বত্য এলাকায় “চেন্নাই এক্সপ্রেস” ছবির শুটিং করার সময় আমাদের স্রেফ চা আর বিস্কুট খেয়ে থাকতে হয়েছে। কারণ, দীপিকা ছবির দলের সবার খাবার একাই খেয়ে ফেলত। এমনকি স্পট বয়দের খাবারেও সে ভাগ বসাত।’ জানিয়েছে ইন্দো-এশিয়ান নিউজ। শাহরুখ আরও বলেন, ‘খাদ্যগ্রহণের ওপর দীপিকার একদমই নিয়ন্ত্রণ নেই। প্রতি দুই ঘণ্টা অন্তর তাঁর পেটে খাবার যেতেই হবে। বলা যায়, তাঁর খিদে হাতির মতোই।’ দীপিকা সম্পর্কে শাহরুখের এসব বক্তব্যের সঙ্গে সুর মিলিয়েছেন রোহিত শেঠিও। 
