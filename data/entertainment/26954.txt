
২০ ডিসেম্বর সংগীত শিল্পী মাহমুদুন্নবীর মৃত্যুবার্ষিকী। আর ১৬ ডিসেম্বর ছিল গুণী এই শিল্পীর জন্মদিন। এই দুটি দিনকে উপলক্ষ করে আজ তাঁর দুই মেয়ে ফাহমিদা নবী ও সামিনা চৌধুরী গাইবেন দেশ টিভিতে। বেলা তিনটা থেকে শুরু হবে ‘প্রিয়জনের গান’ নামের এই অনুষ্ঠানের বিশেষ পর্বটি।ফাহমিদা নবী জানান, মাহমুদুন্নবীর মৃত্যুবার্ষিকীতে তাঁকে স্মরণ করে বেশ কিছু অনুষ্ঠান প্রচারিত হবে বিভিন্ন টেলিভিশন চ্যানেলে। আজ ‘প্রিয়জনের গান’-এর মধ্য দিয়ে শুরু হবে অনুষ্ঠানগুলোর প্রচার। অন্যদিকে আজকের অনুষ্ঠান নিয়ে সামিনা চৌধুরী বলেন, ‘আজ গল্প আর আড্ডার মধ্য দিয়ে দুই বোন গাইব বাবার গানগুলো। এমন অনুষ্ঠানে গাইতে বরাবরই অন্য রকম ভালো লাগা কাজ করে।’
