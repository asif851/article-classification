
গান দিয়ে তিনি পৌঁছে গেছেন সারা দেশে। শহরে-গ্রামে সামিনা চৌধুরীর গান ছড়িয়ে পড়া নতুন কিছু নয়। তবে গানটি যদি হয় জনসচেতনতার উদ্দেশ্যে করা, তাহলে তো অবশ্যই এর প্রচার শিল্পীর কাছে অনেক গুরুত্বপূর্ণ। এবার তেমনই হলো। তিনি গাইলেন বিদ্যুৎ ব্যবহারে সচেতনতা বাড়ানোর জন্য একটি গান। আর এ গান নিয়ে সামিনা চৌধুরী প্রত্যাশা করছেন শহর ও গ্রামের প্রতিটি ঘরে সচেতনতার বার্তা পৌঁছে দিতে।‘রাতের শেষে দিনের আলো, দিন পেরিয়ে আঁধার বেশ/ জ্বলছে আলো, চলছে দেশ, এগিয়ে যাবে বাংলাদেশ’—এমন শব্দ দিয়ে সাজানো গানটি লিখেছেন ফারুক আহমেদ এবং আবদুল গনি। বাংলাদেশ স্কাউটসের তত্ত্বাবধানে তৈরি এ গানে সুর বসিয়েছেন আশেক মনজুর। সামিনা চৌধুরীর সঙ্গে এ গানে কণ্ঠ মিলিয়েছেন মুহিন। জনসচেতনতামূলক এ গান নিয়ে সামিনা চৌধুরী বলেন, ‘সামাজিক দায়বদ্ধতা থেকে এ ধরনের গান করতে বেশি আগ্রহী হই। আমার বিশ্বাস, যে উদ্দেশ্যে গানটি তৈরি হয়েছে, তা সার্থক হবে। সবার কাছে পৌঁছে যাবে সচেতনতার বার্তা।’বাংলাদেশ স্কাউট কিছুদিনের মধ্যেই প্রচারণার মধ্য দিয়ে গানটি বিভিন্ন জেলা, থানা ও বিভাগীয় শহরগুলোয় প্রচার করবে। সেই সঙ্গে টেলিভিশন চ্যানেলেও গানটি প্রচারিত হবার কথা।
