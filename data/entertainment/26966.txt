
কথা ছিল ২৩ থেকে ২৭ নভেম্বর ঢাকায় বেঙ্গল শাস্ত্রীয় সংগীত উৎসবের ষষ্ঠ আসর বসবে। শেষ পর্যন্ত তা আর হচ্ছে না। আজ রোববার দুপুরে রাজধানীর একটি হোটেলে আয়োজিত এক সংবাদ সম্মেলনে বেঙ্গল ফাউন্ডেশনের চেয়ারম্যান আবুল খায়ের জানান, বিদেশি শিল্পীদের নিরাপত্তার বিষয়টিকে গুরুত্ব দিয়ে তাঁরা এই সিদ্ধান্ত নিয়েছেন।
আজ সংবাদ সম্মেলনে আরও উপস্থিত ছিলেন ইমেরিটাস অধ্যাপক আনিসুজ্জামান, বেঙ্গল ফাউন্ডেশনের মহাপরিচালক লুভা নাহিদ চৌধুরী এবং কালি ও কলম সম্পাদক আবুল হাসনাত।
আবুল খায়ের বলেন, ‘এবার উৎসবের প্রস্তুতি শুরু করার পর আমরা আর্মি স্টেডিয়াম ব্যবহারের অনুমতি চেয়েছিলাম। কিন্তু সেনা ক্রীড়া নিয়ন্ত্রণ বোর্ড গত ৩১ আগস্ট এক চিঠিতে জানায়, ওই সময় পোপের বাংলাদেশ সফরের সূচি থাকায় আর্মি স্টেডিয়াম বরাদ্দ দেওয়া সম্ভব নয়। আন্তর্জাতিক মানের এ উৎসবের পুঙ্খানুপুঙ্খ পরিকল্পনা শেষ করতেই আট মাস সময় লেগে যায়। নিবিড়ভাবে সবদিক সমন্বয়ের পর পরিকল্পনা পরিবর্তন বা সংকোচন সম্ভব হয় না। আর বিদেশি শিল্পীদের কাছে আর্মি স্টেডিয়াম নিরাপদ স্থান হিসেবে বিবেচিত। চূড়ান্ত পর্যায়ে এসে বিকল্প ভেন্যু বিবেচনার কোনো অবকাশ নেই। উৎসবের পাঁচ বছরের যে চরিত্র দাঁড়িয়েছে, তাতে ভেন্যু পরিবর্তন করলে সেটি বিপন্ন হবে।’
আগামী ৩০ নভেম্বর রোমান ক্যাথলিক চার্চের প্রধান ধর্মগুরু পোপ ফ্রান্সিসের ঢাকায় আসার কথা রয়েছে। উৎসবের জন্য আগস্ট মাসের মধ্যেই ভারতের প্রথম সারির শাস্ত্রীয় সংগীতশিল্পী, বাংলাদেশের নবীন ও প্রবীণ শিল্পী এবং অন্য অংশগ্রহণকারীদের সঙ্গে অনুষ্ঠানের পরিকল্পনা, যাত্রার তারিখ নির্ধারণসহ সব ব্যবস্থা চূড়ান্ত করা হয়েছিল।
ঢাকার সংগীতপ্রেমীদের পাশাপাশি সাংস্কৃতিক কর্মী এবং তরুণ প্রজন্মের কাছে ‘বেঙ্গল শাস্ত্রীয় সংগীত উৎসব’ দারুণ জনপ্রিয়তা পায়।
