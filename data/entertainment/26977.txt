
গতকাল সোমবার বাজারে এসেছে প্রথম আলোর বিশেষ ম্যাগাজিন বর্ণিল বিয়ে। এর প্রচ্ছদের জন্য পাঁচ পোশাকে বউ সেজেছেন নায়িকা শবনম বুবলী। তাঁর এই বউ সাজার অভিজ্ঞতা ও কাজের নানা বিষয় নিয়ে কথা হলো এবার।
বধূ সাজে ম্যাগাজিনের প্রচ্ছদ হওয়ার অনুভূতি কেমন?
এর আগে বেশ কয়েকটি ম্যাগাজিনে প্রচ্ছদ হয়েছি। কিন্তু বিয়ের সাজে, বিশেষ করে বিয়েসংখ্যার জন্য এবারই প্রথম। বাঙালি বিয়ের সাজ এত সুন্দর, তার তুলনা হয় না। তাই বউ সাজতে গিয়ে খুব ভালো লেগেছে আমার। এভাবে সেজেগুজে বিয়ের জন্য ছবি তোলা যেকোনো বাঙালি মেয়ের কাছেই বিশেষ।
বউ সেজে ছবি তোলার সময় নিজের বিয়ের ভাবনা মাথায় আসেনি?
কাজটি বেশ উপভোগ করেছি। সত্যিকার অর্থে শাড়িতেই বাঙালি মেয়েদের ভালো মানায়। পাঁচ রকমের শাড়ির সঙ্গে পাঁচ সাজে নিজেকে সাজাতে গিয়ে বুঝে গেছি যে আমাকে কেমন করে বিয়েতে সাজলে বেশি মানাবে। ভবিষ্যতে নিজের বিয়েতে সেই কথা মাথায় রাখব, এসব ভেবেই সাজব। বলতে পারেন, নিজের বিয়ের ছোটখাটো একটা ট্রায়াল হয়ে গেল।
বিয়ের সাজে আপনার ছবি দেখে কারও কাছ থেকে কোনো প্রতিক্রিয়া পেয়েছেন? 
বাজারে আসার বেশ কয়েক দিন আগে থেকেই পত্রিকায় ম্যাগাজিনটির বিজ্ঞাপন যাচ্ছিল। বিজ্ঞাপন দেখেই বন্ধুবান্ধব, আত্মীয়স্বজনসহ অনেকেই প্রশংসা করছিলেন। ম্যাগাজিন বাজারে আসার পর প্রশংসা আরও বেশি বেশি পাচ্ছি। সামাজিক যোগাযোগমাধ্যমেও ভক্তরা প্রচ্ছদটি দেখে প্রশংসা করেছেন।
সত্যিকারের বিয়ে কবে? 
আমার বিশ্বাস, বিয়ে বলেকয়ে হয় না। ভাগ্যে যখন থাকে, সেই সময়েই বিয়ে হয়। তবে এখনই বিয়ের পরিকল্পনা নেই। সময় হলে দর্শককে জানিয়েই বিয়ে করব।
এ মাসে কি নতুন ছবির শুটিংয়ে অস্ট্রেলিয়া যাচ্ছেন? 
ছবির প্রযোজক তাপসী ঠাকুর ২১ ডিসেম্বর যাওয়ার ব্যাপারে বলেছিলেন। তবে এখনো চূড়ান্ত নয়। ছবির নাম এখনো ঠিক হয়নি। এই মুহূর্তে ছবির পরিচালক আশিকুর রহমান আছেন অস্ট্রেলিয়ায়, প্রযোজক বাংলাদেশে আর ছবির নায়ক শাকিব খান ভারতে। তাই আরেকটু সময় লাগতে পারে। তবে যাওয়ার প্রস্তুতি চলছে। হয়তো এ মাসের মধ্যেই হবে।
চলচ্চিত্রে আপনার কাজের বয়স প্রায় দুই বছর। বছরখানেক আগে বলেছিলেন শাকিব খানের পাশাপাশি অন্য নায়কদের সঙ্গেও কাজ করবেন। তার খবর কী? 
খুব তাড়াতাড়িই অন্য নায়কের সঙ্গে কাজ হবে। কথাবার্তা চূড়ান্ত। শিডিউল নিয়ে বসতে হবে। বড় একটি ছবির কথা চলছে। তবে কার বিপরীতে কাজ করব, তা এখনই বলব না। চমক আছে।
সাক্ষাৎকার: শফিক আল মামুন
