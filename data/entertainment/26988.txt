
১৯৭১ সালে মুক্তিযুদ্ধের সময় পাকিস্তানি জাহাজ ‘পদ্মা’ অবরোধের নেতৃত্বে ছিলেন রিচার্ড কে. টেইলর। সেই অভিজ্ঞতা নিয়ে তিনি একটি বই লিখেছন, নাম ‘ব্লকেড’। সেই বই অবলম্বনে তথ্যচিত্র নির্মাণ করেছেন যুক্তরাষ্ট্রপ্রবাসী বাংলাদেশি নির্মাতা আরিফ ইউসুফ। এবার সেই ছবিটি ইনডিপেনডেন্ট ফিল্ম ফেস্টিভ্যালের বেস্ট ডকুমেন্টারি ফিচার ক্যাটাগরিতে পুরস্কার জিতেছে।
১৯৭১ সালের জুন মাস। ‘নিউইয়র্ক টাইমস’ থেকে জানা যায়, পাকিস্তানের দুটি জাহাজ যুক্তরাষ্ট্রের বন্দরে নোঙর করছে যুদ্ধের অস্ত্র সংগ্রহের জন্য। ১১ জুলাই ১৯৭১। যুক্তরাষ্ট্রের বাল্টিমোর সমুদ্রবন্দরে ‘পদ্মা’ নামের একটি পাকিস্তানি জাহাজ নোঙর করবে। এ খবর দ্রুত ছড়িয়ে যায়। এরপর ফিলাডেলফিয়া, ওয়াশিংটন ডিসি ও বাল্টিমোরের কয়েকজন মার্কিন নাগরিক জাহাজটিকে বন্দরে ভিড়তে না দেওয়ার পরিকল্পনা করেন। তাঁরা ডিঙি নৌকায় চড়ে জীবনের ঝুঁকি নিয়ে জাহাজটিকে আটকে দেওয়ার চেষ্টা করেন। একপর্যায়ে তাঁরা সফল হন। সেই ঘটনা নিয়েই তৈরি হয়েছে তথ্যচিত্র ‘ব্লকেড’।
‘ব্লকেড’ তথ্যচিত্রে রয়েছে সেই অভিযানে অংশ নেওয়া কয়েকজনের সাক্ষাৎকার। রয়েছে কিছু দুষ্প্রাপ্য ভিডিওচিত্র।
