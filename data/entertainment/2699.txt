
ছোট পর্দার তারকা অর্চিতা স্পর্শিয়া আর পরিচালক রাফসান আহসানের মাত্র দুই বছরের সংসার। আজ রোববার সন্ধ্যায় জানা গেল, তাঁরা দুজনই বিবাহবিচ্ছেদের জন্য পারিবারিক আদালতে আবেদন করেছেন। স্পর্শিয়ার সঙ্গে বিবাহবিচ্ছেদের বিষয়টি আজ প্রথম আলোর কাছে নিশ্চিত করেছেন রাফসান আহসান। তিনি জানান, গত ২১ আগস্ট রাজধানীর মোহাম্মদপুরের কাজী অফিসে আনুষ্ঠানিকভাবে তাঁরা বিবাহবিচ্ছেদের জন্য আবেদন করেছেন।
রাফসান আহসান বলেন, ‘স্পর্শিয়া খুব ভালো মেয়ে। আমরা ভালো বন্ধু ছিলাম। আমার কঠিন সময়ে ওকে পাশে পেয়েছি। ওই সময় ও আমাকে সাপোর্ট দিয়েছে। ও অনেক যুদ্ধ করে এই পর্যন্ত এসেছে। আমরা একসঙ্গে না থাকলেও আমাদের মধ্যে সম্মানবোধ সব সময়ই থাকবে। কিছুদিন যাবৎ নানা বিষয়ে আমাদের মধ্যে মতের অমিল হচ্ছিল। আমরা আলাদা থেকেছি। শেষ পর্যন্ত নিজেরা আলোচনা করে বিবাহবিচ্ছেদের সিদ্ধান্ত নিয়েছি।’
এ ব্যাপারে স্পর্শিয়ার সঙ্গে তাঁর মুঠোফোন নম্বরে কয়েকবার যোগাযোগের চেষ্টা করা হয়েছে। কিন্তু তিনি কল রিসিভ করেননি। পরে ফোন নম্বরটি বন্ধ পাওয়া যায়।
রাফসান আহসান আরও বলেন, ‘এখনো আমরা দুজন দুজনকে ভালোবাসি। কিন্তু চারপাশের কিছু মানুষের কারণে বিষয়টি জটিল হয়ে গেছে।’
রাফসান জানান, ২০১৫ সালের ২৯ সেপ্টেম্বর স্পর্শিয়ার সঙ্গে তাঁর বাগদান হয়। ১ অক্টোবর তাঁরা বিবাহবন্ধনে আবদ্ধ হন। একটি অনলাইন শপের ভিডিওচিত্র নির্মাণের সময় রাফসান এবং স্পর্শিয়ার বন্ধুত্ব তৈরি হয়। তাঁরা প্রেম করেছেন চার মাস। রাফসানের মা অসুস্থ হওয়ায় তাঁরা দ্রুত বিয়ে করার সিদ্ধান্ত নেন। বিয়ের পাঁচ দিন পর রাফসানের মা মারা যান।
