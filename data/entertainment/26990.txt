
ঢাকায় ঈদ কাটানোর ঠিক দুদিন পরেই জার্মানির উদ্দেশ্যে ঢাকা ছেড়েছেন ঢাকাই চলচ্চিত্রের দুই আলোচিত মুখ অনন্ত জলিল ও বর্ষা। এ সফরে তাঁরা দুজন শুধু জার্মানিই নয়, গ্রিস ও তুরস্কেও ঘুরে বেড়াবেন। পাশাপাশি ব্যবসায়িক কাজকর্মও সেরে নেবেন তাঁরা। আর তাই তো দুজনেই তাঁদের এই সফরকে ‘রথ দেখা ও কলা বেচা’ বলতে চাইছেন।
জার্মানি থেকে মুঠোফোনে অনন্ত প্রথম আলোকে বলেন, ‘ব্যবসায়িক কারণেই আমাকে দেশের বাইরে আসতে হয়েছে। আসার আগে ভাবলাম, দেশের বাইরে যেহেতু আমাকে যেতেই হবে, বউ-বাচ্চাসহ গেলে কাজের ফাঁকে ঘোরাফেরা বা বেড়ানোর কাজটিও সেরে নেওয়া যাবে। তাই ঈদের এই ছুটির সময়টাকেই কাজে লাগালাম।’এ প্রসঙ্গে বর্ষা বলেন, ‘খুব শিগগিরই আমাদের নতুন ছবির কাজকর্ম শুরু হবে। তখন আমাদের ছবিটি নিয়ে অনেক বেশি বেশ ব্যস্ত থাকতে হবে। কারণ আমাদের এবারের ছবিটি একেবারেই অন্য রকমভাবে বানানো হচ্ছে। ছবির কাজ শুরুর আগে এই ঘোরাঘুরি কাজে দেবে। ঈদের ছুটিটাকেও ভালোভাবে সেলিব্রেট করা গেল।’এদিকে, বর্ষা জানিয়েছেন, তিনি অক্টোবরের প্রথম সপ্তাহে ঢাকায় ফিরলেও অনন্তর দেশে ফিরতে অক্টোবরের দ্বিতীয় সপ্তাহ লেগে যাবে। ফিরে এসেই নতুন ছবি ‘দ্য স্পাই’ নিয়ে ব্যস্ত হয়ে পড়বেন।‘খোঁজ দ্য সার্চ’ চলচ্চিত্রের মাধ্যমে অভিষেক হয়েছিল ঢাকাই ছবির হালের আলোচিত জুটি অনন্ত-বর্ষার। ২০১০ সালের এপ্রিলে মুক্তি পায় ছবিটি। এর পর আরও কয়েকটি ছবিতে তাঁরা জুটি হয়ে কাজ করেছেন। নতুন ছবি ‘দ্য স্পাই’ নিয়ে নানা পরিকল্পনা করছেন অনন্ত। এ ছবিতে তিনি নিজেকে একেবারে নতুনভাবে উপস্থাপন করতে চান, যা নাকি এর আগে তাঁর দর্শকেরা দেখেন নি।এর আগে অনন্ত জানিয়েছিলেন, তিনি আজ পর্যন্ত যতগুলো ছবিতে অভিনয় করেছেন, কোনো ছবিতেই মনের মতো অভিনয় করার সুযোগ পাননি। কারণ, প্রত্যেকটা ছবির চিত্রনাট্য থেকে শুরু করে, সংলাপ, শুটিংয়ের লোকেশন বাছাই, দেশ-বিদেশের অভিনয়শিল্পী নির্বাচন— তাঁকেই সবকিছুর তদারকি করতে হয়েছে। শুধু তাই নয়; কস্টিউম, কোরিওগ্রাফার, কলাকুশলীর ব্যাপারেও তদারকি করতে হয়েছে অনন্তকেই।’অনন্ত বলেছিলেন, ‘সবকিছু নিয়ে আমাকে অনেক বেশি ব্যস্ত থাকতে হতো। আমার ব্যস্ততা এতটাই ছিল যে, শরীরের ঘাম মুছতে মুছতে ক্যামেরার সামনে দাঁড়াতে হতো। এবার সিদ্ধান্ত নিয়েছি, আমি আর্টিস্ট হব।’
