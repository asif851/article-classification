
বাংলাদেশের মুক্তিযুদ্ধের সময় নারীদের ওপর ভয়াবহ নির্যাতন করা হয়। সেই সময়ের তেমনি কিছু ভয়াবহ ঘটনা নিয়ে বলিউডের মৃত্যুঞ্জয় দেবব্রত তৈরি করেন চিলড্রেন অব ওয়ার: নাইন মান্থস টু ফ্রিডম ছবিটি। অভিনয় করেছেন রাইমা সেন, ভিক্টর ব্যানার্জি, ফারুক শেখ, ইন্দ্রনীল সেনগুপ্ত, ঋদ্ধি সেন প্রমুখ। গত বছর ২৭ ডিসেম্বর ভারতে মুক্তি পাওয়ার কথা ছিল ছবিটি। নাম নিয়ে জটিলতার কারণে তখন তা পিছিয়ে যায়। এখন মুক্তির নতুন তারিখ নির্ধারণ করা হয়েছে ২৫ এপ্রিল। তার আগেই হয়তো ছবিটি দেখতে পাবেন বাংলাদেশের দর্শকেরা।জানা গেছে, ছবিটি বাংলায় ডাব করা হয়েছে। যেখানে উর্দুতে সংলাপ বলা হয়েছে, সেখানে বাংলায় সাবটাইটেল দেওয়া হয়েছে। ভারতের কলকাতার জে কে এন্টারপ্রাইজ থেকে বাংলাদেশে ছবিটি আমদানি করেছে খান ব্রাদার্স।খান ব্রাদার্সের সুদীপ্ত দাস জানান, এরই মধ্যে বিভিন্ন মন্ত্রণালয় থেকে প্রয়োজনীয় অনুমতি পাওয়া গেছে। আগামী এপ্রিল মাসের প্রথম সপ্তাহে ছাড়পত্রের জন্য ছবিটি চলচ্চিত্র সেন্সর বোর্ডে জমা দেওয়া হবে। ছাড়পত্র পাওয়া সাপেক্ষে ১৮ এপ্রিল ছবিটি মুক্তি দেওয়ার পরিকল্পনা করা হচ্ছে। ডিজিটাল প্রযুক্তিতে তৈরি চিলড্রেন অব ওয়ার: নাইন মান্থস টু ফ্রিডম ছবিটি একসঙ্গে কয়েকটি প্রেক্ষাগৃহে মুক্তি দেওয়া হবে।শুরুতে চিলড্রেন অব ওয়ার: নাইন মান্থস টু ফ্রিডম ছবিটির নাম ছিল ‘দ্য বাস্টার্ড চাইল্ড’। পরে নাম পরিবর্তন করা হয়।
