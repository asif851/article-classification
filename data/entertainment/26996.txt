
‘হার্লি কুইন’-এর কথা মনে আছে? হ্যাঁ হ্যাঁ, ‘সুইসাইড স্কোয়াড’-এ জোকারের যে বান্ধবী, তাঁর কথাই বলছি। এই চরিত্রে অভিনয় করেছেন হলিউড তারকা মারগট রোবি। তিনি যদি মুটিয়ে যান, তবে তাঁকে কেমন লাগবে একটু কল্পনা করে নিতে পারেন। কারণ তাঁর আগামী ছবিতে মোটা মারগটকেই দেখতে হবে!
সাবেক মার্কিন স্কেটার টনিয়া হারডিংয়ের জীবন নিয়ে ‘আই, টনিয়া’ নামে মূল চরিত্রে অভিনয় করছেন মারগট। চরিত্রটিকে বাস্তবে ফুটিয়ে তুলতেই টনিয়ার মতো করে ওজন বাড়িয়েছেন তিনি। ছবিটি সম্পর্কে খুব বেশি জানা না গেলেও সিদ্ধান্ত হয়েছে এটি আগামী বছর মুক্তি পাবে। টনিয়ার সাবেক স্বামী জেফ গিলুলির ভূমিকায় অভিনয় করবেন আরেক হলিউড তারকা ‘ক্যাপ্টেন আমেরিকা’ সেবাস্টিয়ান স্ট্যান। দ্য নিউ ইয়র্ক টাইমসের বরাতে জানা যায়, টনিয়ার এক দুর্ঘটনার পেছনে গিলুলির হাত ছিল বলে তাকে দুই বছরের কারাদণ্ড দিয়েছিল আদালত। এবিসি নিউজ
