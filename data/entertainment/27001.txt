
গণসংগীতের প্রচার, প্রসার এবং একটি স্বতন্ত্র সংগীতের ধারা হিসেবে প্রতিষ্ঠা করার লক্ষ্যে প্রতিবছর গণসংগীত উৎসব আয়োজন করে উদীচী। আগামী ২৮ মার্চ থেকে উদীচীর আয়োজন করতে যাচ্ছে অষ্টম সত্যেন সেন গণসংগীত উৎসব ও জাতীয় গণসংগীত প্রতিযোগিতা। এ উপলক্ষে গতকাল অনুষ্ঠিত হয় এ প্রতিযোগিতার ঢাকা বিভাগীয় পর্ব। শিল্পকলা একাডেমির সংগীত, আবৃত্তি ও নৃত্যকলা মিলনায়তনে শুরু হয় বিভিন্ন বিভাগের প্রতিযোগিতা। শনিবার প্রতিযোগিতা শুরুর আগে ছিল সংক্ষিপ্ত উদ্বোধনী পর্ব। উদীচী ঢাকা বিভাগীয় কমিটির আহ্বায়ক শিবানী ভট্টাচার্য্যের সভাপতিত্বে এ পর্বে আলোচনা করেন তিন বিচারক হাবিবুল আলম, সোহানা আহমেদ ও তানভীর আলম সজীব, উদীচী কেন্দ্রীয় সংসদের সাধারণ সম্পাদক জামসেদ আনোয়ার তপন, ঢাকা মহানগর সংসদের সভাপতি কাজী মোহাম্মদ শীশ এবং উদীচী ঢাকা মহানগর সংসদের সাধারণ সম্পাদক ইকবালুল হক খান। আলোচনা শেষে শুরু হয় চারটি বিভাগের প্রতিযোগিতা। প্রতিযোগিতায় ঢাকা বিভাগীয় পর্বে ‘ক’ বিভাগে প্রথম স্থান অধিকার করেছে নূর জাকিয়া প্রাপ্তি, আর দ্বিতীয় হয়েছে শেহের মাহমুদ স্মিতা, তৃতীয় হয়েছে জান্নাতুল ফেরদৌস নাফিসা। ‘খ’ বিভাগে প্রথম হয়েছে মায়েশা সুলতানা ঊর্বি, দ্বিতীয় স্থান অধিকার করেছে দুলারি ভট্টাচার্য সিঁথি ও তৃতীয় হয়েছে জয়শ্রী চৌধুরী বৃষ্টি। ‘গ’ বিভাগে প্রথম হওয়ার গৌরব অর্জন করেছেন আনান বাউল। এ বিভাগে দ্বিতীয় হয়েছেন মো. হাবিবুর রহমান। তৃতীয় স্থান পেয়েছেন অন্তু সরকার। দলীয় অর্থাৎ ‘ঘ’ বিভাগে প্রথম স্থান অধিকার করেছে নারায়ণগঞ্জের যোদ্ধা সামাজিক ও সাংস্কৃতিক অঙ্গন। দ্বিতীয় স্থান পেয়েছে উদীচী ঢাকা মহানগর সংসদ এবং তৃতীয় স্থান পেয়েছে উদীচী মিরপুর শাখা। আগামী ২৮ মার্চ মঙ্গলবার বাংলাদেশ শিল্পকলা একাডেমির সংগীত ও নৃত্যকলা মিলনায়তনে আয়োজিত জাতীয় পর্যায়ের প্রতিযোগিতায় প্রতিদ্বন্দ্বিতা করবেন বিভাগীয় পর্যায়ের বিজয়ীরা।
