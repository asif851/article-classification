
কুস্তিগির মহাবীর সিংয়ের জীবনী অবলম্বনে ‘দাঙ্গাল’ ছবির নাম ভূমিকায় দেখা যাবে আমির খানকে। চরিত্রটির জন্য নিজেকে প্রস্তুত করতে অভিনব এক উপায়ই বেছে নিয়েছেন তিনি। ঘুম বাদ দিয়ে প্রতিদিন ভোরে টিভিতে রেসলিং দেখছেন এই ‘পিকে’ তারকা। শুধু তাই নয়, চরিত্রের প্রয়োজনে এরই মধ্যে তিনি শরীরের ওজন বাড়িয়ে ৯৫ কেজি করেছেন। যেকোনো ছবিতে নিজের চরিত্রকে নিখুঁতভাবে ফুটিয়ে তুলতে কোনো রকম ছাড় দিতে রাজি নন আমির। আর তাইতো তাঁর নামের পাশে বসেছে ‘মিস্টার পারফেকশনিস্ট’ তকমা। ছবির চরিত্রের জন্য নিজেকে প্রস্তুত করতে হেন কোনো কাজ নেই যা আমির করতে পারেন না। বহুবার তিনি এর প্রমাণ দিয়েছেন। আবারও দিলেন। ‘দাঙ্গাল’ ছবিতে কুস্তিগির মহাবীর সিং চরিত্রে অভিনয়ের প্রস্তুতি হিসেবে প্রতিদিন ভোর চারটায় নিয়ম করে টিভিতে রেসলিং দেখছেন আমির।আমিরের স্বাস্থ্য নিয়ে শঙ্কা!কিছুদিন আগে গভীর রাতে টিভি দেখছিলেন আমির। ভোর চারটার দিকে চ্যানেল পাল্টাতে পাল্টাতে হঠাৎ একটি চ্যানেলে তাঁর চোখ আটকে যায়। তিনি দেখেন, চ্যানেলটিতে দেশি ঢংয়ের রেসলিং হচ্ছে। তিনি মনোযোগ দিয়ে রেসলিং দেখা শুরু করেন। পরে আমির জানতে পারেন, প্রতিদিন ভোর চারটায় ওই টিভি চ্যানেলে রেসলিং দেখানো হয়। আর আমির তা দেখতে নিয়ম করে প্রতিদিন ভোর চারটায় জেগে ওঠেন। সম্প্রতি এক খবরে এমনটিই জানিয়েছে ইন্ডিয়ান এক্সপ্রেস ডটকম।
বিষয়টির সত্যতা নিশ্চিত করে আমিরের মুখপাত্র বলেন, আমির যখন যা করেন তাতে পুরোপুরি ডুবে যান। সময় তাঁর জন্য কোনো ব্যাপার না। গত কিছুদিন ধরে তিনি নিয়মিত রেসলিং ম্যাচ দেখছেন।কুস্তিগির মহাবীর সিং, তাঁর দুই মেয়ে গীতা ও ববিতা ফোগাট এবং তাঁদের ভেতরের সম্পর্ক নিয়ে ‘দাঙ্গাল’ ছবির কাহিনি আবর্তিত হয়েছে। চলতি বছরের সেপ্টেম্বরে ছবিটির শুটিং শুরু হবে।
