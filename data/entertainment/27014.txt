
হলভর্তি মানুষ, মঞ্চে গাইছেন তিনি। দর্শক সারি থেকে একটু পরপর ভেসে আসছে শিষ আর করতালির আওয়াজ। এমন একটি মুহূর্তের জন্যই যেন এত দিন অপেক্ষা করে ছিলেন বলিউড অভিনেত্রী শ্রদ্ধা কাপুর। পেশা হিসেবে অভিনয়কে বেছে নিলেও গানের প্রতি তাঁর এক অন্য রকম নেশা। সিনেমার জন্য বেশ কয়েকটি গানও তিনি গেয়েছেন। এবার দর্শকদের সামনে মঞ্চে সরাসরি গান করার সুযোগ হয়েছিল শ্রদ্ধা কাপুরের।সম্প্রতি ভারতের মুম্বাইয়ের এনএসসিআই গ্রাউন্ডে ছিল আসন্ন ছবি ‘রক অন টু’-এর গানের উদ্বোধন। সেখানেই তিনি গেয়ে  শুনিয়েছেন রক অন ছবির গান। প্রথমবারের মতো মঞ্চে গান করার মিশ্র অনুভূতির কথা জানিয়ে শ্রদ্ধা বলেছেন, ‘মঞ্চে উঠে আমি উচ্ছ্বসিত, আনন্দিত ও খানিকটা নার্ভাস বোধ করছিলাম।’ বলেছেন, জীবনের প্রথম লাইভ কনসার্টের অনুভূতি তাঁর পক্ষে ভাষায় প্রকাশ করা সম্ভব নয়। এত দিন ধরে নিজের মধ্যে এই স্বপ্নটাই লালন করে আসছিলেন তিনি। এই কনসার্টের মধ্য দিয়ে সেই স্বপ্ন পূরণ হলো বলে মঞ্চে উঠে আবেগপ্রবণ হয়ে পড়েছিলেন শ্রদ্ধা। মঞ্চে তিনি ‘রক অন’ সিনেমার কয়েকটি জনপ্রিয় গান গেয়ে শুনিয়েছেন।
‘রক অন টু’ ছবিতে অভিনয়ের পাশাপাশি কয়েকটি গানে কণ্ঠ দিয়েছেন শ্রদ্ধা কাপুর। এর আগে নিজের ‘এক ভিলেন’, ‘এবিসিডি টু’, ‘হায়দার’ ও ‘বাগি’ সিনেমার গানেও কণ্ঠ দিয়েছেন তিনি। ‘রক অন টু’ ছবিতে আরও অভিনয় করেছেন ফারহান আখতার, অর্জুন রামপাল ও প্রাচী দেশাই। এটি মুক্তি পাবে নভেম্বরের ১১ তারিখ। এনডিটিভি।
