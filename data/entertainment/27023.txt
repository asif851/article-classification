
সম্প্রতি ‘ইউনাইটেড ট্যালেন্ট এজেন্সি’ (ইউটিএ) নামের একটি প্রতিষ্ঠানের সঙ্গে চুক্তিবদ্ধ হয়েছেন বলিউড তারকা সোনম কাপুর। এরপর থেকেই গুঞ্জন ছড়িয়েছে যে সোনম নাকি এরই মধ্যে হলিউডে কাজ শুরু করে দিয়েছেন। তাই এই ধোঁয়াশা কাটাতে এবার মুখ খুললেন সোনম। টুইট করে জানালেন, তাঁর হলিউডে কাজ করার স্বপ্ন এখনো অধরাই রয়ে গেছে।ইউটিএ যুক্তরাষ্ট্রের প্রথম সারির ট্যালেন্ট এজেন্সি। এই প্রতিষ্ঠান হলিউডের বিভিন্ন প্রযোজনা প্রতিষ্ঠানে নতুন নতুন প্রতিভা সরবরাহ করে থাকে। কোনো ছবি, গান কিংবা কোনো মিউজিক ভিডিওতে কোনো নতুন শিল্পী বা কুশলী দরকার, তখনই প্রযোজনা প্রতিষ্ঠানগুলো যোগাযোগ করে ইউটিএর সঙ্গে। সোনম কাপুর হলিউডের সেই ‘নতুন প্রতিভা’ হওয়ার আশাতেই তাই চুক্তিবদ্ধ হয়েছেন এই প্রতিষ্ঠানের সঙ্গে। কিন্তু এ খবর ভারতে প্রচার হচ্ছে ভিন্নভাবে। গুঞ্জন শুরু হয়, সোনম নাকি গোপনে হলিউড ছবির কাজও শুরু করে দিয়েছেন। তাই সোনম টুইটারে স্পষ্ট করে লেখেন, ‘সবাইকে পরিষ্কারভাবে জানিয়ে দিতে চাই, আমি এখনো কোনো ছবিতে চুক্তিবদ্ধ হইনি। কোনো ছবির প্রস্তাবও পাইনি।’সোনম বর্তমানে নিজের ভাই হর্ষবর্ধন কাপুরের প্রথম ছবি মির্জা নিয়ে দারুণ উচ্ছ্বসিত। ভাইয়ের বলিউড অভিষেকের পর নিজের হলিউড–যাত্রা নিয়ে কথা বলতে চান তিনি। রাকেশ ওমপ্রকাশ মেহরা পরিচালিত মির্জা ছবিটি মুক্তি পাবে আগামী ৭ অক্টোবর। ইন্ডিয়ান এক্সপ্রেস।
