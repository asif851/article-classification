
এ মাসেই ভারত সফরে আসছেন হলিউডের খ্যাতিমান অভিনেতা ভিন ডিজেল। উঠবেন মুম্বাইয়ের সেন্ট রেজিস হোটেলে। এ সফরে নিজের নতুন ছবির প্রচারণায় অংশ নেবেন এই অভিনেতা। তাঁর নতুন ছবি ‘ট্রিপল এক্স: রিটার্ন অব জ্যান্ডার কেজ’-এর মধ্যে দিয়ে হলিউডে অভিষেক হতে যাচ্ছে বলিউড অভিনেত্রী দীপিকা পাড়ুকোনের।
চলতি মাসের ২০ তারিখ মুক্তি পাচ্ছে ‘ট্রিপল এক্স: রিটার্ন অব জ্যান্ডার কেজ’। ছবির প্রচারণার জন্য ১২ ও ১৩ জানুয়ারি ভারতে অবস্থান করবেন ভিন ডিজেল, সঙ্গে থাকবেন ছবির নায়িকা দীপিকা। সম্প্রতি ডিজেলের ভারত সফর সংক্রান্ত একটি খবরের লিংক টুইটারে শেয়ার করেছেন এই ভারতীয় অভিনেত্রী। সঙ্গে হিন্দিতে লিখেছেন, ‘ভিন, ভারত তোমার জন্য অধীর আগ্রহে অপেক্ষা করছে। ১২ ও ১৩ জানুয়ারি দেখা হচ্ছে। অনেক অনেক ভালোবাসা।’ এ পোস্টের সঙ্গে নতুন ছবিটির একটি পোস্টারও শেয়ার করেছেন তিনি।জানুয়ারির ১৪ তারিখে ভারতে মুক্তি পেতে যাচ্ছে ‘ট্রিপল এক্স: রিটার্ন অব জ্যান্ডার কেজ’ ছবিটি। মুম্বাইয়ের পিভিআর ফিনিক্স-এ নতুন ছবিটির উদ্বোধনী প্রদর্শনী হবে। ছবিটিতে সেরেনা আঙ্গার চরিত্রে এক শিকারির চরিত্রে অভিনয় করেছেন দীপিকা পাড়ুকোন। এর আগে ছবিটিতে অভিনয় প্রসঙ্গে দীপিকা বলেছিলেন, ‘হলিউডে অভিষেক নিয়ে আমি খুবই রোমাঞ্চিত। ভীষণ অস্থির হয়ে আছি।’ দীপিকা আগেই জানিয়েছিলেন, শুরুতে ভারতে ও পরে সারা বিশ্বে মুক্তি পাবে তার প্রথম হলিউড ছবি। উল্লেখ্য, সারা বিশ্বের সঙ্গে একই দিনে বাংলাদেশেও মুক্তি পাবে ছবিটি। দেখা যাবে পান্থপথের বসুন্ধরা শপিং কমপ্লেক্সের স্টার সিনেপ্লেক্সে। ইন্ডিয়ান এক্সপ্রেস।
