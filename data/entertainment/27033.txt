
বাংলাদেশ চলচ্চিত্র উন্নয়ন করপোরেশনের (বিএফডিসি) কড়ইতলায় মঞ্চ করা হয়েছে। সেই মঞ্চে বসেছেন একদল তরুণ। দেশীয় বাদ্যযন্ত্র বাজিয়ে তাঁরা গাইছেন ‘এসো হে বৈশাখ এসো এসো’। মঞ্চের সামনে একদল দর্শক। তাঁদের পেছনে ক্যামেরা। জ্যৈষ্ঠের ২৮ তারিখে (১১ জুন) বৈশাখকে আমন্ত্রণ জানানোর রহস্য উন্মোচন করলেন পরিচালক মোস্তাফিজুর রহমান মানিক। জান্নাত ছবির শুটিং এটা। মানিক বললেন, ‘একটু পরে এই মঞ্চে নায়ক সাইমন সাদিক আসবেন। তারপরই বোমা ফাটানো হবে।’
বোমা ফাটানো পর্যন্ত অপেক্ষা করা গেল না। পাশের প্রশাসনিক ভবনের সামনে তখন গলা ছেড়ে গাইছেন শিল্পী কাজী শুভ। আসলে গাইছেন বললে ভুল হবে, তাঁর গাওয়া গানের একটা মিউজিক ভিডিওর শুটিং চলছে। এই ভিডিওর মাধ্যমে প্রথমবার মিউজিক ভিডিওর মডেল হিসেবে দেখা যাবে অভিনেত্রী আইরিনকে। অবশ্য তিনি খুব ভয়ে আছেন। আইরিনের এই মিউজিক ভিডিওতে আছেন নতুন মডেল সুপ্ত।
সৈকত নাসির বলেন, ‘বেশ বড় বাজেটের মিউজিক ভিডিও এটি। এফডিসির আরও একটা জায়গায় সেট ফেলেছি। ঈদেই দর্শকেরা এটা দেখতে পাবেন।’
মিউজিক ভিডিওর শুটিং সেটের কোল ঘেঁষে ৭ নম্বর ফ্লোরে চলছে দুলাভাই জিন্দাবাদ ছবির শুটিং। ফ্লোরের ভেতরে আয়েশ করে বসে আছেন বাপ্পী। নায়িকা বিদ্যা সিনহা মিমের মেকআপ শেষ হলেই দাঁড়াবেন ক্যামেরার সামনে। পরিচালক মনতাজুর রহমান আকবরও প্রস্তুতি চূড়ান্ত করে ফেলেছেন। গত রোববার দুপুরে বিএফডিসিতে ঘুরে দেখা গেল এমন সব দৃশ্য। ঈদের ছুটির আগে সব কাজ শেষ করতে হবে—এই তাড়া নিয়ে তারকাদের ভিড় আর শুটিংয়ে মুখর ছিল চলচ্চিত্রপাড়া।
