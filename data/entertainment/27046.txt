
মুম্বাই আন্তর্জাতিক চলচ্চিত্র উৎসবে (এম.আই.এফ.এফ.) সেরা ছবির পুরস্কার ‘স্বর্ণশঙ্খ’ পেয়েছে বাংলাদেশের শুনতে কি পাও!। ছবিটির পরিচালক কামার আহমাদ সাইমন আর প্রযোজক সারা আফরীনের হাতে দুটি স্বর্ণশঙ্খ, সনদপত্র আর পুরস্কারের অর্থ তুলে দেন প্রখ্যাত চলচ্চিত্র নির্মাতা শ্যাম বেনেগাল ও আদুর গোপালকৃষ্ণান। গত রোববার সন্ধ্যায় ভারতের মুম্বাইয়ের টাটা থিয়েটারে উৎসবের সমাপনী অনুষ্ঠান আয়োজন করা হয়। সেরা ছবি ছাড়াও শুনতে কি পাও! ছবিটি এই উৎসবে আরও জিতেছে সেরা সিনেমাটোগ্রাফির (কামার আহমাদ সাইমন) পুরস্কার।গতকাল সোমবার সকালে মুম্বাই থেকে কামার আহমাদ সাইমন বলেন, ‘মুম্বাই আন্তর্জাতিক চলচ্চিত্র উৎসব (তথ্যচিত্র, স্বল্পদৈর্ঘ্য চলচ্চিত্র ও অ্যানিমেশন চলচ্চিত্র নিয়ে) এশিয়ার অন্যতম মর্যাদাপূর্ণ উৎসব। উৎসবে ৩৪টি দেশ থেকে ৭৯৩টি ছবি জমা পড়ে। এর মধ্য থেকে ১৫টি ছবিকে মূল আন্তর্জাতিক প্রতিযোগিতার জন্য আমন্ত্রণ জানানো হয়। তার মধ্যে শুনতে কি পাও! উৎসবের দুটি গুরুত্বপূর্ণ পুরস্কার পেয়েছে। এটা আমাদের জন্য অনেক সম্মানের।’জানা গেছে, উৎসবে শুনতে কি পাও! অর্থ পুরস্কার পেয়েছে ছয় লাখ রুপি।গত বছর এপ্রিলে প্যারিসে অনুষ্ঠিত ইউরোপের অন্যতম প্রামাণ্যচিত্র উৎসব সিনেমা দ্যু রিলের ৩৫তম আসরে সর্বোচ্চ পুরস্কার ‘গ্রাঁঁপি’ জিতেছিল শুনতে কি পাও!।২১ ফেব্রুয়ারি রাজধানীর স্টার সিনেপ্লেক্সে মুক্তি পাচ্ছে ছবিটি।
