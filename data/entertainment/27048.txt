
সপ্তাহখানেক ধরে ভারতের বিভিন্ন গণমাধ্যমে সঞ্জয় দত্ত ও রণবীর কাপুরের সম্পর্ক নিয়ে নানা রকম গুঞ্জন শোনা যাচ্ছিল। বলা হচ্ছিল, বলিউডের দুই প্রজন্মের এই দুই তারকার মধ্যে নাকি ঠান্ডা যুদ্ধ চলছে। এমনকি মদ্যপ অবস্থায় এক পার্টিতে যা নয় তা বলে রণবীরকে অপমান করেছেন সঞ্জু। অথচ সঞ্জয় দত্তর জীবনীভিত্তিক ছবিতে সঞ্জয়ের চরিত্রেই অভিনয় করতে যাচ্ছেন রণবীর।
যার চরিত্রে অভিনয় করবেন তাঁর জীবন-যাপন ও চলাফেরা আরও ভালোভাবে পর্যবেক্ষণ করার জন্য সঞ্জয় দত্তের সঙ্গে কিছু সময় কাটাতে চেয়েছিলেন রণবীর। কিন্তু তাঁর সেই চেষ্টা নাকি ব্যর্থ হয়েছে। কারণ সঞ্জয়ের ধারণা, তাঁর চরিত্রে অভিনয় করার মতো যথেষ্ট সুদর্শন নন এই তারকা। তাঁকে সময় দেওয়া অর্থহীন।সঞ্জয়ের বায়োপিকের নির্মাতা রাজকুমার হিরানি এ প্রসঙ্গে বলেন, ‘ওসব কেবলই গুজব। সঞ্জয় আর রণবীরের মধ্যে কোনো ঝামেলা নেই। এই ছবিতে কাজ করবেন বলে রণবীর সঞ্জু ও তাঁর পরিবারের সঙ্গে সময় কাটিয়েছেন। আর পার্টির ওই ঘটনাটি ছিল নিছক মজা। সঞ্জয় দত্ত সম্পর্কে হিরানি বলেছেন, ওই সব রসিকতা সঞ্জয়ের স্বভাবসুলভ। ফিল্মফেয়ার।
