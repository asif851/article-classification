
‘কমবখত ইশক’ ছবির ছোট একটি চরিত্রে অভিনয় করেছিলেন ‘র্যাম্বো’খ্যাত হলিউডের ডাকসাইটে অ্যাকশন তারকা সিলভেস্টার স্ট্যালোন। সম্প্রতি বলিউডের নতুন আরেকটি ছবিতে কাজের প্রস্তাব দেওয়া হয়েছিল তাঁকে। কিন্তু ‘এসকেপ প্ল্যান’ ছবির কাজ নিয়ে ব্যস্ততার কারণে ওই প্রস্তাবে ইতিবাচক সাড়া দেননি স্ট্যালোন।অ্যাকশন-থ্রিলার ঘরানার ‘এসকেপ প্ল্যান’ ছবিটি মুক্তি পাচ্ছে চলতি বছরের ২৫ অক্টোবর। এর বিভিন্ন চরিত্রে রয়েছেন সিলভেস্টার স্ট্যালোন, আর্নল্ড শোয়ার্জেনেগার, মার্কিন র্যাপ সংগীতশিল্পী ও অভিনেতা ফিফটি সেন্ট, মার্কিন অভিনেত্রী অ্যামি রায়ান প্রমুখ। ছবিটির শুটিং ও প্রচারের কাজ নিয়ে ব্যস্ততার কারণে বলিউডে কাজের প্রস্তাব ফিরিয়ে দিতে হয়েছে স্ট্যালোনকে। সম্প্রতি এক খবরে এ তথ্য জানিয়েছে ইন্দো-এশিয়ান নিউজ।‘কমবখত ইশক’ মুক্তি পেয়েছিল ২০০৯ সালে। ছবিটির মাধ্যমে প্রথমবারের মতো বলিউডে পা রাখেন স্ট্যালোন। এই ছবিতে অক্ষয় কুমার ও কারিনা কাপুর খানের সঙ্গে পর্দায় হাজির হন ৬৭ বছর বয়সী এ তারকা অভিনেতা।
