
‘কোনো এক ভোরে মুখোশের জাদুকর 
কোনো অবসরে চুপিচুপি বিষদাঁত, তারপর বিপন্ন, বিষণ্ন, তবু হার মেনে নিতে নয় যুদ্ধ বা সন্ধিই পরিচয়।...’ এসেছে শিরোনামহীনের নতুন গান। হঠাৎ শুনলে কেউ তেমন কোনো পরিবর্তন বুঝতে পারবেন না। জিয়াউর রহমানের বেস গিটার, কাজী আহমেদ শাফিনের ড্রামস, রাসেল কবিরের কি-বোর্ড আর দিয়াত খানের লিড—সবই খুব পরিচিত। সঙ্গে শুধু একটা পরিবর্তন, গানটি গাইছেন শেখ ইশতিয়াক, শিরোনামহীনের নতুন সদস্য। গানের শিরোনাম ‘জাদুকর’। গানের কথা লিখেছেন জিয়াউর রহমান, সুর করেছেন দিয়াত খান। শিরোনামহীনের ইউটিউব চ্যানেলে গতকাল বৃহস্পতিবার এসেছে মিউজিক ভিডিওটি। পুরোনো সদস্য তানযীর তুহীনকে বাদ দিয়ে এটাই শিরোনামহীনের প্রথম গান। গত ৭ অক্টোবর এই ব্যান্ড ছেড়েছেন তিনি।
নতুন সদস্য শেখ ইশতিয়াককে নিয়ে নিয়মিত প্র্যাকটিস করেছে শিরোনামহীন। পাশাপাশি তৈরি করছে নতুন গান। এরই মধ্যে তিনটি নতুন গান তৈরি হয়েছে। গানগুলোর শিরোনাম ‘বোহেমিয়ান’, ‘জাদুকর’ ও ‘বারুদসমুদ্র’। তৈরি হয়েছে তিনটি গানেরই মিউজিক ভিডিও।
শিরোনামহীনের অন্যতম সদস্য জিয়াউর রহমান প্রথম আলোকে জানান, এ মাস থেকে আবার নিয়মিত কনসার্টে গান করবে শিরোনামহীন। এখন থেকে প্রতি মাসে অন্তত একটি নতুন গান মিউজিক ভিডিওসহ প্রকাশের উদ্যোগ নেওয়া হয়েছে। এরপর আগামী বছরের সেপ্টেম্বর মাস নাগাদ শিরোনামহীন নিজেদের নতুন অ্যালবাম প্রকাশ করবে।
নতুন গান আর নতুন সদস্যের ব্যাপারে তিনি বলেন, ‘শিরোনামহীনের গান আগে সবাই যেমন শুনেছেন, তা থেকে খুব একটা ব্যতিক্রম হবে না। আশা করছি, সবাই আগের মতোই উপভোগ করবেন। আর আমাদের নতুন সদস্য শেখ ইশতিয়াক ব্যান্ডে যথেষ্ট সময় দিচ্ছেন। নিজেকে ব্যান্ডের সঙ্গে মানিয়ে নেওয়ার জন্য তাঁর চেষ্টার কোনো কমতি নেই।’
শিরোনামহীনের নতুন তিনটি গানের মিউজিক ভিডিও পরিচালনা করেছেন আশরাফ শিশির। জাতীয় চলচ্চিত্র পুরস্কার পাওয়া এই পরিচালক বলেন, ‘পুরো কাজটি ছিল আমাদের জন্য নতুন অভিজ্ঞতার। প্রযুক্তিগত দিক থেকে ছিল বড় চ্যালেঞ্জ। আমি তো বলব, নতুন লাইন আপে কিছু চমক নিয়েই সামনে আসছে শিরোনামহীন।’
