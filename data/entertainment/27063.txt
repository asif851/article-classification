
মিয়ানমারের রোহিঙ্গাদের হত্যা ও তাদের ওপর নির্যাতন বন্ধ করার জন্য দেশটির ক্ষমতাসীন দলের প্রধান ও নোবেল শান্তি পুরস্কারজয়ী অং সান সু চিকে আহ্বান জানিয়েছেন হলিউড তারকা অ্যাঞ্জেলিনা জোলি। তিনি রোহিঙ্গা মুসলমানদের হত্যা এবং তাদের ওপর অত্যাচারের নিন্দা জানিয়েছেন। গতকাল রোববার জার্মান সাপ্তাহিক ওয়ার্ল্ড অন সানডের সঙ্গে আলাপকালে তিনি এই উদ্বেগ প্রকাশ করেন। জাতিসংঘের শরণার্থীবিষয়ক শুভেচ্ছাদূত হিসেবে কাজ করছেন অ্যাঞ্জেলিনা জোলি।
মিয়ানমার সেনাবাহিনীর প্রতি আহ্বান জানিয়ে অ্যাঞ্জেলিনা জোলি বলেন, ‘এই হত্যাযজ্ঞ বন্ধ করতে হবে। পাশাপাশি শরণার্থীদের জন্য রাখাইন রাজ্যে ফিরে আসার সুযোগ তৈরি করতে হবে। রোহিঙ্গাদের নাগরিক অধিকার ফিরিয়ে দিতে হবে।’
অং সান সু চির প্রতি অ্যাঞ্জেলিনা জোলি তাঁর প্রত্যাশার কথা জানালেন এভাবে, ‘এই পরিস্থিতিতে আমরা চাই, অং সান সু চি মানবাধিকারের পক্ষে কথা বলবেন। মানবাধিকার প্রতিষ্ঠায় বলিষ্ঠ ভূমিকা রাখবেন।’
এরই মধ্যে গত তিন সপ্তাহে চার লক্ষাধিক রোহিঙ্গা শরণার্থী বাংলাদেশে এসেছে। আন্তর্জাতিক সংবাদমাধ্যমে এই খবর জানতে পেরে উদ্বেগ প্রকাশ করেছেন অ্যাঞ্জেলিনা জোলি। এবিসি নিউজ।
