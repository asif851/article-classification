
মুন্না ভাই জেলে গেছেন। এখন কি চুলবুল পান্ডেরও জেলে যাওয়ার পালা? উত্তরটা জানা যাবে ৬ মে। গাড়ি চাপা দিয়ে একজনকে মেরে ফেলার অভিযোগে সালমান খানের বিরুদ্ধে চলা মামলার কাজ অবশেষে শেষ হয়েছে। দুই পক্ষের যুক্তিতর্ক শেষে মুম্বাইয়ের একটি আদালত মে মাসে রায়ের দিন ঠিক করেছেন। দোষী সাব্যস্ত হলে সর্বোচ্চ ১০ বছরের জেল হতে পারে এই বলিউড তারকার।২০০২ সালের সেপ্টেম্বরে সালমানের গাড়ি ফুটপাতের ওপর উঠে যায়। ফুটপাতে শুয়ে থাকা মানুষের মধ্যে একজন মারা যায়, চারজন আহত হয়। সালমান নেশাগ্রস্ত অবস্থায় গাড়ি চালাচ্ছিলেন বলে অভিযোগ ওঠে। সালমান অবশ্য দাবি করেন, সেই রাতে তিনি পানশালায় গেলেও পানি ছাড়া অন্য কিছু পান করেননি। গাড়িও তিনি চালাচ্ছিলেন না, চালাচ্ছিলেন তাঁর চালক। পিটিআই।
