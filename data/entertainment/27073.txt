
‘আয়নাবাজি’ ছবির টিজার থেকেই মিলছে অভাবনীয় সাড়া। তেমন প্রতিক্রিয়াই ব্যক্ত করেছেন এ ছবির অভিনেতা চঞ্চল চৌধুরী। তিনি বলেন, ‘টিজার থেকেই যে পরিমাণ সাড়া পাচ্ছি, তাতে মনে হচ্ছে আমার অতীতের সব কাজের রেকর্ড ভেঙে ফেলতে পারে এ ছবিটি।’চঞ্চল জানিয়েছেন, অভিনয় জীবনের যত জানা-শোনা, মেধা-মনন ঢেলে তিনি অভিনয় করেছেন এই ছবিতে। এই ছবি তাঁর আগের সব কাজকে ছাপিয়ে যাবে বলেই মনে করেন এই অভিনেতা। তিনি বলেন, ‘শুটিংয়ের আগের প্রস্তুতির ধকল আর শুটিংয়ের সময়ের ধকল কম ছিল না।’এ প্রসঙ্গে চঞ্চল আরও বলেন, ‘চরিত্রের জন্য নিজেকে প্রস্তুত করতে শুটিং শুরুর আগে চার মাস কোনো নাটকে অভিনয় করিনি। তিন মাস ভাত খাওয়া থেকে বিরত ছিলাম। প্রশিক্ষক বাসায় এসে দুই মাস ব্যায়াম করিয়েছেন। ওজন কমাতে হয়েছে প্রায় ১৩ কেজি। কারণ ‘আয়নাবাজি’ ছবির ‘আয়না’ চরিত্রটি চ্যালেঞ্জিং ছিল। তার ওপর আবার দ্বৈত চরিত্র।’চঞ্চল জানিয়েছেন, এ ছাড়া আরও ছয় থেকে সাতটি চরিত্রে তাঁকে অভিনয় করতে হয়েছে। তিনি বলেন, ‘কোনো কোনো সময় দিনে তিনটি চরিত্রে অভিনয় করতে হয়েছে। সে ক্ষেত্রে একই সঙ্গে চরিত্রের বৈচিত্র্য আনতে নিজের সততা, দক্ষতার সর্বোচ্চ শ্রম দিয়েছি আমি।’এ ছবিটি নিয়ে এক ধরনের উন্মাদনার ভেতরে আছেন অভিনেতা চঞ্চল। আনুষঙ্গিক কিছু কাজ ছাড়া এ ছবির শুটিং শেষ হয়েছে প্রায় আড়াই মাস হলো। এখনো তেমন কোনো নাটকে কাজ শুরু করেননি তিনি।এর কারণ জানতে চাইলে চঞ্চল বলেন, ‘ছবিটি মুক্তির আগে এখনই ছোটপর্দার দর্শকদের সামনে বেশি বেশি আসতে চাই না। তাতে ছবির ওপর প্রভাব পড়তে পারে।’
‘আয়নাবাজি’ ছবিতে আরও অভিনয় করেছেন নাবিলা, পার্থ বড়ুয়া, শাওন, বৃন্দাবন দাস প্রমুখ।
