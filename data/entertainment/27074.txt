
উচ্চাঙ্গসংগীত উৎসবে এ বছরও থাকছে বেশ কয়েকটি নৃত্য পরিবেশনা। শাস্ত্রীয় এ উৎসবের আসরে ভিন্ন স্বাদ যুক্ত করবে সেসব। ‘বেঙ্গল উচ্চাঙ্গসংগীত উৎসব ২০১৭’-তে বিশেষ আকর্ষণ হিসেবে থাকবে বাংলাদেশের প্রতিনিধিত্বকারী প্রতিশ্রুতিশীল তরুণ নৃত্যশিল্পীদের পরিবেশনাটি। তরুণ এই শিল্পীরা পরিবেশন করবেন ‘নৃত্য চিরন্তন’। আগামীকাল শুক্রবার বেঙ্গল উচ্চাঙ্গসংগীত উৎসবের চতুর্থ সন্ধ্যায় থাকবে বর্ণিল এ পরিবেশনা।
নৃত্য চিরন্তনে থাকবে মণিপুরি, ভরতনাট্যম এবং কত্থক পরিবেশনা। শিল্পীরা হলেন সুইটি দাস, অমিত চৌধুরী, স্নাতা শাহরিন, সুদেষ্ণা স্বয়মপ্রভা, জুয়াইরিয়াহ মৌলি এবং মেহরাজ হক। ইতিমধ্যে বিশ্বের বিভিন্ন দেশের বড় বড় মঞ্চ থেকে নিজেদের পারদর্শিতার জন্য প্রশংসা কুড়িয়ে এনেছেন তাঁরা। এবার নিজের দেশে উপস্থাপন করতে যাচ্ছেন একটি ব্যতিক্রমী পরিবেশনা।নৃত্য চিরন্তনের সার্বিক তত্ত্বাবধান ও পরিচালনায় আছেন নৃত্যশিল্পী শর্মিলা বন্দ্যোপাধ্যায়। তিনি জানান, মণিপুরি, ভরতনাট্যম ও কত্থকের বেশ কিছু পরিবেশনার প্রস্তুতি নিয়েছেন এই শিল্পীরা। সেগুলোর মধ্যে থাকবে বিম্বাবতী দেবী, গুরু বিপিন সিং, কীর্তি রাম গোপাল, শিবলী মহম্মদের কম্পোজিশন। মণিপুরি নৃত্যে দেখা যাবে লাস্য, তাণ্ডব; ভরতনাট্যমে সূর্যকৌত্থুয়াম, শিবাকৃতি এবং কত্থকে বন্দনা, তারানা ছাড়াও থাকবে সম্মিলিত নৃত্য।আজকের পরিবেশনাসেতার: বেঙ্গল পরম্পরা সংগীতালয়; ঘটম ও কাঞ্জিরা: বিদ্বান বিক্কু বিনায়করাম ও সালভাগণেশ বিনায়করাম; খেয়াল: সরকারি সংগীত কলেজ; সরোদ: আবির হোসেন; বাঁশি: গাজী আবদুল হাকিম; ধ্রুপদ: পণ্ডিত উদয় ভাওয়ালকার; বেহালা: কলা রামনাথ; খেয়াল: পণ্ডিত অজয় চক্রবর্তী।
 
