
টেলিছবিটির নাম ‘জেড ফ্যাক্টর’। এই টেলিছবিটি নির্মাণ করেছেন বাংলাদেশ কৃষি বিশ্ববিদ্যালয়ের শেষ বর্ষের শিক্ষার্থী সামস সুমন। আর ছবিতে অভিনয় করেছেন এই বিশ্ববিদ্যালয়ের শিক্ষার্থীরাই। সম্প্রতি টেলিছবিটির উদ্বোধনী প্রদর্শনী হয়ে গেল বাংলাদেশ কৃষি বিশ্ববিদ্যালয়ের (বাকৃবি) শিল্পাচার্য জয়নুল আবেদিন মিলনায়তনে। 
‘জেড ফ্যাক্টর’ টেলিছবির চিত্রনাট্যও লিখেছেন পরিচালক সামস সুমন। এ ছবির মূল চরিত্রে অভিনয় করেছেন হাসান, জেরিন ও রকিব। টেলিছবিটির অভিনয়শিল্পী ও কলাকুশলীসহ সবাই নতুন।  ‘জেড ফ্যাক্টর’-এর গল্প প্রসঙ্গে পরিচালক সামস সুমন জানিয়েছেন, ক্যাম্পাসের দুজন শিক্ষার্থীর প্রেম ও এর পেছনের নানা ধরনের ঘটনা নিয়েই এগিয়েছে এ ছবির গল্প। পরিচালক আরও জানান, টেলিছবিটিতে ব্যবহৃত ‘অবেলায় বড় ভালোবাসি’ গানটি লিখেছেন কৃষি অনুষদের দ্বিতীয় বর্ষের শিক্ষার্থী নাবিল তাহমিদ। কণ্ঠ দিয়েছেন কৃষি অনুষদের শিক্ষার্থী আজহিয়াত হিয়া, মত্স্য-বিজ্ঞান অনুষদের শিক্ষার্থী প্রমি এবং কৃষি প্রকৌশল ও কারিগরি অনুষদের শিক্ষার্থী রিক্তা। এরই মধ্যে গানটি ইউটিউবে আপলোড করা হয়েছে বলেই জানিয়েছেন নির্মাতা সামস সুমন।
