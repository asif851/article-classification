
আবার নাটকের কাজ শুরু করেছেন ছোট পর্দার জনপ্রিয় তারকা মোশাররফ করিম। জানা গেছে, আজ রোববার থেকে নিয়মিত নাটকের শুটিং শুরু করেছেন। উত্তরার একটি শুটিং হাউসে আজ সকাল সাড়ে ১০টায় যান তিনি। এখানে শামীম জামানের ‘ঝামেলা আনলিমিটেড’ ধারাবাহিকের শুটিং হচ্ছে। নাটকটি প্রচারিত হচ্ছে আরটিভিতে।
মোশাররফ করিমের স্ত্রী জুঁই করিম প্রথম আলোকে জানান, মোশাররফ করিম এখন পুরোপুরি সুস্থ। আবার তিনি নিয়মিত কাজ করতে পারবেন। চিকিৎসক তেমনটাই বলেছেন। তবে আগে যেমন একসঙ্গে অনেক কাজ করতেন, কাজের চাপ নিয়েছেন—এসব এখন আর করতে পারবেন না। পর্যাপ্ত বিশ্রাম নিতে হবে তাঁকে। রাতে নির্দিষ্ট সময়ে ঘুমাতে হবে। নির্ধারিত সময়ে খাবার খেতে হবে।
জুঁই করিম আরও জানান, সাগর জাহানের অনুরোধে ঈদের পর গত বুধবার ও বৃহস্পতিবার ‘ল্যাম্পপোস্ট’ ধারাবাহিকের কিছু কাজ করেছেন মোশাররফ করিম। তা না হলে বাংলাভিশনের এই নিয়মিত ধারাবাহিকটির প্রচার আটকে যেত। এরপর শুক্রবার ও শনিবার তিনি বিশ্রাম নিয়েছেন।
শুটিংয়ের ফাঁকে আজ বিকেলে মোশাররফ করিম প্রথম আলোকে বলেন, ‘চিকিৎসক যেভাবে বলেছেন, সেভাবে কাজ করছি। সপ্তাহে তিন-চার দিন কাজ করব, বাকি সময়টা বিশ্রাম নেব।’
এদিকে গত ২৯ আগস্ট পুবাইলে শুটিং করতে গিয়ে গুরুতর অসুস্থ হয়ে পড়েন মোশাররফ করিম। তাঁকে রাজধানীর উত্তরার একটি বেসরকারি হাসপাতালে সিসিইউতে (করোনারি কেয়ার ইউনিট) ভর্তি করা হয়, তখন তিনি বুকে প্রচণ্ড চাপ অনুভব করেন। ব্যথাও হচ্ছিল। এ সময় তাঁর রক্তচাপও বেশি ছিল। পরদিন রাতে তাঁকে হাসপাতাল থেকে বাসায় যাওয়ার অনুমতি দেওয়া হয়। তখন চিকিৎসক তাঁকে সাত দিন পূর্ণ বিশ্রাম নেওয়ার পরামর্শ দেন।
