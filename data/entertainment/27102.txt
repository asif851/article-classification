
ঢালিউডের সবচেয়ে সুন্দর নায়িকা কে! যে যা–ই মনে করুন না কেন, জায়েদ খান মনে করেন, পরীমনিই ঢালিউডের সবচেয়ে সুন্দর নায়িকা। দুটি ছবিতে একসঙ্গে কাজ করেছেন দুজনে। সহশিল্পীকে খুশি করতে নয়, নিজের মনের কথাই বলেছেন জায়েদ খান। 
মাত্র দুটি গানের শুটিং শেষ হলেই শেষ হবে জায়েদ-পরীর ছবি ‘অন্তর জ্বালা’। এরপর শুরু হবে ছবিটির মুক্তির অপেক্ষা। গতকাল সোমবার থেকে শুরু হয়েছে প্রতীক্ষিত সেই গানের শুটিং। তবে ওই ছবি শেষ হওয়ার আগেই আরও একটি ছবিতে চুক্তিবদ্ধ হলেন এই জুটি। নাম ‘হৃদয় ছোঁয়া ভালোবাসা’।গতকাল সোমবার রাতে রাতে রাজধানীর একটি পাঁচতারা হোটেলে ছিল নতুন ছবির চুক্তি সইয়ের অনুষ্ঠান। সেখানে উপস্থিত হয়েছিলেন ছবির নায়ক-নায়িকা, পরিচালক ও সংশ্লিষ্ট ব্যক্তিরা। নতুন ছবিটির ব্যাপারে আজ সকালে পরীমনি মুঠোফোনে প্রথম আলোকে বললেন, ‘বেশ কয়েক দিন আগেই ছবিটিতে কাজের ব্যাপারে মত দিয়েছিলাম। গত রাতে চুক্তি সই করেছি।’ জায়েদ খানের সঙ্গে আরও একটি নতুন ছবিতে কাজের ব্যাপারে পরীমনি বলেন, ‘একই এলাকার মানুষ আমরা। “অন্তর জ্বালা” ছবিতে একসঙ্গে ভালো কাজ করেছি। দুজনের ভালো বোঝাপড়া তৈরি হয়েছে। ফলে আগামী ছবিতে আরও ভালো কাজ করতে পারব বলে আশা করছি।’সহশিল্পী পরীর প্রশংসা করে জায়েদ খান বলেন, ‘ঢালিউডের সব থেকে সুন্দর নায়িকা পরীমনি। অভিনয়ও ভালো করেন। “অন্তর জ্বালা” ছবিতে তাঁর সঙ্গে কাজ করে ভালো লেগেছে।’ ‘হৃদয় ছোঁয়া ভালোবাসা’ ছবির পরিচালক মুস্তাফিজুর রহমান জানান, ২২ অক্টোবর এফডিসিতে মহরতের মধ্য দিয়ে শুরু হবে ছবির শুটিং। ছবিটিতে আরও অভিনয় করছেন শিরিন শিলা, চম্পা, আলীরাজ, রেবেকা জলি, সাদেক বাচ্চু প্রমুখ।
