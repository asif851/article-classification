
মা দিবস উপলক্ষে সাজেদ ফাতেমীর সুরে বের হচ্ছে নতুন অ্যালবাম। সাতজন শিল্পীর মোট আটটি গান থাকছে অ্যালবামে। অ্যালবামটির নাম ‘আগলে রেখো মাকে’। শিল্পী তালিকায় আছেন সৈয়দ আবদুল হাদী, সুবীর নন্দী, ন্যান্‌সি, কোনাল, নির্ঝর, সুমন কল্যাণ ও সাজেদ ফাতেমী।অ্যালবামে সাজেদ ফাতেমী দুটি গানে কন্ঠ দিয়েছেন। বাকি ছয়জন শিল্পীর প্রত্যেকে মাকে নিয়ে একটি করে নতুন গানে কণ্ঠ দিয়েছেন। গানগুলোর কথা লিখেছেন সারফুদ্দিন আহমেদ, কাজি আলিম-উজ-জামান, সাজেদ ফাতেমী ও হাসান আহমেদ। নতুন এ অ্যালবাম প্রসঙ্গে সুবীর নন্দী বলেন, ‘মাকে নিয়ে আমি এর আগে সিনেমায় গান গেয়েছি। অ্যালবামে গান গাওয়া হয়নি।’ সৈয়দ আবদুল হাদী বলেন, ‘বেশ কিছুদিন ধরেই মাকে নিয়ে একটা গান গাওয়ার পরিকল্পনা করছিলাম। এরই মধ্যে গানটির প্রস্তাব পাই। গাইতে পে‌রে ভালো লাগছে।’ ন্যান্‌সি বলেন, ‘মাকে নিয়ে অন্যরকম একটি গান গাইলাম। আশা করছি, শ্রোতাদের ভালো লাগবে।’ কোনাল বলেন, ‘মাকে নিয়ে একটি গান গাওয়ার ইচ্ছে অনেক দিনের। চমৎকার কথায় মাকে নিয়ে গানটি গাইতে পেরে ভালো লেগেছে।’ ‘আগলে রেখো মাকে’ অ্যালবামটি বের হচ্ছে লেজার ভিশন থেকে। অ্যালবামটির সংগীতায়োজন করেছেন সুমন কল্যাণ ও জেকে। 
‘আগলে রেখো মাকে’ সাজেদ ফাতেমীর সুরে দ্বিতীয় অ্যালবাম। এর আগে ২০০৯ সালে তাঁর কথা ও সুরে ‘মা জননী’ নামে একটি অ্যালবাম প্রকাশিত হয়।
