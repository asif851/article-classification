



সোনম কাপুরের বিয়ে আগামী মে মাসে।
 ভারতে নয়, সুইজারল্যান্ডে বিয়ের পিঁড়িতে বসবেন সোনম কাপুর।
 অনিল কাপুর নিজে বিয়ের আয়োজন তদারক করছেন।


গুঞ্জন শোনা যাচ্ছিল, আগামী জুন মাসে সাত পাকে বাঁধা পড়তে যাচ্ছেন সোনম কাপুর। পাত্র তাঁর দীর্ঘদিনের প্রেমিক আনন্দ আহুজা। হবু শাশুড়ির সঙ্গে কলকাতায় বিয়ের কেনাকাটা করতে গিয়ে পাপারাজ্জিদের ক্যামেরায় ধরা পড়েন সোনম। কিন্তু বিয়ের কথা কিছুতেই স্বীকার করেননি। প্রতিবারই এই বিয়ের প্রশ্ন ঘুরিয়ে-পেঁচিয়ে অন্য জায়গায় নিয়ে গেছেন ‘ভিরে দি ওয়েডিং’ ছবির এই তারকা। এরপর ফেব্রুয়ারি মাসে কাপুর পরিবারের ওপর দিয়ে বয়ে যায় আচমকা এক ঝড়। সোনমের বড় চাচা বনি কাপুরের স্ত্রী বলিউডের বরেণ্য অভিনেত্রী শ্রীদেবীর মৃত্যুতে মুষড়ে পড়েন পরিবারের সবাই। ধারণা করা হচ্ছিল, সোনমের বিয়ের তারিখ পেছানো হতে পারে। কিন্তু জীবন তো আর থেমে থাকে না। শ্রীদেবীর নিজের মেয়ে জাহ্নবীকেই মায়ের মৃত্যুশোক কাটিয়ে রোজ শুটিংয়ে যেতে হচ্ছে। আর সোনম-আনন্দের বিয়ের কথা তো আরও আগে থেকেই চলছিল। তাই কাপুররা হয়তো বিয়ে না পেছানোর কথাই ভাবছেন। সোনমের বিয়ের আয়োজনের সঙ্গে যুক্ত একটি সূত্র এই খবর জানিয়েছে।
সূত্রটি মুম্বাই মিরর পত্রিকাকে আরও জানায়, জুনে নয়, আগামী মে মাসেই বিয়ে হচ্ছে সোনমের। সুইজারল্যান্ডের জেনেভায় ১১ ও ১২ মে বিয়ের আয়োজন করা হবে। প্রথম দিন হবে মেহেদি আর সন্ধ্যায় সংগীত অনুষ্ঠান। আর পরদিন হিন্দুমতে বিয়ের রীতি সম্পন্ন করবেন আনন্দ ও সোনম। বিয়ের তারিখ আর ভেন্যু চূড়ান্ত হয়েছে। এখন অতিথিদের জেনেভায় যাওয়ার প্রস্তুতি নেওয়া হচ্ছে। আর অতিথি নিমন্ত্রণের দায়িত্ব পালন করছেন সোনমের বাবা অনিল কাপুর। পরিবারের বড় মেয়ের বিয়ে বলে কথা। তবে বিয়ের তারিখ চূড়ান্ত হওয়া প্রসঙ্গে সোনম বা আনন্দের পরিবারের পক্ষ থেকে গণমাধ্যমকে এখনো আনুষ্ঠানিকভাবে কিছু জানানো হয়নি।
এর আগে ভারতেই সোনমের বিয়ে করার ইচ্ছার কথা শোনা গিয়েছিল। গুঞ্জন ছিল, এপ্রিল মাসে ভারতের যোধপুরে উমায়েদ ভবন প্রাসাদে সোনম আর আনন্দের জমকালো বিয়ের আয়োজন করা হবে। সেখানে উপস্থিত থাকবেন প্রায় ৩০০ জন অতিথি। এরপর আবার সোনমদের একটি পারিবারিক সূত্র তখন জানিয়েছে, এপ্রিলে নয়, এ বছর জুনে সোনম ও আনন্দের বিয়ের পরিকল্পনা চলছে। আনন্দকে নিয়ে সোনমের মনে কোনো দ্বিধা নেই। সে সোনমের প্রতি খুব যত্নশীল। আরও জানানো হয়, এটি হতে পারে কোনো ‘ডেসটিনেশন ওয়েডিং’ অথবা দিল্লির জমকালো পাঞ্জাবি বিয়ের আয়োজন। বিয়ের আগে ঘরোয়া পরিবেশে একটি বাগদানের অনুষ্ঠান হবে। মজার ব্যাপার হলো, জুন মাসে মুক্তি পেতে যাচ্ছে সোনম কাপুরের ছবি ‘ভিরে দি ওয়েডিং’। সোনমদের পারিবারিক প্রযোজনা প্রতিষ্ঠানের এই ছবির গল্প আবর্তিত হয়েছে বিয়েকে ঘিরে। ছবিটি মুক্তি পাবে আগামী ১ জুন। এখন দেখা যাক, বাস্তবে সোনমের বিয়ে কবে হয়। বলিউড বাবল, মুম্বাই মিরর
