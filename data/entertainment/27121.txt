
নুসরাত ফারিয়া কলকাতায় বাড়ি কিনছেন? ‘এখনো তেমন কোনো পরিকল্পনা নেই। পরিবার হয়তো রাজি হবে না। আর বাড়ি কিনলে এখানে কে জিনিসপত্র গোছগাছ করবে! তার থেকে হোটেলই ভালো।’ পশ্চিমবঙ্গের সংবাদমাধ্যমকে বললেন তিনি। সেখানে ১৯ জানুয়ারি মুক্তি পাচ্ছে নুসরাত ফারিয়ার নতুন ছবি ‘ইন্সপেক্টর নটি কে’। এই ছবিতে তিনি অভিনয় করেছেন ভারতের বাংলা ছবির অন্যতম জনপ্রিয় নায়ক জিতের সঙ্গে।
নুসরাত ফারিয়া আরও বলেন, ‘একমাত্র ছবির জন্য ডাক পেলেই কলকাতায় আসি। হয়তো কম অফার পাচ্ছি। কিন্তু আমি জানি, ভবিষ্যতে এখান থেকে আমি আরও বেশি অফার পাব। কাজের ক্ষেত্রে আমি খুব খুঁতখুঁতে। আমি বিশ্বাস করি, খরগোশের থেকে কচ্ছপের গতি অনেক ভালো।’
৮ সেপ্টেম্বর নুসরাত ফারিয়ার জন্মদিন। গত বছর জন্মদিন উদ্‌যাপন করেছেন জেনেভাতে, ‘ইন্সপেক্টর নটি কে’ ছবির শুটিং করছিলেন। বললেন, ‘ছবির একটা পারিবারিক দৃশ্যের শুট হচ্ছে। পরিচালক অশোক পতি আগেই বলেছিলেন নিজের পছন্দ মতো পোশাক পরতে। তাড়াতাড়ি ছুটি পাব। ভাবলাম শপিং করতে যাব। ওমা, দেখি ইউনিট ফ্লোরে আমার জন্য কেক আর ভালো ভালো খাবারের ব্যবস্থা করা হয়েছে। আমি সত্যিই ইমোশনাল হয়ে পড়েছিলাম।’
জেনেভায় শুটিংয়ের অভিজ্ঞতা বললেন এভাবে, ‘সাধারণত বেশি দিনের জন্য দেশের বাইরে গেলে মন খারাপ হয়। কিন্তু খবর পেয়ে অনেক বাঙালি আমাদের শুটিং দেখতে এসেছিলেন। সবাই আমার আর জিৎদার সঙ্গে সেলফি তুলেছেন। সেখানে দিনগুলো খুব ভালো কেটেছে।’
ভারতের দর্শকদের প্রসঙ্গে নুসরাত ফারিয়া বললেন, ‘আমি কলকাতার মেয়ে নই। তাদের কাছে আমি বিদেশি। আমাদের ভাষা এবং সংস্কৃতির জন্য আমরা এতটা নিবিড়। দেশে আমি শো করি, ভক্তদের সঙ্গে দেখা করতে পারি। কিন্তু কলকাতায় সেই সুযোগ নেই। তা সত্ত্বেও মাত্র পাঁচটা ছবি করে পশ্চিমবঙ্গের মানুষের কাছ থেকে যে ভালোবাসা পেয়েছি, তার জন্য অনেক ভাগ্য নিয়ে জন্মাতে হয়।’
