
‘দাবাং’ তারকা সালমান খানের সঙ্গে একই ছবিতে অভিনয়ে কোনো আপত্তি নেই বলেই জানালেন ‘বলিউড বাদশাহ’ শাহরুখ খান। তাঁদের মধ্যে আত্মমর্যাদার লড়াই কিংবা ব্যক্তিগত বিরোধ নেই বলেও জানিয়েছেন কিং খান। শাহরুখ ও সালমান অভিনীত ‘করণ-অর্জুন’ ছবিটি মুক্তি পেয়েছিল ১৯৯৫ সালে। এরপর দেড় যুগ কেটে গেলেও আর কোনো ছবিতে প্রধান চরিত্রে একসঙ্গে দেখা যায়নি বলিউডের অন্যতম প্রভাবশালী এ দুই তারকাকে। আবার কোনো ছবিতে তাঁদের দুজনকে একসঙ্গে দেখা যাওয়ার সম্ভাবনা আছে কি না—সম্প্রতি এমন এক প্রশ্নের জবাবে শাহরুখ বলেন, ‘ভালো চিত্রনাট্য নিয়ে প্রযোজক ও পরিচালকদের এগিয়ে আসতে হবে। ব্যাটে-বলে মিলে গেলে আবার আমরা একসঙ্গে কাজ করব ইনশাআল্লাহ। যদি সত্যিই এমনটা ঘটে তাহলে তো খুবই ভালো। আর যদি এমনটা না-ও ঘটে, তাহলেও কোনো সমস্যা নেই।’শাহরুখ আরও বলেন, ‘আমাদের মধ্যে ব্যক্তিগত কোনো বিরোধ নেই। আত্মমর্যাদার লড়াইও নেই। দুজনের চলার পথটা ভিন্ন হলেও পারস্পরিক শ্রদ্ধাবোধ আছে আমাদের ভেতর। আমরা একে অপরকে বহু বছর ধরে চিনি ও জানি। সালমানের পরিবারের সদস্যদের সঙ্গেও আমার ভালো সম্পর্ক রয়েছে। সব মিলিয়ে আবার এক ছবিতে অভিনয় না করার কোনো কারণ দেখি না। দেখা যাক, কতদূর কী হয়।’ জানিয়েছে টাইমস অব ইন্ডিয়া।একটা সময়ে শাহরুখ ও সালমানের ভেতর দারুণ বন্ধুত্বপূর্ণ সম্পর্ক ছিল। কিন্তু তাঁদের সেই বন্ধুত্বে ফাটল ধরে ২০০৮ সালে সালমানের সাবেক প্রেমিকা ক্যাটরিনা কাইফের জন্মদিনের অনুষ্ঠানে। সেদিন তুমুল বাগবিতণ্ডায় জড়িয়ে পড়েছিলেন শাহরুখ-সালমান। সেই থেকে তাঁদের মধ্যে দূরত্বটা ক্রমেই বাড়তে থাকে। তাঁরা বছরের পর বছর কথা বলেননি। শুধু তা-ই নয়, একে অপরের ছায়াও মাড়াতেন না। সুযোগ পেলেই কথার মারপ্যাঁচে একে অপরকে ঘায়েল করার চেষ্টা করতেন। এভাবে বলিউডের চিরশত্রু দুই তারকায় পরিণত হন তাঁরা।
তবে গত রমজান মাসে এক ইফতার অনুষ্ঠানে একে অপরকে আলিঙ্গন করে পাঁচ বছরের দ্বন্দ্বের অবসান ঘটিয়েছেন শাহরুখ-সালমান। এরপর থেকেই আবার এই দুই তারকাকে এক ছবিতে দেখার অপেক্ষায় দিন পার করছেন তাঁদের অগুনতি ভক্ত। শাহরুখের পর এবার সালমানও এক ছবিতে অভিনয়ের বিষয়ে সবুজ সংকেত দেন কি না, সেটাই এখন দেখার বিষয়।
