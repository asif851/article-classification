
আবার শুরু হতে যাচ্ছে সংগীতভিত্তিক জনপ্রিয় মার্কিন রিয়েলিটি শো ‘আমেরিকান আইডল’। এবারের মৌসুমে বিচারকের আসনে দেখা যাবে মার্কিন সংগীততারকা কেটি পেরিকে। বিচারক হয়ে মঞ্চে এরই মধ্যে তিনি নিষিদ্ধ করেছেন সংগীতের আরেক তারকা টেলর সুইফটের গান!
টেলর সুইফট ও কেটি পেরির মধ্যে অনেক দিন ধরেই দা-কুমড়া সম্পর্ক। সেই রেষারেষির মাশুল বুঝি এখন ‘আমেরিকান আইডল’-এ অংশ নেওয়া তরুণ শিল্পীদের দিতে হবে। প্রতিযোগিতায় টেকার জন্য তাঁরা টেলর সুইফটের গান গেয়েছেন তো মরেছেন।
আগামী বছরের শুরুর দিকে আমেরিকার এবিসি নেটওয়ার্কে প্রচার শুরু হবে ‘আমেরিকান আইডল’-এর নতুন মৌসুমের। এতে কেটি পেরির সঙ্গে বিচারক হিসেবে আরও থাকবেন লিওনেল রিচি ও লিউক ব্রায়ান।
সংগীতশিল্পী কেটি পেরি ও টেলর সুইফটের দ্বন্দ্ব মূলত জনসমক্ষে আসে ২০১৪ সালে। সেই বছর সুইফট ‘ব্যাড ব্লাড’ নামে একটি গান মুক্তি দেন। এরপর সেই গান নিয়ে কথা বলতে গিয়ে জানান, এটি কোনো সাবেক প্রেমিককে নিয়ে লেখেননি তিনি। এটি লিখেছেন এক খ্যাতিমান নারী সংগীতশিল্পীকে নিয়ে, যিনি বিভিন্ন সময় বিভিন্নভাবে অপমান করেছেন তাঁকে। এভাবেই শুরু হয় রেষারেষি।
তবে কেটির দাবি, কোনো পূর্বশত্রুতার জের ধরে তিনি টেলরের গান নিষিদ্ধ করেননি। আসলে তিনি অনুষ্ঠানে কোনো অতিনাটকীয়তা চান না। কেটির এক সূত্র জানায়, কোনো প্রতিযোগী টেলর সুইফটের গান গাইলে সেই প্রতিযোগীর গানের চেয়ে মাতামাতি হবে তা শুনে কেটির মন্তব্য বা অভিব্যক্তি কী হয়, তা নিয়ে। এটা কেটি পেরি চান না। এ জন্যই অতিনাটকীয়তা এড়াতেই এমন সিদ্ধান্ত নিয়েছেন কেটি। সূত্র: এস শোবিজ।
