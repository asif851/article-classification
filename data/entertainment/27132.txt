
দিন দুয়েক আগেও টুইটার অ্যাকাউন্ট হ্যাক হওয়ায় দারুণ খেপেছিলেন টেইলর সুইফট। কিন্তু হঠাৎ সব রাগ-ক্ষোভ মুছে গেল তাঁর। সুইফটের পা এখন আর মাটিতে নেই। কারণ, তাঁকে পপসম্রাজ্ঞীখ্যাত ম্যাডোনা ‘পপ রাজকন্যা’ বলে সম্বোধন করেছেন একটি সাক্ষাৎকারে। এর পর থেকেই সুইফট রীতিমতো আনন্দে ভাসছেন।অস্ট্রেলিয়ার একটি টিভি অনুষ্ঠান ‘টুডেস শো’-তে দেওয়া সাক্ষাৎকারে সুইফটের প্রশংসায় মেতে ওঠেন ম্যাডোনা। তিনি বলেন, ‘শুধু পপসম্রাজ্ঞী কেন থাকবে? গানের জগতে কয়েকজন পপরাজকন্যারও প্রয়োজন। তাদের মধ্যে অবশ্যই টেইলর সুইফটকে রাখতে হবে। তার গানগুলো আমার মাথা থেকে বেরই হচ্ছে না। গানের পাশাপাশি দারুণ লেখেও সে।’ ম্যাডোনার এই কথা শোনার পর আনন্দে ফেটে পড়ার অবস্থা হয় রেডখ্যাত এই সংগীত তারকার। তিনি সামাজিক যোগাযোগ মাধ্যমে লেখেন, ‘আমি আনন্দে মারা যাচ্ছি!’ নিউইয়র্ক ডেইলি নিউজ
