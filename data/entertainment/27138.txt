
‘বেগম’ সম্পাদক নূরজাহান বেগমের জীবনের নানা জানা-অজানা অধ্যায় ও পারিবারিক জীবন নিয়ে নির্মিত হয়েছে তথ্যচিত্র ‘ইতিহাসের কিংবদন্তি নারী’। এটি নির্মাণ করেছেন নূরজাহান বেগমের নাতনি প্রিয়তা ইফতেখার। নানির জন্মবার্ষিকীতে তাঁর প্রতি শ্রদ্ধা জানাতে এই উদ্যোগ নিয়েছেন তিনি।আগামী শনিবার নূরজাহান বেগমের ৯১তম জন্মবার্ষিকী। প্রয়াণের পর এটিই তাঁর প্রথম জন্মবার্ষিকী। এই দিনটিকে বিশেষভাবে পালন করবেন দেশের নারী লেখক, সাংবাদিক, সাহিত্যিক, ভক্ত-গুণগ্রাহী ও পরিবারের সদস্যরা। প্রিয়তা জানান, নূরজাহান–ভক্তদের কাছে তথ্যচিত্রটি হবে বিশেষভাবে আকর্ষণীয়। শনিবার বেলা ১১টায় বসুন্ধরা শপিং কমপ্লেক্সের স্টার সিনেপ্লেক্সে দেখানো হবে তথ্যচিত্রটি। প্রদর্শনীর আগে সারা যাকেরের সঞ্চালনায় নূরজাহান বেগমকে নিয়ে থাকবে একটি সংক্ষিপ্ত স্মৃতিচারণামূলক অনুষ্ঠান। তাতে অংশ নেবেন দেশবরেণ্য লেখক, কবি, সাহিত্যিক, সাংবাদিক ও সংস্কৃতিজনেরা।রুপিত্রা প্রোডাকশনের ব্যানারে নির্মিত তথ্যচিত্র ‘ইতিহাসের কিংবদন্তি নূরজাহান বেগম’-এর গ্রন্থনা ও প্রযোজনা নির্বাহ করেছেন রাজু আলীম। নূরজাহান বেগমের জন্মদিনে সন্ধ্যা ছয়টায় এটি দেখানো হবে চ্যানেল আইতে। প্রিয়তা বলেন, ‘নানিকে চমকে দিতে এটি তৈরি করেছিলাম। দুর্ভাগ্যবশত তিনি হঠাৎ করেই চলে গেলেন। কিন্তু আমি বিশ্বাস করি, নানি আমাদের ছেড়ে যাননি। তিনি আমাদের মনের মাঝেই রয়ে গেছেন। আমার দায়িত্ব বিশ্বের মানুষের কাছে তাঁর কীর্তি তুলে ধরা।’
