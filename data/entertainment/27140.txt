
আজ জাতীয় চলচ্চিত্র দিবসের অনুষ্ঠানে একসঙ্গে নাচার কথা ছিল ঢাকাই চলচ্চিত্রের আলোচিত জুটি অনন্ত ও বর্ষার। কিন্তু শেষ মুহূর্তে জানা গেছে অনন্তর প্রচন্ড জ্বরের কারণে চলচ্চিত্র দিবসের অনুষ্ঠানে তাঁরা পারফর্ম করতে পারছেন না। প্রথম আলোর সঙ্গে আলাপকালে অনন্ত জানিয়েছেন, এ কারণে ভীষণভাবে দুঃখিত তিনি।
প্রথম আলোর সঙ্গে আলাপকালে অনন্ত আরও বলেন, ‘জাতীয় চলচ্চিত্র দিবসের এই আয়োজন খুবই জাঁকজমকপূর্ণ হয়। এতে আমার ও বর্ষার একটি নাচে অংশ নেওয়ার কথা ছিল। সেভাবে প্রস্তুতিও নিয়েছিলাম। মহড়াও হয়েছে। কিন্তু হঠাত্ করেই জ্বর বেড়ে যাওয়ার কারণে নাচ করাই এখন বেশ কষ্টসাধ্য হয়ে পড়ছে। চলচ্চিত্র দিবস তো আর সব সময় হয় না। তাই চলচ্চিত্রের এত বড় একটি আয়োজনে থাকতে না পেরে খুব খারাপ লাগছে।’
জাতীয় চলচ্চিত্র দিবসের আয়োজনে নাচতে না পারলেও সন্ধ্যায় কিছুক্ষণের জন্য হলেও অনুষ্ঠানে ঘুরে আসার সিদ্ধান্ত নিয়েছেন অনন্ত। এ বিষয়ে অনন্ত বলেন, ‘অনুষ্ঠানের সঙ্গে সংশ্লিষ্ট অনেকের অনুরোধেই আমি ও বর্ষা একটি চমত্কার পারফর্মেন্স উপহার দেওয়ার পরিকল্পনা করি। যখন সবাই জানতে পারল যে আমার জ্বরের কারণে পারফর্ম করা সম্ভব হবে না তখন অনুষ্ঠানের সঙ্গে সংশ্লিষ্ট সবাই কষ্ট পেয়েছেন। তবে সবাই আমাদের প্রতি যে আন্তরিকতা দেখিয়েছেন তাতে আমি মুগ্ধ। তাই আমরা দুজন সিদ্ধান্ত নিয়েছি অন্তত কিছুক্ষণের জন্য হলেও সবার সঙ্গে দেখা করে আসব। সন্ধ্যায় যেয়ে মিনিট দশেক থাকার ইচ্ছে আছে।’
অনন্ত জলিল অভিনীত ও পরিচালিত মোস্ট ওয়েলকাম টু ছবিটির শুটিং এরই মধ্যে শেষ হয়েছে। এ বছরের সুবিধাজনক একটি সময়ে ছবিটি মুক্তি পাওয়ার সম্ভাবনা রয়েছে বলে জানান অনন্ত। 
