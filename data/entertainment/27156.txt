
ওম শান্তি ওম ছবির সেই আনাড়ি মেয়েটি এখন বলিউডের বিউটি কুইন। ২০১৫ সালে তিনি অভিনয় করেছিলেন ভিন্নধর্মী ভালোবাসার ছবি পিকুতে। ছবিটিতে তাঁর নায়ক ছিলেন শক্তিশালী অভিনেতা ইরফান খান। জানা গেছে, আবারও পর্দায় জুটি হচ্ছেন তাঁরা।
এবার আর মিষ্টি মেয়ে নন, মুম্বাই মাফিয়া ‘স্বপ্নাদিদি’ হিসেবে পর্দায় দেখা যাবে দীপিকা পাড়ুকোনকে। কেমন করে বন্দুক ধরতে হবে, সেই প্রস্তুতি চলছে। সঞ্জয় লীলা বানসালির পদ্মাবতীর শুটিং শেষ হলেই শুরু হবে নতুন ছবিটির কাজ। সব ঠিক থাকলে আগামী বছর শুরু হবে শুটিং।
ভারতের অনুসন্ধানী সাংবাদিক হুসাইন জাইদি ও জেন বর্গসের মাফিয়া কুইনস অব মুম্বাই বইটিকে অবলম্বন করে তৈরি হচ্ছে ছবিটি। ছবিতে ‘স্বপ্নাদিদি’ মুম্বাইয়ের এক নারী মাফিয়া। স্বামীর মৃত্যুর বদলা নিতে শারজায় ক্রিকেট খেলা চলাকালে দাউদ ইব্রাহিমকে হত্যার পরিকল্পনা করেছিলেন তিনি।
বিশাল ভরদ্বাজের প্রযোজনায় ছবিটি পরিচালনা করবেন হানি ত্রেহান। পরিচালক জানিয়েছেন, দীপিকা ও ইরফানই ছবির মূল শিল্পী। তাঁরা চরিত্র দুটি ভালো করতে পারবেন। সূত্র: ইন্ডিয়ান এক্সপ্রেস।
