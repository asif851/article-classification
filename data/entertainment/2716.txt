
‘বাজিরাও মাস্তানি’ ছবির রাজকুমারী ‘মাস্তানি’ যেন তাঁর রাজকীয় বেশভূষা ছেড়ে সম্প্রতি হাজির হয়েছিলেন চিরচেনা দীপিকা পাডুকোণ হয়েই। ডেনিম প্যান্ট, প্রিন্টেড টপ আর খোলা চুলে ছিমছাম পরিপাটি সাজে দীপিকা হাজির হয়েছিলেন তাঁর নিজস্ব ফ্যাশন ব্র্যান্ড ‘অল অ্যাবাউট ইউ’ এর উদ্বোধনী অনুষ্ঠানে।ফ্যাশন ব্র্যান্ড চালু ও অভিনেত্রীদের কার কার স্টাইল ও ফ্যাশন তাঁর পছন্দ এ প্রশ্নের উত্তরে দীপিকা জানিয়েছেন, বলিউডের অভিনেত্রী রেখা থেকে শুরু করে হেমা মালিনী; অনেকের স্টাইলই পছন্দ তাঁর। এমনকি হালের সোনম কাপুরের স্টাইলও তাঁর পছন্দ বলে জানিয়েছেন দীপিকা পাডুকোণ।দীপিকা তাঁর ফ্যাশন ব্র্যান্ডের উদ্বোধনের সময় বলেন, ‘তরুণীদের উদ্দেশে আমি বলতে চাই, আপনি যেমন; ঠিক তেমনটিই থাকুন, খুব বেশি চেষ্টা করার কিছু নেই।’দীপিকার এই ফ্যাশন ব্র্যান্ডটি অনলাইন। এখানে মিলবে নানা ধরনের পোশাক ও আনুষঙ্গিক বিষয়ও।এই ‘পিকু’ তারকাকে খুব শিগগিরই দেখা যাবে নির্মাতা ইমতিয়াজ আলীর ‘তামাশা’ ছবিতে। ‘তামাশা’ ছবিতে তাঁর জুটি রণবীর কাপুরের স্টাইল দীপিকাকে অভিভূত করেছে।ফ্যাশনসচেতন অভিনেতা রণবীর সিংয়ের স্টাইল প্রসঙ্গে জানতে চাইলে দীপিকা বলেন, ‘তাঁর নিজস্ব একটা স্টাইল আছে। সে তাই পরে যা সে পরতে চায়।’ প্রথমে ‘তামাশা’ এর পরপরই মুক্তি পাচ্ছে ‘বাজিরাও মাস্তানি’। পরপর দুটি ছবি মুক্তি পাচ্ছে বলে কী কিছুটা দুশ্চিন্তায় আছেন দীপিকা? উত্তরে এই ‘পিকু’ তারকা বলেছেন, ‘বিষয়টি নিয়ে আমি উচ্ছ্বসিত, কিন্তু চিন্তিত নই। আমার জন্য এ বছরটা দারুণ যাচ্ছে এবং এর শুরু হয়েছে ‘পিকু’ ছবির মাধ্যমে।’দীপিকা এও বলেন, ‘আমার সৌভাগ্য যে, এ দুটি ছবিতে অভিনয়ের সুযোগ পেয়েছি এবং পছন্দের চরিত্রেই কাজ করতে পেরেছি।’সহ অভিনেতা হিসেবে দীপিকা কার সঙ্গে কাজ করে বেশি আনন্দ পান? রণবীর সিং নাকি রণবীর কাপুর? এমন প্রশ্নে কৌশলী দীপিকা জানিয়েছেন, এ ধরনের প্রশ্ন তাঁর কাছে খুবই অদ্ভুত লাগে। তিনি বলেন, ‘তাঁরা দুজনই দুজনের জায়গা থেকে আলাদা।’সাত বছর আগে ‘দীপিকা-শাহরুখের ‘ওম শান্তি ওম’ ছবির সঙ্গেই মুক্তি পেয়েছিল সঞ্জয় লীলা বনশালীর ‘সাওয়ারিয়া’। এ বছর একই দিনে বনশালী পরিচালিত ‘বাজিরাও মাস্তানি’ এবং শাহরুখের ‘দিলওয়ালে’ মুক্তি পাচ্ছে। এ প্রসঙ্গে ‘মাস্তানি’ তারকা বলেন, ‘এটা কোনো ব্যাপার নয়, দুটি সিনেমা সম্পূর্ণ দুই ধরনের।’ এনডিটিভি।
