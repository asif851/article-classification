
শহীদ বুদ্ধিজীবী জহির রায়হানের ছেলে, নাট্যনির্মাতা বিপুল রায়হান গুরুতর অসুস্থ। গত শনিবার রাতে দুবার কার্ডিয়াক অ্যারেস্ট হওয়ার পর তাঁকে রাজধানীর ল্যাবএইড হাসপাতালে ভর্তি করা হয়। চিকিৎসকেরা বলছেন, তাঁর অবস্থা সংকটাপন্ন। তাঁর হৃৎপিণ্ডের ধমনির বাধা অপসারণের জন্য রিং স্থাপন করা হয়েছে। এর পরও ধমনিতে বাধা রয়ে গেছে। তাঁর ফুসফুস ও কিডনির জটিলতাও রয়েছে।চলচ্চিত্রনির্মাতা-ঔপন্যাসিক শহীদ বুদ্ধিজীবী জহির রায়হান ও অভিনেত্রী সুমিতা দেবীর বড় ছেলে বিপুল রায়হান। তাঁর রোগমুক্তি কামনা করেছে মুক্তিযুদ্ধে শহীদদের সন্তানদের সংগঠন প্রজন্ম ’৭১। সংগঠনটি বিপুল রায়হানের চিকিত্সার জন্য প্রধানমন্ত্রীর সহায়তা কামনা করেছে।
