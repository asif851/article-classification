
গুলশানের হোলি আর্টিজান বেকারির নারকীয় তাণ্ডব নিয়ে ‘হোলি বেকারি’ নামের একটি ছবি বানাবেন নির্মাতা মোস্তফা সরয়ার ফারুকী—এমন কথা শোনা গিয়েছিল। দেখা গেল, ‘ডুব’ মুক্তি পাওয়ার পর ফারুকী শুটিং শুরু করেন ‘স্যাটারডে আফটারনুন’ বা ‘শনিবার বিকেল’ ছবির। অনেকেই ধরে নিয়েছিলেন, এই ছবিটাই বোধ হয় হোলি আর্টিজানের ঘটনা নিয়ে। শুটিং শেষে বেশ কিছুদিন পর এই ছবিটি নিয়ে তিনি মুখ খুললেন। আজ বুধবার সকালে প্রথম আলোকে ফারুকী বললেন, ‘আমার এই ছবিটি হোলি আর্টিজান ঘটনার পুনর্নির্মাণ না। তবে ছবিটি হোলি আর্টিজান ঘটনা থেকে ইন্সপিরেশন নিয়েছি।’
বরাবরের মতো ফারুকী এবারও তাঁর ছবিটির কাজ গোপনে শেষ করেছেন। এখন চলছে শুটিং-পরবর্তী কাজ। ‘শনিবার বিকেল’ ছবির শুটিংয়ের গোপনীয়তার কারণে সবার মনে সন্দেহ আরও বাড়তে থাকে, এই ছবিটি বুঝি হোলি আর্টিজান ঘটনা নিয়ে। সবাই বলাবলি করলেও ফারুকী এ নিয়ে মুখে কুলুপ এঁটে ছিলেন। অবশেষে আজ বুধবার সরাসরি জানতে চাইলে এই নির্মাতা বললেন, ‘এটা ঠিক যে অনেকেই বলছে এই ছবিটা হোলি আর্টিজান ঘটনা নিয়ে। আমি বলব যে এই ছবিটি হোলি আর্টিজান ঘটনার ইন্সপিরেশনে নির্মিত। হোলি আর্টিজানে ট্র্যাজেডি যেমন আছে, তেমনি আছে বীরত্বগাথা—এসব আমাদের অনুপ্রেরণা। এটা কোনোভাবেই হোলি আর্টিজান ঘটনা নিয়ে নয়। আমাদের গল্পের চরিত্রগুলোর সঙ্গে হোলি আর্টিজানের ঘটনার চরিত্রের সঙ্গে কোনো মিল নেই। তবে হোলি আর্টিজানের চরিত্রগুলোর আত্মত্যাগ, কোথাও কোথাও বীরত্বগাথা আছে—এই বীরত্ব এবং আত্মত্যাগ থেকে আমরা উৎসাহ নিয়েছি। আমি অন্য রকম একটা গল্প বলতে চেয়েছি।’
ছবির নাম ‘স্যাটারডে আফটারনুন’ বা ‘শনিবার বিকেল’ কেন?
‘একটা শনিবার বিকেল, সুন্দর বিকেল, ঝরঝরে বিকেল, চমৎকার বিকেল, কী করে দুঃসহ ও বিভীষিকাময় হয়ে উঠল, তা-ই বলতে চেয়েছি। কিন্তু আমাদের গল্পটা শেষ পর্যন্ত বিভীষিকাময় থাকল না, আমাদের গল্পটা শেষ পর্যন্ত আশার। আমাদের গল্পটা বিভীষিকার ব্যাকড্রপে বানানো হলেও আমাদের গল্পটা শেষ পর্যন্ত স্বপ্ন দেখা আশা নিয়ে।’ বললেন ফারুকী।
আরেকটি বিষয়, ‘স্যাটারডে আফটারনুন’ বা ‘শনিবার বিকেল’ ছবিটিকে সিঙ্গেল শর্ট ফিল্ম বলা হচ্ছে। এটা কি আসলেই তা-ই?
‘আমাদের এই ছবিটা অর্গানিক্যালি সিঙ্গেল শট। এখানে কোনো ডিজিটাল কারুকাজ নেই। তবে কোথাও সিঙ্গেল শট বলতে চাইনি। কারণ, আমরা মনে করি, সিঙ্গেল শট অথবা মাল্টিপল শট—এটা খুব একটা আলোচনার বিষয় নয়। শেষ পর্যন্ত আলোচনার বিষয় হওয়া উচিত ছবিটা। যে কারণে আমরা এটাকে আলোচনার মধ্যে রাখতে চাইনি।’
এদিকে আজ বুধবার যুক্তরাষ্ট্রের সাপ্তাহিক ম্যাগাজিন ‘ভ্যারাইটি’ ফারুকীর নতুন ছবি ‘স্যাটারডে আফটারনুন’ বা ‘শনিবার বিকেল’ নিয়ে প্রতিবেদন প্রকাশ করেছে।
মোস্তফা সরয়ার ফারুকীর ‘স্যাটারডে আফটারনুন’ বা ‘শনিবার বিকেল’ ছবিতে আরও অভিনয় করছেন নুসরাত ইমরোজ তিশা ও ফিলিস্তিনের চলচ্চিত্র তারকা ইয়াদ হুরানি। থাকছেন আরও কয়েকজন দেশি-বিদেশি অভিনেতা।
