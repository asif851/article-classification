
গুরু শফি মণ্ডলের সঙ্গে লালনের গান নিয়ে অ্যালবাম করছেন ক্লোজআপ তারকা সালমা, এ খবর তিনি দিয়েছিলেন গেল বছরের শেষ দিকে। কিন্তু এখনো অ্যালবামটি বাজারে আসেনি। কারণ, একটি নয়, সালমা বাজারে ছাড়বেন একসঙ্গে দুটি অ্যালবাম। এ জন্যই আরেকটু সময় নিয়ে প্রস্তুত হচ্ছেন তিনি।শফি মণ্ডলের সঙ্গে সালমার অ্যালবামটির নাম লালনের ভাবনগরে। সালমা জানান, অ্যালবামটিতে ১০টি গান থাকছে। পাঁচটি শফি মণ্ডলের কণ্ঠে ও পাঁচটি সালমার। লালনের ভাবনগরে নিয়ে সালমা বলেন, ‘এর আগে যে অ্যালবামগুলো করেছি, সেগুলোয় মাত্র এক-দুটি গান করেছেন গুরু শফি মণ্ডল। কিন্তু এবারের বিষয়টি একেবারেই আলাদা।’সালমা জানান, অ্যালবামটির প্রস্তুতি শেষ। এখন সংগীতায়োজনের পর্ব শুরু হবে। লালনের অ্যালবামটির পাশাপাশি মৌলিক গান নিয়ে আরও একটি একক অ্যালবাম করছেন সালমা। তিনি জানিয়েছেন, দুটো অ্যালবামের কাজ পুরোপুরি শেষ হলেই জানাবেন গানগুলো মুক্তির দিনক্ষণ।এদিকে প্রায় চার বছর বিরতির পর আবারও চলচ্চিত্রের গানে নিয়মিত হলেন সালমা। ইদ্রিস হায়দার পরিচালিত বাঙালি কন্যা চলচ্চিত্রে ‘তোমার লাগি মন বিবাগি জাতকুলমান হারা’ শিরোনামের গানটি গাইলেন সম্প্রতি। এ মিজানের কথায় গানটির সুর ও সংগীত করেছেন সুমন কল্যাণ। সালমা জানান, ২০১০ সালে রুপগাওয়াল চলচ্চিত্রে সর্বশেষ কণ্ঠ দিয়েছিলেন।
