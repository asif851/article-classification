
জাতীয় চলচ্চিত্র পুরস্কারপ্রাপ্ত পরিচালক কাজী হায়াৎ নতুন সিনেমার শুটিং শুরু করতে যাচ্ছেন। আর তাতে অভিনয় করবেন মৌসুমী। এ মাসের শেষ দিকে ঢাকায় ছবিটির শুটিং শুরু হবে। ঘুম নামের এই ছবির মাধ্যমে ১৩ বছর পর একসঙ্গে কাজ করতে যাচ্ছেন কাজী হায়াৎ ও মৌসুমী।২০০২ সালে কাজী হায়াৎ পরিচালিত ইতিহাস ছবিতে সর্বশেষ অভিনয় করেন মৌসুমী। এই ছবির জন্য সে বছর পরিচালক হিসেবে কাজী হায়াৎ ও নায়ক মারুফ জাতীয় চলচ্চিত্র পুরস্কার অর্জন করেন।গতকাল বুধবার বিকেলে প্রথম আলোকে কাজী হায়াৎ বলেন, ‘এটি আমার ৫০তম সিনেমা। তাই এই ছবিকে ঘিরে অনেক স্বপ্ন। সেভাবেই প্রস্তুতি নিতে হচ্ছে।’ কিন্তু বছর খানেক আগে ছিন্নমূল নামে একটি সিনেমা বানিয়েছিলেন এই নির্মাতা। সে সময় ওই ছবিকে নিজের ৫০তম বলেছিলেন তিনি। বিষয়টি মনে করিয়ে দিতে কাজী হায়াৎ বলেন, ‘ওটা আসলে আমারই হিসাবের ভুল ছিল।’ঘুম সিনেমায় মৌসুমীকে নেওয়া প্রসঙ্গে কাজী হায়াৎ বলেন, ‘একজন টোকাই ও একজন শ্রমজীবী নারীর অসম প্রেমের গল্প নিয়ে এই ছবির কাহিনি এগোতে থাকে। টোকাইয়ের চরিত্রে অভিনয় করবে মারুফ। আর তার সঙ্গে মানানসই বয়সের একজনকে নায়িকা হিসেবে দরকার। এক সন্তানের মায়ের চরিত্রে অভিনয় করতে হবে এবং অভিনয়শিল্পী হিসেবেও শক্তিশালী হতে হবে। তাই মৌসুমী ছাড়া বিকল্প কাউকে ভাবতে পারিনি।’এই ছবিতে মৌসুমী ভীষণ চ্যালেঞ্জিং চরিত্রে অভিনয় করবেন বলে জানান পরিচালক।
