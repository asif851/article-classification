
স্বামী ও দেশের জনপ্রিয় নায়ক শাকিব খানের ওপর হামলায় তীব্র নিন্দা ও ক্ষোভ জানিয়েছেন স্ত্রী ও চিত্রনায়িকা অপু বিশ্বাস। সামাজিক যোগাযোগমাধ্যম ফেসবুকে দেওয়া এক পোস্টের মাধ্যমে অপু তাঁর এই ক্ষোভের কথা জানান।
শুক্রবার অনুষ্ঠিত হওয়া চলচ্চিত্র শিল্পী সমিতির নির্বাচনের ভোট গননায় দেরী হওয়া দেখে গভীর রাতে এফডিসিতে যান জনপ্রিয় নায়ক শাকিব খান। কিছুক্ষন পর নির্বাচন কমিশনারের অনুরোধে ভোট গননা কক্ষ থেকে বেরিয়ে পড়েন এই নায়ক। শিল্পী সমিতি কার্যালয় থেকে বের হয়ে গাড়িতে উঠার সময় কে বা কারা শাকিব খানের ওপর হামলা করেছে বলে প্রথম আলোর কাছে দাবি করেন শাকিব খান।সহশিল্পী ও স্বামী শাকিব খানের ওপর এমন হামলায় জড়িতদের কঠোর শাস্তির দাবি করেছেন অপু বিশ্বাস। তিনি বলেন, ' একজন শিল্পী এবং একজন সহকর্মী হিসাবে আমি এর তীব্র নিন্দা জানাই, এবং যারা এই ন্যাক্কারজনক ঘটনার জন্ম দিয়েছেন তাদের শাস্তি চাই।'শাকিব খানকে সুপারস্টার উল্লেখ করে অপু বলেন, ' শাকিব এমন একজন সুপারস্টার যে এদেশের ফিল্ম ইন্ডাস্ট্রির জন্য নিজেকে অকাতরে বিলিয়ে দিয়েছে। ডুবতে যাওয়া ইন্ডাস্ট্রিকে একাই টেনে নিয়ে এসেছেন খাঁদের কিনার থেকে। তাঁর উপর ভরসা করে এখনো মানুষ বাংলাদেশের চলচ্চিত্র নিয়ে আশায় বুক বাঁধে। শাকিব খানকে চাইলে কি সহজে অস্বীকার করা যাবে? অথবা শাকিবের ক্ষতি করে কি ইন্ডাস্ট্রিকে এগিয়ে নেওয়া সম্ভব?'সবশেষে অপুর প্রশ্ন, মধ্যরাতে শাকিব খানের উপর যারা হামলা করতে চেয়েছিলেন তারা কারা? এই সাহস তারা কোথায় পায়? তাদের পিছনে ইন্ধন যোগায় কারা?
