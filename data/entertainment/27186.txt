
তৌসিফ মাহবুবের অভিনয়জীবনের শুরু হয়েছিল আদনান আল রাজীব পরিচালিত একটি টেলিছবির মাধ্যমে, ২০১৩ সালের ২১ জানুয়ারি। টেলিছবিটির নাম ছিল ‘অল টাইম দৌড়ের ওপর’। ওই বছরই ১৪ ফেব্রুয়ারি ভালোবাসা দিবসে এনটিভিতে প্রচার হয়েছিল টেলিছবিটি। এত দিনে তাঁর অভিনীত নাটক ও টেলিছবির সংখ্যা ছুঁতে চলেছে ১০০-এর মাইলফলক।এক ঘণ্টার নাটক, টেলিছবি, ধারাবাহিক নাটক সব মিলিয়ে তৌসিফের সংগ্রহের ঝুড়িতে এবার উঠতে যাচ্ছে শততম নাটকটি। শিগগিরই এই ১০০তম নাটকটিতে অভিনয় করতে যাচ্ছেন তিনি। নাটকটির নাম ‘আ জার্নি অব রিলেশন’।এই শততম নাটকটিতে তৌসিফের সঙ্গী হচ্ছেন সাবিলা নূর ও অ্যালেন শুভ্র।নাটকটি পরিচালনা করছেন মেহেদী হাসান হৃদয়। তৌসিফ জানিয়েছেন ২২ ও ২৩ জানুয়ারি নাটকটির শুটিং হবে।শততম নাটকের শুটিংয়ের দ্বারপ্রান্তে দাঁড়িয়ে তাঁর অনুভূতির কথা বলতে গিয়ে তৌসিফ বলেছেন, ‘কম সময়ে অনেক কাজ করার সুযোগ পেয়েছি। দর্শকের কারণেই তা সম্ভব হয়েছে। দর্শক না চাইলে হয়তো পরিচালক, প্রযোজক আমাকে নিয়ে কাজ করতেন না।’এই সময়ের মধ্যে নিজের অভিনয় দক্ষতা বেড়েছে বলে মনে করেন তিনি। তৌসিফ বলেছেন, ‘আমার শুরুর দিকের অভিনীত নাটকের সঙ্গে ইদানীংকার অভিনীত নাটকগুলো যখন দেখি, তখন নিজেই আমার অভিনয়ে এগিয়ে যাওয়ার বিষয়টি বুঝতে পারি।’
তবে এখনো অভিনয়ে কাঙ্ক্ষিত জায়গাতে পৌঁছাতে পারেননি বলে মনে করেন নতুন প্রজন্মের এই তারকা। তৌসিফ জানিয়েছেন সেই লক্ষ্যে পৌঁছানোর সংগ্রামই করে যাচ্ছেন তিনি।‘ল্যান্ড ফোনের দিনগুলোতে প্রেম’, ‘সূবর্ণপুর বেশি দূরে নয়’, ‘দুই অংশের শেষ একটাই’, ‘রোড ট্র্যাপ’, ‘রুমডেট’সহ ‘ধারাবাহিক অর্কিড’, ‘রাব্বু ভাইয়ের বউ’, ‘নাইন অ্যান্ড আ হাফ’ প্রভৃতি জনপ্রিয় নাটকে অভিনয় করেছেন তৌসিফ।
