
মুম্বাইয়ের সমুদ্রপাড়ে বলিউড তারকাদের বসবাসের জন্য বান্দ্রা এলাকাটি বিখ্যাত। এর মধ্যে সব বাড়ি ছাপিয়ে দুটি বাড়ি আলাদা করে পরিচিত ছিল, ‘মান্নাত’ ও ‘গ্যালাক্সি অ্যাপার্টমেন্ট’। প্রথমটি বলিউড বাদশা শাহ রুখের। অন্যটি ভাইজানখ্যাত সালমান খানের। ‘গ্যালাক্সি অ্যাপার্টমেন্ট’ ঘিরে কত গল্প! মুম্বাইয়ের এই অ্যাপার্টমেন্টের সামনেই প্রতিদিন হাজার হাজার ভক্ত ভিড় জমান তাঁদের প্রিয় অভিনেতাকে এক ঝলক দেখার জন্য। জনপ্রিয় এ তারকা যখন গাড়ি চাপা মামলায় জর্জরিত, তখন বাণিজ্য নগরীর যাবতীয় সংবাদমাধ্যমের কাছে অন্যতম ‘বিট’ ছিল এই গ্যালাক্সি অ্যাপার্টমেন্ট।কিন্তু এ এলাকায় সম্প্রতি একটা খবর ঘোরাফেরা করছে। এই গ্যালাক্সি অ্যাপার্টমেন্ট ছেড়ে নাকি চলে যাচ্ছেন সালমান! তিনি একা নন, গোটা খান পরিবারই নাকি এ বাড়ি ছেড়ে অন্য কোথাও চলে যাচ্ছেন। আর ভাইজানের সঙ্গে নাকি যাচ্ছেন ইউলিয়া ভানতুরও!এই গ্যালাক্সিতে বেড়ে ওঠা সালমানের। এখানেই রয়েছে বহু সুখ-দুঃখের স্মৃতি। এক কথায় সালমানের ব্যক্তিত্বের সঙ্গে প্রায় সমুচ্চারিত হতো গ্যালাক্সি অ্যাপার্টমেন্টের নাম।শৈশব থেকে সুপারস্টার হওয়া পর্যন্ত সব স্মৃতি এই বাড়িটির সঙ্গে জড়িয়ে। তা হলে এই গ্যালাক্সি অ্যাপার্টমেন্ট ছেড়ে কেন অন্য কোনো ঠিকানায় চলে যেতে চাইছেন তিনি? সালমানের ঘনিষ্ঠ সূত্রের দাবি, বান্দ্রার লিঙ্কিং রোডে ‘লিটল স্টার’ নামে একটি বাংলো কিনেছেন সালমান। বর্তমানে সেখানে কাজ চলছে। কাজ শেষ হলে সপরিবারে পাকাপাকি ভাবে সেখানেই গিয়ে উঠবেন সালমান। বলিউডের একটি মহলের দাবি, লিটল স্টারে সালমানের পরিবারের সঙ্গে থাকবেন ইউলিয়া ভানতুরও। এই নিয়ে সালমান বা ইউলিয়া ভানতুর কোনো মন্তব্য করেননি। বান্ধবীকে নিয়ে উঠুক আর না উঠুক, গ্যালাক্সি অ্যাপার্টমেন্ট হাতছাড়া করছেন না সালমান। কারণ, গোটা খান পরিবারের সবার কাছে অ্যাপার্টমেন্টটি ভীষণ রকমের স্মৃতিজাগানিয়া। আবেগটা এখানে কাজ করে বেশি। ইন্ডিয়ান এক্সপ্রেস ও এনডিটিভি
