
মেঘে মেঘে অনেক বেলা তো হল। ক্যাটরিনার বয়সও তো ৩২ পার হয়ে গেল। কবে বিয়ে করছেন তিনি? নাকি, বিয়ের কথা বলতে লজ্জা পাচ্ছেন বলে রাখ-ঢাক করছেন? ক্যাটরিনা বলেন, যখন বিয়ের বাদ্যি বাজবে তখন তো সবাই শুনতেই পাবেন। বিয়ে হলে এ নিয়ে কথা বলতে মোটেও লজ্জা পাবেন না তিনি আর পৃথিবী শুদ্ধ সবাইকে বিয়েতে আসার আমন্ত্রণ জানাবেন।হিন্দুস্তান টাইমসকে ক্যাটরিনা বলেছেন, ‘যখন বিয়ের সিদ্ধান্ত নেওয়া হবে এবং আমাদের সেই সম্পর্কের কথা সারা দুনিয়াকে বলা যাবে তখন তা নির্দ্বিধায় বলে ফেলা সম্ভব। আমি চাই, বিশ্বের সবাই আমার বিয়েতে উপস্থিত থাক।’জীবনে ব্যক্তিগতভাবে কতটুকু শান্তিপূর্ণ অবকাশ পান ক্যাটরিনা? তিনি বলেন, ‘আমি খুশি ও শান্তিতে আছি। জনসম্মুখে ব্যক্তিগত সম্পর্কের বিষয়গুলো নিয়ে খোলামেলা আলোচনা করতে কিছুটা কুসংস্কার আমার ওপর ভর করে। যা ব্যক্তিগত তা ব্যক্তিগত রাখাটা পছন্দ করি।’গত কিছুদিন ধরেই রণবীর কাপুরের সঙ্গে ক্যাটরিনার আংটি বদল নিয়ে হইচই হচ্ছে। গণমাধ্যমে এ ধরনের খবর রটা প্রসঙ্গে ক্যাটরিনা বলেন, ‘আমি জানি না কেন এবং কীভাবে এসব কথা রটছে। কিন্তু সত্যিটা হচ্ছে-আমার বাগদান হয়নি। এখনো বিয়ের কোনো পরিকল্পনা নেই। আমি কাজ-কর্ম নিয়ে সুখে আছি। আমার জীবনে যে মানুষগুলো রয়েছে তাদের নিয়ে খুব সুখে আছি। এ কারণেই আজকের এই অবস্থানে আসতে পেরেছি।’রণবীর কাপুরের সঙ্গে সম্পর্কের বিষয়টি নিয়ে কোনো রাখঢাক করছেন না ক্যাটরিনা। ‘ঝলক দিখলা জা রিলোডেড’ নামের রিয়েলিটি নাচের অনুষ্ঠানে এসে রণবীরকেই সবচেয়ে কাছের মানুষ হিসেবে স্বীকার করে নিলেন ‘ফ্যান্টম’ তারকা ক্যাটরিনা।
