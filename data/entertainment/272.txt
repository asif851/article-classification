
‘ইন্টারন্যাশনাল ফিল্ম ফেস্টিভ্যাল ম্যানহাটন’-এ পুরস্কৃত হয়েছে বাংলাদেশের স্বল্পদৈর্ঘ্য চলচ্চিত্র ‘গহীনের জলছাপ’। উৎসবে ছবিটির ইংরেজি নাম ‘ফেটস্ টেল’। গত বুধবার উৎসবের উদ্বোধনী অনুষ্ঠানে ছবির প্রযোজনা সংস্থার প্রতিনিধির হাতে সেরা স্বল্পদৈর্ঘ্যের জন্য ফিল্ম ফেস্টিভ্যাল ডিরেক্টর লুই অ্যাওয়ার্ডটি তুলে দেন। গত শুক্রবার যুক্তরাষ্ট্রের নিউইয়র্ক শহরের কালিয়ান মিলনায়তনের ফিলিপাইন সেন্টারে হয়ে গেল স্বল্পদৈর্ঘ্য ছবিটির উদ্বোধনী প্রদর্শনী।
গত বুধবার শুরু হওয়া এ উৎসবে পুরস্কৃত হয়ে আনন্দিত বাংলাদেশের তরুণ নির্মাতা ও ‘গহীনের জলছাপ’ ছবির পরিচালক সাদিয়া আফরিন। তিনি জানান, শিগগিরই দেশের বিভিন্ন বিশ্ববিদ্যালয় ও শিল্পকলা একাডেমিতে ছবিটি দেখানোর ব্যবস্থা করবেন তাঁরা। এ ছাড়া নিউইয়র্কের উৎসবটির পর বিশ্বের আরও বেশ কয়েকটি উৎসবে ছবিটি পাঠানো হবে। ম্যানহাটনের এ উৎসবে এই পরিচালকের ১৩ মিনিটের আরও একটি স্বল্পদৈর্ঘ্য ‘প্লেট অব রাইস’ দেখানো হয়।
‘গহীনের জলছাপ’ নিয়ে পরিচালক বলেন, ‘একটি আন্তর্জাতিক উৎসবে পুরস্কৃত হওয়া পরম আনন্দের ঘটনা। এ ছবির মধ্য দিয়ে পৃথিবীর কাছে আমাদের গ্রামবাংলার প্রেমের গল্প তুলে ধরেছি, সেটা সবাই পছন্দ করেছেন।’ ১৪ মিনিটের এ ছবিটির গল্প লিখেছেন খন্দকার শারমিন। ছবির মূল দুটি চরিত্রে অভিনয় করেছেন শারমিন জোহা শশী ও জীবন রায়।
২০১১ সালে শুরু হওয়া আন্তর্জাতিক এ চলচ্চিত্র উৎসবে বাংলাদেশ ছাড়াও এ বছর যোগ দিয়েছে ফিলিপাইন, দক্ষিণ কোরিয়া, কানাডা, ফ্রান্সসহ বিশ্বের ১৫টি দেশ। উৎসব শেষ হচ্ছে আজ ২২ অক্টোবর।
