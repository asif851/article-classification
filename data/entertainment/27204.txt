
গত বছরের অন্যতম আলোচিত ছবি ‘পিকে’। আমির খান অভিনীত ছবিটি মুক্তির আগে ও পরে ব্যাপক সমালোচনার মুখে পড়ে। ছবির পোস্টারে নগ্ন হয়ে হাজির হওয়ায় অশ্লীলতার অভিযোগে আমিরের বিরুদ্ধে একাধিক মামলাও হয়। ‘পিকে’ মুক্তির আট মাস পর আবারও নতুন এক ঝামেলায় জড়িয়েছেন আমির। ছবির সংলাপে পুলিশকে ‘ঠোলা’ বলায় সম্প্রতি আমিরের বিরুদ্ধে পুলিশি অভিযোগ দায়ের করা হয়েছে। তাঁর বিরুদ্ধে অভিযোগ, পুলিশকে নিয়ে অপমানজনক শব্দ ব্যবহার করেছেন তিনি।‘পিকে’ তৈরিতে খরচ হয়েছিল ৮৫ কোটি রুপি। মুক্তির পর বক্স অফিসে রীতিমতো ঝড় তোলে ছবিটি। এর আয়ের পরিমাণ ৫০০ কোটি রুপি ছাড়িয়ে গেছে। কিন্তু ছবি মুক্তির আগেই ব্যাপক সমালোচনার মুখে পড়তে হয় আমিরকে। ছবির পোস্টারে নগ্ন আমিরকে দেখা যাওয়ায় অশ্লীলতার অভিযোগে তাঁর বিরুদ্ধে একাধিক মামলা হয়। ছবি মুক্তির পরও ‘পিকে’ নিয়ে সমালোচনার ঝড় ওঠে। ছবির বিষয়বস্তু নিয়ে আপত্তি তোলে একাধিক ধর্মীয় সংগঠন। ধর্মীয় অনুভূতিতে আঘাতের অভিযোগ ওঠে ‘পিকে’র বিরুদ্ধে।সম্প্রতি আমিরের বিরুদ্ধে পুলিশি অভিযোগ দায়ের করেন দিল্লির একজন স্বল্পদৈর্ঘ্য চলচ্চিত্রনির্মাতা উল্লাস। গতকাল রোববার বিষয়টির সত্যতা নিশ্চিত করেছে দিল্লি পুলিশ। বিষয়টি খতিয়ে দেখা হচ্ছে বলেও জানানো হয়েছে দিল্লি পুলিশের পক্ষ থেকে। এক খবরে এমনটিই জানিয়েছে জিনিউজ।গত জুলাই মাসে একটি টেলিভিশন সাক্ষাৎকারে পুলিশকে ‘ঠোলা’ বলেন দিল্লির মুখ্যমন্ত্রী অরবিন্দ কেজরিওয়াল। পুলিশকে নিয়ে অপমানজনক শব্দ ব্যবহার করায় তাঁর বিরুদ্ধে মামলা করেন দিল্লির পুলিশ কনস্টেবলরা।
আমিরের বিরুদ্ধে পুলিশি অভিযোগ দায়েরের পেছনের কারণ জানাতে গিয়ে উল্লাস বলেন, ‘আমি জানতে পেরেছি, কেজরিওয়াল পুলিশকে নিয়ে অপমানজনক শব্দ ব্যবহার করার পর তাঁর বিরুদ্ধে বেশ কয়েকটি পুলিশি অভিযোগ দায়ের হয়েছে। কেজরিওয়াল টিভি সাক্ষাৎকার দেওয়ার অনেক আগেই পুলিশকে নিয়ে অপমানজনক এই শব্দটি ব্যবহার করা হয়েছে ‘‘পিকে’’ ছবিতে। কেজরিওয়ালের মুখে শব্দটি শুনে পুলিশ মর্মাহত হলে আমিরের ক্ষেত্রে কেন হবে না! ’
আরও পড়ুনপিকের অশ্লীলতা নিয়ে বিপাকে আমিরপিকের পোস্টার নকল! ফের বিপাকে আমির
