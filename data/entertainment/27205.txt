
বিনা কর্তনে সেন্সর ছাড়পত্র পেয়েছে কবি নির্মলেন্দু গুণের কবিতা অবলম্বনে মাসুদ পথিক পরিচালিত সরকারি অনুদান পাওয়া চলচ্চিত্র ‘নেকাব্বরের মহাপ্রয়াণ’। নির্মাতা মাসুদ পথিক জানিয়েছেন, আগামী ডিসেম্বর মাসে সুবিধাজনক সময়ে ‘নেকাব্বরের মহাপ্রয়াণ’ ছবিটি প্রেক্ষাগৃহে মুক্তি দেওয়া হবে।‘নেকাব্বরের মহাপ্রয়াণ’ ছবির ভূয়সী প্রশংসা করেছেন সেন্সর বোর্ডের সদস্য কবি কাজী রোজী। ছবিটি সম্পর্কে তাঁর মন্তব্য, ‘অসাধারণ, ভিন্নধারার চলচ্চিত্র ‘নেকাব্বরের মহাপ্রয়াণ’। ছবির পরিচালক মাসুদ পথিক বলেন, ‘এ ছবিতে অনেকগুলো গুরুত্বপূর্ণ দিক রয়েছে। এ দেশের কৃষক সংগ্রামের ইতিহাস, মুক্তিযুদ্ধের চেতনা, গ্রামবাংলার মানুষের জীবনাচার ও বাস্তব চিত্রের মর্মগাথা ভিন্ন দৃষ্টিভঙ্গিতে উঠে এসেছে এই ছবিতে। ছবিটি সরল কাহিনির ওপর ভিত্তি করে এগোলেও সিনেমার ভাষাগত ও শৈলীগত নৈপুণ্যের দিকটি সার্থক করার চেষ্টা করেছি।’‘নেকাব্বরের মহাপ্রয়াণ’ ছবির সংগীত পরিচালনা করেছেন বেলাল খান, মুশফিক লিটু, প্রিন্স মাহমুদ, সাইম রানা ও মাহমুদ সেলিম। ছবির বিভিন্ন গানে কণ্ঠ দিয়েছেন মমতাজ, বারী সিদ্দিকী, বেলাল খান, পড়শী, প্রিয়াংকা গোপ প্রমুখ। আর গানের কথাগুলো লিখেছেন মাসুদ পথিক, নির্মলেন্দু গুণ, অসীম সাহা, সাইম রানা ও অতনু তিয়াস।  
‘নেকাব্বরের মহাপ্রয়াণ’ ছবিতে কবির চরিত্রে অভিনয় করেছেন নির্মলেন্দু গুণ এবং কবির তরুণ বয়সের চরিত্রে অভিনয় করেছেন সৈয়দ জুবায়ের। অন্যান্য চরিত্রে রয়েছেন সিমলা, প্রবীর মিত্র, মামুনুর রশীদ, অসীম সাহা, রেহানা জলিসহ ১৫ জন কবি।  
