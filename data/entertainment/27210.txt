
 
দীপিকা পাড়ুকোনের সঙ্গে রণবীর কাপুরের বিচ্ছেদের পেছনে কলকাঠি নেড়েছিলেন রণবীরের মা নিতু সিং—বিভিন্ন সংবাদমাধ্যমে প্রকাশিত এ ধরনের খবরকে সম্প্রতি অস্বীকার করলেন ‘চকোলেট বয়’ রণবীর। তাঁর দাবি, বিচ্ছেদ তাঁদের দুজনের সিদ্ধান্তেই ঘটেছিল।২০০৮ সালে ‘বাঁচনা অ্যায় হাসিনো’ ছবির সেটে প্রথম পরিচয় হয়েছিল রণবীর-দীপিকার। ওই ছবিতে একসঙ্গে কাজ করতে গিয়ে তাঁদের মধ্যে প্রেমের সম্পর্ক গড়ে ওঠে। লুকোচুরির আশ্রয় না নিয়ে প্রকাশ্যেই অভিসারে মেতে ওঠেন এ তারকা জুটি। কিন্তু মাত্র এক বছরের মাথায় তাঁদের সম্পর্ক ভেঙে যায়।৩০ বছর বয়সী রণবীর ও ২৭ বছর বয়সী দীপিকার বিচ্ছেদের প্রকৃত কারণ সবার কাছে অজানাই ছিল। কিন্তু পরবর্তী সময়ে বিভিন্ন সংবাদমাধ্যমে প্রকাশিত খবরে দাবি করা হয়, রণবীরের সঙ্গে দীপিকার প্রেমের সম্পর্ক মেনে নিতে পারেননি নিতু সিং। মূলত, এ কারণেই তাঁদের বিচ্ছেদ হয়ে যায়। জানিয়েছে পিটিআই।সদ্য মুক্তি পাওয়া ‘ইয়ে জাওয়ানি হ্যায় দিওয়ানি’ ছবির প্রচারণার কাজে সম্প্রতি একটি টিভি অনুষ্ঠানে হাজির হয়েছিলেন রণবীর। সহ-অভিনেত্রী ও সাবেক প্রেমিকা দীপিকাও ছিলেন সেই অনুষ্ঠানে। সেখানে রণবীর জানান, ‘আমি স্পষ্ট করে বলতে চাই, দীপিকার সঙ্গে বিচ্ছেদের পেছনে আমার মায়ের কোনো ভূমিকা ছিল না।’
 
রণবীর আরও বলেন, ‘দুজন মানুষ ব্যক্তিগত সিদ্ধান্তে বিচ্ছেদের পথে হাঁটল, আর সবাই কিনা নিজেদের মতো করে এর পেছনের কারণ নিয়ে নানা কেচ্ছাকাহিনি রটিয়ে দিল! আমার মা আমাকে অনেক ভালোবাসেন। আমার ব্যক্তিগত জীবনে কখনোই তিনি হস্তক্ষেপ করেন না। দীপিকাকেও মা অনেক পছন্দ করেন। আমি আবারও বলছি, আমার মায়ের কারণে দীপিকার সঙ্গে আমার প্রেমের ইতি ঘটেনি।’
