
স্বাগতার সর্বশেষ সিনেমা মুক্তি পায় ২০১০ সালে। চার বছর পর নতুন সিনেমা নিয়ে প্রেক্ষাগৃহে ফিরছেন স্বাগতা। এরই মধ্যে স্বাগতা অভিনীত ‘সূচনা রেখার দিকে’ সিনেমাটি সেন্সর ছাড়পত্র পেয়েছে। এটি পরিচালনা করেছেন প্রয়াত নির্মাতা আকতারুজ্জামান। অনেক চড়াই-উতরাইয়ের পর সিনেমাটি এখন মুক্তির অপেক্ষায়।এ প্রসঙ্গে স্বাগতা বলেন, ‘আমি বেশ কয়েকটি সিনেমায় অভিনয় করলেও সরকারি অনুদানের কাজ করার একটা সুপ্ত ইচ্ছে ছিল। তেমন সময়ে “সূচনা রেখার দিকে’’ সিনেমায় অভিনয়ের প্রস্তাব পাই। এখানে কাজ করে আমি অনেক বেশি আনন্দিত।’সিনেমায় নিজের চরিত্র প্রসঙ্গে স্বাগতা জানান, সিনেমায় তাঁর চরিত্রটি অনেকটা স্বপ্নের মতো। এতে তিনি বাইরের দেশের একজন মেয়ে যিনি বাংলাদেশে আসেন মুক্তিযুদ্ধের ইতিহাস নিয়ে কাজ করতে।‘সূচনা রেখার দিকে’ সিনেমার একটি গানে কণ্ঠও দিয়েছেন স্বাগতা। তিনি বললেন, ‘এবারই প্রথম সিনেমার কোনো গানে কণ্ঠ দিলাম। সৈয়দ আবদুল হাদি গানটির সুর ও সংগীত পরিচালনা করেছেন। তাঁর সুর ও সংগীতে গাইতে পারাটাও আমার জন্য অনেক বেশি আনন্দের।’২০০৯ সালের সরকারি অনুদানে নির্মিত হয় ‘সূচনা রেখার দিকে’ সিনেমাটি। স্বাগতা ছাড়াও এতে অভিনয় করেছেন খায়রুল আলম সবুজ, আকাশ প্রমুখ।উল্লেখ্য, সাড়ে তিন বছর বয়সে শিশুশিল্পী হিসেবে স্বাগতা সিনেমায় অভিনয় শুরু করেন। তাঁর প্রথম সিনেমা ‘লিনজা’। এর পর একে একে ‘সম্মান’, ‘সতীপুত্র আবদুল্লাহ’ ও ‘টপ মাস্তান’ সিনেমায় অভিনয় করেন তিনি। ২০০৬ সালে স্বাগতা প্রথম প্রধান চরিত্রে অভিনয় করেন ‘শত্রু শত্রু খেলা’ সিনেমায়। এতে স্বাগতা অভিনয় করেন মান্নার বিপরীতে। এ ছাড়া ‘কোটি টাকার ফকির’, ‘অশান্ত মন’, ‘ডুবসাঁতার’ ও ‘ফিরে এসো বেহুলা’ সিনেমায়ও অভিনয় করেছেন স্বাগতা।
