
যুক্তরাষ্ট্রে অনুষ্ঠিত নর্থ ক্যারোলাইনা আন্তর্জাতিক চলচ্চিত্র উৎসব থেকে ‘গাড়িওয়ালা’ ছবির জন্য সেরা চিত্রনাট্যকারের পুরস্কার জিতে নিলেন তরুণ চলচ্চিত্র নির্মাতা আশরাফ শিশির। সেরা পার্শ্ব-অভিনেতা ও সেরা শিশুশিল্পী বিভাগেও পুরস্কৃত হয়েছে ‘গাড়িওয়ালা’।নর্থ ক্যারোলাইনা আন্তর্জাতিক চলচ্চিত্র উৎসব অনুষ্ঠিত হয় গত ২৪ থেকে ২৫ জানুয়ারি। উৎসবে প্রতিযোগিতা বিভাগে প্রদর্শনের জন্য নির্বাচিত হয়েছিল আশরাফ শিশির পরিচালিত সরকারি অনুদানের শিশুতোষ চলচ্চিত্র ‘গাড়িওয়ালা’। উৎসবে সেরা চিত্রনাট্যকারসহ সেরা পার্শ্ব-অভিনেতা ও সেরা শিশুশিল্পী বিভাগে পুরস্কৃত হয়েছে ‘গাড়িওয়ালা’।‘গাড়িওয়ালা’ ছবিতে অভিনয়ের জন্য সেরা পার্শ্ব-অভিনেতার পুরস্কার পেয়েছেন ‘সুপার হিরো সুপার হিরোইন’খ্যাত অভিনেতা মুস্তাফিজুর নূর। আর সেরা শিশুশিল্পী হিসেবে যৌথভাবে পুরস্কৃত হয়েছে কাব্য ও শেখ মারুফ।পুরস্কার পাওয়ার পর অনুভূতি প্রকাশ করতে গিয়ে আশরাফ শিশির বলেন, ‘এই কৃতিত্ব আমাদের পুরো দলের, যারা দিনরাত পরিশ্রম করে “গাড়িওয়ালা”র গল্পটিকে চলচ্চিত্রে রূপান্তরিত করেছে।’সংযুক্ত আরব আমিরাতে শারজাহ আন্তর্জাতিক শিশু চলচ্চিত্র উৎসব, ২০তম কলকাতা আন্তর্জাতিক চলচ্চিত্র উৎসব, চতুর্থ এথেন্স আন্তর্জাতিক ডিজিটাল চলচ্চিত্র উৎসব, পাকিস্তানে রাফি পীর আন্তর্জাতিক চলচ্চিত্র উৎসব এবং অষ্টম বাংলাদেশ আন্তর্জাতিক শিশু চলচ্চিত্র উৎসবে প্রদর্শিত হয়েছে ‘গাড়িওয়ালা’। এ ছাড়া ছবিটি পর্তুগালের আন্তর্জাতিক চলচ্চিত্র উৎসব আভানকা ২০১৪-তে ট্রেইলার ইন মোশন বিভাগে মনোনীত হয়েছিল।রোকেয়া প্রাচী ও রাইসুল ইসলাম আসাদ ছাড়াও ‘গাড়িওয়ালা’ ছবিতে অভিনয় করেছেন মাসুম আজিজ, ইমরান, আব্দুর রহমান রাজীব, আর জে মুকুল ও সাকি ফারজানা, অর্ণব, স্বপ্ন, সাজ্জাদ লিটন, জগন্ময় পালসহ ৪০০ নাট্যকর্মী।মিডিয়াএইড বাংলাদেশ প্রযোজিত ও বাংলাদেশ চলচ্চিত্র উন্নয়ন করপোরেশনের কারিগরি সহায়তায় ৯০ মিনিট ব্যাপ্তির ‘গাড়িওয়ালা’ ছবির শুটিং হয়েছে পাবনা ও গাজীপুরের প্রত্যন্ত গ্রামে এবং এফডিসিতে। বাংলাদেশ সেন্সর বোর্ড গত ২৫ মে বিনা কর্তনে ছবিটির ছাড়পত্র দেয়। ‘গাড়িওয়ালা’ ছবির রেডিও পার্টনার এবিসি রেডিও এফএম ৮৯.২ ও ব্লগ পার্টনার ইস্টিশন ব্লগ।‘গাড়িওয়ালা’ ছবির ট্রেইলার দেখতে ক্লিক করুন <https://vimeo. com/ 97745424 >
