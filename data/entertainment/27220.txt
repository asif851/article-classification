
বেঙ্গল ফাউন্ডেশন নিয়মিতভাবে ‘প্রাণের খেলা’ শিরোনামে গানের আসরের আয়োজন করে। এ ধারাবাহিকতায় গতকাল শনিবার ‘প্রাণের খেলা’র আসরটি সাজানো হয় লোকগান দিয়ে। যেখানে একের পর এক লালনের গান পরিবেশন করে দর্শকদের মুগ্ধ করেন শিল্পী ফরিদা পারভীন। অনুষ্ঠানের ঐতিহ্য অনুযায়ী এদিন তরুণ শিল্পী হিসেবে গান করেন সফিউল আলম। তাঁর পরিবেশনায় ছিল ভাওয়াইয়া। আসরটি ছিল বৈঠকি। শিল্পী ও দর্শক বসে ছিলেন মুখোমুখি। প্রথমে প্রতিষ্ঠানের কর্মকর্তা তাজমী নূর শিল্পী সফিউল আলমকে পরিচয় করিয়ে দেন দর্শকের কাছে। তিনিই শুরু করেন আসর। রাজা শুরুতেই শোনান ‘ও মোর কালারে ওপারে ছকিলাম বাড়ি’ গানটি। পরে শোনান ‘মনটায় মোর পিঠা খাবার চায়’, ‘ওরে ভাবের ছলে মজাইলেন মন’, ‘তুই ক্যানে ডাকিলু নিশা রাইতেরে মুরগা’ এবং প্রচলিত কথায় আব্বাসউদ্দীনের সুরারোপিত ‘ওকি গাড়িয়াল ভাই’। তাঁর গান শেষে বেঙ্গল ফাউন্ডেশনের মহাপরিচালক লুভা নাহিদ চৌধুরী ডেকে আনেন শিল্পী ফরিদা পারভীনকে। লালনসম্রাজ্ঞীখ্যাত ফরিদা পারভীন গতকাল তাঁর মন হরণ করা কণ্ঠে গেয়ে শোনান ‘পাড়ে লয়ে যাও আমায়,’ ‘বাড়ির পাশে আরশীনগর,’ ‘খাঁচার ভিতর অচিন পাখি’,‘সত্য বল সুপথে চল’, ‘বড় সংকটে পড়িয়াছি দয়াল’, ‘মন সহজে কি সই হবা’, ‘জাত গেল জাত গেল’, ‘তিন পাগলের হইল মেলা’, ‘মানুষ গুরু নিষ্ঠা যার’, ‘সময় গেলে সাধন হবে না’র মতো কালজয়ী গানগুলো।
