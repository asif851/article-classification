
ঈদের ছবির বয়স এক সপ্তাহ পেরোল। রাজনীতি, নবাব, বস ২ নিয়ে চলছে বিস্তর আলোচনা—ভালো-মন্দ, নিয়ম-অনিয়ম। তবে দর্শক ঈদের দিন থেকে উৎসবের রীতি মনে করেই ছুটে গিয়েছেন প্রেক্ষাগৃহে। দেখেছেন ঈদের ছবি। দেশের বিভাগীয় শহরগুলোর প্রেক্ষাগৃহে ঈদ কতটা আনন্দ নিয়ে এসেছে, সেই খবর জানিয়েছেন প্রথম আলোর স্থানীয় প্রতিনিধিরা।
রমজান মাসজুড়ে সিনেমা হল ছিল দর্শকশূন্য। কোনো কোনো সিনেমা হল বন্ধও ছিল। ঈদের ঠিক আগমুহূর্তে যৌথ প্রযোজনার ছবিকে কেন্দ্র করে ঈদে ছবি মুক্তি নিয়ে অনিশ্চয়তাও দেখা দেয়। কিন্তু ঈদের দিন থেকে সিনেমা হলগুলোর উপচে পড়া ভিড় বলে দেয়, সিনেমাপ্রেমীরা এত কিছু বুঝতে চান না। তাঁরা সিনেমা দেখতেই ভালোবাসেন।এবারের ঈদে রাজধানীতে তিনটি ছবি মুক্তি পেয়েছে। শাকিব খান ও শুভশ্রী অভিনীত নবাব; জিৎ, নুসরাত ফারিয়া ও শুভশ্রী অভিনীত বস ২ এবং শাকিব খান ও অপু বিশ্বাস অভিনীত রাজনীতি।তিনটি সিনেমার মধ্যে সবচেয়ে এগিয়ে নবাব। রাজধানীর শ্যামলী সিনেমা হলে ঈদের দিন থেকেই চলছে ছবিটি। ঈদের দিনসহ এখনো ছবিটি বেশ ভালো যাচ্ছে। শ্যামলী সিনেমা হলের হাউস ম্যানেজার আহসান উল্লাহ বলেন, ‘ঈদের দিন থেকে গত বৃহস্পতিবার পর্যন্ত সব শো হাউসফুল গেছে। শুধু আজকের (গতকাল) সকালের শোটি হাউসফুল হয়নি। এ ছাড়া আজকের বাকি তিনটি শো হাউসফুল। ঈদের দিনও বেশ জমজমাট ছিল।’ শো ভালো চলতে থাকলে আরও অনেক দিন ছবিটি চলবে। বর্তমান বাজারের অনুপাতে ছবিটি খুব ভালো চলছে বলে জানান তিনি।অভিসার সিনেমা হলের ম্যানেজার খায়রুল কবির বলেন, খুব ভালো যাচ্ছে। ঈদের দিন ভালো চলেছে। সব শোতেই গড়ে ৬০ শতাংশ টিকিট বিক্রি হয়েছে। এবারের ঈদ নিয়ে তিনি বলেন, খুব জমজমাট বলা যায়। জোনাকী সিনেমা হলের অর্ধেক অংশের মালিক মো. তাজুল ইসলামও একই কথা বললেন। নবাব-এর ঠিক পেছনেই আছে বস ২। রাজমণি সিনেমা কমপ্লেক্সের নির্বাহী মো. শহীদুল্লাহর মতে, খুব একটা ভালো চলছে না ছবিটি। দর্শক নেই। কারণও একটা বললেন। এই হলের নাকি নিজস্ব কোনো মহল্লার দর্শক নেই। ভাসমান দর্শকেরা এখানে ছবি দেখতে আসেন। তাই দর্শকখরা।মধুমিতা সিনেমা হলের ব্যবস্থাপনা পরিচালক ও চলচ্চিত্র প্রদর্শক সমিতির সভাপতি মো. ইফতেখারুদ্দিন নওশাদ বলেন, বেশ ভালোই দর্শক আসছেন বস ২ দেখতে। বহুদিন পর আগের মতো দর্শক আসছেন। তবে তিনি এও বললেন, নবাব এলে আরও ভালো চলত। পরবর্তী সময়ে রাজনীতি সিনেমাটি তাঁরা নেবেন বলে জানালেন নওশাদ।
