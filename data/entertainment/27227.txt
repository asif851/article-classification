
সম্প্রতি ছেলে আরিয়ানের উদ্দেশে ‘বলিউড বাদশাহ’ শাহরুখ খান বলেছেন, কখনো কোনো নারীর হূদয় ভেঙো না। নারীদের সম্মান করতে শেখো। বলিউডের বাদশাহ খ্যাত শাহরুখ মনে করেন, নারীদের সম্মান করার শিক্ষাটা পরিবার থেকেই আসা উচিত। এ বিষয়ে ছেলে আরিয়ানকে নানা পরামর্শ দেন বলেও জানিয়েছেন বলিউডের অন্যতম জনপ্রিয় ও প্রভাবশালী এ তারকা অভিনেতা। এ প্রসঙ্গে শাহরুখের ভাষ্য, ‘নারীদের প্রতি অসম্মানের কোনো ঘটনা ঘটলে আমরা দুঃখ প্রকাশ করেই ক্ষান্ত হয়ে যাই। আমাদের যেন আর কোনো দায়িত্বই নেই! নারীদের প্রতি ভদ্র ও শ্রদ্ধাশীল আচরণের গুরুত্ব নিয়ে সন্তানের সঙ্গে খোলামেলা আলোচনা না করার প্রবণতা থেকে প্রত্যেক মা-বাবার বের হয়ে আসা উচিত। সন্তানকে ভালো মানুষ হিসেবে গড়ে তুলতে পারিবারিক শিক্ষাটা খুব জরুরি। পরিবার থেকেই সন্তানকে নানা বিষয়ে সুপরামর্শ দিতে হবে। আমি এটা শুরু করেছি। আপনারাও করুন।’ জানিয়েছে ‘ইন্দো-এশিয়ান নিউজ’। শাহরুখ আরও বলেন, ‘আমি আমার ছেলে আরিয়ানকে বলেছি, কখনও কোনো নারীর মনে আঘাত দেবে না। সব সময় তাঁদের সঙ্গে নম্র ও ভদ্র আচরণ করবে এবং শ্রদ্ধার চোখে দেখবে। কোনো নারীর প্রতি অন্যায় আচরণ চোখে পড়লে তুমি তার প্রতিবাদ করবে। আর তুমি যদি কোনো নারীর সঙ্গে অন্যায় আচরণ করো, তাহলে তোমার মা-বাবা কখনোই তোমাকে ক্ষমা করবে না।’
সম্প্রতি কলকাতা শহরে ‘চেন্নাই এক্সপ্রেস’ ছবির প্রচারণার সময় সাংবাদিকদের এসব কথা বলেছেন ‘কিং খান’ শাহরুখ। রোহিত শেঠির পরিচালনায় ছবিটিতে শাহরুখের বিপরীতে অভিনয় করেছেন দীপিকা পাড়ুকোন। ছবিটি মুক্তি পাচ্ছে ৯ আগস্ট।
সারোগেসি পদ্ধতিতে গত মে মাসে তৃতীয় সন্তানের বাবা হয়েছেন শাহরুখ। এ পদ্ধতিতে মা-বাবার অনাগত সন্তানের ভ্রূণ পরিবারের বাইরের কোনো নারীর গর্ভে বেড়ে ওঠে। সন্তান জন্মের আগেই লিঙ্গ নির্ধারণের অভিযোগ ওঠায় ব্যাপক বিতর্কের মুখে পড়েছিলেন শাহরুখ।
সারোগেসি পদ্ধতিতে তাঁর ছেলে আবরামের জন্ম সম্পর্কে জানতে চাইলে শাহরুখ বলেন, ‘ভারতে সারোগেসি পদ্ধতিকে জনপ্রিয় করার জন্য নয়, শুধুমাত্র বাবা হওয়ার আকাঙ্ক্ষা থেকেই আমি এটা করেছি। আমি ঠিক জানি না, বিষয়টিকে কীভাবে ব্যাখ্যা করব।’ 
