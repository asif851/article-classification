
মাতৃত্বকালীন ছুটির নাম শুনলেই কারিনার কপালে ভাঁজ পড়ছে। কারণ, তিনি মাতৃত্বকে তাঁর জীবনের একটি স্মরণীয় কিন্তু অবধারিত অংশ হিসেবেই নিতে চাইছেন। তাই তো গর্ভকালীন এই সময়টাতেও তিনি অন্য সময়ের মতোই কাজ করে যাচ্ছেন। আর কারিনা কাপুর খানের এই সচেতন জীবনযাপনকে তথ্যচিত্র আকারে ধারণ করতে আগ্রহ প্রকাশ করেছে একটি অনলাইন পোর্টাল। তারা কারিনাকে প্রস্তাব পাঠিয়েছে, কিম কার্দাশিয়ানের রিয়েলিটি শোর আদলে ভারতেও একটি তথ্যচিত্র তৈরি হবে; তাতে তারা কারিনার মাতৃত্বকালীন সফরটি তুলে ধরতে চায়।পোর্টালের এক সূত্র জানায়, কারিনা সন্তানসম্ভবা—খবরটি প্রকাশের পর থেকে এই অভিনেত্রীর ‘ব্র্যান্ড ভ্যালু’ অনেক বেড়ে গেছে। তিনি হয়ে উঠেছেন ‘কর্মজীবী মা’দের রোল মডেল। গর্ভবস্থা যে নারীর অগ্রযাত্রা থামিয়ে রাখতে পারে না, এটা কারিনা তাঁর কাজে ও কথায় বুঝিয়ে দিয়েছেন। কারিনার সন্তান পৃথিবীতে আসার পরও এই ভাবনা ও পদক্ষেপগুলো যেন সবাই মনে রাখতে পারে, তাই এই তথ্যচিত্রটি এখনই তৈরি করে রাখতে চায় পোর্টালটি। কিন্তু কারিনার দিক থেকে এ বিষয়ে এখনো কোনো সংকেত পাওয়া যায়নি।শুধু জানা গেছে, এই অভিনেত্রী মাতৃত্বকালীন ছুটি নিচ্ছেন না। সবকিছু ঠিকঠাক থাকলে ডিসেম্বর নাগাদ খান পরিবারে আসবে নতুন অতিথি। এরপর এপ্রিল মাস থেকে বেবো শুরু করবেন তাঁর ছবি ভিরে দ্য ওয়েডিং-এর কাজ। মাঝের সময়টায় পণ্যের প্রচারাভিযান ও দাতব্য কাজ চালিয়ে যাবেন তিনি। হিন্দুস্তান টাইমস।
