
শারদীয় দুর্গাপূজা উপলক্ষে ‘ঢ্যাম কুড় কুড় ঢ্যাম কুড় কুড় বাজছে যে ওই ঢাক’ এমন কথার একটি গানে সম্প্রতি কণ্ঠ দিয়েছেন সংগীতশিল্পী দেবলীনা সুর ও অনিরুদ্ধ। এ গানের কথা লিখেছেন সুমন সাহা, সুর ও সংগীত পরিচালনা করেছেন সুমন কল্যাণ।
পূজা উপলক্ষে মৌলিক গান গাইতে পেরে দেবলীনা সুর আর অনিরুদ্ধ দুজনই বেশ উচ্ছ্বসিত। একই অনুভূতি সুমন কল্যাণের। তিনি বলেছেন, ‘পূজার সময় মণ্ডপে মণ্ডপে বিদেশি শিল্পীদের গান বাজানো হয়। সেদিক থেকে আমাদের গানটি শ্রোতাদের নতুন কিছু শোনার সুযোগ করে দেবে। সাধারণ মানুষের কথা মাথায় রেখেই গানটি তৈরি করা হয়েছে।দেবলীনা সুর বলেছেন, ‘বাংলাদেশ তো উৎসবের দেশ। আর শারদীয় দুর্গোৎসব কিন্তু সবার উৎসব। আমার বিশ্বাস, গানটি সবার ভালো লাগবে।’ অনিরুদ্ধ বলেন, ‘পূজা নিয়ে মৌলিক গান গেয়েছি, মনের মাঝে একটু অন্যরকম অনুভূতি কাজ করছে।’ জানা গেছে, এরই মধ্যে গানটি তৈরি হয়ে গেছে। এখন গানটির মিউজিক ভিডিও তৈরি হচ্ছে। কাল বুধবার থেকে বিভিন্ন রেডিও আর টিভি চ্যানেলে গানটি প্রচার করা হবে।এ গানটি তৈরি করেছে প্রযোজনা প্রতিষ্ঠান ‘গানওয়ালা’।
