
এই শহরে চিৎকার করে উল্লাসের সুযোগ ক্রমেই কমে আসছিল, তারুণ্যের সঙ্গে যা একেবারেই বেমানান। অনেক দিন পর অনেকটা সময় ধরে চিৎকার, উল্লাস ও উত্তাল নেচেছেন ঢাকার তরুণেরা। উপভোগ করেছেন দেশের বড় কয়েকটি রক ব্যান্ডের গান।
গতকাল শুক্রবার বিকেলে রাজধানীর আন্তর্জাতিক কনভেনশন সিটি বসুন্ধরার এক্সপো জোনে হয়ে গেল রক গানের কনসার্ট ‘বিগ রক ডে’-এর প্রথম পর্ব। আয়োজন করেছিল সংস্কৃতি ও বিনোদনমূলক অনুষ্ঠানের আয়োজক প্রতিষ্ঠান ব্লুজ কমিউনিকেশনস। দেশের শীর্ষস্থানীয় রক দলগুলোর পরিবেশনা উপভোগ করতে যাঁরা এসেছিলেন, তাঁদের প্রায় সবাই তরুণ। হাজার হাজার তরুণের উল্লাস বলে দিচ্ছিল, অনেক দিনের চিৎকার জমিয়ে রেখেছিলেন তাঁরা। কনসার্টের মঞ্চে গাইতে আসা শিল্পীদের সঙ্গে গলা মিলিয়ে তাঁরা গেয়েছেন, ‘আমার চোখে তুমি দেখো, আমি তো দেখি না/আমার কাঁধের দখল নিয়েও, শান্তি হলো না/আমার হাতে তুমি ভাঙো, গড়ে ছিলাম যা/আমার কথায় তুমি বলো, ক্যামনে হলো তা...’বিগ রক ডের এই কনসার্টে গান করেছে জনপ্রিয় ও দেশের শীর্ষ স্থানীয় দলগুলো। বিকেলের এক্সপো জোনে অতিকায় শব্দযন্ত্রগুলোকে জাগিয়ে তুলেছিল গানের দল মেকানিক্স ও পাওয়ার সার্জ। মঞ্চের দুই পাশে দুটি ক্রেনের মাধ্যমে ঝুলে থাকতে দেখা যায় সেসব শব্দযন্ত্রকে। বিকেল-সন্ধ্যার সন্ধিক্ষণে মঞ্চে আসে নেমেসিস। তারুণ্যের প্রিয় এ দলটি গেয়ে শোনায় ‘অবচেতন’, ‘ফিরে আয়’, ‘তৃতীয় যাত্রা’, ‘জাতিস্মর’ গানগুলো। সদ্য প্রয়াত ঢাকার মেয়র আনিসুল হককে স্মরণ করে দলটি গায় তাদের ‘স্বপ্নসুর’ গানটি।কনসার্ট শুরু হওয়ার পরপরই ৩০০ ফুট এলাকা লোকে লোকারণ্য হয়ে যায়। টিকিট শেষ হয়ে যাওয়ায় ভেন্যুর বাইরে দাঁড়িয়ে কনসার্ট উপভোগ করেছেন বহু মানুষ। আর ভেতরে তরুণ-তরুণীদের মিলনমেলাটি ছিল উদ্দীপনাসঞ্চারী।সন্ধ্যার পর মঞ্চে আসে গানের দল শূন্য। তারা গেয়ে শোনায় ‘শোনো মহাজন’, ‘শত আশা’, ‘খাঁচার ভিতর অচিন পাখি’ গানগুলো। প্রতিটি দলের মেটাল বাদ্যের সঙ্গে প্রতিযোগিতা করে নৃত্য করেছে মঞ্চের রঙিন বাতি, ধোঁয়া ছড়িয়েছে স্মোক বক্স, চিৎকার করে সাড়া দিয়েছে তরুণের দল।এ কনসার্ট মাতানোর অন্যতম দল ছিল আর্বোভাইরাস। তারা গেয়ে শোনায় ‘রোদের সীমানা’, ‘ভেঙে ফেলো’, ‘জ্বালো আগুন জ্বালো’ গানগুলো। জনপ্রিয় গানের দল আর্টসেল গেয়ে শোনায় ‘দুঃখ বিলাস’, ‘অন্য সময়’ ও মেটালিকার ‘এন্টার স্যান্ডম্যান’ গানগুলো।এই প্রতিবেদন লেখার সময় মঞ্চে ওঠার প্রস্তুতি নিচ্ছিল গানের দল ভাইকিংস এবং রাত বাড়লে মঞ্চে আসার কথা ওয়ারফেইজের।কনসার্ট শুরুর আগেই প্রয়াত আনিসুল হককে স্মরণ করে এক মিনিট স্তব্ধ হয়ে ছিল এক্সপো জোন। ভেন্যুতে তাঁর স্মরণে রাখা হয়েছিল শোকবার্তা-সংবলিত প্ল্যাকার্ড। স্বল্প পরিসরে ভেন্যুতে ছিল খাবার ও পানীয়ের স্টল। ব্লুজ কমিউনিকেশনসের ব্যবস্থাপনা পরিচালক ফরহাদুল ইসলাম জানালেন, এই আয়োজনে তরুণদের অভূতপূর্ব সাড়া তাঁদের অনুপ্রাণিত করেছে, উদ্দীপ্ত করেছে শিল্পীদের। মার্চে এ রকম আরও একটি আয়োজন করার চেষ্টা করবেন তাঁরা।
