
যশরাজ ফিল্মসের ‘ধুম’ ছবির নতুন সিক্যুয়েল আসছে। এই ঘোষণা গেল বছর ডিসেম্বরেই পাওয়া গেছে। নতুন এই সিক্যুয়েলের নাম ‘ধুম রিলোডেড’। এই ছবিতে এবার বলিউডের দুই প্রজন্মের দুই জনপ্রিয় তারকার অভিনয়ের কথা শোনা যাচ্ছে। জানা গেছে, সালমান খান ও রণবীর সিংকে নাকি এ ছবিতে একসঙ্গে দেখা যেতে পারে। তবে এখানেই চমকের শেষ নয়। তাঁদের একজন অভিনয় করবেন খল চরিত্রে।দীর্ঘদিন বলিউডে কাজ করছেন সালমান খান। সব সময় শুধু নায়কই হয়েছেন। কিছুদিন আগে সালমান নেতিবাচক চরিত্রে অভিনয় করার আগ্রহ প্রকাশ করেছিলেন। হয়তো ‘ধুম রিলোডেড’ ছবিতে এই তারকার সেই ইচ্ছা পূরণ হয়ে যেতে পারে। আর যদি তা-ই ঘটে, তাহলে এই ছবির নায়ক হবেন রণবীর সিং।রণবীরের বলিউডে অভিষেক যশরাজ ফিল্মসের ব্যানারে। ২০১০ সালে ‘ব্যান্ড বাজা বারাত’ ছবির মাধ্যমে এই অভিনেতা চলচ্চিত্রে নাম লেখান। এরপর একই প্রযোজনা প্রতিষ্ঠানের কয়েকটি ছবিতে অভিনয় করেছেন তিনি। এদিকে পঞ্চাশবর্ষী অভিনেতা সালমান খান ২০১২ সালে প্রথম যশরাজ ফিল্মসের ব্যানারে কাজ করেন। ‘এক থা টাইগার’ই এই প্রযোজনা প্রতিষ্ঠানের সঙ্গে ‘ভাইজান’-এর প্রথম কাজ। এই ছবিটি ওই বছর ব্লকবাস্টার হিট হয়েছিল। একই প্রতিষ্ঠানের ব্যানারে সালমান খানের ‘সুলতান’ এখন মুক্তির অপেক্ষায়।
সালমান ও রণবীর, বলিউডে দুজনের জনপ্রিয়তাই এখন তুঙ্গে। ধারণা করা হচ্ছে, ‘ধুম’ ছবির এই সিক্যুয়েলটিও ব্যাপক সফলতা নিয়ে আসবে। এনডিটিভি।
