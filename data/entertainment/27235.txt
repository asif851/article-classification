
ধুন্ধুমার অ্যাকশন আর দ্রুত থেকেও দ্রুতগতির অত্যাধুনিক গাড়ির ব্যবহারের কারণে ‘ফাস্ট অ্যান্ড ফিউরিয়াস’ সিরিজের ছবিগুলো হয় আকর্ষণীয়। বিলাসবহুল গাড়িগুলোকে ছবির প্রয়োজনে দুমড়ে-মুচড়ে ফেলা হয়। অনেকের মনেই এ নিয়ে কৌতূহল, এত এত গাড়ি ধ্বংস করে এ পর্যন্ত কত পয়সা নষ্ট করলেন ছবির প্রযোজক?
পাঠক, জেনে অবাক হবেন, হিসাব করলে এ অর্থের পরিমাণ দাঁড়ায় প্রায় ৫১ কোটি ৪০ লাখ মার্কিন ডলার। অর্থাৎ ৪ হাজার ১৪২ কোটি ৮৪ লাখ টাকা!২০০১ সাল ‘ফাস্ট অ্যান্ড ফিউরিয়াস’ ছবির প্রথম কিস্তি মুক্তি পায়। সবশেষ ২০১৫ সালে এ ছবির সপ্তম কিস্তি আসে বাজারে। প্রতিটি ছবির গাড়ির স্টান্ট আগের ছবির স্টান্টকে ছাড়িয়ে যায়। তাই প্রতি ছবিতেই বাড়তে থাকে খরচ। ‘ইনসিউর দ্য গ্যাপ’ নামের একটি বিমা প্রতিষ্ঠান সম্প্রতি ছবির জন্য নষ্ট করা গাড়িগুলোর অর্থমূল্য বের করেছে। হিসেবে দেখা গেছে, গত ১৪ বছরে এ ছবিতে সত্যিকার অর্থেই ধ্বংস করা হয়েছে ১৬৯টি মোটরযান। এর মধ্যে আছে মোটরবাইক, বাস, ট্রেন, রেস কার এবং পুরোনো আমলের ভিন্টেজ গাড়ি।শুধু গাড়িই নয়, এ ছবির বিভিন্ন পর্বে দেখা গেছে বড় বড় দালান হাওয়ায় উড়িয়ে দিতে। তবে সেই দালানগুলোর কোনো অর্থমূল্য বের করেনি ‘ইনসিউর দ্য গ্যাপ’। তারা শুধু জানিয়েছে, এ পর্যন্ত এ সিরিজের ছবিগুলোও ৫৩টি দালান আংশিক ভাঙতে এবং ৩১টি দালানকে পুরোপুরি ধ্বংস হতে দেখা গেছে। সব কটি দালানই শুটিংয়ের জন্য স্টুডিওতে বিশেষ কায়দায় নির্মিত হয়েছিল।১৪ এপ্রিল বিশ্বব্যাপী মুক্তি পাবে এ ছবির ৮ নম্বর পর্ব, ‘দ্য ফেট অব দ্য ফিউরিয়াস’। ধারণা করা হচ্ছে, বিলাসবহুল গাড়ির ধ্বংসলীলা এ ছবিতে আরও বড় পরিসরে দেখা যাবে। ছবিতে আগের মতোই থাকছেন ভিন ডিজেল, ডোয়াইন জনসন, জ্যাসন স্ট্যাথাম। নতুন করে এবার এতে যোগ দিয়েছেন শার্লিজ থেরন। ইন্টারন্যাশনাল বিজনেস টাইমস
