
ম্যাগাজিন অনুষ্ঠান ‘ইত্যাদি’তে বরাবরই চমক রাখার চেষ্টা করেন নির্মাতা হানিফ সংকেত। এবারের ঈদুল ফিতরের ‘ইত্যাদি’তে সে রকম এক চমক হিসেবে থাকছে যন্ত্রসংগীতের সঙ্গে জনপ্রিয় চার তারকার নাচ। এই তারকারা হলেন অপি করিম-নোবেল ও পূর্ণিমা-ফেরদৌস।গতকাল রোববার সন্ধ্যার পর ঢাকার মিরপুর ইনডোর স্টেডিয়ামে দৃশ্য ধারণ করা হয় ‘ইত্যাদি’র। গভীর রাত পর্যন্ত চলে দৃশ্যধারণ। আজ সকালে প্রথম আলোর সঙ্গে আলাপে ফেরদৌস বললেন, ‘“ইত্যাদি”র আয়োজনটা সব সময়ই বেশ বড় হয়। কয়েক বছর পর আবার কাজ করতে গিয়ে সেটা আবারও লক্ষ করলাম। আমাদের সঙ্গে ওই নাচটিতে প্রায় চল্লিশজন নৃত্যশিল্পী অংশ নিয়েছেন। ফিউশনধর্মী চমৎকার একটি ইন্সট্রুমেন্টাল মিউজিকের সঙ্গে এই নাচে উৎসব ব্যাপারটা ফুটিয়ে তোলা হয়েছে।’আয়োজনের বাইরে ব্যক্তি হানিফ সংকেতেরও প্রশংসা করেন ফেরদৌস। বলেন, ‘অভিনয়জীবনে আমি অনেক বড় অনুষ্ঠান করেছি। আমার কাছে মনে হয়েছে, “ইত্যাদি”তে কোনো শিল্পীর উপস্থিতি খুব অল্প সময়ের হলেও সেটার উপস্থাপনাটা হয় অসাধারণ। শিল্পীকে তাঁর প্রাপ্য সম্মানটুকু দিতে চাইলে ওই অল্প সময়েই দেওয়া যায়। তাই তাঁর সঙ্গে কাজ করতে বেশ সাচ্ছন্দবোধ করি।’নোবেল বলেন, ‘বছর দুয়েক পর “ইত্যাদি”তে অংশ নিলাম। যে নাচটিতে আমরা পারফর্ম করেছি, সেটার জন্য খুব বেশি সময় পাইনি। খুব তাড়াহুড়োর মধ্যে কাজটি করেছি। যে ইন্সট্রুমেন্টালের সঙ্গে নেচেছি, সেটাও খুব চমৎকার ছিল। সব মিলিয়ে দর্শকদের ভালো লাগবে।’চার তারকাকে নিয়ে ইন্সট্রুমেন্টালের সঙ্গে ওই নাচটির কোরিওগ্রাফি করেছেন নৃত্যপরিচালক ওয়াসেক।
