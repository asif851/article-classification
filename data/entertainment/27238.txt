
কে বেশি সুন্দরী? দিলওয়ালে দুলহানিয়া লে যায়েঙ্গে–এর কাজল, নাকি দিলওয়ালে–এর কাজল? এই মুহূর্তে জরিপ করা হলে ভক্তরা ধন্দে পড়ে যাবেন। এমনও হতে পারে, ৪১ বছর বয়সী কাজল হারিয়ে দিতে পারেন ২১ বছর বয়সী কাজলকেই! রোহিত শেঠির নতুন ছবিতে কাজল যে একেবারে হাজির হয়েছেন ঝলসানো রূপ নিয়ে।এ নিয়েই কথা বললেন এই অভিনেত্রী। পাঁচ বছর পর বড় কোনো চরিত্র নিয়ে রুপালি পর্দায় ফিরছেন। সবাই বলে বলিউড নাকি অনেক বদলে গেছে। কিন্তু কাজলের প্রশ্ন, ‘প্রযুক্তির দিক দিয়ে বলিউড আধুনিক হলেও মানসিকতার দিক দিয়ে এগিয়েছে কতটুকু?’ তাঁর মতে, এখনো অভিনেত্রীদের সুনির্দিষ্ট একটি রূপ নিয়েই রুপালি পর্দায় হাজির হতে হয়। এখনো সিনেমায় নায়িকার উপস্থিতি গ্ল্যামার বাড়াতেই। শুধু পর্দায়? নায়িকাদের পর্দার বাইরেও হাজির হতে হয় প্রায় একইভাবে। ক্যারিয়ারের শুরুর দিকে কাজলের ফ্যাশন নিয়ে ব্যঙ্গ-বিদ্রূপও হতো। ‘গেঁয়ো’ অপবাদও শুনতে হয়েছে। সেই কাজল এখন ফ্যাশন আইকন। তবে কাজল বললেন, ‘এখনো দেখবেন হুট করে আমি পায়জামা পরেই বেরিয়ে গেছি। এটা আমার সহজাত। প্রত্যেকের কথা শুনে কান ভারী করার ইচ্ছা আমার নেই।’ পিটিআই।
