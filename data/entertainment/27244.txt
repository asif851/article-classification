
বছর ঘুরে আবার শুরু হলো ‘দ্য ডেইলি স্টার-স্ট্যান্ডার্ড চার্টার্ড সেলিব্রেটিং লাইফ’ আয়োজন। ১১তম এই আয়োজনের থিম বা বিষয় ধরা হয়েছে ‘স্থাপত্যে বাংলাদেশ’। এই থিমের ওপর ভিত্তি করে আগামী তিন মাস আলোকচিত্র, গীতিকবিতা ও স্বল্পদৈর্ঘ্য চলচ্চিত্র জমা নেওয়া হবে। আয়োজনের ওয়েবসাইট www.celebratinglifebd.com-এ গিয়ে বিস্তারিত জানার পাশাপাশি নিজের কাজগুলো জমা দেওয়া যাবে।
গতকাল মঙ্গলবার রাজধানীর একটি হোটেলে আয়োজিত সংবাদ সম্মেলনে এসব তথ্যের পাশাপাশি জানানো হয় উৎসবের বিস্তারিত। এ সময় উপস্থিত ছিলেন ডেইলি স্টারের সম্পাদক ও প্রকাশক মাহ্‌ফুজ আনাম, স্ট্যান্ডার্ড চার্টার্ড ব্যাংক বাংলাদেশের প্রধান নির্বাহী কর্মকর্তা নাসের এজাজ বিজয় ও কান্ট্রি হেড অব করপোরেট অ্যাফেয়ার্স বিটপী দাস চৌধুরী, জীবনের জয়গান উৎসবের পরিচালক রাফি হোসেন, প্রখ্যাত গীতিকবি মোহাম্মদ রফিকউজ্জামান।
২০০৮ সাল থেকে প্রতিবছর বিভিন্ন বিষয়ের ওপর ভিত্তি করে সেলিব্রেটিং লাইফ বা জীবনের জয়গান প্রতিযোগিতা ও উৎসব অনুষ্ঠিত হয়ে আসছে। বয়স বাড়ার সঙ্গে সঙ্গে বেড়েছে পুরস্কারের অঙ্কও। বরাবরের মতো এবারও আজীবন সম্মাননা, চলচ্চিত্র, আলোকচিত্র এবং গীতকাব্যের ওপর পুরস্কার দেওয়া হবে।
এবারের বিষয়টি নিয়ে মাহ্‌ফুজ আনাম বলেন, ‘স্থাপত্যে আমাদের দেশ যে কতটা সুন্দর, সে সম্পর্কে আমাদের অনেকেরই ধারণা নেই। বাংলাদেশের স্থাপত্য নিয়ে সুইজারল্যান্ডে মাসব্যাপী একটি প্রদর্শনীর আয়োজন করেছে বেঙ্গল, যা আগামী এক বছর বিশ্বব্যাপী ঘুরবে।’
এদিকে গত সোমবার সন্ধ্যায় সেলিব্রেটিং লাইফ আয়োজনের অংশ হিসেবে দ্য ডেইলি স্টার সেন্টারে বই প্রকাশনা অনুষ্ঠানের আয়োজন করা হয়। এতে ২০১৬-১৭ সালের নির্বাচিত আলোকচিত্রগুলো স্থান পেয়েছে। ওই অনুষ্ঠানে প্রধান অতিথি ছিলেন ইমেরিটাস অধ্যাপক আনিসুজ্জামান। এ ছাড়া উপস্থিত ছিলেন দ্য ডেইলি স্টারের সম্পাদক ও প্রকাশক মাহ্‌ফুজ আনাম এবং স্ট্যান্ডার্ড চার্টার্ড ব্যাংক বাংলাদেশের প্রধান নির্বাহী কর্মকর্তা নাসের এজাজ বিজয়।
