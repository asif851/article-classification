
গত বছর রানী মুখার্জিকে রানী চোপড়া সম্বোধন করে হইচই ফেলে দিয়েছিলেন বলিউডের বর্ষীয়ান অভিনেতা ও রাজনীতিবিদ শত্রুঘ্ন সিনহা। প্রেম নিয়ে বহুদিন লুকোচুরি খেলার পর অবশেষে গত ২১ এপ্রিল গাঁটছড়া বাঁধেন রানী মুখার্জি ও আদিত্য চোপড়া। কিন্তু বিয়ের পর নাম পাল্টে রানী শেষমেশ চোপড়া হয়ে যান কি না তা নিয়ে সংশয়েই ছিলেন রানী-ভক্তরা। সম্প্রতি ঘনিষ্ঠ একটি সূত্র জানিয়েছে, নিজের নামের শেষে চোপড়া যুক্ত না করারই সিদ্ধান্ত নিয়েছেন বাঙালি বংশোদ্ভূত বলিউডের এ তারকা অভিনেত্রী।বেশির ভাগ বন্ধু, সহকর্মী ও আত্মীয়স্বজনকে না জানিয়ে হুট করেই অনাড়ম্বর এক অনুষ্ঠানের মাধ্যমে ২১ এপ্রিল রাতে ইতালিতে বিয়ে করেন বলিউডের বহুল আলোচিত তারকা-নির্মাতা জুটি রানী মুখার্জি ও আদিত্য চোপড়া। বিয়ের সপ্তাহ খানেক পরই দেশে ফিরে যশরাজ ফিল্মসের ‘মর্দানি’ ছবির শুটিং নিয়ে ব্যস্ত হয়ে পড়েন রানী।এ প্রসঙ্গে ঘনিষ্ঠ সূত্রের বরাতে মিড-ডে ডটকম জানিয়েছে, আগস্টে মুক্তি পাচ্ছে রানী অভিনীত নতুন ছবি ‘মর্দানি’। যত দ্রুত সম্ভব এর প্রচারণার কাজ শুরু করতে হবে। এ জন্য বিয়ের পর কালক্ষেপণ না করে শুটিংয়ের কাজ শেষ করেন রানী। এর পরপরই ছবির পোস্টারের কাজ শুরু করা হয়।সূত্রটি আরও জানিয়েছে, পোস্টারে রানী মুখার্জি নাকি রানী চোপড়া নাম ব্যবহার করা হবে, তা নিয়ে আলাপ-আলোচনা শুরু করেন নির্মাতারা। রানীর কাছে সিদ্ধান্ত চাইলে তিনি নাম পরিবর্তন না করার কথা জানান। রানীর সিদ্ধান্ত অনুযায়ী পোস্টারে রানী মুখার্জি নাম ব্যবহারের চূড়ান্ত সিদ্ধান্ত নেওয়া হয়। এরই মধ্যে ছবির পোস্টার প্রকাশিত হয়েছে। বিষয়টির সত্যতা নিশ্চিত করেছে ‘মর্দানি’ ছবির মুখপাত্র।প্রসঙ্গত, বছরের পর বছর ধরে প্রেম নিয়ে লুকোচুরির পর ২১ এপ্রিল অনেকটা চুপিসারেই ‘দিলওয়ালে দুলহানিয়া লে যায়েঙ্গে’ ছবির নির্মাতা আদিত্য চোপড়াকে বিয়ে করেন ‘চোরি চোরি চুপকে চুপকে’ তারকা রানী মুখার্জি। সব জল্পনা-কল্পনার অবসান ঘটিয়ে বিয়ের ঘোষণা আসে রানী ও আদিত্যর পক্ষ থেকে।আদিত্যর যশরাজ ফিল্মস থেকে এক বিবৃতিতে বলা হয়, ‘আমরা অত্যন্ত আনন্দের সঙ্গে ঘোষণা দিচ্ছি যে মিস্টার আদিত্য চোপড়া এবং মিস রানী মুখার্জি ২১ এপ্রিল রাতে ইতালিতে বিয়ে করেছেন। তাঁদের পরিবারের সদস্য ও কাছের বন্ধুবান্ধবদের উপস্থিতিতে অনাড়ম্বর ও ঘরোয়াভাবে বিয়ের আনুষ্ঠানিকতা সম্পন্ন হয়েছে।’অন্যদিকে, এক সংবাদ বিবৃতির মাধ্যমে ভক্ত ও শুভাকাঙ্ক্ষীদের সঙ্গে আনন্দ ভাগাভাগি করেন রানী। রানী তাঁর বিবৃতিতে লেখেন, ‘ইতালিতে চমত্কার এক অনুষ্ঠানের মাধ্যমে আমি আর আদি (আদিত্য) বিয়ে করেছি। বিশ্বের বিভিন্ন প্রান্তে ছড়িয়ে-ছিটিয়ে থাকা ভক্তদের সঙ্গে আমার জীবনের সবচেয়ে খুশির দিনটির আনন্দ ভাগাভাগি করে নিচ্ছি। বরাবরই আমার জীবনের যাত্রায় সব সময় তাঁদের ভালোবাসা ও আশীর্বাদ পেয়েছি। আমি খুব ভালো করেই জানি, আমার শুভাকাঙ্ক্ষীরা বিশেষ এই দিনটির জন্য অধীর আগ্রহে অপেক্ষা করছিলেন। আমি এও জানি, আমার বিয়ের খবর পেয়ে তাঁরা আমার জন্য অনেক বেশি আনন্দিত হবেন।’নিজের জীবনকে রূপকথার গল্পের সঙ্গে তুলনা করে রানী আরও লেখেন, ‘ঈশ্বরের কৃপায় রূপকথার গল্পের মতোই একটি জীবন আমি পেয়েছি। বিয়ের মধ্য দিয়ে জীবনের সবচেয়ে গুরুত্বপূর্ণ অধ্যায়ে প্রবেশ করলাম। আশা করছি, সামনের দিনগুলোতেও রূপকথার গল্পের মতোই আমার জীবনপ্রবাহ চলতে থাকবে।’
