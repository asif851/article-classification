
এবার লন্ডনে উদ্যাপন করা হবে উপমহাদেশের প্রখ্যাত গায়িকা রুনা লায়লার সংগীতজীবনের ৫০ বছর। ২৪ সেপ্টেম্বর যুক্তরাজ্যের লন্ডনের সিটি প্যাভিলিয়ন হলে গান শোনাবেন আন্তর্জাতিক খ্যাতিসম্পন্ন এই সংগীতশিল্পী।‘গানে গানে ৫০’ উদ্যাপন উপলক্ষে গত শুক্রবার পূর্ব লন্ডনে এই শিল্পীর উপস্থিতিতে অনুষ্ঠিত এক সংবাদ সম্মেলনে এ ঘোষণা দিয়েছে আয়োজক সংগঠন ইউকে ডক্টর শেফ লিমিটেড।লন্ডন থেকে রুনা লায়লা বলেন, ‘বেশ কিছুদিন আগে যুক্তরাজ্যে বসবাসরত কলকাতার চিকিৎসক দম্পতি অর্পিতা রায় ও অনির্বাণ মণ্ডল ফেসবুকে তাঁদের এ ভাবনার কথা জানান। সেটা আমার কাছে অসাধারণ মনে হয়। তাই তাঁদের আয়োজনে গান শোনাতে লন্ডনে আসা।’কবে নাগাদ দেশে ফিরবেন জানতে চাইলে রুনা লায়লা বলেন, ‘আমি এখন আছি মেয়ে তানি লায়লার বাড়িতে। অনুষ্ঠান শেষে সেখানে আরও কয়েকটা দিন থাকব। নাতিদের সঙ্গে কিছুদিন কাটিয়ে নভেম্বর মাসের প্রথম সপ্তাহে ঢাকায় ফিরব।’
