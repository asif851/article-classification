
তাঁরা সুন্দরের প্রতিমা। তাঁরা অভিনয়-নৃত্য-গীতপটীয়সী। কৃষ্ণের রাধা থেকে শুরু করে গাঁয়ের বধূ কিংবা হালের চৌকস করপোরেট নারী—সব চরিত্রেই মানিয়ে যান তাঁরা! কি চেহারায়, কি শরীরী ভাষায়, কি কলা-নৈপুণ্যে, কোনো কিছুতেই আটকে রাখা যায় না তাঁদের। কিন্তু বলিউডের সিনেমার এমন তিন উর্বশী সব পরীক্ষায় পাস করলেও সমস্যায় পড়েছেন সাবলীলভাবে হিন্দি বলতে না পারা নিয়ে। হালের বলিউড সেনসেশন ক্যাটরিনা কাইফ, নার্গিস ফাখরি আর সানি লিওনির ভাষা সমস্যার কথা তুলে ধরেছে টাইমস অব ইন্ডিয়া।
ক্যাটরিনা কাইফ অর্ধেক ভারতীয় আর অর্ধেক ব্রিটিশ হিসেবে জন্ম নেওয়া ক্যাটরিনা কাইফ নিঃসন্দেহে হিন্দি নিয়ে সমস্যায় থাকা নায়িকাদের তালিকার শীর্ষে। ক্যাটরিনার বলিউড অভিষেক ২০০৩ সালে বক্স অফিস হিট বুম সিনেমায়। কিন্তু এক দশক পেরোনোর পরও একটা বিলেতি অ্যাকসেন্ট ছাড়া হিন্দি বলা নিয়ে সমস্যায় আছেন ‘ক্যাট’। ক্যাটরিনার হিন্দি নিয়ে মুম্বাইয়ের ফিল্মপাড়ার হাস্যরস মাত্রা ছাড়িয়ে যেতে শুরু করলে শাহরুখ খানের মতো অভিনেতা ক্যাটের পক্ষে দাঁড়িয়েছেন। অবশ্য ক্যাটও নিজের সুন্দর অধরে অধরা ভারতীয় হিন্দিকে ধরে ফেলার আপ্রাণ চেষ্টা চালিয়ে যাচ্ছেন।নার্গিস ফাখরিআমেরিকান মডেল ও অভিনেত্রী নার্গিস ফাখরির মা চেক আর বাবা পাকিস্তানি। রণবীর কাপুরের বিপরীতে রকস্টার সিনেমায় অভিষেক নার্গিসের। কিন্তু দুর্বল হিন্দির কারণে ম্যায় তেরা হিরোর আগ পর্যন্ত তাঁর কণ্ঠ ডাব করে নিতে হতো। ইন্ডিয়াটুডে-কে দেওয়া এক সাক্ষাৎ​কারে নিজের হিন্দি শিক্ষা অভিযানের কথা জানিয়েছেন নার্গিস। ‘ভাষা সমস্যার কারণে আমার প্রস্তাবের অভাব হচ্ছে না। আমার হাতে একটা স্ক্রিপ্ট এলে আমি সেটা পড়ে বুঝতে পারি।’ তিনি আরও বলেন, ‘সহ-শিল্পীদের সঙ্গে বসে স্ক্রিপ্ট পড়াটা কাজে দেয়। প্রথমদিকে আমি একটা দুটো লাইনের মধ্যেই আটকে থাকতাম। এখন আমি পড়ে বুঝতে পারি, এটা বিশাল অগ্রগতি।’সানি লিওনিসানি লিওনি এখন বলিউড মাতিয়ে বেড়াচ্ছেন। ‘বিগ বস’ অনুষ্ঠানে পরিচালক মহেশ ভাটের নজর কাড়েন সানি। কিন্তু জিসম-২ সিনেমা দিয়ে বলিউডে সানির অভিষেক হলেও ভারতীয় বংশোদ্ভূত এই কানাডিয়ানের কণ্ঠ শোনা যায়নি সেখানে। কারণ একটাই, দুর্বল হিন্দি। এক সাক্ষাৎ​কারে সানি সম্প্রতি বলেছেন,‘আমার উন্নতি হচ্ছে। আমি দিনে দুই-তিন ঘণ্টা করে হিন্দি ক্লাস করি। কিন্তু আমার মনে হয় আমার আমেরিকান অ্যাকসেন্টটা বোধ হয় কোনো দিনই যাবে না।’ এক সময়ের নীল ছবির এই তারকাকে নিজের সেক্স সিম্বল ইমেজ কাটিয়ে উঠে বি-টাউনে ভালো করতে হলে হিন্দিটাকে ভালোভাবে আয়ত্ত করা ছাড়া কোনো উপায় নেই। কেননা সব কলা-কুশলতার পরও তারকাদের মুখের কথা দর্শকদের কাছে টানতে সাহায্য করে। 

