
সদ্যই সেরা সহ অভিনয়শিল্পী শাখায় অস্কার পুরস্কার ঘরে তুললেন ভায়োলা ডেভিস। ‘ফেন্সেস’ ছবিতে অনবদ্য অভিনয় তাঁকে এ পুরস্কার এনে দেয়। এবার তাঁর ঝুলিতে গেল আরেকটি পুরস্কার। তাঁকে ‘আর্টিস্ট অব দ্য ইয়ার’ হিসেবে ঘোষণা করেছে হার্ভার্ড ফাউন্ডেশন।
হার্ভার্ড কালচারাল রিদমস উৎসবে ভায়োলা তাঁর আর্টস মেডেল গ্রহণ করেন। এ ছাড়াও ডেভিসের ঝুলিতে জমা হয়েছে দ্য ক্রিটিকস চয়েস, গোল্ডেন গ্লোব, স্ক্রিন অ্যাক্টরস গিল্ড ও ব্রিটিশ অ্যাকাডেমি অব ফিল্মস অ্যান্ড টেলিভিশন আর্টস (বাফটা) অ্যাওয়ার্ড। ‘ফেন্সেস’ ছবিতে ভায়োলা ডেভিস রোজ ম্যাক্সন চরিত্রে অভিনয় করেন। ছবিটি অগাস্ত উইলসনের নাটক অবলম্বনে রচিত।২০১০ সালে ব্রডওয়ের নাটকে ড্যাঞ্জেল ওয়াশিংটনের সঙ্গে অভিনয় করেন। এ পরিবেশনার জন্য তিনি পান সম্মানজনক টনি অ্যাওয়ার্ড। বর্তমানে ভায়োলা ব্যস্ত আছেন টেলিভিশন শো ‘হাউ টু গেট অ্যাওয়ে উইথ মার্ডার’ নিয়ে। এর আগে ‘আর্টিস্ট অব দ্য ইয়ার’ সম্মানে ভূষিত হন কুইন্সি জোনস, অ্যান্ডি গার্সিয়া, ম্যাট ড্যামন, সালমা হায়েক ও শাকিরা। এপি
