
ছেলে আব্রাম খান জয়কে খুব মিস করেন চলচ্চিত্রের শীর্ষ নায়ক শাকিব খান। ভারতের একটি পত্রিকার সাক্ষাৎকারে তাঁকে প্রশ্ন করা হয়, ‘ছেলে তো খুব ছোট। আপনি এত আউটডোরে থাকেন, ও আপনাকে মিস করে?’ জবাবে শাকিব খান বলেছেন, ‘করে তো বটেই। আমিও ভীষণ মিস করি। কিন্তু কী করব। কাজ তো করতেই হবে।’
কলকাতায় ‘ভাইজান এলো রে’ ছবির শুটিং নিয়ে ব্যস্ত শাকিব খান। এরই মধ্যে চিত্রতারকা দম্পতি শাকিব খান ও অপু বিশ্বাসের দাম্পত্য জীবনের অবসান ঘটেছে। এরপর গত রোববার সন্ধ্যায় কলকাতায় শাকিব খানের শুটিংয়ের সেটে ছেলে জয়কে সঙ্গে নিয়ে হাজির হন অপু বিশ্বাস। ওই সময় কলকাতায় ‘ভাইজান এলো রে’ ছবির পোস্টারের জন্য ফটোশুটে অংশ নেন শাকিব খান। অনেক দিন পর ছেলেকে কাছে পেয়ে দারুণ খুশি হন তিনি। এ সময় তাঁর সঙ্গে আরও ছিলেন ছবির দুই নায়িকা শ্রাবন্তী ও পায়েল। জয়কে কোলে নিয়ে তাঁরা ছবি তোলেন।
ওই সময় সেখানে উপস্থিত ছিলেন ভারতের পত্রিকার সাংবাদিক ও আলোকচিত্রী। শাকিব খানের সঙ্গে অপু বিশ্বাসের বিবাহবিচ্ছেদের ব্যাপার নিয়ে তাঁরা জানতে চান, ‘আপনাদের দেখে কিন্তু বিচ্ছেদের কোনো তিক্ততা নজরে এল না...।’ শাকিব খান বলেন, ‘সম্পর্ক থাক আর না থাক, অপু বিশ্বাস আব্রামের মা আর আমি ওর বাবা। ছেলের জন্য হলেও আমাদের দেখা হয়েই যায়। আসলে ওরা শিলিগুড়ি যাবে। একটা মানত ছিল, সেই কারণে। যাওয়ার পথে আমিই বললাম দেখা করে যেতে। অনেক দিন দেখিনি ছেলেকে, তাই।’
তবে দেড় ঘণ্টার এই সাক্ষাতে শাকিব খান ও অপু বিশ্বাসের মধ্যে কোনো কথা হয়নি! ফটোশুটে উপস্থিত লোকজনের সঙ্গে কথা বলে এ ব্যাপারে নিশ্চিত হওয়া গেছে। পরে প্রথম আলোকে শাকিব খান বলেন, ‘আমাদের মধ্যে এখন যেহেতু কোনো সম্পর্ক নেই, তাই অকারণে কথা বলার দরকার নেই। অতীত নিয়ে আর পড়ে থাকতে চাই না। তবে আমি চাই, অপু তার মতো করে ভালো থাকুক।’
প্রসেনজিৎ, দেব আর জিতের মাঝে ধীরে ধীরে নিজের জন্য জায়গা করে নিচ্ছেন শাকিব খান? বাংলাদেশের চলচ্চিত্রের এই সুপারস্টার বলেন, ‘আমি এভাবে দেখি না। কো-প্রোডাকশনে কাজ করার ব্যাপারটা কিন্তু আজকের নয়। মিঠুনদা যখন ইয়ং সুপারস্টার ছিলেন, তখন “অন্যায় অবিচার” করেছিলেন কো-প্রোডাকশনে। বাংলাদেশের সঙ্গে তো মুম্বাইয়েরও যৌথ প্রযোজনা হয়েছে। গ্লোবালাইজেশনের যুগে আন্তর্জাতিক জায়গায় নিজেদের নিয়ে যেতে চাইলে বড় বাজেটের দরকার হয়। একা করতে গেলে অনেক ঝুঁকির ব্যাপার থাকে। দুই দেশ এক হলে তখন মার্কেট বড় হয়। ওভারসিজ মার্কেটটা ধরা যায়।’
কলকাতায় ‘ভাইজান এলো রে’ ছবির পোস্টারের জন্য ফটোশুটে অংশ নেওয়ার পর প্রথম আলোকে শাকিব খান জানান, কলকাতায় ছেলেকে কাছে পাওয়া তাঁর জন্য ছিল বড় ‘চমক’। তিনি বলেন, ‘আমি তখন ছবি আর পত্রিকার ফটোশুট নিয়ে ব্যস্ত ছিলাম। আমার সঙ্গে ছিলেন শ্রাবন্তী ও পায়েল সরকার। এ সময় জানতে পারি, জয় তার মায়ের সঙ্গে কলকাতা থেকে শিলিগুড়ি যাচ্ছে। এরপর আমি যোগাযোগ করি। জয়ের আসার খবরে শ্রাবন্তী, পায়েলসহ সেটের সবাই খুশি হয়। সন্ধ্যার দিকে জয় তার মায়ের সঙ্গে শুটিং স্পটে আসে। এখানে ঘণ্টা দেড়েক ছিল। ওকে শুটিং সেটে পেয়ে কেউ কোল থেকে নামাচ্ছিল না। এরপর জয়কে নিয়ে কেনাকাটা করতে চলে যাই।’
ছেলে জয়কে সঙ্গে নিয়ে কেনাকাটা শেষ করে দ্রুত ফিরে আসেন শাকিব খান। এরপর জয়কে সঙ্গে নিয়ে শুটিং সেট ত্যাগ করেন অপু বিশ্বাস।
কলকাতা থেকে দেশে ফিরে শাকিব খান ‘ক্যাপ্টেন খান’ ছবির শুটিং করবেন। এরপর ‘ভাইজান এলো রে’ ছবির শুটিংয়ের জন্য লন্ডন যাবেন। ছবিটি পরিচালনা করছেন জয়দীপ মুখার্জী। আগামী ঈদে ছবিটি মুক্তি পাওয়ার কথা আছে।
