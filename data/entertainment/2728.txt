
বলিউডের প্রখ্যাত অভিনেতা অমিতাভ বচ্চনকে অন্ধের মতো ভক্তি করেন এমন ভক্তের সংখ্যা গুনে শেষ করা যাবে না। সেই অমিতাভের বিরুদ্ধেই কিনা মামলা ঠুকে দিলেন সমাজকর্মী হেমন্ত পাতিল! তা-ও আবার সমাজে কুসংস্কার ছড়িয়ে দেওয়ার অভিযোগে! সম্প্রতি কমপ্ল্যান হেলথ ড্রিংকের ‘তাকাত কা ভূত’ (ভূতের শক্তি) বিজ্ঞাপনচিত্রে ভূত সেজে হাজির হয়ে সমাজে কুসংস্কার ছড়িয়ে দেওয়ার অভিযোগে আদালতকে অমিতাভের বিরুদ্ধে ব্যবস্থা নেওয়ার অনুরোধ জানিয়েছেন পুনের ওই সমাজকর্মী।২০১৩ সালে প্রবর্তিত ‘মহারাষ্ট্র প্রিভেনশন অ্যান্ড ইরাডিকেশন অব হিউম্যান সেক্রিফাইসেস অ্যান্ড আদার ইনহিউম্যান অ্যান্ড এভিল প্র্যাকটিসেস অ্যান্ড ব্ল্যাক ম্যাজিক’ আইনে অমিতাভের বিরুদ্ধে মামলা করেছেন হেমন্ত। সম্প্রতি এক খবরে এ তথ্য জানিয়েছে হিন্দুস্তান টাইমস।এ প্রসঙ্গে হেমন্তের ভাষ্য, ‘বিজ্ঞাপনচিত্রটির মাধ্যমে ভূত কিংবা আত্মার অস্তিত্ব আছে—এমন বিশ্বাস স্থাপনের চেষ্টা করা হয়েছে। শুধু তা-ই নয়, এখানে জাদুবিদ্যার চর্চাকেও উত্সাহিত করা হয়েছে। এভাবে মিথ্যা বিশ্বাসের পক্ষে প্রচারণা চালিয়ে সমাজে কুসংস্কার ছড়িয়ে দেওয়া হয়েছে। বিজ্ঞাপনচিত্রের আগে কিংবা পরে ভূত বলে যে আসলে কিছু নেই, তেমন কোনো বিবৃতিও দেওয়া হয়নি।’হেমন্তের দায়ের করা মামলা গ্রহণ করে আগামী ১৮ এপ্রিল এর শুনানির দিন ধার্য করেছেন মুম্বাইয়ের ম্যাজিস্ট্রেট সীতা কুলকার্নি।এদিকে হেমন্ত দাবি করেছেন, প্রথমে তিনি বান্দ্রায় অমিতাভের বিরুদ্ধে পুলিশি অভিযোগ দায়ের করতে চেয়েছিলেন। কিন্তু পুলিশ তাঁর অভিযোগ নিতে অস্বীকৃতি জানায় এবং আদালতের দ্বারস্থ হতে বলে।প্রসঙ্গত, অমিতাভ বচ্চন অভিনীত নতুন ছবি ‘ভূতনাথ রিটার্নস’ মুক্তি পাচ্ছে আগামী ১১ এপ্রিল। ২০০৮ সালে মুক্তি পাওয়া ‘ভূতনাথ’ ছবির এই সিক্যুয়েলেও ভূত চরিত্রে দেখা যাবে অমিতাভকে। ছবিতে নির্বাচনে লড়াই করতেও দেখা যাবে ভূত অমিতাভকে।
