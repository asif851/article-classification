
মুসলিম সম্প্রদায়ের ধর্মীয় অনুভূতিতে আঘাত দেওয়ার অভিযোগে বলিউডের অভিনেতা সালমান খানের বিরুদ্ধে মামলা নথিভুক্ত করেছে পুলিশ। তাঁর বিরুদ্ধে ভারতীয় দণ্ডবিধির ২৯৫ (এ) ধারায় মামলা হয়েছে। সম্প্রতি মোহাম্মদ অসীম নামের এক ব্যক্তির অভিযোগের পরিপ্রেক্ষিতে সালমানের বিরুদ্ধে মামলা নথিভুক্ত করে পুলিশ। সালমানের বিরুদ্ধে অভিযোগ, তিনি তাঁর বিয়িং হিউম্যান ফাউন্ডেশন আয়োজিত এক ফ্যাশন শোয়ের মাধ্যমে মুসলিম সম্প্রদায়ের ধর্মীয় অনুভূতিতে আঘাত দিয়েছেন। সম্প্রতি মুম্বাইয়ে একটি ফ্যাশন শোয়ের আয়োজন করে সালমানের বিয়িং হিউম্যান ফাউন্ডেশন। সেখানে একজন মডেল র‌্যাম্পে হাঁটার সময় দেখা যায়, তাঁর টি-শার্টের ওপর আরবি হরফে একটি শব্দ লেখা রয়েছে। এর পরিপ্রেক্ষিতে সালমানের বিরুদ্ধে মুসলিম সম্প্রদায়ের ধর্মীয় অনুভূতিতে আঘাত দেওয়ার অভিযোগ তোলা হয়। সালমানের বিরুদ্ধে নথিভুক্ত মামলার তদন্তকারী কর্মকর্তা দিলীপ চাভান বলেন, ‘আমরা মামলাটির তদন্ত করছি। অভিযোগ উত্থাপনকারী ব্যক্তি ফ্যাশন শোটির ভিডিও ক্লিপ দিয়েছেন আমাদের।’মামলাটি সম্পর্কে এখন পর্যন্ত সালমানের পক্ষ থেকে কিছু জানানো হয়নি। মামলার পরবর্তী কার্যক্রম কী হয়, সেটাই এখন দেখার বিষয়।
