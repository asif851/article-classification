
তাহসান জনপ্রিয় সংগীতশিল্পী ও অভিনেতা। গান এবং অভিনয় দুটি ক্ষেত্রেই স্বাচ্ছন্দ্যবোধ করেন বলে জানিয়েছেন। নিয়মিত না হলেও, বেছে বেছে টিভি নাটকে কাজ করছেন তাহসান। পাশাপাশি বড় পর্দাতেও কাজের আগ্রহ রয়েছে। পয়লা বৈশাখ উপলক্ষে আজ এনটিভিতে রাত নয়টায় প্রচারিত হবে তাহসান অভিনীত নাটক ‘অপেক্ষা’। ইমরাউল রাফাত পরিচালিত নাটকটিতে তাহসানের সঙ্গে অভিনয় করেছেন তিশা ও অগ্নিলা। নাটকটির পাশাপাশি ব্যক্তিগত বিভিন্ন বিষয় নিয়ে তাহসান কথা বলেছেন প্রথম আলোর সঙ্গে।‘অপেক্ষা’ নাটক সম্পর্কে কিছু বলুন।পয়লা বৈশাখ উপলক্ষে নির্মিত ‘অপেক্ষা’ নাটকের কাজ করে আমার অনেক ভালো লেগেছে। আমরা মোট তিন দিন নাটকটির শুটিং করেছি। ভিন্ন ধাঁচের ত্রিমুখী প্রেমের গল্প নিয়ে এটি নির্মিত হয়েছে। আমার ধারণা, এর গল্পে নতুন কিছু পাবেন দর্শকেরা। নাটকের শেষ অংশে রয়েছে দারুণ চমক। নাটকটিতে আমার সহ-শিল্পী তিশা ও অগ্নিলা।
পয়লা বৈশাখে কী করবেন?সাদা পাঞ্জাবি পরে ঘুরে বেড়াব। এ ছাড়া ‘অপেক্ষা’ নাটকের প্রচারণার জন্য কয়েকটি অনুষ্ঠানে অংশ নিচ্ছি।বড় পর্দায় কাজ করার ইচ্ছা আছে?হ্যাঁ, বড় পর্দায় কাজ করার আগ্রহ আছে আমার। ব্যাটে-বলে মিলে গেলে চলচ্চিত্রে অভিনয়ে আমার কোনো আপত্তি নেই। তবে ভালো গল্প, পরিচালক এবং চরিত্র পেলেই কেবল চলচ্চিত্র জগতে পা রাখব। কিন্তু আমার একটি শর্ত আছে। আর তা হলো ছবির জন্য আমি নাচতে পারব না। সর্বোপরি আমার ব্যক্তিত্বের সঙ্গে মিল আছে এমন ভালো গল্প ও চরিত্র পেলে চলচ্চিত্রে কাজ করব।পছন্দের সহ-অভিনেত্রী...এ বিষয়ে আমার ব্যক্তিগত কোনো মতামত নেই। আমি আমার ভক্তদের জিজ্ঞেস করতে পারি, আমার সঙ্গে কাকে মানানসই মনে করেন তাঁরা। এটাই ভালো হবে।যে ধরনের চরিত্রে কাজ করতে চান...নভচারী হতে পারলে ভালো লাগত।আপনার তো অনেক মেয়েভক্ত। তাঁদের কাছে এত জনপ্রিয় হওয়ায় কেমন লাগে?আমি আসলে এসব নিয়ে খুব একটা চিন্তা করি না। আমার ফ্যান পেজে নয় লাখ ভক্তের মধ্যে ছয় লাখ ছেলে, আর তিন লাখ মেয়ে। বিয়ের পর আমার অনেক মেয়ে ভক্ত কমে গিয়েছে। হা হা হা।গান নিয়ে আপনার পরিকল্পনা...গান নিয়ে অনেক বড় পরিসরে চিন্তা করছি। খুব শিগগির কাজে নেমে পড়ব।আপনার পড়া প্রথম বই...ফেলুদা। ছোটবেলায় গোয়েন্দা কাহিনি পড়তে আমার অনেক ভালো লাগত।একজন তাহসান হতে হলে...অনেক পরিশ্রমী হতে হবে। সব কাজে সমান গুরুত্ব দিতে হবে। আর নিজের কাজটাকে অনেক অনেক ভালোবাসতে হবে।
