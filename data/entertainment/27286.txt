
ঈদে বেশ কয়েকটি নতুন গান করেছেন তরুণ শিল্পী মিনার রহমান। এগুলোর একটির ভিডিও প্রকাশিত হয়েছে, হবে আরও একটির। সেই গানগুলো নিয়েই কথা বললেন এই শিল্পী।
ঈদে কয়টি নতুন গান আসছে?
পাঁচটি গান। এর মধ্যে একটি মিউজিক ভিডিওসহ চলেও এসেছে। ‘কী তোমার নাম’ শিরোনামের ওই গানের শুটিং হয়েছে নেপালে। গানে একজন নেপালি মডেলকে দেখবেন দর্শক। বাকি গানগুলো জিপি মিউজিক, ইয়োন্ডারসহ অনলাইন প্ল্যাটফর্মে পাওয়া যাবে। এগুলো হলো ‘বাড়াবাড়ি’, ‘শপথ’, ‘ঘুম ভাঙা’। আরেকটির নাম এখনো ঠিক করিনি।
নেপালি নেওয়ার কারণ কী? 
আসলে এটা পরিচালক তানিম রহমান ও প্রযোজনা প্রতিষ্ঠান গানচিল ভালো বলতে পারবে। আমার কাছে যেটা মনে হয়েছে, একটু নতুনত্ব আনার জন্যই এটা করা এবং লোকেশনটাও দারুণ। সব মিলিয়ে ভালো লেগেছে। মজার ব্যাপার হলো, ওখানে আমরা দুটি মিউজিক ভিডিওর শুটিং করেছি। একটি বের হয়ে গেছে এবং আরেকটি ঈদের পর বের হবে।
এই গানগুলো করার সময় কী কী বিষয় মাথায় রাখেন? 
সবকিছুই মাথায় রাখি। যেমন গানের কথা তো খুবই গুরুত্বপূর্ণ। তার সঙ্গে সুর, মিউজিক সবকিছুই মাথায় রাখি। আমার একটা নিজস্ব স্টাইল আছে। সেটা তো শ্রোতারা জানেনই। আমার গানের কথা ও সুর আমি নিজে করি। দু-একটি গান হয়তো অন্যরা করেছেন।
শ্রোতাদের কেমন সাড়া পান? 
কনসার্টে গাইতে গেলে সাড়াটা টের পাই। শ্রোতারা দাঁড়িয়ে আমার গানগুলো গাওয়ার অনুরোধ করেন।
কিন্তু এখন কি মনে রাখার মতো গান তৈরি হচ্ছে? অনেক দিন পর মানুষ শুনবে, এমন কোনো গান?
আমার মনে হয় হচ্ছে। আমার গাওয়া ‘আহা রে’ বা ‘ঝুম’ গানগুলো তো মানুষ অনেক দিন শুনবে। এই গানগুলো কি সহজে পুরোনো হবে? আমার মতো অনেক শিল্পীরই এ রকম গান আছে।
নতুন একটা খবর দিতে চেয়েছিলেন, সেটা বলুন।
কয়েক দিন আগে একটি চিপসের শুভেচ্ছাদূত হয়েছি। এরই মধ্যে তাদের জন্য বিজ্ঞাপনের কাজ করেছি। আমার সঙ্গে মডেল ছিলেন শাহতাজ। তবে বিজ্ঞাপনটি ঈদের পর প্রচার শুরু হবে।
ঈদ কোথায় করছেন? 
ঈদের আগের দিন চট্টগ্রাম যাওয়ার ইচ্ছা আছে। দেখা যাক। সবাইকে ঈদের শুভেচ্ছা।
সাক্ষাৎকার: হাবিবুল্লাহ সিদ্দিক
 
