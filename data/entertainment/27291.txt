
সরকারি অনুদানের ছবি আঁখি ও তার বন্ধুরার কাজ চলছে জোরেশোরেই। পরিচালক মোরশেদুল ইসলাম এরই মধ্যে শেষ করেছেন প্রথম পর্বের কাজ। দ্বিতীয় পর্বের কাজ শুরু হচ্ছে আজ থেকে ঢাকার লালমাটিয়ার একটি স্কুলে।প্রথম পর্বের কাজ করার জন্য মোরশেদুল ইসলাম তাঁর দলবল নিয়ে গিয়েছিলেন বান্দরবানে। গত বছরের ২৬ ডিসেম্বর থেকে এ বছরের ৪ জানুয়ারি পর্যন্ত টানা শুটিং করেছেন সেখানকার নানা লোকেশনে। বেশ দারুণ এক পিকনিক পিকনিক পরিবেশে দৃশ্য ধারণের কাজ হয়েছে।জম্পেশ এক কাহিনি এটি। এখানে কিডন্যাপ আছে, ডাকাতের আস্তানা আছে, শিশু-কিশোরদের সাহসিকতা আছে। বান্দরবান পর্বে ডাকাত সরদারের ভূমিকায় অভিনয় করেছেন খ্যাতনামা অভিনয়শিল্পী আল মনসুর। আঁখি চরিত্রে অভিনয় করেছে ইশা। এ ছাড়া প্রত্যাশা, আরিয়ানা, শাকিল, অনন্য, অরিয়নসহ আরও কয়েকজন শুটিংয়ে অংশ নিয়েছে সেখানে।শুটিংয়ের সময় বাচ্চারা বেশ ক্লান্ত হয়ে পড়েছিল। দিন-রাত শুটিংয়ের ধকল সইতে না পেরে প্রত্যাশা অসুস্থও হয়েছিল। কিন্তু হাসপাতালে সেবা নিয়ে পরদিন থেকেই আবারও সে লেগে পড়ে শুটিংয়ে।লালমাটিয়ায় দ্বিতীয় পর্বের শুটিংয়ে অন্যান্যের সঙ্গে অংশ নেবেন তারিক আনাম খান ও সুবর্ণা মুস্তাফা। এই ছবির যৌথ প্রযোজক মনন চলচ্চিত্র ও ইমপ্রেস টেলিফিল্ম।
