
যৌন হয়রানি আর যৌন নিপীড়নের বিরুদ্ধে এবার কঠোর হচ্ছে অস্কার কমিটি। বদলে ফেলেছে আচরণবিধি। ‘অস্কার কমিটি থেকে বরখাস্ত’সহ কঠোর সিদ্ধান্ত নিয়ে সম্প্রতি ঘোষণা করা হয় নতুন নীতিমালা। এবার নতুন নীতিমালা বলা হয়েছে, ক্ষমতা কিংবা শক্তির অপব্যবহার করে যদি কেউ কোনো ‘অনৈতিক’ ও ‘অমার্জিত’ কাজে জড়িয়ে পড়েন, তাহলে তাঁকে সর্বসম্মতিক্রমে অস্কার কমিটি থেকে বরখাস্ত করা হবে।
যৌন কেলেঙ্কারির অভিযোগে মার্কিন চলচ্চিত্র প্রযোজক হার্ভি ওয়াইনস্টিনকে গত ১৫ অক্টোবর বহিষ্কার করেছে হলিউডের একাডেমি অব মোশন পিকচার আর্টস অ্যান্ড সায়েন্সেস। তাঁর বিরুদ্ধে যৌন হয়রানি ও যৌন নিপীড়নের অভিযোগ এনেছেন হলিউডের প্রায় অর্ধশত অভিনেত্রী। এরপর তাঁকে বরখাস্তের সিদ্ধান্ত নেয় অস্কার কমিটি। এ সিদ্ধান্তকে স্বাগত জানিয়েছেন অস্কারজয়ী হলিউড অভিনেত্রী মেরিল স্ট্রিপসহ আরও অনেকেই।
শোনা যাচ্ছে, এবার অস্কার কমিটি থেকে বাদ পড়ার সম্ভাবনা আছে আরেক সদস্য কেভিন স্পেসির। অস্কারজয়ী এই তারকার বিরুদ্ধে যৌন নির্যাতনের অভিযোগ এনেছেন তিনজন পুরুষ। কেভিনের বিরুদ্ধে এ ধরনের আরও অভিযোগ করেছেন মার্কিন চলচ্চিত্র পরিচালক টনি মন্টানা। তিনি বলেছেন, ২০০৩ সালে লস অ্যাঞ্জেলেসের একটি পানশালায় কেভিনের নির্যাতনের শিকার হন তিনি। এদিকে যৌন হেনস্তার অভিযোগ ওঠায় ভিডিও স্ট্রিমিং নেটওয়ার্ক নেটফ্লিক্সে প্রচারিত ‘হাউস অব কার্ড’ সিরিজ থেকে এরই মধ্যে অভিনেতা কেভিন স্পেসিকে বাদ দেওয়া হয়েছে। তা ছাড়া এই তারকা অভিনীত সিনেমা নেটফ্লিক্সে মুক্তি না দেওয়ার সিদ্ধান্ত নিয়েছে কর্তৃপক্ষ। এদিকে অস্কার কমিটির প্রধান নির্বাহী কর্মকর্তা ডন হাডসন জানান, কেভিন স্পেসির বিরুদ্ধে আসা অভিযোগগুলোর তদন্ত হচ্ছে। অভিযোগ প্রমাণিত হলে তাঁকেও সদস্যপদ হারাতে হবে।
২০১৮ সালের ৪ মার্চ অস্কারের ৯০তম আসর বসবে হলিউডের ডলবি থিয়েটারে। রয়টার্স
 
 
