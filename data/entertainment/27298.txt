
দিন দিন বাড়ছে দেশের শিশু অপরাধ। বাংলাদেশের প্রেক্ষাপটে বিষয়টি সম্প্রতি জটিল রূপ ধারণ করেছে। এ ধরনেরই একটি প্রেক্ষাপট নিয়ে দেশে নির্মিত হচ্ছে শিশু অপরাধবিষয়ক স্বল্পদৈর্ঘ্য চলচ্চিত্র স্লাম ডগ।
সম্প্রতি রাজধানীর বিভিন্ন লোকেশনে স্বল্পদৈর্ঘ্য এ চলচ্চিত্রটির শুটিং শুরু হয়েছে। শিশু অপরাধের বিষয়বস্তু নিয়ে নির্মিতব্য চলচ্চিত্রটির মূল ভাবনা শাহরিয়ার লালনের। পরিচালনা করছেন ইমারাত হোসেন ও শাহরিয়ার লালন।স্লাম ডগ স্বল্পদৈর্ঘ্য চলচ্চিত্রের কাহিনি আবর্তিত হয়েছে শিশু অপরাধ নিয়ে। নগরের বিভিন্ন ফুটপাতে এবং বস্তিতে বেড়ে ওঠা শিশুরা কীভাবে অস্ত্র, মাদক ব্যবসাসহ বিভিন্ন ধরনের সামাজিক অপরাধের সঙ্গে জড়িয়ে পড়ে এ বিষয়টিকেই তুলে ধরা হয়েছে এতে।এ চলচ্চিত্রে দুজন শিশুকে দেখানো হয়েছে, যারা একটি রেলস্টেশনের মাদকের ব্যবসার সঙ্গে সম্পৃক্ত। পরে তারা ধীরে ধীরে মাদকসহ বড় ধরনের চোরাচালান ও অপরাধের সঙ্গে জড়িয়ে যায়। পেটের দায়ে এসব পথশিশু বাধ্য হয় নানা ধরনের অপরাধ করতে। একশ্রেণির মুনাফালোভী এই কোমলমতি শিশুদের অপরাধের সঙ্গে জড়িয়ে পড়তে বাধ্য করে।স্বল্পদৈর্ঘ্য চলচ্চিত্রটির দুটি কেন্দ্রীয় শিশু চরিত্রে অভিনয় করেছে এনটিভির মার্কস অলরাউন্ডার-২০১০ প্রতিযোগিতায় ষষ্ঠ স্থান অধিকারী সারিকা এবং চ্যানেল আইয়ের খুদে গানরাজ-২০১১ প্রতিযোগিতায় চতুর্থ স্থান অধিকারী রাফি। এই দুই শিশু একটি রেলস্টেশনে বড় হতে থাকে। ক্ষুধা, দারিদ্র্য, কষ্টে তাদের বেঁচে থাকা বড় দায়। তাদের এই দরিদ্রতার সুযোগ নেয় মুনাফালোভী একশ্রেণির মাদক ও অস্ত্র ব্যবসায়ী।
