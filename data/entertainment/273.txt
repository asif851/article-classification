
বিলাসিতার কারণে বহুবারই খবরে এসেছেন হলিউডের তারকা ব্র্যাড পিট। সম্প্রতি দীর্ঘদিনের সঙ্গী, বাগদত্তা প্রেমিকা অ্যাঞ্জেলিনা জোলির জন্য বিমান কিনে খবরের শিরোনাম হলেন মার্কিন অভিনেতা ও প্রযোজক ব্র্যাড পিট।এক খবরে যুক্তরাজ্যের ‘ফিমেল ফার্স্ট’ পত্রিকা জানিয়েছে, ছবির শুটিংয়ের কাজে যুক্তরাজ্যের লন্ডনে আছেন পিট। আর জোলি পরিচালিত ছবির শুটিং চলছে যুক্তরাষ্ট্রের হাওয়াইতে। দীর্ঘ দূরত্ব পাড়ি দিয়ে একে অপরের সঙ্গে ঘন ঘন দেখা করার জন্যই জোলিকে একটি জেট বিমান কিনে দিয়েছেন পিট।এ প্রসঙ্গে ঘনিষ্ঠ একটি সূত্র জানিয়েছে, দ্বিতীয় বিশ্বযুদ্ধের প্রেক্ষাপটে নির্মিতব্য ‘ফিউরি’ ছবির শুটিংয়ের কাজে লন্ডনে অবস্থান করছেন পিট। আর হাওয়াইতে নিজের পরিচালিত ‘আনব্রোকেন’ ছবির দৃশ্যধারণের কাজ করছেন জোলি। কাজের তাগিদে পৃথিবীর দুই প্রান্তে থাকতে হচ্ছে তাঁদের। কিন্তু প্রিয় মানুষটির কাছ থেকে ব্র্যাড পিট খুব বেশি সময় দূরে থাকতে নারাজ আর এ জন্যই জোলিকে বিমান উপহার দেওয়ার পরিকল্পনা করেন তিনি।সূত্রটি আরও জানিয়েছে, জোলিকে বিমান পছন্দ করতে বলে মূল্য পরিশোধের দায়িত্ব নিজের কাঁধে তুলে নেন পিট। জোলি বিমান চালাতে দারুণ পছন্দ করেন। সাগরের নীল জলরাশির ওপর দিয়ে বিমান চালানোর ইচ্ছে তাঁর বহুদিনের। পথের দূরত্বকে বুড়ো আঙুল দেখিয়ে ঘন ঘন প্রিয়তমার সান্নিধ্য পাওয়ার পাশাপাশি তাঁর বহুদিনের ইচ্ছে পূরণের জন্যই জোলিকে বিমান কিনে দিয়েছেন পিট।
