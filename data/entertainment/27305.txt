
আনিস বাজমির ‘ওয়েলকাম ব্যাক’ ছবিতে অমিতাভ বচ্চনের সঙ্গে জুটি বেঁধে অভিনয় করতে রাজি হয়েছিলেন একসময়ের পর্দা-কাঁপানো বলিউডের তারকা রেখা। কিন্তু নভেম্বর-ডিসেম্বর মাসে ছবিটির শুটিং শুরুর সিদ্ধান্ত হওয়ায় শেষ মুহূর্তে ছবি থেকে নিজেকে গুটিয়ে নিলেন রেখা। নভেম্বর-ডিসেম্বর মাসে ‘সুপার নানি’ ছবির শুটিং শিডিউল আগেই দিয়ে রেখেছিলেন তিনি। মূলত এ কারণেই অমিতাভের সঙ্গে কাজের প্রস্তাব ফিরিয়ে দিতে হয়েছে তাঁকে।এ প্রসঙ্গে ঘনিষ্ঠ সূত্রের বরাতে মিড-ডে ডটকম জানিয়েছে, ২০০৭ সালে মুক্তি পাওয়া ‘ওয়েলকাম’ ছবিতে ‘আরডিএক্স’ চরিত্রে অভিনয় করেছিলেন প্রয়াত ফিরোজ খান। ছবিটির সিক্যুয়েলে চরিত্রটিতে ফিরোজ খানের স্থলাভিষিক্ত হয়েছেন অমিতাভ বচ্চন। ছবিটিতে অমিতাভের বিপরীতে অভিনয়ের জন্য প্রস্তাব দেওয়া হয়েছিল রেখাকে। তিনি রাজিও হয়েছিলেন। কিন্তু শুটিং শিডিউল না মেলায় শেষ মুহূর্তে ছবিটিতে অভিনয় না করার সিদ্ধান্ত নিয়েছেন রেখা। ‘ওয়েলকাম ব্যাক’ এবং ইন্দ্র কুমারের ‘সুপার নানি’ ছবিগুলোর শুটিং শিডিউল একই সময়ে হওয়ার কারণে রেখাকে এ সিদ্ধান্ত নিতে হয়েছে।‘দো আনজানে’ (১৯৭৬), ‘আলাপ’ (১৯৭৭), ‘ইমান ধরম (১৯৭৭), ‘খুন পাসিনা’ (১৯৭৭), ‘গঙ্গা কি সুগন্ধ’ (১৯৭৮), ‘মুকাদ্দার কা সিকান্দার’ (১৯৭৮), ‘মিস্টার নটবরলাল’ (১৯৭৯), ‘সোহাগ’ (১৯৭৯), ‘রাম বলরাম’ (১৯৮০) ও ‘সিলসিলা’ (১৯৮১) ছবিগুলোতে জুটি বেঁধে অভিনয় করেছেন অমিতাভ ও রেখা। দু-একটি বাদে তাঁদের অভিনীত প্রায় সব ছবিই বক্স অফিসে ঝড় তুলেছে।
১৯৮১ সালে মুক্তি পাওয়া ‘সিলসিলা’ ছবিতে অমিতাভ-রেখা জুটির রসায়ন দেখে বিমোহিত হয়েছিলেন চলচ্চিত্রপ্রেমী অগণিত দর্শক। কিন্তু কোনো এক অজানা কারণে আর কখনোই একসঙ্গে বড় পর্দায় হাজির হননি অমিতাভ-রেখা।
