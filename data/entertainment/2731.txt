
বলিউডে অভিনয় করছেন ছয় বছর। ইলিয়েনা ডি’ক্রুজের এই যাত্রা খুব একটা সহজ ছিল না। দীপিকা পাড়ুকোন কিংবা প্রিয়াঙ্কা চোপড়াদের মতো আলো ছড়াননি। তবে বেশ কিছু ভালো ছবি আছে নিজের ঝুলিতে। আর আছে অনেক অনেক সংগ্রামের গল্প ও চাকচিক্যে ভরা বলিউডে টিকে থাকার অভিজ্ঞতা।
ইলিয়েনার ভাষায়, ‘আমি সব সময় ইতিবাচক থাকার চেষ্টা করি। এই ইন্ডাস্ট্রি আপনাকে জেঁকে ধরতে পারে এবং নিচে টেনে নামাতে পারে। এখানে এত নেতিবাচক জিনিস আছে যে আপনি নিজেই শিল্পী হিসেবে একটা দ্বিধার মধ্যে বসবাস শুরু করবেন। তাই এই পরিবেশে সুস্থভাবে বেঁচে থাকার জন্য আমি ইতিবাচক চিন্তার মধ্যে থাকি সব সময়।’
এরই মধ্যে ‘বরফি’, ‘রুস্তম’, ‘বাদশাহো’র মতো সিনেমায় অভিনয় করে আলোচনায় এসেছেন ইলিয়েনা। সবশেষ অভিনয় করেছেন ‘রেইড’ ছবিতে। বলিউডের ছবিতে কাজ করা নিয়ে তিনি বলেন, ‘আমি শুধু করার জন্যই কোনো কাজ করিনি। আমি একটি ভালো চরিত্র অথবা ভালো পাণ্ডুলিপির জন্য দিনের পর দিন অপেক্ষা করেছি।’
বলিউড ঘিরে ইলিয়েনার অনেক বেশি চাওয়া নেই। তাঁর মতে, চাহিদা থাকলে তা পূরণের একটা প্রত্যাশাও থাকে। পূরণ না হলে অনেক সময় হতাশা পেয়ে বসে। ইলিয়েনা শুধু ভালো কিছু সিনেমায় অভিনয় করতে চান, সেটা বলিউড হোক কিংবা অন্য কোথাও। এ ছাড়া প্রতিটি সিনেমা মুক্তির ব্যাপারটি ইলিয়েনার কাছে পরীক্ষার মতো। এ অভিনেত্রীর ভাষায়, ‘প্রত্যেক শুক্রবার ছবি মুক্তি পাওয়া পরীক্ষার মতো। আমি এখানে পাস করতে পারি, না–ও করতে পারি। সুতরাং ওই পরীক্ষায় পাস-ফেলের স্নায়ুচাপ আমি নিই না। বরং এর বদলে পরের ছবিতে নিজেকে আমি কীভাবে আরও বেশি নিখুঁতভাবে তুলে ধরতে পারব, তা নিয়ে ভাবতে ভালোবাসি।’
‘রেইড’ ছবিতে ইলিয়েনার সহশিল্পী অজয় দেবগন। অভিনয় ও বলিউডে তাঁর পদচারণ নিয়ে এসব ভারী ভারী কথা সম্প্রতি তিনি বলেছেন এই ছবির প্রচারে আয়োজিত এক বিশেষ অনুষ্ঠানে। পিংকভিলা, হিন্দুস্তান টাইমস
