
‘অজ্ঞাতনামা’ ছবিটি আবারও পুরস্কৃত হয়েছে। ১৩ নভেম্বর যুক্তরাষ্ট্রের কাটিং এজ চলচ্চিত্র উৎসবে সেরা ন্যারেটিভ ফিচার ফিল্মের পুরস্কার পেয়েছে তৌকীর আহমেদ পরিচালিত এই ছবিটি। ২২তম কলকাতা আন্তর্জাতিক চলচ্চিত্র উৎসবে অংশ নিতে এই মুহূর্তে ভারতে আছেন এই অভিনয়শিল্পী ও নির্মাতা। সোমবার সন্ধ্যায় সেখান থেকে মুঠোফোনে পুরস্কারপ্রাপ্তির বিষয়টি নিশ্চিত করেন।তৌকীর আহমেদ বলেন, ‘বাইরের দেশে ভিন্ন ভাষার মানুষগুলোর কাছে যখন আমার সিনেমা প্রশংসিত হচ্ছে সেটাই সবচেয়ে বড় পুরস্কার। আমার সিনেমা দেখে তাঁরা সবাই সমর্থন দিচ্ছে আবার পুরস্কারও মিলছে। নিঃসন্দেহে অনেক বেশি ভালো লাগার অনুভূতি। এমনিতে আমরা দায়িত্ব নিয়ে কাজ করছি, এ ধরণের পুরস্কারের কারণে ভবিষ্যতের কাজের ক্ষেত্রে উৎসাহ ও অনুপ্রেরণা বাড়বে।’বাংলাদেশে মুক্তির আগে তৌকীর আহমেদ পরিচালিত ‘অজ্ঞাতনামা’ ছবিটি কান চলচ্চিত্র উৎসবের বাণিজ্যিক শাখায় প্রদর্শিত হয়। এ ছাড়াও ইতালির ‘ইন্ডিপেন্ডেন্ট ফিল্ম ফেস্টিভ্যাল’-এ স্পেশাল জুরি মেনশন অ্যাওয়ার্ড, কসোভো ফিল্ম ফেস্টিভ্যালে সেরা পরিচালক ও সেরা চিত্রনাট্যকার, ওয়াশিংটন ডিসির সাউথ এশিয়ান ফিল্ম ফেস্টিভ্যালে সেরা পরিচালক এবং সর্বশেষ চলতি মাসেই তালির ত্রেন্তো শহরে অনুষ্ঠিত রিলিজিয়ন টুডে ফিল্ম ফেস্টিভ্যালে ‘স্পেশাল মেনশন অ্যাওয়ার্ড’ অর্জন করে তৌকীর আহমেদ পরিচালিত ‘অজ্ঞাতনামা’। 
‘অজ্ঞাতনামা’ ছবিতে অভিনয় করেছেন শহীদুজ্জামান সেলিম, মোশাররফ করিম, ফজলুর রহমান বাবু, শতাব্দী ওয়াদুদ এবং নিপুণ।
