
অনেক দিন ধরেই প্রেম করছেন ‘শুদ্ধ দেশি রোমান্স’ তারকা সুশান্ত সিং রাজপুত ও ছোট পর্দার জনপ্রিয় অভিনেত্রী অঙ্কিতা লোখান্ডে। ইদানীং তাঁদের সম্পর্কে টানাপোড়েন চলছে। সম্প্রতি মুম্বাইয়ের যশরাজ স্টুডিওতে উত্তপ্ত বাক্যবিনিময়ের একপর্যায়ে প্রকাশ্যে সুশান্তের গালে চড় মেরে মুখরোচক খবরের জোগান দিলেন অঙ্কিতা।অঙ্কিতার এমন কীর্তির পেছনের কারণ সম্পর্কে নিশ্চিত হওয়া না গেলেও এক খবরে ‘ইন্ডিয়া টুডে’ জানিয়েছে, সম্প্রতি যশরাজ স্টুডিওতে ঢুকে সুশান্তকে স্টুডিওর বাইরে যেতে বলেন অঙ্কিতা। তিনি সুশান্তের মোবাইল ফোন চেয়ে নেন। ফোনে কিছু একটা দেখে প্রচণ্ড খেপে যান অঙ্কিতা। তাঁদের মধ্যে তুমুল বাগিবতণ্ডা শুরু হয়। একপর্যায়ে রাগ নিয়ন্ত্রণ করতে না পেরে সবার সামনেই সুশান্তের গালে চড় মেরে বসেন অঙ্কিতা।একতা কাপুরের বালাজি টেলিফিল্মস প্রযোজিত জনপ্রিয় টিভি সিরিজ ‘পবিত্র রিশতা’য় একসঙ্গে অভিনয় করতে গিয়ে প্রণয়ের সম্পর্ক গড়ে উঠেছিল সুশান্ত ও অঙ্কিতার মধ্যে। ২০১১ সালের ফেব্রুয়ারিতে নাচবিষয়ক টিভি রিয়েলিটি শো ‘ঝলক দিখলা যা’য় সবার সামনে অঙ্কিতাকে প্রেমের প্রস্তাব দিয়েছিলেন সুশান্ত। পরবর্তী সময়ে তাঁদের বাগদান সম্পন্ন হয়েছে। অনেক দিন থেকেই এক ছাদের নিচে বসবাস করছেন এ তারকা জুটি।
ছোট পর্দায় সফল অভিনেতা হিসেবে নিজেকে প্রমাণের পর চলতি বছরের ফেব্রুয়ারিতে মুক্তি পাওয়া ‘কাই পো চে’ ছবির মাধ্যমে বলিউডে পা রাখেন সুশান্ত। প্রথম ছবিতে তাঁর অভিনয় প্রশংসিত হয় বিভিন্ন মহলে। গত ৬ সেপ্টেম্বর মুক্তি পেয়েছে তাঁর অভিনীত দ্বিতীয় ছবি ‘শুদ্ধ দেশি রোমান্স’। সুশান্ত ও পরিনীতি চোপড়া অভিনীত ছবিটি বক্স অফিসে দারুণ সাফল্য দেখিয়েছে। ২৫ কোটি রুপি বাজেটের ছবিটি প্রথম তিন সপ্তাহে আয় করেছে ৪৬ কোটি রুপি। ভারতের সীমানা পেরিয়ে বিশ্বের বিভিন্ন দেশেও ভালো ব্যবসা করেছে ছবিটি।এত এত সাফল্য পেয়ে সুশান্তের ওপর অহংকার ভর করায় না কি অন্য কারও সঙ্গে প্রণয়ে জড়ানোয় অঙ্কিতা তাঁকে প্রকাশ্যে চড় মারলেন তা জানার জন্য আপাতত অপেক্ষা করা ছাড়া আর কোনো পথ খোলা নেই।
