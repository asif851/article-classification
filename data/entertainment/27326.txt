
অগ্নিলার প্রথম ধারাবাহিক নাটক ছিল বিপ্রতীপ। সময়টা ছিল ১৯৯৯ সাল। পরের বছর এটি প্রচারিত হয় একুশে টিভিতে। নাটকটির পরিচালক গিয়াসউদ্দিন সেলিম। এক যুগ পর একই পরিচালকের আরেকটি ধারাবাহিকে অভিনয় করেছেন অগ্নিলা। এবারের নাটকের নাম রোদ। গিয়াসউদ্দিন সেলিম বললেন, ‘এই নাটকে সালমা চরিত্রটি খুবই গুরুত্বপূর্ণ। কিন্তু চরিত্রটির জন্য মনের মতো কাউকে পাচ্ছিলাম না। অগ্নিলার কথা মনে হলো। ও থাকে কানাডায়। দেশে আসার পর ওর সঙ্গে কথা হলো। অগ্নিলা কিন্তু এবার আরও ভালো কাজ করেছে।’ কানাডা থেকে ই-বার্তার মাধ্যমে অগ্নিলা বলেন, ‘বিপ্রতীপ নাটকে কাজ করার সময় আমি অনেক ছোট ছিলাম। আমার বয়স ছিল ১৪। ক্যামেরার সামনে যে অভিনয় করছি, কিংবা আমাদের কাজ যে লোকে দেখবে, এটা তখনো ভালো করে বুঝতাম না। আমার নিয়মিত কাজ ছিল সেলিম কাকার (গিয়াসউদ্দিন সেলিম) পকেট খালি করা। আমি পিৎজার পাগল ছিলাম। প্রতিদিন পিৎজা খেতে চাইতাম।’ রোদ নাটক নিয়ে গিয়াসউদ্দিন সেলিম বলেন, ‘আমার এবারের নাটকটি একটি জেলা শহরের গল্প। এই সময়ে একটি জেলা শহরে যা যা ঘটছে, তা-ই তুলে ধরেছি।’ অগ্নিলা বলেন, ‘রোদ-এর জন্য আমরা অনেকটা সময় ফেনীতে থেকে কাজ করেছি। সেখানে গ্রামের পুকুরে গোসল করেছি। গ্রামে সাইকেল আর রিকশা চালিয়েছি। চমৎকার অভিজ্ঞতা!’
২৪ পর্বের এই ধারাবাহিক নাটকটি চ্যানেল টোয়েন্টিফোরে প্রচার শুরু হবে জুনের প্রথম সপ্তাহে। আর তা প্রচারিত হবে সপ্তাহে পাঁচ দিন।
