
এবারের ফিল্মফেয়ার পুরস্কারের আসরে সেরা ছবি, সেরা নির্মাতা, সেরা অভিনেতার পুরস্কার থেকে শুরু করে অধিকাংশ পুরস্কারই ঝুলিতে ভরেছে সঞ্জয় লীলা বনশালীর ‘বাজিরাও মাস্তানি’ ছবিটি।বলিউডের সবচেয়ে আকর্ষণীয় ও জমকালো আয়োজন ফিল্মফেয়ার পুরস্কারের এবারের আসরটি বসেছিল গতকাল ১৫ জানুয়ারি। মুম্বাইতে আয়োজিত এই পুরস্কারের আসরটি ছিল আক্ষরিক অর্থেই ‘নক্ষত্রখচিত’। ‘বিগ বি’ অমিতাভ বচ্চন, দীপিকা পাড়ুকোন, ‘কিং খান’ শাহরুখ খান, নবাগত অর্জুন কাপুর, ‘বাজিরাও’ রণবীর সিং থেকে শুরু করে কঙ্গনা রনৌত, কৃতি শ্যানন, সানি লিওন—কে ছিলেন না এই পুরস্কারের আসরে!এবারের ফিল্মফেয়ারের আসরে ‘সেরা ছবি’-র পুরস্কারটি জিতে নিয়েছে সঞ্জয় লীলা বনশালীর ‘বাজিরাও মাস্তানি’ ছবিটি। রণবীর সিং ‘বাজিরাও মাস্তানি’ ছবিতে পেশওয়া বাজিরাওয়ের চরিত্রে অনবদ্য অভিনয়ের জন্য পেয়েছেন সেরা অভিনেতার ফিল্মফেয়ার পুরস্কার। সেরা নির্মাতা বা পরিচালকের পুরস্কারটিও জিতে নিয়েছেন ‘বাজিরাও মাস্তানি’ নির্মাতা সঞ্জয় লীলা বনশালী। আর ‘বাজিরাও মাস্তানি’ ছবিতে বাজিরাওয়ের স্ত্রী ‘কাশিবাঈ’ চরিত্রে অভিনয়ের জন্য সেরা সহঅভিনেত্রীর পুরস্কার পেয়েছেন প্রিয়াঙ্কা চোপড়া।‘বাজিরাও মাস্তানি’ ছবির গান গেয়েছিলেন শ্রেয়া ঘোষাল। তিনি পেয়েছেন ‘সেরা গায়িকা’-এর ফিল্মফেয়ার পুরস্কার।এ ছাড়া বাজিরাও ছবিটির জন্য ‘বেস্ট অ্যাকশন’-এর পুরস্কার পেয়েছেন শ্যাম কুশল।
‘বাজিরাও মাস্তানি’ ছবিতে ‘মোহে রাঙ্গ দো লাল’-এর কোরিওগ্রাফির জন্য সেরা কোরিওগ্রাফির পুরস্কার পেয়েছেন পণ্ডিত বিরজু মহারাজ। সেরা কাহিনির জন্যও পুরস্কার পেয়েছে ‘বাজিরাও মাস্তানি’ ছবিটি। বিজয়েন্দ্র প্রসাদ পেয়েছেন এই পুরস্কারটি।‘বেস্ট প্রোডাকশন ডিজাইন’-এর পুরস্কারটিও গেছে ‘বাজিরাও মাস্তানি’ ছবিটির ঝুলিতেই। সুজিত সাওয়ান্ত, শ্রীরাম আয়েঙ্গার ও সালোনি ধাতরাক পেয়েছেন এই পুরস্কারটি। ‘বাজিরাও মাস্তানি’ ছবির কস্টিউম ডিজাইনার অঞ্জু মোদি ও ম্যাক্সিমা বসু পেয়েছেন এবারের ফিল্মফেয়ার আসরের ‘বেস্ট কস্টিউম’-এর পুরস্কার। ইন্দো-এশিয়ান নিউজ। টাইমস অব ইন্ডিয়া।
