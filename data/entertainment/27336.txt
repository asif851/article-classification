
প্রিয়াঙ্কা চোপড়ার প্রথম হলিউড ছবি ‘বেওয়াচ’ কয়েক দিন আগে মুক্তি পেয়েছে। ছবির প্রচারণায় ইউরোপ ভ্রমণে বের হয়েছেন এই তারকা। এখন তিনি জার্মানির বার্লিনে আছেন। সেখানেই তিনি সাক্ষাৎ পেয়েছেন ভারতের প্রধানমন্ত্রী নরেন্দ্র মোদির। কিন্তু ঝামেলা বেধেছে মোদির সঙ্গে সাক্ষাতের সময় প্রিয়াঙ্কার পোশাক নিয়ে। প্রিয়াঙ্কা চোপড়ার পরনে তখন যে পোশাক ছিল, তাতে তাঁর পায়ের অনেকটাই প্রদর্শিত হচ্ছিল। কিন্তু এ ধরনের বা এর থেকেও খাটো পোশাকে প্রিয়াঙ্কাকে এর আগেও বহুবার দেখা গেছে। কিন্তু ভারতের প্রধানমন্ত্রীর সামনে পদ যুগল প্রদর্শন করেছেন বলেই সামাজিক যোগাযোগমাধ্যমে ভারতীয় কিছু নাগরিক সাবেক এই বিশ্বসুন্দরীকে একবারে ধুয়ে দিচ্ছেন।
ভারতীয় সংস্কৃতিতে বড়দের সামনে পা উঠিয়ে বসা বেয়াদবি। প্রিয়াঙ্কা শুধু যে মোদির সামনে পা বের করে বসেছেন, এটিই তাঁর একমাত্র ‘অপরাধ’ নয়। পা উঠিয়ে বসে তিনি আরও বেশি ‘বেয়াদবি’ করেছেন। এ জন্য তাঁর ওপর খেপেছেন ভারতীয় সমর্থকেরা। প্রিয়াঙ্কা অবশ্য এই সমালোচনা নিয়ে সরাসরি কোনো মন্তব্য করেননি। ইনস্টাগ্রামে নিজের পা আরও বেশি প্রদর্শন করে একটি ছবি পোস্ট করেছেন এই অভিনেত্রী। ছবিতে তিনি একা নন। তাঁর মা মধু চোপড়াও আছেন খাটো পোশাকে। ছবিটির ক্যাপশন প্রিয়াঙ্কা দিয়েছেন, ‘Legs for days...’
এর আগে ভারতীয় অভিনেত্রী দীপিকা পাড়ুকোনের পোশাক নিয়েও সমালোচনার ঝড় তুলেছিল একটি ভারতীয় পত্রিকা। পরে এই তারকার দাঁতভাঙা জবাবে সমালোচকেরা চুপসে যান। বিবিসি।
