
অভিনয়শিল্পী উর্মিলা শ্রাবন্তী কর। লাক্স-চ্যানেল আই সুপারস্টার প্রতিযোগিতার মাধ্যমে অভিনয় শুরু তাঁর। ২০১০ সালের এই প্রতিযোগিতায় উর্মিলা সেরা পাঁচের একজন ছিলেন। এবারের ঈদে তাঁর বেশ কয়েকটি নাটক প্রচার হওয়ার সম্ভাবনা আছে। সম্প্রতি উত্তরার আপন ঘর শুটিংবাড়িতে ঈদের কাজসহ বিভিন্ন প্রসঙ্গে প্রথম আলোর সঙ্গে কথা বললেন তিনি। পাঠকদের জন্য তা তুলে ধরেছেন মনজুর কাদের
এখন বুঝি ঈদের নাটকের শুটিং করছেন?আরও মাসখানেক আগে ঈদের নাটকের শুটিং শুরু করেছি। ঈদে এবার আমার অভিনয় করা অনেকগুলো নাটক প্রচারিত হবে। আজ কোন নাটকের শুটিং করছেন?তানিম রহমান অংশুর এই নাটকের নাম ‘ক তে কাজী খ তে খেলা’। আট ঘণ্টার ঘটনার গল্প। নাটকের শুরুতে দেখা যাবে, স্বামী-স্ত্রী বিচ্ছেদের জন্য ঝগড়া করছে। মুখোমুখি অবস্থানের একদিকে আছেন মেয়ের বাবা-মা ও মামা আর অন্যদিকে ছেলের বাবা-মা, চাচা। সবাই মিলে চাইছেন, বিচ্ছেদটা হয়েই যাক। কিন্তু মেয়েটা ​বিবাহবিচ্ছেদের কাগজে সই করবে না, সে চায় দেনমোহরের সব টাকা তাঁকে নগদে দিয়ে দিতে হবে। কোনো বাকি চলবে না। ছেলের বাবা চেক দিতে চাইছেন। মেয়ে বলে, ‘এর আগে আপনি যেসব চেক দিয়েছেন সব বাউন্স করছে। আমি আপনার চেক-এ বিশ্বাস করি না।’ একটা পর্যায়ে আনুষ্ঠানিক বিবাহবিচ্ছেদ হয়ে যায়। এরপরই নাটকের আসল গল্প শুরু হয়। বাকিটা অবশ্য এখন বলা যাবে না।এবারের ঈদে কতোগুলো নাটকে অভিনয় করা হয়েছে?এবার ঈদে অনেকগুলো নাটকে অভিনয় করলাম। আমার কেন যেন মনে হয়, আমার অভিনয়জীবনে সবচেয়ে বেশি নাটক এবার ঈদ উৎসবে প্রচারিত হবে। আমি যেসব নাটকে অভিনয় করেছি সেসবের পরিচালকেরা এখনকার সময়ের নামকরা। এঁদের মধ্যে আছেন তানিম রহমান অংশু, কৌশিক শংকর দাশ, মুশফিক কল্লোল, জোহর রহমান রাসেল, এজাজ মুন্না, গৌতম কৈরি, অনিরুদ্ধ রাসেল, রাসেল শিকদার, কাজল আরেফিন।
নাটক ও টেলিছবিতে অভিনয়ের সময় আপনি কোন বিষয়টার দিকে বেশি গুরুত্ব দেন?অভিনয় শুরুর আগে প্রথমে আমি আমার চরিত্রের গুরুত্বটা দেখি। গল্পটাও প্রাধান্য পায়। যেসব গল্পে মেসেজ থাকে সেগুলো আমাকে টানে বেশি। অনেকে যখন নাটক দেখার পর বলেন যে, আপু আপনার ওই নাটকে এই কথাটা আমাকে খুব অনুপ্রেরণা দিয়েছে, তখন তা শুনতে ভালো লাগে। ভক্ত ও দর্শকেরা প্রতিক্রিয়া কীভাবে জানতে পারেন?বাইরে কোথাও বের হলেও পাই। এ ছাড়া এখন সবচেয়ে বেশি রিপ্লাই পাই ফেসবুকের মাধ্যমে।পড়াশোনার কি খবর?আমি চট্টগ্রাম বিশ্ববিদ্যালয় থেকে আইন বিষয়ে অনার্স শেষ করেছি। মাস্টার্স দেশের বাইরে থেকে করব। তাই একটু সময় নিচ্ছি। সে কারণে নাটকে সময় বেশি দিতে পারছি।আপনি তো বিশ্ববিদ্যালয়ে রাজনীতির সঙ্গে জড়িত ছিলেন?রাজনীতি এখনো করি। যত দিন পর্যন্ত বেঁচে আছি রাজনীতি করব। রাজনীতি নিয়ে আমার অনেক বড় একটা স্বপ্নও আছে। কী সেই স্বপ্ন?ভবিষ্যতে নেত্রী হওয়ার একটা সুপ্ত ইচ্ছে মনের মধ্যে আছে। নাটকের বাইরে কি করতে ভালো লাগে? অভিনয়ের বাইরে যতটা সময় পাই পরিবারকে দিই। পরিবারই আমার সকল আনন্দের জায়গা। শুক্র ও শনি কোনো কাজ করি না। বাবা-মা ও শ্বশুর-শাশুড়িকে সময় দিই। রান্না করতে ভালো লাগে। সব ধরনের বাঙালি রান্না আমি করতে পারি। আমার হাতের রান্না খেয়ে সবাই বলে, মায়ের রান্নার গুণটা আমি পেয়েছি। এটা শুনতে আমার ভালো লাগে। আমার ভাই তো প্রায়ই বলে, আমি রেঁধেছি না মা রেধেঁছে এটা সে বুঝতে পারে না। আমার শাশুড়ি খুবই ভালো। ছুটির দিনে তাঁর সঙ্গে আমার জমে ভালো। অনেক ঘোরাঘুরি করি। গল্প করি।এই মুহূর্তে কোন কাজটা করতে সবচেয়ে বেশি ভালো লাগছে?অভিনয়টাই সবচেয়ে বেশি ভালো লাগছে। ২০১০ সালে আমি লাক্স চ্যানেল আই সুপারস্টার প্রতিযোগিতায় নাম লেখাই। সেরা পাঁচে জায়গা করে নেওয়ার পরও লম্বা একটা বিরতিও ছিল। আমার পরে যাঁরা ছিল তাঁরা অনেক কাজ করেছে। আমার আগে যাঁরা ছিল তাঁরা তো বেশি কাজ করতই। তারপরও দুই বছর ধরে আমি সিরিয়াসলি কাজ করছি। আর বিয়ের পর আমি খুব বেশি কাজ করেছি। আমার শ্বশুরবাড়ির সবাই আমাকে উৎ​সাহ দেয়। এ ক্ষেত্রে আমি খুবই সৌভাগ্যবান বলতে পারেন। মা যেই কাজটা করতেন এখন আমার শাশুড়ি সেই কাজটা করছেন। আমার শাশুড়ির বয়স ৬০-এর কাছাকাছি। তাঁর কোনো মেয়ে নাই। তিনি আমাকে মেয়ের মতোই দেখেন। আমার শ্বশুরের টেক্সটাইলের ব্যবসা। দেখা যাচ্ছে, আমার শুটিংয়ের অনেক কস্টিউম আমার শ্বশুর নিজেই কিনে দিচ্ছেন। ভবিষ্যতে নিজেকে কী হিসেবে দেখতে চান?আমি সবার আগে নিজেকে একজন ভালো মানুষ হিসেবে দেখতে চাই। কেউ আমাকে ভালো অভিনেত্রী বললে সেটাতে আমি যতটা না খুশি হই তার চেয়ে বেশি খুশি হই যখন কেউ আমাকে বলেন যে, আমি ভালো একজন মানুষ। সময় দেওয়ার জন্য ধন্যবাদআপনাকেও ধন্যবাদ। প্রথম আলোর পাঠকদের ঈদের অগ্রিম শুভেচ্ছা।
