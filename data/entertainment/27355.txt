
তারকা দম্পতি মীর সাব্বির ও ফারজানা চুমকীর সংসারে এসেছে নতুন অতিথি। গতকাল বৃহস্পতিবার বিকেলে ধানমন্ডির একটি হাসপাতালে সাব্বিরের স্ত্রী অভিনয়শিল্পী ফারজানা চুমকী পুত্রসন্তানের জন্ম দিয়েছেন। চুমকীর অস্ত্রোপচারের দায়িত্বে ছিলেন চিকিত্সক জিনাত আরা নাসরীন।প্রথম আলো ডটকমকে মীর সাব্বির বলেন, ‘আল্লাহর কাছে শুকরিয়া আদায় করছি এ জন্য যে, তিনি সুস্থভাবে আমাদের সন্তানকে পৃথিবীর আলোর মুখ দেখিয়েছেন। আমরা খুবই সুন্দর একটি সময় পার করছি। আমাদের পরিবারের সবাই অনেক খুশি। সবাই আমাদের নতুন সন্তানের জন্য দোয়া করবেন।’এদিকে সাব্বির মজা করে বলেন, ‘আমার প্রথম সন্তানের জন্ম হয়েছিল ২০০৬ সালের ১২ নভেম্বর। সে সময় আওয়ামী লীগের ডাকা অবরোধ চলছিল। আর এবার বিএনপির ডাকা অবরোধ চলাকালীন আমার দ্বিতীয় সন্তানের জন্ম হলো। তবে মন থেকে বলছি, আমরা সাধারণ মানুষ, আমরা শান্তি চাই। স্বাভাবিকভাবে বাঁচতে চাই। এত অবরোধ, এত হরতাল আর ভালো লাগে না।’
মীর সাব্বির জানান, এখনো তাঁর নবাগত সন্তানের নাম রাখা হয়নি। তিনি আরও জানান, দু-এক দিনের মধ্যে তাঁরা নবাগত সন্তানকে নিয়ে তাঁদের ধানমন্ডির বাসায় ফিরবেন।
উল্লেখ্য, ২০০৩ সালের ১৪ ফেব্রুয়ারি ভালোবাসা দিবসে ভালোবেসে বিয়ে করেন মীর সাব্বির ও ফারজানা চুমকী। তাঁদের সংসারে মীর ফারশাদ নামের সাত বছর বয়সী একটি ছেলেসন্তান রয়েছে।
