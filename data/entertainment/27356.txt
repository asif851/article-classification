
এই আমারে দেখ—আমার কিছু নাই, আমি শূন্যে ভাসমান—গঠিত হই শূন্যে মিলাই।’ এটি নাট্যকার সেলিম আল দীনের যৈবতী কন্যার মন-এর একটি সংলাপ। তবে এ সংলাপটি কারও কণ্ঠে ছিল না, নাট্যকারের ছবির সঙ্গে সেঁটে দেওয়া হয়েছে সংলাপটি। সেলিম আল দীন উৎসবে এ রকম আরও অসংখ্য ছবিতে শোভা পাচ্ছিল তাঁর নাটকের চমৎকার সব সংলাপ।১৭ আগস্ট সন্ধ্যা। বাংলাদেশ শিল্পকলা একাডেমীর প্রধান ফটক থেকে পুরো আঙিনায় অসংখ্য প্রদীপের আলো।ছোট ছোট পুষ্পবৃত্তের মাঝখানে সেলিম আল দীনের ছবি। এখানেই সেঁটে দেওয়া হয়েছে নাটকের সংলাপগুলো।ওদিকে স্টুডিও থিয়েটার হলে তখন চলছে আরেক দৃষ্টিনন্দন আয়োজন। বিভিন্ন নাট্যসংগঠন এ বছর সেলিম আল দীনের ৬৪তম জন্মবার্ষিকী পালন করেছে।দিনটিকে ঘিরে দুই দিনব্যাপী বর্ণাঢ্য উৎসবের আয়োজন করেছিল স্বপ্নদল। শিল্পকলা একাডেমীর স্টুডিও থিয়েটার হলে এ উৎসবের উদ্বোধন হয় সন্ধ্যা ছয়টায়। সেলিম আল দীনের উদ্দেশে এখানে পরিবেশন করা হয় চমৎকার কোরিওগ্রাফি। এ ছাড়া ছিল তাঁর জীবনকর্ম ও দর্শন নিয়ে আলোচনা। আলোচনায় অংশ নেন নাসির উদ্দীন ইউসুফ, এস এম মহসিন, খায়রুজ্জাহান মিতু, মো. সাইফুল ইসলাম এবং বেগমজাদী মেহেরুননেসা সেলিম।সন্ধ্যায় মঞ্চস্থ হয় স্বপ্নদলের প্রযোজনা ফেস্টুনে লেখা স্মৃতি। পরদিন ১৮ আগস্ট ছিল সেলিম আল দীনের জন্মদিন। এদিন সকাল ১০টায় জাহাঙ্গীরনগর বিশ্ববিদ্যালয়ে নাট্যকারের সমাধির উদ্দেশে শুরু হয় আনন্দ শোভাযাত্রা। এ সময় ঢাকা থিয়েটার, বাংলাদেশ গ্রাম থিয়েটারসহ বিভিন্ন সংগঠন তাঁর সমাধিতে পুষ্পস্তবক অর্পণ করে।এ ছাড়া এদিন স্বপ্নদলের আয়োজনে ছিল সেমিনার ও হরগজ নাটকটি।ওদিকে ১৭ ও ১৮ আগস্ট দুই দিন বাংলাদেশ শিল্পকলা একাডেমীর জাতীয় নাট্যশালার মূল মিলনায়তনে সেলিম আল দীনের জন্মবার্ষিকী উপলক্ষে ছিল একই রকম আরেকটি উৎসব। সেলিম আল দীন ফাউন্ডেশন ও শিল্পকলা একাডেমীযৌথভাবে এ আয়োজনটি করে। সহযোগিতায় ছিল ঢাকা থিয়েটার ও বাংলাদেশ গ্রাম থিয়েটার।মনোমুগ্ধকর এ উৎসবের স্লোগান ‘তোমার সম্মুখে অনন্ত মুক্তির অনিমেষ ছায়াপথ।’ ১৭ আগস্ট বিকেলে শিল্পকলা একাডেমীর সেমিনার কক্ষে ‘নিমজ্জন: একটি থিয়েটার ইনস্টলেশন আর্ট—বাংলা নাটকে ঢাকা থিয়েটারের আভাগার্ড আন্দোলনের পরীক্ষণ। শীর্ষক সেমিনারের মাধ্যমে উৎসব শুরু হয়। মফিদুল হকের সভাপতিত্বে এখানে প্রবন্ধ পাঠ করেন জাহাঙ্গীরনগর বিশ্ববিদ্যালয়ের প্রত্নতত্ত্ব বিভাগের শিক্ষক মাসউদ ইমরান মান্নু। সন্ধ্যা সাতটায় মঞ্চস্থ হয় ঢাকা বিশ্ববিদ্যালয়ের নাট্যকলা বিভাগের প্রযোজনায় সেলিম আল দীনের নাটক চাকা।পরদিন সন্ধ্যা সাতটায় একই মিলনায়তনে মঞ্চস্থ হয় ঢাকা থিয়েটারের নাটক ধাবমান।শুধু শিল্পকলা একাডেমীতে নয়, বিভিন্ন শিক্ষাপ্রতিষ্ঠানেও এবার সেলিম আল দীনের জন্মোৎসব পালিত হয়েছে। এর মধ্যে জাহাঙ্গীরনগর বিশ্ববিদ্যালয়ের নাটক ও নাট্যতত্ত্ব বিভাগের আয়োজনে ছিল সেমিনার ও আনন্দ শোভাযাত্রা। অন্যদিকে সেলিম আল দীনের চাকা নাটক নিয়ে আজ থেকে তিন দিনব্যাপী নাট্যোৎসবের আয়োজন করেছে ঢাকা বিশ্ববিদ্যালয়ের নাট্যকলা বিভাগ। নাটকটির নির্দেশনা দিয়েছেন সুদীপ চক্রবর্তী।
