
জেমস বন্ড সিরিজের ২৪তম ছবি ‘স্পেকটার’। এর নাম ভূমিকায় অভিনয় করছেন ড্যানিয়েল ক্রেইগ। ছবিটিতে বন্ড গার্ল হয়েছেন ৫০ বছর বয়সী ইতালিয়ান অভিনেত্রী মনিকা বেলুচ্চি। ৫০ বছর বয়সী বন্ড গার্ল! বিষয়টি ভাবতেই পারেননি মনিকা। তিনি ভেবেছিলেন, বন্ড সিরিজের এম চরিত্রে বর্ষীয়ান অভিনেত্রী জুডি ডেঞ্চের স্থলাভিষিক্ত হতে যাচ্ছেন তিনি।এ প্রসঙ্গে মনিকা বলেন, ‘বন্ড সিরিজের নতুন ছবিতে আমার চরিত্র নিয়ে আলোচনার জন্য আমাকে ডেকেছিলেন পরিচালক স্যাম মেন্ডেস। আমি প্রচণ্ড অবাক হয়ে তাঁকে জিজ্ঞেস করলাম, আমাকে কেন ডেকেছেন আপনি? আমার বয়স ৫০ বছর। এ বয়সে বন্ড সিরিজের ছবিতে আমি কী করব? জুডি ডেঞ্চের পরিবর্তে কি আমাকে অভিনয় করতে হবে? জবাবে তিনি বললেন, ‘‘জেমস বন্ডের ইতিহাসে এবারই প্রথম বেশি বয়সী বন্ড গার্লকে নিয়ে ছবির গল্প সাজানো হয়েছে।’’’ সম্প্রতি এক খবরে এমনটিই জানিয়েছে ডেইলি টেলিগ্রাফ।কাল্পনিক ব্রিটিশ স্পাই জেমস বন্ডের স্রষ্টা ঔপন্যাসিক ইয়ান ফ্লেমিং। একটি আন্তর্জাতিক অপরাধী চক্রের নামের সংক্ষিপ্ত রূপ ‘স্পেকটার’ থেকে বন্ড সিরিজের নতুন ছবির নামকরণ। ‘স্পেকটার’ ছবির শুটিং হচ্ছে লন্ডন, মেক্সিকো সিটি, রোম, অস্ট্রিয়া ও মরক্কোর এরফুদে।‘স্পেকটার’ ছবিতে ড্যানিয়েল ক্রেইগ, মনিকা বেলুচ্চির সঙ্গে আরও অভিনয় করছেন ফরাসি অভিনেত্রী লিয়া সেদু। ছবির গুরুত্বপূর্ণ এম চরিত্রে দেখা যাবে ব্রিটিশ অভিনেতা র‍্যালফ ফিয়েন্সকে। ‘স্পেকটার’ মুক্তি পাবে চলতি বছরের ৬ নভেম্বর।
