
মুক্তির অপেক্ষায় থাকা ‘মহেঞ্জো দারো’ ছবিতে নবাগত অভিনেত্রী পূজা হেগড়ের সঙ্গে হৃতিক রোশনের তিনটি চুম্বন দৃশ্য রয়েছে। ধারণা করা হচ্ছিল, ‘উড়তা পাঞ্জাব’-এর পর এবার ভারতের ‘রক্ষণশীল’ সেন্সর বোর্ড হয়তো হৃতিকের এই চুমুর ওপর কাঁচি চালাবে। কিন্তু কোনো কর্তন ছাড়াই সেন্সর বোর্ড থেকে ছাড় পেল আশুতোষ গোয়ারিকরের ছবি ‘মহেঞ্জো দারো’।
ভারতের চলচ্চিত্র সেন্সর বোর্ডের এ সিদ্ধান্তে বলিউডের অনেকেই বেশ অবাক হয়েছেন। কারণ, এর আগে জেমস বন্ড সিরিজের ছবি ‘স্পেকটার’কে এই চুম্বন দৃশ্যের জন্যই আটকে দিয়েছিল ভারতীয় সেন্সর বোর্ড। শেষ পর্যন্ত ভারতের মুক্তি দেওয়ার জন্য ছবি থেকে চুম্বনের দৃশ্যটি ছাঁটাই করতে হয়েছিল ছবি আমদানিকারকদের। রণবীর কাপুর ও দীপিকা পাড়ুকোন অভিনীত ‘তামাশা’ এবং রণদ্বীপ হুডা ও কাজল আগারওয়াল অভিনীত ‘দো লাফজো কি কাহানি’ ছবিও একই সমস্যার মুখোমুখি হয়েছিল।
সিদ্ধার্থ রায় কাপুর ও সুনিতা গোয়ারিকর প্রযোজিত ‘মহেঞ্জো দারো’ ছবিটি খ্রিষ্টপূর্ব ২৬০০ সালের সিন্ধুসভ্যতা নিয়ে তৈরি। চলতি মাসের ১২ তারিখ মুক্তির কথা রয়েছে। হিন্দুস্তান টাইমস।
