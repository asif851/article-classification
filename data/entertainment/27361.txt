
‘গেইম’ ছবিটি মুক্তি পেয়েছে বেশ কিছুদিন আগে। এবার উদ্যোগ নেওয়া হয়েছে এ ছবির সিক্যুয়াল ‘গেইম রিটার্নস’ নির্মাণের। এরই মধ্যে চুক্তিও হয়ে গেছে এ ছবির অভিনয়শিল্পীদের সঙ্গে। এবার হলো গানের রেকর্ডিং। ‘গেইম রিটার্নস’ ছবির গানে কণ্ঠ দিলেন ন্যান্‌সি ও ধ্রুব গুহ।
চলচ্চিত্রের গানে ন্যান্‌সিকে নিয়মিত পাওয়া গেলেও ধ্রুব গুহর এর মাধ্যমে চলচ্চিত্রের গান গাওয়ার প্রথম অভিজ্ঞতা হলো। অবশ্য এরই মধ্যে তিনি ‘শুধু তোমার জন্য’ ও ‘যে পাখি ঘর বোঝে না’ শিরোনামের দুটি গান গেয়ে আর মিউজিক ভিডিওর মাধ্যমে আলোচনায় এসেছেন।‘গেইম রিটার্নস’ ছবির পরিচালক রয়েল খান জানিয়েছেন, নতুন এ গানটির গীতিকার প্রিন্স রুবেল। সুর ও সংগীতায়োজন করেছেন তরিক। নিকেতনে ধ্রুব গুহর মিউজিক স্টেশনে গানটির রেকর্ডিং করা হয়।‘গেইম রিটার্নস’ ছবির নতুন এই গানটি প্রসঙ্গে ছবির পরিচালক বলেছেন, ‘গেইম রিটার্নস’ ছবির মূল আকর্ষণ গান। তাই বিশেষভাবে যত্ন দেওয়া হচ্ছে গানগুলোর।এদিকে চলচ্চিত্রে প্রথমবারের মতো গান গাওয়ার অভিজ্ঞতা জানিয়ে সংগীতশিল্পী ধ্রুব গুহ বলেছেন, ‘এ গানটি আমার জীবনে স্মরণীয় হয়ে থাকবে। কারণ, প্রথম সিনেমার গান, তাও আবার ন্যান্‌সির মতো এত বড় মাপের একজন শিল্পীর সঙ্গে। এটা আমার জন্য আনন্দের ব্যাপার।’রয়েল খান আরও জানিয়েছেন, রেকর্ডকৃত ‘তোমার ভালোবাসায় জাদু’ শিরোনামের গানটির দৃশ্য ধারণের জন্য শিগগিরই দেশের বাইরে যাবেন এ ছবির কলাকুশলীরা। পর্দায় এই গানটির সঙ্গে ঠোঁট মেলাবেন চিত্রনায়ক নিরব ও চিত্রনায়িকা লাবণ্য।
