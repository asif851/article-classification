
পর্দার নায়ক ইমরান হাশমি কিন্তু ছেলে আয়ানকেই সত্যিকারের নায়ক মনে করেন! আর না মনে করে কি উপায় আছে! দুরারোগ্য ক্যানসার জয় করা তো আর সহজ কথা নয়! বেশ কিছুদিন থেকেই ইমরান তাঁর ক্যানসারজয়ী সন্তানের যুদ্ধ জয়ের কাহিনি নিয়ে একটি বই প্রকাশের কথা বলছিলেন। এবার হলো সেই বইয়ের প্রচ্ছদের মোড়ক উন্মোচন। নয়াদি​ল্লির ইন্ডিয়ান হ্যাবিটেট সেন্টারে এ উপলক্ষে আলোচনা সভায় হাজির ইন্ডিয়ান টুডের সম্পাদক কভরি বামাজাই। ছিলেন বলিউড অভিনেত্রী সোনালি বেন্দ্রেও। বই নিয়ে হাশমির আবেগটাও দেখার মতো। তবে তা কেবল বইয়ের প্রকাশকে ঘিরেই নয়, এ আবেগ তাঁর সন্তানকে ঘিরেও। সেটিই স্পষ্ট হলো তাঁর বক্তব্যে। ‘এই বই আমার জীবনেরই এক অংশ। আমার করা চল্লিশটি ছবির মতোই মূল্যবান এ বইটিও।’ বইটির উৎসাহ-উদ্দীপনা সবই যে ওই আয়ানের থেকেই পাওয়া। ট্যাগ লাইনেও তাই জুড়ে দেওয়া হয়েছে, ‘হাউ এ সুপার হিরো অ্যান্ড মাই সন ডিফিট ক্যানসার’। বইটি প্রকাশ করবে পেঙ্গুইন ট্রেস। ক্যানসারের সাথে দীর্ঘ দুই বছর ধরে এক শিশুর সংগ্রাম আর বিজয়ী হ​ওয়ার গল্প নিয়েই এ বই। বইটিতে ইমরানের সহ-লেখক হিসেবে রয়েছেন বিলাল সিদ্দিকি।
বলিউড হাঙ্গামা অবলম্বনে এ এস এম রিয়াদ
