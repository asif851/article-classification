
পতৌদির নবাবপরিবারের নতুন অতিথি এসে গেছে। প্রথম সন্তানের মা হয়েছেন বলিউড অভিনেত্রী কারিনা কাপুর খান। সাইফ ও স্ত্রী কারিনা একটি বিবৃতিতে জানিয়েছেন, নবজাতকের নাম রাখা হয়েছে তৈমুর আলী খান পতৌদি। মা ও ছেলে দুজনই এখন ভালো আছেন।আজ ২০ ডিসেম্বর সকাল সাড়ে সাতটায় নবজাতকের জন্ম দেন কারিনা। বিভিন্ন ভারতীয় গণমাধ্যম জানিয়েছে, আজ মঙ্গলবার গভীর রাতে মুম্বাইয়ের বান্দ্রার বাড়ি থেকে সাইফ কারিনাকে নিয়ে হাসপাতালে যান।তৈমুরের জন্মের পরপরই টুইটারে নির্মাতা করণ জোহর খবরটি সবাইকে জানান। এরপর আনুষ্ঠানিকভাবে গণমাধ্যমকে খবরটি নিশ্চিত করেন কারিনার বাবা রণধীর কাপুর। তা ছাড়া ছেলের জন্মের ঘণ্টা তিনেক পরই ভারতীয় সব গণমাধ্যমে লিখিত বিবৃতি পাঠান তৈমুরের তারকা বাবা ও মা।কারিনার বাবা আগেই গণমাধ্যমে জানিয়েছিলেন, সব ঠিক থাকলে ২০ ডিসেম্বর নাগাদ তাঁদের বাড়িতে নতুন অতিথি আসবে। কিন্তু গত রাত ১২টার পরও কারিনা ও সাইফের দিক থেকে কোনো সাড়া না এলে খবর ছড়ায় অস্ত্রোপচারের মাধ্যমে মা হবেন কারিনা। কিন্তু সকাল নাগাদ দৃশ্যপট পাল্টে যায়। কয়েকটি গণমাধ্যম বিশেষ সূত্রের বরাত দিয়ে জানিয়েছে, অস্ত্রোপচারের প্রয়োজন হয়নি কারিনার। স্বাভাবিক প্রসব প্রক্রিয়াতেই মা হয়েছেন তিনি। তবে এখন পরিবারের পক্ষ থেকে বিষয়টি স্পষ্ট করা হয়নি।তৈমুর কারিনার প্রথম সন্তান। তবে সাবেক স্ত্রী অমৃতা সিংয়ের সঙ্গে সাইফের আরও দুই সন্তান রয়েছে, তাঁদের নাম ইব্রাহিম ও সারাহ। সাইফ ও কারিনার সংসারে নতুন অতিথির আগমন নিয়ে বছরজুড়েই ছিল আলোচনা। তৈমুরের জন্মের মধ্য দিয়ে বছরের সবচেয়ে আলোচিত ঘটনা একটি শুভ সমাপ্তি পেল। ইন্ডিয়ান এক্সপ্রেস ও টাইমস অব ইন্ডিয়া।
