
ভালোবাসা দিবসে ‘সুইটহার্ট’ ছবিটি মুক্তির মধ্য দিয়ে মিমের বছর শুরু হয়েছিল। বিজয় দিবসে মুক্তি পাচ্ছে ​মিমের আরেক ছবি ‘আমি তোমার হতে চাই’। এ দিক থেকে বছরের শুরুটা মিমের জন্য ছিল ভালোবাসার আর শেষটা বিজয়ের।‘সুইটহার্ট’ ও ‘আমি তোমার হতে চাই’ ছবি দুটিতেই কাকতালীয়ভাবে মিমের নায়ক বাপ্পি। পরের ছবিটি নিয়ে মাঝে জটিলতা তৈরি হয়েছিল। নায়ক বাপ্পির মামলার প্রেক্ষিতে ছবিটির মুক্তি নিয়ে তৈরি হয়েছিল অনিশ্চয়তা। সেসব জটিলতা পেরিয়ে অবশেষে ছবি মুক্তির জন্য প্রযোজক-পরিচালক বেছে নিয়েছেন বিজয় দিবসকে। এই দিনে ছবি মুক্তি পাওয়াটা নায়িকা মিমের জন্য বাড়তি আনন্দের। ছবি-মুক্তি উপলক্ষে আগামীকাল বৃহস্পতিবার সন্ধ্যায় একটি অভিজাত ক্লাবে আয়োজন করা হয়েছে একটি অনুষ্ঠান। সেখানে উপ​স্থিত থাকবেন ছবির অভিনয়শিল্পী ও কলাকুশলীরা।কক্সবাজারে বেশ কদিন ‘দাগ’ ছবির শুটিং শেষে গতকাল মঙ্গলবার ঢাকায় ফিরেছেন বিদ্যা সিনহা মিম। তারেক শিকদার পরিচালিত ওই ছবিতে তাঁর নায়ক বাপ্পি। নতুন ছবি মুক্তি প্রসঙ্গে মিম বলেন, ‘ছবিটি নিয়ে আমরা এখন বিভিন্ন জায়গায় যাচ্ছি, ​প্রেক্ষাগৃহে আসার আহ্বান জানাচ্ছি। গল্প, গান এবং সবকিছু মিলিয়ে বিজয় দিবসে মুক্তি পেতে যাওয়া এ ছবিটি আমাদের সবার মাঝে বিজয়ের আনন্দ ছড়িয়ে দিতে পারবে।’বাপ্পি ও মিম ছাড়া ‘আমি তোমার হতে চাই’ ছবির বিভিন্ন চরিত্রে আরও অভিনয় করেছেন মিশা সওদাগর, সানজু জন, দীপালি আক্তার, রাখি সাওয়ান্ত প্রমুখ। ছবির গানে বাংলাদেশের শিল্পীদের মধ্যে কণ্ঠ দিয়েছেন মমতাজ, হাবিব ওয়াহিদ, কোনাল, তাহসিন, আহমেদ হুমায়ূন এবং ভারতের অ্যাশ কিং, শত্রুজিৎ দাশগুপ্ত ও রৌশনি দে প্রমুখ।
