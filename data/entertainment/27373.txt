
হ্যাপি নিউ ইয়ার ছবিতে শাহরুখের এইট প্যাক দেখার সুযোগ পেতে যাচ্ছেন তাঁর ভক্ত-দর্শকেরা। ২৪ অক্টোবর মুক্তি পাচ্ছে হ্যাপি নিউ ইয়ার। ব্যক্তিগত প্রশিক্ষকের তত্ত্বাবধানে নিয়মিত শরীরচর্চার মাধ্যমে দারুণ এক পেশিবহুল শরীর বানিয়েছেন শাহরুখ। টুইটারে এইট প্যাকের ছবি পোস্ট করার পাশাপাশি হৃতিক রোশনের ‘ব্যাং ব্যাং ডেয়ার’ চ্যালেঞ্জের জবাব দিতে ইউটিউবে ভিডিও পোস্ট করেছেন কিং খান। ভিডিওতে দেখা গেছে, কীভাবে কঠোর শরীরচর্চার মাধ্যমে এইট প্যাক বানিয়েছেন তিনি। আরও অনেকের মতো শাহরুখের এইট প্যাকে মুগ্ধ তাঁর স্ত্রী গৌরী খানও।এ প্রসঙ্গে গৌরী বলেন, ‘আমি মনে করি, এইট প্যাক বানানোর জন্য সত্যিই অনেক পরিশ্রম করেছে সে। তার পরিশ্রমের ফল এখন মিলছে। তাকে অবিশ্বাস্য রকমের চমৎকার দেখাচ্ছে।’ সম্প্রতি এক খবরে এমনটিই জানিয়েছে ইন্দো-এশিয়ান নিউজ সার্ভিস।ফারাহ খান পরিচালিত হ্যাপি নিউ ইয়ার ছবির প্রযোজক গৌরী খান। ছবিটির উদ্বোধনী প্রদর্শনীর আয়োজন করা হয়েছে দুবাইয়ে। এ জন্য শিগগির দেশটিতে উড়াল দিচ্ছেন ছবির দলের সদস্যরা। প্রযোজক হিসেবে হ্যাপি নিউ ইয়ার ছবির সাফল্য কামনা করে গৌরী বলেন, ‘আমার ধারণা, ছবিটি সত্যিই অনেক ভালো করবে।’গৌরী ও শাহরুখের রেড চিলিস এন্টারটেইনমেন্ট প্রযোজিত হ্যাপি নিউ ইয়ার ছবির পরিবেশক সংস্থা যশ রাজ ফিল্মস। ছবির বিভিন্ন চরিত্রে রয়েছেন শাহরুখ খান, দীপিকা পাড়ুকোন, অভিষেক বচ্চন, বোমান ইরানি, সনু সুদ, জ্যাকি শ্রফ, ভিভান শাহ প্রমুখ। দিওয়ালি মৌসুম সামনে রেখে হ্যাপি নিউ ইয়ার মুক্তি পাচ্ছে ২৪ অক্টোবর।
