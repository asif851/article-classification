
দেশের মতো বিদেশেও প্রশংসিত হচ্ছে অজ্ঞাতনামা। শুধু প্রশংসা নয়, ইতালি থেকে এবার মিলল একটি পুরস্কারও। দেশটির ত্রেন্তো শহরে অনুষ্ঠিত রিলিজিয়ন টুডে ফিল্ম ফেস্টিভ্যালে স্পেশাল মেনশন অ্যাওয়ার্ড পেয়েছে তৌকীর আহমেদ পরিচালিত অজ্ঞাতনামা ছবিটি।গত শনিবার আনুষ্ঠানিকভাবে পরিচালকের হাতে তুলে দেওয়া হয় এ পুরস্কার। মুক্তির পর দেশের বাইরে থেকে এ ছবির এটি চতুর্থ স্বীকৃতি। বাংলাদেশের প্রেক্ষাগৃহে আনুষ্ঠানিক মুক্তির আগেই ইতালি থেকে ‘গালফ অব নেপলস ইন্ডিপেনডেন্ট ফিল্ম ফেস্টিভ্যাল’-এ ছবিটি অর্জন করেছিল জুরি মেনশন অ্যাওয়ার্ড। গতকাল রোববার ইতালি থেকে মুঠোফোনে প্রথম আলোর সঙ্গে আলাপকালে তিনি বলেন, ‘আগেও বলেছি এখনো বলছি, কোনো ছবি যখন বিদেশ থেকে সম্মাননা অর্জন করে, তখন দেশের নামটাই সামনে চলে আসে। সে কারণে দেশের বাইরে কোনো অর্জনে অনেক বেশি অনুপ্রেরণা দেয়। ভিনদেশে ভিন্ন ভাষার দর্শকেরা সিনেমা দেখে স্বীকৃতি দেওয়ার ব্যাপারটা স্বাধীন ও তরুণ চলচ্চিত্র নির্মাতাদের জন্য অনেক উৎসাহেরও বটে।’মুক্তির পরই দেশের বাইরের দুটি উৎসবে অংশ নিয়েছিল অজ্ঞাতনামা। কসোভোর চলচ্চিত্র উৎসব ‘দ্য গডেস অন দ্য থ্রোন’-এ সেরা পরিচালক ও সেরা চিত্রনাট্যকার এবং ওয়াশিংটন ডিসির ‘সাউথ এশিয়ান ফেস্টিভ্যাল’-এ সেরা পরিচালকের পুরস্কার অর্জন করেন তৌকীর। মুক্তির পর এবার পেলেন ৪ নম্বর পুরস্কারটি। এ উৎসব সম্পর্কে তৌকীর আহমেদ বলেন, ‘এ উৎসবের একটা ব্যাপার আমার কাছে দারুণ লেগেছে। বর্তমান বিশ্বে তারা প্রতিটি ধর্মকে নতুনভাবে দেখার চেষ্টা করছে। উৎসবের ছবিগুলোতে তারা মানবিকতাও খোঁজার চেষ্টা করে। আমাদের ছবিটি পুরস্কারের জন্য মনোনীত হওয়ার পেছনে ‘দেশান্তর ও সহাবস্থান’ বিষয়গুলো কাজ করেছে। আমার পুরস্কারপ্রাপ্তির দিন ইতালির অনেক গণ্যমান্য বাঙালি উপস্থিত ছিলেন। তাঁদের উপস্থিতিতে পুরস্কার পাওয়াটা অন্য রকম হয়েছে।’তৌকীর জানান, ইতালির স্থানীয় সময় সন্ধ্যায় উৎসবের আয়োজক কর্তৃপক্ষ বাঙালিদের সম্মানে অজ্ঞাতনামা ছবির একটি বিশেষ প্রদর্শনীর আয়োজন করেছিল। আগামীকাল মঙ্গলবার ইতালির মিলান হয়ে ঢাকায় ফিরবেন তৌকীর।
