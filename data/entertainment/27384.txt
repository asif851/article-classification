
দীর্ঘ সময় পরে হলেও অবশেষে নানা জটিলতা পেরিয়ে অস্ট্রেলিয়ার সিডনিতে আরিফিন শুভ ও প্রসূন আজাদ অভিনীত ‘মৃত্যুপুরী’ ছবির শুটিংয়ের কাজ গতকাল শনিবার থেকে শুরু হয়েছে। ছবির শুটিং শুরুর এ খবর সিডনি থেকে জানিয়েছেন এ ছবির নায়ক আরিফিন শুভ।
আরিফিন শুভ ও প্রসূন আজাদ অভিনীত ‘মৃত্যুপুরী’ ছবিটির শুটিং অস্ট্রেলিয়ার সিডনিতে শুরু হওয়ার কথা ছিল গত বছরের নভেম্বরে। এর জন্য সব ধরনের প্রস্তুতিও নেওয়া হয়েছিল। কিন্তু শেষ মুহূর্তে এসে দেখা গেল, ছবির প্রধান অভিনয়শিল্পীরা কেউই ভিসা পাননি। ভিসা না পাওয়ায় সে সময় আর যাওয়া হয়নি তাঁদের।পরবর্তীতে ছবির নায়ক আরিফিন শুভ ভিসা পেলেও নায়িকা প্রসূনের ভিসার জন্য বেশ বেগ পেতে হয়। দীর্ঘ নয় মাস অপেক্ষার পর ভিসা সংক্রান্ত জটিলতার শেষ হলে গত সপ্তাহে তাঁরা সিডনি পৌঁছান। এরপর ‘মৃত্যুপুরী’র মহরত অনুষ্ঠানে যোগ দেন তাঁরা। মহরতের একদিন পর শনিবার থেকে সিডনিতে এ ছবির শুটিং শুরু হয়েছে বলেই জানিয়েছেন আরিফিন শুভ। তবে তিনি যোগ দিয়েছেন আজ; রোববার থেকে।‘মৃত্যুপুরী’র শুটিংয়ের আগে শিল্পী ও কলাকুশলীদের নিয়ে বৃহস্পতিবার সিডনির এক রেস্তোরাঁয় ছবির মহরত অনুষ্ঠিত হয়।সিডনি থেকে মোবাইল ফোনে প্রথম আলোকে আরিফিন শুভ বলেন, ‘অনেক দিন ধরেই এ ছবির কাজ আটকে ছিল। অবশেষে কাজ শুরু হওয়াতে ভালো লাগছে।’ তিনি বলেন, ‘সিডনির সুন্দর জায়গাগুলোতে শুটিং করব। এর মধ্যে হারবার ব্রিজ, সিডনি অপেরা হাউসও আছে।’ছবির গল্প প্রসঙ্গে আরিফিন শুভ বলেন, ‘এতটুকু নিশ্চিত করে বলতে পারি, নতুন কিছু ঘটতে যাচ্ছে। ছবির বাজেটও ভালো। “মৃত্যুপুরী” ছবির গল্প অ্যাকশন ঘরানার। এ ছাড়া, গল্পের ওপর ভিত্তি করে লোকেশনের বৈচিত্র্যও থাকছে।’ তিনি বলেন, ‘ছবির ৯০ ভাগ কাজই আমরা এখানেই করব। সবশেষে আমার মনে হয়, পরিচালক যেভাবে পরিকল্পনা করেছেন সে অনুযায়ী কাজটি ঠিকঠাক করতে পারলে অন্যরকম কিছু হবেই।’‘মৃত্যুপুরী’ ছবির পরিচালক জায়েদ রেজওয়ান। ছবির শুটিং শেষে আগামী মাসের প্রথম সপ্তাহে ঢাকায় ফিরবেন শুভ। আর তাই এই ঈদে দেশে থাকাও হচ্ছে না শুভর। দেশে ফিরে তিনি ‘অস্তিত্ব’ ছবির কাজ শুরু করবেন। এ ছবিতে শুভর বিপরীতে অভিনয় করবেন নুসরাত ইমরোজ তিশা।
