
২০১০ সালে মুক্তি পেয়েছিল সংগীতশিল্পী সায়েরা রেজার অ্যালবাম এক নিমিষে। দীর্ঘ ছয় বছর পর নতুন অ্যালবাম নিয়ে আবারও গানের ভুবনে ফিরলেন এই শিল্পী। তাঁর নতুন অ্যালবামের নাম আরবান ফোকস। গত সোমবার এই অ্যালবামের মোড়ক উন্মোচনের অনুষ্ঠান হয়।সায়েরা রেজার তৃতীয় অ্যালবাম আরবান ফোকস প্রকাশ পেয়েছে গানচিল মিউজিকের ব্যানারে। জিপি মিউজিক ও রবি ইয়োন্ডার মিউজিকের পাশাপাশি গানচিল মিউজিকের বিভিন্ন সার্ভিস থেকে গানগুলো শোনা যাবে।নতুন এ অ্যালবামটি তিনি সাজিয়েছেন বাংলাদেশের প্রচলিত জনপ্রিয় ধারার লোকগানের সমন্বয়ে। এর মধ্যে লালন সাঁই ও শাহ আবদুল করিমের গান উল্লেখযোগ্য।আরবান ফোকস-এ প্রাচ্য ও পাশ্চাত্যের মেলবন্ধন সংগীত আয়োজন করেছেন ডিন বোহান, স্টিফেন টুবিন, শিহাব রিপন, আহমেদ কিসলু ও ডিজে রাহাত।২০০৮ সালে বাপ্পা মজুমদারের সুর সংগীতে প্রকাশ পায় সায়েরা রেজার গান ‘ধার ধারি না’। একই বছর সায়েরার প্রথম অডিও অ্যালবাম সুখের অমিল মুক্তি পায়। ২০১০ সালে আরেফিন রুমির সংগীতে প্রকাশ পায় সায়েরা রেজার দ্বিতীয় অ্যালবাম এক নিমিষে। এর মধ্যেই কমন জেন্ডার নামে একটি সিনেমার গান করে সায়েরা পরিচিতি পান দেশজুড়ে। গানের কল্যাণে তিনি পুরস্কৃতও হয়েছেন।
