
একটি ছবির জন্য নাকি শাকিব খান ৬০ লাখ টাকা নিয়েছেন! যৌথ প্রযোজনায় নয়, ছবিটি শতভাগ বাংলাদেশের। গতকাল শুক্রবার সন্ধ্যায় রাজধানীর হোটেল ওয়েস্টিনে ছবিটির প্রযোজনা প্রতিষ্ঠানের সঙ্গে চুক্তি করেছেন দেশের এই শীর্ষ চিত্রনায়ক। এমনটাই জানা গেছে শাকিব খানের সঙ্গে সংশ্লিষ্টদের কাছ থেকে। তবে এ ব্যাপারে শাকিব খানের মতামত জানা যায়নি। কারণ, গতকাল শুক্রবার দিবাগত রাত পৌনে দুইটায় তিনি স্কটল্যান্ডের উদ্দেশে রওনা দেন।
ছবির নাম ও প্রযোজনা প্রতিষ্ঠানের নাম এখনই প্রকাশ করতে চাননি সংশ্লিষ্টরা। আগামী এপ্রিল মাসে শাকিব খান দেশে ফেরার পর বড় আয়োজন করে সবাইকে জানাতে চান তাঁরা।
এদিকে গ্যাস্ট্রিকের সমস্যা নিয়ে গত বৃহস্পতিবার দুপুরে রাজধানীর ল্যাবএইড হাসপাতালে ভর্তি হন শাকিব খান। কিছুটা সুস্থ বোধ করায় গতকাল শুক্রবার সকালে তিনি বাসায় ফিরে আসেন।
জানা গেছে, আগামী ১ এপ্রিল থেকে স্কটল্যান্ডে কলকাতার পরিচালক জয়দ্বীপ মুখার্জির ‘ভাইজান এল রে’ ছবির শুটিং শুরু হবে। সেখান তাঁর ১৯ দিন থাকার কথা আছে। এ ছবিতে তাঁর বিপরীতে অভিনয় করছেন কলকাতার শ্রাবন্তী। ঢাকায় ফিরে ওয়াজেদ আলী সুমনের ‘ক্যাপ্টেন খান’ এবং আশিকুর রহমানের ‘সুপারহিরো’ ছবির বাকি কাজ শেষ করার পরিকল্পনা আছে শাকিব খানের।
২৮ মার্চ শাকিব খানের জন্মদিন উদ্‌যাপন অনুষ্ঠানের আয়োজন করে বঙ্গবিডি। সেদিন চট্টগ্রামে আশিকুর রহমান পরিচালিত ‘সুপারহিরো’ ছবির শুটিং সেট থেকে হেলিকপ্টারযোগে বিকেলে ঢাকায় ফিরে জন্মদিনের এই অনুষ্ঠানে অংশ নেন তিনি। জন্মদিনে ‘শাকিব খান অফিশিয়াল’ নামের ইউটিউব চ্যানেল উন্মুক্ত করেন শাকিব খান।
আগেই জানানো হয়েছে, ‘সুপারহিরো’ ছবির কাজে বুধবার চট্টগ্রামের পারকি সমুদ্রসৈকতে ব্যস্ত ছিলেন শাকিব খান। ইমপ্রেস অ্যাভিয়েশনের হেলিকপ্টারে চড়ে বিকেল পাঁচটায় ঢাকায় নামেন তিনি। সন্ধ্যা সাড়ে ছয়টায় ঢাকার পাঁচতারকা হোটেলে এসেই শাকিব খান তাঁর অফিশিয়াল ইউটিউব প্ল্যাটফর্ম ‘শাকিব খান অফিশিয়াল’ ঘোষণা দেন। বঙ্গবিডি প্ল্যাটফর্ম থেকে শাকিবের এ অফিশিয়াল ইউটিউব প্ল্যাটফর্ম চালু করা হয়েছে।
শাকিব খানের অফিশিয়াল চ্যানেলে এখন থেকে তাঁর অভিনীত চলচ্চিত্রগুলোর ভিডিও আর অডিও গান, ট্রেলার, প্রমো, বিহাইন্ড দ্য সিনসহ চলচ্চিত্রের বিভিন্ন প্রচারমূলক ভিডিও-অডিও ক্লিপ নিয়মিত প্রকাশ করা হবে।
শাকিব খান তাঁর ইউটিউব প্ল্যাটফর্ম চালুর পাশাপাশি ঘোষণা দেন নিয়মিত ছবি প্রযোজনারও। বলেন, ‘বড় বাজেটে এখন থেকে নিয়মিত সিনেমা প্রযোজনা করব। সেসব ছবিতে আমি অভিনয় করব। বাংলাদেশ ও ভারত—দুই দেশের যৌথ প্রয়াসে ছবিগুলো নির্মিত হবে। শুধু তা-ই নয়, নতুন যারা কাজ করতে চায়, তারাও সুযোগ পাবে।’
শাকিব খান বলেন, ‘নতুন যারা ছবি বানাবে আমার প্রযোজনা প্রতিষ্ঠান থেকে, তাদের দিয়ে ছবি নির্মাণ করব। পুরোনো অনেক গুণী নির্মাতা আছেন, যাঁরা ঠিকমতো পৃষ্ঠপোষকতা পাচ্ছেন না বলে ছবি নির্মাণ করতে পারছেন না, তাঁদের নিয়ে ছবি বানাতে চাই। বাংলাদেশের শিল্পী, টেকনিশিয়ান ও ভারতের শিল্পী-টেকনিশিয়ান সবার সম্মিলিত প্রয়াসে কাজের পরিবেশ সৃষ্টি করতে চাই।’
শাকিব খান এখন বাংলাদেশের পাশাপাশি ভারতের কলকাতায়ও সমানতালে ছবির কাজ করে চলেছেন। যাঁরা দেশে ও দেশের বাইরে ভালো কাজ করার চেষ্টা করছেন, তাঁদের বাধা না দিয়ে সহযোগিতা করার পরামর্শ দিয়েছেন।
