
গতকাল ৭ জুন ফ্রান্সে মুক্তি পেয়েছে বাংলাদেশি চলচ্চিত্র ‘আন্ডার কন্সট্রাকশন’। প্যারিসসহ ফ্রান্সের আটটি শহরে মুক্তি পেয়েছে ছবিটি। ছবিটি পরিচালনা করেছেন রুবাইয়াত হোসেন। 
উদ্বোধনী প্রদর্শনীতে উপস্থিত ছিলেন ছবির দুই অভিনেত্রী শাহানা গোস্বামী ও মিতা রহমান। এরপর ফ্রান্স ও ইউরোপের অন্যান্য শহরেও মুক্তি দেওয়া হবে বলে জানান পরিবেশক কোম্পানি কন্ট্রে-কারেন্টস-এর পরিচালক হেলেন কেসু ও নেমেসিস সোর। রুবাইয়াত হোসেনের দ্বিতীয় চলচ্চিত্র ‘আন্ডার কন্সট্রাকশন’। এ ছবিতে সমকালীন ঢাকা শহরের প্রেক্ষাপটে রয়া নামের মধ্যবিত্ত এক নারীর আত্ম-অনুসন্ধানের চিত্র তুলে ধরা হয়েছে। থিয়েটারকর্মী রয়া মঞ্চে রবীন্দ্রনাথের ‘রক্তকরবী’ নাটককে বিনির্মাণের মধ্য দিয়ে নির্মাণাধীন ঢাকা শহরকে যক্ষপুরীর সঙ্গে প্রতিতুলনা করেন। অন্যদিকে গার্মেন্টস শ্রমিক ময়নার সঙ্গে রয়ার জীবনের তুলনার মধ্য দিয়ে নগরজীবনে নারীর সংগ্রামের ভিন্ন মাত্রা ফুটিয়ে তোলার প্রয়াস করা হয়েছে ছবিটিতে।ছবিতে অভিনয় করেন শাহানা গোস্বামী, মিতা রহমান, রিকিতা নন্দিনী, সোহেল মন্ডল, শাহাদৎ হোসেন ও রাহুল বোস। আবহ সংগীত করেছেন শায়ান চৌধুরী অর্ণব এবং রবীন্দ্রনাথের একটি গানে কণ্ঠ দিয়েছেন শাহানা বাজপেয়ি।’ ছবিটি প্রযোজনা করেছে খনা টকিজ।
