
চলছে বাংলাদেশ-পাকিস্তান সিরিজ। আর ইদানীং ক্রিকেট মানেই একে ঘিরে মারিয়া নূরের সরব উপস্থিতি। পাশাপাশি আরটিভির পুরোনো এক অনুষ্ঠানের নতুন মৌসুমের উপস্থাপনাও শুরু করছেন তিনি। কথা হলো তাঁর সঙ্গে।শুনলাম, ‘ক্রিকেট এক্সট্রা’র পাশাপাশি নতুন একটি অনুষ্ঠান উপস্থাপনা শুরু করছেন?হ্যাঁ। আরটিভির ‘লেট নাইট কফি’র দ্বিতীয় মৌসুমের উপস্থাপনা করছি। এর আগে অনুষ্ঠানটির প্রথম মৌসুমের উপস্থাপনা করতেন নুসরাত ফারিয়া। বেশ জনপ্রিয় অনুষ্ঠান ছিল। স্বাভাবিকভাবেই আমি এতে নতুনভাবে ও নতুন আঙ্গিকে উপস্থাপনা করার চেষ্টা করব।আপনাকে সরাসরি প্রচারিত অনুষ্ঠানে বেশি দেখা যায়। কেন?কারণ, ধারণকৃত অনুষ্ঠানে আবার রি-শুট এবং সম্পাদনার একটা সুযোগ থাকে। কিন্তু সরাসরি অনুষ্ঠানে সেই সুযোগ নেই। এ ধরনের অনুষ্ঠানের জন্য আলাদা করে প্রস্তুতি নিতে হয়। তবে আমি এ ধরনের অনুষ্ঠানেই বেশি স্বাচ্ছন্দ্যবোধ করি। এখন পর্যন্ত একটি ছাড়া আমার উপস্থাপনায় সব কটি অনুষ্ঠানই ‘লাইভ’।পাকিস্তানকে ‘বাংলাওয়াশ’ করার সাক্ষী হলেন। কেমন লাগছে?ভাষায় প্রকাশ করতে পারব না। তবে আমার জন্য আলাদা আরেকটি আনন্দের ঘটনা ঘটেছে। জিম্বাবুয়ের ক্রিকেটার এডওয়ার্ড রেইনসফোর্ডের সঙ্গে মিলে গ্যালারিতে গিয়ে উপস্থাপনা করেছি; যা একসঙ্গে স্টার স্পোর্টসসহ বিশ্বের বেশ কটি টিভি চ্যানেলে প্রচারিত হয়েছে। এটা আমার জন্য অনেক বড় পাওয়া।নাটকে কাজ শুরু করেছেন। ভবিষ্যতে সিনেমাতে কি দেখা যাবে আপনাকে?ট্রিপল এফ নামের একটি ধারাবাহিকে কাজ করছি। খুব তাড়াতাড়ি গাজী টিভিতে প্রচার শুরু হবে। নতুন কোনো নাটকে কাজ করার সম্ভাবনা কম। তবে সিনেমায় অভিনয় করার একটা সুপ্ত ইচ্ছা আছে।
