
বাংলাদেশ চলচ্চিত্র পরিচালক সমিতির কার্যালয়ে গিয়ে ক্ষমা চাইলেন চিত্রনায়ক শাকিব খান। সেখানে পরিচালক সমিতিসহ ১২টি সংগঠনের কাছে ক্ষমা চান তিনি।গতকাল রোববার সন্ধ্যায় চিত্রনায়ক আলমগীরের আহ্বানে সাড়া দিয়ে শাকিব বিএফডিসির (বাংলাদেশ চলচ্চিত্র উন্নয়ন করপোরেশন) বাংলাদেশ শিল্পী সমিতির কার্যালয়ে যান। সেখানে গিয়ে আলোচনা করেন আলমগীরের সঙ্গে। পরে আলমগীরের পরামর্শ মেনে নিয়ে তিনি চিত্রনায়ক সোহেল রানাসহ পরিচালক সমিতির নেতাদের সঙ্গে দেখা করেন। সে সময় চলচ্চিত্রসংশ্লিষ্ট আরও ১১টি সংগঠনের প্রতিনিধিরাও ছিলেন। ওই বৈঠকে শাকিব খান বলেন, ‘ব্যক্তিজীবনের সংকটময় পরিস্থিতিতে আমি কিছুটা বিক্ষিপ্ত ছিলাম। তখন আমার আচরণ ও কথায় যদি কেউ আহত হয়ে থাকেন, তাহলে আমি দুঃখিত। চিত্র পরিচালকসহ চলচ্চিত্রসংশ্লিষ্ট কেউ কষ্ট পেয়ে থাকলে আমি ক্ষমাপ্রার্থী।’ এই বক্তব্যের পর শাকিব মিনিট দশেক সমিতির কার্যালয়ে অবস্থান করেন; এরপর বেরিয়ে যান। পরে চিত্রনায়ক আলমগীরের কাছে এ বিষয়ে জানতে চাইলে তিনি বলেন, ‘আমার এক কথায় শাকিব বিষয়টি মীমাংসার জন্য রাজি হয়ে গেছে। শাকিবকে আমি বলেছিলাম, যেকোনো বিষয়ের একটা সীমা থাকে। সীমা লঙ্ঘন করলে ক্ষতি হয়ে যায়। এই সীমা লঙ্ঘন করা হলে আমাদের চলচ্চিত্র পরিবারের জন্য অনেক বড় ক্ষতি হবে। আমরা তো একসঙ্গে থাকতে চাই, মিলেমিশে চলতে চাই।’
এদিকে শাকিবের সঙ্গে কাজ না করার সিদ্ধান্ত বহাল আছে কি না, জানতে চাইলে পরিচালক সমিতির সভাপতি মুশফিকুর রহমান গুলজার বলেন, ‘শাকিবের ওপর কোনো নিষেধাজ্ঞা থাকছে কি না, সে ব্যাপারে এখনই কিছু জানানো যাচ্ছে না। আগামীকাল (আজ সোমবার) সব সংগঠনের সমিতির নেতা ও গুরুত্বপূর্ণ সদস্যদের সঙ্গে বৈঠক করে চূড়ান্ত সিদ্ধান্ত জানানো যাবে। তবে শাকিব ভুল বুঝতে পেরে আমাদের এখানে এসেছেন, আমাদের কাছে বিষয়টি ভালো লাগছে। শাকিব তো আমাদের পরিবারেরই সন্তান। আমরা খুশি হয়েছি।’
উল্লেখ্য, বিভিন্ন গণমাধ্যমে চলচ্চিত্র পরিচালকদের নিয়ে ‘অসম্মানজনক’ বক্তব্য দেওয়ার অভিযোগে গত ২৪ এপ্রিল শাকিব খান বরাবর উকিল নোটিশ পাঠায় বাংলাদেশ চলচ্চিত্র পরিচালক সমিতি। গত শনিবার এফডিসির পরিচালক সমিতির কার্যালয়ে আয়োজিত এক সংবাদ সম্মেলনে চলচ্চিত্রের ১২টি সংগঠন শাকিব খানের সঙ্গে অনির্দিষ্টকালের জন্য কাজ না করার সিদ্ধান্ত নেয়। এ কারণেই রোববার থেকে বন্ধ হয়ে যায় শাকিবের রংবাজ ছবির শুটিং। 
