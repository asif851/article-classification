
অভিনেতা হিসেবেই পরিচিত নাঈম। গানেও যে তিনি সমান এগিয়ে, তা অনেকেরই অজানা। একসময় সংগীতশিল্পী হিসেবেই নিজেকে ব্যস্ত রাখতেন নাঈম। কিন্তু পথ বদল করে একসময় তিনি থিতু হন ছোট পর্দায়। সম্প্রতি এই অভিনেতা ফিরেছেন তাঁর পুরোনো রূপে। নিজের লেখা ও সুর করা একটি গানে কণ্ঠ দিয়েছেন নাঈম। ‘তুমি কি এখনো আমার তুমি’—শিরোনামে এই গানটির সংগীতায়োজন করেছেন সোহাগ।১৯৯৭ সাল থেকে ২০০৩ সাল পর্যন্ত নাঈম যুক্ত ছিলেন তিনটি ব্যান্ডের সঙ্গে। নাঈম বললেন, ‘গানের দলে আমি ড্রাম ও গিটার বাজাতাম। পাশাপাশি সাইড ভোকাল হিসেবে গেয়েছি আমি। ঘটনাক্রমে অভিনয়ে চলে আসি। নিজের ভেতরে সংগীতের বীজ তো আর মরে যায়নি।’ তবে তিনি এ-ও বলেন, ‘নিয়মিতভাবে নয়, মাঝেমধ্যে শখের বসেই গান করব।’নাঈম জানান, আগামী ১০ ফেব্রুয়ারি গানটি ইন্টারনেটে মুক্তি দেওয়া হবে। তার আগে এ মাসের শেষের দিকে তৈরি হবে গানটির মিউজিক ভিডিও।
