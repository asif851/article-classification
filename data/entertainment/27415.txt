

মুনমুন সেনের বাড়িতে শিগগিরই বাজছে বিয়ের সানাই! ভারতীয় গণমাধ্যম মিড-ডে জানিয়েছে, শিগগিরই বিয়ের পিঁড়িতে বসছেন তাঁর মেয়ে বলিউড নায়িকা রিয়া সেন। দীর্ঘদিনের প্রেমিক শিবম তিওয়ারির সঙ্গেই খুব সম্ভবত চলতি মাসেই গাঁটছড়া বাঁধবেন ২০০১ সালে ‘স্টাইল’ সিনেমা দিয়ে বলিউডে অভিষিক্ত রিয়া।৩৬ বছর বয়সী রিয়া এখন একতা কাপুরের ওয়েব সিরিজের শুটিং নিয়ে ব্যস্ত। ‘রাগিণী এমএমএস’ সিনেমাকে ভিত্তি করে টিভির জন্য বানানো হচ্ছে এ সিরিজ। শুটিংয়ের ব্যস্ততার ফাঁকেই ইনস্টাগ্রামে শিবম তিওয়ারির সঙ্গে নানা রকম অন্তরঙ্গ ছবি পোস্ট করে চলছেন টলিউড ও ঢালিউডেও কাজ করা রিয়া। তবে বিয়ের জন্য রিয়া এই মুহূর্তে শুটিংয়ের কোনো বিরতি নেবেন কি না, তা জানা যায়নি।ফটোগ্রাফির সঙ্গে জড়িত শিবম তিওয়ারির জন্ম দিল্লিতে। একতা কাপুরের শুটিং ইউনিটে রিয়ার সঙ্গে দেখা গেছে তাঁকে। বিয়ের খবর সেন পরিবার থেকে নিশ্চিত করা হয়নি। তবে ‘ইন্ডিয়ান এক্সপ্রেস’কে ‘নৌকাডুবি’র অভিনেত্রী বলেছেন, আপাতত তাঁর রোমাঞ্চ ওয়েব সিরিজটি নিয়ে, ‘প্রজেক্টটি নিয়ে তিনি মুখিয়ে আছেন।’রিয়ার আসল রোমাঞ্চ অন্য ‌‘প্রজেক্ট’ নিয়ে কি না, তা সময়ই বলে দেবে। সূত্র: এনডিটিভি, মিড ডে।
