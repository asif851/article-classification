
সুপারস্টার রজনীকান্তের আগামী ছবি ‘২.০’তে নাকি অনেক মজার বিষয় দেখা যাবে। আর এই ছবির সবচেয়ে মজার বিষয় হবে বলিউড অভিনেতা অক্ষয় কুমারের সম্পূর্ণ ভিন্ন এক রূপ। ছবির আরেকটি মজার বিষয় হলো গান। জানা গেছে, এই ছবির একটি গান সবচেয়ে ব্যয়বহুল গানগুলোর মধ্যে একটি। এই গানের সঙ্গে নাচের দৃশ্য টানা ১২ দিন ধরে শুট করা হবে বলেও জানা গেছে। আর এই নাচে পা মেলাবেন অভিনেতা রজনীকান্ত ও বলিউড অভিনেত্রী অ্যামি জ্যাকসন। 
সম্প্রতি এ বিষয়ে অ্যামি বলেন, ‘আমার “২.০” ছবির শুটিং শেষ হয়ে গেছে। শুধু একটি গানের দৃশ্য শুট করা বাকি আছে। আগামী মাসে গানের দৃশ্যটি শুট করা হবে। আর টানা ১২ দিন এই গানের দৃশ্য ধারণের কথা রয়েছে।’ তিনি জানান, ‘আমি এখন জোর কদমে নাচের অনুশীলন করছি। এমনকি বাড়ির বাইরেও বের হচ্ছি না।’ খবর অনুযায়ী, রজনীকান্তের ছবির এই গানটির সুরকার জনপ্রিয় সংগীত পরিচালক এ আর রহমান। গানটির দৃশ্য শুট করার জন্য বিশাল সেটও নাকি বানানো হয়েছে। দক্ষিণ ভারতীয় চলচ্চিত্র জগতে ‘বাহুবলী’র পর সবচেয়ে ব্যয়বহুল সিনেমা হতে চলেছে রজনীকান্তের বহুল আলোচিত ছবি ‘২.০’। এই ছবিটি নির্মাণ করতে ৪০০ কোটি টাকার বেশি ব্যয় হয়েছে।
