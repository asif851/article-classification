
‘ডুব’ ছবির বাংলাদেশ অংশের প্রযোজনা প্রতিষ্ঠানটি জানিয়েছিল, ১৫ মার্চ শুটিংয়ে অংশ নিতে ঢাকায় আসছেন বলিউডের অভিনেতা ইরফান খান। ভারতীয় ছবির জনপ্রিয় এই অভিনেতার ঢাকায় আসা এক দিন পিছিয়েছে। ১৬ মার্চ সকালে তাঁর ঢাকায় আসার ব্যাপারটি নিশ্চিত করেছেন ‘ডুব’ ছবির পরিচালক মোস্তফা সরয়ার ফারুকী। আজ মঙ্গলবার সকালে প্রথম আলোর সঙ্গে আলাপে তিনি এ কথা বলেন।এদিকে ২০ মার্চ থেকে ঢাকার অদূরে পুবাইলে ‘ডুব’ ছবির শুটিং শুরু হওয়ার কথা ছিল। আপাতত সেখানে হচ্ছে না। ঢাকাতেই ‘ডুব’ ছবির শুটিংয়ের জন্য ক্যামেরার সামনে দাঁড়াবেন ইরফান খান। ছবির প্রথম অংশের কাজ শেষ হবে এপ্রিল মাসের ১০ তারিখে।এ প্রসঙ্গে মোস্তফা সরয়ার ফারুকী বলেন, ‘১৯ মার্চ ঢাকার একটি পাঁচ তারকা হোটেলে ছবির প্রযোজক ও অভিনয়শিল্পীদের নিয়ে সংবাদ সম্মেলনের আয়োজন করব। সেখানেই ছবিটি সম্পর্কে বিস্তারিত জানানো হবে।’‘ডুব’ ছবিতে ইরফান খান ছাড়াও অভিনয় করবেন তিশা, রোকেয়া প্রাচী, নাদের চৌধুরী, পার্নো মিত্র, অশোক ধনুকা প্রমুখ। ছবিটির প্রযোজনা প্রতিষ্ঠান হিসেবে থাকছে বাংলাদেশের জাজ মাল্টিমিডিয়া, ভারতের এস কে মুভিজ ও ইরফানের প্রযোজনা প্রতিষ্ঠান আই কে কোং।ছবির গল্প প্রসঙ্গে জানা গেছে, দুটি পরিবারের উত্থান-পতনের গল্প এটি। পরিবারের প্রধান মানুষটি মারা যাওয়ার পর দুই পরিবারই বুঝতে পারে তাদের মধ্যে ভালোবাসার বন্ধন কতটা দৃঢ়। মৃত্যু সব সময় দূরে নিয়ে যায় না, কাছেও আনে। ‘ডুব’ ছবির মাধ্যমে এমনটাই তুলে ধরা হবে।
