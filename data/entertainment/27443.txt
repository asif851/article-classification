
মার্কিন টিভি সিরিয়াল আর হলিউডের ছবিতে অভিনয় করে প্রিয়াঙ্কা চোপড়া এ বছর আন্তর্জাতিক গণমাধ্যমে বেশ আলোচিত হয়েছেন। অবশ্য তাঁর শুরুটাই ছিল আন্তর্জাতিক এক প্রতিযোগিতার মধ্য দিয়ে। ২০০০ সালে বিশ্বসুন্দরী হয়েছিলেন এই ভারতীয় অভিনেত্রী। এত কিছুর পরেও গায়ের রঙের কারণে যুক্তরাষ্ট্রে তাঁকে বৈষম্যের শিকার হতে হলো।অনেক দিন বাদে প্রিয়াঙ্কা ভারতে ফিরেছেন। এখন কিছু বিজ্ঞাপনের কাজ করছেন আর পরবর্তী হিন্দি সিনেমার প্রস্তুতি হিসেবে বেশ কয়েকটি চিত্রনাট্য পড়ছেন। এর ফাঁকেই তিনি হাজির হয়েছিলেন নির্মাতা করণ জোহরের সেলিব্রিটি টক শো ‘কফি উইথ করণ’-এ। সেখানেই তিনি যুক্তরাষ্ট্রে বৈষম্যের শিকার হওয়ার অভিজ্ঞতা জানান।করণ তাঁকে জিজ্ঞেস করেছিলেন, ভারতীয় অভিনেত্রী হওয়ায় হলিউডে তাঁকে বৈষম্যের শিকার হতে হয়েছে কি না? জবাবে প্রিয়াঙ্কা জানান, ‘কোয়ান্টিকো’ টিভি সিরিজের কলাকুশলীরা সবাই তাঁর সঙ্গে খুবই বন্ধুত্বপূর্ণ আচরণ করতেন। পুরো শুটিং ইউনিট একটি পরিবারের মতো হয়ে গিয়েছিল। আর ‘বেওয়াচ’ সিনেমায় বড় সব তারকার সঙ্গে কাজ করার অভিজ্ঞতাও তাঁর দারুণ। কিন্তু যুক্তরাষ্ট্র থেকে ভারতে আসার সময় সে দেশের বিমানবন্দরের এক কর্মী তাঁর সঙ্গে খুব বাজে আচরণ করেন। ভারতীয় বলেই তাঁকে এমন পরিস্থিতিতে পড়তে হয়েছে। পরে প্রিয়াঙ্কা তাঁর প্রথম শ্রেণির টিকিট দেখানোর পর ওই কর্মী তাঁর কাছে ক্ষমা চান।মার্কিন বিমানবন্দরে কর্মীদের বৈষম্যমূলক হেনস্তা থেকে স্বয়ং ‘কিং খান’ শাহরুখও রেহাই পাননি। যুক্তরাষ্ট্রের বিমানবন্দরে একাধিকবার শাহরুখকে হেনস্তা হতে হয়েছে। তাই প্রিয়াঙ্কার এই হেনস্তা হওয়ার ঘটনা খুব একটা অবাক করছে না বলিউডপ্রেমীদের। বলিউড হাঙ্গামা।
