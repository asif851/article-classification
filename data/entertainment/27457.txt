
‘কালকেই জানা হয়ে যাক ডুবের রিলিজ ডেট? নাকি?’ গতকাল সোমবার সামাজিক যোগাযোগ মাধ্যম ফেসবুকে লিখেছেন মোস্তফা সরয়ার ফারুকী, ‘ডুব’ ছবির পরিচালক। আজ মঙ্গলবার দুপুরে তিনি আবার লিখেছেন ‘বুকের ভিতর বয়ে চলে পাহাড় নামের নদী। আহারে জীবন, আহা জীবন! কেমন সে নদী? অক্টোবরের ২৭ তারিখ থেকে দেখা মিলবে সেই নদীর।’
ছবিটির বাংলাদেশের প্রযোজনা প্রতিষ্ঠান জাজ মাল্টিমিডিয়ার কর্ণধার আবদুল আজিজ আজ মঙ্গলবার প্রথম আলোকে জানান, ছবিটি বাংলাদেশ ও ভারতে মুক্তি পাবে আগামী ২৭ অক্টোবর। তার আগে ২৫ অক্টোবর ঢাকায় আসবেন ছবির অন্যতম অভিনয়শিল্পী বলিউডের জনপ্রিয় তারকা ইরফান খান। অংশ নেবেন ছবির প্রচারণায়। থাকবেন ‘ডুব’ ছবির উদ্বোধনী প্রদর্শনীতে। সংবাদ সম্মেলনেও থাকবেন তিনি। প্রযোজনা প্রতিষ্ঠান থেকে কুইজ প্রতিযোগিতার আয়োজন করা হবে। এই প্রতিযোগিতায় বিজয়ী সাধারণ দর্শকেরা ইরফান খানের সঙ্গে ছবি দেখার সুযোগ পাবেন। ২৭ অক্টোবর মুম্বাই ফিরে যাবেন ইরফান খান।
আবদুল আজিজ আরও জানান, শুরুতে বাংলাদেশে ১০০টি আর ভারতে ২০০টি প্রেক্ষাগৃহে ছবিটি মুক্তি দেওয়ার পরিকল্পনা করছেন তাঁরা। আলোচনা করছেন অস্ট্রেলিয়া ও সিঙ্গাপুরের পরিবেশকদের সঙ্গেও। যদি সম্ভব হয়, তাহলে একই সময়ে অথবা কাছাকাছি সময়ে এই দুটি দেশেও ছবিটি মুক্তি দেওয়া হবে।
‘ডুব’ ছবির পোস্টার ডিজাইন করেছে কলকাতার বিজ্ঞাপনী সংস্থা গ্রিনিং ট্রি। ছবিটি প্রযোজনা করছে বাংলাদেশে জাজ মাল্টিমিডিয়া আর ভারতে এসকে মুভিজ। ছবিটির সহপ্রযোজক ইরফান খান। ‘ডুব’ ছবিতে অভিনয়ও করেছেন তিনি। ছবিতে আরও অভিনয় করেছেন তিশা, রোকেয়া প্রাচী, পার্ণো মিত্র প্রমুখ।
এদিকে সম্প্রতি হলিউড রিপোর্টারের রিভিউতে বলা হয়েছে, ‘ডুব’ ছবির কাহিনি একজন মধ্যবয়স্ক স্বনামধন্য চলচ্চিত্র নির্মাতাকে নিয়ে। ছবিতে নির্মাতা তার স্ত্রীকে ছেড়ে মেয়ের সহপাঠীকে বিয়ে করে। ঢাকার মধ্যবিত্ত একটি পরিবারের সম্পর্কের টানাপোড়েনে নিখুঁতভাবে ফুটিয়ে তোলা হয়েছে ছবিতে। ফারুকীর ‘টেলিভিশন’ এবং ‘পিঁপড়াবিদ্যা’ ছবি দুটোর তুলনায় একদম আলাদা এই ছবিটি। ছবির ভিজ্যুয়াল স্টাইল এবং কাহিনির গভীরতা মস্তিষ্কে নাড়া দেবে।
হলিউড রিপোর্টারে আরও বলা হয়েছে, ইরফান খানের অভিনয়ের দক্ষতার জন্য ‘ডুব’ সিনেমাটি দর্শককে আকৃষ্ট করবে। বাংলাদেশি নির্মাতা মোস্তফা সরয়ার ফারুকী এ সিনেমায় অত্যন্ত যত্নের সঙ্গে সূক্ষ্ম কিছু বিষয় তুলে ধরেছেন দর্শকের সামনে, যা এই ছবিকে করে তুলেছে প্রাণবন্ত ও বাস্তবধর্মী। তিশার অভিনয়েরও বেশ প্রশংসা করা হয়েছে।
অবশেষে মুক্তি পাচ্ছে মোস্তফা সরয়ার ফারুকী পরিচালিত আলোচিত ছবি ‘ডুব’। সেন্সর বোর্ডে জমা পড়ার অগেই তথ্য মন্ত্রণালয়ের নির্দেশে আটকে যায় ‘ডুব’। গত ১২ ফেব্রুয়ারি ছবি প্রদর্শনের লক্ষ্যে নীতিমালা মেনেই যৌথ প্রযোজনার জন্য গঠিত বিশেষ কমিটির কাছে প্রিভিউয়ের জন্য ‘ডুব’ সিনেমা জমা দেওয়া হয়। প্রিভিউ শেষে কমিটি ১৫ ফেব্রুয়ারি এক অনাপত্তিপত্রের মাধ্যমে ছাড়পত্র দেয়। তার এক দিন পরই ১৬ ফেব্রুয়ারি তথ্য মন্ত্রণালয়ের এক আদেশে অনাপত্তিপত্রটি স্থগিত হয়। এরপর ৮ আগস্ট চলচ্চিত্র সেন্সর বোর্ড ‘ডুব’ ছবির ছাড়পত্র দেয়।
মুক্তি পাওয়ার আগেই ‘ডুব’ ছবিটি রাশিয়ার ৩৯তম মস্কো আন্তর্জাতিক চলচ্চিত্র উৎসবে ‘কমেরসান্ত জুরি প্রাইজ’ পেয়েছে। এর আগে ‘ডুব’ ছবিটি চীনের ২০তম সাংহাই আন্তর্জাতিক চলচ্চিত্র ও টেলিভিশন উৎসবের প্রতিযোগিতা বিভাগে প্রদর্শিত হয়। দুটি উৎসবেই অংশ নেন মোস্তফা সরয়ার ফারুকী ও তিশা দম্পতি।
