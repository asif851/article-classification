
একটু তারকাখ্যাতি পেলেই বলিউডের তারকারা মা-বাবার কাছ থেকে আলাদা হয়ে নিজের ফ্ল্যাটে ওঠেন। কিন্তু সালমান খানের বয়স তো আর কম হলো না। খ্যাতি, অর্থ কোনো কিছুই তাঁর কম নয়। তাহলে নিজস্ব বাংলোতে না থেকে বান্দ্রার সেই পুরোনো ফ্ল্যাটেই কেন পড়ে আছেন তিনি? প্রশ্নটি সম্প্রতি তাঁকে করেছে গানের প্রতিযোগিতা অনুষ্ঠান সারেগামাপা লিটল চ্যাম্পসের খুদে এক প্রতিযোগী। উত্তরে সালমান যা বলেছেন, সেটা প্রতিটি সন্তানের জন্যই শিক্ষণীয়।
আসন্ন ছবি ‘টিউবলাইট’-এর প্রচারে ভাই সোহেল খানকে সঙ্গে নিয়ে সারেগামাপা লিটল চ্যাম্পস অনুষ্ঠানে হাজির হয়েছিলেন সালমান। সেখানে তিনি বলেন, ‘আমি বিরাট বাংলোতে থাকার চেয়ে মুম্বাইয়ের বান্দ্রায় আমার ফ্ল্যাটটিতে থাকতেই বেশি ভালোবাসি। কারণ, আমার মা-বাবা সেখানে থাকেন। ছোটবেলা থেকেই আমি বাইরে থেকে ফিরে এই বাসায় ঢুকেছি। এখনো তাই করি। এখানে থাকা ছাড়া তাই আমার আর কোনো উপায় নেই।’সালমান আরও জানান, এই বাড়ির সঙ্গে তাঁর রয়েছে অনেক অনেক স্মৃতি। ‘আগে এই বিল্ডিংয়ের সব লোক একটি পরিবারের মতো ছিল। ছোটবেলায় আমরা এই অ্যাপার্টমেন্টের শিশুরা সবাই একসঙ্গে খেলাধুলা করতাম। কখনো খেলার পর ক্লান্ত হয়ে গেলে বাগানেই ঘুমিয়ে পড়তাম। প্রতিবেশীদের বাড়িতে খাওয়ার জন্যও আলাদা নিমন্ত্রণ লাগত না।’ বলছিলেন ৫১ বছর বয়সী এই ভারতীয় তারকা।জনপ্রিয়তার শীর্ষে থাকা সত্ত্বেও যে সালমান তাঁর অভিভাবক ও পরিবারকে ভুলে যাননি, এটাই মুগ্ধ করেছে তাঁর ভক্তদের। হিন্দুস্তান টাইমস।
 
