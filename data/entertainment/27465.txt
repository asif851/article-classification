
তবে কি বলিউডের আলোচিত তারকা জুটি রণবীর-ক্যাটরিনার পথেই হাঁটছেন নার্গিস ফাখরি ও উদয় চোপড়া! গত বছরের জুলাই মাসে স্পেনের ইবিজা সমুদ্রসৈকতে রণবীর কাপুরের সঙ্গে অবকাশ যাপনের সময় বিকিনি পরা অবস্থায় ক্যামেরাবন্দী হয়েছিলেন ক্যাটরিনা কাইফ। বিষয়টি নিয়ে জল কম ঘোলা হয়নি। এবার মালদ্বীপে অবকাশ যাপনের সময় ক্যামেরাবন্দী হলেন নির্মাতা-অভিনেতা উদয় চোপড়া এবং পাকিস্তানি বংশোদ্ভূত মার্কিন মডেল ও বলিউডের অভিনেত্রী নার্গিস ফাখরি। কাকতালীয় বিষয় হলো, ক্যাটের মতো নার্গিসকেও বিকিনি পরা অবস্থায় ক্যামেরাবন্দী করেছেন আলোকচিত্রীরা।  অনেক দিন থেকেই নার্গিস ও উদয়ের প্রেমের গুঞ্জন চলছে বলিউডে। এমনকি তাঁরা বিয়ে করতে যাচ্ছেন বলেও খবর রটেছিল। তবে বলিউডের প্রেমের চিরায়ত রীতি মেনে বরাবরই নিজেদের স্রেফ বন্ধু বলেই দাবি করেছেন তাঁরা। সম্প্রতি মালদ্বীপে অবকাশ যাপনে গিয়ে ক্যামেরাবন্দী হওয়ার পর ফের আলোচনায় এসেছেন এ তারকা জুটি। এক খবরে এমনটিই জানিয়েছে জিনিউজ।গত বছরের জুন মাসে টুইটারে নার্গিসকে নিয়ে উল্টাপাল্টা বার্তা লিখে হইচই ফেলে দিয়েছিলেন উদয় চোপড়া। ওই বার্তায় নার্গিসের প্রতি তাঁর দুর্বলতার কথা স্পষ্ট ফুটে ওঠে। শুরুতে স্বাভাবিকভাবেই নার্গিসকে নিয়ে লেখা শুরু করেন উদয়। তিনি লেখেন, ‘নার্গিস সম্পর্কে অজানা একটি তথ্য সবাইকে জানিয়ে দিচ্ছি। সে ভ্রমণ করতে খুবই ভালোবাসে।’এরপর নার্গিসের ব্যক্তিগত আরও অনেক বিষয় নিয়ে মন্তব্য করতে থাকেন উদয়। তিনি লেখেন, ‘ভ্রমণ, স্পা, ডরিটস চিপস, পিত্জা আর আমাকে ভালোবাসে নার্গিস ফাখরি। কিন্তু আমি নার্গিসকে ভালোবাসি না। আপনারা ভুলেও এ কথা তাঁকে জানিয়ে দেবেন না যেন! তাহলে সে আমাকে মেরে ফেলবে। আচ্ছা ঠিক আছে, নার্গিস আর আমি শুধুই “বন্ধু”।’ একপর্যায়ে বাড়াবাড়ি হচ্ছে বুঝতে পেরে উদয় লেখেন, ‘এসব কথাই ছিল “উদয় চোপড়া ম্যাডনেস আওয়ার”-এর অংশ।’
নার্গিসকে নিয়ে উল্টাপাল্টা টুইট করার পর তাঁর কাছে ক্ষমাও চান উদয়। তিনি লেখেন, ‘নার্গিস ফাখরির কাছে ক্ষমাপ্রার্থী আমি। স্রেফ মজা করার জন্যই এতক্ষণ এমন পাগলামি করেছি। এভাবে সীমা লঙ্ঘন করাটা আমার উচিত হয়নি। যা-ই হোক, আর কখনোই আমার কাছ থেকে কিছু শুনতে পারবে না তুমি। বিদায়। ভালো থেকো।’
২০১১ সালে ‘রকস্টার’ ছবির মাধ্যমে বলিউডে পা রাখেন নার্গিস ফাখরি। শুরুতে সহ-অভিনেতা রণবীর কাপুরের সঙ্গে তাঁর প্রেমের গুজব চাউর হয়েছিল। পরে উদয়ের সঙ্গে নার্গিসের প্রেমের খবর প্রকাশ পায়। লুকোচুরি না খেলে বিভিন্ন অনুষ্ঠানে একসঙ্গে হাজির হয়ে পরোক্ষভাবে নিজেদের প্রেমের সম্পর্কের জানান দেন তাঁরা।
২০১৩ সালের মার্চে ‘ফিল্মফেয়ার’ ম্যাগাজিনে প্রকাশিত এক খবরে বলা হয়েছিল, নির্মাতা যশ চোপড়ার ছোট ছেলে উদয় চোপড়ার সঙ্গে নার্গিস ফাখরির বিয়ের কথা-বার্তা চলছে। নার্গিস-উদয়ের বিয়ে নিয়ে তাঁদের পরিবারের সদস্যরা বিস্তারিত আলোচনাও করেছেন। কিন্তু মাত্র এক মাস পর উদয়ের সঙ্গে বিয়ের খবরকে গুজব বলে দাবি করেন নার্গিস। তিনি নিজেকে একা বলেও দাবি করেন।
এ প্রসঙ্গে ৩৪ বছর বয়সী নার্গিসের ভাষ্য ছিল, ‘উদয় এবং আমাকে ঘিরে সবাই এ ধরনের কথা কেন বলছেন তার কারণ সত্যিই আমার জানা নেই। স্পষ্ট করে বলতে চাই, আমি এখন সম্পূর্ণ একা। আমার সমস্ত মনোযোগ কেন্দ্রীভূত হয়ে আছে পেশাগত কাজের প্রতি। প্রেম-ভালোবাসার পেছনে ব্যয় করার মতো সময় আমার হাতে নেই। প্রচণ্ড ব্যস্ততার মধ্য দিয়ে আমার দিন কাটছে। এই ব্যস্ততাকে আমি দারুণ উপভোগ করছি।’   

 

