
২০০৫ সাল থেকে টেলিভিশন–জগতে নাটক নির্মাণে নতুন ধারা সৃষ্টি করেছিল ‘ছবিয়াল’। তরুণ দর্শক থেকে শুরু করে সব ধরনের দর্শককে টিভিমুখী করেছিলেন ছবিয়ালের সব নির্মাতা। দর্শকেরা যখন এ দেশের নাটক থেকে মুখ ফিরিয়ে নিয়েছেন, তখন নতুন উদ্যোগ নিয়েছে ছবিয়াল। সঙ্গে আছে গ্রুপএম ইএসপি, ধ্বনিচিত্র। ‘ছবিয়াল ঈদ রিইউনিয়ন’ নামে এই আয়োজনে নির্মিত হবে নাটক ও চলচ্চিত্র।গতকাল মঙ্গলবার সন্ধ্যায় রাজধানীর বনানীর একটি রেস্তোরাঁয় আয়োজিত অনুষ্ঠানে দেওয়া হলো এমন ঘোষণা। জানানো হয়, নির্মাতা মোস্তফা সরয়ার ফারুকীর তত্ত্বাবধানে ছবিয়ালের ১২ জন নির্মাতা নাটক নির্মাণ করবেন। এর মধ্যে ৭ জন এবারের ঈদুল ফিতরের জন্য নাটক বানাবেন, বাকি ৫ জন ঈদুল আজহার জন্য। পরে ১২ জন নির্মাতাই নির্মাণ করবেন চলচ্চিত্র। এই ১২ জন হলেন রেদওয়ান রনি, আশুতোষ সুজন, শরাফ আহমেদ জীবন, আশফাক নিপুণ, গোলাম কিবরিয়া ফারুকী, ইফতেখার আহমেদ ফাহমী, মুহাম্মদ মোস্তফা কামাল রাজ, হুমায়ূন সাধু, ইশতিয়াক রুমেল, মাহমুদুল ইসলাম, আলি ফিদা একরাম তোজো ও আদনান আল রাজীব।ফারুকী বলেন, ‘আমরা ভাই-ব্রাদার মিলে প্রায়ই বাসায় আড্ডা দিতাম। তখনই কথা হয়, চলচ্চিত্র, টেলিভিশন ও বিজ্ঞাপনে সমস্যা আছে শুধু ভালো কনটেন্টের অভাবে। এ কারণে আমরা সবাই মিলে সিদ্ধান্ত নিই কিছু একটা করতে হবে।’ অভিনেতা ও এশিয়াটিক থ্রিসিক্সটির ডেপুটি ম্যানেজিং ডিরেক্টর ইরেশ যাকের বলেন, ‘আমরা এমন কিছু করতে চাই, যাতে দর্শকেরা টেলিভিশনমুখী হন।’নাটকগুলো কোন চ্যানেলে প্রচারিত হবে, তা এখনো ঠিক হয়নি।
 
