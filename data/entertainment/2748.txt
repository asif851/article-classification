
পাঁচ সিনিয়র অভিনয়শিল্পী একসঙ্গে অভিনয় করলেন। এঁরা হলেন সৈয়দ হাসান ইমাম, এ টি এম শামসুজ্জামান, আবুল হায়াত, আমিরুল হক চৌধুরী ও শর্মিলী আহমেদ। এস এ হক অলিকের নতুনএক পৃথিবী প্রেম ছবিতে অভিনয়ের জন্য বেশ কিছুদিন আগে তাঁরা সবাই চুক্তিবদ্ধ হন। সম্প্রতি ছবিটির শুটিং শুরু হয়। এর মধ্য দিয়ে প্রথমবারের মতো তাঁরা একসঙ্গে কাজ করেছেন। ছবিতে বৃদ্ধাশ্রমে থাকা পাঁচজন বৃদ্ধের গল্প তুলে ধরা হয়েছে।গল্পে দেখা যাবে এই পাঁচজনের চারজন একসময় বৃদ্ধাশ্রম থেকে পালিয়ে যান। কিন্তু কোথাও শান্তি খুঁজে না পেয়ে আবার তাঁরা ফিরে আসেন বৃদ্ধাশ্রমে। এভাবে এগিয়ে যায় গল্প।এ টি এম শামসুজ্জামান বলেন, ‘অনেক দিন পর আমরা সিনিয়র শিল্পীরা একত্র হয়েছি। এ আনন্দটাই অন্য রকম। এই চলচ্চিত্রে বেশ কিছু বক্তব্য আছে, যা গম্ভীরভাবে না বলে হালকাভাবে বলার চেষ্টা করা হয়েছে, যাতে দর্শক তা গ্রহণ করতে পারে।’
আবুল হায়াত বলেন, ‘একসঙ্গে আমার গুরু হাসান ইমামসহ আরও তিনজন বিশিষ্ট অভিনয়শিল্পীর সঙ্গে কাজ করতে পারাটা ভীষণ আনন্দের। এটা এক বিরাট পাওয়াও বটে।’এক পৃথিবী প্রেম চলচ্চিত্রের কাহিনি, সংলাপ ও চিত্রনাট্য রচনা করেছেন পরিচালক এস এ হক অলিক নিজেই। ছবিটির প্রধান দুই নায়ক-নায়িকা হলেন আইরিন ও আসিফ।অলিক বলেন, ‘গল্পের কারণেই পাঁচজন সিনিয়র অভিনয়শিল্পীর দরকার ছিল। আমরা যাঁদের নিয়ে কাজ করছি এঁদের সবাইকে একসঙ্গে পাওয়াটাও কিন্তু চাট্টিখানি কথা না। আশা করছি দর্শক ভালো কিছু পেতে যাচ্ছে।’
