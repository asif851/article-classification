
ভারতের রাষ্ট্রপতি ভবনে এর আগে সংগীতের আয়োজন হয়নি, তা নয়। তবে তাতে ধ্রুপদি উচ্চাঙ্গসংগীতশিল্পীদের কদরই ছিল বেশি। সেই রাষ্ট্রপতি ভবনের শূন্য করিডরগুলো গতকাল বৃহস্পতিবার সন্ধ্যায় পরিপূর্ণ হয়ে উঠল রকসংগীতের মূর্ছনায়। তাতে অংশ নেয় বাংলাদেশের ব্যান্ড এলআরবি।রাষ্ট্রপতি ভবন মিলনায়তনে আয়োজিত এই অনুষ্ঠানে এলআরবিসহ আরও গান গেয়েছে পাকিস্তানের ব্যান্ড স্ট্রিংস এবং ভারতের অদ্বৈত। অনুষ্ঠানটি উপভোগ করেন ভারতের রাষ্ট্রপতি প্রণব মুখার্জি, তাঁর পরিবার, রাষ্ট্রপতি ভবনের ঊর্ধ্বতন কর্মকর্তা এবং একাধিক কূটনীতিক।অনুষ্ঠানের আগে এলআরবির প্রধান গায়ক ও গিটারিস্ট আইয়ুব বাচ্চু বলেন, ‘এ ধরনের সুযোগ জীবনে একবারই আসে। এটা আমাদের জন্য খুবই সম্মানজনক।’এদিকে নয়াদিল্লির পুরান কেল্লায় আয়োজন করা হয়েছে দক্ষিণ এশিয়া ব্যান্ড উৎসব। তিন দিনের এ উৎসব শুরু হচ্ছে আজ। আয়োজন করেছে ইন্ডিয়ান কাউন্সিল ফর কালচারাল রিলেশনস। সহযোগিতা করছে ভারতের পররাষ্ট্র মন্ত্রণালয় ও বেসরকারি সংস্থা শেহের। এ উৎসবে বাংলাদেশ থেকে অংশ নিচ্ছে এলআরবি। উৎসবের প্রথম দিনই গান করবে এলআরবি। এ উৎসবে আরও অংশ নিচ্ছে ভারত, পাকিস্তান, ভুটান, কোরিয়া, শ্রীলঙ্কা, মালদ্বীপ, আফগানিস্তান ও নেপালের জনপ্রিয় ব্যান্ড।
 
