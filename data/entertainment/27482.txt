
দুজনের প্রেম নিয়ে এক-আধটু গুঞ্জন হয়েছে। দুজনের কেউই অবশ্য সেসব স্বীকার করেননি। কিন্তু টাইগার শ্রফ ও দিশা পাটানির একসঙ্গে ডেট, ছুটি কাটানো, মাঝেমধ্যেই ফুড়ুৎ করে দুপুরের খাবার খেতে বের হয়ে যাওয়া যে এমনি-এমনি হচ্ছে না, সে খবর বলিউডে সবারই জানা।দিশা ও টাইগারের একসঙ্গে রুপালি পর্দার অভিজ্ঞতা বলতে কেবল বেফিকরা মিউজিক ভিডিও। এবার বাঘি টুতে টাইগারের নায়িকা হচ্ছেন দিশা পাটানি। চলচ্চিত্রকার সাজিদ নাদিয়াদওয়ালা নিশ্চিত করেছেন এ খবর।সাজিদের ভাষ্য, প্রথম স্ক্রিন টেস্টই তাঁকে মুগ্ধ করতে পেরেছেন দিশা ও টাইগার। ‘যখন আমি তাঁদের দুজনের লুক টেস্ট নিই, তখন তাঁদের রসায়ন দেখে ভীষণ সন্তুষ্ট ছিলাম। দিশা এই চরিত্রের জন্য “পারফেক্ট”।’বলে রাখি, নাদিয়াদওয়ালা ২০১৬ সালে বানিয়েছিলেন বাঘি, যেখানে টাইগার শ্রফের বিপরীতে ছিলেন শ্রদ্ধা কাপুর। বাঘি টুতেও থাকছে বাঘির মতো বেশ কিছু মার্শাল আর্ট-ভিত্তিক অ্যাকশন দৃশ্য। বিশেষ প্রশিক্ষকদের তত্ত্বাবধানে টাইগার শিখবেন মারামারির কলাকৌশল। খুব সম্ভবত জুলাই মাসে টাইগার হংকং যাবেন। আর সেখানেই নেবেন মাসখানেকের মার্শাল আর্ট প্রশিক্ষণ।এম এস ধোনি: দ্য আনটোল্ড স্টোরি দিয়ে রুপালি পর্দায় অভিষেক ঘটে দিশা পাটানির। কুং ফু ইয়োগা ছিল তাঁর শেষ ছবি। টাইগার শ্রফ এখন কাজ করছেন মুন্না মাইকেল ছবিতে। এ ছাড়া তিনি অভিনয় করবেন র‍্যাম্বো ছবির হিন্দি সংস্করণেও।সূত্র: এনডিটিভি
