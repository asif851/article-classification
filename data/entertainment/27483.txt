
আপত্তিকর একটি ঘটনা দেখে থমকে দাঁড়ান ক্রিকেট তারকা সাকিব আল হাসান। এর বিরুদ্ধে ত্বরিত ব্যবস্থা নেওয়ার জন্য তিনি ১০৬ নম্বরে ফোন করেন। নম্বরটি দুর্নীতি দমন কমিশনের (দুদক) টোল ফ্রি হটলাইন। যে-কেউ এই নম্বরে কল করে অভিযোগ করতে পারবেন। আর অভিযোগ পাওয়া মাত্র দ্রুত পদক্ষেপ নেবে দুদক। এটি একটি বিজ্ঞাপনচিত্রের ভাবনা। তাতে অভিনয় করেছেন জনপ্রিয় এই ক্রিকেট তারকা। গত শনিবার বিজ্ঞাপনচিত্রটির শুটিং হয়েছে জাতীয় স্মৃতিসৌধ আর হোটেল সোনারগাঁওয়ে।  দুদকের শুভেচ্ছাদূত হয়েছেন সাকিব আল হাসান। গতকাল সোমবার আনুষ্ঠানিকভাবে প্রতিষ্ঠানটির সঙ্গে যুক্ত হয়েছেন তিনি। এ উপলক্ষে দুদক কার্যালয়ে একটি অনুষ্ঠানের আয়োজন করা হয়। দুদকের হয়ে বিভিন্ন সচেতনতামূলক প্রচারণায় অংশ নেবেন তিনি। দুর্নীতিমুক্ত সুন্দর বাংলাদেশ গড়ার ব্যাপারে সবাইকে আহ্বান জানাবেন। এমনটাই জানালেন বিজ্ঞাপনচিত্রটির নির্মাতা নঈম ইমতিয়াজ।
চলচ্চিত্র ও নাট্যনির্মাতা নঈম ইমতিয়াজ বলেন, ‘আমি প্রথম যে বিজ্ঞাপনচিত্র তৈরি করেছিলাম, সেটি ছিল টিভিএস মোটরবাইকের। তাতে অভিনয় করেছিলেন সাকিব আল হাসান। ওটা সাকিবেরও প্রথম বিজ্ঞাপনচিত্র ছিল। নয় বছর পর আবার তাঁকে নিয়ে কাজ করেছি। আশা করছি, যে ভাবনা থেকে বিজ্ঞাপনচিত্রটি করা হয়েছে, সাকিবের আহ্বানে তা অনেকটাই পূরণ হবে।’
আগামী সপ্তাহ থেকে বিভিন্ন টিভি চ্যানেলে দেখানো হবে বিজ্ঞাপনচিত্রটি।
