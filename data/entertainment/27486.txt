
মার্কিন সংগীত তারকা মারায়া কেরি দীর্ঘ ১৭ বছর ধরে একটি যুদ্ধ করে যাচ্ছেন। এই যুদ্ধ তাঁর নিজের সঙ্গে নিজের। মারায়া বাইপোলার ডিজিজে আক্রান্ত। এত দিন এ বিষয়টি নিয়ে মুখ খোলেননি। সম্প্রতি পিপল সাময়িকীর কাছে নিজের মানসিক অবসাদের কথা মেলে ধরেছেন।
মারায়া কেরি জানান, তাঁর এই রোগ ধরা পড়ে ২০০১ সালে। মানসিকভাবে ভীষণ ভেঙে পড়ার কারণে তখন তাঁকে হাসপাতালে ভর্তি হতে হয়েছিল। এখন কিছুটা ভালো আছেন। তবে থেরাপি আর ওষুধ এখনো চলছে। মারায়ার ভাষ্য, ‘এই কয়েকটি বছর আমার জীবনের কঠিনতম অধ্যায় পার করেছি।’ কিছুদিন আগ পর্যন্তও প্রত্যাখ্যাত ও বিচ্ছিন্ন হয়ে যাওয়ার ভয় তাড়া করে ফিরত এই শিল্পীকে। এক অজানা ভয় সব সময় গ্রাস করে রাখত মারায়াকে। এটিই ছিল তাঁর রোগ। এই সমস্যা থেকে পরিত্রাণের জন্য তিনি মানসিক স্বাস্থ্য পরীক্ষা করান। চিকিৎসা নেন।
এ শিল্পী বলেন, ‘ভালো থাকার জন্য আমি আবার আগের মতো যা যা করতে ভালোবাসতাম, সেসব শুরু করেছি। স্বাভাবিক হওয়ার জন্য আমি আবার গান লিখতে ও গাইতে আরম্ভ করলাম।’ বাইপোলার ডিজঅর্ডারের কারণে এক যুগের বেশি সময় ধরে প্রচণ্ড নিদ্রাহীনতায় ভুগছিলেন মারায়া কেরি। কিন্তু কোনো কাজেই উৎসাহ পেতেন না। ভীষণ একা বোধ করতেন আর ভয় পেতেন হারিয়ে যাওয়ার। এটিও এই রোগের অন্যতম লক্ষণ।
বাইপোলার ডিজঅর্ডার একধরনের গুরুতর আবেগজনিত মানসিক রোগ। বাংলায় এটিকে দ্বিপ্রান্তিক মানসিক ব্যাধি বলা যেতে পারে। এই মানসিক অসুখের এক দিকে থাকে হতাশাবোধ, অন্যদিকে থাকে বাতিকগ্রস্ততা। হতাশায় কোনো কাজেই উদ্দীপনা অনুভূত হয় না। আরেক দিকে বাতিকের কারণে হঠাৎ করে সবকিছুতে চরম উত্তেজনা ও উৎসাহ দেখা দেয়। বিবিসি।
