
নতুন ছবি টয়লেট—এক প্রেম কথার প্রচারে অভিনব এক কৌশল অবলম্বন করেছেন অভিনেতা অক্ষয় কুমার। ফেসবুকে অক্ষয়কে যিনিই মেসেজ করছেন, তাঁকে জবাব দিচ্ছেন এই অভিনেতা। সেই সঙ্গে দিচ্ছেন নিজের অটোগ্রাফসহ টয়লেট—এক প্রেম কথা ছবির একটি পোস্টার।
গত শনিবার রাত থেকে ফেসবুকে অক্ষয় কুমারের ভেরিফায়েড পেজে এই প্রচারাভিযান শুরু হয়। পেজে একটি ভিডিও পোস্ট করেন অক্ষয় কুমার। তাতে তিনি বলেন, চাইলে যে কেউই ফেসবুকে মেসেজ পাঠাতে পারবেন তাঁকে। তিনি সেই মেসেজের জবাব দেবেন। সেই সঙ্গে ‘ইনবক্স’-এ বার্তা প্রেরণকারীর জন্য থাকবে একটি চমক।
প্রচারাভিযানের ব্যাপারটি আরও বুঝতে অক্ষয়কে ইনবক্স করলে বিষয়টি স্পষ্ট হয়। বার্তা পাঠানোর সঙ্গে সঙ্গেই ভারতের জাতীয় পুরস্কারজয়ী এই অভিনেতার কাছ থেকে জবাব আসে। অক্ষয় একটি অডিও বার্তাও ‘ইনবক্স’-এ বার্তা প্রেরণকারীকে দেন। আর আলাপের শেষে চমক হিসেবে পাওয়া যায় তাঁর অটোগ্রাফসহ টয়লেট—এক প্রেম কথা ছবির পোস্টার।
তবে যাঁরা খুব রোমাঞ্চিত হয়ে উঠেছেন অক্ষয়ের এই ভক্তদের বার্তার জবাব দেওয়ার খবরটি শুনে, তাঁদের জন্য বলে রাখি, এই জবাব খোদ অক্ষয় দিচ্ছেন না। অটোরিপ্লাইয়ের মাধ্যমে চলছে এই প্রচারাভিযান। বলিউড বাবল।
