

ঈদের ছবি হতাশার ছবি? 
ঈদ বিনোদনে আগ্রহের কেন্দ্রে থাকে চলচ্চিত্র। বড় পর্দার দর্শকদের প্রত্যাশা থাকে পর্দায় নতুন ও আনন্দদায়ক কিছু দেখার। কিন্তু চলচ্চিত্রকারদের কি দর্শকদের বিনোদন দেওয়ার প্রচেষ্টা থাকে? এ বছরের ঈদুল ফিতরে মুক্তি পেয়েছিল তিনটি ছবি। ‘ব্যবসাসফল’ তকমাও লেগেছিল ছবিগুলোর গায়ে। সিনেমাপ্রেমীরা তাকিয়ে ছিলেন ঈদুল আজহায় মুক্তি পাওয়া ছবিগুলোর দিকে। এবার মুক্তি পেয়েছে তিন ছবি রংবাজ, অহংকার ও সোনাবন্ধু। কেমন হয়েছে সেগুলো? প্রথম আলোর আহ্বানে প্রেক্ষাগৃহে গিয়ে ছবিগুলো দেখেছেন তিন চলচ্চিত্রবোদ্ধা। সেগুলোর কাহিনি, চিত্রনাট্য, সংলাপ ও কারিগরি দিকগুলোর ব্যবচ্ছেদ করে আনন্দ পাঠকদের জন্য লিখেছেন তাঁরা।
ছবি: সোনাবন্ধুপরিচালক: জাহাঙ্গীর আলম সুমনঅভিনয়: পপি, ডি এ তায়েব, পরীমণি প্রমুখপ্রযোজনা: শুভ টেলিফিল্ম
দর্শক ধরে রাখার মতো কাহিনি হলেও দুর্বল চিত্রনাট্য, সংলাপ, পরিচালনা, সম্পাদনা, মেকঅ্যাপ, আবহসংগীতের কারণে নির্মিত চলচ্চিত্র যে ঝুলে যেতে পারে সোনাবন্ধু তার প্রমাণ। মাহবুবা শাহরীন কাহিনি, চিত্রনাট্য ও সংলাপ লিখেছেন। শুভ টেলিফিল্মের ব্যানারে নির্মিত চলচ্চিত্রটি পরিচালনা করেছেন জাহাঙ্গীর আলম সুমন। গবেষণায় ছিলেন ড. মাহফুজুর রহমান।গ্রামীণ পটভূমিতেই কাহিনি আবর্তিত হয়েছে। নয়নের (ডি এ তায়েব) সঙ্গে তার গাঁয়ের মেয়ে কাজলের (পরীমণি) প্রেম ছিল। নয়ন বাউল গান শেখার জন্য পাশের গাঁয়ের এক গায়েনের (ঝুনা চৌধুরী) বাড়ি এলে এখানে তার প্রেম হয় গায়েনের মেয়ে রোশনীর (পপি) সঙ্গে। ওদিকে কাজলের মা (আনোয়ারা) বিয়ের প্রস্তাব আনলেই কাজল তা ফিরিয়ে দেয়। অপেক্ষা করে নয়নের ফিরে আসার। এদিকে গায়েন অসুস্থ হলে তার অপারেশনের জন্য ৫০ হাজার টাকার দরকার হয়। টাকা জোগাড়ের জন্য মায়ের গয়না বিক্রি করতে নয়নকে গঞ্জে পাঠায় রোশনী। পথে ডাকাতেরা তার পেটে ছুরি মেরে গয়না নিয়ে নেয়। নয়ন হাসপাতালে চিকিত্সাধীন থাকায় সময়মতো আসতে পারে না। ওই হাসপাতালেই ডাক্তার দেখাতে আসা নয়নের বাবা (মাহিদুল ইসলাম মিঠু) রোশনীর বাবার অপারেশনের টাকা দেয়। অপারেশন হলেও গায়েন বাঁচে না। কৃতজ্ঞতাস্বরূপ রোশনী নয়নের বিপত্নীক বাবাকে বিয়ে করে।নয়ন হাসপাতাল থেকে এসে শোনে রোশনীর বিয়ে হয়ে গেছে। সে তার নিজের বাড়ি ফিরে যায়। এসে দেখে রোশনীকেই তার বাবা বিয়ে করে এনেছে! এভাবেই এ চলচ্চিত্রের কাহিনি বারবার মোচড় খায়। কিছুদিন যাওয়ার পর রোশনী নয়নকে বলে এখানে থাকতে হলে গান গাওয়া বন্ধ করতে হবে। আরও জানায়, তার বাবা বাড়িসহ সব তার নামে লিখে দিয়েছে। গানের টানে নয়ন বাড়ি ছাড়ে, কাজলের প্রেমকেও উপেক্ষা করে। নয়ন রোশনীদের পরিত্যক্ত বাড়িতে এসে পুরোনো সাথিদের নিয়ে আবার নতুন করে গানের দল করে। দলের নামডাক হয়, বন্ধুরা তাকে যাত্রা দেখাতে নিয়ে যায়। ‘আইটেম গান’ হিসেবে যাত্রাদলের নর্তকী পর্দা কাঁপিয়ে ধুন্ধুমার নেচে যায়, তবে আমাদের মন কাঁপে না। কাহিনিপ্রধান এ চলচ্চিত্রে এই গান কোনোই অবদান রাখে না। ইতিমধ্যে রোশনী বিধবার বেশে তার নিজের বাড়িতে আসে। এখানে কাহিনি আবার মোচড় খায়। ডাকাতেরা যে নয়নের পেটে ছুরি মেরে গয়নাগুলো লুট করে তা রোশনী মানুষের মুখ থেকে জানতে পারে। সে তার ভুল বুঝতে পারে, নয়নের জন্য তার মায়া হয়। নয়ন রোশনীসহ বাবার কবরের কাছে যায়, বাড়িতেই বসবাস শুরু করে। নয়ন ফিরে এসেছে দেখে কাজল খুশি হয়। রোশনীও জেনে যায় ওদের ভালোবাসার কথা। কাজলও বুঝতে পারে নয়নের প্রেমিকাকেই তার বাবা বিয়ে করে এনেছিল। কাহিনির ঘাটে ঘাটে কেবল মোচড় আর মোচড়!এর মধ্যেই কাজল রাতে নয়নের ঘরে আসে। নয়ন গান ধরে, ‘অপরাধী হইলেও আমি তোর।’ এই গান কাজল শোনে, রোশনীও শোনে; তিনজনের চোখেই অশ্রু। ত্রিভুজ প্রেমের কাহিনি বলে কথা! এই অবস্থায় কাহিনি আবার মোচড় খাওয়ার উদ্যোগ নেয়। নয়ন তার বর্তমান মা ও সাবেক প্রেমিকাকে নিয়ে দূরে কোথাও পালিয়ে যেতে চায়, যেখানে তাদের কেউ চিনবে না। এ কথা শুনে রোশনী বলে, ‘পরের দুনিয়ায় আমি তোমার হমু। ধর্মমতে এখন আমি তোমার মা।’ তার নামে লিখে দেওয়া সম্পত্তিও সে নয়নকে ফিরিয়ে দিতে চায়।একেবারে শেষে কাজলের সঙ্গে যখন নয়নের বিয়ে ঠিক হয় তখন এক রাতে কাজল ও নয়নকে পুকুরে ভেলার ওপর শুয়ে থাকতে দেখা যায়। শেষবারের মতো গান গায় নয়ন, ‘আমি একটা জিন্দা লাশ। কাটিস নারে জংলার বাঁশ।’ এ গানের শ্রোতাও রোশনী আর কাজলই। আর দর্শক? কাহিনি এবার শেষবারের মতো মোচড় খায়—নয়নের বুকের ওপর ঘুমিয়ে থাকা কাজল খুব ভোরে উঠে বুঝতে পারে নয়ন মারা গেছে। মৃত্যুর কারণ বোঝা যায় কাজলের দৃষ্টিতে ক্যামেরা প্যান করে নয়নের পেটের কাছে এলে। ডাকাত কর্তৃক পেটে ছুরির আঘাতে সৃষ্ট ঘায়ের রক্তক্ষরণে যে সে মারা গেছে তা প্রতিষ্ঠিত হয়।সম্পূর্ণ বিয়োগান্তক একটি কাহিনি। কিন্তু দর্শক হিসেবে ট্র্যাজেডির শিকার নয়নের বিয়োগে মন ভারাক্রান্ত হয়ে ওঠে না। কারণ, বেদনাঘন পরিস্থিতিটি পরিচালক-সম্পাদক যথাযথভাবে তৈরি করতে পারেননি। চলচ্চিত্র তো আসলে কতগুলো মিথ্যাকে সম্পাদনাকর্মের মাধ্যমে জোড়া দিয়ে সত্যের একটি ভ্রম তৈরি করা ছাড়া আর কিছু নয়! যে ভ্রমটি দর্শক সত্য মনে করে। আর তখনই তার আত্মবিমোক্ষণ ঘটে; মন আর্দ্র হয়ে ওঠে।সোনাবন্ধু গানপ্রধান টেলিফিল্ম (?)। এতে স্টুডিওভিত্তিক বাণিজ্যিকধারার ফর্মুলাভিত্তিক চলচ্চিত্রে যেসব উপাদান থাকে তার বহু কিছুই অনুপস্থিত। তবে গান আছে দশটির ওপর! গায়েনের কণ্ঠে বাউল গান দিয়েই এর শুরু এবং শেষও হয় বাউল গান দিয়েই। চলচ্চিত্রে সাধারণত কাহিনির পরিস্থিতি বিবেচনা করে গান রচনা করা হয়। এ চলচ্চিত্রে বারী সিদ্দিকী, সালমা ও মমতাজের বহুল প্রচারিত গানের বিষয়কে কেন্দ্রে রেখে পরিস্থিতি তৈরি করা হয়েছে! কয়েক জায়গায়, বিশেষ করে শেষের দিকে বারী সিদ্দিকীর গাওয়া তিনটি পুরোনো গান পরপর ব্যবহৃত হয়েছে। এগুলো কাহিনির পরিস্থিতির সঙ্গে গেছেও। দর্শকমনে প্রয়োজনীয় অভিঘাতও তৈরি করেছে। তবে পুরো চলচ্চিত্রে গানের সংখ্যা কম হলে ভালো হতো। অতিরিক্ততা সবর্দা দৃষ্টি-শ্রুতিনন্দন হয় না। যত ভালো দৃশ্যই হোক তা বাদ দিতে পারাটাও পরিচালকের সক্ষমতার পরিচায়ক। পরিচালকের পরিমিতিবোধের অভাবেই শেষের দিকে এসে চলচ্চিত্রটি ঝুলে গেছে। এই ঝুলে যাওয়ার পেছনে হয়তো প্রথাগতভাবে এ ধরনের চলচ্চিত্রে একটি বিরতি দেওয়া এবং কমপক্ষে আড়াই ঘণ্টার মতো এর দৈর্ঘ্য হতে হবে, এমন নিয়মই দায়ী।এ চলচ্চিত্রের অধিকাংশ শিল্পীই অভিনয়কর্মটি সুচারুভাবে সম্পন্ন করেছেন। পপি, পরীমণি, আনোয়ারা, ঝুনা চৌধুরী, মিঠু—তাঁরা পেশাদার অভিনয়শিল্পী হিসেবে চরিত্রচিত্রণে সক্ষমতা দেখিয়েছেন। তবে ভালো লেগেছে, নয়নের ভূমিকায় ডি এ তায়েবের বাস্তবানুগ অভিনয়শৈলী। কিন্তু চড়া মেকঅ্যাপ নিয়ে তাঁর পাশে যখন দুই নায়িকা অভিনয় করেন তখন বাস্তবতা উবে যায়। ওরা আসলে নিজেদের সুন্দর করে উপস্থাপনে ব্যস্ত ছিল! শুধু ওরা নয়, কাজলের মা, গাঁয়ের সব মেয়েই চড়া মেকঅ্যাপ-গেটঅ্যাপে ক্যামেরার সামনে উপস্থিত হয়েছে! গাঁয়ের মেয়েরা ওভাবে খোঁপা বাঁধে? ওভাবে ঠোঁটে-মুখে রং মাখে, ভ্রু প্লাক করে, সব সময় নতুন জামাকাপড় পরে থাকে? মিঠুর মুখের দাড়িও তাঁর চরিত্রটি বিশ্বাসযোগ্য হতে দেয়নি। এসব কারণে অভিনয়, ক্যামেরাওয়ার্ক মানসম্মত হওয়া সত্ত্বেও কাহিনি-চরিত্রবর্গ বাস্তবভিত্তি পায়নি। তা ছাড়া শুরু থেকে শেষ পর্যন্ত সাউন্ডট্র্যাকে যন্ত্রসংগীত বাজার কারণেও কাহিনির বাস্তবতা ক্ষুণ্ন হয়। অবশ্য মাঝেমধ্যে সাউন্ডট্র্যাকে পারিপার্শ্বিক শব্দ দেওয়াতে কর্ণপীড়া থেকে রক্ষা পাওয়া গেছে। অথচ চলচ্চিত্র নির্মাণের সব বিভাগকে গুরুত্ব দিলে লোকেশননির্ভর চলচ্চিত্র সোনাবন্ধু আমাকে হয়তো দেওয়ানা বানাতে পারত।
লেখক: চলচ্চিত্রবিদ্যার শিক্ষক ও নাট্যকার-চলচ্চিত্রকার। 
