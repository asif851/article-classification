
জনপ্রিয় কমেডিয়ান এবং সঞ্চালক কপিল শর্মার ওপর রীতিমতো ক্ষুব্ধ সালমান খান। এমনকি কপিলের মুখ পর্যন্ত দেখতে নারাজ ভাইজান। এর পেছনের গল্প হলো কপিলের অপেশাদারি আচরণ। কপিলের আচরণ দেখে হতবাক হয়েছেন সাল্লু মিয়া। তাই এবার ‘টিউবলাইট’ ছবির প্রচারের জন্য সনি চ্যানেলের এক বিশেষ কমেডি শোতে সালমান-সোহেল দুই ভাই হাজির হয়েছিলেন। কিন্তু খান খানদানের দুই ভাই কপিলের কমেডি শোতে আসেননি। কারণ, কপিলের সঙ্গে এক মঞ্চে থাকতে চান না বলিউড সুপারস্টার। 
এবার জানা যাক সাল্লুর এই রাগের আসল কারণ কী? গতবার ‘সুলতান’ ছবির প্রোমোশনের সময় সালমান খান ও আনুশকা শর্মা এসেছিলেন সনিতে কপিলের জনপ্রিয় কমেডি শোতে। কপিল এক ঘণ্টা অপেক্ষা করিয়ে রাখেন বলিউডের সুলতানকে। তা-ও মেজাজ ঠান্ডা রাখেন সাল্লু মিয়া। মুখ বুজে সহ্য করেন কপিলের এই অপেশাদারি আচরণ। কিন্তু ভাইজানের সহ্যের সীমা চরমে ওঠে কপিলের আর একটি আচরণে। সূত্রের খবর অনুযায়ী, ‘কপিল অনুষ্ঠানটির ঠিকঠাক চিত্রনাট্য সালমানকে দেননি। এমনকি শেষ মুহূর্তে নিজের মতো করে অনেক কিছু পরিবর্তন করেন এই কমেডিয়ান, যার বিন্দুবিসর্গ জানতেন না বলিউড সুপারস্টার।’ তা-ও কিছু বলেননি ‘বজরঙ্গি ভাইজান’। কিন্তু তারপর থেকেই কপিলকে এড়িয়ে চলতে শুরু করেন। এমনকি কোনো সামাজিক অনুষ্ঠানে দেখা হলে মুখ ঘুরিয়ে চলে যেতেন সাল্লু। তবে, সালমানের সহ্যের বাঁধ ভেঙে যায় তাঁর অভিন্নহৃদয়ের বন্ধু শাহরুখের সঙ্গে যখন একই আচরণ করেন কপিল। কপিলের চরম অপেশাদারি আচরণের আবার তিনি সাক্ষী হন। ২০১৬-র ‘ফিল্মফেয়ার অ্যাওয়ার্ড’ অনুষ্ঠানে শাহরুখের সঙ্গে একটা কাওয়ালির পরিবেশনা ছিল কপিলের। যার মহড়ার জন্য স্বয়ং বলিউডের বাদশাকেও এক ঘণ্টা অপেক্ষা করিয়ে রাখেন কপিল। সালমান যখন দেখেন শাহরুখ অপেক্ষা করছেন কপিলের জন্য, তখন আরও রেগে যান তিনি। তাই ‘ফিল্ম ফেয়ার’-এর অনুষ্ঠানের দিন প্রথম সারিতে বসে থাকা শাহরুখ ও অমিতাভ বচ্চনের সঙ্গে কথা বলেন তিনি। কিন্তু তাঁদের ঠিক পাশে বসে থাকা কপিল শর্মাকে দেখেও না দেখার ভান করেন সালমান।সাল্লুর এই ব্যবহার দেখে একটু অবাকই হন কপিল। তাঁদের সম্পর্কের তিক্ততা এমন পর্যায়ে পৌঁছে যায় যে কপিলের জনপ্রিয় শোতে যেতে রাজি হন না সালমান। তাই ‘টিউবলাইট’-এর প্রচারে সনি চ্যানেলে নিজের পছন্দ করা এক বিশেষ পর্বে আসেন সালমান। আর এই বিশেষ পর্বটি সঞ্চালনার জন্য তিনি কপিলের পরিবর্তে বেছে নেন কমেডিয়ান সুনীল গ্রোভারকে। এখন আদৌ কি সাল্লুর রাগ কমবে কপিলের ওপর থেকে? তা সময়ই বলবে।
