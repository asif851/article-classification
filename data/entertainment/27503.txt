
নোলক বাবু, সালমা ও লিজার পর এবারের ‘ক্লোজআপ ওয়ান তোমাকেই খুঁজছে বাংলাদেশ’ প্রতিযোগিতায় চ্যাম্পিয়ন হলেন নাটোরের মেয়ে লায়লা। এটি ছিল এই প্রতিযোগিতার চতুর্থ আসর।গতকাল শনিবার রাজধানীর বঙ্গবন্ধু আন্তর্জাতিক সম্মেলন কেন্দ্রের হল অব ফেমে চূড়ান্ত পর্বের অনুষ্ঠানে বিজয়ীর মুকুট মাথায় তোলেন নাটোরের বনপাড়ার মহিষভাঙ্গা গ্রামের মেয়ে লায়লা। আর প্রথম ও দ্বিতীয় রানার আপ হয়েছেন যথাক্রমে ময়মনসিংহের সোহাগ ও জামালপুরের টুটুল। প্রতিযোগিতায় চ্যাম্পিয়ন হিসেবে লায়লা জিতেছেন নগদ ১০ লাখ টাকা ও একটি নতুন গাড়ি। আর অন্য দুজন পেয়েছেন যথাক্রমে পাঁচ লাখ ও তিন লাখ টাকা|অতীতের সব রেকর্ড ভেঙে এবারের আসরে এসএমএস ভোট পড়েছে মোট এক কোটি ৪০ লাখ ৭৮ হাজার। ‘ক্লোজআপ ওয়ান তোমাকেই খুঁজছে বাংলাদেশ ২০১২’-এর চ্যাম্পিয়ন লায়লা বিচারকদের কাছ থেকে ৩৬ নম্বর এবং দর্শকদের কাছ থেকে ৫৫ লাখ ৩০ হাজার ২০০ এসএমএস ভোট পেয়েছেন। সোহাগ পেয়েছেন বিচারকদের ৩১ নম্বর ও দর্শকদের ৫৮ লাখ ২২ হাজার ১১৬ ভোট। বিচারকদের ৩৫ নম্বর ও দর্শকদের ৩০ লাখ এসএমএস ভোট পেয়ে দ্বিতীয় রানার আপ হয়েছেন টুটুল।
 
জানা গেছে, নাটোরের বনপাড়ার মহিষভাঙ্গা গ্রাম থেকেই উচ্চমাধ্যমিক পাস করেছেন লায়লা। তবে ক্লোজআপ ওয়ান প্রতিযোগিতার কারণে এবার স্নাতক সম্মান (অনার্স) শ্রেণীতে ভর্তি হতে পারেননি। এ নিয়ে তেমন আক্ষেপও নেই লায়লার। বললেন, ‘অনার্সে তো ভর্তি হবই। কিন্তু এ প্রতিযোগিতার মাধ্যমে যে পরিচিতি ও মানুষের ভালোবাসা পেয়েছি, তার দাম তো অমূল্য।’
 
‘ক্লোজআপ ওয়ান তোমাকেই খুঁজছে বাংলাদেশ’ প্রথম শুরু হয়েছিল ২০০৫ সালে। এরপর ২০০৬ সালে দ্বিতীয় এবং এক বছর বিরতি দিয়ে ২০০৮ সালে এর তৃতীয় আসরটি অনুষ্ঠিত হয়। ক্লোজআপ ওয়ান প্রতিযোগিতার প্রথম আয়োজনে চ্যাম্পিয়ন হয়েছিলেন নোলক। এরপর যথাক্রমে চ্যাম্পিয়ন হন সালমা ও লিজা।
 
‘ক্লোজআপ ওয়ান তোমাকেই খুঁজছে বাংলাদেশ’ প্রতিযোগিতার এবারের আসরে প্রধান তিন বিচারকের দায়িত্ব পালন করেছেন আহমেদ ইমতিয়াজ বুলবুল, ফাহমিদা নবী ও পার্থ বড়ুয়া। এই প্রতিযোগিতার শীর্ষসংগীত ‘যদি লক্ষ থাকে অটুট, বিশ্বাস হূদয়ে/হবে হবেই দেখা, দেখা হবে বিজয়ে’ গানটির কথা লিখেছেন আসিফ ইকবাল, আর সুর করেছেন নকীব খান।
