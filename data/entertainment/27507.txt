
বলিউড অভিনেত্রী প্রিয়াংকা চোপড়া গুণী নির্মাতা সঞ্জয় লীলা বানসালির নতুন ছবি ‘মেরি কম বায়োপিক’-এর কাজ  নিয়ে ব্যস্ত। ছবিটিতে চুক্তির পর থেকেই এর প্রতি আলাদা আগ্রহ তৈরি হয় প্রিয়াংকার। ছবিতে অলিম্পিকে ভারতের হয়ে ব্রোঞ্জ পদক পাওয়া মেরি কমের ভূমিকায় অভিনয় করছেন তিনি। চ্যালেঞ্জিং এই চরিত্রে অভিনয় করার জন্য নিজের শতভাগ চেষ্টাই চালিয়ে যাচ্ছেন প্রিয়াংকা। এদিকে প্রিয়াংকার পিতৃবিয়োগ ঘটেছে গত মাসেই। তার পরও পেশাগত ব্যস্ততার কথা ভেবে বাবার মৃত্যুর আট দিনের মাথায় ছবিটির শুটিংয়ে ফিরেন তিনি।
নতুন খবর হচ্ছে, ‘মেরি কম বায়োপিক’ ছবিতে বক্সিং খেলোয়াড় হয়ে অভিনয় করতে গিয়ে কয়েক দিন ধরে ঘাম ঝরানো কসরত করতে হচ্ছে প্রিয়াংকাকে। বিশেষ করে পেশি বাড়ানোর জন্য প্রতিদিনই জিমে যেতে হচ্ছে প্রিয়াংকাকে। প্রশিক্ষণ নিচ্ছেন সামির জাউরা নামের একজন প্রশিক্ষকের কাছ থেকে। সামিরও প্রতিদিন অনেক সময় ধরে প্রিয়াংকাকে শারীরিক ফিটনেসের ব্যাপারে প্রশিক্ষণ দিয়ে যাচ্ছেন।
 
প্রিয়াংকা বলেন, ‘পেশি বাড়ানোর কাজটি সত্যিই অনেক কষ্টের। প্রতিদিন ঘণ্টার পর ঘণ্টা কসরত করতে হচ্ছে। এরই মধ্যে আমার শারীরিক ফিটনেসে অনেকখানি পরিবর্তন ঘটেছে। তবে পুরো বিষয়টি খুব উপভোগ করছি।’
