
দর্শকদের মাঝে বোরকা পরে প্রেক্ষাগৃহে গিয়ে ছবি দেখতেন বলিউডের পঞ্চাশের দশকের অভিনেত্রী মধুবালা। হালের বিদ্যা বালানও সম্প্রতি তাঁকেই যেন অনুসরণ করলেন। তবে দর্শকদের চোখ এড়িয়ে যাওয়ার ক্ষেত্রে মধুবালার চেয়ে পিছিয়েই রয়েছেন ‘ডার্টি পিকচার’খ্যাত অভিনেত্রী বিদ্যা বালান।সম্প্রতি সাজিদ নাদিয়াদওয়ালা পরিচালিত সালমানের ‘কিক’ ছবিটি দেখতে বোরকা পরে হাজির হয়েছিলেন বিদ্যা বালান। একা নন; সঙ্গে ছিলেন স্বামী সিদ্ধার্থ রয় কাপুর। সিদ্ধার্থের সঙ্গে বোরকা পরা মেয়ে দেখেই দর্শকদের মনে প্রশ্ন ওঠে, কে এই রহস্যময়ী? পরে অবশ্য বিদ্যা নিজেই খোলসা করে বলেছেন, ‘রহস্যময়ী তিনি নিজেই।’ এনডিটিভির এক খবরে এ তথ্য জানানো হয়েছে।
ঘটনার শুরু ‘কিক’ ছবির বিরতির সময়। ছবি দেখতে সিদ্ধার্থ রয় কাপুরের সঙ্গে পেছনের সারিতে বসেছিলেন বিদ্যা। প্রেক্ষাগৃহের আলো জ্বলে উঠলে সিদ্ধার্থের পাশে বোরকা পরা রহস্যময়ীকে নিয়ে দর্শকদের মধ্যে কৌতূহল জন্মায়। অনেকেই বিষয়টির খোঁজ নেওয়ার জন্য সিদ্ধার্থকে প্রশ্ন করার জন্য উঠেও আসতে থাকেন। গোলযোগ বাধার আগেই আবার প্রেক্ষাগৃহ পুরোপুরি অন্ধকার হয়ে যায়। কিন্তু ছবি শেষ হওয়ার আগেই অনেকে আবারও সিদ্ধার্থের পাশে বসা রহস্যময়ী সম্পর্কে জানার জন্য উঠে আসেন। অবস্থা বেগতিক দেখে ছবি শেষ না করেই পেছনের দরজা দিয়ে প্রেক্ষাগৃহ ছাড়তে হয় এই দম্পতিকে। এ ঘটনার সত্যতা নিশ্চিত করেছেন প্রেক্ষাগৃহের মালিক ও বিদ্যা নিজেই।বিদ্যা এ প্রসঙ্গে বলেন, ‘হ্যাঁ, এ রকম হয়েছিল। কিন্তু বিষয়টি মজার ছিল।’বোরকা পরে এর আগেও একবার প্রেক্ষাগৃহে গিয়েছিলেন বিদ্যা বালান। ‘ডার্টি পিকচার’ দেখতে গিয়ে সেবারের অভিজ্ঞতা ছিল বাজে। বোরকার মুখ একবার খোলায় দর্শকেরা চিনে ফেলেছিলেন তাঁকে। সেবার ছবি না দেখেই ফিরতে হয়েছিল। এবার বিদ্যা অন্তত কিছুটা ভাগ্যবান। সালমানের ‘কিক’ ছবির অর্ধেক তিনি বোরকা পরে প্রেক্ষাগৃহে বসে দেখতে পেরেছেন!
