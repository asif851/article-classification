
নাটক রচনার মাধ্যমেই মূলত জাতীয় কবি কাজী নজরুল ইসলামের বিস্ময়কর সৃষ্টিশীল জীবনের যাত্রা শুরু। ‘যাত্রা’ রচনার মাধ্যমে যাঁর কালজয়ী অভিযাত্রা শুরু হয়েছিল। পরবর্তী সৃষ্টিশীল জীবনে যে বিপুল ও বৈচিত্র্যপূর্ণ সৃষ্টিসম্ভার সংযোজন করেছেন, তার অধিকাংশ আজও অনাবিষ্কৃত। তাঁর এসব সৃষ্টিশীল কাজের যে বিরাট জগতের সন্ধান পাওয়া যায়, তাতে দেখা যায় কোনো কোনো ক্ষেত্রে তিনি পথিকৃৎ, কোনো কোনো ক্ষেত্রে অপূর্ব বৈশিষ্ট্যের অধিকারী। সবকিছু মিলিয়ে নজরুলকে পূর্ণাঙ্গ এবং অনন্য এক নাট্যপ্রতিভা হিসেবে সহজেই আবিষ্কার করা যায়।শিল্পকলা একাডেমীতে গতকাল শুরু হওয়া প্রথম নজরুল নাট্যোৎসবের উদ্বোধনীতে এমন মন্তব্য করলেন অতিথিরা। শিল্পকলা একাডেমীর আয়োজনে গতকাল রোববার শুরু হয়েছে তিন দিনের নজরুল নাট্যোৎসব। জাতীয় কবির লেখা পাঁচটি নাটকের ওপর ভিত্তি করে নির্মিত হয়ে পাঁচটি মঞ্চনাটক। জাতীয় নাট্যশালার পরীক্ষণ থিয়েটার হলে শিল্পী নাটকের মঞ্চায়নের মধ্য দিয়ে উদ্বোধন করা হয়েছে এই উৎসবের। নাটকটি পরিবেশন করেন রাজশাহী বিশ্ববিদ্যালয়ের নাট্যকলা বিভাগ। এর আগে আনুষ্ঠানিকভাবে নাট্যোৎসবের উদ্বোধন ঘোষণা করেন সংস্কৃতিবিষয়ক মন্ত্রণালয়-সংক্রান্ত সংসদীয় স্থায়ী কমিটির সভাপতি সিমিন হোসেন রিমি। একাডেমীর মহাপরিচালক লিয়াকত আলীর সভাপতিত্বে অনুষ্ঠানে বিশেষ অতিথি ছিলেন অনুপম হায়াৎ।আজ সোমবার সন্ধ্যা সাড়ে ছয়টা ও সাতটায় দুটি নাটকের প্রদর্শনী হবে। সমাপনী দিনেও থাকছে দুটি নাটক।
