
অস্কার মনোনয়ন পাওয়া পর্যন্তই! বারবারই ফসকে যাচ্ছিল লিওনার্দো ডিক্যাপ্রিওর অস্কার পাওয়ার বিষয়টা। বেশ কয়েকবার ব্যাপক সম্ভাবনা থাকা সত্ত্বেও অস্কারের আসর থেকে নিরাশ হয়েই ফিরতে হয়েছিল এই হলিউড অভিনেতাকে। তবে এবারের চিত্র ভিন্ন। ‘রেভেন্যান্ট’ ছবিতে দুর্দান্ত অভিনয় করে এ বছর ‘সেরা অভিনেতা’র অস্কার ছিনিয়ে নিয়েছেন তিনি। যে অস্কার মূর্তি হাতে পাওয়ার জন্য এত অপেক্ষা, এত পরিশ্রম; সেই অস্কারই কিনা আর একটুর জন্য হারাতে বসেছিলেন ডিক্যাপ্রিও।
রোববার হলিউডের ডলবি থিয়েটারে ৮৮তম অস্কার আসর শেষে এক নৈশভোজে অংশ নিয়েছিলেন ডিক্যাপ্রিও। নৈশভোজ শেষে বাড়ি ফেরার সময় ভুলে অস্কার মূর্তিটি সেখানে রেখেই রওনা দিয়েছিলেন। আর এভাবেই মনের ভুলে তাঁর পুরস্কারের অস্কার মূর্তিটিকে প্রায় হারাতেই বসেছিলেন এই ‘রেভেন্যান্ট’ তারকা।সম্প্রতি প্রকাশিত একটি ভিডিওতে দেখা গেছে, লিওনার্দো ডিক্যাপ্রিও নৈশভোজ শেষে নিজের গাড়িতে উঠে রওনা হওয়ার সময় একজন তাঁর দিকে ছুটে আসছেন। সেই মানুষটির হাতেই ছিল ডিক্যাপ্রিওর পাওয়া ‘সেরা অভিনেতা’র সেই অস্কার মূর্তিটি।এই ‘টাইটানিক’ তারকার কাছে সেই লোক মজা করে প্রশ্ন ছুড়ে দেন, ‘আপনি কী নিজের সঙ্গে এই পুরস্কারটি নিয়ে যেতে চান?এই প্রশ্নের জবাবে ডিক্যাপ্রিও তাঁকে তাঁর সহকারীর কাছে অস্কার মূর্তিটি হস্তান্তরের জন্য অনুরোধ করেন।ভাগ্যিস, সেই লোক ঠিক সময়েই লিওনার্দো ডিক্যাপ্রিওর কাছে তাঁর পাওয়া অস্কার পুরস্কারটি পৌঁছে দিতে পেরেছিলেন। তা না হলে বহু সাধনার ধন অস্কারের এই সোনালি মূর্তিটিকে নির্ঘাত হারাতেন ডিক্যাপ্রিও।এনডিটিভি অবলম্বনে নাদিয়া মাহমুদ।
