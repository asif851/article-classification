
তৃণমূল সাংসদ ও অভিনেতা তাপস পালের বিরুদ্ধে জনস্বার্থে করা মামলাটি সিআইডি পুলিশ দিয়ে তদন্ত করার নির্দেশ দিয়েছেন কলকাতা হাইকোর্টের বিচারপতি নিশীথা মাত্রে। ফলে নারীদের নিয়ে বেঁফাস মন্তব্যের জন্য তাপসকে বিচারের সম্মুখীন হতে হচ্ছে।এর আগে ২৯ আগস্ট কলকাতা হাইকোর্টের প্রধান বিচারপতি মঞ্জুলা চেলুর এই মামলা বিচারের জন্য দায়িত্ব দেন নিশীথা মাত্রেকে। আরও দুই বেঞ্চ ঘুরে মামলাটি তাঁর বেঞ্চে আসে।কলকাতা হাইকোর্টের একক বেঞ্চের বিচারপতি দীপংকর দত্ত গত ২৮ জুলাই তাপস পালের অশালীন মন্তব্যের জন্য তাঁর বিরুদ্ধে সিআইডির মাধ্যমে মামলা করার নির্দেশ দিয়েছিলেন। ওই নির্দেশের বিরুদ্ধে পশ্চিমবঙ্গ সরকার হাইকোর্টের বিচারপতি গিরীশ গুপ্ত ও বিচারপতি তপোব্রত চক্রবর্তীর সমন্বয়ে গঠিত ডিভিশন বেঞ্চে আপিল করেন। সেই আপিলের শুনানি শেষে ১৩ আগস্ট ডিভিশন বেঞ্চের দুই বিচারপতি ভিন্নমত পোষণ করে আলাদা রায় দেন।
এর ফলে মামলাটি তৃতীয় বিচারপতির আদালতে নেওয়ার নির্দেশ দেন প্রধান বিচারপতি। শুনানি শেষে আদালত আজ বৃহস্পতিবার রায় দেন। রায়ে তিনি জানিয়ে দেন, এই মামলাটির তদন্ত করবে সিআইডি। তবে এ ব্যাপারে হাইকোর্ট নজরদারি করবে না। আংশিক কিছু পরিবর্তন ছাড়া একক বেঞ্চেরই নির্দেশ বহাল রাখলেন তৃতীয় বিচারপতি।
তাপস পাল ১৪ জুন প্রথমে নদীয়া জেলার নাকাশিপাড়া থানার চৌমাহায় ভাষণ দেওয়ার সময় বলেছিলেন, ‘আমি চন্দননগরের ছেলে। অনেক রংবাজি করেছি। আমি প্রচুর মাস্তানি করেছি। আমি পকেটে মাল নিয়ে ঘুরি। আমি নিজে রিভলবার দিয়ে গুলি করে চলে যাব। সিপিএমকে গুলি করে মারব। আমার মা, বোন, বাবা, বাচ্চা কারোর গায়ে যদি হাত পড়ে, আমি ছেড়ে কথা বলব না। বাড়ি বাড়ি ঢুকে ছেলে পাঠিয়ে রেপ করে দেব। তৃণমূলের কারোর গায়ে যদি কোনো সিপিএম হাত দেয়, তবে তাদের গোষ্ঠী শেষ করে দেব। বাড়িঘর জ্বালিয়ে দেব।’ এরপর আরও কয়েকটি এলাকায় বক্তব্য দেওয়ার সময় তিনি অশালীন মন্তব্য করেন।
