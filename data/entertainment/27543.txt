
ভূমিকম্পে নেপালে ব্যাপক ক্ষয়ক্ষতি হয়েছে। যোগাযোগ বন্ধ হয়ে যাওয়ায় বিপাকে পড়েছেন আমাদের শিল্পীরা। বর্তমানে নেপালের নাগরকোটে অবস্থান করছেন শাহরিয়ার নাজিম জয়, রুনা খান, কল্যাণ, রাখিসহ ছয়জনের একটি দল। তাঁরা চ্যানেল আইয়ের জন্য নির্মিত হলিডে নামে একটি ধারাবাহিকের কাজের জন্য ২০ এপ্রিল সেখানে যান। গতকাল সকালে নাগরকোটের পাহাড়ি এলাকায় শুটিং শুরু করেন তাঁরা। ওই সময় টের পান ভূমিকম্প শুরু হয়েছে।‘আমরা সবাই ভালো আছি। আমাদের পুরো ইউনিটও ঠিকঠাক আছে।’ গতকাল দুপুরে সামাজিক যোগাযোগ মাধ্যম ফেসবুকে এই স্ট্যাটাস দেন অভিনেত্রী রুনা খান। অবশ্য স্ট্যাটাসের আগেই তাঁর ওয়ালে শুভাকাঙ্ক্ষীরা জানতে চেয়েছেন তাঁদের সর্বশেষ অবস্থা।নাগরকোট থেকে মুঠোফোনে জয় প্রথম আলোকে বলেন, ‘শনিবার (গতকাল) সকালে আমরা নাগরকোট এলাকার একটি পাহাড়ে শুটিং করছিলাম। হঠাৎ টের পেলাম ভূমিকম্প। মুহূর্তে সবার মাঝে আতঙ্ক ছড়িয়ে পড়ে। সবাই আমাদের জন্য দোয়া করবেন যেন সুস্থভাবে দেশে ফিরতে পারি।’অভিনেতা কল্যাণ তাঁর ফেসবুক অ্যাকাউন্টে কিছু ছবি দিয়ে সবার কাছে দোয়া প্রার্থনা করেন। শুটিং শেষ করে শিগগিরই তাঁরা দেশে ফিরবেন বলে জানা যায়।চ্যানেল আইয়ের বিপণন বিভাগের প্রধান ইবনে হাসান খান প্রথম আলোকে বলেন, পরিস্থিতি স্বাভাবিক হলেই তাঁদের দেশে ফেরার ব্যবস্থা করা হবে।
