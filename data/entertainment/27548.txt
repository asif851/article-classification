
বিশেষ দিবসকে উপলক্ষ করেই নির্মিত হয় ম্যাগাজিন অনুষ্ঠান ‘পাঁচফোড়ন’। এবারের ঈদেও এর ব্যতিক্রম হচ্ছে না। ফাগুন অডিও ভিশন থেকে নির্মিত এই অনুষ্ঠানের ক্ষেত্রে বরাবরই নানা চমক রাখার চেষ্টা করেন আয়োজক কর্তৃপক্ষ। সবচেয়ে বড় যে চমক; তা থাকে উপস্থাপনায়। এবারও আয়োজকেদের পক্ষ থেকে সে চেষ্টাই করা হয়েছে। পাঁচফোড়ন অনুষ্ঠানের এবারের ঈদের পর্বটির উপস্থাপনা করেছেন চলচ্চিত্র ও সংগীত জগতের দুই জনপ্রিয় মুখ ইমন ও কণা। এবারই প্রথম তাঁরা দুজন একসঙ্গে কোনো অনুষ্ঠানের উপস্থাপনা করলেন।সম্প্রতি ঢাকার বিভিন্ন স্থানে ‘পাঁচফোড়ন’ অনুষ্ঠানের শুটিংয়ে অংশ নিয়েছেন ইমন ও কণা। এটি প্রচারিত হবে এটিএন বাংলার ঈদের বিশেষ অনুষ্ঠানমালায়।প্রথম আলোকে ইমন জানিয়েছেন, এর আগেও একবার “পাঁচফোড়ন” অনুষ্ঠান উপস্থাপনা করার অভিজ্ঞতা হয়েছে। “লালটিপ” ছবিটির মুক্তির পর পরই সেই অনুষ্ঠানে আমার সঙ্গে উপস্থাপিকা হিসেবে ছিল কুসুম। এবারে যখন আবারও উপস্থাপনার প্রস্তাব পেলাম তখন মনে হলো, মন্দ হবে না। অন্যরকম অনুষ্ঠান, অভিজ্ঞতাও হবে অন্যরকম। সবশেষে কাজটা করেও বেশ ভালো লেগেছে।
কণা বলেন, ‘শুরুতে কথা ছিল, এবারের “পাঁচফোড়ন” অনুষ্ঠানে শুধু গান গাইব। পরে অবশ্য উপস্থাপনারও প্রস্তাব পাই। নাটকের আঙ্গিকে পুরো অনুষ্ঠানের উপস্থাপনা করেছি। তাই এটাকে গতানুগতিক কোনো অনুষ্ঠান উপস্থাপনা মনে হয়নি। একেবারে অন্যরকম অভিজ্ঞতা হয়েছে।’কণা এও বলেন, ‘ইমন আমার খুব ভালো একজন বন্ধু। তাই অনেক বেশি সুবিধাও হয়েছে। পুরো অনুষ্ঠান উপস্থাপনার বিষয়টাই আমরা বেশ উপভোগ করেছি।’“পাঁচফোড়ন” অনুষ্ঠানে কণা যে গানটি গেয়েছেন তার সুর ও সংগীত পরিচালনা করেছেন সাজিদ সরকার। আর লিখেছেন রবিউল ইসলাম জীবন।
