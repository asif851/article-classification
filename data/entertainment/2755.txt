
দ্বীপরাষ্ট্র জ্যামাইকায় আজ বিকেলে অনুষ্ঠিত হতে যাচ্ছে ‘মিজ আর্থ ২০১৬’ সুন্দরী প্রতিযোগিতার চূড়ান্ত পর্বটি। এ প্রতিযোগিতার শেষপ্রান্তে দাঁড়িয়ে আছেন বাংলাদেশি বংশোদ্ভূত আয়ারল্যান্ডের প্রতিযোগী মাকসুদা আকতার প্রিয়তি। গতকাল তিনি ছিলেন সেরা ১০ এর তালিকায়। কিন্তু আজ সকালে খবর হচ্ছে— প্রিয়তি এখন এ প্রতিযোগিতার সেরা পাঁচ-এ।চমকপ্রদ এই খবরটি এরই মধ্যে নিজের ফেসবুকে এক পোস্টে জানিয়ে দিয়েছেন এই ‘মিজ আর্থ’ প্রতিযোগী। প্রিয়তি লিখেছেন, ওকে, সি চ্যালেঞ্জ রাউন্ডের পর আমি সেরা পাঁচে জায়গা করে নিয়েছি, সাক্ষাৎ​কারের বিষয়টা কঠিন ছিল, জাতীয় পোশাকের রাউন্ডটাও। আগামীকাল বিকেলে গ্র্যান্ড ফিনালে!’বাংলাদেশ সময় অনুযায়ী আজ সকালে স্ট্যাটাসটি আপলোড করেছেন তিনি। আজ বিকেলে প্রতিযোগিতার চূড়ান্ত পর্বটি অনুষ্ঠিত হওয়ার কথা রয়েছে। এ প্রতিযোগিতাটি অনুষ্ঠিত হবে জ্যামাইকার ‘গ্র্যান্ড প্লাটিনাম জ্যামাইকা রিসোর্ট অ্যান্ড স্পা’ নামের একটি অবকাশযাপন কেন্দ্রে।এরই মধ্যে প্রতিযোগিতার গ্র্যান্ড ফিনালের প্রস্তুতির বিষয়টাও চূড়ান্ত করে ফেলেছেন আয়োজকেরা। প্রতিযোগিতার বেশ কিছু ছবি এরই মধ্যে সামাজিক যোগাযোগ মাধ্যম ফেসবুকে আপলোড করেছেন প্রিয়তি।প্রিয়তি জানিয়েছেন, অনেকগুলি ধাপের মধ্যে দিয়ে চূড়ান্ত ধাপে এসে পৌঁছেছেন তিনি। এর মধ্যে যেমন ছিল বৃক্ষরোপণ কর্মসূচি, তেমনি অসহায় ও সুবিধাবঞ্চিতদের জন্য তহবিলও গঠন করতে হয়েছে। ছিল সমুদ্রে সাঁতার কাটার রাউন্ডও। আর এসব প্রতিযোগিতায় তাকে লড়তে হয়ে​ছে বিশ্বের বিভিন্ন দেশের সুন্দরী প্রতিযোগিতা থেকে উঠে আসা নারীদের সঙ্গে।‘মিজ আয়ারল্যান্ড’ খেতাবপ্রাপ্ত এ প্রতিযোগী লড়ছেন আয়ারল্যান্ডের হয়ে। কারণ, গেল বছর তিনি মিজ আয়ারল্যান্ড ২০১৪ খেতাব পেয়েছেন সেখানেই।প্রিয়তির জন্ম ঢাকার ফার্মগেটে। ১৪ বছর আগে পাড়ি জমিয়েছিলেন আয়ারল্যান্ডে। পড়াশোনা শেষ করে বৈমানিক হিসেবে সেখানেই কর্মরত আছেন তিনি।
