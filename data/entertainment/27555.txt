
সন্তানসম্ভবা হয়ে ২০১৫ সালের মার্চ মাসে কাউকে কিছু না বলেই আড়ালে চলে যান অপু বিশ্বাস। সে সময় শুটিং চলা তাঁর অভিনীত পাঁচটি ছবির ভাগ্য অনিশ্চিত হয়ে পড়ে। ছবিগুলো হলো ‘রাজনীতি’, ‘পাঙ্কু জামাই’, ‘মাই ডার্লিং’, ‘মা’ ও ‘লাভ ২০১৪’। সব ছবিতেই অপুর নায়ক শাকিব খান।
বছরখানেক পরে প্রকাশ্যে আসেন অপু বিশ্বাস। তবে শাকিব খানের সঙ্গে বিয়ের ও সন্তানের খবর সামনে চলে এলে বিষয়টি নিয়ে সারা দেশে হইচই পড়ে যায়। তাঁদের দুজনের মধ্যে সম্পর্ক ক্রমেই খারাপ হয়। কিন্তু এর মধ্যেও আলাদাভাবে ‘রাজনীতি’ ও ‘পাঙ্কু জামাই’ ছবি দুটির কাজ শেষ করে দেন তাঁরা। আটকে থাকে বাকি তিনটি ছবি।
শাকিব-অপুর সংসার এরই মধ্যে ভেঙে গেছে। গত ২২ ফেব্রুয়ারি হয়েছে বিবাহবিচ্ছেদ। এই পরিস্থিতি বাকি ছবিগুলোর প্রযোজক ও পরিচালকদের নতুন করে চিন্তায় ফেলে দিয়েছে। তবে তাঁরা আশা ছাড়ছেন না। শাকিব ও অপুকে নিয়ে বাকি ছবির কাজ শেষ করতে পারবেন বলে এখনো তাঁরা আশাবাদী।
শাকিব খান চার দিন শিডিউল দিলেই ‘লাভ ২০১৪’ ছবির কাজ শেষ হয়ে যাবে বলে জানান পরিচালক জি সরকার। তিনি বলেন, ‘শাকিব ও অপু দুজনের সঙ্গেই কথা হয়েছে। অপু প্রস্তুত আছেন। শাকিবের হাতের ছবির শুটিংয়ের ফাঁকে সময় বের করে আমার কাজটি করে দেবেন বলেছেন।’
একই আশাবাদের কথা জানান ‘মা’ ছবির প্রযোজক ও পরিচালক কালাম কায়সার। তিনি বলেন, ‘প্রায় কোটি টাকা বিনিয়োগ হয়ে গেছে ছবিতে। তাই কাজটি শেষ করতে হবে। আমি শুটিংয়ের জন্য প্রস্তুত হয়েই শাকিবের সঙ্গে বসব।’
‘মাই ডার্লিং’ ছবির পরিচালক মনতাজুর রহমান আকবর বলেন, ‘অপুর সঙ্গে কথা হয়েছে। তিনি রাজি আছেন। শাকিবের সঙ্গেও কথা বলব।’
এদিকে ছবিগুলোর কাজ শেষ করতে যেকোনো সময়ই শিডিউল দিতে প্রস্তুত অপু বিশ্বাস। মাতৃত্বজনিত বিষয়ে ঠিক সময়ে ছবিগুলোর কাজ শেষ করতে না পারায় দুঃখ প্রকাশ করেন। সে সময় সহযোগিতার জন্য ছবির প্রযোজক ও পরিচালকদের কাছে কৃতজ্ঞ বলে জানান তিনি। অপু বিশ্বাস বলেন, ‘আমি কাজগুলো শেষ করে দেওয়ার জন্য সব সময়ই প্রস্তুত। বললে রাত তিনটায়ও ছবিগুলোর জন্য শিডিউল দিতে চাই।’
ভারতের কলকাতায় ভাইজান এল রে ছবির শুটিংয়ে আছেন শাকিব খান। সেখান থেকে মুঠোফোনে আটকে থাকা ছবিগুলো নিয়ে তিনিও সুখবর দিলেন। তিনি বলেন, ‘আমি কিন্তু এসব ঘটনার অনেক আগেই কয়েকবার শিডিউল দিয়েছি। কিন্তু তাঁরা শিডিউল বারবার পরিবর্তন করেছেন। হতে পারে ফান্ড জোগাড় না হওয়ায় এমন হয়েছে।’
শাকিব পরিচালকদের আশ্বস্ত করে বলেন, ‘ছবিগুলোর কাজ করে দেব। একটু দেরি হলেও অন্য ছবির শুটিংয়ের ফাঁকে সময় বের করে কাজগুলো করতে হবে আমাকে।’
