

নতুন সিনেমার শুটিংয়ে নেপাল গেছেন অভিনেত্রী ও মডেল বিদ্যা সিনহা মিম। পাহাড়ের ফাঁক গলিয়ে এঁকেবেঁকে যাচ্ছিল তাঁদের বহন করা গাড়িটি। কাঠমান্ডু থেকে পোখারার পথে যাওয়ার সময় ঘটল দুর্ঘটনাটি। হঠাৎ গাড়ির সামনেই ধসে পড়তে শুরু করে পাহাড়। একটুর জন্য মিম ও তাঁর শুটিং দল রক্ষা পায় ভয়াবহ সেই পাহাড়ধস থেকে।
তাঁদের কোনো ক্ষতি না হলেও প্রচণ্ড ঘাবড়ে গেছেন এই অভিনেত্রী। বাংলাদেশ সময় রাত প্রায় সাড়ে আটটায় ফেসবুকে পাহাড়ধসের সেসব ছবি আপলোড করে তিনি তাঁর অভিজ্ঞতার কথা জানিয়েছেন। নিজের ভ্যারিফাইড ফেসবুক অ্যাকাউন্টে ছবিগুলো তুলে দিয়ে মিম লেখেন, ‘আজকে একটুর জন্য বেঁচে গেছি। কাঠমান্ডু থেকে পোখারা যাওয়ার সময় হঠাৎ করে আমাদের গাড়ির সামনে পাহাড় ধসে পড়া শুরু করে। ভয়ে শেষ হয়ে গিয়েছিলাম। মনে হলো আমাদের গাড়ির ওপর এসে পড়বে। এই প্রথম চোখের সামনে এমনটা হতে দেখলাম। সৃষ্টিকর্তাকে ধন্যবাদ আমাদের রক্ষা করার জন্য। এখনো হাত-পা কাঁপছে।’অনন্য মামুন পরিচালিত ‘আমি তোমার হতে চাই’ ছবির শুটিংয়ে গত ২৩ জুলাই নেপালে গেছেন এ অভিনেত্রী।
