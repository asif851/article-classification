
মোস্তফা সরয়ার ফারুকী পরিচালিত চলচ্চিত্র টেলিভিশন এবার বাণিজ্যিকভাবে মুক্তি পাচ্ছে দক্ষিণ কোরিয়ায়। সেখানে ছবিটি পরিবেশনার দায়িত্বে আছে অ্যাট নাইন ফিল্ম। এই প্রতিষ্ঠান সূত্রে জানা গেছে, ৭ নভেম্বর দক্ষিণ কোরিয়ার সিউল, বুসান আর দেইগু শহরে একযোগে মুক্তি পাবে ছবিটি। এ উপলক্ষে তিন দিনের জন্য দক্ষিণ কোরিয়া সফরে যাচ্ছেন ফারুকী।ফারুকী বলেন, ‘যুক্তরাষ্ট্র, চীন, ভারত, কোরিয়া ও হংকং—পাঁচটি দেশকে চলচ্চিত্রের বড় বাজার হিসেবে মনে করা হয়। এমনই বাজারে টেলিভিশন ছবির বাণিজ্যিক মুক্তি পাওয়ায় বাংলাদেশের চলচ্চিত্র আরেক ধাপ এগিয়েছে।’ফারুকী আরও জানান, মালয়েশিয়া, সিঙ্গাপুর ও থাইল্যান্ডের জন্য টেলিভিশন ছবির সম্প্রচার স্বত্ব কিনেছে অ্যাস্ট্রো। শিগগিরই অ্যাস্ট্রো টিভিতে প্রচারিত হবে ছবিটি। এ উপলক্ষে অ্যাস্ট্রো টিভি ও রেডিও ফারুকীর একটি সাক্ষাৎকার প্রচার করবে।এদিকে নভেম্বর ও ডিসেম্বর মাসে টেলিভিশন ছবিটি ভারতের কেরালা ও কলকাতা এবং ইন্দোনেশিয়ার জাকার্তার নেটপ্যাক উৎসবে প্রদর্শন করা হবে।
