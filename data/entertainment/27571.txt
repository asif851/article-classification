
‘ময়মনসিংহ গীতিকা’র জনপ্রিয় উপাখ্যান ‘মহুয়ার পালা’ অবলম্বনে ছবি নির্মাণ করছেন রওশন আরা নীপা। মহুয়া সুন্দরী নামের ছবিটির চিত্রনাট্যও লিখেছেন তিনি।মহুয়া সুন্দরীর চরিত্রে অভিনয় করছেন পরিমনি। তিনি বলছিলেন, ‘কাপাসিয়া, হোতাপাড়া আর টাঙ্গাইলে আমরা টানা ২০ দিন শুটিং করেছি। এখন শুধু গানের কিছু কাজ বাকি আছে। আমি চরিত্রটিতে এমনভাবে ঢুকে পড়েছি যে বাসায় ফেরার পরও মহুয়া সুন্দরীর মতো করেই কথা বলেছি। চরিত্রটি থেকে বের হতে একটু সময় লেগেছে।’ছবির গল্প সম্পর্কে নীপার মন্তব্য, ‘গল্পটিকে আমি বর্তমান প্রেক্ষাপটে উপস্থাপন করছি। আমার ছবির গল্প যাত্রাপালার নায়িকা ছবি রানী আর গ্রামের প্রভাবশালী ধনাঢ্য পরিবারের সন্তান জীবনকে ঘিরে। ঘটনাক্রমে ছবি আর জীবনের প্রেম হয়। একসময় ছবির মনে হয় সে যেন মহুয়ার পালার মহুয়া।’সরকারি অনুদানে তৈরি হচ্ছে মহুয়া সুন্দরী ছবিটি। নীপা বলেন, ‘মহুয়া সুন্দরী পুরোপুরি বাণিজ্যিক ধাঁচের ছবি। যাঁরা প্রেক্ষাগৃহে গিয়ে একটি পরিপূর্ণ প্রেম, হাসি-কান্না আর বিরহের ছবি দেখতে চান, তাঁদের জন্য এই ছবি। তবে নতুন প্রজন্মের ছেলেমেয়ে যাঁরা লোকজ সংগীত এবং মাটির ঘ্রাণ নিতে চান, তাঁরাও এ ছবি দেখে আনন্দ পাবেন।’মহুয়া সুন্দরী ছবিতে আরও অভিনয় করছেন মামুনুর রশীদ, সুচরিতা, সুমিত, জয়রাজ প্রমুখ। ছবিতে গান আছে ছয়টি। সংগীতায়োজন করেছেন ইমন সাহা এবং অমিত চট্টোপাধ্যায়।
