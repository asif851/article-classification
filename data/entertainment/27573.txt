

এবিসি রেডিও সম্প্রতি প্রকাশ করেছে ২০১৭ সালে প্রচারিত সেরা ৫০ গানের তালিকা। তাদের তালিকার ১ নম্বরে আছে হাসিবুর রেজা কল্লোল পরিচালিত সত্তা ছবির ‘তোর প্রেমেতে’ গানটি। গানটির সুর ও সংগীত করেছেন বাপ্পা মজুমদার। গেয়েছেন জেমস। গত বছরের জনপ্রিয় এই গান ও সাম্প্রতিক কিছু কাজ নিয়ে প্রথম আলোর সঙ্গে কথা বলেছেন জেমস।

এবিসি রেডিওতে বছরব্যাপী প্রচারিত গানের তালিকার শীর্ষে আছে ‘তোর প্রেমেতে’। গানটির গায়ক হিসেবে কেমন লাগছে?
আমি যখন গান করি, সেটা ১ নম্বরে যাবে, নাকি ২ নম্বরে, সেটা মাথায় থাকে না। প্রথমে গানটি করি নিজের ভালো লাগা থেকে। গানটি তৈরির পর শ্রোতারা কীভাবে নেবেন, তা তো আগে থেকে বলা যায় না। ‘তোর প্রেমেতে’ গানটি শ্রোতারা ভালোভাবে নিয়েছেন। টপচার্টের ১ নম্বরে আছে শুনে ভালো লাগছে।
আপনি সিনেমার জন্য কম গান করছেন। কেন? 
সিনেমায় কম গান করি, এটা বড় বিষয় নয়। আমি যে ধরনের গান করি, তা সিনেমায় কতটুকু যাবে, গল্প ও দৃশ্যের সঙ্গে কতটুকু মানাবে, এর ওপর নির্ভর করে। যার সিনেমার গল্পের জন্য আমার গান দরকার হয়, তিনিই আমার কাছে গান নিয়ে আসেন।
কিন্তু সিনেমায় আপনার গান থাকলেই তো তা জনপ্রিয় হয়। আপনি কী বলেন? 
জনপ্রিয়তার কথা ভেবে গান করি না। ভালো লাগে বলেই করি। শ্রোতাদের গান পছন্দ হলে সেটা বাড়তি পাওনা।
কেউ কেউ বলেন, জেমসের গান সিনেমার জন্য নিতে হলে বেশ খরচ গুনতে হয়। সত্যিই কি তাই? 
এখানে বেশি খরচের কিছু নেই। একটি গান করতে আমার যে চাহিদা, আমার যে খরচ, সেটাই আমি নিয়ে থাকি।
কলকাতার পানিহাটি উত্সবে গান করলেন। কেমন হলো? 
ভালো হয়েছে। অনেক শ্রোতা ছিলেন। বাংলা গানের পাশাপাশি আমার গাওয়া বলিউডের কয়েকটি হিন্দি গানও করেছি।
নতুন গানের খবর কী? 
নতুন অ্যালবামের কাজ চলছে। এরই মধ্যে কয়েকটি গান করা হয়ে গেছে। মোট ছয়টি গান নিয়ে আমার নতুন অ্যালবাম হবে। কোনো একটি ফোন কোম্পানি থেকে অ্যালবামটি অনলাইনে প্রকাশ করা হবে।
সাক্ষাৎকার: শফিক আল মামুন
