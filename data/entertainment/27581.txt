
দৃশ্যটা বৃহস্পতিবার বিকেলের। বেসরকারি প্রতিষ্ঠানের চাকরিজীবী আরিফুর রহমান বন্ধুদের নিয়ে মোস্ট ওয়েলকাম-২ দেখতে এসেছেন বলাকা সিনেমায়। বিকেলের প্রদর্শনী দেখবেন বলে বেলা আড়াইটায় টিকিটের জন্য সারিতে দাঁড়িয়েছেন। কিন্তু সারি কিছুদূর এগোতেই ঘোষণা—টিকিট শেষ। সারি ছেড়ে বেরোতেই পাশ থেকে একজনের ডাক। ‘টিকিট লাগলে বইলেন’।সিনেমা দেখতে আসা দর্শকের বিশাল সারি, হলের সদর দরজায় ‘প্রেক্ষাগৃহ পূর্ণ’ লেখা নোটিশ আর কালোবাজারে টিকিট বিক্রি—এই দৃশ্যগুলো বহুদিন পরে দেখা গেল ঢাকার চলচ্চিত্র বাজারে। সিনেমা হলগুলোতে এমনই ভিড় ছিল যে অভিজাত হলগুলোতে ছবি দেখতে আসা দর্শকদের অধিকাংশকেই টিকিট কিনতে হয়েছে কালোবাজারে। ১০০ টাকা মূল্যের টিকিট ২০০ থেকে ২৫০ টাকা, ২০০ টাকা মূল্যের টিকিট ৪০০-৫০০ টাকা পর্যন্ত বিক্রি হয়েছে।এখন স্যাটেলাইট চ্যানেলের যুগ। ঘরে বসেই অসংখ্য দেশ-বিদেশের নানা চ্যানেলে হরেক রকম নাটক, টেলিফিল্ম, সংগীতানুষ্ঠানসহ সিনেমা দেখার অবারিত সুযোগ রয়েছে। কিন্তু ঐতিহ্য অনুযায়ী ঈদে বড় পর্দায় ছবি দেখার অভ্যাস অনেকের। এবারও তার ব্যতিক্রম হয়নি। ঈদ উপলক্ষে মুক্তি পেয়েছে চারটি নতুন ছবি। এগুলো হলো—মোহাম্মদ হোসেন পরিচালিত আই ডোন্ট কেয়ার, সাফি উদ্দিনের হানিমুন, বদিউল আলমের হিরো: দ্য সুপারস্টার এবং অনন্ত জলিলের মোস্ট ওয়েলকাম-২। এর মধ্যে হিরো: দ্য সুপারস্টার ও মোস্ট ওয়েলকাম-২ ছবি দুটি নিয়ে দর্শকদের মধ্যে দেখা গেছে বিশেষ আগ্রহ। রাজধানীর ৩৩টিসহ সারা দেশের বিভিন্ন প্রেক্ষাগৃহে চলছে এসব সিনেমা। হিরো: দ্য সুপার স্টার শাকিব খানের প্রযোজিত প্রথম ছবি। তাঁর বিপরীতে অভিনয় করেছেন চিত্রনায়িকা অপু বিশ্বাস ও ববি। প্রযোজনা প্রতিষ্ঠান সূত্রে জানা গেছে, ঢাকার বিভিন্ন প্রেক্ষাগৃহসহ সারা দেশের শতাধিক হলে মুক্তি পেয়েছে ছবিটি। অন্যদিকে মোস্ট ওয়েলকাম-২ ছবিটি একই সঙ্গে পরিচালনার পাশাপাশি অভিনয় ও প্রযোজনা করেছেন অনন্ত জলিল। তাঁর বিপরীতে নায়িকা হয়েছেন বর্ষা। ঈদের প্রথম ও দ্বিতীয় দিন দর্শক চাহিদার সুযোগে ৪০০ টাকা করেও বলাকা সিনেওয়ার্ল্ডে এই ছবির টিকিট বিক্রি করেছে কালোবাজারিরা। রাজধানীসহ সারা দেশের ৩২টি প্রেক্ষাগৃহে মুক্তি পেয়েছে এই ছবি।রাজধানীর অভিসার সিনেমা হলে চলা হানিমুন ছবিটি ঈদের প্রথম দিন থেকেই দর্শক টেনেছে বলে জানান প্রতিষ্ঠানটির ব্যবস্থাপক খায়রুল কবির। এ ছবিতে নবীন চিত্রনায়ক বাপ্পী চৌধুরীর বিপরীতে অভিনয় করেছেন উঠতি নায়িকা মাহিয়া মাহি। দেশের মোট ৪০টি সিনেমা হলে প্রদর্শিত হচ্ছে ছবিটি। অপরদিকে ঈদের আরেক ছবি আই ডোন্ট কেয়ারের বিভিন্ন চরিত্রে অভিনয় করেছেন বাপ্পী, নিপুণ, ববি, আলী রাজ, প্রবীর মিত্র, মিশা সওদাগর প্রমুখ। সারা দেশের ৮৮টি প্রেক্ষাগৃহে মুক্তি পেয়েছে ছবিটি। রাজমণি সিনেমা হলের ব্যবস্থাপক অহিদুর রহমান জানালেন, তাঁদের প্রতিষ্ঠানে প্রতিটি প্রদর্শনীতে উল্লেখযোগ্য দর্শক সমাগম হচ্ছে।বাংলাদেশ চলচ্চিত্র প্রদর্শক সমিতির সাধারণ সম্পাদক মিয়া আলাউদ্দীনের মতে, ঈদে মুক্তি পাওয়া চারটি ছবিই নির্মিত হয়েছে ডিজিটাল পদ্ধতিতে। স্বচ্ছ পর্দার পাশাপাশি ভালো শব্দব্যবস্থার কারণে দর্শকেরা হলমুখী হয়েছে। তাঁর ভাষায়, প্রত্যাশার চেয়ে ভালো ব্যবসা করছে এবারের ছবিগুলো। তবে একটি বিষয়ে আফসোস করলেন প্রদর্শক সমিতির এ নেতা। তিনি বলেন, ‘ঈদে মুক্তিপ্রাপ্ত একটি ছবির নামও বাংলায় রাখা হয়নি।’ঈদের চতুর্থ দিন গতকাল ছুটির দিনে ঢাকার প্রায় প্রতিটি প্রেক্ষাগৃহে ভালো দর্শক সমাগম হয়েছে। মানসম্পন্ন প্রেক্ষাগৃহকে প্রাধান্য দিয়েছেন সিনেমাপ্রেমীরা। সে কারণে অন্য সিনেমা হলগুলোর তুলনায় মধুমিতা, বলাকা, ব্লকবাস্টার সিনেমাস কিংবা স্টার সিনেপ্লেক্সে দর্শনার্থীর সংখ্যা ছিল বেশি। এসব প্রতিষ্ঠানে অগ্রিম টিকিট সংগ্রহ করে ছবি দেখছে দর্শক।একটা সময় ছিল, যখন ঈদের ছুটিতে বিনোদন বলতে বড় পর্দায় নতুন ছবিই ছিল মূল আকর্ষণ। কিন্তু অশ্লীলতা, স্যাটেলাইট চ্যানেলের প্রভাবসহ নানা কারণে হলবিমুখ হয়ে পড়েছিল দর্শক। চলচ্চিত্রশিল্পে জমেছিল মেঘ। এবারের ঈদে বিগত চার দিনের অভিজ্ঞতায় কিছুটা হলেও আশাবাদী সংশ্লিষ্ট ব্যক্তিরা। তাঁরা অপেক্ষা করছেন, সাফল্যের ধারাবাহিকতায় মেঘ কেটে হারানো গৌরব ফিরে পাবে চলচ্চিত্রশিল্প।
