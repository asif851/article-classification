
শিরোনামহীনের কাছে দুঃখ প্রকাশ করেছেন তানযীর তুহিন। বিভিন্ন সূত্র থেকে জানা গেছে, দেশের অন্যতম জনপ্রিয় এই ব্যান্ডের সাবেক কণ্ঠশিল্পী তানযীর তুহিন এখন আছেন মালয়েশিয়ায়। ব্যবসায়িক কাজ আর বিশ্রাম নেওয়ার জন্য তিনি সেখানে গেছেন। সেখান থেকে আজ বৃহস্পতিবার বিকেলে সামাজিক যোগাযোগমাধ্যম ফেসবুকে তিনি একটি স্ট্যাটাস দিয়েছেন। সেখানে তিনি লিখেছেন, ‘আমি শিরোনামহীন ব্যান্ডের মেম্বার ও পরিবারবর্গের কাছে দুঃখ এবং অনুশোচনা প্রকাশ করছি, যাঁরা আমার বক্তব্যের জন্য গত কয়েক দিন অমানুষিক দুঃখ ও কষ্ট ভোগ করছেন।’
তুহিন আরও লিখেছেন, ‘আমি শিরোনামহীনের শ্রোতা, ভক্ত, বন্ধু এবং মিডিয়াকে অনুরোধ করছি, আপনারা যেভাবে শিরোনামহীন ব্যান্ডের পাশে থেকে সুখ, দুঃখ, আনন্দে সাহস ও অনুপ্রেরণা দিয়েছেন, সেভাবে আগামী সময়গুলোতেও পাশে থাকবেন।’
তিনি শিরোনামহীনের প্রতি কৃতজ্ঞতা জানিয়ে লিখেছেন, ‘বিগত বছরের পথচলায় তারা আমাকে যে ভালোবাসা ও সুযোগ দিয়েছে গান গাওয়ার, তা আমার বাকি জীবনটাকে এগিয়ে নিতে উৎসাহ ও প্রেরণা জোগাবে। শিরোনামহীনের সুন্দর ও সফল ভবিষ্যৎ কামনা করছি।’
তানযীর তুহিন এখন কী ভাবছেন? তিনি কি আবার শিরোনামহীন ব্যান্ডে ফিরতে চাইছেন? নাকি আলাদা করে কিছু ভাবছেন? যেহেতু তিনি দেশের বাইরে আছেন, তাই এ ব্যাপারে তাঁর কোনো বক্তব্য জানা যায়নি।
এর আগে গত শুক্রবার রাতে তানযীর তুহিন ফেসবুকে স্ট্যাটাস দেন। সেখানে তিনি লিখেছেন, ‘আমি তানযীর তুহীন, ব্যক্তিগত কারণে শিরোনামহীন ছাড়ছি, কিন্তু গান নয়।’ পরদিন শনিবার তিনি প্রথম সাক্ষাৎকার দেন প্রথম আলোকে। সেখানে তিনি এ সিদ্ধান্ত নেওয়ার পেছনের বিভিন্ন কারণ তুলে ধরেন। এরপর তাঁর বক্তব্য নিয়ে শিরোনামহীনের সদস্য, ভক্ত আর শ্রোতাদের মধ্যে মিশ্র প্রতিক্রিয়া তৈরি হয়।
