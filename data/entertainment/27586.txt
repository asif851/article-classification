
অনেকটা অভিমান করেই যেন হুট করে বড় পর্দাকে বিদায় জানিয়েছিলেন অভিনেতা রিয়াজ। পাঁচ বছর পর এবার কি সেই অভিমান ঘুচল? রিয়াজ ফিরতে চলেছেন সেই পুরোনো রূপেই। সম্প্রতি তিনি চুক্তিবদ্ধ হয়েছেন সুইটহার্ট নামের নতুন একটি ছবিতে।ওয়াজেদ আলী সুমন পরিচালিত এ ছবিতে একটি অতিথি চরিত্রে অভিনয় করবেন তিনি। ছবিতে তাঁর সহশিল্পী মিম। সবকিছু ঠিক থাকলে আগামী অক্টোবরে শুটিং শুরু করবেন রিয়াজ।কিন্তু কেন দীর্ঘদিন সিনেমা থেকে দূরে থাকা? রিয়াজের জবাব, ‘আমি আসলে সব সময় অভিনয়ই করতে চেয়েছি; হোক তা বড় পর্দা কিংবা ছোট। এটাও ঠিক যে বড় পর্দাই আমাকে রিয়াজ হিসেবে মানুষের ভালোবাসা আর পরিচিতি এনে দিয়েছে। কিন্তু অবস্থা এতটা খারাপের দিকে যাচ্ছিল যে তাতে মানিয়ে নিতে না পেরেই চলচ্চিত্রের কাজ বন্ধ করে দিয়েছিলাম। এখন মনে হচ্ছে, কাজটা মোটেও ঠিক হয়নি। এবারের ছবিটির গল্প খুবই চমৎকার! এ কারণেই অতিথি চরিত্রে কাজ করতে রাজি হয়েছি।’বাংলাদেশের চলচ্চিত্র নিয়েও খানিকটা আশার কথা শোনা গেল এই অভিনেতার কণ্ঠে। তিনি বলছিলেন, ‘আমি এখন কিছুটা আশাবাদী, যেভাবে চলছে, সামনে হয়তো এই চিত্র বদলাবে।’ তিনি আরও বলেন, ‘এখন থেকে আমি নিয়মিত বড় পর্দায় কাজ করতে চাই।’সুইটহার্ট ছবিতে রিয়াজ অভিনয় করছেন মিমের স্বামীর ভূমিকায়। তাঁর মন্তব্য, ‘আমি কেন অতিথি চরিত্রে কাজ করছি, ছবিটি দেখলেই দর্শক সেটা বুঝতে পারবেন।’বিরতি নেওয়ার আগে রিয়াজ অভিনয় করেছিলেন লোভে পাপ পাপে মৃত্যু ছবিতে। সোহানুর রহমান সোহান পরিচালিত এই ছবিতে রিয়াজ অভিনয় করেন পূর্ণিমার বিপরীতে।
