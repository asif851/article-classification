
ধর্মীয় অনুভূতিতে আঘাত হানার অভিযোগে শাহরুখ খান ও সালমান খানের বিরুদ্ধে মামলা হয়েছিল দিল্লি আদালতে। গতকাল সোমবার আদালত সেই মামলা খারিজ করে দেন।জানা গেছে, সালমান খানের সঞ্চালনায় একটি জনপ্রিয় রিয়্যালিটি শো-তে এসেছিলেন শাহরুখ। তাতে ওই দুই বলিউড সুপারস্টারকে একটি সেটে তৈরি মন্দির চত্বরে জুতো পরে শুটিং করতে দেখা যায়। এরপরই তাঁদের বিরুদ্ধে অভিযোগ দায়ের করেন গৌরব গুলাটি নামের এক আইনজীবী। শাহরুখ ও সালমানের বিরুদ্ধে ২৯৫ এ, ২৯৮ এবং ৩৪ নম্বর ধারায় মামলা হয়। বিচারক মামলা খারিজ করলেও অভিযোগকারীকে তাঁর অভিযোগের সপক্ষে তথ্য–প্রমাণ আদালতে পেশ করার অনুমতি দিয়েছেন।তবে শাহরুখ ও সালমানের পক্ষে জানানো হয়েছে, একটি মন্দিরে শুট করা হচ্ছিল ঠিকই। কিন্তু ধর্মীয় বিশ্বাসে আঘাত করার কোনো উদ্দেশ্য তাঁদের ছিল না। যে চ্যানেলের তরফ থেকে শাহরুখ-সালমানকে অনুষ্ঠানের জন্য ডাকা হয়, তাদের বরাত দিয়ে পুলিশ জানিয়েছে, পুরো ব্যাপারটা কোনোভাবেই ধর্মীয় ভাবাবেগে আঘাত করার অভিপ্রায় নিয়ে করা হয়নি। এটা ছিল কেবলই বিনোদনের উদ্দেশ্যে। আর শুটিংটাও কোনো মন্দিরে হয়নি, হয়েছিল স্টুডিওর সেটে তৈরি মন্দিরে।
সূত্র : টাইমস অব ইন্ডিয়া, এনডিটিভি, ইন্ডিয়ান এক্সপ্রেস
