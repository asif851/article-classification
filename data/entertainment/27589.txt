
ফিউরিয়াস সেভেন চলচ্চিত্রের মূল তারকা আসলে কারা? শুধু ভিন ডিজেল, পল ওয়াকার, ডন জনসন, মিশেল রড্রিজদের নাম বলেই ক্ষান্ত হবেন? অ্যাস্টন মার্টিন ডিবি নাইন, বিএমডব্লিউ থ্রি, মার্সিডিজ বেঞ্জ, ডজ চার্জার...নামগুলো বাদ পড়বে কেন? ঝাঁ-চকচকে, চোখধাঁধানো এসব গাড়ি তারকাদের চেয়ে কম কিসে! অনেকের মতে, গাড়িগুলোই এই ছবির একেকটা পর্বের মূল আকর্ষণ।যদি তা-ই হয়, আসুন পরিচিত হই ‘ডেনিস ম্যাকার্থি’র সঙ্গে। তাঁকে ফিউরিয়াস সেভেন ছবির ‘তারকা-গাড়ি’গুলোর রূপসজ্জাকার বা মেকআপ আর্টিস্টও বলতে পারেন! কলকবজা খুলে, এটা-ওটা জুড়ে দিয়ে তিনিই সাজিয়েছেন ধুন্ধুমার গতির সব যান। ডেনিস বলছেন, ‘মাত্র তিন মাসে তিন শরও বেশি গাড়ি ডেলিভারি দিতে হয়েছে। সবগুলোর রং শুকানোরও সুযোগ পাইনি।’জেনে অবাক হবেন, এত যত্ন নিয়ে গাড়িগুলো গড়া-ই হয়েছে ভাঙার জন্য! ডেনিসের সাজানো তিন শতাধিক গাড়ির এক শটিও অক্ষত নেই। শুটিং শেষে দুমড়ে-মুচড়ে সেগুলোর জায়গা হয়েছে সারাইখানায়। একটি মাত্র শটের জন্য ভাঙা হয়েছে ৩৪টি গাড়ি! এই না হলে ফিউরিয়াস সেভেন, বছরের সবচেয়ে প্রতীক্ষিত চলচ্চিত্র!দর্শকের প্রতীক্ষা সার্থক করতে দারুণ সব আকর্ষণ সাজিয়েই রেখেছেন পরিচালক জেমস ওয়ান। ছবির গল্পে দেখা যাবে, ডমিনিক টরেটো (ভিন ডিজেল) ও ব্রায়ান ও’কনরদের (পল ওয়াকার) বিরুদ্ধে এবার লড়াইয়ে নেমেছে নতুন ভিলেন ডেকার্ড শ। ফাস্ট অ্যান্ড ফিউরিয়াস সিক্স-এ ডেকার্ডের ভাই ওয়েন শকে হত্যা করেছিল ডমিনিক আর তার দল। ভাইয়ের মৃত্যুর বদলা নিতে তার আগমন।তা এই নতুন ভিলেনের চরিত্রে কে আছেন? চমক তো এখানেই! জেসন স্ট্যাথাম! বরাবরের মতোই তাঁর সঙ্গে মানানসই, ‘কথা কম মারামারি বেশি’ ধাঁচের চরিত্রে হাজির এই হলিউড তারকা। খেল দেখানোর সুযোগ জেসন একাই পাবেন, তা নয়। সঙ্গে আছেন তায়কোনদোর ওস্তাদ-টনি জা।গত বছরের জুনে মুক্তি পাওয়ার কথা থাকলেও ফিউরিয়াস সেভেন মুক্তি পাচ্ছে কাল ৩ এপ্রিল। ছবির অন্যতম অভিনেতা পল ওয়াকারের মৃত্যু থমকে দিয়েছিল ‘ফাস্ট অ্যান্ড ফিউরিয়াস’ সিরিজ নির্মাতাদের পুরো দলকে। যে অভিনেতা সাক্ষাৎকারে হাসিমুখে বলেছিলেন, ‘ফাস্ট অ্যান্ড ফিউরিয়াস’ সিরিজের অষ্টম, নবম এমনকি দশম পর্বে কাজ করতেও প্রস্তুত তিনি; তাঁর অনুপস্থিতি অনিশ্চয়তায় ফেলে দিয়েছে ছবির পরের পর্বগুলোকে। তবে একটি সূত্র জানিয়েছে, ফাস্ট অ্যান্ড ফিউরিয়াস এইট নিয়ে নির্মাতারা ভাবতে শুরু করেছেন। পরের পর্ব থেকে ভিন ডিজেলদের সঙ্গে যোগ দিতে পারেন পল ওয়াকারের ভাই কডি ওয়াকার। কডিকে পলের চরিত্রের বিকল্প ভাবলে ভুল করবেন। ফিউরিয়াস সেভেন ছবিতে পল ওয়াকারের অংশটুকুর শুটিং শেষ করা যায়নি, তাই বলে গল্পে হুট করেই ব্রায়ান ও’কনর চরিত্রকে মেরে ফেলেননি নির্মাতারা। পুরো চিত্রনাট্য নতুন করে লিখতে হয়েছে, ভাবতে হয়েছে। পলের প্রতি শ্রদ্ধা রেখে তৈরি হয়েছে নতুন গল্প। যে গল্পে দেখা যাবে, রেসিংয়ের রোমাঞ্চ আর দুর্ধর্ষ সব অভিযান থেকে অবসর নিয়েছে ব্রায়ান। বন্ধুদের সঙ্গে না থাকলেও দূরে কোথাও সে আছে, ভালো আছে!বিশ্বের বিভিন্ন দেশের পাশাপাশি কাল ৩ এপ্রিল ছবিটি মুক্তি পাচ্ছে বাংলাদেশেও। প্রদির্শত হবে রাজধানীর স্টার সিনেপ্লেক্স ও ব্লকবাস্টার সিনেমাসে।গার্ডিয়ান ও ভক্স অবলম্বনে
