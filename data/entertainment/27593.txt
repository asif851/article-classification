
ব্যাপক জনপ্রিয় ‘ফাস্ট অ্যান্ড ফিউরিয়াস’ সিরিজের সপ্তম ছবি ‘ফিউরিয়াস ৭’ যুক্তরাষ্ট্রে মুক্তি পাচ্ছে চলতি বছরের ৩ এপ্রিল। ছবির অন্যতম গুরুত্বপূর্ণ ব্রায়ান ও’কনার চরিত্রে রূপদানকারী পল ওয়াকারের মৃত্যুতে ছবির কাজ অনিশ্চিত হয়ে পড়লেও শেষ পর্যন্ত ঠিকই এর কাজ শেষ করেছেন পরিচালক জেমস ওয়ান। এরই মধ্যে ছবির ট্রেলার প্রকাশিত হয়েছে। সম্প্রতি ছবিটির বর্ধিত আরেকটি ট্রেলার ক্লিপও প্রকাশ করা হয়েছে। সেখানে সিরিজের আগের ছবিগুলোর তুলনায় অনেক বেশি দুর্ধর্ষ সব অ্যাকশন দৃশ্যে দেখা গেছে ছবির অভিনয়শিল্পীদের।সম্প্রতি ‘ডিগ’ টিভি সিরিজের উদ্বোধনী প্রদর্শনীর ফাঁকে ‘ফিউরিয়াস ৭’ ছবির বর্ধিত ট্রেলার ক্লিপ প্রকাশ করা হয়। সেখানে ভিন ডিজেল, পল ওয়াকার, ডোয়েন জনসনসহ ছবির অন্যান্য অভিনয়শিল্পীদের দুর্ধর্ষ কিছু অ্যাকশন দৃশ্যে অংশ নিতে দেখা গেছে।আগের সিরিজগুলোর ধারাবাহিকতায় ‘ফিউরিয়াস ৭’ ছবিতেও শুটিং শুরু করেছিলেন পল ওয়াকার। কিন্তু শুটিং শেষ না করেই ২০১৩ সালের ৩০ নভেম্বর মর্মান্তিক সড়ক দুর্ঘটনায় নিহত হন পল। তাঁর আকস্মিক মৃত্যুতে ছবির কাজ স্থগিত হয়ে যায়।পরে পল ওয়াকারের পরিবর্তে ছবিটিতে অভিনয় করেন তাঁর দুই ভাই ক্যালেব ও কোডি। এ দুজনকে ধন্যবাদ জানিয়ে ‘ফিউরিয়াস ৭’ ছবির অফিশিয়াল ফেসবুক পাতায় লেখা হয়েছিল, ‘ক্যালেব ও কোডিকে অনেক অনেক ধন্যবাদ। পলের মৃত্যুর পর তো ছবির কাজ বন্ধই হয়ে গিয়েছিল। পলের অংশের শুটিং করার জন্য ক্যালেব ও কোডি এগিয়ে না এলে ছবিটির কাজ হয়তো কোনো দিনই শেষ করা সম্ভব হতো না।পল পৃথিবী ছেড়ে চলে গেলেও প্রকাশিত ‘ফিউরিয়াস ৭’ ছবির ট্রেলার ও বর্ধিত ট্রেলার ক্লিপে পলকে দেখার সুযোগ পেয়েছেন তাঁর ভক্ত ও দর্শকেরা। নিঃসন্দেহে এটা তাঁদের জন্য অনেক বড় একটা পাওয়া।‘ফিউরিয়াস ৭’ ছবির বর্ধিত ট্রেলার ক্লিপে উড়ন্ত কার্গো বিমান থেকে গাড়ি নিয়ে লাফিয়ে পড়ার মতো দুর্ধর্ষ অ্যাকশন দৃশ্যে পল ওয়াকার ছাড়াও অংশ নিয়েছেন ভিন ডিজেল, ডোয়েন জনসন, মিশেল রড্রিগজ, জর্ডানা ব্রিউস্টার, টাইরিস গিবসন, ক্রিস লুডাক্রিস ব্রিজেস, এলজা পাটাকি ও লুকাস ব্ল্যাক। ছবিতে ব্যবহৃত ভিন ডিজেলের কিছু সংলাপও শোনা গেছে বর্ধিত ট্রেলার ক্লিপে। ছবির খলনায়ক ব্রিটিশ অভিনেতা জেসন স্ট্যাথামকেও এক ঝলক দেখা গেছে। সম্প্রতি এক খবরে এমনটিই জানিয়েছে ইয়াহুমুভিজ ডট কম।এদিকে ‘ফিউরিয়াস ৭’ ছবির জন্য ‘মাই অ্যাঞ্জেল’ শিরোনামে চমৎকার একটি গানের মিউজিক ভিডিও প্রকাশ করেছেন মার্কিন সংগীতশিল্পী ও গীতিকার প্রিন্স রয়েস।
‘ফিউরিয়াস ৭’ ছবির ট্রেলার দেখতে ক্লিক করুন‘ফিউরিয়াস ৭’ ছবির বর্ধিত ট্রেইলার ক্লিপ দেখতে ক্লিক করুন
‘মাই অ্যাঞ্জেল’ গানের মিউজিক ভিডিও দেখতে ক্লিক করুন
