
বহুমুখী প্রতিভার অধিকারী ছিলেন কবি ফজল শাহাবুদ্দীন। কবিতা লিখেছেন, চলচ্চিত্রের চিত্রনাট্য লিখেছেন। সাংবাদিকতা করেছেন। সিনেমার জন্য গান লিখে ছিলেন মাত্র দুটি—‘আমি যে আঁধারে বন্দিনী’, ‘চেনা চেনা লাগে তবু অচেনা’। গতকাল শনিবার ছায়ানট সংস্কৃতি-ভবন মিলনায়তনে গান দুটি যখন পরিবেশিত হচ্ছিল, তখন অনেকেই তাতে কণ্ঠ মেলান। সমাগতদের একজন বলছিলেন, কাজের মধ্য দিয়ে বেঁচে থাকার জন্য এমন দুটি গানই যথেষ্ট।বিশিষ্ট কবি ফজল শাহাবুদ্দীন না-ফেরার দেশে চলে গেছেন গত ফেব্রুয়ারি মাসের ৯ তারিখে। দীর্ঘদিন তিনি প্রায় নিভৃতেই কাটিয়েছেন রাজধানীর বাসাবো এলাকার ‘নিভৃতি’ নামের বাড়িতে। চলেও গেলেন প্রায় নিভৃতেই।কবির শুভানুধ্যায়ীদের উদ্যোগে গতকাল শনিবার এক স্মরণসভা ও তাঁর শেষ কাব্যগ্রন্থের প্রকাশনা উৎসবের আয়োজন করা হয়। ধানমন্ডির ছায়ানট সংস্কৃতি-ভবনে বিকেলে গান, আলোচনা, কবিতার মধ্য দিয়ে স্মরণ করা হয় কবিকে। মঞ্চে ছিল তাঁর প্রতিকৃতি আঁকা ব্যানার। সেখানে খচিত তাঁর পঙিক্ত, ‘আমি বেঁচে থাকব চিরকাল, অন্ধকারের আত্মার জ্বলজ্বলে সীমাহীনতায়...।’কবির মৃত্যুর কয়েক দিন পরই তাঁর সর্বশেষ কাব্যগ্রন্থ একজন কবি একাকী প্রকাশিত হয়। অনুষ্ঠানে বইটির মোড়ক উন্মোচন করা হয়। আবৃত্তিশিল্পীরা এর বেশ কয়েকটি কবিতা আবৃত্তি করেন। এ ছাড়া তাঁর লেখা গান দুটিও গেয়ে শোনান শিল্পী রোকেয়া সিদ্দিকা ও অতনু বড়ুয়া।অনুষ্ঠানে অংশগ্রহণকারীদের মধ্যে ছিলেন বাংলাদেশ ব্যাংকের সাবেক গভর্নর সালেহউদ্দিন আহমেদ, মুক্তিযোদ্ধা হাবিবুল আলম বীর প্রতীক, কবি মুহাম্মদ নুরুল হুদা, মাহবুবব তালুকদার, হাবীবুল্লাহ সিরাজী, আবদুলহাই শিকদার, সাংবাদিক চিন্ময় মুৎসুদ্দি, শিল্পী মনিরুজ্জামান, আবৃত্তিকার হাসান আরিফ প্রমুখ।অনুষ্ঠানে বক্তারা বক্তারা তাঁদের স্মৃতিতে ভাস্বর কবি ফজল শাহাবুদ্দীনের সঙ্গে বিশেষ মুহূর্তগুলোর স্মৃতি তুলে ধরেন। কবির সঙ্গে অনেক ঘটনার স্মৃতি উল্লেখ করে এ দেশের কবিতায় তাঁর ভূমিকা গুরুত্বের সঙ্গে তুলে ধরেন।১৯৩৬ সালের ফেব্রুয়ারি মাসের ৪ তারিখে ফজল শাহাবুদ্দীনের জন্ম। তিনি ১৯৭২ সালে কবিতার জন্য বাংলা একাডেমী পুরস্কার এবং ১৯৮৮ সালে একুশে পদক লাভ করেন।
