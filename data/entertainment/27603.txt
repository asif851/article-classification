
বলিউড তারকা হৃতিক রোশন ও কঙ্গনা রনৌতের সম্পর্ক নিয়ে বিতর্ক যেন শেষ হচ্ছে না। গত সেপ্টেম্বর মাসে টেলিভিশন অনুষ্ঠান ‘আপ কি আদালত’-এ হাজির হয়ে হৃতিক সম্পর্কে কয়েকটি বোমা ফাটান কঙ্গনা। এরপর তাঁর পক্ষে-বিপক্ষে নানা মন্তব্য করেন অনেকে। তবে বাবা রাকেশ রোশনের পরামর্শ মেনে এত দিন এ বিষয়ে মুখে কুলুপ এঁটেই বসেছিলেন হৃতিক। সম্প্রতি তিনি মুখ খুলেছেন। এক সংবাদমাধ্যমে এসে তিনি জানান, কঙ্গনার সব কথা মিথ্যা। তিনি আরও বলেন, এ বিষয় নিয়ে তিনি কখনোই মুখ খুলতেন না, কিন্তু নিজের সন্তানদের কথা ভেবে এবার বিষয়টি পরিষ্কার করার প্রয়োজন অনুভব করেছেন। এদিকে আজ রোববার বিকেলে কঙ্গনার বড় বোন ও ব্যবস্থাপক রাঙ্গোলি টুইটারে হৃতিকের বিরুদ্ধে কঙ্গনার নগ্ন ছবি ফাঁস করার অভিযোগ এনেছেন।
হৃতিক সম্প্রতি এক সাক্ষাৎকারে বলেন, কঙ্গনার মিথ্যা অভিযোগের কারণে চার বছর হয়রানির শিকার হয়েছেন তিনি।
এই তারকা আরও জানান, তিনি ও কঙ্গনা একসঙ্গে কয়েকটি ছবিতে কাজ করেছেন। কিন্তু তাঁদের মধ্যে কখনোই আন্তরিক কোনো সম্পর্ক ছিল না। প্রেম তো দূরের কথা, তাঁরা নাকি কখনো নিরিবিলিতে সময়ও কাটাননি। কঙ্গনা তাঁর ওপর গোপনে নজরদারি করতেন।
হৃতিক অভিযোগ করেন, তাঁর ই-মেইল অ্যাকাউন্ট হ্যাক করেছেন ৩১ বছর বয়সী এই নায়িকা। এ ছাড়া হাজার হাজার মেইল পাঠিয়ে হৃতিককে নাকি উত্তেজিত করতে চাইতেন তিনি। নিজের পরিবার ও দুই ছেলে রিহান ও রিদানের ওপর এর নেতিবাচক প্রভাব পড়েছে বলেও উল্লেখ করেন তিনি। আর ছেলেদের কথা চিন্তা করেই নাকি এই ‘নোংরা’ বিষয় নিয়ে জনসমক্ষে কথা বলতে বাধ্য হয়েছেন।  কঙ্গনার বোন রাঙ্গোলি এই বলিউড তারকাকে উদ্দেশ করে টুইটারে লিখেছেন, ‘হৃতিক সম্মানের কথা বলেন, পরিবার ও সন্তানদের কথা ভাবেন। তাহলে তাঁর কাছে আমার প্রশ্ন, সাবেক প্রেমিকার প্রতি তাঁর আবেগ দেখে তাঁর ছেলেরা কী শিখবে? হৃতিকের কাছে আমার বিনীত প্রশ্ন, কঙ্গনার নগ্ন ছবি ফাঁস করে তিনি তাঁর ছেলেদের কী শিক্ষা দিতে চান? এখন কেউ আমাকে বলবেন না যে আমি কেন অন্যের পরিবারকে এখানে টেনে আনছি। আমি তাঁর কথার সূত্র ধরেই জানতে চাইছি, তিনি কেন আমার বোনের ছবি ফাঁস করেছিলেন?’  এর আগে হৃতিককে কঙ্গনার চাচার বয়সী বলেও কটাক্ষ করেন রাঙ্গোলি। আর হৃতিক তাঁর আইনজীবীকে দিয়ে ২৯ পৃষ্ঠার দীর্ঘ এক নোটিশ পাঠিয়েছেন কঙ্গনাকে। ‘কুইন’ ছবির নায়িকা কঙ্গনাও কম যান না। নিজের আইনজীবীকে দিয়ে হৃতিক বরাবর নয়টি প্রশ্ন পাঠিয়েছেন তিনি। বলিউডে হৃতিক-কঙ্গনার বিতর্ক চলছে তো চলছেই।
সাধারণ মানুষের কঙ্গনার প্রতি সমর্থন থাকলেও বলিউডের করণ জোহর, ফারহান খান, ফারাহ খান, দিয়া মির্জা, টুইংকেল খান্নাসহ অনেক তারকাই এখন হৃতিকের পক্ষে সাফাই গাইছেন। কঙ্গনার কথার সূত্র ধরেই বলা যায়, বলিউডে সব সময় স্বজনপ্রীতিরই জয় হয়। এনডি টিভি।
