
বলিউড সুপারস্টার সালমান খানের প্রেমিকা হিসেবে সব সময় প্রচারের তুঙ্গে থাকেন রোমানিয়ান সুন্দরী ইউলিয়া ভানতুর। যদিও ইউলিয়ার দাবি, ‘আমি আর সালমান শুধু ভালো বন্ধু। আজ সালমানের জন্যই আমি বলিউডে জায়গা পেয়েছি। আমার যা পরিচিতি হয়েছে সব ওর জন্য।’ কিন্তু বলিউডের পার্টি থেকে সালমানের ঘরোয়া পার্টি সব সময় তাঁর পাশে থাকেন ইউলিয়া। আর বলিউডের ভাইজান যে এই রোমানিয়ান সুন্দরীর প্রতি অতি যত্নশীল, তা অনেকবারই প্রকাশ পেয়েছে। 
গতকাল বুধবার সন্ধ্যায় এক অনুষ্ঠানে প্রকাশ হলো সঞ্চালক তথা অভিনেতা মনীশ পাল এবং ইউলিয়া ভানতুরের গান ‘হারজাই’। গানের প্রচার অনুষ্ঠানে স্বাভাবিকভাবে এসে যায় সালমান খানের প্রসঙ্গ। এই প্রকল্পে সালমানের কাছ থেকে কোনো রকম পরামর্শ নিয়েছেন কি না প্রশ্ন করলে মনীশ পাল বলেন, ‘ভাইজান বহু ক্ষেত্রে আমাকে গাইড করেন। আর এ ক্ষেত্রেও তাঁর অনেক পরামর্শ ছিল। ব্যক্তিগতভাবে ভাইজানের থেকে আমি নানা টিপস নিই। উনি আমাদের দেশের অনেক বড় সুপারস্টার।’
অনুষ্ঠানে ইউলিয়াকে প্রশ্ন করা হয়, তাঁর পরিচিতি শুধু সালমানের বান্ধবী হিসেবে, এই পরিচয়টা তাঁকে কোথাও বিরক্ত করে? জবাবে রোমানিয়ান সুন্দরী মিষ্টি হেসে বলেন, ‘সালমানের বান্ধবী হিসেবে আমি গর্বিত। আমি অনেক কাজ করছি, যাতে আমার নিজের একটা স্বতন্ত্র পরিচয় গড়ে ওঠে। আর আমি এই সফরটা খুব উপভোগ করছি।’
সালমানের সঙ্গে ইউলিয়াকে কবে বড় পর্দায় দেখা যাবে? উত্তরে এই রোমানিয়ান সুন্দরী বলেন, ‘সালমান গান গাইতে চাইলে হতে পারে তা সম্ভব। আর ও চাইলে আমি ওর সঙ্গে ছবি করতে পারি। তবে আমি আমার দুনিয়ায় খুশি আছি। বলিউডে ছবিতে কাজ করার কোনো আগ্রহ আমার নেই। আর এখন আমি গানের ওপর আরও মনোযোগ দিতে চাই।’   রোমান্টিক গান ‘হারজাই’-এর সুরকার এবং গীতিকার হলেন শচীন গুপ্ত। মিউজিক ভিডিওটি খুব সুন্দরভাবে কোরিওগ্রাফি করেছেন সাবিনা খান। এটি তৈরি হয়েছে টি সিরিজের ব্যানারে। ইউলিয়া এর আগে একাধিক গান গেয়েছেন। তবে গায়ক হিসেবে মনীশ এবারই প্রথম আত্মপ্রকাশ করলেন। এই জনপ্রিয় উপস্থাপককে এর আগে একাধিক হিন্দি ছবি এবং টেলিভিশন ধারাবাহিকে দেখা গেছে।
