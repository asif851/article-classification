
ভীষণ ‘টেনশনে’ ছিলেন আলিয়া ভাট। শাহরুখ খানের সঙ্গে এখন কাজ করা যে টেনশনের। ছবি হিট হবে তো! শাহরুখের গত বেশ কয়েকটি ছবি যে প্রত্যাশা অনুযায়ী ব্যবসা করতে পারেনি।আলিয়ার ভয় ছিল। তবে তাঁর উদ্বেগ অন্য কারণে। ভারতে সম্প্রতি রুপি নিয়ে টানাটানি চলছে। ৫০০ ও ১০০০ রুপির নোট বাতিলের পর ভারতে খরচ কমানোর একটা প্রবণতা দেখা দিয়েছে। এর প্রভাব বলিউডে পড়তে বাধ্য। আলিয়ার ভয় ছিল, ডিয়ার জিন্দেগি হয়তো শুরুতে বক্স অফিসে ততটা ভালো করবে না। আর শুরুটা ভালো না হলে সাধারণত সেই ছবির কপালে ‘ফ্লপ’ সিলটাই জোটে। শাহরুখ-আলিয়ার নতুন ছবিটা অবশ্য বেশ ভালো করছে।আলিয়া বলেছেন, ‘ছবিটা এত সাড়া পাওয়ায় হাঁফ ছেড়ে বেঁচেছি। আমরা সবাই আসলে উদ্বিগ্ন ছিলাম। তবে কোনো ছবি যদি ভালো হয়, সেটা সব সময় ভালো সাড়া পাবেই।’তবু প্রত্যাশার চেয়ে কম আয় তো করছেই। আলিয়া বলেন, ‘এটা (নোট বাতিল) ৫-১০ শতাংশ প্রভাব তো ফেলেছেই। তবু দর্শকদের অনেক ভালোবাসা পাচ্ছি। দর্শকদের প্রতি অনেক কৃতজ্ঞ। আমি সত্যিই খুব খুশি।’ টিওআই
