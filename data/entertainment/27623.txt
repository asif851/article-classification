
‘ফিল্লাওরি‘-তে ‘পেতনি’ হয়েছিলেন আনুশকা শর্মা। ‘পরি’-তেও কি তা-ই? এমনই তো মনে হচ্ছে। কেননা, ‘পরি’-র নতুন প্রকাশ পাওয়া পোস্টার দেখে মনে হচ্ছে, ছবিতে মরে গিয়ে ভূত বা পেতনি কিছু একটা হয়ে যাবেন তিনি! তবে আনুশকা এটুকু জানিয়েছেন, এক নারীকে কোনো এক পেতনি ভর করে, সেই কাহিনি নিয়ে এ ছবি।
ছবির কাহিনির কথা পরে জানা যাবে। আগে তো মুক্তি পাক ‘পরি’। কিন্তু সেটার জন্য অপেক্ষা করতে হবে দীর্ঘ সময়। আগামী বছর ৯ ফেব্রুয়ারি মুক্তি পাবে আনুশকা অভিনীত ছবিটি। নতুন পোস্টারে মুক্তির সময় প্রকাশ করা হয়। আনুশকা শর্মা আজ তাঁর টুইটারে পোস্টারটি প্রকাশ করেন।
পেতনিরূপী আনুশকার ‘ফিল্লাওরি’ মুক্তি পেয়েছিল এ বছরের মার্চে। আর পেতনি ভর করা আনুশকার ‘পরি’ মুক্তি পাবে আগামী বছর ফেব্রুয়ারিতে। ‘পরি’ আনুশকার নিজের প্রযোজনা প্রতিষ্ঠান ‘ক্লিন স্লেইট ফিল্মস’-এর ব্যানারে নির্মাণ করা হয়েছে। সহপ্রযোজনায় আছে ‘ক্রিআর্জ এন্টারটেইনমেন্ট’। তথ্যসূত্র: মিড-ডে
