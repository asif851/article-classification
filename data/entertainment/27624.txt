
এত দিন রোমান্টিক সব প্রেমের গল্পের ‘মিষ্টি’ নায়িকা হিসেবেই দেখা গেছে তাঁকে। কিন্তু তাঁর এবারের হিসাবনিকাশ একেবারেই আলাদা। ঢাকাই ছবির ‘মিষ্টি নায়িকা’ ইমেজ ভেঙে বেরিয়ে এবার দর্শকের সামনে ভিন্নভাবেই আসছেন অভিনেত্রী শিরিন শিলা। ‘প্রবাসী ডন’ চলচ্চিত্রে এই ভিন্ন রূপেই দেখা যাবে তাঁকে। এ তথ্য জানিয়েছেন শিরিন শিলা।শিরিন শিলা জানিয়েছেন, প্রবাসী ডন ছবির কাহিনিতে আছে— ‘মাদক আর অস্ত্রের মাফিয়ার দুনিয়া’ খ্যাত ব্রাফিলের নানা অঞ্চল জুড়েই বিভিন্ন সন্ত্রাসী দলের অবস্থান। এমনই একটি অঞ্চলের সন্ত্রাসী দলের নেতৃত্ব দিচ্ছে বেশ কয়েক জন। তাদের মধ্যে তিনিও একজন।শিলা আরও জানান, সন্ত্রাসীদের মধ্যে ক্ষমতার লড়াই আর এলাকার দখল নিয়েই এ ছবির গল্প।শিলা বলেছেন, ‘এ ছবিতে আমার চরিত্রটির গোলাগুলি মারপিট— এসব নিয়েই কাজ। পোশাকআশাকেও আমাকে ‘অ্যাকশন লেডি’ হিসেবে এখানে উপস্থাপন করা হবে।’এরই মধ্যে এ ছবিতে কাজের ব্যাপারে চুক্তিবদ্ধ হয়েছেন বলেও জানিয়েছেন এই অভিনেত্রী।এ ধরনের অ্যাকশনধর্মী চরিত্রে নিজের অভিজ্ঞতা প্রসঙ্গে শিরিন শিলা বলেন, ‘ঠিক এমন ধরনের চরিত্রে আগে কখনো কাজ করিনি। তেমন একটা অভিজ্ঞতা নেই। আর এ কারণেই শুটিংয়ের আগে ছবির ‘ফাইট ডিরেক্টর’ আরমান ভাইয়ের কাছ থেকে প্রশিক্ষণ নিচ্ছি।’ তিনি এও বলেন, ‘এটি আমার জন্য নতুন অভিজ্ঞতা হবে।’‘প্রবাসী ডন’ ছবিটি পরিচালনা করছেন নির্মাতা শাহিন সুমন।ছবির পরিচালক শাহিন সুমন জানিয়েছেন, আগামী মার্চ মাস থেকে শুটিং শুরু হবে। খোদ ব্রাজিলেও ছবির একটা অংশের শুটিং হওয়ার কথা আছে। বাকিটা বাংলাদেশে। ‘প্রবাসী ডন’ ছবিতে আরও অভিনয় করছেন সাইমন, আলিশা প্রধান, সুমিত প্রমুখ।
