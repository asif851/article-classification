
গতকাল বুধবার ছিল হীরালাল সেনের ১৪৯তম জয়ন্তী। দিনটি পালিত হয়েছে বিভিন্ন অনুষ্ঠানের মধ্য দিয়ে। হীরালাল সেন স্মৃতি পরিষদ ও তরুণ চলচ্চিত্রকারেরা মিলে হীরালাল সেনের বাড়ি মানিকগঞ্জের বকজুরী গ্রামে দুই দিনব্যাপী অনুষ্ঠানের আয়োজন করে।
১ আগস্ট দুপুর ১২টায় সোবহানবাগ থেকে মানিকগঞ্জে হীরালাল সেনের বাড়ির উদ্দেশে যাত্রা করেন তরুণ চলচ্চিত্রকারেরা। সেদিন বকজুরী বিদ্যালয় মাঠে তাঁর প্রতিকৃতি স্থাপন, সুধী সমাজের উদ্যোগে স্মরণসভা ও সন্ধ্যায় প্রদীপ প্রজ্বালন করা হয়। রাতে তরুণ চলচ্চিত্রকারেরা আয়োজন করেন আলোচনা ও চলচ্চিত্র প্রদর্শনীর। গতকাল সূর্যোদয়ের সময় তাঁর প্রতিকৃতিতে ফুল দিয়ে শ্রদ্ধা জানানো হয়।
উপস্থিত ছিলেন বাংলাদেশ ফিল্ম আর্কাইভের সাবেক মহাপরিচালক মোহাম্মদ জাহাঙ্গীর হোসেন, বাংলাদেশ চলচ্চিত্র ও টেলিভিশন ইন্সটিটিউটের শিক্ষক গোলাম মোস্তফা, ফেডারেশন অব ফিল্ম সোসাইটিজ অব বাংলাদেশের সাধারণ সম্পাদক বেলায়াত হোসেন, লোকশিল্পী আব্দুর রহমান বয়াতী, স্থানীয় সাংস্কৃতিক সংগঠনের কর্মীরা।
