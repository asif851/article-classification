
কাজ তো আর একটা নয়। একসঙ্গে অনেক কাজ করে চলছেন অ্যাঞ্জেলিনা জোলি। চলচ্চিত্র পরিচালনা, অভিনয়, লেখালেখি, দাতব্য কাজ আর ঘরে ফিরে ছয় সন্তানের লালন-পালন। নিজের এই ব্যস্ত জীবন নিয়ে সম্প্রতি অ্যাঞ্জেলিনা জোলি বললেন, তাঁর কোনো অবসর নেই। এই ব্যস্ততাতেই তিনি স্বস্তি খুঁজে পান। হঠাৎ একটু অবসর পেলে নাকি অস্থির হয়ে ওঠেন এই হলিউড অভিনেত্রী।
৮ মার্চ অ্যাঞ্জেলিনা জোলি ‘দ্য নিউইয়র্ক টাইমস’ পত্রিকায় রোহিঙ্গা ইস্যুতে মার্কিন প্রশাসনের নিষ্ক্রিয় অবস্থান নিয়ে একটি কলাম লিখেছেন। পাশাপাশি বিশ্বজুড়ে বাড়তে থাকা উদ্বাস্তু সংকটের ব্যাপারেও জাতিসংঘের সঙ্গে কাজ করেছেন। ভাবছেন নিজের পরিচালনায় পরের ছবিটি নিয়েও। কিন্তু এসব ব্যস্ততার মধ্যেও অ্যাঞ্জেলিনা জোলি নিজের ছয় সন্তানের জন্য সময় বের করতে ভোলেন না।
সম্প্রতি এক সাক্ষাৎকারে তাঁর কাছে জানতে চাওয়া হয়, ‘অবসরে কী করে নিজেকে বিশ্রাম দেন?’ জবাবে ৪২ বছর বয়সী এ অভিনেত্রী বলেন, ‘অবসর আর বিশ্রাম বলে কিছু নেই। কাজের বাইরে আমার সবটুকু সময় আমার সন্তানদের। এমনকি আমি যখন হাত-মুখ ধুতে যাই, তখনো আমার সঙ্গে দুয়েকজন (সন্তান) থাকে। সেই সময়টাও আমি তাঁদের সঙ্গে কথা বলি। এই যে সারাক্ষণের ব্যস্ততা, এটা খুব উপভোগ করি। বরং অবসর পেলেই খুব অস্বস্তি লাগে। কেউ বিশ্রাম নিতে বললে আমি অস্থির হয় যাই।’ ইনডিপেনডেন্ট ইউকে
