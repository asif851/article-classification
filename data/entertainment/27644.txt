
বাংলাদেশ টেলিভিশনে প্রচারিত হবে লেখক ও কার্টুনিস্ট আহসান হাবীবের লেখা নাটক। বিটিভির চূড়ান্ত ঈদ অনুষ্ঠানমালায় রয়েছে প্রতিবেশী নামের এ নাটকটি। এটি নির্মাণ করেছেন সবুর খান। ঈদুল আজহার তৃতীয় দিন রাত সাড়ে আটটায় এ নাটক প্রচারিত হবে—এমন তথ্যই দিয়েছেন এর পরিচালক। নাটকটিতে অভিনয় করেছেন জাহিদ হাসান, জাকিয়া বারী মম, এজাজুল ইসলাম, রহমত আলী প্রমুখ।নাটকের গল্প বিষয়ে আহসান হাবীব বলেন, পাশাপাশি বসবাস করা দুই প্রতিবেশীর গল্প। তাদের একজন থাকেন ছয়তলার ফ্ল্যাটে, আরেকজন পাশের একতলায়। এই দুই প্রতিবেশীর নিত্যদিনের ঘটনা নিয়েই নাটকের গল্পটি এগিয়ে যায়।পরিচালক বললেন, ‘আমরা শহরে বাস করলেও অনেক ব্যাপারেই সচেতন নই। আমাদের একটু অসচেতনতার কারণে অনেকেই হয়তো বড় ধরনের সমস্যায় পড়তে পারেন। নাটকে এ-সংক্রান্ত বেশ কিছু বার্তা পাবেন দর্শকেরা।’প্রতিবেশী ছাড়াও আহসান হাবীবের লেখা আরও একটি নাটক নির্মাণ করেছেন সবুর খান। টেলিকাইনেসিস নামের এ নাটকে অভিনয় করেছেন অপূর্ব ও মম। ঈদুল আজহায় একটি বেসরকারি চ্যানেলে এটি প্রচারিত হবে।
