
একটি গানের গীতিকার ২৫ জন। সেই গানটিতে সুর বসিয়েছেন ব্যান্ড তারকা আইয়ুব বাচ্চু। গেয়েছেনও তিনি। গানটি লেখা হয়েছে সামাজিক যোগাযোগমাধ্যম ফেসবুকে। গত বছরের ৯ জুন এই খবরটিই প্রকাশিত হয়েছিল প্রথম আলোর সাপ্তাহিক ক্রোড়পত্র ‘আনন্দ’-এ। কিন্তু সে সময় গানটি ছিল প্রকাশিতব্য। অবশেষে সেই গান প্রকাশ পেল গতকাল। ‘গন্তব্য’ শিরোনামের সেই গানটি শোনা যাচ্ছে আইয়ুব বাচ্চুর ফেসবুক অ্যাকাউন্টে।গতকাল মঙ্গলবার আইয়ুব বাচ্চু গানটি ফেসবুকে পোস্ট করে লেখেন, ‘মানুষ তার স্বপ্নের চেয়েও বড়। অনেক দিন আগের কথা, হঠাৎ ইচ্ছা হলো সবাইকে নিয়ে একটা গান করব! এর প্রথম লাইনটা শুধু আমি লিখে দিয়ে আমন্ত্রণ জানালাম বাকিটুকু সবাইকে লিখে শেষ করতে হবে। এবং অবিশ্বাস্যভাবে সবাই আমাকে অবাক করে দিয়ে গানটা লিখে শেষ করে দিলেন। অনেকে মিলে আমরা একটা চমৎকার গানের কথা শেষ করতে পারলাম।’পোস্টের শেষে আইয়ুব বাচ্চু বলেন, ‘ধন্যবাদ জানাচ্ছি যাঁরা বিশ্বাস করেছিলেন ওই সময় আমাদের এই বিশাল স্বপ্নকে। ধন্যবাদ জানাচ্ছি এই “গন্তব্য” গানটির গুণী গীতিকার বন্ধুদের।’ এরপর তিনি ফেসবুকে থাকা প্রত্যেক গীতিকারের নাম তাঁর পোস্টে উল্লেখ করেন।
 
