
জীবনের নতুন অধ্যায়ে প্রবেশ করলেন লাক্স-চ্যানেল আই সুপারস্টার প্রতিযোগিতার ২০০৬ সালের প্রথম রানারআপ আফসান আরা বিন্দু। ঢাকার অভিজাত হোটেল র‍্যাডিসন ওয়াটার গার্ডেনে আজ শুক্রবার রাত ১০টায় একেবারে ঘরোয়া পরিবেশে বিন্দুর আকদ সম্পন্ন হয়েছে।বিন্দুর বরের নাম আসিফ সালাহউদ্দিন মালিক। তিনি আসিফ অ্যাপারেলস লিমিডেটের কর্ণধার।আপাতত আকদ অনুষ্ঠান সম্পন্ন হলেও খুব শিগগিরই সুবিধাজনক একটি সময়ে বিবাহোত্তর সংবর্ধনা অনুষ্ঠানের আয়োজন করবেন বলে বিন্দু জানান।আকদের কিছুক্ষণ আগে বিন্দু প্রথম আলোকে জানান, ‘বলতে পারেন একটা ঘোরের মধ্যে আছি। একেবারে পারিবারিকভাবে আমাদের বিয়ের কাজটি হতে যাচ্ছে। আসিফের পরিবারের সবাই আমাকে তাঁদের পরিবারের একজন মনে করেন। এমন একটি পরিবার পাওয়া যেকোনো মেয়ের জন্য ভাগ্যের ব্যাপার। আমি অনেক বেশি আনন্দিত। আল্লাহর কাছে অনেক শুকরিয়া।’
নয় মাস ধরে যেকোনো ধরনের শুটিং থেকে নিজেকে বিরত রেখেছেন বিন্দু। এই সময়টাতে যে নাটকগুলো প্রচারিত হয়েছে এগুলোর শুটিং অনেক আগে করা বলে জানান তিনি। বিন্দু-ভক্তদের জন্য বড় দুঃসংবাদ হচ্ছে, এখন থেকে শোবিজে আরও কোনো ধরনের কাজে অংশ নেবেন না তিনি। এই সিদ্ধান্তের কোনো নড়চড় হবে না বলেও নিশ্চয়তা দেন বিন্দু।কোনো ধরনের শুটিং না করার ব্যাপারটি একান্ত ব্যক্তিগত সিদ্ধান্ত উল্লেখ করে বিন্দু বললেন, ‘আমার পক্ষে আসলে একসঙ্গে দুটি বিষয় মেইনটেইন করা সম্ভব না। এখন থেকে নিজেকে পুরোপুরিভাবে পরিবারের কাজে নিয়োজিত করতে চাই।’আফসান আরা বিন্দু নাটক ও টেলিছবিতে অভিনয়ের পাশাপাশি চলচ্চিত্রেও অভিনয় করেন। তাঁর অভিনীত চলচ্চিত্রগুলো হচ্ছে দারুচিনি দ্বীপ, জাগো, পিরিতের আগুন জ্বলে দ্বিগুণ ও এই তো প্রেম। প্রথম তিনটি ছবি মুক্তি পেলেও শেষেরটি মুক্তির তারিখ এখনো চূড়ান্ত হয়নি।
