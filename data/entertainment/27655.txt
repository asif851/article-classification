
প্রায় দেড় বছর পর একক গানের অ্যালবাম নিয়ে আসছেন ক্লোজআপ ওয়ান তারকা বিউটি। তিনটি গান নিয়ে সাজানো অ্যালবামটির নাম পাষাণ বন্ধু। এটি হবে বিউটির পঞ্চম একক অ্যালবাম। এর সব কটি গানের কথা ও সুর জিয়াউদ্দিন আলমের। সংগীত করেছেন মুসফিক লিটু ও সজীব দাস।
এত দিন পর অ্যালবাম করা প্রসঙ্গে বিউটি বলেন, ‘মাঝখানে আমি মা হয়েছি। বাচ্চা বড় হওয়ার জন্য অপেক্ষা করছিলাম। বাচ্চার বয়স এখন ১৫ মাস। আবার কাজে ফিরেছি।’
তবে মাঝের সময়ে মঞ্চ ও টেলিভিশনের বিভিন্ন অনুষ্ঠানে নিয়মিত অংশ নিয়েছেন বলে জানান বিউটি। নতুন গান তিনটি নিয়ে এই শিল্পী বলেন, ‘গানগুলো মৌলিক। আমি সব সময়ই ফোক ধাঁচের গান করি। এবারও এর ব্যতিক্রম হচ্ছে না।’ বিউটি জানান, গানগুলোর সুর ও সংগীত শেষ হয়েছে। আগামী সপ্তাহে কণ্ঠ দেবেন তিনি।
আগামী ঈদুল ফিতরে পাষাণ বন্ধু জিসান মাল্টিমিডিয়ার ব্যানারে জিপি মিউজিকে প্রকাশিত হবে।
