
ফেরদৌস ও নিপুণ দুজনেই খুব ভালো বন্ধু। একসঙ্গে তাঁরা কয়েকটি ছবিতেও কাজ করেছেন। ‘এক কাপ চা’ ছবির একটি গানে ফেরদৌসের অনুরোধে অতিথি চরিত্রে পারফর্মও করেন নিপুণ। এবার তাঁরা দুজন যৌথ প্রযোজনার ছবির আইটেম গানে পারফর্ম করতে যাচ্ছেন। ছবির নাম ‘ছেড়ে যাস না’। 
আগামী ২৩ আগস্ট ঢাকার বিএফডিসি অথবা কোক স্টুডিওতে সেট বানিয়ে গানটির দৃশ্য ধারণের কাজ করা হবে বলে জানান ছবিটির নির্মাতা নঈম ইমতিয়াজ নেয়ামূল। যৌথ প্রযোজনার এই ছবিটির অন্য পরিচালক কলকাতার তপন চক্রবর্তী। এবারই প্রথম কোনো ছবির আইটেম গানে পারফর্ম করতে যাচ্ছেন বলে প্রথম আলোকে জানান ফেরদৌস। বললেন, ‘আমি খুবই এক্সাইটেড। অন্যরকম কিছু একটা হবে। গানটির চিত্রায়নের ব্যাপারে সেভাবে পরিকল্পনাও করা হয়েছে।’ ছবিটির প্রধান চরিত্রের অভিনেতাও ফেরদৌস। এদিকে নিপুণ শুধুমাত্র ছবিটির আইটেম গানে পারফর্ম করবেন। ‘ছেড়ে যাস না’ ছবির আইটেম গানে অংশ নেওয়া প্রসঙ্গে নিপুণ বললেন, ‘ফেরদৌস ভাইয়ের সঙ্গে আমার খুব ভালো বন্ধুত্ব। তিনি আমাকে গানটিতে পারফর্ম করতে বলেছেন, আমিও কোনো কিছু না ভেবে তাঁকে হ্যাঁ বলেছি। সম্পর্কের কারণে অনেক সময় অনেক কিছুই করতে হয়।’ নিপুণ এও বলেন, ‘অনেকেই হয়তো ভাবে, আইটেম গান মানেই খারাপ কিছু। আসলে তা নয়। আইটেম গানের ভাবনায় পরিবর্তন হয়েছে। অনেক বড় বড় অভিনেতারাও আইটেম গানে পারফর্ম করে থাকেন। আশা করছি, ভিন্ন কিছু হবে।’ অন্যান্য কাজের প্রসঙ্গে নিপুণ বললেন, ‘ঈদের আগের দিন লন্ডন থেকে ছুটি কাটাতে আমার মেয়ে ঢাকায় এসেছে। সেপ্টেম্বর পর্যন্ত সে দেশে থাকবে। এখনকার পুরোটা সময় আমার মেয়ের জন্যই বরাদ্দ। সে যাওয়ার পরই আবার নতুনভাবে কাজ শুরু করব।’ মাদকের ভয়াবহতা নিয়ে নির্মিত ‘স্বর্গ থেকে নরক’ ছবির কাজ কিছুদিন আগে শেষ করেছেন ফেরদৌস ও নিপুণ। বিশিষ্ট দন্ত চিকিৎসক অরূপ রতন পরিচালিত ছবিটি এরই মধ্যে সেন্সর ছাড়পত্র লাভ করেছে।
