
পশ্চিমা তারকাদের মতিগতি বোঝা দায়। এই তো সেদিন সাবেক স্বামী ও হবু স্বামীর একসঙ্গে একটি ছবি ইনস্টাগ্রামে দিলেন হলিউড অভিনেত্রী গিনেথ প্যালট্রো। সম্পর্ক ভাঙার পরও বন্ধুত্ব টিকিয়ে রাখার নজির স্থাপন করলেন রীতিমতো। কিন্তু সংগীতশিল্পী উইকেন্ড এতটা উদার হতে পারলেন না। সাবেক প্রেমিকা সেলেনা গোমেজের সঙ্গে বিচ্ছেদের পর থেকে সব আক্ষেপ চেপে রেখেছিলেন। কোথাও ভাঙন নিয়ে কিচ্ছু বলেননি। অবশেষে জানা গেল দ্য উইকেন্ডের অবস্থা। তিনি সেলেনাকে তাঁর মন থেকে মুছে ফেলতে ব্যস্ত এখন। এ জন্যই এই প্রক্রিয়ার অংশ হিসেবে মার্কিন সংগীতশিল্পী সেলেনার সঙ্গে তোলা সব সুন্দর মুহূর্তের ছবি ইনস্টাগ্রাম থেকে মুছে ফেললেন উইকেন্ড।সংগীত তারকা জাস্টিন বিবার ও সেলেনা গোমেজের সম্পর্ক ভাঙনের পর সেলেনা জড়িয়ে যান দ্য উইকেন্ডের সঙ্গে। ১০ মাস প্রেমের পর গত অক্টোবরে তা ভেঙে যায়। কিডনি প্রতিস্থাপনের পর সেলেনা আবার সাবেক প্রেমিক বিবারের কাছাকাছি চলে আসেন। দুজনের পুরোনো প্রেমে চাঙা হয়ে ওঠা উইকেন্ডের ভালো লাগেনি।সেলেনা অবশ্য তাঁর ইনস্টাগ্রাম অ্যাকাউন্টে উইকেন্ডের ছবিগুলো এখনো রেখেছেন। সবশেষ সেলেনা গত ৫ সেপ্টেম্বর তাঁর সঙ্গে উইকেন্ডের একটি ছবি পোস্ট করেন। এই সাবেক জুটির প্রেমের শুরু জানুয়ারিতে। সূত্র: পিপল
