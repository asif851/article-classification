
শেষ পর্যন্ত তারুণ্য আর নতুনের শক্তি নয়; কান উৎসবে জয় হলো অভিজ্ঞতা আর প্রজ্ঞার। আবারও সব রকমের অনুমান ভুল প্রমাণ করে দিয়ে স্বর্ণ পাম জয় করে নিল কেন লোচের ছবি ‘আই, ড্যানিয়েল ব্লেক’।যুক্তরাজ্যের বর্ষীয়ান নির্মাতা কেন লোচ এই নিয়ে দ্বিতীয়বারের মতো জিতলেন কান উৎসবের সবচেয়ে বড় পুরস্কার স্বর্ণ পাম।‘নতুন একটা পৃথিবী গড়া খুবই সম্ভব। এবং সেটা খুবই জরুরি’—পাম দ’র হাতে নিয়ে বলেছেন এই নির্মাতা।রাষ্ট্রীয় আমলাতন্ত্রের শিকার ড্যানিয়েল ও কেটি নামের এক দম্পতিকে নিয়ে যুক্তরাজ্যের পটভূমিতে তৈরি এই ছবির গল্প।এর আগে ‘দ্য উইন্ড দ্যাট শেকস দ্য বার্লি’ ছবিটি দিয়ে ২০০৬ সালে প্রথম স্বর্ণ পাম জিতেছিলেন কেন লোচ।
