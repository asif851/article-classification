
আগামী ২২ জানুয়ারি ঢাকার প্রেক্ষাগৃহে মুক্তি পাচ্ছে রুবাইয়াত হোসেনের নতুন ছবি আন্ডার কনস্ট্রাকশন। এরই মধ্যে কয়েকটি প্রেক্ষাগৃহ চূড়ান্ত হয়েছে। এর মধ্যে রয়েছে স্টার সিনেপ্লেক্স, ব্লকবাস্টার সিনেমাস, বলাকা ও শ্যামলী। তবে দেশব্যাপী মুক্তির আগে ছবিটি প্রদর্শিত হবে ১৪ জানুয়ারি থেকে শুরু হতে যাওয়া ঢাকা আন্তর্জাতিক চলচ্চিত্র উৎসবে।সমকালীন ঢাকা শহরের প্রেক্ষাপটে রয়া নামের মধ্যবিত্ত এক নারীর আত্মানুসন্ধানের গল্প আন্ডার কনস্ট্রাকশন। ছবিতে অভিনয় করেছেন বলিউডের অভিনেত্রী শাহানা গোস্বামী আর অভিনেতা রাহুল বোস। আরও আছেন শাহাদাত, মিতা চৌধুরী, তৌফিকুল ইসলাম ইমন, টোকাই নাট্যদলের রিকিতা নন্দিনী প্রমুখ। ছবিতে গান থাকছে তিনটি। এর মধ্যে অর্ণবের সংগীতায়োজনে রয়েছে রবীন্দ্রসংগীত ‘তোমায় গান শোনাব’ ও ‘পৌষ তোদের ডাক দিয়েছে’। গান দুটি গেয়েছেন শাহানা বাজপেয়ি। পুরো ছবির আবহসংগীত করেছেন অর্ণব।আগামী ১৪ জানুয়ারি ঢাকা আন্তর্জাতিক চলচ্চিত্র উৎসবের উদ্বোধনী ছবি হিসেবে প্রদর্শিত হবে আন্ডার কনস্ট্রাকশন। উৎসবে আবারও ছবিটি দেখা যাবে ১৮ জানুয়ারি, শাহবাগের কেন্দ্রীয় গণগ্রন্থাগারে। আন্ডার কনস্ট্রাকশন রুবাইয়াত হোসেনের দ্বিতীয় চলচ্চিত্র। এর আগে তিনি তৈরি করেন মেহেরজান ছবিটি।রুবাইয়াত হোসেন বলেন, তাঁর আন্ডার কনস্ট্রাকশন ছবিটি এরই মধ্যে বিশ্বের কয়েকটি উল্লেখযোগ্য উৎসবে দেখানো হয়েছে। এ ছাড়া ছবিটি ফিলিপাইনের সালামিন্দানাও এশিয়ান চলচ্চিত্র উৎসবে সেরা চলচ্চিত্র হিসেবে জিতেছে গোল্ডেন ডুরিয়ান পুরস্কার।
