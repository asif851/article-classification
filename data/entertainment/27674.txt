
দুজনের প্রেমের সম্পর্ক ভেঙেছে সেই কবে। গুঞ্জন ছড়ানোর ভয়ে দুজন দেখা-সাক্ষাৎও করেন না। তাতে কী! বন্ধুত্বটা এখনো অটুট আছে। বলিউড তারকা রণবীর কাপুর ও দীপিকার মধ্যকার সম্পর্কটা এমনই। সম্পর্ক ভাঙার পর এখনো দাতব্য ও সামাজিক কাজে অবদান রাখছেন দুজনে মিলেই।
রণবীরের মা নীতু কাপুর কমিটেড কমিউনিটিস ডেভেলপমেন্ট ট্রাস্ট নামে একটি সংগঠনের সঙ্গে কাজ করেন। দীপিকা ও রণবীর দুজনেই এই সংগঠনকে সাহায্য করেন। এই তো কদিন আগে নীতু ও দীপিকার একসঙ্গে তোলা একটি ছবি নিয়ে গুঞ্জন ওঠে সামাজিক যোগাযোগমাধ্যমে। আলোচনায় আসে, তবে কি আবার জোড়া লাগল আগের সম্পর্ক! আসলে ঠিক সম্পর্ক জোড়া লাগার বিষয় ছিল না। সংগঠনকে সাহায্য করার ব্যাপার নিয়েই কথা বলেছিলেন দীপিকা। সুতরাং, রণবীরের সঙ্গে প্রেমের সম্পর্ক ভাঙলেও এখনো বন্ধুত্ব সম্পর্ক বজায় আছে কাপুর পরিবারের সঙ্গে। আছে রণবীরের সঙ্গেও।দীপিকা বর্তমানে ব্যস্ত আছেন ‘পদ্মাবতী’ ছবি নিয়ে। রণবীরকে দেখা যাবে ‘জাগ্গা জাসুস’ ছবিতে। বলিউড হাঙ্গামা
