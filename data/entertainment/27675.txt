
হার্টে বাইপাস অস্ত্রোপচারের পর চলচ্চিত্র অভিনেতা ও প্রযোজক মনোয়ার হোসেন ডিপজল দ্রুত সুস্থ হয়ে উঠছেন। তাঁর মেয়ে অলিজা মনোয়ার আজ বৃহস্পতিবার বিকেলে ফেসবুকের মাধ্যমে তেমনটাই জানিয়েছেন। চিকিৎসকদের বরাত দিয়ে তিনি বলেন, ডিপজলের হার্টের অস্ত্রোপচার সফল হয়েছে। অস্ত্রোপচারের পর তিনি স্বাভাবিক আচরণ করছেন।
গত সোমবার দুপুরে সিঙ্গাপুরের মাউন্ট এলিজাবেথ হাসপাতালে ডিপজলের হার্টে বাইপাস অস্ত্রোপচার করা হয়। অস্ত্রোপচারের পর সেদিন ডিপজলের শারীরিক অবস্থার ব্যাপারে তাঁর মেয়ে তেমন কিছু জানাতে পারেননি।
আগেই জানানো হয়েছে, গত ২৫ সেপ্টেম্বর ডিপজলের হার্টের এনজিওগ্রাম করা হয়। এ সময় তাঁর হার্টে একাধিক ব্লক পাওয়া যায়। কিন্তু তাঁর শরীর দুর্বল হওয়ায় ওই সময় তাঁর হার্টে অস্ত্রোপচার কিংবা রক্তনালিতে রিং পরানোর ব্যাপারে চিকিৎসকেরা কোনো সিদ্ধান্ত নিতে পারেননি। চিকিৎসকেরা তাঁকে ওষুধের মাধ্যমে সুস্থ রেখেছেন। পাশাপাশি এক মাসের পূর্ণ বিশ্রামে থাকার পরামর্শ দেন।
গত ১৯ সেপ্টেম্বর বিকেলে বাসায় হৃদ্‌রোগে আক্রান্ত হন ডিপজল। তাঁকে দ্রুত রাজধানীর ল্যাবএইড হাসপাতালে নেওয়া হয়। চিকিৎসকেরা তাঁকে করোনারি কেয়ার ইউনিটে (সিসিইউ) ভর্তি করেন। এরপর উন্নত চিকিৎসার জন্য পরদিন বিকেলে এয়ার অ্যাম্বুলেন্সে করে ডিপজলকে সিঙ্গাপুর নিয়ে যাওয়া হয়।
