
ঈদের সম্ভাব্য ছবির মুক্তির তালিকায় আছে জাজ মাল্টিমিডিয়া ও এসকে মুভিজ প্রযোজিত ছবি ‘শিকারি’। এই ছবিতে বাংলাদেশের নায়ক শাকিব খানের বিপরীতে অভিনয় করেছেন কলকাতার মেয়ে শ্রাবন্তী। ছবিটির প্রচার প্রচারণায় অংশ নিতে গতকাল সকালে ঢাকা পৌঁছান শ্রাবন্তী। ঢাকায় নেমে সোজা গিয়ে উঠেন জাজের কার্যালয়ে। সেখানেই কথা হয় তাঁর সঙ্গে। বেশ ফুরফুরে মেজাজে ছিলেন তিনি। যুক্তরাজ্যে চিত্রায়িত এ ছবির ‘হারাবো তোকে’ গানটি এরই মধ্যেই দুই বাংলায় ইউটিউব দর্শকের কাছে ঝড় তুলেছে। ছবির নায়িকা শ্রাবন্তী মনে করেন, ছবিটি সুপার হিট হওয়ার প্রথম ধাপ এটি। 
তিনি বলেন, আমি বিশ্বাসই করতে পারছি না, এতো অল্প সময়ে গানটি দর্শকের কাছে পৌঁছে যাবে। আমার দিদিকে জিজ্ঞাসা করেছি, ইউটিউবে যা আসে তা সত্যি তো! কলকাতার বাংলা ছবির গানে তো নয়-ই, হিন্দি ছবির গানেও অল্প সময়ে ইউটিউবে এতো দর্শক খুব একটা দেখা যায় না।’গানটি ইউটিউবে প্রকাশের পর থেকে দুই বাংলাতেই প্রশংসায় ভাসছেন শাকিব ও শ্রাবন্তী। শ্রাবন্তী বলেন, ‘আমার বন্ধু দেব, অঙ্কুশসহ অনেকেই শাকিব ও আমাকে প্রশংসা করে টুইট করেছেন, ফেসবুকে লিখেছেন। এছাড়া বাংলাদেশে আমার অনেক ভক্ত দর্শক আছেন, তাঁরাও প্রতিনিয়তিই সামাজিক যোগাযোগ মাধ্যমে লিখছেন যে, তাঁরা ছবিটি মুক্তি পর্যন্ত অধির আগ্রহে অপেক্ষা করছেন।’প্রচারে কোথায় কোথায় যাচ্ছেন?—জানতে চাইলে শ্রাবন্তী বললেন, ‘বিভিন্ন পত্রিকায় সাক্ষাৎকার দিচ্ছি। এছাড়া অনেকগুলো বেসরকারি টেলিভিশন চ্যানেল যোগাযোগ করেছে, তাঁদের সঙ্গেও কথা বলব। আজ সন্ধ্যায় “মিট দ্য প্রেস” অনুষ্ঠানে সাংবাদিকদের মুখোমুখি হওয়ার কথা আছে।’ তিনি জানালেন, শাকিবের শুটিং ব্যস্ততার জন্য এক সঙ্গে সব জায়গায় কথা বলতে পারছেন না তাঁরা । তবে ছবিটি নিয়ে একটি বেসরকারি চ্যানেলে বড় আয়োজনে ভিন্ন ধরনের অনুষ্ঠান করছেন। ছবিটি তো আগে বাংলাদেশে মুক্তি পাবে। এখানে এসে প্রেক্ষাগৃহে বসে ছবিটি দেখার ইচ্ছা আছে কি? এ প্রসঙ্গে তিনি বলেন, ‘অবশ্যই আসব। এ কারণেই তাড়াতাড়ি করে আগামীকাল কলকাতা ফিরে যাচ্ছি।’‘শিকারি’ ছবিটি পরিচালনা করেছেন বাংলাদেশ থেকে জাকির হোসেন সীমান্ত ও ভারতের জয়দেব। 
