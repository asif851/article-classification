
মাইলস এবার যুক্ত হলো যুক্তরাষ্ট্রের সংগীত প্রতিষ্ঠান কিনেটিকের সঙ্গে৷ প্রতিষ্ঠানটি বিশ্বব্যাপী মাইলসের গান, মিউজিক ভিডিও, সংগীতকর্ম বিতরণ ও বিক্রি করবে৷ কিনেটিকে ছাড়াও মাইলস নরওয়ের বহুজাতিক প্রতিষ্ঠান গ্যাক মিডিয়ার সঙ্গেও চুক্তিবদ্ধ হয়েছে৷ গতকাল বুধবার বিকেলে জাতীয় প্রেসক্লাবে আয়োজিত সংবাদ সম্মেলনে এই ঘোষণা দিয়েছেন মাইলসের শাফিন আহমেদ৷ এ সময় উপস্থিত ছিলেন মাইলসের হামিন আহমেদ, মানাম আহমেদ, জুয়েল ও তুর্য এবং কিনেটিক ও গ্যাক মিডিয়ার ঊর্ধ্বতন কর্মকর্তারা৷শাফিন আহমেদ বলেন, ‘শুরু থেকেই আমরা বড় পরিবর্তনের সঙ্গে যুক্ত থাকার চেষ্টা করেছি৷ আন্তর্জাতিক মাধ্যমে নিয়মতান্ত্রিক পদ্ধতির সঙ্গেও মাইলস যুক্ত রয়েছে৷ বাংলাদেশের সংগীত জগতকে খাটো করে দেখার কোনো উপায় নেই৷ এর সম্ভাবনা যে কী বিশাল, তা বাঙালিরা শিগগিরই বুঝতে পারবেন৷’হামিন আহমেদ বলেন, ‘আমাদের স্বপ্ন ছিল একটি নিয়মতান্ত্রিক পদ্ধতিতে আন্তর্জাতিক মাধ্যমে নিজেদের তুলে ধরার। ২০১৪ সালে তা বাস্তবে পরিণত হচ্ছে৷ আমরা অত্যন্ত আনন্দিত৷’মানাম আহমেদ বলেন, ‘আমরা মাইলস সব সময় ভালো কিছুর সঙ্গেই ছিলাম৷’সংবাদ সম্মেলনে আরও জানানো হয়, পয়লা বৈশাখে মাইলস নতুন অ্যালবাম প্রকাশ করবে৷
