
বন্ধু ও স্বজনদের হাতে হাতে পৌঁছে গেছে ঢালিউড নায়িকা মাহির বিয়ের নেমন্তন্নপত্র। পাত্র পারভেজ মাহমুদ অপু ও পাত্রী শারমিন আক্তার নিপা মাহিয়া মাহি। বিয়ে উপলক্ষে ২০ জুলাই বুধবার রাতে আমন্ত্রণ জানানো হয়েছে ঢাকার একটি বড় কনভেনশন সেন্টারে।নজরকাড়া নিমন্ত্রণপত্রের ভেতরে রয়েছে পাত্র-পাত্রীর ছবি। ভেতরে আলাদা একটি চিঠিতে বাংলা হরফে আমন্ত্রণ জানিয়েছেন অভিভাবকেরা। বিয়ে উপলক্ষে ইতিমধ্যে সহকর্মীদের কাছ থেকে এক মাসের ছুটি নিয়েছেন নায়িকা মাহি। আনুষ্ঠানিক বিয়ের পর বরের সঙ্গে তিনি যাবেন শ্বশুরবাড়ি সিলেটে। কিছুদিন সেখানে থেকে মধুচন্দ্রিমায় যাবেন যুক্তরাষ্ট্রে।সংবাদমাধ্যমকে জানিয়ে গত ২৫ মে বিয়ে করেন ঢালিউডের এই নায়িকা। ঘরোয়া পরিবেশে গায়েহলুদ ও বিয়ের ওই আয়োজনেই জানিয়ে দেওয়া হয়েছিল একটি আনুষ্ঠানিক আয়োজনের কথা। এবারে দুই পরিবারের যৌথ আয়োজনে ২০ জুলাই রাতে সম্পন্ন হবে সেই আনুষ্ঠানিকতা।
