
আজ তাঁর অনেক খ্যাতি। নাচছেন, গাইছেন, অভিনয়ও করছেন। পুরো বিশ্বকে মাতিয়ে রেখেছেন মার্কিন তারকা জেনিফার লোপেজ। কিন্তু এত যশ ও খ্যাতি পাওয়ার আগে কেমন ছিল তাঁর জীবন? লোপেজ জানিয়েছেন, নাচের প্রস্তুতি নেওয়ার সময়টাতে ভীষণ পরিশ্রম করতে হতো তাঁকে। খাটুনি করে দিনরাত এক করে ফেলতেন। তখন তাঁকে কেউ চিনত না। তিনি কী করছেন, কী খাচ্ছেন—সেসবে কারও কোনো মাথাব্যথা ছিল না। কাজের চাপে তখন প্রায়ই খাওয়াদাওয়ার ব্যাপারটি ভুলেই যেতেন তিনি। এক টুকরো পিৎজার জন্য তাঁকে কত যে কসরত করতে হতো, সেটা এখন আর বলে বোঝানো যাবে না। অন্য কোনো খাবারের কথা তো মনেই নেই এই শিল্পীর। ‘অ্যানাকোন্ডা’ ছবির এই তারকা বলেন, ‘মনে পড়ে, যখন নাচ করতাম, দিনে মাত্র এক টুকরা পিৎজা খেতাম।’বড় কাজ পাওয়ার আগে টানা দুই বছর এভাবেই খাওয়াদাওয়া করেছেন তিনি, শুধু বেঁচে থাকার জন্য। সেদিনের পরিশ্রমের জন্য অবশ্য এখন নিজেকে ধন্যবাদ দেন এই শিল্পী। তিনি মনে করেন, স্বপ্ন তো সহজে পূরণ হওয়ার জিনিস নয়। পিপল।
