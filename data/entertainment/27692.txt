
প্রিয়জনকে ‘ভালোবাসি’ বলতে কোনো বিশেষ দিনের প্রয়োজন হয় না। প্রিয়জনের জন্য যেকোনো দিনকেই করে তোলা যায় বিশেষ। এমন সাধারণ দিনকেই বিশেষ করে সাজিয়ে এবার চমকে দেবেন অভিনেত্রী নুসরাত ইমরোজ তিশা তাঁর স্বামী মোস্তফা সরয়ার ফারুকীকে। এমন আয়োজনটি দেখতে চোখ রাখতে হবে বৃহস্পতিবার রাত ১০টায় একুশে টিভিতে। 
একুশে টেলিভিশনে প্রতি বৃহস্পতিবার রাত ১০টায় প্রচারিত হয় ‘এক ডিশ দুই কুক’ অনুষ্ঠান। শাহরিয়ার শাকিলের পরিচালনায় উপস্থাপনা করছেন নাবিলা। এবার হবে অনুষ্ঠানটির নবম পর্ব। এ পর্বেই দেখা যাবে তিশা ও ফারুকীকে। এ পর্বে নিজ হাতে তিশা রান্না করেন ফারুকীর পছন্দের সব খাবার। সেই সঙ্গে উপহার কেনেন ফারুকীর পছন্দের সব বই, তা–ও তাঁর পছন্দের জায়গা শাহবাগের আজিজ মার্কেট থেকে। তিশার এই কর্মযজ্ঞে তাঁর সঙ্গী ছিল উপস্থাপক নাবিলা আর চিরকুট ব্যান্ডের সুমী। স্বামীকে বিশেষ উপহার দিতে দিনভর ব্যস্ত থাকেন তিশা। ফারুকীর পছন্দের মানুষের মধ্যে উপস্থিত ছিলেন পরিচালক অমিতাভ রেজা চৌধুরী, রেদওয়ান রনি, আবু শাহেদ ইমন, আদনান আর রাজীব, চিরকুট ব্যান্ডের সদস্যরা। আরও থাকবেন ফারুকী ও তিশার কাছের কিছু মানুষ।
