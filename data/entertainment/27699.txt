
আজ রাত বারোটা বাজার সঙ্গে সঙ্গেই জীবনের নতুন আরেকটি বছরে পা রাখবেন হালের আলোচিত নায়িকা পরীমনি। এদিকে আজ শুক্রবার সকালে সারা দেশের বিভিন্ন প্রেক্ষাগৃহে পেয়েছে তাঁর নতুন ছবি ‘নগর মাস্তান’। জন্মদিনে এটি তাঁর জন্য সেরা উপহার মনে করছেন পরীমনি। প্রথম আলোর সঙ্গে আলাপে তেমনটাই জানালেন হালের আলোচিত এই অভিনেত্রী।পরীমনি বলেন, ‘আমার অভিনয়ের বয়স খুব বেশি দিনের না। কিন্তু এই অল্প সময়েও দর্শকেরা আমাকে যে ভালোবাসা দিয়েছেন তাতে আমি অভিভূত। একজন অভিনয়শিল্পীর জন্য ছবি মুক্তির দিন অনেক বেশি আনন্দের। আর তা যদি হয় জন্মদিনে, তাহলে তো কথাই নেই। এটা যে কি পরিমাণ আনন্দের, তা বলে বোঝানো যাবে না। এবার জন্মদিনে এটাই আমার জন্য সেরা উপহার।’পরীমনি অভিনীত ‘নগর মাস্তান’ ছবিটি পরিচালনা করেছেন রাকিবুল আলম। ছবিটি সম্পর্কে মজা করেই পরীমনি বলেন, ‘মাস্তানি শুধু খারাপ হয় না, খারাপকে ভালো করাও একটা বড় মাস্তানি। আর নগরে যখন পা ফেলেছি, নগর তো কাঁপাবোই।’পরীমনি ছাড়াও এতে অভিনয় করেছেন জায়েদ খান ও শাহ রিয়াজ। আরও রয়েছেন তিতান চৌধুরী, মিশা সওদাগর, আলী রাজ প্রমুখ। ছবিটি নিয়ে পরীমনির প্রত্যাশা কী জানতে চাইলে বলেন, ‘ভিন্নধর্মী গল্পের ছবি। এখানে শুরুতে আমাকে কলেজ ছাত্রী। এরপর কীভাবে বাণিজ্যিক প্রতিষ্ঠানের কর্তাব্যক্তি হয়ে ওঠেন তা তুলে ধরা হয়েছে আমার চরিত্রে। দেখানো হয়েছে স্টুডেন্ট থেকে বাবার ব্যবসা দেখাশোনা করতে গিয়ে কত বাধা বিপত্তি পাড়ি দিতে হয়। সব মিলিয়ে একটি অ্যাকশনধর্মী চরিত্রে দেখা যাবে আমাকে।’প্রসঙ্গত, এ বছরের এপ্রিলে ‘ভালোবাসা সীমাহীন’ ছবির মধ্য দিয়ে বড় পর্দায় অভিষেক ঘটে পরীমনির। এরপর মুক্তি পাওয়া তাঁর অন্য ছবিগুলো হচ্ছে ‘পাগলা দিওয়ানা’, ‘আরও ভালোবাসবো তোমায়’ ও ‘লাভার নাম্বার ওয়ান’। সবগুলো ছবিতেই অভিনয় গুনে আলোচনায় ছিলেন পরীমনি। আগামী ২৭ অক্টোবর থেকে শুরু করবেন আপন মানুষ ছবির কাজ। এতে তাঁর বিপরীতে অভিনয় করবেন হালের আলোচিত নায়ক বাপ্পী।
