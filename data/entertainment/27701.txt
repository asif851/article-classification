
এবার কমেডি ছবি নিয়ে হাজির হচ্ছেন বর্তমান সময়ে চলচ্চিত্রের ব্যস্ত জুটি বাপ্পি চৌধুরী ও মাহিয়া মাহি। আগামী ৪ এপ্রিল মুক্তি পাচ্ছে এই জুটির নতুন ছবি ‘দবির সাহেবের সংসার’। জাকির হোসেন রাজু পরিচালিত এ ছবিটি সম্প্রতি বিনা কর্তনে সেন্সর ছাড়পত্র পেয়েছে।এরই মধ্যে ছবিটির ট্রেইলার প্রদর্শিত হচ্ছে ইন্টারনেটে। এ ছবির মাধ্যমে প্রথমবারের মতো পুরোপুরি কমেডি ধাঁচের ছবি পরিচালনা করলেন জাকির হোসেন রাজু। ছবিটির প্রযোজনা সংস্থা জাজ মাল্টিমিডিয়া। দেশীয় চলচ্চিত্রে পরিবর্তন আনতে একের পর এক ভিন্ন স্বাদের ছবি উপহার দিচ্ছে প্রতিষ্ঠানটি। ছবিটি নিয়ে বেশ উচ্ছ্বসিত বাপ্পি ও মাহি। তাঁরা নিজেরাও অপেক্ষায় রয়েছেন তাঁদের অভিনীত প্রথম কমেডি ছবিটি দেখার জন্য।ছবি প্রসঙ্গে পরিচালক জাকির হোসেন রাজু বলেন, ‘ছবিটি দেখে দর্শকেরা না হেসে পারবেন না। এর আগে বাংলাদেশে এমন সম্পূর্ণ কমেডিনির্ভর ছবি নির্মাণ হয়েছে হাতে গোনা। ‘‘দবির সাহেবের সংসার’’ আমার প্রথম কমেডি সিনেমা। ছবিটিতে দর্শকদের জোর করে হাসানোর চেষ্টা করা হয়নি। ছবির গানগুলোও করা হয়েছে গল্পের সঙ্গে মিল রেখেই। কোনো কিছুই অতিরঞ্জিত করা হয়নি। গানগুলোও অনেক মজার হয়েছে।’ বাপ্পি-মাহি ছাড়াও ছবিতে আরও অভিনয় করেছেন আলীরাজ, আলেকজান্ডার, আসিফ ইমরোজ, রেবেকা প্রমুখ।
