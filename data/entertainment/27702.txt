
চৈত্রের বেলা শেষে আনন্দঘন অনুষ্ঠানের মধ্য দিয়ে তরুণ প্রজন্মের কবি ও লেখকদের পুরস্কৃত করা হলো গতকাল শুক্রবার বাংলা একাডেমির আবদুল করিম সাহিত্যবিশারদ মিলনায়তনে। দেশের নবীন কবি-লেখকদের সাহিত্যচর্চা ও সাধনাকে অনুপ্রেরণা দিতে এইচএসবিসি ব্যাংকের সহায়তায় এ পুরস্কার প্রদান করেছে সাহিত্যের মাসিক পত্রিকা কালি ও কলম।এইচএসবিসি-কালি ও কলম পুরস্কারের অর্থমান এক লাখ টাকা। অনুষ্ঠানে ২০১৩ সালে প্রকাশিত গ্রন্থের জন্য এবার পাঁচটি শাখায় পুরস্কার প্রদান করা হয়। পুরস্কার পেয়েছেন একাকী জমিন কাব্যগ্রন্থের জন্য মাসুদ পথিক, কথাসাহিত্যে বিতংস উপন্যাসের জন্য ওয়াহিদা নূর আফসা, গবেষণায় সমকাল পত্রিকার সাহিত্যিক ও সাংস্কৃতিক ভূমিকা গ্রন্থের জন্য রবিউল হোসেন, মুক্তিযুদ্ধবিষয়ক গবেষণায় মুক্তিযুদ্ধে মুজিবনগর দলিল ও ইতিহাস গ্রন্থ-এর জন্য রাজিব আহমেদ এবং শিশুসাহিত্যে বিলু কালু আর গিলুর রোমাঞ্চকর অভিযান গ্রন্থের জন্য মাশুদুল হক। অতিথিরা তাঁদের হাতে অর্থের চেক, ক্রেস্ট ও সনদ তুলে দেন।
অনুষ্ঠানে প্রধান অতিথি ছিলেন সংস্কৃতিমন্ত্রী আসাদুজ্জামান নূর, বিশেষ অতিথি ছিলেন ভারতের বিশিষ্ট কবি নীরেন্দ্রনাথ চক্রবর্তী। সভাপতিত্ব করেন কালি ও কলম পত্রিকার সম্পাদকমণ্ডলীর সভাপতি অধ্যাপক আনিসুজ্জামান। পুরস্কারপ্রাপ্ত ব্যক্তিদের নাম ঘোষণা করেন বিচারকমণ্ডলীর সভাপতি অধ্যাপক জিল্লুর রহমান সিদ্দিকী। বক্তব্য দেন এইচএসবিসি ব্যাংকের করপোরেট ব্যাংকিং প্রধান মো. মাহবুব-উর-রহমান ও বেঙ্গল ফাউন্ডেশনের সভাপতি আবুল খায়ের। শংসাবচন পাঠ করেন অধ্যাপক বিশ্বজিৎ ঘোষ ও মাহবুব সাদিক। পুরস্কারপ্রাপ্ত কবি-সাহিত্যিকেরা তাঁদের প্রতিক্রিয়া ব্যক্ত করেন। স্বাগত বক্তব্য দেন কালি ও কলম-এর সম্পাদকমণ্ডলীর সদস্য লুভা নাহিদ চৌধুরী, ধন্যবাদ জানান পত্রিকাটির সম্পাদক আবুল হাসনাত।
আলোচকেরা বলেন, সাহিত্য মানুষের অমিত সম্ভাবনার দ্বার উন্মোচিত করে। সত্যের প্রতি অবিচল হতে শেখায়। বিজ্ঞানের অগ্রযাত্রায় জীবনযাত্রায় বিভিন্ন অনুষঙ্গ যুক্ত হলেও অশুভ শক্তিকে প্রতিহত করে মানবিক মূল্যবোধের বিকাশে সাহিত্যে অবদান কখনোই কমে না।  তাঁরা বলেন, নবীন সাহিত্যিকদের সৃজনশীলতার মধ্যেই বাংলা সাহিত্যের ভবিষ্যৎ নিহিত। সে কারণে নবীন কবি-সাহিত্যিকদের উজ্জীবিত করতে এ ধরনের পুরস্কারের আয়োজন গুরুত্বপূর্ণ ভূমিকা রাখে। দ্বিতীয় পর্বে গান গেয়ে শোনান শিল্পী কৃষ্ণকলি ও তাঁর দল।
