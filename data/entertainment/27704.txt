
টিভি সিরিজ ‘কোয়ান্টিকো’ দিয়ে প্রিয়াঙ্কা এখন যুক্তরাষ্ট্রে চেনা মুখ। প্রভাবশালীও বটে। তা না হলে টাইম সাময়িকীর তালিকায় নাম ওঠা তো আর সহজ কথা নয়। সেই প্রভাবের জোরেই এখন কঠোর সব কথা বলতে পারেন বলিউডের এই অভিনেত্রী। যেমন-এই মঙ্গলবার রাতে ‘টাইম ১০০ গালা’ অনুষ্ঠানে প্রিয়াঙ্কা সমালোচনা করলেন মার্কিন প্রেসিডেন্ট পদপ্রার্থী ডোনাল্ড ট্রাম্পের। বললেন, ‘আমার মনে হয়, কোনো ব্যক্তির ওপর কেউ ব্যান বা নিষেধাজ্ঞা আরোপ করতে পারে না। একজনকে দিয়ে পুরো গোষ্ঠীকে বিচার করা খুব সেকেলে ধারণা।’যুক্তরাষ্ট্রে মুসলিম অভিবাসীদের ওপর নিষেধাজ্ঞা আরোপ নিয়ে ডোনাল্ড ট্রাম্প যে বক্তব্য দিয়েছিলেন, তার জের ধরেই প্রিয়াঙ্কার এই কথা। টিভি সিরিজ ‘কোয়ান্টিকো’–তে প্রিয়াঙ্কা চোপড়া অভিনয় করছেন সন্ত্রাসবাদ রুখতে কাজ করে যাওয়া এফবিআই এজেন্ট অ্যালেক্স প্যারিশের চরিত্রে। তাই ‘টাইম ১০০ গালা’ অনুষ্ঠানে তাঁকে প্রশ্ন করা হয়েছিল, সত্যিকার অর্থেই সন্ত্রাসবাদ রুখতে ডোনাল্ড ট্রাম্পের ‘মুসলিম ব্যান’-এর চিন্তাকে কেমন ভাবে দেখেন তিনি। এর জবাবেই পি সি বলেন এসব কথা।প্রিয়াঙ্কা চোপড়ার মতো ডোনাল্ড ট্রাম্পও কিন্তু টাইম-এর ১০০ প্রভাবশালী ব্যক্তির তালিকায় নাম লিখিয়েছেন এ বছর। তাই এক প্রভাবশালীকে নিয়ে অন্য প্রভাবশালীর এ মন্তব্য এখন মার্কিন গণমাধ্যমগুলোয় দারুণ আলোড়ন তুলেছে। টাইম।
