

বলিউডের এযাবৎকালের সবচেয়ে সফল জুটি শাহরুখ-কাজলকে নিয়ে নির্মিত রোহিত শেঠির ‘দিলওয়ালে’ শুধু কোটি দর্শকের ‘দিল’-ই (হৃদয়) জয় করেনি, দাপিয়ে বেড়াচ্ছে বক্স অফিসও। ইন্টারন্যাশনাল বিজনেস টাইমসের এক প্রতিবেদন বলছে, গতকাল পর্যন্ত ছবিটি দেশে ও দেশের বাইরে সব মিলিয়ে মুনাফা তুলেছে ৩৫০ কোটি রুপিরও বেশি। এ ছবির কাহিনি যতটা আকর্ষণীয়, এর নির্মাণের পেছনের ঘটনাও কিন্তু কম আকর্ষণীয় নয়! ‘দিলওয়ালে’ ছবির ‘গেরুয়া’ গানটির শুটিংয়ের এক মুহূর্তে ‘কিং খান’ শাহরুখ হঠাৎ পা পিছলে পড়েই যাচ্ছিলেন! সে সময় পাশে থাকা কাজল সঙ্গে সঙ্গেই তাঁকে ধরে ফেলেন। বলাই বাহুল্য, এভাবে শাহরুখের জীবন বাঁচিয়েছিলেন কাজল! সম্প্রতি টাইমস অব ইন্ডিয়া এ ছবির পেছনের আরও কিছু তথ্য প্রকাশ করেছে এক প্রতিবেদনে। যেমন শুরুর দিকে অনেকেই বলেছিলেন, এ ছবির শুরুতে মনে হয়েছিল, ছবিটি নির্মাণের জন্য অমিতাভ বচ্চন-রজনীকান্ত অভিনীত ‘হাম’ (১৯৯১) এবং অশোক-কিশোর-অনুপ কুমার অভিনীত ‘চলতি কা নাম গাড়ি’ (১৯৫৮) থেকেই ‘দিলওয়ালে’ ছবিটি নির্মাণের উৎসাহ পেয়েছিলেন রোহিত শেঠি। কিন্তু, এখন অনেকে বলছেন, এ ছবিতে রয়েছে রণধীর কাপুর ও অমিতাভ বচ্চন অভিনীত ১৯৭৮ সালে মুক্তিপ্রাপ্ত ‘কসমে ওয়াদে’ ছবিটির ছায়া! ছবিটির অন্যতম জনপ্রিয় গান ‘গেরুয়া’-এর শুটিং হয়েছে আইসল্যান্ডে। এর নির্দেশনায় ছিলেন ফারাহ খান। বলা হচ্ছে, গানটি বলিউডের এযাবৎকালের সবচেয়ে ব্যয়বহুল গানগুলোর একটি! অ্যাকশন ছাড়া রোহিত শেঠির ছবি যেন অসম্পূর্ণই থেকে যায়— এ কথা সবাই এক বাক্যে স্বীকার করবে। অন্য ছবিগুলোর মতো, রোহিতের এই ছবিতেও প্রচুর অ্যাকশন আছে। সঙ্গে আছে পর্যাপ্ত রোমাঞ্চও। উপরন্তু বুলগেরিয়া ও দক্ষিণ আফ্রিকায় শুটিং এর সময় সেসব দেশের অ্যাকশন দলের সহযোগিতাও নেওয়া হয়েছে। ছবির কঠিন স্টান্টিং যারা করে, তাদের কথা সাধারণত খুব কমই মনে রাখেন নির্মাতারা। রোহিত এ ক্ষেত্রে ব্যতিক্রম। স্টান্টম্যানদের উৎসর্গ করে তিনি একটি বিশেষ ধরনের ভিডিও নির্মাণ করেছেন এবং তা অনলাইনে প্রচারও করেছেন!  ‘দিলওয়ালে’ দল যখন শুটিংয়ের কাজে বুলগেরিয়ায় গিয়ে পৌঁছায়, ঘটনাক্রমে কাজলের স্বামী অজয় দেবগনও তখন সেখানে ছিলেন তাঁর নতুন ‘শিবায়’ ছবির কাজে। সেখানে অজয় ও শাহরুখ একসঙ্গে ডিনারও করেছেন, যার ছবি বোম্বে টাইমসে প্রকাশিত হয়েছিল।  ‘হাম’ ছবিতে দীর্ঘদিন পর জুটিবদ্ধ হয়েছিলেন অমিতাভ বচ্চন ও কিমি কাতকার। ১৫ বছর পর আবার শাহরুখ-কাজল জুটিকে পর্দায় আনার পিছে এই জুটির সাফল্য উৎসাহ জুগিয়েছে। শুধু কি শাহরুখ-কাজল জুটি? এই ছবি যে সেই ‘ক্রান্তি’ ছবির দীর্ঘ ১২ বছর পর বিনোদ খান্না ও কবীর বেদিকেও একত্র করেছে! শাহরুখ ও সঞ্জয় লীলা বনশালীর ছবিগুলো প্রায় একই সময়ে মুক্তি পায় বলে মোটামুটি ঘোষণা দিয়েই প্রতিযোগিতা শুরু হয়ে যায় ছবিগুলোর মাঝে। ২০০৭ সালে শাহরুখের ‘ওম শান্তি ওম’ ছবিটি পিছে ফেলেছিল বনশালীর ‘সাওয়ারিয়া’ ছবিটিকে। এবারও এর ব্যত্যয় ঘটেনি। প্রায় একই সঙ্গে মুক্তি পেয়েও এখনো পর্যন্ত সাফল্যের দৌড়ে আগের মতোই এগিয়ে আছে শাহরুখের ‘দিলওয়ালে’। রোহিত শেঠির সঙ্গে শাহরুখের এটা দ্বিতীয় ছবি। এর আগের ছবি ‘চেন্নাই এক্সপ্রেস’ যে সুপার ডুপার হিট হয়েছিল, তা কি আর কারও অজানা? অজয় দেবগনকে নিয়ে অনেক ছবি করলেও এবারই প্রথম অজয়ের সহধর্মিণী কাজলকে নিয়ে ছবি করলেন রোহিত! বরুণের জায়গায় প্রথমে তুষার কাপুরকে নেওয়ার কথা ছিল। কিন্তু রোহিত চেয়েছিলেন তরুণ কাউকে, তাই শেষে বরুণকেই বেছে নেওয়া হয়।
টাইমস অব ইন্ডিয়া অবলম্বনে দেব দুলাল গুহ।
