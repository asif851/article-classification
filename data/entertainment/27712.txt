
জাপানের ওসাকা এশিয়ান চলচ্চিত্র উৎসবে নিরব অভিনীত মালয়েশিয়ার ছবি বাংলাশিয়ার ওয়ার্ল্ড প্রিমিয়ার অনুষ্ঠিত হলো। গতকাল বুধবার স্থানীয় সময় সন্ধ্যা ছয়টা ৪০ মিনিটে ওসাকার সিনে লিবরা উমেডা হলে এ ছবি প্রদর্শিত হয়। উৎসবের শেষ দিন ১৫ মার্চ স্থানীয় সময় বেলা একটা ৪৫ মিনিটে বাংলাশিয়া ছবিটি দেখানো হবে আরেকবার। একই উৎসবে চীন, জাপান, তাইওয়ান, হংকংসহ ভারতের ছবিও অংশ নিচ্ছে।বাংলাশিয়া ছবির পরিচালক ন্যামউই। নিরবের সঙ্গে তিনিও অভিনয় করেছেন এ ছবিতে। ছবিতে নিরবের বিপরীতে অভিনয় করেছেন মালয়েশিয়ার অভিনেত্রী আতিকা সোহাইমি। মালয় ভাষায় ধারণ করা ছবিটি চীনা, বাংলা ও ইংরেজিতে ডাবিং করা হয়েছে।উত্সবে ছবিটি অংশ নেওয়ার খবরে রোমাঞ্চিত নিরব। বললেন, ‘আন্তর্জাতিক উৎসবে এটি আমার প্রথম ছবি। আমি আনন্দিত।’ ছবিটির প্রদর্শন উপলক্ষে নিরবকে জাপানে আমন্ত্রণ জানানো হলেও ভিসা-জটিলতার কারণে উত্সবে অংশ নিতে পারেননি তিনি। ৬ মার্চ শুরু হওয়া উত্সবটি চলবে ১৫ মার্চ পর্যন্ত।
