
গতকাল বলিউড অভিনেত্রী পরিণীতি চোপড়ার গাওয়া প্রথম গান মুক্তি পেল। নিজের অভিনীত ‘মেরি পেয়ারি বিন্দু’-তে একটি গান গেয়েছেন পরিণীতি। মঙ্গলবার ইউটিউবে গানটি প্রকাশ হওয়ার পর টুইটারে তা শেয়ার করেন এই অভিনেত্রী। গান শুনে চাচাতো বোন প্রিয়াঙ্কা তাঁকে বাহবা জানিয়ে আরেকটি টুইট করেন। পরিণীতি নিজের টুইটার অ্যাকাউন্টে ‘মানা কে হাম ইয়ার নেহি’ শিরোনামের গানটি শেয়ার করে লিখেন, ‘প্রথমবার গাইলাম। কেমন লাগল?’ ছোট বোনের টুইটের জবাবে প্রিয়াঙ্কা চোপড়া লিখেন, ‘তোমাকে নিয়ে আমি গর্বিত। তোমার বাবা খুশি হবেন, আমার বাবা থাকলে তিনিও খুশি হতেন।’ বড় বোনের অনুপ্রেরণাদায়ক টুইটে পরিনীতি যেন আরও বেশি উচ্ছ্বসিত হয়েছেন। তিনি প্রিয়াঙ্কাকে লিখেন, ‘ধন্যবাদ মিমি দিদি (প্রিয়াঙ্কার ডাকনাম) আমি তো শুধু তোমার পদাঙ্ক অনুসরণ করতে চাই। বাবা অনেক খুশি হয়েছেন।’ এদিকে, ‘মেরি পেয়ারি বিন্দু’ ছবিতে পরিণীতির সহ-অভিনেতা আয়ুষ্মান খুড়ানা একটি টুইট বার্তায় লিখেন, ‘পরিণীতির কণ্ঠস্বর একদম আমার উপন্যাসের নায়িকার মতো। আবেদনময়ী ও মধুর।’  ‘মেরি পেয়ারি বিন্দু’ মুক্তি পাবে মে মাসের ১২ তারিখে। হিন্দুস্থান টাইমস।
