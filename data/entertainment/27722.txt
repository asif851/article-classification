
‘ব্লু  ইজ দ্য ওয়ার্মেস্ট কালার’ খ্যাত ফরাসি অভিনেত্রী লিয়া সেদু হতে চলেছেন পরবর্তী বন্ডগার্ল। ২৯ বছর বয়সী লিয়া এরই মধ্যে বন্ড সিরিজের পরবর্তী ছবিতে চুক্তিবদ্ধ হয়েছেন। সম্প্রতি এক খবরে যুক্তরাজ্যের ডেইলি মেইল ডটকম জানিয়েছে, নাম চূড়ান্ত না হওয়া বন্ড সিরিজের ২৪তম ছবিতে ড্যানিয়েল ক্রেইগের বিপরীতে অভিনয় করবেন লিয়া। এর আগে ইনগ্লোরিয়াস বাস্টার্ডস ও মিশন ইম্পসিবল: ঘোস্ট প্রটোকল-এর মতো ব্যবসাসফল ছবিতে অভিনয় করেছেন লিয়া। এবার জেমস বন্ড সিরিজের ছবিতে অভিনয় নিঃসন্দেহে তাঁর সাফল্যে নতুন পালক যুক্ত করবে। এদিকে বন্ড সিরিজের পরবর্তী ছবিতে অতিথি চরিত্রে অভিনয় করবেন গায়িকা ও অভিনেত্রী রিয়ান্না। এরই মধ্যে তাঁকে ছবিটিতে অভিনয়ের প্রস্তাব দিয়েছেন বন্ড প্রযোজকেরা। প্রস্তাব পেয়ে দারুণ উচ্ছ্বসিত রিয়ান্না। এ প্রসঙ্গে ঘনিষ্ঠ একটি সূত্র জানিয়েছে, বন্ড সিরিজের ছবির বিশাল একজন ভক্ত রিয়ান্না। বরাবরই তিনি বন্ড সিরিজের ছবিতে অভিনয় করতে চেয়েছেন। এবার সেই সুযোগ পেয়ে কোনো কিছু চিন্তা না করেই হ্যাঁ বলে দিয়েছেন তিনি। তিনি সত্যিই দারুণ উচ্ছ্বসিত।
প্রসঙ্গত, এর আগে ড্যানিয়েল ক্রেইগ তাঁর স্বপ্নের বন্ডগার্ল হিসেবে রিয়ান্নার নাম উল্লেখ করেছিলেন।ক্যাসিনো রয়্যাল (২০০৬), কোয়ান্টাম অব সোলেস (২০০৮) ও স্কাইফল (২০১২) ছবির পর বন্ড সিরিজের নতুন ছবিতেও নাম ভূমিকায় দেখা যাবে ব্রিটিশ অভিনেতা ড্যানিয়েল ক্রেইগকে। এরই মধ্যে চতুর্থ বারের মতো জেমস বন্ড চরিত্রে অভিনয়ের জন্য চুক্তিবদ্ধ হয়েছেন ৪৬ বছর বয়সী এ তারকা অভিনেতা। স্কাইফল ছবির ব্যাপক সাফল্যের পর বন্ড সিরিজের নতুন ছবিও পরিচালনার দায়িত্ব পেয়েছেন প্রখ্যাত ব্রিটিশ চলচ্চিত্র নির্মাতা স্যাম মেন্ডেজ। ছবিতে ক্রেইগ ছাড়া আরও অভিনয় করবেন র‌্যালফ ফাইনস, নাওমি হ্যারিস, বেন হুইশ প্রমুখ। লন্ডনের কাছে পাইনউড স্টুডিওতে ৬ ডিসেম্বর থেকে ছবিটির শুটিং শুরু হবে।স্কাইফল ছবির পর ২৪তম বন্ড সিরিজের চিত্রনাট্যও লিখেছেন জন লোগান, নিল পার্ভিস ও রবার্ট ওয়েড। পরিবেশক সংস্থা এমজিএম এবং সনি। প্রযোজক হিসেবে থাকছেন মাইকেল জি উইলসন ও বারবারা ব্রকোলি। ছবির পরিবেশক সংস্থা ও প্রযোজকদের পক্ষ থেকে জানানো হয়েছে, যুক্তরাজ্যে ছবিটি মুক্তি পাবে ২০১৫ সালের ২৩ অক্টোবর। আর যুক্তরাষ্ট্রে ছবিটি মুক্তি দেওয়া হবে আগামী বছরের ৬ নভেম্বর।
