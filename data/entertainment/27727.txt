
উপমহাদেশের প্রখ্যাত সংগীতশিল্পী মান্না দে গুরুতর অসুস্থ। গত শনিবার রাতে বেঙ্গালুরুর একটি বেসরকারি হাসপাতালে ভর্তি করা হয়েছে তাঁকে। গতকাল রোববার সকালে তাঁকে হাসপাতালের নিবিড় পরিচর্যা কেন্দ্রে (আইসিইউ) স্থানান্তর করা হয়। মান্না দে ফুসফুসে সংক্রমণ ও কিডনির সমস্যায় ভুগছেন। সংক্রমণের ফলে সৃষ্ট বেশ কিছু জটিলতা দেখা দেওয়ায় তাঁর অবস্থা আশঙ্কাজনক। তবে হাসপাতালের একজন কর্মী জানিয়েছেন, চিকিৎসায় সাড়া দিচ্ছেন মান্না দে।চিকিৎসকের বরাত দিয়ে ভারতীয় সংবাদমাধ্যমগুলো জানিয়েছে, গতকাল দুপুর পর্যন্ত মান্না দের শারীরিক অবস্থা অপরিবর্তিত ছিল।দীর্ঘদিন ধরে বার্ধক্যজনিত রোগে ভুগছেন ৯৪ বছর বয়সী এই গুণী শিল্পী। ক্যানসারে আক্রান্ত হয়ে গত বছরের জানুয়ারিতে মৃত্যুবরণ করেন মান্না দের স্ত্রী সুলোচনা কুমারণ। মাত্র ২০ দিন আগে প্রয়াত স্ত্রীর স্মরণে নতুন একটি গান রেকর্ড করতে চেয়েছিলেন মান্না দে। কিন্তু হঠাৎ অসুস্থতা বেড়ে যাওয়ায় তা আর সম্ভব হয়নি তাঁর পক্ষে।
কলকাতার ছেলে হলেও জীবনসায়াহ্নে নিজ ভিটায় আর ফেরার ইচ্ছা নেই বলেই জানিয়েছিলেন মান্না দে। বেঙ্গালুরুর কল্যাণনগরে তাঁর ছোট মেয়ে সুমিতার পরিবারের সঙ্গেই শেষ জীবনটা কাটানোর সিদ্ধান্ত নেন তিনি। কয়েক দিন আগে শারীরিক অবস্থার অবনতি হলে শুরুতে তাঁকে বাড়িতেই চিকিৎসা দেওয়া হয়। কিন্তু অবস্থার উন্নতি না হওয়ায় শনিবার রাতে আশঙ্কাজনক অবস্থায় তাঁকে হাসপাতালে নিয়ে যাওয়া হয়।   
দীর্ঘ সংগীতজীবনে মান্না দে সাড়ে তিন হাজারের বেশি গান গেয়েছেন। সংগীতভুবনে অসামান্য অবদান রাখার স্বীকৃতি হিসেবে ১৯৭১ সালে পদ্মশ্রী, ২০০৫ সালে পদ্মবিভূষণ এবং ২০০৯ সালে দাদাসাহেব ফালকে সম্মাননায় ভূষিত হন তিনি। রবীন্দ্রভারতী ও যাদবপুর বিশ্ববিদ্যালয় থেকে ডিলিট সম্মাননাও দেওয়া হয়েছে তাঁকে।
