



নতুন ছবিতে রণবীর কাপুরকে দেখা যাবে আরও ছিপছিপে গড়নে। 
এ জন্য রণবীর দুটি শস্য খাওয়া বাদ দিয়েছেন। 
 ছবিতে রণবীরকে দেখা যাবে সুপারহিরোর চরিত্রে।


রণবীর কাপুর হিরো তো আগে থেকেই ছিলেন। এবার তিনি সুপারহিরোর তালিকায় নাম লেখাতে যাচ্ছেন। আসন্ন ছবি ‘ব্রহ্মাস্ত্র’তে বলিউডের এই তারকাকে দেখা যাবে সুপারহিরোর চরিত্রে। আর এর জন্য মার্শাল আর্টসহ শারীরিক অনেক কসরতের প্রশিক্ষণ নিতে হচ্ছে তাঁকে। শুধু কি তা-ই? শরীর ছিপছিপে করতে কয়েক দিন ধরে ভাত খাওয়া ছেড়ে দিয়েছেন এই নায়ক। 
‘ব্রহ্মাস্ত্র’ ছবির পরিচালক অয়ন মুখার্জি তাঁর এই ছবিতে রণবীরকে দেখাতে চান একদম ছিপছিপে গড়নে। কারণ, নায়ককে এই ছবিতে কঠিন সব অ্যাকশন দৃশ্যে অভিনয় করতে হবে। শরীরচর্চা আর পুষ্টিবিদের ডায়েট তালিকা অনুসরণ করলে রণবীরের জন্য ওজন কমানো তেমন কোনো কঠিন কাজ হতো না, তবে এখানে একটা কিন্তু রয়ে গেছে। এই ছবির শুটিং শুরুর আগেই রণবীর কাপুর অভিনেতা সঞ্জয় দত্তের বায়োপিকে অভিনয় করেছেন। এখানে তিনি সঞ্জয়ের চরিত্রে অভিনয় করেছেন বলে অনেকটা ওজন বাড়াতে হয়। এরপরই আবার ‘ব্রহ্মাস্ত্র’র জন্য এখন মেদ ছড়াতে গিয়ে খবর হয়ে যাচ্ছে রণবীরের। বুলগেরিয়ায় এই ছবির প্রথম ধাপের শুটিং শেষ হয়েছে। এখন কয়েক দিনের বিরতি। এই সময়টা বিশ্রাম না নিয়ে নিজেকে নতুন করে প্রস্তুত করছেন রণবীর কাপুর।
সাংবাদিকদের রণবীর জানিয়েছেন, ভাত আর রুটি খাওয়া একদম বাদ দিয়েছেন। পাঞ্জাবের কাপুর পরিবারের এই ছেলের জন্য ভাত-রুটি বাদ দেওয়া কত কষ্টের, তা এখন রণবীর হাড়ে হাড়ে টের পাচ্ছেন। খুব জলদি যেহেতু ওজন কমাতে হবে, তাই ভুলেও ধান আর গমের তৈরি কোনো খাবার মুখে তুলছেন না।
এদিকে আগামীকাল সোমবার মুম্বাইয়ের একটি ফ্যাশন শোতে জনপ্রিয় ডিজাইনার মনীশ মালহোত্রার তৈরি পোশাক পরে র‍্যাম্পে হাঁটার কথা রণবীরের। আর সেখানে তাঁর সঙ্গী হওয়ার কথা সাবেক প্রেমিকা দীপিকা পাড়ুকোনের। অনুষ্ঠান কর্তৃপক্ষের কাছ থেকে শেষ মুহূর্তে ঘোষণা আসে, রণবীর ও দীপিকা সেই ফ্যাশন শোতে অংশ নিচ্ছেন না। কারণ, দুই তারকাই নাকি অসুস্থ। বেছে খেতে গিয়েই অসুস্থ হয়ে পড়লেন রণবীর, নাকি সাবেক প্রেমিকাকে এড়ানোর চেষ্টা, সেটা অবশ্য পরিষ্কার না।
‘ব্রহ্মাস্ত্র’ ছবির গল্প হিন্দু পৌরাণিক কাহিনি থেকে অনুপ্রাণিত। এখানে নায়িকার চরিত্রে থাকছেন আলিয়া ভাট ও মৌনি রায়। আরও থাকবেন অমিতাভ বচ্চন। পরিচালক অয়ন মুখার্জি জানান, ভবিষ্যতে এই সিরিজের আরও দুটি ছবি তৈরি হবে। করণ জোহর প্রযোজিত এই ত্রয়ীর প্রথম কিস্তি ‘ব্রহ্মাস্ত্র’ মুক্তি পাবে আগামী বছর ১৫ আগস্ট। বলিউড হাঙ্গামা
