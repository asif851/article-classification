
কোনো ছবিতে আমির খানের অন্তর্ভুক্তি মানেই নিশ্চিত সাফল্য। বরাবরই বিষয়টি প্রমাণ করেছেন ‘মিস্টার পারফেকশনিস্ট’ তকমা পাওয়া এ তারকা অভিনেতা। আমির অভিনীত সর্বশেষ ছবি পিকে নিয়ে একদিকে যেমন বিক্ষোভ চলছে, অন্যদিকে বক্স অফিসেও ঝড় তুলেছে ছবিটি। এরই মধ্যে আয়ের দিক থেকে শাহরুখ খানের চেন্নাই এক্সপ্রেস ও সালমান খানের কিক ছবিকে পেছনে ফেলে দিয়েছে পিকে।প্রায় বিবসনা অবস্থায় আমিরের পিকে ছবির পোস্টার প্রকাশের পর থেকেই নানা আলোচনা-সমালোচনার জন্ম দিয়ে চলেছে ছবিটি। গত ১৯ ডিসেম্বর পিকে মুক্তি পাওয়ার পর অভিযোগ ওঠে, ছবিটির মাধ্যমে হিন্দুধর্মকে আঘাত করা হয়েছে। এ জন্য ছবিটি নিয়ে বিক্ষোভ চলছে। ভারতের বিভিন্ন শহরে প্রেক্ষাগৃহে ভাঙচুর চালানো হয়েছে। অচিরেই ছবিটির প্রদর্শনী বন্ধের উদ্যোগ না নেওয়া হলে সহিংস আন্দোলনের হুমকি দিয়েছে একাধিক ধর্মীয় সংগঠন।তবে এত কিছুর পরও থমকে যায়নি পিকের বক্স অফিস সাফল্যযাত্রা। প্রতিদিনই ছবিটি দেখতে প্রেক্ষাগৃহে হুমড়ি খেয়ে পড়ছেন দর্শকেরা। মুক্তির ১৩ দিনের মাথায় ছবিটির ঝুলিতে জমা পড়েছে ২৬৩ কোটি রুপি। এর মধ্য দিয়ে ধুম ৩ (২৬১ কোটি রুপি), কিক (২১২ কোটি রুপি), চেন্নাই এক্সপ্রেস (২০৮ কোটি রুপি) ও থ্রি ইডিয়টস (২০১ কোটি রুপি) ছবিগুলোকে পেছেনে ফেলেছে পিকে। সম্প্রতি এক খবরে এ তথ্য জানিয়েছে টাইমস অব ইন্ডিয়া।চলচ্চিত্রবোদ্ধাদের অভিমত, ভারতের বক্স অফিসে পিকের এই সাফল্যযাত্রা অব্যাহত থাকলে অচিরেই হিন্দি চলচ্চিত্রের ইতিহাসে সবচেয়ে বেশি আয় করা ছবি হিসেবে রেকর্ড গড়তে যাচ্ছে পিকে।আরও পড়ুন
পিকের পেছনে ধুম ৩

