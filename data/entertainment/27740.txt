
এবার চলচ্চিত্রে একসঙ্গে অভিনয় করবেন রিয়াজ ও মিম। ওয়াজেদ আলী সুমন পরিচালিত সুইটহার্ট ছবিতে দেখা যাবে তাঁদের দুজনকে। ছবিতে স্বামী-স্ত্রীর ভূমিকায় অভিনয় করবেন রিয়াজ ও মিম।১৫ জানুয়ারি ছবির কয়েকটি গানের দৃশ্যধারণের জন্য থাইল্যান্ডের পাতায়ার উদ্দেশে রওনা দেবেন রিয়াজ, মিম ও ছবির আরেক নায়ক বাপ্পি। মিম জানান, সেখানে রিয়াজের সঙ্গে একটি ও বাপ্পির সঙ্গে দুটি গানের দৃশ্যধারণে অংশ নেবেন তিনি।মিম আরও জানান, এর আগে ২০০৮ সালে লাক্স–চ্যানেল আই সুপারস্টার খেতাব জেতার পর রহস্যময়ী নামে একটি নাটকে রিয়াজের সঙ্গে প্রথম অভিনয় করেছিলেন। তিনি বলেন, ‘চলচ্চিত্রে তাঁর সঙ্গে প্রথম কাজ করছি। চলচ্চিত্রের জনপ্রিয় অভিনেতা তিনি। তাঁর সঙ্গে কাজ করলে অনেক কিছু শিখতে পারব।’এদিকে লম্বা বিরতি শেষে আবারও চলচ্চিত্রে অভিনয় করছেন রিয়াজ। এ নিয়ে তিনি বলেন, ‘মাঝে চলচ্চিত্রে সময়টা ভালো ছিল না। তাই নিজের ব্যবসাতেই সময় বেশি দিয়েছি। এখন গল্প বেছে কিছু কাজ করব।’
