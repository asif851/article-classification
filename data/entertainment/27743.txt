
খুব কাছাকাছি সময়ে দুটি চলচ্চিত্রে চুক্তিবদ্ধ হয়েছেন চিত্রনায়ক ফেরদৌস। ‘রূপবতী’ ও ‘কাঠগড়ায় শরৎচন্দ্র’ নামের দুটি ছবিতে যথাক্রমে তাঁর বিপরীতে অভিনয় করবেন প্রভা ও পপি। এরই মধ্যে অংশ নিয়েছেন অনুদানের ছবি ‘বিউটি সার্কাস’-এর শুটিংয়ে। এসব নিয়ে প্রথম আলোর সঙ্গে কথা বলেছেন ফেরদৌস। সাক্ষাৎকার নিয়েছেন মনজুর কাদের
‘বিউটি সার্কাস’ ছবিতে আপনার অংশের শুটিং কি শেষ?
না, এখনো তিন দিনের মতো শুটিং বাকি আছে।
কেমন হলো শুটিং?শুটিং যতটুকু হয়েছে ভালোই। কিন্তু নতুন পরিচালক হলে যা হয়, পরিকল্পনায় সমস্যা, সময় নষ্ট হয় বেশি। আর জায়গা বদল করে নতুন আরেক জায়গায় শুটিং করা খুব কঠিন ব্যাপার। তবে বেশ বড় সেট বানিয়ে কাজ হয়েছে, যা অনেক দিন পর দেখলাম। একে তো অনুদানের ছবি, তাও আবার বিষয়ভিত্তিক, ভালো লেগেছে কাজটি করে। বিনোদনের পাশাপাশি দর্শকেরা সার্কাসশিল্প ও এ সমাজের অন্য রকম একটা চিত্র দেখতে পাবেন। এটাও ঠিক, দিন শেষে যতটুকু ফুটেজ দেখেছি, ফ্যান্টাস্টিক লেগেছে।
‘রূপবতী’ ছবিটি সম্পর্কে বলুননারীবাদী গল্পের এই ছবি পুরোপুরি বিনোদনে ভরপুর। গ্রামীণ থ্রিলার ধাঁচের গল্প হবে অঞ্জন আইচ পরিচালিত এই ছবির প্রধান শক্তি। আমার বিশ্বাস, গল্পটাই দর্শককে ধরে রাখবে। গল্পটা শোনার পর রাজি হতে সময় লাগেনি। ছবিতে আমার জুটি হতে যাচ্ছে প্রভা, সে এরই মধ্যে টেলিভিশন নাটকে অভিনয় করে দর্শকদের ভালোবাসা অর্জন করেছে। যেভাবে এই ছবির গল্পটা তৈরি হয়েছে, তাতে বড় পর্দায়ও তাঁর অভিনয় দিয়ে দর্শক মন জয় করতে পারবে।
আর ‘কাঠগড়ায় শরৎচন্দ্র’ ছবিটিশরৎচন্দ্র চট্টোপাধ্যায়ের কিছু চরিত্র অনেকবার সৃষ্টি হয়েছে, এখনো সমানতালে মানুষের কাছে জনপ্রিয়। আমরা দেখি, মানুষ যখন প্রেমে ব্যর্থ হয়, তখন ব্যর্থ প্রেমিককে দেবদাস বলে। কাঠগড়ায় শরৎচন্দ্র ছবিটি শরত্চন্দ্রের ‘গৃহদাহ’, ‘দেবদাস’, ‘শ্রীকান্ত’ ও ‘বড়দিদি’র চরিত্রগুলো নিয়ে তৈরি হচ্ছে। এই চরিত্রগুলোর নামকরণের বিভিন্ন যৌক্তিকতা খোঁজা হবে। আমি অভিনয় করব, বহু আকাঙ্ক্ষিত দেবদাস চরিত্রে। আমার বিপরীতে পার্বতী চরিত্রে অভিনয় করবে পপি।
দেবদাস চরিত্রের প্রতি বুঝি আপনার দীর্ঘদিনের দুর্বলতা ছিল?দুর্বলতা না, আমার লোভ ছিল। দেবদাস আমার স্বপ্নের একটা চরিত্র। বাংলাদেশে এই চরিত্র যখন প্রথম চিত্রায়ণ হয়, তখন বুলবুল ভাই (বুলবুল আহমেদ) করলেন, এরপর শাকিব খান করল। আবার বলিউডে শাহরুখ খান আর কলকাতায় প্রসেনজিৎ করল। এরপর আমার মনে হলো, শিগগির কেউ আর এই চরিত্র রিমেক করবে না। ‘কাঠগড়ায় শরৎচন্দ্র’ ছবিতে পরিচালক অন্যভাবে করছে, দেবদাসের চরিত্রটা থাকছে। আমি খুব উচ্ছ্বসিত।
দেবদাস চরিত্রের প্রতি ভালো লাগা কবে থেকে?ছোটবেলা প্রথম যখন পড়ি, তখন থেকে এটি আমার পছন্দের চরিত্র। বড় পর্দায় যখন নিজে নাম লেখালাম, অন্য সহকর্মীরা এই চরিত্রে কাজ করল, তখন লোভটা আরও বেড়ে গেল। আমার কেন জানি মনে হচ্ছিল, এই চরিত্রে আর সুযোগ পাব না। অবশেষে ভাগ্য সহায় হলো, মনপ্রাণ উজাড় করে কাজটি করতে চাই। শুনেছি, আগামী এপ্রিলে ‘কাঠগড়ায় শরৎচন্দ্র’ ছবির শুটিং হবে।
