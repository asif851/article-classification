
অভিনয় ছাড়ার ঘোষণা দিয়েছেন হাসিন রওশন জাহান। নিজের ফেসবুক পেজে আজ রোববার রাতে মিডিয়ায় আর কাজ করবেন না বলে একটি স্ট্যাটাস দেন।
প্রায় পাঁচ বছর ধরে শোবিজে কাজ করার পর আর অভিনয় করবেন না বলে জানান ২০১১ সালে ‘ভিট-চ্যানেল আই’ টপ মডেল খেতাবজয়ী হাসিন। ফেসবুকে তিনি বলেন, ‘এটা আমার একান্ত ব্যক্তিগত সিদ্ধান্ত। পুরো সময় আমি পরিবারের সঙ্গে কাটাতে চাই। নতুন করে আর কোনো কাজ হাতে নিতে চাই না। ঈদের আগে হয়তো দেশেও থাকব না।’ তাঁকে এত দিন ধরে সমর্থন দেওয়ায় সাংবাদিক, সংবাদপত্র, টেলিভিশন চ্যানেল, সহ-অভিনেতা, অভিনেত্রী, বন্ধুবান্ধব, ভক্ত, অনুসারী, চ্যানেল আইসহ সবাইকে ধন্যবাদ জানান তিনি। পাঁচ বছর পর মিডিয়া ছেড়ে চলে যাওয়ায় খারাপ লাগার কথা জানিয়ে ওই স্ট্যাটাসে তিনি বলেন, ‘কোনো না কোনো দিন তো মিডিয়া ছাড়তে হবে।’ সবার কাছে দোয়া চেয়েছেন তিনি।২০১১ সালে ‘ভিট-চ্যানেল আই’ টপ মডেল খেতাব জয়ের মধ্য দিয়ে মিডিয়ায় যাত্রা শুরু হাসিন রওশন জাহানের। তিনি ঢাকা বিশ্ববিদ্যালয়ের ইতিহাস বিভাগ থেকে স্নাতক এবং স্নাতকোত্তর সমাপ্ত করেন। তাঁর পৈতৃক বাড়ি রাজশাহীতে। হাসিনের বেড়ে ওঠা সেখানেই। বাবা গোলাম নবী এবং মা মোস্তারী বেগম। স্বামী মারুফুল ইসলাম একজন ব্যবসায়ী।
‘আমাদের ছোট নদী’, ‘সখা হে’, ‘নো ম্যান্স ল্যান্ড’, ‘পুতুল মানুষ’ আর ‘ব্যাচেলর দ্য ফ্যামিলি’সহ অসংখ্য একক ও ধারাবাহিক নাটকে কাজ করেন তিনি। বেশ কিছু বিজ্ঞাপনে কাজ করেও সাড়া ফেলেন হাসিন।
