
বেশ কিছু দিন ধরেই আশিকুর রহমানের নতুন ছবি ‘মিশন আমেরিকা’য় বিদ্যা সিনহা মিমের অভিনয়ের কথাবার্তা চলে আসছিল। এই জানুয়ারি মাসেই যুক্তরাষ্ট্রের লাস ভেগাসে এ ছবির শুটিংয়ের কথাবার্তা সব পাকা। ছবি সংশ্লিষ্ট সবার ভিসাও চূড়ান্ত। কিন্তু সবকিছু ঠিকঠাক হলেও চুক্তিবদ্ধ হওয়ার আগেই পারিশ্রমিক জটিলতার কারণে নায়িকা বিদ্যা সিনহা মিম এ ছবি থেকে সরে গেলেন।এই লাক্স তারকা জানিয়ে দিয়েছেন, তিনি আর এ ছবিতে এখন অভিনয় করবেন না।কিন্তু কেন? কি হয়েছে? এ প্রসঙ্গে মিম বলেন, ‘আমি যে পারিশ্রমিকে ছবিতে কাজ করি, শেষ পর্যন্ত সেই পরিমাণ পারিশ্রমিক দিতে রাজি হয়নি প্রযোজনা প্রতিষ্ঠানটি। এ ছাড়া, আমার বিপরীতে এ ছবিতে সায়ার আজিজ নামে একজন নতুন অভিনেতার অংশ নেওয়ার কথা। তাঁর অভিনয় দক্ষতা সম্পর্কেও তো আমার জানা নেই। সবকিছু ব্যাটে-বলে মিলছে না। আর এ কারণেই কাজটি করছি না।’তবে, মিম জানিয়েছেন, তাঁর বিপরীতে পরিচিতি কোনো মুখ থাকলে পারিশ্রমিকের বিষয়টি ভেবে দেখতেন তিনি। এদিকে, বিষয়টি নিয়ে ছবির পরিচালক আশিকুর রহমানের সঙ্গে যোগাযোগ করা হলে মুঠোফোনে তিনি বলেন, ‘ছবির বাজেট অনুযায়ী মিমের পারিশ্রমিক বেশি হয়ে যায়। ছবিতে যে পরিমাণ পারিশ্রমিক তিনি চেয়েছেন, তা অনেক বেশি। তারপরেও প্রযোজনা প্রতিষ্ঠান মিমের সঙ্গে যোগাযোগ অব্যাহত রেখেছে।’ তবে পরিচালক জানান, শেষপর্যন্ত পারিশ্রমিকের বিষয়টি সুরাহা না হলে বিকল্প হিসেবে অন্য কোনো নায়িকা নিয়েই এ কাজটি করতে হবে।মার্কিন যুক্তরাষ্ট্রের লাস ভেগাসের একটি ক্যাসিনোতে ডাকাতির ঘটনা নিয়েই এ ছবির গল্প তৈরি হয়েছে। ছবির পুরো শুটিংটিই লাস ভেগাসেই হওয়ার কথা আছে।
