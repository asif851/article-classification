
বলিউডে ‘খান’দের একসঙ্গে পাওয়া যেন অমাবস্যার চাঁদ দেখার মতো। মাঝেমধ্যে তাঁদের মুখ থেকে একজনের বিরুদ্ধে আরেকজনের বিষয়ে বিষোদ্‌গারও শোনা যায় ঠিকই। তাই বলে যে তাঁদের সম্পর্ক দা-কুমড়ার, এমনটি নয়। এই তো সেদিন শাহরুখ খানের বাড়িতে বেশ খোশমেজাজেই দেখা গেল আমির খানকে।
শাহরুখের বান্দ্রার বাড়ি মান্নাতে গিয়েছিলেন আমির। নেটফ্লিক্স ইন্ডিয়া টুইটারে একটি ছবি প্রকাশ করে। সেখানে দেখা যায়, হাতে ব্যান্ডেজ বাধা শাহরুখ খান। কারণ, কিছুদিন আগে শাহরুখের কাঁধে অস্ত্রোপচার হয়েছে। তাঁর পাশে আমির খান এবং সঙ্গে আছেন নেটফ্লিক্সের প্রধান নির্বাহী রিড হ্যাস্টিংস। টুইটে লেখা হয়, ‘গত শনিবারের রাতটি ছিল “খানটাস্টিক” (ফ্যান্টাস্টিক‍+খান)।’ নেটফ্লিক্স হলো ইন্টারনেটে ভিডিও কনটেন্ট দেখার একটি ওয়েবসাইট। তাহলে কি ধীরে ধীরে এ অঞ্চলে জনপ্রিয় হয়ে ওঠা নেটফ্লিক্সের পর্দায় একসঙ্গে দেখা যেতে পারে শাহরুখ-আমিরকে? সে না হয় জানা যাবে ভবিষ্যতে। ২০০৭ সালে প্রথম ‘দুলহা মিল গায়া’ ছবিতে অভিনয় করতে গিয়ে শাহরুখ কাঁধের বাঁ দিকে চোট পান। এরপর আরও কয়েকটি সিনেমায় অভিনয় করতে গিয়ে তিনি একই জায়গায় চোট পান। চোট সারাতে আগে অস্ত্রোপচার করেছিলেন। এবার সেই চিকিৎসার পরবর্তী ধাপ হিসেবে একটি ছোট অস্ত্রোপচার করা হয় বাঁ কাঁধে ও হাতে।
শাহরুখ খানকে দেখা যাবে ইমতিয়াজ আলী পরিচালিত ‘দ্য রিং’ ছবিতে। আর আমিরকে দেখা যাবে অমিতাভ বচ্চনের সঙ্গে ‘থাগ অব হিন্দুস্তান’ ছবিতে। বলিউড হাঙ্গামা
