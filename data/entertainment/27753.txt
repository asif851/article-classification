
ছয় বছর ধরে প্রেম করছেন বলিউডের বহুল আলোচিত তারকা যুগল রণবীর কাপুর ও ক্যাটরিনা কাইফ। প্রায় ছয় মাস হতে চলল, তাঁরা একসঙ্গে এক ছাদের নিচেই থাকছেন। গত বছরের নভেম্বর মাসের শুরুর দিকে মুম্বাইয়ের কার্টার রোডের একটি বাড়িতে ওঠেন তাঁরা। এখন পর্যন্ত বেশ কয়েকবার এ জুটির বিয়ের খবর রটেছে। তবে এবার কোনো গুজব নয়, সম্প্রতি ভারতের সুপ্রিম কোর্টের দেওয়া একটি রুল বিবেচনা করলে, স্বামী-স্ত্রী হিসেবেই গণ্য হবেন রণবীর-ক্যাটরিনা।একসঙ্গে বসবাস করা নারী-পুরুষকে স্বামী-স্ত্রী হিসেবে গণ্য করার পক্ষে ২০১০ সাল থেকে রুল দিয়ে আসছেন ভারতের সুপ্রিম কোর্ট। সম্পত্তি নিয়ে বিরোধের একটি মামলায় সর্বশেষ রুলটি দিয়েছেন সুপ্রিম কোর্টের বিচারপতি এম ওয়াই ইকবাল ও বিচারপতি অমিতাভ রায়ের বেঞ্চ। এক খবরে এ তথ্য জানিয়েছে টাইমস অব ইন্ডিয়া।রুলে আদালত বলেন, বিয়ে না করে একজন নারী ও একজন পুরুষ একসঙ্গে দীর্ঘ সময় ধরে বাস করলে তাঁরা বিবাহিত স্বামী-স্ত্রী হিসেবে গণ্য হবেন। নারী-পুরুষ জুটির ধারাবাহিক সহাবস্থান বৈধ বিয়ের শামিল। এমন পরিস্থিতিতে নারী তাঁর পুরুষ সঙ্গীর মৃত্যুর পর সম্পত্তির উত্তরাধিকারী হবেন।
আরও পড়ুন:এক ছাদের নিচে রণবীর-ক্যাটরিনা! ক্যাট-রণবীরের বাড়ির প্রথম অতিথি!
