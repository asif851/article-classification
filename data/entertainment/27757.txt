
১৯৯৩ সালে মার্কিন নির্মাতা উডি অ্যালেনের বিরুদ্ধে তাঁর স্ত্রী মিয়া ফারোর দত্তক মেয়ে ডিলান ফারোর ওপর যৌন হয়রানির অভিযোগ ওঠে। এ নিয়ে অনেক জল ঘোলা হয়। বছরের পর বছর আদালতে মামলা চলে। কিন্তু হলিউডের কোনো তারকা এই নির্মাতার বিরুদ্ধে কখনো মুখ খোলেননি। অবশেষে হাওয়াবদলের এই সময়ে এসে অভিযোগের তির আবারও ঘুরে গেল উডি অ্যালেনের দিকে। ৭ জানুয়ারি অনুষ্ঠিত গোল্ডেন গ্লোব আসরে কালো পোশাক পরে প্রতিবাদ করা নিয়ে টুইটারে ক্ষোভ প্রকাশ করেন ডিলান ফারাওয়ে। তিনি জানান, যৌন হয়রানির বিরুদ্ধে প্রতিবাদ জানাতে যাঁরা কালো পোশাক পরেছিলেন গোল্ডেন গ্লোব আসরে, তাঁদের অনেকেই একসময় যৌন নির্যাতনকারী উডি অ্যালেনের পক্ষ নিয়ে নানা কথা বলেছিলেন। উডির প্রশংসায় পঞ্চমুখ হয়েছিলেন। ডিলান তাঁদের দ্বিমুখী নীতির কঠোর সমালোচনা করেন।
এই ক্ষোভ নজরে পড়ে অভিনেত্রী মিরা সরোভিনোর। মিরা সেই অভিনেত্রীদের একজন, যিনি হার্ভি ওয়াইনস্টিনের বিরুদ্ধে মুখ খুলেছিলেন। আবার এই মিরাই একসময় কাজ করেছিলেন উডির সঙ্গে। উডিকে নিজের গুরু বলে মানতেন মিরা। তবে সম্প্রতি মিরা সরোভিনো উডির ব্যাপারে নিজের অবস্থান পরিষ্কার করেছেন। তিনি একটি খোলা চিঠি লিখেছেন ডিলান ফারো বরাবর। তাতে তিনি ডিলানের কাছে ক্ষমা চেয়েছেন। কারণ যখন ডিলান তাঁর নির্যাতনের গল্প সাহস করে পৃথিবীকে জানাতে চেয়েছেন, তখন মিরা ও তাঁর মতো শিল্পীরা উডিকে মহৎ ও সৎ বলে বলে বিচারের প্রক্রিয়াকে প্রভাবিত করে গেছেন। তবে এখন সোচ্চার মিরা। তিনি শপথ করে বলেছেন, আর কোনো দিন উডির সঙ্গে কাজ করবেন না।
শুধু মিরাই নন, সম্প্রতি গোল্ডেন গ্লোবজয়ী ছবি লেডিবার্ড-এর নির্মাতা গ্রেটা গারউইগও মুখ খুলেছেন নির্মাতা উডি অ্যালেনকে নিয়ে। তিনিও জানিয়েছেন, আর কখনো গ্রেটা কাজ করবেন না উডির সঙ্গে। এই নির্মাতা ২০১২ সালে উডির ছবি টু রোম উইথ লাভ-এ অভিনয় করেছিলেন।
তা ছাড়া উডি অ্যালেনের সর্বশেষ পরিচালিত ছবি আ রেইনি ডে ইন নিউইয়র্ক-এর অভিনেত্রী রেবেকা হলও বলেছেন এক কথা। তিনিও আফসোস করছেন উডির সঙ্গে কাজ করে। প্রতিজ্ঞা করেছেন, আর কখনো এই নির্মাতার সঙ্গে কোনো ধরনের কাজ করবেন না। এমনকি তিনি এই ছবি থেকে পাওয়া তাঁর পারিশ্রমিকের পুরোটাই দান করেছেন যৌন হয়রানির বিরুদ্ধে লড়াই করতে গঠিত সংগঠন ‘টাইমস আপ’-এর তহবিলে। সূত্র: হাফিংটন পোস্ট ও দ্য নিউইয়র্ক টাইমস
