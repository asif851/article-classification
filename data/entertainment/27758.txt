
৮ মে পর্দা উঠছে ৭১তম কান চলচ্চিত্র উৎসবের। আগেই শোনা গিয়েছিল, এবারের উৎসবে লালগালিচায় থাকছে না সেলফি। এবার শোনা গেল, প্রতিযোগিতা বিভাগে অংশগ্রহণ করতে পারবে না নেটফ্লিক্সের ছবি। শুধু নেটফ্লিক্স নয়, অনলাইন স্ট্রিমিং সাইটগুলোর ছবিও অংশগ্রহণ করতে পারবে না প্রতিযোগিতা বিভাগে।
গত বছর নেটফ্লিক্সের দুটি ছবি ‘ওকচা’ ও ‘দ্য মায়োরোউইৎজ স্টোরিস’ কান চলচ্চিত্র উৎসবে অংশগ্রহণ করেছিল। কথা ছিল পরে এগুলো সিনেমা হলে মুক্তি দেওয়া হবে। কিন্তু নেটফ্লিক্স ছবি দুটি সিনেমা হলে মুক্তি দেয়নি। এ কারণেই এবার এই সিদ্ধান্ত নেওয়া হয়েছে। চলচ্চিত্রবিষয়ক ফরাসি একটি ম্যাগাজিনকে দেওয়া সাক্ষাৎকারে কান চলচ্চিত্র উৎসব পরিচালক থিয়েরি ফ্রেমো বলেন, নেটফ্লিক্স ও অন্যান্য স্ট্রিমিং সার্ভিসের ছবি উৎসবের সবচেয়ে বড় পুরস্কার পাম দ’র-এর যোগ্য নয়। গত বছর নেটফ্লিক্সের দুটি ছবি নিয়ে জোরালো বিতর্ক তৈরি হয়েছিল, যা বিশ্বজুড়েই আলোচিত হয়েছে।
পরিচালক আরও বলেন, ‘গত বছর আমরা দুটি ছবি প্রদর্শনীর জন্য বাছাই করেছিলাম। আমরা ভেবেছিলাম, সিনেমা হলে মুক্তি দিতে নেটফ্লিক্সকে রাজি করাতে পারব। কিন্তু তারা অস্বীকৃতি জানায়।’
আগামী ৮ থেকে ১৯ মে পর্যন্ত চলবে এই আয়োজন। এবারের বিচারকদের প্রধান হিসেবে থাকছেন অভিনেত্রী কেট ব্ল্যানচেট। দ্য ওয়াশিংটন পোস্ট
