
লম্বা সময় ধরে গানে অনিয়মিত আর্ক ব্যান্ডের হাসান। তবে মাঝেমধ্যেই তাঁকে দেখা যায় ব্যান্ড নিয়ে বিভিন্ন অনুষ্ঠান কিংবা টিভি চ্যানেলে গাইতে। এবার এই শিল্পী একা গাইবেন ডিজে রাহাতের সঙ্গে। রাহাত কাজ করছেন তাঁর অ্যালবাম ডিজে রাহাত উইথ স্টারস নিয়ে। এই অ্যালবামে থাকবেন আরও কয়েকজন শিল্পী, যাঁরা লম্বা সময় ধরে গানে অনুপস্থিত। এই তালিকায় এরই মধ্যে যুক্ত হয়েছে দিলরুবা খান ও কানিজ সুবর্ণার নাম। রাহাত জানিয়েছেন, শিল্পীদের তালিকা আরও বড় হতে পারে।ডিজে রাহাত জানিয়েছেন, এ বছরের শেষে তিনি মুক্তি দেবেন তাঁর নতুন অ্যালবাম। দিলরুবা খান, কানিজ সুবর্ণা ও হাসানের পাশাপাশি এতে থাকবে তরুণ শিল্পীদের গান। কনা, মিলা, পড়শী, নদী ও ঐশী থাকছেন এই তালিকায়। অ্যালবামে দিলরুবা খান গেয়েছেন তাঁর একসময়ের আলোচিত গান ‘পাগল মন’। এই গানটি ছাড়া অন্য সব গানই মৌলিক। গানগুলো লিখেছেন রবিউল ইসলাম। সুর মীর মাসুমের আর সংগীতায়োজন করেছেন ডিজে রাহাত।
