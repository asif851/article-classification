
গল্পটা মারুফকে নিয়ে। যে ছেলেটি জীবনে প্রেমে পড়েছেন অসংখ্যবার! তাঁর দিক থেকে ভালোবাসার মানুষের জন্য উথালপাতাল আবেগেরও কোনো কমতি ছিল না! তবে ভাগ্যর নির্মম পরিহাস হলো এই—মারুফ প্রেমে পড়লেই তাঁর প্রেমিকাদের বিয়ে হয়ে যাচ্ছে।  ‘প্রেমিকার বিয়ে’ নামে ঈদের নাটকের মূল গল্প এটাই। নাটকটির মারুফ চরিত্রে অভিনয় করেছেন মিশু সাব্বির। কয়েক দিন আগে নাটকটির শুটিং হলো ঢাকার বিভিন্ন লোকেশনে। মারুফের, মানে মিশু সাব্বিরের প্রেমিকার চরিত্রে অভিনয় করেছেন বেশ কয়েকজন। এ তালিকায় আছে সোনিয়া হোসেন, আইরিন আফরোজ, নাফিজা ঝুমুর, শান্তা রহমান, লাবণ্যসহ অনেকেই। নাটকটি পরিচালনা করেছেন তানভির সানি। নাটকটি নিয়ে বললেন, ‘একের পর এক সব প্রেমিকার বিয়ে হয়ে যাওয়াটা একসময় প্রেমিককে হতাশার বাইরে কোথাও নিয়ে যায়। সে জায়গাটা মজার। আমি তাই ক্যামেরা বন্দী করার চেষ্টা করছি।’যৌথভাবে নাটকটি লিখেছেন আহমেদ খান ও ফাহমিদুর রহমান। এটি প্রচার হবে দীপ্ত টিভিতে ঈদের তৃতীয় দিন রাত ১১টায়।
