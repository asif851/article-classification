
ভারতের কংগ্রেস দলের নেতা বাবা সিদ্দিকের ইফতার অনুষ্ঠানে একে-অন্যকে আলিঙ্গন করে দীর্ঘদিনের দ্বন্দ্ব মিটিয়েছেন শাহরুখ ও সালমান খান। কিন্তু শাহরুখকে খোঁচানোর অভ্যাসটা বোধহয় এখনো ছাড়তে পারেননি সালমান। সম্প্রতি ‘ঝলক দিখলা যা’ অনুষ্ঠানের একটি পর্বে আবার শাহরুখকে কথার খোঁচা মেরে খবরের শিরোনাম হলেন ‘দাবাং’ তারকা সালমান।গত সপ্তাহে সালমান তাঁর ‘বিগ বস’ রিয়েলিটি শোর প্রচারের কাজে ‘ঝলক দিখলা যা’ অনুষ্ঠানে হাজির হয়েছিলেন। অনুষ্ঠানটির বিচারক মাধুরী দীক্ষিত, রেমো ডি’সুজা ও করণ জোহরকে অতীতের কোনো পাপের স্বীকারোক্তি দিতে বলেন সালমান। তখন করণ বলেন, ‘ছোটবেলা থেকেই আমি ভালো ছেলে। পাপের স্বীকারোক্তি দেওয়ার মতো আমার কিছুই নেই।’ কথা প্রসঙ্গে সালমান বলেন, ‘বর্তমানে আমাদের দেশের অন্যতম প্রতিভাবান নির্মাতা করণ। একটা সময় আমরা মজা করে বলতাম, আমরা একে-অন্যের সবচেয়ে ভালো বন্ধু। এখন কিন্তু বিষয়টি সত্যে পরিণত হয়েছে।’ তখন করণ জিজ্ঞেস করেন, ‘বন্ধুত্বের ফায়দা কী?’ সম্প্রতি এক খবরে এমনটিই জানিয়েছে ‘হিন্দুস্তান টাইমস’। করণের মুখে প্রশ্নটি শুনে কড়া মন্তব্য ছুড়ে দেন সালমান। তিনি বলেন, ‘বন্ধুত্বের মধ্যে যারা ফায়দা খোঁজে, আমি তাদের বন্ধু নই। করণ, আমি সব সময় আপনার ছবিতে কাজ করতে চেয়েছি। কিন্তু সেটা হয়নি। আর আজ উল্টো আপনি আমাকে আপনার ছবিতে নিতে চাইছেন। কেবল ঈশ্বরই জানেন, আগে আপনি কার ভয়ে আমার সঙ্গে কাজ করতে রাজি হননি। তার মানে এই নয় যে, আমি আপনার সঙ্গে কাজ করব না। এখন আমার হাতে অনেক কাজ। ফুরসত মিললেই আপনার ছবিতে আমি কাজ করব।’ করণের সঙ্গে শাহরুখের ঘনিষ্ঠতার কথা খুব ভালো করেই জানা আছে বলিউডের বাসিন্দাদের। কাজেই শাহরুখকে খোঁচা মেরেই যে সালমান এমন মন্তব্য করেছেন, তা প্রায় নিশ্চিত। সালমানের এমন বেফাঁস মন্তব্যে শাহরুখ পাল্টা কী প্রতিক্রিয়া জানান, সেটাই এখন দেখার বিষয়।
