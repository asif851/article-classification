
গত ঈদুল আজহায় একসঙ্গে দুটি ছবি দিয়ে বড় পর্দায় অভিষেক হয়েছে ঢালিউড নায়িকা বুবলীর। দুই ছবিতেই তাঁর বিপরীতে নায়ক ছিলেন শাকিব খান। ফলে অভিষেকেই তিনি চলে আসেন আলোচনায়। ঈদের পর মাসখানেকের মাথায় শাকিব খানের বিপরীতে আরও একটি ছবি ‘মা’-তে চুক্তিবদ্ধ হয়েছিলেন তিনি। এরই মধ্যে প্রযোজক-পরিচালকদের আগ্রহও বেড়েছে তাঁকে নিয়ে। অন্য নায়কের বিপরীতেও অভিনয়ের প্রস্তাব পাচ্ছেন বুবলী। তবে আপাতত অন্য নায়কের সঙ্গে কাজে আগ্রহী নন এই নবাগত নায়িকা। বুবলী বলেছেন, যেহেতু শাকিব খানের সঙ্গে শুরু করেছি, তাঁর সঙ্গে আরও ছবিতে কাজের প্রস্তাব পাচ্ছি। এরই মধ্যে ‘মা’ ছবিতে চুক্তিবদ্ধ হয়েছি। শিগগির চুক্তি হবে নতুন আরও একটি ছবিতে। তাই অন্য নায়কের বিপরীতে কাজের সুযোগ নেই এখন। তবে অন্য নায়কের বিপরীতে অভিনয় একদমই করবেন না, এমনটি বলছেন না বুবলী। তাঁর কথা, ‘যেহেতু শাকিবের সঙ্গে কাজে সফল হয়েছি। তাঁর সঙ্গে আরও কিছু কাজ করি। তারপর গল্প ও সহশিল্পী দেখে কাজ করব।’ এদিকে, চলতি মাসের শুরুতেই ‘মা’ ছবির শুটিং শুরুর কথা ছিল। কিন্তু নানা জটিলতায় শেষ পর্যন্ত সেটা শুরু করা যায়নি। অন্যদিকে যৌথ প্রযোজনার ছবি ‘নবাব’-এর জন্য টানা ৪৫ দিন সময় দিয়েছেন শাকিব খান। আজ থেকে কক্সবাজারে শুরু হয়েছে ছবিটির শুটিং। ফলে আগামী বছরের ফেব্রুয়ারির আগে আর শুরু হচ্ছে না ‘মা’ ছবির কাজ। তেমনটিই জানালেন নায়িকা বুবলী।
