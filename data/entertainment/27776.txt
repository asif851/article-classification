
সামাজিক যোগাযোগমাধ্যম ফেসবুকে দেশে ফেরার খবর জানালেন মডেল ও অভিনেত্রী মোনালিসা। এরপর যোগাযোগ করা হয় তাঁর সঙ্গে। জানালেন, চার দিন হলো তিনি বাংলাদেশে এসেছেন। পরিচিতজনদের সারপ্রাইজ দেবেন বলেন এত দিন জানাতে চাননি।
কয়েক বছর পর নিজ দেশে ফিরে দারুণ খুশি মোনালিসা। ফেসবুক পোস্টে মোনালিসা তাঁর সেই উচ্ছ্বাসের কথা প্রকাশও করেছেন। পাশাপাশি নিউইয়র্কে থাকা পরিবারের অন্য সদস্য ও বন্ধুদের মিস করার কথাটিও বলতে ভোলেননি তিনি।মোনালিসা বলেন, ‘দেশে ফিরে চারপাশের পরিবেশটা দেখে মনটা সত্যিই ভরে গেল। আমাকে পেয়ে স্বজনদের প্রতিক্রিয়া দেখে আমি মুগ্ধ। সবাইকে সারপ্রাইজ দিতে চেয়েছি এবং সবাই হচ্ছেও।’২০১২ সালের জুনে যুক্তরাষ্ট্রপ্রবাসী ফাইয়াজ শরীফকে বিয়ে করেন মোনালিসা। একই বছরের ম্যাজিক ডে ১২.১২.১২-তে ঢাকার একটি রেস্তোরাঁয় মোনালিসা ও ফাইয়াজের বিবাহোত্তর সংবর্ধনা হয়। এরপর মোনালিসা যুক্তরাষ্ট্রে চলে যান। যুক্তরাষ্ট্রে যাওয়ার কিছুদিন পর তাঁরা বিবাহবিচ্ছেদের সিদ্ধান্ত নেন।এদিকে যুক্তরাষ্ট্রে থাকাকালে প্রথম আলোর সঙ্গে আলাপে মোনালিসা জানিয়েছিলেন, বাংলাদেশের মানুষকে তাঁর অনেক বেশি মনে পড়ছে। ইচ্ছে না থাকা সত্ত্বেও যুক্তরাষ্ট্রে তাঁকে থাকতে হচ্ছে। বিচ্ছেদের পুরো প্রক্রিয়াটা শেষ করে যত তাড়াতাড়ি সম্ভব দেশে ফিরবেন। আর ফিরেই নতুন উদ্যমে আবার কাজ শুরু করবেন তিনি।
