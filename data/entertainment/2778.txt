
ভুল সবাই করে। তবে তা স্বীকার করার মতো সৎসাহস আছে কয়জনের? সবাই তো আর জেসি জেমস নন। হলিউড তারকা স্যান্ড্রা বুলকের সাবেক স্বামী ও টেলিভিশন ব্যক্তিত্ব জেসি জেমস এখন নিজের অতীত নিয়ে ঘাঁটাঘাঁটি করছেন, স্বীকার করছেন পুরোনো ভুলগুলোও। ২০১০ সালে জেসি-স্যান্ড্রার বিচ্ছেদের পর অনেক সমস্যার সম্মুখীন হতে হয়েছে জেসিকে। হলিউড জীবন ছেড়ে শেষ পর্যন্ত টেক্সাসে ঘর বেঁধেছেন বর্তমান স্ত্রী অ্যালিক্সিস ডি জোরিয়ার সঙ্গে। সম্প্রতি ডেইলি মেইলকে দেওয়া এক সাক্ষাৎকারে জেসি বলেন, স্যান্ড্রার সঙ্গে অনেক ভালো সময় কেটেছে। সেই সময় নিয়ে কোনো আফসোস নেই তাঁর। তবে ছেলে লুইসকে হারানোর আফসোস জেসির মনে রয়ে গেছে এখনো। স্যান্ড্রা ও জেসি যখন লুইসকে দত্তক নেওয়ার প্রক্রিয়ায় ছিলেন, তখনই প্রকাশ পায় জেসি প্রতারণা করেছেন স্যান্ড্রার সঙ্গে। আরও তিনজন নারীর সঙ্গে পরকীয়া করছিলেন জেসি। ওই নারীদের মধ্যে একজন ফাঁস করে দেন জেসির সঙ্গে তাঁর সম্পর্কের কথা। এ ব্যাপারে জেসি সম্প্রতি বলেন, ‘হ্যাঁ, আমি আমার স্ত্রীর সঙ্গে প্রতারণা করেছি।’ তিনি বলেন, তিনি এর জন্য অস্কারজয়ী স্ত্রীর কাছে ক্ষমাও চেয়েছেন। তিনি স্যান্ড্রার সঙ্গে তাঁর দাম্পত্য জীবন টিকিয়ে রাখতে মানসিক পুনর্বাসন কেন্দ্রে গিয়েছেন পরামর্শ নিতে। কিন্তু স্যান্ড্রা চেয়েছেন বিচ্ছেদ। জেসি বলেন, ‘নারী ও পুরুষ উভয়ই প্রতারণা করে। এটা জীবনের অংশ।’ তবে তিনি তাঁর ভুল স্বীকার করেছেন। অনুশোচনা করে বলেছেন, ‘আমি একটা গাধা ছিলাম।’ ইয়াহু সেলিব্রিটি
