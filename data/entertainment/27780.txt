
আজ মঙ্গলবার বিকেল পাঁচটায় চারুকলায় আয়োজন করা হয়েছে চলচ্চিত্রকার ও চিত্রশিল্পী খালিদ মাহমুদ মিঠুর প্রথম মৃত্যুদিবস নিয়ে স্মরণ অনুষ্ঠান। ঢাকা বিশ্ববিদ্যালয়ের চারুকলার জয়নুল গ্যালারিতে হবে স্মরণসভা, শিল্পকর্ম প্রদর্শনী ও শিল্পী স্মরণে শিশু চিত্রাঙ্কন প্রতিযোগিতার পুরস্কার প্রদান অনুষ্ঠান।
জানা গেছে, অনুষ্ঠানে মিঠুর জীবন ও কর্মের ওপর আলোচনা করবেন শিল্পী মুস্তাফা মনোয়ার, আলোকচিত্রী আবদুল মালেক বাবুল ও শিল্প সমালোচক মইনুদ্দীন খালেদ। সভাপতিত্ব করবেন ঢাকা বিশ্ববিদ্যালয়ের চারুকলা অনুষদের ডিন শিল্পী নিসার হোসেন।এক বছর আগে আজকের দিনে দুর্ঘটনায় প্রাণ হারান এ শিল্পী। খালিদ মাহমুদ মিঠুর জন্ম ১৯৬০ সালে। তিনি ১৯৮৬ সালে ঢাকা বিশ্ববিদ্যালয়ের চারুকলা ইনস্টিটিউট থেকে এমএফএ পাস করেন। তাঁর পরিচালিত প্রথম চলচ্চিত্র ‘গহীনে শব্দ’। এ ছবির জন্য তিনি শ্রেষ্ঠ পরিচালক হিসেবে জাতীয় চলচ্চিত্র পুরস্কার পান। ছবিটি শ্রেষ্ঠ পরিচালকসহ চারটি বিভাগে ২০১০ সালের জাতীয় চলচ্চিত্র পুরস্কার পায়।
 
