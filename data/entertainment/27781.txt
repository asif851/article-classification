
বাংলাদেশ সফরে এসেছেন হলিউড অভিনেতা অরল্যান্ডো ব্লুম। এ খবর কদিন আগের। এ দেশে আসার পর থেকে নিজের সামাজিক যোগাযোগমাধ্যমে বাংলাদেশের শিশুশ্রম ও সুবিধাবঞ্চিত শিশুদের নিয়ে নিজের নানা ভাবনা পোস্ট করছেন, দিচ্ছেন ছবি। তবে গত বুধবার ইনস্টাগ্রাম স্টোরিতে ব্লুম দিলেন এই শ্রাবণে জলমগ্ন ঢাকার একটি ভিডিও। সেখানে দেখা যায়, হলিউডের এই তারকা ঢাকার পানিতে তলিয়ে যাওয়া রাস্তায় সাদা গাড়িতে বসে দেখছেন বাংলাদেশের বর্ষাকাল।
জনপ্রিয় ছবি পাইরেটস অব দ্য ক্যারিবিয়ান-এর অন্যতম ‘পাইরেট’, অর্থাৎ জলদস্যু হলেন এই অরল্যান্ডো ব্লুম। এই ছবির প্রতি পর্বেই তাঁকে দেখা যায় উত্তাল সাগরে নায়কসুলভ ব্যক্তিত্ব নিয়ে দস্যুপনা করতে। সেই নায়কই বিস্মিত ঢাকার রাস্তায় শ্রাবণের এই ঢল দেখে। ইনস্টাগ্রাম স্টোরিতে দেখা যায়, ঢাকার পলাশী চৌরাস্তার দিকে যাওয়ার পথে থইথই পানি দেখে ব্লুম জানালা দিয়ে গাড়ির বাইরে মাথা বের করে দেন। পানিভরা রাস্তায় আশপাশের মানুষের সাবধানী চলাচল দেখে বিস্ময় প্রকাশ করেন। স্টোরির সেই ভিডিওর সঙ্গে ব্লুম লেখেন, ‘জাস্ট অ্যানাদার ড্রাইভ থ্রু ঢাকা। মিড মনসুন সিজন।’ (আরও একবারের মতো ঢাকার রাস্তায়। মাঝবর্ষায়।)
এর আগে একই দিনে অরল্যান্ডো ব্লুম ঢাকার সদরঘাট ও কমলাপুর থেকে তোলা ছবিও দিয়েছেন সামাজিক যোগাযোগমাধ্যমের ব্যক্তিগত অ্যাকাউন্ট ও পেজে। ইউনিসেফের শুভেচ্ছাদূত হয়ে বাংলাদেশ সফরে এসেছেন অরল্যান্ডো ব্লুম। গতকাল পর্যন্ত তিনি ঢাকায় ছিলেন।
 
