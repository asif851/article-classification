
‘বাহুবলী টু: দ্য কনক্লুশন’ ছবি মুক্তি পাবে আগামী মাসের শেষের দিকে। এ ছবির ট্রেলার ইউটিউবে পোস্ট করার এক দিনে প্রায় পাঁচ কোটিবার দেখা হয়। মুক্তির আগেই পরিবেশক এবং টিভি প্রচারস্বত্ব বাবদ আয়ও ৫০০ কোটি রুপি। এগুলো পুরোনো খবর। নতুন খবর হলো ‘বাহুবলী’ তারকা তেলেগু অভিনেতা প্রভাস নাকি বিয়ের পিঁড়িতে বসতে যাচ্ছেন। কিন্তু পাত্রী কে তা এখন জানা যায়নি। এ নিয়ে জোর গুঞ্জন বলিউড পাড়ায়।টাইমস অব ইন্ডিয়ার খবরে বলা হয়েছে, ‘বাহুবলী’র তারকা প্রভাস বিয়ে করতে যাচ্ছেন। চলতি বছরের শেষের দিকে তিনি বিয়ে করবেন। তাঁর মা-বাবা নাকি তেলেগু এই অভিনেতার পাত্রীও দেখে ঠিক করে ফেলেছেন। এর আগে খবর বেরিয়েছিল, ‘বাহুবলী ২’-এর শুটিং শেষ করে বিয়ে করবেন। এরপরই পরিবারের পক্ষ থেকে তাঁর জন্য পাত্রী খোঁজা শুরু হয়। ২০১৫ সালে মুক্তি পাওয়া ‘বাহুবলী’ বক্স অফিসে ব্যাপক সাফল্য পায়। সারা বিশ্বে ব্যবসা করে প্রায় ৬০০ কোটি রুপি। রানা দাগ্গুবতী, অনুশকা শেট্টি, তামান্না ভাটিয়া, নাসের অভিনীত ‘বাহুবলী’ তৈরিতে ২০০ কোটি রুপি ব্যয় হয়েছে। এ বছরের ২৮ এপ্রিল মুক্তি পাওয়ার কথা ‘বাহুবলী টু: দ্য কনক্লুশন’ ছবিটি। মুক্তির আগেই পরিবেশক এবং টিভিতে প্রচারস্বত্ব বাবদ ছবিটি ইতিমধ্যে ৫০০ কোটি রুপি আয় করে ফেলেছে।‘বাহুবলী’র মতো ‘বাহুবলী: দ্য কনক্লুশন’-এ প্রভাস ও রানা দাগ্গুবতীর অভিনয়ের সঙ্গে নজর কাড়বেন আনুশকাও।১৬ মার্চ মুক্তি পাওয়া ট্রেলারের শুরুতেই দেখা যায় অমরেন্দ্র বাহুবলীর শপথগ্রহণ। রাজ্যের ভার নিজ হাতে তুলে নিচ্ছেন। সেই দৃশ্যে বাহুবলী বলছেন, মাহেশ্মতী সাম্রাজ্যকে বাঁচাতে নিজের প্রাণ দিতেও তিনি প্রস্তুত। এরপরেই মা শিবগামী দেবীর পায়ে হাত দিয়ে শপথ। তার ঠিক পরেই বাহুবলীকে খুনের সেই দৃশ্য—যা প্রথম পর্বেই দর্শক একটু দেখেছেন। এরপর গল্প চলে যায় ফ্ল্যাশব্যাকে। জন্ম, শৈশব, কৈশোর, প্রেম, সাম্রাজ্যের দায়িত্ব গ্রহণ আর শেষে যুদ্ধ। আনুশকা শেট্টির (দেবসেনা) প্রবেশ সেখানেই। তিনিও যোদ্ধা। তার অস্ত্র নৈপুণ্য দেখে প্রেমে পড়েন বাহুবলী। মাহেশ্মতী সাম্রাজ্যে প্রবেশ ঘটে দেবসেনার। ট্রেলারে আছেন তামান্না ভাটিয়াও।
আরও পড়ুন :-‘বাহুবলী ২’-এর ট্রেলার দেখে যা বললেন আলিয়া
 
