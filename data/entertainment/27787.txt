
বলিউড অভিনেতা সুশান্ত সিং রাজপুত তাঁর অভিনয় দিয়ে জয় করেছেন কোটি দর্শকের হৃদয়। এবার এক ভিন্নধর্মী সিদ্ধান্ত নিয়ে সুশান্ত নতুন এক দৃষ্টান্ত স্থাপন করলেন। তিনি ফিরিয়ে দিলেন ১৫ কোটি রুপির এক লোভনীয় প্রস্তাব। ভারতের একটি নামী ত্বক ফরসাকারী প্রসাধনী প্রতিষ্ঠান সুশান্তকে তাদের পণ্যের বিজ্ঞাপনের মডেল হওয়ার প্রস্তাব দিয়েছিল। কিন্তু সুশান্ত নীতিগত কারণে তা প্রত্যাখ্যান করেন।সুশান্ত সিং রাজপুতের এক ঘনিষ্ঠ সূত্র সম্প্রতি জানায়, সুশান্ত সিদ্ধান্ত নিয়েছেন তিনি কোনো ত্বক ফরসাকারী প্রসাধনীর প্রচার করবেন না। কারণ এটা তাঁর নীতির বিরোধী। তিনি কোনো বর্ণবৈষম্যকে উসকে দিতে চান না। ভারতীয় ক্রিকেটার এম এস ধোনির চরিত্রে অভিনয় করা এই অভিনেতার সূত্র জানায়, সুশান্ত এ ধরনের পণ্যের প্রচারে বিশ্বাসী নন। তিনি পণ্য প্রচারের ক্ষেত্রে শুধু পারিশ্রমিক নয়, পণ্যের গুণগত মান ও প্রতিষ্ঠানের নীতিমালাকেও সমান গুরুত্ব দেন। দর্শকদের কাছে তিনি পণ্যের যে বার্তা দিচ্ছেন, তার জন্য সুশান্ত নিজেকে দায়বদ্ধ মনে করেন। এ জন্যই যেকোনো পণ্যের প্রচারের আগে তা নিয়ে পুরোটা জেনে নিতে চান সুশান্ত। যখনই সুশান্ত শুনলেন এটা ত্বক ফরসাকারী প্রসাধনী, তখন ১৫ কোটি রুপি পারিশ্রমিকের প্রস্তাব করার পরও তা ফিরিয়ে দেন তিনি।এর আগে বলিউড অভিনেত্রী কঙ্গনা রনৌত, রাধিকা আপ্তে ও চিত্রাঙ্গদা সিং ত্বক ফরসাকারী প্রসাধনী প্রচারের প্রস্তাব ফিরিয়ে দিয়েছিলেন। সূত্র: মিড ডে
 
 
