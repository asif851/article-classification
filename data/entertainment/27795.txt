
* ‘পোড়ামন ২’ ছবির কাজ শেষ হয়নি। * দ্বিতীয় ছবির জন্য চুক্তিবদ্ধ হলেন সিয়াম ও পূজা। * সপ্তাহখানেকের মধ্যেই নতুন ছবির নাম প্রকাশ করা হবে। * নতুন ছবির শুটিং হবে মার্চের শুরুর দিকে। * সিয়াম বলেন, ‘এটা আমার জন্য বড় পাওয়া।’
জুটি হিসেবে সিয়াম ও পূজার অভিষেক হবে পোড়ামন ২ ছবির মধ্য দিয়ে। সম্প্রতি রায়হান রাফি পরিচালিত এই ছবির শুটিং শেষ হয়েছে। ছবির কাজ শেষ হতে না–হতেই দ্বিতীয় ছবির জন্য চুক্তিবদ্ধ হলেন এই নতুন জুটি। নাম চূড়ান্ত না হওয়া এই ছবির পরিচালনাও করবেন রাফি।পোড়ামন ২ মুক্তি পাবে আগামী এপ্রিলে বাংলা নববর্ষ উপলক্ষে। ছবির প্রযোজনা প্রতিষ্ঠান জাজ মাল্টিমিডিয়ার চেয়ারম্যান আবদুল আজিজ বলেন, ‘পোড়ামন ২ ছবির পুরো দলের কাজ আমার প্রত্যাশা আরও বাড়িয়ে দিয়েছে। এ কারণে একই দল নিয়ে আরেকটি ছবির ঘোষণা দিচ্ছি।’ তিনি জানান, ছবির চিত্রনাট্য ও কলাকুশলী চূড়ান্ত। সপ্তাহখানেকের মধ্যেই ছবির নাম প্রকাশ করা হবে। পোড়ামন ২ মুক্তির আগেই সিয়াম-পূজাকে নিয়ে আরও একটি ছবিতে কাজের সুযোগ পাওয়ায় দারুণ খুশি পরিচালক রায়হান রাফি। তিনি বলেন, ‘আমি খুবই ভাগ্যবান যে বড় একটি প্রযোজনা প্রতিষ্ঠান ও তরুণ মেধাবী শিল্পীদের সঙ্গে আবার কাজের সুযোগ পেয়েছি।’ এখনই ছবির গল্প নিয়ে পুরোপুরি মুখ খুললেন না পরিচালক। তিনি শুধু বললেন, ‘বাংলাদেশে ঘটে যাওয়া একটি বড় ঘটনাকে ভিত্তি করে এই ছবির গল্প লেখা।’ পরিচালক জানান, মার্চের শুরুর দিকে নতুন ছবির শুটিং করতে পারেন তাঁরা। পোড়ামন ২ ও নাম ঠিক না হওয়া নতুন এই ছবির নায়ক সিয়াম বলেন, ‘কাজের মধ্য দিয়ে প্রযোজক-পরিচালকের আস্থা অর্জন করতে পেরেছি, এটা আমার জন্য বড় পাওয়া।’
এদিকে পোড়ামন ২ ছবির প্রথম ঝলকের রেশ কাটতে না–কাটতেই এর দ্বিতীয় পোস্টার প্রকাশ করা হয়েছে। ১৮ জানুয়ারি সন্ধ্যায় ছবির প্রযোজনা প্রতিষ্ঠান জাজ মাল্টিমিডিয়ার ফেসবুক পাতায় প্রকাশিত হয় এটি। সামাজিক যোগাযোগমাধ্যমে দ্বিতীয় পোস্টারটি নিয়েও হচ্ছে আলোচনা।
