
গোল্ডেন গ্লোব পুরস্কার প্রদান অনুষ্ঠানের ৭১তম আসর বসতে যাচ্ছে ১২ জানুয়ারি। চলচ্চিত্র ও টেলিভিশন অনুষ্ঠান এবং এর সঙ্গে সংশ্লিষ্ট ব্যক্তিদের সাফল্যকে স্বীকৃতি দিতে ১৯৪৪ সালে গোল্ডেন গ্লোবের প্রথম আসরটি বসেছিল লস অ্যাঞ্জেলেসের টোয়েন্টিথ সেঞ্চুরি-ফক্স স্টুডিওতে। ১৯৬১ সাল থেকে প্রতিবছরই ঐতিহ্যবাহী ও অন্যতম মর্যাদাপূর্ণ এ পুরস্কার প্রদান অনুষ্ঠানের আসর বসছে। এ বছর গোল্ডেন গ্লোব পুরস্কার প্রদান অনুষ্ঠানের আয়োজন করা হয়েছে ক্যালিফোর্নিয়ার বেভারলি হিলটন হোটেলে। আগামীকাল এ আসর থেকে মনোনয়ন পাওয়া চলচ্চিত্র ও ছোটপর্দার বিভিন্ন অনুষ্ঠানের পাশাপাশি নির্মাতা এবং কলাকুশলীদের পুরস্কৃত করা হবে।এ বছর সেরা চলচ্চিত্র বিভাগে মনোনয়ন পেয়েছে মোট ১০টি চলচ্চিত্র। বেস্ট মোশন পিকচার (ড্রামা) বিভাগে জয় পাওয়ার জন্য লড়াইয়ে অংশ নিচ্ছে ‘টুয়েলভ ইয়ারস এ স্লেভ’, ‘ক্যাপ্টেন ফিলিপস’, ‘গ্র্যাভিটি’, ‘ফিলোমেনা’ ও ‘রাশ’ ছবিগুলো। এ ছাড়া বেস্ট মোশন পিকচার (মিউজিক্যাল বা কমেডি) বিভাগে লড়াই করবে ‘আমেরিকান হাসল’, ‘হার’, ‘ইনসাইড লিউইন ডেভিস’, ‘নেব্রাস্কা’ ও ‘দ্য উলফ অব ওয়াল স্ট্রিট’ ছবিগুলো।
সেরা অভিনেতার মনোনয়ন পেয়েছেন মার্কিন অভিনেতা টম হ্যাঙ্কস (ছবি: ক্যাপ্টেন ফিলিপস, চরিত্র: ক্যাপ্টেন রিচার্ড ফিলিপস), ব্রিটিশ অভিনেতা ইদ্রিস অ্যালবা (ছবি: ম্যান্ডেলা: লং ওয়াক অব ফ্রিডম, চরিত্র: নেলসন ম্যান্ডেলা), ব্রিটিশ অভিনেতা সিয়াটল এজিওফোর (ছবি: টুয়েলভ ইয়ারস এ স্লেভ, চরিত্র: সলোমন নর্দাপ), মার্কিন অভিনেতা ম্যাথিউ ম্যাকনে (ছবি: ডালাস বাইয়ার্স ক্লাব, চরিত্র: রন উডরুফ) এবং মার্কিন অভিনেতা রবার্ট রেডফোর্ড (ছবি: অল ইজ লস্ট, চরিত্র: আওয়ার ম্যান)। আর সেরা অভিনেত্রীর মনোনয়ন যুদ্ধে ঠাঁই পেয়েছে কেট উইন্সলেট, জুডি ডেঞ্চ, সান্ড্রা বুলক, এমা থম্পসন ও কেট ব্ল্যাঞ্চেটের নাম।সেরা পার্শ্ব অভিনেতা বিভাগে মনোনীতরা হলেন বারখাড আব্দি, ড্যানিয়েল ব্রুল, ব্র্যাডলি কুপার, মাইকেল ফ্যাসবেন্ডার ও জেয়ার্ড লেটো। আর সেরা পার্শ্ব অভিনেত্রী বিভাগে মনোনীত হয়েছেন জুলিয়া রবার্টস, জেনিফার লরেন্স, স্যালি হকিন্স, লুপিটা নিয়ঙ্গ ও জুন স্কুইব।এ ছাড়া মিউজিক্যাল বা কমেডি ছবিতে সেরা অভিনেতার মনোনয়ন পেয়েছেন ক্রিশ্চিয়ান বেল, ব্রুস ডার্ন, লিওনার্দো ডিক্যাপ্রিও, অস্কার আইজ্যাক ও ওয়াকিন ফিনিক্স। আর সেরা অভিনেত্রীর মনোনয়ন পেয়েছেন মেরিল স্ট্রিপ, এমি এডামস, জুলি ডেলপি, গ্রেটা গারউইগ ও জুলিয়া লুইস।সেরা চলচ্চিত্র পরিচালক বিভাগে মনোনয়ন পেয়েছেন ‘গ্র্যাভিটি’ ছবির জন্য এলফনসো কুয়ারন, ‘ক্যাপ্টেন ফিলিপস’ ছবির জন্য পল গ্রিনগ্রাস, ‘টুয়েলভ ইয়ারস এ স্লেভ’ ছবির জন্য স্টিভ ম্যাকুইন, ‘নেব্রাস্কা’ ছবির জন্য আলেকজান্ডার পাইন এবং ‘আমেরিকান হাসল’ ছবির জন্য ডেভিড ও. রাসেল। সেরা চিত্রনাট্য বিভাগে মনোনয়ন পেয়েছে ‘ফিলোমেনা’, ‘হার’, ‘নেব্রাস্কা’, ‘টুয়েলভ ইয়ারস এ স্লেভ’ ও ‘আমেরিকান হাসল’ ছবিগুলো।সেরা এনিমেটেড ছবি হিসেবে মনোনয়ন পেয়েছে ‘দ্য ক্রুডস’, ‘ডেস্পিকেবল মি ২’ ও ‘ফ্রোজেন। এ ছাড়া সেরা বিদেশি ভাষার চলচ্চিত্র বিভাগে মনোনীত ছবিগুলো হল ‘ব্লু ইজ দ্য ওয়ার্মেস্ট কালার’ (ফ্রান্স), ‘দ্য গ্রেট বিউটি’ (ইতালি), ‘দ্য হান্ট’ (ডেনমার্ক), ‘দ্য পাস্ট’ (ইরান) এবং ‘দ্য উইন্ড রাইজেস’ (জাপান)।বরাবরের মতো এ বছরও চলচ্চিত্রের পাশাপাশি ছোট পর্দার বিভিন্ন অনুষ্ঠান এবং নির্মাতা, কলাকুশলীদের সম্মানিত করা হচ্ছে গোল্ডেন গ্লোব পুরস্কার প্রদান আসর থেকে।সেরা টিভি সিরিজ (ড্রামা) বিভাগে মনোনয়ন পেয়েছে ‘ব্রেকিং ব্যাড’, ‘ডাউনটাউন এবি’, ‘দ্য গুড ওয়াইফ’, ‘হাউস অব কার্ডস’ এবং ‘মাস্টার্স অব সেক্স’। আর সেরা টিভি সিরিজ (মিউজিক্যাল বা কমেডি) বিভাগে মনোনয়ন পেয়েছে ‘দ্য বিগ ব্যাং থিওরি’, ‘ব্রুকলিন নাইন-নাইন’, ‘গার্লস’, ‘মডার্ন ফ্যামিলি’ এবং ‘পার্কস এন্ড রিক্রিয়েশন’।সেরা অভিনেতা হওয়ার লড়াইয়ে নাম লিখিয়েছেন ব্রায়ান ক্র্যানস্টন, মাইকেল শিন, লিয়েভ শ্রিভার, কেভিন স্পেসি এবং জেমস স্পেডার। আর সেরা অভিনেত্রী নির্বাচনের যুদ্ধে অবতীর্ণ হয়েছেন জুলিয়ানা মারগুলিস, টাটিয়ানা মাসলানি, টেইলর স্কিলিং, কেরি ওয়াশিংটন এবং রবিন রাইট। এ ছাড়া মিউজিক্যাল বা কমেডি ঘরানার টিভি সিরিজের জন্য সেরা অভিনেতার মনোনয়ন পেয়েছেন জেসন বেটম্যান, ডন সিয়াডল, মাইকেল জে ফক্স, জিম পারসনস ও এন্ডি স্যামবার্গ। আর সেরা অভিনেত্রীর মনোনয়ন পেয়েছেন জোয়ি দেসচ্যানেল, লিনা ডানহাম, এডি ফ্যালকো, জুলিয়া লুইস ও এমি পোয়েলার।সেরা মিনিসিরিজ বা টেলিফিল্ম বিভাগে মনোনয়ন পেয়েছে ‘আমেরিকান হরর স্টোরি: কোভেন’, ‘বিহাইন্ড দ্য ক্যান্ডেলাব্রা’, ‘ড্যান্সিং অব দ্য এজ’, ‘টপ অব দ্য লেক’ ও ‘দ্য হোয়াইট কুইন’। মিনিসিরিজ বা টেলিফিল্মের জন্য সেরা অভিনেতার মনোনয়ন পেয়েছেন ম্যাট ডেমন, মাইকেল ডগলাস, সিয়াটল এজিওফোর, ইদ্রিস এলবা ও আল পাচিনো। আর সেরা অভিনেত্রী হওয়ার লড়াইয়ে নেমেছেন হেলেনা বোনহ্যাম কার্টার, রেবেকা ফার্গুসন, জেসিকা লেঞ্জ, হেলেন মিরেন ও এলিজাবেথ মস।
