
কঙ্গনা রনৌত ‘সিমরান’ ছবির কাজ শেষ করে আগামী ছবি ‘মনিকর্নিকা: দ্য কুইন অব ঝাঁসি’র কাজে লেগে পড়েন। কিন্তু ঝাঁসির রানি লক্ষ্মীবাইয়ের চরিত্রে অভিনয় করতে গিয়ে বারবার আহত হচ্ছেন এই বলিউড তারকা। গতকাল মঙ্গলবার রাতে ছবির একটি ঝুঁকিপূর্ণ দৃশ্যে অভিনয় করার সময় আবার আহত হন তিনি। ৪০ ফুট উঁচু একটি দেয়াল থেকে লাফ দিতে গিয়ে পায়ের লিগামেন্ট ছিঁড়ে যায় কঙ্গনার। 
যোধপুরের মরণগড় দুর্গে গতকাল একটি স্ট্যান্ট দৃশ্যের শুটিং করছিলেন কঙ্গনা। দৃশ্যটি ছিল, রানি লক্ষ্মীবাই তাঁর পালক সন্তান দামোদরকে সঙ্গে নিয়ে উঁচু দেয়াল থেকে লাফ দিচ্ছেন। এ দৃশ্যের জন্য কঙ্গনা কোনো ডামি ব্যবহার না করে নিজেই ক্যামেরার মুখোমুখি হন। কিন্তু লাফ দেওয়ার পর বুঝতে পারেন, সঠিক কায়দায় তিনি ঝাঁপ দেননি। সঙ্গে থাকা শিশুকে রক্ষা করার জন্য নায়িকা এখন নিজের পায়ের লিগামেন্ট ছিঁড়ে বসে আছেন। আজ বুধবার সকালে তাঁকে স্থানীয় হাতপাতালে ভর্তি করে প্রয়োজনীয় চিকিৎসা দেওয়া হয়। চিকিৎসকের পরামর্শ মেনে তাঁকে এক সপ্তাহ পূর্ণ বিশ্রামে থাকতে হবে। কঙ্গনা সম্পূর্ণরূপে ফিরে আসার পর আবার ছবির শুটিং শুরু হবে বলে জানান পরিচালক কৃষ।  এর আগে গত জুলাই মাসে একই ছবির তলোয়ার যুদ্ধের একটি দৃশ্য করতে গিয়ে কপাল কেটে যায় কঙ্গনার। তখন ভারতের হায়দরাবাদের ফিল্ম সিটিতে শুটিং চলছিল। সহশিল্পী নিহার পাণ্ডের তলোয়ারের আঘাতে কপাল কেটে যায় নায়িকার। দুর্ঘটনা ঘটার সঙ্গে সঙ্গে কঙ্গনাকে সেখানে একটি হাসপাতালে নিয়ে যাওয়া হয়। কর্তব্যরত চিকিৎসক ভারতীয় সংবাদমাধ্যমকে জানান, কঙ্গনার কপালে ১৫টি সেলাই দিতে হয়েছে। আরেকটু হলে ক্ষত হাড় পর্যন্ত পৌঁছে যেত।  তবে, সেই আঘাত এতটুকু কাবু করতে পারেনি কঙ্গনাকে। পরিচালককে তিনি জানিয়ে দেন, ‘মনিকর্নিকা: দ্য কুইন অব ঝাঁসি’তে কপালের এই দাগ রাখতে চান কঙ্গনা। ঝাঁসির রানি যেহেতু একজন যোদ্ধা ছিলেন, তাই কপালে এই আঘাতের চিহ্ন সিনেমায় মেকআপ দিয়ে ঢাকতে চান না জাতীয় চলচ্চিত্র পুরস্কার পাওয়া এ অভিনেত্রী। আর এই ছবি শুরুর আগেই কঙ্গনা সিদ্ধান্ত নিয়েছিলেন, অ্যাকশন দৃশ্যে কোনো ডামি ব্যবহার না করে তিনি নিজেই তাতে অভিনয় করবেন। যেমন ভাবনা, তেমন কাজ। এ জন্য তিনি অভিজ্ঞ প্রশিক্ষকের কাছ থেকে তলোয়ার চালনার ওপর প্রশিক্ষণ নেন। কিন্তু এবারের আঘাত আগের চেয়ে গুরুতর। এ অবস্থায় কঙ্গনার পক্ষে কোনোভাবেই কাজ চালিয়ে যাওয়া সম্ভব নয়।
ঐতিহাসিক ঘটনার ওপর তৈরি ছবি ‘মনিকর্নিকা: দ্য কুইন অব ঝাঁসি’ মুক্তি পাবে আগামী বছর এপ্রিল মাসে। ইন্ডিয়ান এক্সপ্রেস।
