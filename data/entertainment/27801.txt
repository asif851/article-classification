
ঢাক ঢাক গুড় গুড় শোনা যাচ্ছে, তাও তো কম দিন হলো না। এই নাকি ছাড়াছাড়ি হয়ে যাচ্ছে হলিউড তারকা দম্পতি বেন অ্যাফ্লেক আর জেনিফার গারনারের। এর মধ্যে অকস্মাৎ বজ্রপাতের মতো ব্র্যাঞ্জেলিনা জুটির ছাড়াছাড়ির খবর রটে গেল। তবু বেন আর জেন নিন্দুকের মুখে ছাই দিয়ে ঠিকই সংসার করে যাচ্ছেন।কদিন আগে দুজনকে যেভাবে নৈশভোজের অভিসার করতে দেখা গেল যুক্তরাষ্ট্রের লস অ্যাঞ্জেলেসের এক রেস্তোরাঁয়, তাতে যমের মুখে ঝাঁটাই যেন পড়ল! এই ডিনারের মেন্যুতে কী কী ছিল, সেটা দূর থেকে বোঝা না গেলেও এটা বোঝা গেছে, দুজনের আসল মেন্যু ছিল শুধু আদর আর ভালোবাসা! তাই তো এই নৈশভোজে ‘কাবাবের হাড্ডি’ তিন সন্তানকেও সঙ্গে আনেননি তাঁরা। বোঝাই যাচ্ছে, বেশ ঝালিয়ে নিচ্ছেন একটু ঝিমিয়ে পড়া দাম্পত্য সম্পর্কটাকে। কে জানে, ব্র্যাড পিট আর অ্যাঞ্জেলিনা জোলি চোখ খুলে দিল নাকি তাঁদের!গত বছর জুনে প্রথম খবর বেরোয়, দুজনের ছাড়াছাড়ি হয়ে যাচ্ছে। বিবাহবিচ্ছেদের আবেদন শুধু সময়ের ব্যাপার। কিন্তু সাফল্যের সঙ্গে বিয়ের দশম বছর পূর্তিও করে ফেলেন দুজন। আইএএনএস।
