
‘বরেলি কি বরফি’ আর ‘নিউটন’ ছবির চূড়ান্ত সাফল্যের পর বলিউড তারকা রাজকুমার রাও এখন ব্যস্ত তাঁর আগামী ছবি ‘শাদি মেঁ জরুর আনা’র প্রচারণায়। সম্পূর্ণ দেশি রোমান্সের ওপর নির্মিত ছবিটি মুক্তি পাবে ১০ নভেম্বর। প্রচারণা চালাতে গিয়ে তিনি মুখোমুখি হন সংবাদমাধ্যমের।
জাতীয় পুরস্কার পাওয়া অভিনেতা রাজকুমার রাও নানা প্রশ্নের পাশাপাশি ‘কাস্টিং কাউচ’ নিয়ে তাঁর মতামত জানান। চলচ্চিত্র জগতের বাইরে থেকে এসে মাত্র সাত বছরের মধ্যে বলিউডে নিজের জায়গা করে নিয়েছেন। এ ক্ষেত্রে তাঁকে কোনো সমঝোতা করতে হয়েছে? রাজকুমার বলেন, ‘কখনোই তা করতে হয়নি। বলিউডে কাজ পেতে গেলে নিশ্চয়ই নানা সমঝোতা করতে হয়, এ কথা অস্বীকার করার উপায় নেই। কিন্তু আমি নিজের যোগ্যতার জোরে এত দূর এসেছি।’
রাজকুমার রাও আরও বলেন, ‘আমি জানি, বলিউডে “কাস্টিং কাউচ” আছে। বলিউডে নতুন যাঁরা আসেন, তাঁদের নানাভাবে এর শিকার হতে হয়। তার মানে এই নয় যে সবাইকে তা হতে হয়। যেমন আমাকে হতে হয়নি।’
এ প্রসঙ্গে রাজকুমার রাও বলেন, ‘এটা বলিউডের খুবই লজ্জাজনক একটি দিক। কিন্তু কেউ তার বিরুদ্ধে কিছু করতে পারে না। তবে মনে রাখবেন, ওরা আপনাকে কোনো উচ্চতায় পৌঁছে দেবে না। শুধু আপনি নিজেই নিচে নেমে যাবেন। শয্যাসঙ্গী হলেই কাজ পাওয়া যায় না। বড়জোর আপনি একটা ছবিতে কাজ পেলেন। কিন্তু এরপর কী হবে?’
বলিউডে নতুন যাঁরা আসছেন, তাঁদের জন্য রাজকুমার রাও বলেন, ‘প্রচুর পরিশ্রম করুন। বলিউডে যোগ্যতাই শেষকথা। আর বলিউড শুধু যোগ্যতার জোরেই চলে। এ জোরেই আপনি এখানে টিকে থাকতে পারবেন। নিজের প্রতিভার ওপর যদি আস্থা থাকে, তাহলে আপনাকে কেউ আটকাতে পারবে না।’
নবীন পরিচালক রত্না সিনহা পরিচালিত ‘শাদি মেঁ জরুর আনা’ ছবিতে রাজকুমার রাওয়ের বিপরীতে অভিনয় করেছেন কৃতি খরবান্দা।
