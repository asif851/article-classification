
মোটরসাইকেল দুর্ঘটনায় আহত হলেন ‘ফোর্স’খ্যাত বলিউডের অভিনেতা জন আব্রাহাম। দুর্ঘটনার সময় জন নিজেই মোটরসাইকেল চালাচ্ছিলেন। অবশ্য খুব বেশি চোট লাগেনি তাঁর শরীরে।মোটরসাইকেলের প্রতি বিশেষ দুর্বলতার কারণে সুপরিচিত জন আব্রাহাম। এমনকি মোটরসাইকেল চালানো তাঁর কাছে ধর্মীয় আচার পালনের মতো একটি কাজ বলেই জানিয়েছিলেন এ তারকা অভিনেতা। ইয়ামাহা আরডি-৩৫০, ইয়ামাহা আর ১, এফজেড ১০০০, ভিম্যাক্স, কাওয়াসাকি নিনজা জেডএক্স-১২আর, সুজুকিসহ বেশ কয়েকটি ব্র্যান্ডের অত্যাধুনিক মোটরসাইকেল রয়েছে তাঁর সংগ্রহে। এক সাক্ষাত্কারে তিনি জানিয়েছিলেন, সংগ্রহে থাকা মোটরসাইকেলগুলো নিজের প্রেমিকা বলেই মনে হয় তাঁর কাছে।গত সোমবার রাত সাড়ে ১১টায় দুর্ঘটনার কবলে পড়েন জন। এতে সামান্য আহত হন তিনি। আঘাতের কারণে তাঁর শরীরের কয়েক জায়গায় কালশিটে পড়ে যায়। আহত হলেও বিষয়টি পাত্তা না দিয়ে পরদিন সকালেই জিমে গিয়ে শরীরের ঘাম ঝরান পেশিবহুল এ তারকা।জন তাঁর আহত অবস্থার একটি ছবিও পোস্ট করেছেন সামাজিক যোগাযোগ রক্ষার খুদে ব্লগসাইট টুইটারে। পাশাপাশি এক বার্তায় তিনি লেখেন, ‘১০০০ সিসি মোটরসাইকেল চালাতে গিয়ে গতকাল রাত সাড়ে ১১টায় দুর্ঘটনার কবলে পড়েছিলাম। সামান্য আহত হয়েছি। আজ সকাল সাড়ে সাতটায় যথারীতি শরীরচর্চা করছি।’
