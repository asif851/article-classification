
আমির খান অ্যাওয়ার্ড অনুষ্ঠানে! অবাক করা ব্যাপার বটে। আমির তো কখনো এসব জায়গায় যান না। তবে কি নিজের এত দিনের প্রথা ভেঙে ফেললেন? তবে এটা ঠিক, ইচ্ছা না থাকলেও আমন্ত্রণ অস্বীকার করার উপায় ছিল না আমিরের। তাই ১৬ বছরের নিয়ম ভেঙে অ্যাওয়ার্ড অনুষ্ঠানের মঞ্চে দাঁড়িয়ে আমির খান দঙ্গল ছবির জন্য দীননাথ মঙ্গেশকর পুরস্কার গ্রহণ করলেন।আর দশটা পুরস্কার অনুষ্ঠানের মতো মাস্টার দীননাথ মঙ্গেশকর পুরস্কার অনুষ্ঠানেও উপস্থিত না হওয়ার পরিকল্পনাই ছিল আমির খানের। তবে অনুষ্ঠানের দিন কয়েক আগে এমন ব্যক্তির কাছ থেকে নিমন্ত্রণ পান আমির, সেটা আর এড়িয়ে যেতে পারেননি। আমিরকে এ অনুষ্ঠানে আসার জন্য আমন্ত্রণ জানান ভারতবর্ষের সংগীতের কিংবদন্তি লতা মঙ্গেশকর।লতার বাবার নামে প্রবর্তিত এ পুরস্কার কোনো করপোরেট অনুষ্ঠান নয়। তাই লতার কাছ থেকে আমন্ত্রণ এলে আর না করতে পারেননি আমির। সোজা হাজির হয়ে যান অনুষ্ঠানে।১৬ বছর আগে আমির খানকে শেষ দেখা গিয়েছিল চলচ্চিত্রের সবচেয়ে বড় পুরস্কার অনুষ্ঠান অস্কার আসরে। তাঁর অভিনীত লগান সে সময় মনোনীত হয়েছিল বিদেশি ভাষার সেরা ছবির বিভাগে। এরপর ২০১৭ সালে আবার তাঁকে দেখা গেল কোনো অ্যাওয়ার্ড অনুষ্ঠানে। সেখানে তাঁকে দঙ্গল ছবির জন্য বিশেষ পুরস্কার দেওয়া হয়।সূত্র: হিন্দুস্তান টাইমস
 
