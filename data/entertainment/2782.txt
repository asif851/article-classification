
* এখন থেকেই ছেলের স্বাস্থ্যের ব্যাপারে সচেতন মা-বাবা।* তৈমুরকে তাঁরা শিশু স্বাস্থ্যকেন্দ্রে ভর্তি করেছেন।* প্রতিষ্ঠানটির প্রতিষ্ঠাবার্ষিকীর অনুষ্ঠানে দেখা যায় তৈমুরকে।
বয়স মাত্র এক বছর। কিন্তু তাতে কী! এখন থেকেই ছেলের স্বাস্থ্যের ব্যাপারে সচেতন বাবা সাইফ আলী খান আর মা কারিনা কাপুর খান। পতৌদির ছোট নবাব বলে কথা! তৈমুরকে তাঁরা জিমে ভর্তি করেছেন। সম্প্রতি ‘মাই জিম’ নামে একটি প্রতিষ্ঠানের বাইরে দেখা যায় তৈমুরকে। সংবাদমাধ্যম খোঁজ নিয়ে জানতে পেরেছে, ‘মাই জিম’ নামে ‘চাইল্ড ফিটনেস সেন্টার’ অর্থাৎ শিশু স্বাস্থ্যকেন্দ্রে তাকে ভর্তি করা হয়েছে। এখানে ৬ মাস থেকে ১০ বছর বয়সী শিশুদের শরীর এবং স্বাস্থ্যের প্রতি সচেতন থাকার প্রক্রিয়াগুলো শেখানো হয়।
জানা গেছে, এই শিশু স্বাস্থ্যকেন্দ্রের প্রতিষ্ঠাবার্ষিকী উপলক্ষে আয়োজিত অনুষ্ঠানে দেখা যায় তৈমুরকে। সঙ্গে ছিলেন কারিনা কাপুর খান ও তৈমুরের পরিচর্যাকারী। এ অনুষ্ঠানে উপস্থিত ছিল আরেক বলিউড তারকা তুষার কাপুরের ছেলে লক্ষ্য কাপুর।
তবে, এখনই কেন তৈমুরকে শিশু স্বাস্থ্যকেন্দ্রে পাঠানোর প্রয়োজন হলো—এ ব্যাপারে সাইফ আলী খান কিংবা কারিনা কাপুর কিছুই বলেননি।
