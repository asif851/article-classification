
এসকে মুভিজ ও জাজ মাল্টিমিডিয়ার যৌথ প্রযোজিত লেডি অ্যাকশনধর্মী ছবি ‘অগ্নি’ ও সিক্যুয়াল ‘অগ্নি-২’। ঘোষণা থাকলেও পরের সিক্যুয়াল ‘অগ্নি-৩’ হচ্ছে না আপাতত। তবে অগ্নি ছবির আদলে যৌথভাবে নতুন একটি ছবি নির্মাণের ঘোষণা দিয়েছেন এই দুই প্রযোজনা প্রতিষ্ঠান। ছবির নাম ‘রক্ত’। পরিচালনা করবেন মালেক আফসারি।
জাজ মাল্টিমিডিয়ার কর্ণধার আবদুল আজিজ জানিয়েছেন, ‘অগ্নি’ ছবির মতোই এটিও ‘লেডি অ্যাকশন’ ছবি হবে। বাজেটও অনেক বড়। এ ছবির অ্যাকশন দৃশ্যের জন্য ফাইট ডিরেক্টর হিসেবে থাকছেন থাইল্যান্ডের জাইকা ও চেন্নাইয়ের রাজেশ।কিন্তু ছবির নায়িকা হিসেবে সেই ‘অ্যাকশন লেডি’ কে হচ্ছেন? এবারও কি মাহিয়া মাহি, নাকি ফারিয়া কিংবা জলি? নায়িকার নামের বিষয়টি রহস্যে রেখেই উত্তর দিলেন জাজের এই কর্ণধার। তিনি বলেন, ‘এখনই নায়ক-নায়িকার নাম প্রকাশ করতে চাইছি না। তবে নায়ক নয়, এখানে নায়িকাকে নিয়ে চমক দিতে চাই। এতটুকু বলতে চাই যে এমন একজনকে নায়িকা হিসেবে এ ছবিতে নেওয়া হয়েছে, দেখলে সবাই অবাকই হবেন।’আবদুল আজিজ জানান, আগামী সপ্তাহে রাজধানীর একটি পাঁচতারকা হোটেলে বড় অনুষ্ঠান করার মধ্য দিয়ে সবার সামনে সরাসরি মঞ্চে উঠিয়ে নায়িকার চমক দেওয়া হবে।ছবির গল্প প্রসঙ্গে পরিচালক মালেক আফসারি জানান, ছোট ভাইকে উদ্ধার অভিযানে শত্রুদের সঙ্গে বড় বোনের লড়াইয়ের মধ্য দিয়েই এর গল্প এগিয়ে যায়।পরিচালক আরও জানান, আগামী ১০ মে থেকে ‘রক্ত’ ছবির শুটিং শুরু হবে। বাংলাদেশ, ভারত ও থাইল্যান্ডের লোকেশনে ছবিটির শুটিং করার কথা রয়েছে।
