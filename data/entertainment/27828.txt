
আরেফিন শুভ ও মাহি অভিনীত প্রথম ছবি ‘অগ্নি’ এ মাসের তৃতীয় সপ্তাহে মুক্তি দেওয়ার কথা থাকলেও আপাতত তা হচ্ছে না। দেশের রাজনৈতিক পরিস্থিতির কারণে ছবিটির মুক্তির তারিখ পরিবর্তন করা হয়েছে।‘অগ্নি’ ছবির নতুন মুক্তির তারিখ নির্ধারণ করা হয়েছে ভালোবাসা দিবসে। ৭ ফেব্রুয়ারি মুক্তি পাবে ছবিটি।এ ছবির মাধ্যমেই প্রথমবারের মতো পুরোপুরি অ্যাকশনধর্মী নায়িকা হিসেবে দর্শকের সামনে আসছেন মাহি। আর এ কারণেই এ ছবিটিকে নিজের ক্যারিয়ারের অন্যরকম ছবি বলেও আখ্যা দিয়েছেন মাহি।টানা এক মাসেরও বেশি সময় পুরো ইউনিট নিয়ে থাইল্যান্ডের বিভিন্ন মনোরম লোকেশনে সিনেমাটির দৃশ্য ধারণের কাজ করা হয়।ছবিটি প্রসঙ্গে মাহি বলেন, ‘কী বলব! এ সিনেমার গল্প যখন পড়েছি, তখন থেকেই এক ধরনের উত্তেজনা কাজ করছিল। আমার এই স্বল্প সময়ের ক্যারিয়ারে ছয়টি ছবি মুক্তি পেয়েছে। কাজ করছি আরও ছয়-সাতটি ছবিতে। নানা রকম চরিত্রেই অভিনয় করেছি। কিন্তু ‘অগ্নি’কেই আমার ক্যারিয়ারের সেরা সিনেমা বলে মনে হচ্ছে আমার কাছে। ছবিটি জুড়েই সাসপেন্স।’
মাহি আরও বলেন, ‘ছবির গল্প, আমার ড্রেস-আপ, গেটাপ-মেকাপ, বিশেষ করে আমার চরিত্রটি আজীবন স্মরণীয় হয়ে থাকবে আমার কাছে। আমার দৃঢ় বিশ্বাস, আমার ভক্ত এবং সিনেমার নিয়মিত দর্শকেরা একদম নতুন এক মাহিকে দেখতে পাবেন এই “অগ্নি” ছবিটির মাধ্যমে।’ইফতেখার চৌধুরী পরিচালিত এই ছবিতে অভিনয় করেছেন এক ছদ্মবেশী খুনি মেয়ের চরিত্রে। মিশন সফল করতে একের পর এক খুন করেন থাইল্যান্ডের ‘খুনি সুন্দরী’ বলে পরিচিতি পেয়ে যান। অন্যদিকে আরেফিন শুভ অভিনয় করেছেন জনপ্রিয় একজন বক্সিং খেলোয়াড়ের চরিত্রে। ঘটনাচক্রে একটা মিশনেই পরিচয় হয় শুভ ও মাহির। তারপর থেকেই এক এক করে বের হয়ে আসে নানা রহস্য।উল্লেখ্য, ‘অগ্নি’ ছবির আরও কয়েকটি চরিত্রে অভিনয় করেছেন আলীরাজ, ড্যানি সিডাক, ইফতেখার চৌধুরী, কাবিলা, ডেইজি ও মিশা সওদাগর।
