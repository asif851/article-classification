
সেটের বাইরে এসে থামল গাড়ি। নামলেন কনা। বাজনা ও দৃশ্য ধারণ শুরু হলো একই সঙ্গে। বাজনার ওপারের কথাগুলো ছিল ‘কিনে দে কিনে দে রে তুই রেশমি চুড়ি, নইলে করব তোর সাথে আড়ি’। সামনে নাচের মুদ্রায় দিলশাদ নাহার কনা, পেছনে সহশিল্পীরা। আর আশপাশজুড়ে বাজিয়েরা।গত বৃহস্পতিবার রাত থেকে বাংলাদেশি গানের শিল্পী কনাকে পাওয়া গেল নাচনেওয়ালি হিসেবে। ইউটিউবে আপলোড করা হয়েছে তাঁর নতুন গানের ভিডিও ‘রেশমি চুড়ি’। তাতে গান গাওয়ার পাশাপাশি কনা নেচেছেনও। চার বছর পর প্রকাশিত হয়েছে কনার নতুন গানের এই ভিডিওটি।বেশ কিছুদিন মঞ্চ ও চলচ্চিত্রের গান নিয়ে ব্যস্ত ছিলেন এই সংগীতশিল্পী। নতুন গান ও ভিডিও নিয়ে কনা বলেন, ‘এবার বেশ আয়োজন করে এই ভিডিওটি তৈরি করা হয়েছে। ছন্দময় দোলের এই গান শ্রোতাদের খুব ভালো লাগবে। হয়তো গানের সুরে সুরে নিজের অজান্তে দর্শক-শ্রোতারাও নেচে উঠবেন। সামনে পয়লা বৈশাখ, শ্রোতাদের জন্য বৈশাখী উপহার হিসেবে গানটি প্রকাশ করলাম।’কনার গাওয়া নতুন গানটির কথা লিখেছেন প্রিয় চট্টোপাধ্যায়, সুর ও সংগীত পরিচালনা করেন আকাশ সেন। গানটির ভিডিও তৈরি করেছেন শিবরাম শর্মা। তাঁরা তিনজনই কলকাতার। গানটি তৈরি হয়েছে ইভনেক্স সলিউশনসের ব্যানারে।
