
ছবির নাম ছিল কাঙাল। এতে অভিনয় করার কথা ছিল নায়িকা অপু বিশ্বাসের। কিন্তু এখন নাম ও অভিনেত্রী দুটোই বদলে গেছে। কাঙাল থেকে ছবির নাম হয়েছে অন্ধকার জীবন: দ্য ডার্ক। আর অপুর পরিবর্তে ছবিতে চুক্তিবদ্ধ হলেন মাহিয়া মাহি।
ব্যক্তিজীবন নিয়ে জটিলতার মধ্য দিয়ে যাওয়ার কারণে সম্প্রতি কাঙাল ছবি থেকে সরে দাঁড়ান অপু বিশ্বাস। এর পরপরই ছবির পরিচালক বদিউল আলম খোকন নতুন নায়িকার খোঁজ শুরু করেন। গত বুধবার সন্ধ্যায় এ ছবিতে চুক্তিবদ্ধ হন মাহি। চুক্তির পরপরই প্রথম আলোকে মাহি বলেন, ‘শুনেছি, অপু দিদির কাজটি করার কথা ছিল। পরে আমার সঙ্গে যোগাযোগ করেন পরিচালক। এখন সেই কাজটি আমি করছি।’ ছবিতে একজন পুলিশ কর্মকর্তার চরিত্রে অভিনয় করবেন মাহি।
ছবির গল্প নিয়ে পরিচালক বদিউল আলম বলেন, ‘একজন দুর্ধর্ষ সন্ত্রাসীকে ধরার মিশনে নামেন এক পুলিশ কর্মকর্তা, এটা নিয়েই ছবির গল্প। আক্ষরিক অর্থে এখানে কোনো নায়ক-নায়িকা নেই, প্রেম-ভালোবাসার গল্পও নেই।’ অন্ধকার জীবন ছবির সেই সন্ত্রাসীর চরিত্রে অভিনয় করছেন ডি এ তায়েব। পরিচালক জানান, ফেব্রুয়ারির মাঝামাঝি থেকে শুটিং শুরু করার ইচ্ছা আছে তাঁর। 
