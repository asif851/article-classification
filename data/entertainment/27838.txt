
বিবিসি মিডিয়া অ্যাকশন প্রযোজিত উজান গাঙের নাইয়ার দ্বিতীয় মৌসুমের ধারাবাহিকে অভিনয় করেছেন অর্চিতা স্পর্শিয়া। আজ এটিএন বাংলায় ধারাবাহিকটির চতুর্থ পর্ব প্রচারিত হবে। নাটকটিতে অভিনয়সহ বিভিন্ন বিষয় নিয়ে কথা হলো তাঁর সঙ্গে।
‘উজান গাঙের নাইয়া’র দ্বিতীয় মৌসুমেও আপনি অভিনয় করেছেন। অভিজ্ঞতাটা কেমন?বিবিসি অনেক গুছিয়ে কাজ করে। তাদের কাজের সঙ্গে থাকতে পারলে অনেক কিছু শেখা যায়। আমার মনে হয়েছে, আমি অভিনয় করার একটা জায়গা পেয়েছিলাম। কারণ, বিবিসির টিমটি দক্ষ। এ কারণে কাজ করাটা সহজ হয়ে গেছে।আপনি গ্রামের একজন স্বাস্থ্যকর্মীর চরিত্রে অভিনয় করেছেন। কিন্তু আপনার বেড়ে ওঠার সঙ্গে কি চরিত্রটি মানিয়ে নিতে পেরেছেন?আমি একজন অভিনয়শিল্পী। তাই সব চরিত্রে মানিয়ে নেওয়াই আমার কাজ। আসলে আমার মধ্যে অনেকগুলো আমি আছে। তাই আনিকা নামের চরিত্রটি গ্রামের প্রত্যন্ত অঞ্চলের একজন স্বাস্থ্যকর্মীর হলেও আমি খুব আনন্দ নিয়ে কাজটি করেছি। আমার মনে হয়, আমার এত দিনের কাজের মধ্যে সেরা কাজ উজান গাঙের নাইয়া। নাটকটি মা ও শিশুর স্বাস্থ্যসচেতনতা বৃদ্ধির লক্ষ্যে নির্মিত হয়েছে।কয়েক দিন আগে আপনার একটা ছবি নিয়ে সামাজিক যোগাযোগ মাধ্যমে বেশ হইচই হয়েছিল?এটা নিয়ে আমি বেশি কিছু বলতে চাই না। ফেসবুকের ওই ছবিটি প্রকাশের জন্য আমরা কেউই দায়ী নই। এটা কোনো একটা মাধ্যম থেকে প্রকাশ পেয়েছে। তবে এর একটা ব্যাখ্যা আমি দিয়েছি। আমার ধারণা, আমাকে সবাই বুঝেছেন।অভিনয়ে তো অনেক দিন হয়ে গেল। নিজেকে কোন জায়গায় দেখতে চান?হা হা হা। বেশি দিন না। মাত্র চার-পাঁচ বছর। আমার তো মনে হয় এখনো আমি শিখছি। আমার কাজ অভিনয় করে যাওয়া এবং ভালো শিল্পী হিসেবে নিজের একটা জায়গা দখল করা। আমার বিশ্বাস, আমাদের এই জগৎ একটা সময় অনেক বড় জায়গায় যাবে। একটা পরিবর্তন হবে। আমি সেই পরিবর্তনের একজন সঙ্গী হতে চাই।সাক্ষাৎকার: হাবিবুল্লাহ সিদ্দিক
