
একই মঞ্চে একসঙ্গে এসেছেন বাস্তবের ‘প্যাডম্যান’ আর পর্দার ‘প্যাডম্যান’। এবার নায়ক অক্ষয় কুমারের সঙ্গে কাঁধে কাঁধ মিলিয়ে ‘প্যাডম্যান’ ছবির প্রচারণা করেছেন আসল ‘প্যাডম্যান’ অরুণাচলম মুরুগানান্থাম। সম্প্রতি এশিয়ার উল্লেখযোগ্য সাংস্কৃতিক উৎসব ‘মুড ইনডিগো-আইআইটি’র মঞ্চে উপস্থিত ছিলেন ‘প্যাডম্যান’ ছবির নায়ক অক্ষয় কুমার, ছবির পরিচালক ও গল্পকার আর বাল্কি এবং অরুণাচলম মুরুগানান্থাম। এখানে প্যাড হাতে ছবির প্রচার করেছেন দুই ‘প্যাডম্যান’।
সম্প্রতি ‘প্যাডম্যান’ ছবির প্রথম গান মুক্তি পেয়েছে। গান প্রকাশ অনুষ্ঠানে অক্ষয় বলেন, ‘মাসিককে ঘিরে এখনো অনেক কুসংস্কার আছে। আশা করছি, আমার এই ছবি মুক্তির পর তা অনেকটা দূর হবে। ছেলেদের হাতেও স্যানিটারি ন্যাপকিন দেখা যাবে। গ্রামের মানুষের মধ্যে মাসিককে ঘিরে সচেতনতা গড়ে তুলতে আমরা সরকারের সাহায্য নেব। “টয়লেট: এক প্রেম কথা” ছবির সময় আমরা সরকারের সাহায্য নিয়ে পেনড্রাইভে করে গ্রামের মানুষদের দেখিয়েছিলাম। এবারও এই সচেতনতামূলক কাজে আমি নিজে থাকব।’
সাবেক বলিউড তারকা ও ছবির প্রযোজক এবং অক্ষয় কুমার স্ত্রী টুইঙ্কল খান্না বলেন, ‘প্যাডম্যানের চরিত্রের জন্য প্রথমে অক্ষয় ছাড়া আরও দু-তিনজনের নাম মাথায় ছিল। পরে আমরা অক্ষয়কেই নিয়েছি।’
অরুণাচলম মুরুগানান্থামের জীবনের ওপর ভিত্তি করে তৈরি হয়েছে ‘প্যাডম্যান’ ছবিটি। অরুণাচলমের চরিত্রে অভিনয় করেছেন বলিউড তারকা অক্ষয় কুমার। আর বাল্কি পরিচালিত এই ছবিতে অন্য চরিত্রে দেখা যাবে রাধিকা আপ্তে ও সোনম কাপুরকে। ‘প্যাডম্যান’ ছবিটি মুক্তি পাবে আগামী বছর ২৬ জানুয়ারি।
