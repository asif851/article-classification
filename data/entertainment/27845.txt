
বাংলাদেশের অভিনেত্রী বিদ্যা সিনহা মিম ও কলকাতার অভিনেতা সোহম জুটি বেঁধে অভিনয় করেছিলেন ব্ল্যাক ছবিতে। যৌথ প্রযোজনার এই ছবিটি দুই বাংলায় মুক্তি পেয়েছে বেশ কিছুদিন আগে। এই দুই অভিনয়শিল্পী সম্প্রতি আরও একটি ছবিতে চুক্তিবদ্ধ হলেন। কলকাতার পরিচালক পথিকৃৎ ছবিটি পরিচালনা করবেন। তবে ছবির নাম এখনো চূড়ান্ত হয়নি। এসব তথ্য দিয়েছেন ছবিটির বাংলাদেশের প্রযোজক কামাল মোহাম্মদ কিবরিয়া।ছবিটিতে সুইটি চরিত্রে অভিনয় করবেন মিম আর সোহম করবেন হরিপদ চরিত্রে।এ ব্যাপারে মিম জানিয়েছেন, কয়েক দিন আগে কলকাতায় গিয়ে ছবিটিতে কাজের জন্য চুক্তিবদ্ধ হয়ে এসেছেন। সোহমের সঙ্গে ফটোসেশনও করে এসেছেন।নতুন আরেকটি ছবিতে সোহমের বিপরীতে অভিনয় প্রসঙ্গে মিম বলেছেন, ‘ব্ল্যাক ছবিতে কাজ করতে গিয়ে আমাদের দুজনের মধ্যে একটা বোঝাপড়ার জায়গা তৈরি হয়েছে। তাই নতুন কাজটি ভালো হবে বলেই আমার বিশ্বাস। কারণ, নতুন জুটি হিসেবে প্রথম ছবিতে কাজ করতে গিয়ে অভিনয়ের অল্পবিস্তর যে ঘাটতি ছিল, পরের ছবিতে তা কাটিয়ে ওঠা যাবে। কাজের বোঝাপড়াটা আরও ভালো হবে।’এ ব্যাপারে সোহমের সঙ্গে যোগাযোগ করা হলে কলকাতা থেকে মুঠোফোনে তিনি বলেন, ‘দুজনের বোঝাপড়ার জায়গা থেকে এবারের কাজটি আরও এগিয়ে নিয়ে যাওয়া যাবে বলে আমি মনে করি।’মিম জানিয়েছেন, আগামী ১ মার্চ থেকে ছবিটির শুটিংয়ের জন্য শিডিউল নেওয়া হয়েছে। ছবিটির কলকাতার প্রযোজক রবি কিনাগি।
