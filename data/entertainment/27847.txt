
ভারতের কিংবদন্তি অভিনেতা নাসিরুদ্দিন শাহ বলিউডের প্রয়াত অভিনেতা রাজেশ খান্নাকে ‘দুর্বল অভিনেতা’ বলায় তাঁর ওপর বেজায় খেপেছেন রাজেশকন্যা টুইঙ্কেল। নির্মাতা করণ জোহরসহ অনেকেই নাসিরুদ্দিনের এধরনের মন্তব্য ভালোভাবে নেননি। অবশেষে নিজের মন্তব্যের জন্য দুঃখ প্রকাশ করেছেন নাসিরুদ্দিন।নাসিরুদ্দিন শাহ ‘ইন্ডিয়া টুডে’কে দেওয়া একটি সাক্ষাৎকারে বলেন, ‘আমার বক্তব্যকে যাঁরা ব্যক্তিগতভাবে নিয়েছেন, তাঁদের কাছে আমি ক্ষমাপ্রার্থী। আসলে রাজেশ খান্নাকে অপমান করার কোনো উদ্দেশ্য আমার ছিল না।’ তবে তিনি ক্ষমা চাওয়ার পরেও মন গলেনি টুইঙ্কেল খান্নার। কিন্তু এ বিষয়টি নিয়ে আর ঘাঁটাঘাঁটি করতে ভালো লাগছে না তাঁর। গতকাল টুইঙ্কেল টুইটারে লিখেছেন, ‘বিষয়টা অনেক দূর গড়িয়েছে। আমরা যে যে যাঁর যাঁর মতামত জানিয়েছি। দয়া করে এবার ক্ষান্ত দিন।’কিছুদিন আগে এক সাক্ষাৎকারে নাসিরুদ্দিন শাহ বলেছিলেন, ‘আমার দেখা সবচেয়ে সীমাবদ্ধ মেধাসম্পন্ন অভিনেতা ছিলেন রাজেশ খান্না। তাঁর জ্ঞানের পরিধি নিয়ে আমার বরাবরই সন্দেহ ছিল। খুব দুর্বল অভিনেতা ছিলেন তিনি।’তাঁর এই মন্তব্যের পর রাজেশ খান্নার বড় মেয়ে ও বলিউড অভিনেত্রী টুইঙ্কেল খান্না টুইটারে নাসিরুদ্দিন শাহের উদ্দেশে লেখেন, ‘স্যার, জীবিত ব্যক্তিকে সম্মান করতে না পারলেও মৃতদের প্রতি অন্তত কিছুটা সম্মান প্রদর্শন করুন।’
উল্লেখ্য, রাজেশ খান্না ‘আরাধনা’, ‘হাতি মেরি সাথি’, ‘আনন্দ’, ‘অমর প্রেম’সহ অসংখ্য হিট ছবিতে অভিনয় করেছেন। তাঁকে বলিউডের প্রথম মহাতারকাও বলা হয়ে থকে। বলিউড হাঙ্গামা।
