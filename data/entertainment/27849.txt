
প্রায় চার বছর পর নতুন গান লিখলেন সংগীতশিল্পী বাপ্পা মজুমদার। ‘সব চুপ’ শিরোনামের গানটির সুর ও সংগীতায়োজন করেছেন তিনি। তাঁর কণ্ঠেই শোনা যাবে গানটি। বাপ্পা মজুমদার জানালেন তাঁর সব শেষ লেখা গান ‘কী করি’।
বাপ্পা-ভক্তদের জন্য সুখবর হলো, গানের পাশাপাশি মিউজিক ভিডিও প্রকাশ পাচ্ছে। মিউজিক ভিডিওটি নির্মাণ করেছেন পৃথ্বীরাজ।
নতুন গানটি প্রসঙ্গে বাপ্পা বললেন, ‘গানটা ভালো নাকি খারাপ হয়েছে, সেটা শ্রোতারা বলবেন। আমি শুধু আমার ধরনটা বজায় রেখে গানটি করেছি। চার বছর পর নতুন গান লিখলাম। তা-ও সম্পূর্ণ ব্যক্তিগত অনুভূতির জায়গা থেকে। দেখা যাক কেমন হয়।’
কী সেই অনুভূতি? বললেন, ‘গানের মধ্যেই সব বলা আছে।’
‘সব চুপ’-এর মিউজিক ভিডিওর শুটিং হয়েছে বাপ্পা মজুমদারের স্টুডিওতে। মডেল হিসেবে আছেন শিল্পী নিজেই। ভিডিও নির্মাতা পৃথ্বীরাজ বললেন, ‘এটা আমার প্রথম নির্মিত মিউজিক ভিডিও। নিজের সর্বোচ্চ চেষ্টা করেছি। বাপ্পা-ভক্তরা হতাশ হবেন না।’
অবশ্য কথার ফাঁকে পৃথ্বীরাজের নির্মাণের প্রশংসাই করলেন বাপ্পা। বললেন, ‘অনেক যত্ন নিয়ে বানিয়েছে পৃথ্বী।’
তবে ‘চার বছর পর’ বাপ্পার লেখা গান ও পৃথ্বীর প্রথমবার ‘অনেক যত্ন নিয়ে’ বানানো ভিডিওটির জন্য অপেক্ষা করতে হবে আরও কয়েক দিন। এ মাসের  শেষ সপ্তাহেই অনলাইন ও বিভিন্ন টিভি চ্যানেলে প্রকাশ পাবে গানটি।
