
ভারতের পর এখন চীন মাতাচ্ছে আমির খানের ‘দঙ্গল’। ছবিটি মহাবীর সিং ফোগাত নামের এক ভারতীয় কুস্তিগির ও তাঁর দুই মেয়ের জীবন নিয়ে তৈরি। এই ছবির সাফল্যের বন্যায় ভাসতে ভাসতেই আরও একটি বায়োপিকে কাজ করার প্রস্তাব পেয়েছেন আমির। কুস্তিগির থেকে এবার নভোচারী হতে যাচ্ছেন তিনি। ভারতীয় মহাকাশচারী রাকেশ শর্মার জীবনভিত্তিক ছবি ‘সারে জাহা সে আচ্ছা’তে দেখা যাবে আমির খানকে। সম্প্রতি এই খবর নিশ্চিত করেছে ভারতীয় বিভিন্ন গণমাধ্যম। আর এখানে আমিরের স্ত্রীর চরিত্রে থাকবেন ফাতিমা সানাহ শেখ, যিনি কিনা ‘দঙ্গল’-এ এই অভিনেতার মেয়ে হয়েছিলেন।
আমির খান ও ফাতিমা ‘দঙ্গল’ শেষ করার পর এবার একসঙ্গে আরও একটি ছবি করছেন। ছবির নাম ‘থাগস অব হিন্দোস্তান’। এই ছবিতে ফাতিমার চরিত্রটি সম্পর্কে খুব বেশি কিছু এখনো জানা যায়নি যদিও। কিন্তু তিনি যে আমিরের কন্যার চরিত্রে অভিনয় করছেন না এটা নিশ্চিত।
ফাতিমার একটি কাছের সূত্র জানায়, আমির এই অভিনেত্রীকে ‘সারে জাহা সে আচ্ছা’ ছবির জন্য চুল বড় করতে বলেছেন। তত দিনে ‘থাগস অব হিন্দোস্তান’-এর কাজও শেষ হয়ে আসবে। এরপরই রাকেশ শর্মার বায়োপিকে মন দেবেন তাঁরা।
পরপর তিনটি ছবিতেই আমিরের মতো মহাতারকার সঙ্গে অভিনয় করতে পেরে নিশ্চয়ই ফাতিমা খুব খুশি। আর দ্বিতীয় ছবি ‘থাগস অব হিন্দোস্তান’-এ তো বোনাস হিসেবে পাচ্ছেন ‘বিগ বি’ অমিতাভ বচ্চনকেও। ছবিটি মুক্তি পাবে এ বছর দিওয়ালিতে।
তবে, বড় হওয়ার পর ‘দঙ্গল’ ফাতিমার প্রথম ছবি হলেও শিশুশিল্পী হিসেবে কিন্তু তাঁর ক্যারিয়ার শুরু হয়েছিল সেই ১৯৯৭তেই। কমল হাসান ও টাবু অভিনীত ‘চাচি ৪২০’-এ তাঁদের মেয়ের ভূমিকায় ছিলেন তিনি। সূত্র: বলিউড লাইফ।
