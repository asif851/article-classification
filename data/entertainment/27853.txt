
টালিউডের ইন্দ্রনীল, অঙ্কুশ, পরমব্রত আর ওমের পর এবার সোহম বাংলাদেশি ছবিতে কাজ শুরু করলেন। বেশ কিছুদিন আগেই শোনা গিয়েছিল সোহম অভিনয় করবেন বাংলাদেশের নতুন অভিনেত্রী মিষ্টি জান্নাতের সঙ্গে। তা ছাড়া মিমের বিপরীতেও একটি যৌথ প্রযোজনার ছবিতে চুক্তিবদ্ধ হয়েছেন সোহম। এত দিন কথা শোনা গেলেও অবশেষে ছবির কাজ শুরু করলেন তিনি। মিষ্টি জান্নাতের সঙ্গে থাইল্যান্ডে সোহম এখন আমার প্রেম তুমি ছবির শুটিং করছেন।বাংলাদেশ-ভারতের যৌথ প্রযোজনায় নির্মিত এই ছবির নাম প্রথমে ছিল ভালোবেসে ছুঁয়েছিলাম। ছবিটি পরিচালনা করছেন এ দেশের নির্মাতা সজল আহমেদ। বর্তমানে থাইল্যান্ডের পাতায়া সমুদ্রসৈকতে চলছে এর তিনটি গানের শুটিং। পাতায়া থেকে মুঠোফোনে মিষ্টি জান্নাত বলেন, ‘অনেক দিন ধরে সিনেমাটির প্রস্তুতি চলছিল। কয়েক দিন আগে থাইল্যান্ড এসে কাজ শুরু করেছি। সোহমের সঙ্গে আমার প্রথম কাজ এটা। সবকিছু মিলিয়ে অনেক ভালো লাগছে।’পরিচালক জানান, থাইল্যান্ডের পর ছবিটির শুটিং বাংলাদেশ, জাপান ও ভারতের কলকাতায় করার পরিকল্পনা আছে।শুটিংয়ের ফাঁকে পাতায়া থেকে মুঠোফোনে সোহম বলেন, ‘দুই বাংলা এক হয়ে কাজ করছে। এটা আমাদের সবার জন্যই ভালো লাগার ব্যাপার। সামনে বাংলাদেশের ছবিতে আরও কাজ করার ইচ্ছে আছে।’ছবিটি যৌথভাবে প্রযোজনা করেছে বাংলাদেশের আহাম্মদ প্রোডাকশন ও ভারতের হ্যাভেন মাল্টিমিডিয়া।
