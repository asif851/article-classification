
বেশ কিছুদিন ধরেই প্রীতি জিনতার বিয়ের গুঞ্জন শোনা যাচ্ছিল। খবর প্রকাশিত হয়ে​ছিল যে, এই জানুয়ারি মাসেই বর্তমান প্রেমিক জেন গুডএনাফের সঙ্গে মালাবদল করতে যাচ্ছেন এই বলিউডের তারকা। তবে এসব খবর উড়িয়েই দিয়েছেন প্রীতি জিনতা। নিজের বিয়ের বিষয়টি খোলাসা করার জন্য এ অভিনেত্রী বেছে নিয়েছেন সামাজিক যোগাযোগ মাধ্যম।গতকাল নিজের টুইটার অ্যাকাউন্টে প্রীতি লিখেছেন, ‘মানুষকে এটা বলতে কিছুটা অদ্ভুত লাগছে যে, জানুয়ারিতে আমি বিয়ে করছি না। আমি কথা দিচ্ছি, আমি কখন কী করব সব আপনাদের জানাব।’তার মানে কী মার্কিন প্রেমিক গুডএনাফের সঙ্গে এখনই বিয়ের পিঁড়িতে বসতে চাচ্ছেন না প্রীতি; নাকি বিয়ের খবরটি ধামাচাপা দেওয়ার এটা কোনো কৌশল? এর উত্তর অবশ্য তিনিই দিতে পারবেন।চল্লিশ বছর বয়সী এই অভিনেত্রী তাঁর সাবেক প্রেমিক নেস ওয়াদিয়ার সঙ্গে ইন্ডিয়ান প্রিমিয়ার লীগের (আইপিএল) একটি দল ‘কিংস ইলেভেন পাঞ্জাব’-এর সহ স্বত্বাধিকারী ছিলেন। বলিউডের এক সময়ের এই জনপ্রিয় তারকাকে অনেক দিন থেকেই বড়পর্দায় আর দেখা যাচ্ছে না। ২০১৩ সালে নিজের প্রযোজিত ছবি ‘ইশক ইন প্যারিস’ ছবিতে শেষ দেখা গিয়েছিল তাঁকে। আর চলতি বছর ছোটপর্দায় ‘নাচ বালিয়ে’ নামের একটি নাচের রিয়ালিটি অনুষ্ঠানে বিচারকের ভূমিকায় দেখা গিয়েছে তাঁকে।
২০০৩ সালে মুক্তি পাওয়া ‘কাল হো না হো’ প্রীতি জিনতা অভিনীত দারুণ জনপ্রিয় এবং ব্যবসাসফল একটি ছবি। এ ছবিতে অভিনয়ের জন্য সেরা অভিনেত্রীর পুরস্কার জিতেছিলেন প্রীতি। গতকাল এই ছবি মুক্তির এক যুগ পূরণ হয়েছে। এ প্রসঙ্গে আরেকটি টুইট বার্তার মাধ্যমে প্রীতি জিনতা এ ছবিতে তাঁর সহশিল্পী শাহরুখ এবং প্রযোজক করণ জোহরকে ধন্যবাদ জানান। এনডিটিভি।
