



‘শিকারি’ ছবিতে অভিনয় করে আলোচনায় আসেন শাকিব খান ও শ্রাবন্তী। 
আরও কয়েকটি ছবিতে তাঁদের জুটি বাঁধার কথা শোনা গেলেও তা আর হয়নি।
দুই বছর পর এদেশীয় ছবিতে জুটি বাঁধছেন দুজন।


২০১৬ সালে যৌথ প্রযোজনার ছবি ‘শিকারি’তে অভিনয় করে বেশ আলোচনায় আসেন শাকিব খান ও কলকাতার নায়িকা শ্রাবন্তী। সে সময় আরও কয়েকটি ছবিতে শাকিব খান ও শ্রাবন্তীর জুটি বাঁধার কথা শোনা গেলেও তা আর হয়নি। প্রায় দুই বছর পর এদেশীয় ছবিতে জুটি বাঁধছেন দুজন। সঙ্গে আছেন কলকাতার আরেক নায়িকা পায়েলও।
ছবির নাম ভাইজান এল রে। পরিচালনা করবেন কলকাতার পরিচালক জয়দীপ মুখার্জি। তিনি বলেন, ‘আগামী ৩ মার্চ থেকে কলকাতায় শুটিং শুরু হবে। সেখানে এক সপ্তাহ শুটিং শেষে ছবির বাকি কাজ হবে বাংলাদেশ ও যুক্তরাজ্যে। আগামী ঈদুল ফিতরে ছবিটি মুক্তি দেওয়ার ইচ্ছা আছে।’
ছবিটিতে অভিনয়ের বিষয়টি নিশ্চিত করেছেন শাকিব খান ও শ্রাবন্তী দুজনেই। এফডিসিতে চিটাগাইঙ্গা পোয়া নোয়াখাইল্ল্যা মাইয়া ছবির শুটিং সেটে বসে শাকিব খান বলেন, ‘ভাইজান এলো রে ছবির শুটিং করতে ২৮ ফেব্রুয়ারি কলকাতায় যাচ্ছি। ঈদে এই ছবিটি একটা বড় ধামাকা হতে পারে।’ ছবির একটি আকর্ষণীয় দিক-শাকিব খানের দ্বৈত চরিত্রে অভিনয়। তিনি বলেন, ‘যমজ হলেও দুটি চরিত্র দুই ধরনের। দর্শকেরা চরিত্র দুটি বেশ উপভোগ করবেন বলে আমার বিশ্বাস।’
কলকাতা থেকে মুঠোফোনে শ্রাবন্তীও জানান, তিনি এই ছবিতে অভিনয় করছেন। গত বুধবার কলকাতায় ছবিটির মহরত করা হয়। এতে আরও অভিনয় করছেন বাংলাদেশের শাহেদ আলী, দীপা খন্দকার, মুনিরা মিঠু এবং কলকাতার রজতাভ দত্ত, সুপ্রিয় দত্ত প্রমুখ।
