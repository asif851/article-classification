
ভারতে রেকর্ড ভাঙাগড়ার পর এবার দঙ্গল চীনও মাতিয়ে ফেলেছে। হলিউড ও দেশি ছবি ছাড়িয়ে আমির খান অভিনীত দঙ্গল এখন চীনের এক নম্বর ছবি! ইন্টারনেট মুভি ডেটাবেইসের (আইএমডিবি) চীনে পরিচালিত এক পরিসংখ্যানে এই ফলাফল এসেছে।
চীনে মুক্তির পর থেকে এখন পর্যন্ত দঙ্গল-এর সফলতা এতটুকু কমেনি। শুধু ভারত আর চীনেই নয়, বলিউডের এই ছবি মার মার কাট কাট ব্যবসা করেছে যুক্তরাষ্ট্র, কানাডা, যুক্তরাজ্য, অস্ট্রেলিয়া, আরব আমিরাত, তাইওয়ানসহ বেশ কিছু দেশে। ২০১৬ সালে মুক্তি পাওয়া ছবিটি গত বছরের জুন পর্যন্ত ২০০০ কোটি রুপি আয় করেছে বলে জানিয়েছেন ছবির মুখপাত্র। এখন এর আয় আরও বেশি।
নিতেশ তিওয়ারি পরিচালিত দঙ্গল-এ আমিরের পাশাপাশি অভিনয় করে ক্যারিয়ারের মোড় ঘুরে গেছে জাইরা ওয়াসিম ও ফাতিমা সানা শেখেরও। ছবিতে আরও ছিলেন সাক্ষী তানওয়ার, সানিয়া মালহোত্রা, সুহানি ভাটনাগর। ভারতীয় মুষ্টিযোদ্ধা মহাবীর সিং ফোগাট ও তাঁর মেয়েদের জীবনী নিয়ে নির্মিত হয়েছে দঙ্গল। সূত্র: হিন্দুস্তান টাইমস
