
বলিউডের একসময়ের মহাতারকা বিনোদ খান্না মারা গেছেন গতকাল বৃহস্পতিবার। ভারতের মুম্বাইয়ের ওরালিতে হয়েছে শেষকৃত্যের অনুষ্ঠান। কিন্তু সেই শেষকৃত্যে দেখা যায়নি এ সময়ের কোনো বলিউড তারকাকে। যাঁরা ছিলেন, তাঁরা সবাই বিনোদ খান্নার সমসাময়িক শিল্পী ও নির্মাতা। তবে একই দিন সন্ধ্যায় বলিউডের একটা বড় অংশ ঠিকই হাজির হয়েছিলেন অভিনেত্রী প্রিয়াঙ্কা চোপড়ার বাড়িতে, পার্টি করতে। এটা দেখেই দারুণ খেপেছেন বর্ষীয়ান অভিনেতা ঋষি কাপুর। সামাজিক যোগাযোগমাধ্যমে এ সময়ের শিল্পীদের উদ্দেশে বলেছেন কড়া কথা। গত বুধ ও বৃহস্পতিবার রাতে অভিনেত্রী প্রিয়াঙ্কা চোপড়ার বাড়িতে তাঁর প্রত্যাবর্তনের পার্টি ছিল। সেখানে বিভিন্ন সময় হাজির হন এ সময়ে তারকা সিদ্ধার্থ মালহোত্রা, আলিয়া ভাট, অর্জুন কাপুর, করন জোহর, সুস্মিতা সেন, কঙ্গনা রনৌত এবং বলিউডের মহাতারকা রেখা, অনিল কাপুর, মাধুরী দীক্ষিতসহ আরও অনেকে। অন্যদিকে প্রয়াত বিনোদ খান্নার শেষকৃত্যের অনুষ্ঠানে অমিতাভ বচ্চন, ঋষি কাপুর, গুলজার, সুভাষ ঘাই, জ্যাকি শ্রফ, শত্রুঘ্ন সিনহা, সরোজ খান ছাড়া তেমন কোনো তারকার উপস্থিতি ছিল না। তরুণ শিল্পী বলতে দেখা গেছে শুধু দিয়া মির্জা ও অভিষেক বচ্চনকে। তাঁরাই সান্ত্বনা দিয়েছেন প্রয়াত তারকা সন্তান অভিনেতা অক্ষয় ও রাহুল খান্নাকে। তরুণ শিল্পীদের এই অনুপস্থিতি এবং শেষকৃত্যে না এসে পার্টি করার প্রবণতা দেখে দারুণ চটেছেন ঋষি কাপুর। টুইটারে তিনি লিখেছেন, ‘খুবই লজ্জাজনক। এই প্রজন্মের কথিত কোনো তারকাকেই দেখলাম না বিনোদ খান্নার শেষকৃত্যে। এমনকি যাঁরা তাঁর সঙ্গে খুব সম্প্রতি কাজ করেছেন, তাঁরাও আসেননি। শ্রদ্ধা প্রদর্শন আমাদের শিখতে হবে।’ আরেকটি টুইটে ঋষি বলেন, ‘আমার মৃত্যু হলেও আমি নিশ্চিত আমার লাশ বহন করতে এঁরা কেউ আসবেন না। আমি ক্ষুব্ধ এই তথাকথিত তারকাদের ওপর।’ প্রিয়াঙ্কা চোপড়ার বাড়ির পার্টি নিয়ে ঋষি কাপুর লেখেন, ‘গত রাতে (বুধবার) প্রিয়াঙ্কা চোপড়ার পার্টিতে কত চামচাকে দেখলাম কত কথা বলতে। তাঁদের মধ্যে কাউকেই দেখলাম না বিনোদের শেষকৃত্যে। তাঁদের এই ঔদ্ধত্য দেখে আমি ক্ষুব্ধ।’ বিনোদ খান্নার শেষকৃত্যে ঋষি কাপুরের স্ত্রী নিতু কাপুর ও ছেলে এ সময়ের তারকা রণবীর কাপুরও অনুপস্থিত ছিলেন। তাঁদের ব্যাপারে জানতে চাইলে নিজের টুইটের নিচেই ঋষি কাপুর জবাব দেন। লেখেন, ‘বেশ আগেই সামাজিক যোগাযোগমাধ্যমে জানিয়েছিলাম, আমার স্ত্রী আর রণবীর একটি কাজে দেশের বাইরে। দেশে থাকলে তাঁরা সেখানে অবশ্যই উপস্থিত হতো।’

