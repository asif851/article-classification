
পেশাদার যাত্রাদলগুলো চূড়ান্ত মহড়া করছে। কিছু কিছু যাত্রাদল মহড়া শেষ করে প্রদর্শনী শুরু করেছে। মোটকথা, ব্যস্ত সময় যাচ্ছে যাত্রাদলগুলোর। চুয়াডাঙ্গার একটি মেলায় তিনটি দলের প্রদর্শনী শেষ পর্যায়ে। রাজশাহী শহরে ঈদ আনন্দমেলার দুটি দলের প্রদর্শনী শেষ হয়েছে। চাঁপাইনবাবগঞ্জে মেলা শেষ হচ্ছে একটি দল দিয়েই। যাত্রার আয়োজন চলছে কানসাট, বরিশাল, বাগেরহাট আর পিরোজপুরে। এই সপ্তাহেই এসব প্যান্ডেলে যাত্রার প্রদর্শনী শুরু হওয়ার কথা।নওগাঁর মহাদেবপুরের চরগৌরী বাজার, দিনাজপুরে দশমাইলের পাশাপাশি মাগুরা, ঝিনাইদহ ও নাটোরে প্রথম সারির যাত্রাদলগুলো চূড়ান্ত মহড়া করছে।বাংলাদেশ যাত্রাশিল্প উন্নয়ন পরিষদের সভাপতি মিলন কান্তি দে জানান, অন্য বছরের তুলনায় এ মৌসুমে দলের সংখ্যা যেমন বাড়ছে, তেমনি নতুন নতুন পালা মঞ্চে আসছে। এতে দর্শকের আগ্রহ বাড়ার কথা জানান তিনি।সম্প্রতি তিনি নিজে পরিষদের যুগ্ম সম্পাদককে নিয়ে উত্তরবঙ্গের যাত্রানুষ্ঠান এবং মহড়াবাড়ি ঘুরে এসেছেন। দলগুলোর মহড়ার প্রস্তুতি দেখে তিনি সন্তোষ প্রকাশ করে বলেন, এবার যাত্রায় জয়জয়কার হবে।
