
ভারতীয় বংশোদ্ভূত কানাডীয় মডেল ও অভিনেত্রী সানি লিওনের বিরুদ্ধে মামলা হয়েছে। তাঁর বিরুদ্ধে ভারতীয় সংস্কৃতি ধ্বংসের প্রাথমিক অভিযোগ (এফআইআর) দায়ের করা হয়েছে। আজ শনিবার টাইমস অব ইন্ডিয়া অনলাইনের প্রতিবেদনে জানানো হয়, অঞ্জলি পালান নামের মুম্বাইয়ের এক নারী সানির বিরুদ্ধে এফআইআরটি দায়ের করেছেন। এফআইআরয়ের অভিযোগ অনুযায়ী, সানি লিওন অশ্লীলতার প্রসার ঘটাচ্ছেন। নিজের ওয়েবসাইটের মাধ্যমে ভারতীয় সংস্কৃতি ও সমাজ ধ্বংস করছেন তিনি। শুধু সানি নয়, যাঁরা ওই ওয়েবসাইটে অশ্লীল ভিডিও তোলেন, তাঁদের বিরুদ্ধেও ব্যবস্থা চেয়েছেন মামলার বাদী। এ কারণে সানিসহ অজ্ঞাত ব্যক্তিদের বিরুদ্ধে এফআইআরটি করা হয়েছে। সংশ্লিষ্ট থানা পুলিশের জ্যেষ্ঠ পরিদর্শক সুনীল শিবাকর বলেন, ‘এফআইআরটি নিবন্ধন করা হয়েছে। আমরা ওই ওয়েবসাইটে গিয়ে আপত্তিকর বিষয় পেয়েছি।’ তবে পুলিশ জানিয়েছে, তারা এখনই কোনো ব্যবস্থা নিচ্ছে না। এমনকি ওয়েবসাইটটি বন্ধ করছে না। অভিযোগটি সাইবার সেলে পাঠিয়ে দেওয়া হয়েছে। তারাই তদন্ত ও আইনগত বিষয়সহ সবকিছু দেখবে। সানির স্বামী ড্যানিয়েল ওয়েবার বলেন, অনলাইনে মামলার খবর শুনেছেন তিনি। আইনজীবী বিষয়টি দেখবেন।
