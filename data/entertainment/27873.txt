
বাংলা সাহিত্যের অন্যতম কবি জীবনানন্দ দাশকে নিয়ে ছবি নির্মাণের সিদ্ধান্ত নিয়েছেন অভিনেতা ও নির্মাতা তৌকীর আহমেদ। এখন চলছে গবেষণার কাজ। নিজের বাসায় বসে প্রথম আলোকে নতুন ছবি নির্মাণের এ তথ্য জানিয়েছেন তৌকীর।
অভিনয়ের পাশাপাশি তৌকীর এখন চলচ্চিত্র নির্মাণের বিষয়টি নিয়ে বেশি ভাবছেন। তাঁর ইচ্ছে আগামী ১০ বছরে অন্তত আরও ১০টি ছবি নির্মাণ করবেন তিনি।জীবনানন্দ দাশকে নিয়ে ছবি নির্মাণ প্রসঙ্গে তৌকীর বলেছেন, ‘আমি মনে করি, রবীন্দ্রোত্তর বাংলা সাহিত্যের অন্যতম প্রধান কবি জীবনানন্দ দাশ। তিনি আমার নিজেরও পছন্দের একজন কবি। তাঁর যে পরিমাণ কাজ, হয়তো তা বিশ্বের অনেকেই জানেন না, চেনেনও না। তাঁর অনেক কাজ প্রকাশিত হয়েছে মৃত্যুর পরে। আবার অনেক কাজ রয়েছে যা এখনো মনোযোগের দাবি রাখে।’তৌকীর বলেন, ‘আমি শুধু চেয়েছি, তাঁর প্রতি শ্রদ্ধাঞ্জলি জানাতে। এটা তাঁর প্রতি আমার শ্রদ্ধাঞ্জলি। এই সিনেমার মাধ্যমে পছন্দের কবির কাজ এবং ব্যক্তিজীবন তুলে ধরার চেষ্টা করব।’জীবনানন্দ দাশকে নিয়ে তৌকীর যে ছবিটি নির্মাণের সিদ্ধান্ত নিয়েছেন, সেই ছবির নাম এখনো চূড়ান্ত হয়নি। এ ছাড়া এ ছবিতে কারা অভিনয় করবেন, সে বিষয়েও এই মুহূর্তে কিছু ভাবছেন না তৌকীর আহমেদ। তবে বাংলা সাহিত্যের অন্যতম প্রধান এই কবির ব্যক্তি ও কর্মজীবন নিয়ে ছবি নির্মাণকে বেশ চ্যালেঞ্জিং মনে করছেন তৌকীর আহমেদ। তিনি বলেন, ‘তাঁর (জীবনানন্দ দাশ) কাজ ও জীবন চলচ্চিত্রের জন্য একটি চ্যালেঞ্জিং বিষয়।’তৌকীর আহমেদের সাম্প্রতিক ছবি ‘অজ্ঞাতনামা’। এরই মধ্যে এ ছবিটি বিনা কর্তনে সেন্সর ছাড়পত্র পেয়েছে। আগামী জুনে বাংলাদেশের বিভিন্ন প্রেক্ষাগৃহে ছবিটি মুক্তি দেওয়ার ইচ্ছে আছে তৌকীরের। তার আগে কানাডার টরন্টোতে একটি চলচ্চিত্র উৎসবে ‘অজ্ঞাতনামা’ প্রদর্শিত হবে।
