
বেশ কিছুদিন ধরে নানা গুঞ্জন চলছিল মডেল ও অভিনেত্রী ঈশিকা খানকে নিয়ে। শুরুতে সেসব উপেক্ষা করে গেছেন তিনি। সম্প্রতি একটি ভিডিও বার্তার মাধ্যমে সব গুঞ্জনের অবসান ঘটিয়েছেন এই অভিনেত্রী। জানিয়েছেন তাঁর মা হওয়ার সুখবর। এবারে সবার কাছে দোয়া চেয়েছেন তিনি।মোহাম্মদ মোস্তফা কামালের ধারাবাহিক নাটক ‘নয় ছয়’-এ অভিনয় করছিলেন ঈশিকা। পরিচালককে জানিয়েছিলেন, শারীরিক অসুস্থতার কারণে সামনে হয়তো কাজ করতে পারবেন না তিনি। তাতে পরিচালক ঈশিকার অংশগুলোর শুটিং দ্রুত শেষ করেন। এরই মধ্যে তিনি ঈদের নানা অনুষ্ঠানে কাজের প্রস্তাব পেতে শুরু করেন। বিনয়ের সঙ্গে সেসব কাজ করার ব্যাপারে অপারগতা প্রকাশ করেন ঈশিকা। এতে তাঁকে নিয়ে শুরু হয় নানা গুঞ্জন। চলতে থাকা সেসব গুঞ্জনের অবসান ঘটাতেই নিজের মা হওয়ার খবর প্রকাশ করেন তিনি।
গত শনিবার সন্ধ্যা ৭টা ২৩ মিনিটে নিজের ফেসবুক অ্যাকাউন্ট থেকে আপলোড করা ভিডিওতে নিজের জন্য সবার কাছে দোয়া চান এই অভিনেত্রী। এ ছাড়া তাঁকে ও গণমাধ্যমে কাজ করা কাউকে নিয়ে তাঁদের অনুপস্থিতিতে আলোচনা না করার আহ্বান জানান তিনি।ঈশিকার মা হওয়ার খবরে তাঁকে অভিনন্দন জানিয়েছেন তার বন্ধু, ভক্ত, নির্মাতা ও সহশিল্পীরা। আজ রোববার সন্ধ্যায় মুঠোফোনে আলাপকালে প্রথম আলোকে তিনি বলেন, আগামী এক বছর তিনি কোনো কাজ করবেন না। এক বছর পর শারীরিক অবস্থার উন্নতি হলে আবারও ফিরবেন তাঁর নিয়মিত কাজগুলোতে। ঈশিকা ও তাঁর পরিবার আশা করছেন, আগামী ডিসেম্বরের শেষে বা জানুয়ারির শুরুতে মা হচ্ছেন এই মডেল।গত ১ এপ্রিল লন্ডনপ্রবাসী ব্যবসায়ী কায়সার খানকে বিয়ে করেন ঈশিকা। জাঁকজমকভাবে সম্পন্ন হয় তাঁর বিয়ের আয়োজন। ব্যবসার কাজে এই মুহূর্তে লন্ডনে অবস্থান করছেন কায়সার। ঈশিকা জানালেন, কিছুদিনের মধ্যে সে দেশে ফিরবেন এবং এবারই প্রথম তাঁরা একসঙ্গে ঈদ করবেন। ঈদুল আজহায় ঈশিকাকে দেখা যাবে ‘তুমি আছো তাই’ নামের একটি টেলিছবিতে। এতে ঈশিকার বিপরীতে অভিনয় করেছেন অপূর্ব। টেলিছবিটি পরিচালনা করেছেন রাকিম মোর্শেদ।
