
সাংস্কৃতিক ক্ষেত্রে বিশেষ অবদানের স্বীকৃতি হিসেবে বর্তমান সরকারের বাণিজ্যমন্ত্রী তোফায়েল আহমেদের হাত থেকে সম্মাননা পদক নিলেন জাতীয় চলচ্চিত্র পুরস্কারপ্রাপ্ত গীতিকবি-শিল্পী-সুরকার শফিক তুহিন।তোফায়েল আহমেদ ও শফিক তুহিন দুজনই ঢাকা বিশ্ববিদ্যালয়ের মৃত্তিকা, পানি ও পরিবেশবিজ্ঞান বিভাগের সাবেক ছাত্র। এই বিভাগের সাবেক ছাত্রছাত্রীদের সংগঠন ‘ইডাফস’-এর উদ্যোগে গত শনিবার এক সম্মাননা প্রদান অনুষ্ঠানের আয়োজন করা হয় টিএসসি মিলনায়তনে।অনুষ্ঠানে সাবেক ছাত্র হিসেবে হাজির ছিলেন তোফায়েল আহমেদ ও শফিক তুহিন। ভিন্ন মাত্রার এ পুনর্মিলনী অনুষ্ঠানে সাংস্কৃতিক ক্ষেত্রে বিশেষ অবদানের জন্য সম্মাননা প্রদান করা হয় শফিক তুহিনকে। আর সেই সম্মাননা পদক তাঁর হাতে তুলে দেন তোফায়েল আহমেদ। এ ছাড়া বিভিন্ন ক্ষেত্রে বিশেষ অবদানের জন্য মোট আটজন সাবেক শিক্ষার্থীকে সম্মাননা প্রদান করে ইডাফস।সম্মাননা পদক পাওয়ার পর অনুভূতি প্রকাশ করতে গিয়ে শফিক তুহিন বলেন, ‘আমি খুবই আনন্দিত। সংগীতজীবনে আমি অনেক ধরনের পুরস্কারই পেয়েছি। কিন্তু নিজের বিশ্ববিদ্যালয় থেকে অনেক গুণী মানুষের পাশাপাশি আমার মতো একজন তরুণকে সম্মাননা জানানোর বিষয়টিতে আমি অনেক বেশি আনন্দিত। এ ধরনের পুরস্কার আমার পরবর্তী কাজের ক্ষেত্রে অনেক বড় অনুপ্রেরণা হিসেবে কাজ করবে।’
