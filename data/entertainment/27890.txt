
এক-দুটি নয়, আসছে ঈদে ১২টি নাটকে অভিনয় করেছেন সাবিলা নূর। এর মধ্যে আছে একক, খণ্ড ধারাবাহিক নাটক ও টেলিছবি।
সাত পর্বের দুটি ও তিন পর্বের একটি খণ্ড ধারাবাহিক, ছয়টি একক এবং তিনটি টেলিছবিতে সাবিলাকে দেখা যাবে। ছোট পর্দার এই তারকা জানিয়েছেন, ঈদের বিশেষ অনুষ্ঠানমালায় বিভিন্ন স্যাটেলাইট চ্যানেলে প্রচারিত হবে এসব নাটক।সাত পর্বের খণ্ড ধারাবাহিক দুটি হলো মাসুদ সেজানের ‘লাভ অ্যান্ড কোং’ ও মাহফুজ আহমেদের ‘ইজম আনলিমিটেড’। ইসতিয়াক আহমেদ রোমেলের ‘যা কিছু ঘটে’ তিন পর্বের ধারাবাহিক। টেলিছবি তিনটি ফাহমিদা কবিরের ‘অপরাজিতা তুমি’, তন্ময় তানসেনের ‘ক্ষরণ’ ও মাহফুজ আহমেদের ‘জল কলঙ্ক’।ছয়টি একক নাটক হলো ইফতেখার আহমেদ অসিনের ‘পলায়ন বিদ্যা’, মনিরুজ্জামান লিপুনের ‘যেমন খুশি তেমন সাজো’, ময়ূখ বারীর ‘হেলমেট’, হিমেল আশরাফের ‘জোনাকির আলোর গল্প’, ‘মি. পাষাণ ইজ ব্যাক’ এবং এজাজ মুন্নার ‘অনন্যা’।এর আগে ঈদে একসঙ্গে এত নাটকে কখনোই অভিনয় করেননি সাবিলা। এবার কেন?সাবিলা বলেন, নাটকের গল্প, চরিত্র, পরিচালক—এই তিনটি বিষয় মাথায় রেখে তিনি কাজ করতে চান। এবার ব্যাটে-বলে অনেকগুলো মিলে গেছে।একাধিক নাটক, একাধিক চরিত্র। অভিনয় মান পড়ে যাওয়ার সম্ভাবনা থাকছে না?সাবিলার উত্তর, ‘এ ব্যাপারে আমি খুবই সচেতন ছিলাম। যেহেতু বেশি নাটকে কাজ করেছি। একটি নাটকের কাজ শেষ করে পরের দিন আরেকটি নাটকের শুটিংয়ে যাওয়ার আগে সারা রাত ওই নাটকের চিত্রনাট্য পড়েছি, চরিত্র নিয়ে ভেবেছি। এভাবেই দিন-রাত কাজ করেছি।’সাবিলা এ-ও জানান, এখন আর কোনো নতুন নাটকের শুটিং করবেন না তিনি।
