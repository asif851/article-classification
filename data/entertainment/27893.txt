
সর্বকালের সেরা ছবির তালিকায় হলিউডের ‘টাইটানিক’ থাকবে, এটা নিশ্চয়ই কেউ অস্বীকার করবেন না? অস্কারজয়ী এই ছবি মুক্তির ২০ বছর পূর্ণ হতে যাচ্ছে ডিসেম্বরে। এ উপলক্ষে ছবির পরিচালক জেমস ক্যামেরন ঘোষণা দিয়েছেন, ‘টাইটানিক’ ছবি নিয়ে একটি প্রামাণ্যচিত্র নির্মাণ করবেন তিনি। মঙ্গলবার টেলিভিশন ক্রিটিকস অ্যাসোসিয়েশনের গ্রীষ্মকালীন ভ্রমণে একটি ভিডিও বার্তায় জেমস এ কথা প্রকাশ করেন। তথ্যচিত্রটি তিনি নির্মাণ করবেন ন্যাশনাল জিওগ্রাফিক চ্যানেলের জন্য।
জেমস বলেন, ‘যখন আমি ছবিটি লিখেছিলাম এবং পরিচালনা করতে তৈরি ছিলাম, তখন চেয়েছিলাম ছবিটির প্রতিটি ক্ষুদ্র অংশও যেন নিখুঁত হয়।’ জেমস আরও বলেন, ‘আমি একটি জীবন্ত ইতিহাস তৈরি করছিলাম। যাঁরা ওই ঘটনায় প্রাণ দিয়েছেন, তাঁদের সম্মানে আমাকে এটা নির্ভুলভাবে করতে হতো। কিন্তু আমি কি সত্যিই সঠিকভাবে করতে পেরেছি? এখন ন্যাশনাল জিওগ্রাফিকের সঙ্গে এবং সর্বশেষ গবেষণা, বিজ্ঞান ও প্রযুক্তির সাহায্যে তা আমি পুনরায় মূল্যায়ন করব।’ ‘টাইটানিক’ ছবি মুক্তির ২০ বছর উপলক্ষে ডিসেম্বরে তথ্যচিত্রটি ন্যাশনাল জিওগ্রাফিক চ্যানেলে দেখানো হবে। নতুন প্রযুক্তির মাধ্যমে ১৯৯৭ সালে নির্মিত ‘টাইটানিক’-এর ভুল-ত্রুটি ও অপারগতা দেখানো হবে এতে। আরও দেখানো হবে পরিচালকের ‘টাইটানিক’-যাত্রা। এন্টারটেইনমেন্ট উইকলি
