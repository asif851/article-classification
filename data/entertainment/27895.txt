
নাটকের গানে কণ্ঠ দিলেন অভিনেত্রী মিথিলা। ঈদের  জন্য তৈরি পাঞ্চক্লিপ নাটকের গানে কণ্ঠ দিলেন ছোট পর্দার এই তারকা। নাটকটির নায়িকাও তিনি। ‘মুখোমুখি’ শিরোনামে গানটিতে মিথিলার সঙ্গে কণ্ঠ দিয়েছেন শাওন গানওয়ালা।
গতকাল বৃহস্পতিবার দুপুরে রাজধানীর একটি স্টুডিওতে গানটিতে মিথিলার অংশের কণ্ঠ ধারণ করা হয়। এটি লিখেছেন তন্ময় চৌধুরী, সুর-সংগীত করেছেন আরাফাত মহসিন।
এর আগেও বেশ কয়েকটি নাটকের গানে কণ্ঠ দিয়েছেন এই অভিনেত্রী। তবে এবারের গাওয়াটা হুট করেই। মিথিলা বলেন, ‘নাটকটির শুটিং শেষ। হঠাৎ করেই পরিচালক বললেন, নাটকের মধ্যে একটি গান লাগবে। রাজি হয়ে গেলাম।’ তিনি আরও বললেন, ‘খুব সুন্দর হয়েছে গানটা। সুরটা দারুণ!’
নাটকটির পরিচালক রেদওয়ান রনি বলেন, ‘নাটকের গল্পের সঙ্গে একটি গান ডিমান্ড করে। দেখলাম, মিথিলা গান গাইতে পারেন। তিনিই এ নাটকের নায়িকা। তাই তাঁকে দিয়েই কাজটি করিয়েছি।’
নাটকটি আরটিভির ঈদের দ্বিতীয় দিন লাক্স সৌরভের গল্প সিরিজে প্রচারিত হবে। পাঞ্চক্লিপ নাটকে আরও অভিনয় করেছেন ইরেশ যাকের, ঊর্মিলা শ্রাবন্তী কর।
 
