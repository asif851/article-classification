
রিয়ালিটি শো মেঘে ঢাকা তারা অনুষ্ঠানের চূড়ান্ত পর্বের প্রতিযোগীদের সঙ্গে নাচলেন বিচারক মেহের আফরোজ শাওন। সম্প্রতি অনুষ্ঠানটির ধারনকাজ সম্পন্ন হয়েছে।প্রথম আলো ডটকমকে শাওন বলেন,‘মেঘে ঢাকা তারা অনুষ্ঠানের চূড়ান্ত পর্বের অনুষ্ঠানে আমারই একটি গানে প্রতিযোগীরা নাচ করে। সেই গানেরই একটি অংশে আমিও তাদের সঙ্গে নাচে অংশ নিয়েছি।’ শাওন এও বলেন, ‘আমরাও একসময় নাচ করতাম। তখনকার আর এখনকার নাচের মধ্যে অনেক পরিবর্তন এসেছে। বদলে গেছে নাচের ধারাও। যোগ হয়েছে ফিউশন। আমার কাছে মনে হয়েছে এখনকার প্রতিযোগীরা অনেক বেশি সচেতন।’‘মেঘে ঢাকা তারা’ অনুষ্ঠানটি মাছরাঙা টেলিভিশনে প্রচারিত হচ্ছে। এই টেলিভিশন সূত্রে জানা গেছে, ২২ নভেম্বর শুক্রবার সন্ধ্যা সাতটা ৪০ মিনিটে প্রচারিত হবে সুবিধাবঞ্চিত কিশোরীদের নিয়ে নির্মিত রিয়েলিটি শো ‘ব্র্যাক মেঘে ঢাকা তারা’র চূড়ান্ত পর্ব। জমকালো এ অনুষ্ঠানে প্রতিযোগিদের পাশাপাশি নাচ ও গান পরিবেশন করবেন তিন বিচারক। আরও থাকছে মীরাক্কেল তারকাখ্যাত রনি, জামিল ও সজলের পরিবেশনা।উল্লেখ্য, সারা দেশের আড়াই লাখ কিশোরীর মধ্য থেকে বাছাইকৃত ৪০ জনকে নিয়ে ‘মেঘে ঢাকা তারা’ অনুষ্ঠানটির প্রচার শুরু হয়। বিভিন্ন পর্যায়ের প্রতিযোগিতা শেষে চূড়ান্ত পর্বে জায়গা করে নিয়েছে ৬ জন। গান থেকে তানজিলা, আশা, সুমি এবং নাচ থেকে রাখি, প্রার্থনা ও সুপ্রিয়া।প্রতিযোগিতার মূল বিচারক হলেন শুভ্র দেব, শামীম আরা নীপা ও মেহের আফরোজ শাওন। কবির বকুলের গ্রন্থনা, পরিকল্পনা ও পরিচালনা অনুষ্ঠানটি উপস্থাপনা করেছেন নাবিলা।
