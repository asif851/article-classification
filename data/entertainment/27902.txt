
এক বছর পার করল সংগীতবিষয়ক চ্যানেল গানবাংলা। গত বছরের ১৬ ডিসেম্বর বিজয় দিবসে আনুষ্ঠানিক সম্প্রচার শুরু করে দেশের প্রথম এইচডি মিউজিক চ্যানেলটি। এ উপলক্ষে ১৫ ডিসেম্বর দিবাগত রাত থেকে আজ ভোর পর্যন্ত নানা আয়োজনের মধ্য দিয়ে বর্ষপূর্তি উদযাপন করেছে চ্যানেলটি। রাত ১২টা ১ মিনিটে কেক কেটে বর্ষপূর্তির আনুষ্ঠানিকতা শুরু হয়। অনুষ্ঠানে তথ্যমন্ত্রী হাসানুল হক ইনুসহ বিভিন্ন অঙ্গনের শিল্পী-কলাকুশলীরা উপস্থিত ছিলেন।প্রথম বর্ষপূর্তি সম্পর্কে গানবাংলা টেলিভিশনের ব্যবস্থাপনা পরিচালক ও প্রধান নির্বাহী কৌশিক হোসেন বলেন, ‘বিশ্বসংগীতের দরবারে দেশীয় সংগীতকে সম্মানজনক উচ্চতায় প্রতিষ্ঠিত করার লক্ষ্য নিয়ে যাত্রা শুরু হয় গানবাংলার। প্রথম বর্ষপূর্তি আমাদের অন্যতম এক অর্জন। সকলের সহযোগিতায় ভবিষ্যতে আমাদের প্রচেষ্টা সফল ও সার্থক হবে বলে আশা করি।’
