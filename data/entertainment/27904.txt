
লম্বা সময় পর হালকা মেজাজে পর্দায় আসছেন টাবু। তাঁকে দেখা যাবে কমেডি ছবি গোলমাল–এর সিক্যুয়ালে। অজয় দেবগন, আরশাদ ওয়ার্সি, তুষার কাপুরের সঙ্গে এ সিরিজের চতুর্থ কিস্তিতে টাবু যুক্ত হচ্ছেন।বলিউড বিশ্লেষক তরণ আদর্শ সম্প্রতি একটি টুইটে গোলমাল অ্যাগেইন ছবিতে টাবুর যুক্ত হওয়ার খবরটি জানান। এ ছবিতে আরও দেখা যাবে বলিউড অভিনেত্রী পরিণীতি চোপড়াকেও।গোলমাল অ্যাগেইন-এ অভিনয় করলে এটি হবে লম্বা সময় পর কোনো কমেডি ছবিতে টাবুর কাজ করা। এর আগে টাবু হেরাফেরি ও বিবি নাম্বার ওয়ান-এর মতো কমেডি ছবিগুলোয় অভিনয় করে বেশ প্রশংসা কুড়ান।রোহিত শেঠি পরিচালিত গোলমাল অ্যাগেইন ছবিতে অজয় দেবগন ও টাবুকে দেখা যাবে হালকা মেজাজে। কারণ, সবশেষ এ দুই অভিনয়শিল্পী দারুণ গম্ভীর এক ছবিতে একসঙ্গে কাজ করেন। দৃশ্যম নামের সেই সাসপেন্স-থ্রিলার ছবি বক্স অফিসে সবাইকে চমকে দিয়ে দারুণ ব্যবসা করেছিল। তাই এবার সফল কমেডি ছবি গোলমাল–এর সিক্যুয়ালে এ জুটি কতটা সফল হয়, এখন তা-ই দেখার অপেক্ষা। হিন্দুস্তান টাইমস
