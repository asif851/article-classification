
সুনিধির ঢাকায় পৌঁছানোর কথা ছিল গতকাল বৃহস্পতিবার, কিন্তু মায়ের অসুস্থতার কারণে একদিন পেছাতে হয়। তবে এই অনাকাঙ্ক্ষিত পরিস্থিতি নিয়ে নিজের অবস্থান পরিষ্কার করতে গতকাল বৃহস্পতিবার সন্ধ্যায় স্কাইপের মাধ্যমে সংবাদ সম্মেলনে যোগ দেন তিনি। অবশেষে ঢাকায় এসে পৌঁছেছেন ভারতের জনপ্রিয় এই গায়িকা। আজ শুক্রবার দুপুর ১২টায় তিনি হজরত শাহজালাল আন্তর্জাতিক বিমানবন্দরে পা রাখেন। ‘উইন্টার ব্লাস্ট ২০১৫ ঢাকা’ শীর্ষক কনসার্টে সন্ধ্যায় ইন্টারন্যাশনাল কনভেনশন সিটি বসুন্ধরার নবরাত্রি হলে গান করবেন তিনি। 
‘উইন্টার ব্লাস্ট ২০১৫ ঢাকা’ কনসার্টের আয়োজক প্রতিষ্ঠান ক্লাব ইলেভেন এন্টারটেইনমেন্ট ও ইনসেপশন মিডিয়া। সুনিধি চৌহান জানিয়েছেন, বাংলাদেশের শ্রোতারা সংগীতের পূজারি। বাংলা গানের পাশাপাশি অন্যান্য ভাষার গানের প্রতিও তাদের আগ্রহের কমতি নেই। সে কারণে বাংলাদেশ সফর সব সময়ই তার কাছে আনন্দদায়ক। এর আগেও গানে গানে এ দেশের দর্শক-শ্রোতাদের ভালোবাসা কুড়িয়েছেন তিনি। এবার সফরেও তার ব্যতিক্রম হবে না বলে তিনি মনে করেন।এই কনসার্টে গান গাইবেন বাংলাদেশের গায়ক ও সংগীতপরিচালক হাবিব ওয়াহিদ। তিনি জানান, ‘ভিন্ন দুই দেশের শিল্পীরা এক মঞ্চে গাইবেন বিষয়টি সত্যিই চমকপ্রদ। অনুষ্ঠানে জনপ্রিয় গানগুলোর পাশাপাশি আমার নতুন বেশ কিছু গান পরিবেশনের ইচ্ছা আছে। আশা করছি, এ আয়োজন দর্শক-শ্রোতাদের ভালো লাগবে।’ কনসার্টে সুনিধি ও হাবিবের পাশাপাশি গান গাইবেন ইন্ডিয়ান আইডল সিজন-৫ এর রাকেশ মাইনি।  ‘উইন্টার ব্লাস্ট ২০১৫ ঢাকা’ উপলক্ষে গতকাল বিকেলে রাজধানীর এক অভিজাত রেস্তোরাঁয় সংবাদ সম্মেলনের আয়োজন করা হয়। এদিন আয়োজকেরা জানান, বাংলাদেশ ও ভারতীয় সংগীতের জনপ্রিয় একটি ধারা উপস্থাপনার লক্ষ্যে এই আয়োজন।
