
সংগীতজীবনের ৫০ বছর পূর্ণ করেছেন উপমহাদেশের জনপ্রিয় সংগীতশিল্পী রুনা লায়লা। গেয়েছেন দশ হাজারেরও বেশি গান। গান গেয়ে জয় করেছেন দেশ-বিদেশের কোটি ভক্ত-শ্রোতার হৃদয়। সেই রুনা লায়লাকে গান গেয়ে মুগ্ধ করাটা নিশ্চয়ই খুব সহজ কাজ নয়। কিন্তু সম্প্রতি এমন ঘটনাই ঘটেছে। এ প্রজন্মের সংগীতশিল্পী সাব্বিরের গান শুনে মুগ্ধ হয়েছেন কিংবদন্তি শিল্পী রুনা লায়লা। সাব্বিরের ফেসবুক ওয়ালে রুনা তাঁর এই ভালো লাগার কথা সরাসরি জানিয়েও দিয়েছেন।বাংলাদেশ টেলিভিশনে ঈদের আগের দিন রাতে দেখানো হয়েছিল গানের অনুষ্ঠান ‘গান চিরদিন’। এ অনুষ্ঠানে সাব্বির গেয়েছিলেন কুমার শানুর গাওয়া গান ‘আমার মনের আকাশে আজ’। গানটি শুনে রুনা লায়লা তাঁর মতামত জানিয়ে সাব্বিরের ফেসবুক ওয়ালে লেখেন, ‘অসাধারণ গায়কি। গানটি তুমি অসাধারণ গেয়েছ। আল্লাহ তোমার মঙ্গল করুন।’
এদিকে, রুনা লায়লার মতো কিংবদন্তি শিল্পীর কাছ থেকে পাওয়া এমন মন্তব্যে উচ্ছ্বসিত সাব্বির। তাঁর এমন মন্তব্যকে অনেক বড় এক অনুপ্রেরণাই মনে করছেন সাব্বির।প্রথম আলোর সঙ্গে আলাপে সাব্বির বলেন, ‘রুনা লায়লা এই উপমহাদেশের গর্ব আর অহংকার। তাঁর তুলনা তিনি নিজে। সেই তিনিই যখন আমার মতো একেবারেই নবীন একজন সংগীতশিল্পীর গানের প্রশংসা করেন, এর চেয়ে বড় উৎসাহ-অনুপ্রেরণা আর কিছুই হতে পারে না।’সাব্বির এও বলেন, ‘এই অনুভূতির ব্যাখ্যা দেওয়া আমার পক্ষে মোটেও সম্ভব না। তাঁর গান প্রজন্ম থেকে প্রজন্মকে আলোড়িত করেছে। শুধু বাংলাদেশ কিংবা বাংলা ভাষাভাষীদের মধ্যে নয়, বিশ্বের দরবারেই তিনি আছেন অনন্য এক উচ্চতায়। বাংলা গানের অহংকার রুনা লায়লার কাছ থেকে পাওয়া এ উপহার কোনো দিন ভোলার মতো নয়। আমার সংগীতজীবনে সেরা একটি উপহার হয়ে থাকবে।’‘আমার মনের আকাশে আজ’ গানটি ‘প্রেমের প্রতিদান’ ছবিতে ব্যবহৃত হয়েছে। নজরুল ইসলাম বাবুর লেখা এই গানটির সংগীতপরিচালক ছিলেন শেখ সাদী খান। পর্দায় গানটির সঙ্গে ঠোঁট মিলিয়েছেন ইলিয়াস কাঞ্চন ও দিতি।
