
যতবারই তাঁর বিয়ের প্রসঙ্গটি আলোচনায় এসেছে; সংবাদমাধ্যম থেকে শুরু করে স্বজন, পরিবার—সবাইকে কৌশলে এটা-ওটা বলে, বিভিন্ন কারণ টেনে এনে বিষয়টি বরাবর এড়িয়ে গেছেন বলিউডের ‘সবচেয়ে কাঙ্ক্ষিত ব্যাচেলর’ খেতাব পাওয়া অভিনেতা সালমান খান। কিন্তু এবার বোধ হয় আর বিষয়টি এড়িয়ে যেতে পারবেন না তিনি। সালমানের বিয়ের জন্য একেবারে আদাজল খেয়েই মাঠে নেমেছেন এই তারকা অভিনেতার মা-বাবা। বিয়ের জন্য নির্দিষ্ট সময় বেঁধে দিয়েছেন তাঁরা।
এ প্রসঙ্গে সালমানের বাবা সেলিম খান ও মা সালমা খানের বরাতে একটি সংবাদমাধ্যম জানিয়েছে, সালমান খানের বাবা ও মা দুজনেই এই তারকা অভিনেতাকে স্পষ্ট করে জানিয়ে দিয়েছেন, যথেষ্ট অজুহাত দেখানো হয়েছে, আর নয়! এই এপ্রিলের মধ্যেই বিয়ের বিষয়টি চূড়ান্ত করতে হবে। কিন্তু পাত্রী?পাত্রী সেই রোমানীয় মডেল ও টিভি তারকা ইউলিয়া ভেঞ্চুর।এর আগে সেলিম খান ও সালমা খান যতবারই তাঁদের আদরের ছেলেকে বিয়ের জন্য বলেছেন, ততবারই সালমান খান তাঁর বিরুদ্ধে করা ২০০২ সালের মামলার (হিট অ্যান্ড রান কেস’) অজুহাত দেখিয়ে বলেছেন, ‘বিয়ের পর আমার স্ত্রীকে কী জবাব দেব, যদি মামলার রায় আমার বিপক্ষে যায়?’কিছুদিন আগে সালমানের বোন অর্পিতা খান জানিয়েছেন, এ বছরেই তাঁর ভাই সালমানের বিয়ে।শুভস্য শিঘ্রম আর এর ওপর আছে সালমানের বাবা সেলিম খান ও মা সালমা খানের সাম্প্রতিক ‘এপ্রিল আলটিমেটাম’। কাজেই এবার আর বোধ হয় ফাঁকি দিতে পারছেন না সালমান খান। এনডিটিভি।
