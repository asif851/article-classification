
প্রশ্নের মুখে পড়া অ্যাঞ্জেলিনা জোলির জন্য নতুন কিছু নয়। মিডিয়ার অন্তহীন প্রশ্নের ক্ষুধা তো মিটিয়েই চলেছেন। ভক্তদেরও কত শত প্রশ্নের উত্তর দিতে হয়। তবে জোলি এবার টানা চার ঘণ্টা ধরে যেসব প্রশ্নের উত্তর দিলেন, সেই অভিজ্ঞতা তাঁর জন্য নতুন। জোলির সামনে বসা দুই প্রশ্নকর্তা যে ছিলেন যুক্তরাষ্ট্রের তদন্ত সংস্থা এফবিআইয়ের।গত সেপ্টেম্বরের মাঝামাঝি সময়ে ব্র্যাড পিট তাঁদের প্রথম পালিত পুত্র ম্যাডক্সের গায়ে হাত তুলেছেন বলে অভিযোগ আছে। এ ব্যাপারেই বিস্তারিত জানতে এফবিআইয়ের দুই কর্মকর্তা এসেছিলেন জোলির কাছে। সেই ঘটনার সময় পিট তাঁর ব্যক্তিগত বিমানে ছিলেন। সহযাত্রী হিসেবে ছিলেন ম্যাডক্স। অভিযোগ আছে, পিট সেদিন এতটাই মদ্যপ ছিলেন, হিতাহিত জ্ঞান হারিয়ে ফেলেছিলেন। এর কদিন পরই পিটের কাছ থেকে জোলি বিচ্ছেদের আবেদন করেন। ভাঙন ধরে ব্র্যাঞ্জেলিনা জুটিতে। যুক্তরাষ্ট্রের আইনে শিশুদের ওপর নির্যাতন করা গুরুতর অপরাধ। এমনকি বাবা-মায়েরাও শাসনের জন্য বাচ্চাদের গায়ে হাত তুলতে পারেন না। লস অ্যাঞ্জেলেসের শিশু ও পরিবারবিষয়ক দপ্তরও এবার এ বিষয়ে তদন্ত শুরু করবে। নিউইয়র্ক ডেইলি।
