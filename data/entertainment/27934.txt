

এক ম্যাচে হার আরেক ম্যাচ পরিত্যক্ত। তবে গতকাল শুক্রবারের ম্যাচে বেশ বড় ব্যবধানে আয়ারল্যান্ডের বিরুদ্ধে জয় পায় বাংলাদেশ জাতীয় ক্রিকেট দল। নিজ দেশের এই জয়ে গর্বিত বাংলাদেশি বংশোদ্ভূত মিজ আয়ারল্যান্ডখ্যাত মডেল প্রিয়তী। মাঠে বসে দেশের এই জয়ের সাক্ষী হতে পেরে ডাবল আনন্দ হয়েছে তাঁর। আজ শনিবার সকালে প্রথম আলোর সঙ্গে আলাপে এমনটাই বলেন প্রিয়তী।
প্রথম আলোর পাঠকেরা এর আগে থেকেই জেনেছিলেন, বাংলাদেশ দলের একটি খেলা আয়ারল্যান্ডের মাঠে বসে প্রিয়তী উপভোগ করবেন। কথা রেখেছেন তিনি। আয়ারল্যান্ডের ডাবলিনে যে স্টেডিয়ামে বাংলাদেশের ক্রিকেট ম্যাচ চলছিল, তার ঠিক পাশেই থাকেন প্রিয়তী। তাই গতকাল অন্যান্য ব্যস্ততাকে ছুটি দিয়ে খেলা উপভোগ করেছেন। শেষ পর্যন্ত বাংলাদেশ জয়ী হওয়াতে বেশ খুশি হয়েছেন তিনি।প্রিয়তী বলেন, ‘বাংলাদেশের দলের প্রথম ম্যাচ দেখতে গেলাম। জয় নিয়ে বাসায় ফিরলাম, তা–ও আবার অনেক বড় ব্যবধানে। আমার কেন জানি প্রত্যাশা ছিল, বাংলাদেশ জিতবেই। শেষ পর্যন্ত মনের আশা পূরণ হওয়ায় আনন্দে উচ্ছ্বসিত বলতে পারেন।’
২০১৪ সালে বাংলাদেশি হিসেবে মিজ আয়ারল্যান্ড মুকুট জেতেন প্রিয়তী। এরপর জিতেছেন মিজ আর্থ খেতাবও। এখন আইরিশ ভাষার ছবির শুটিং করছেন এই মডেল ও অভিনেত্রী।
