
দুজনই তারকা। হয়তো কারও খ্যাতি একটু বেশি, কারও একটু কম। ‘গার্ডিয়ান অব দ্য গ্যালাক্সি’র মতো সফল ছবির নায়ক বলে স্ত্রী অ্যানা ফ্যারিসের চেয়ে খ্যাতি একটু বেশি হতেই পারে ক্রিস প্যাটের। আর এখানে ঘটেছে বিপত্তি। একে অপরকে ভালোবাসার পরও বিচ্ছেদের আবেদন করে বসেছেন।
‘স্ক্যারি মুভি’র অভিনেত্রী অ্যানা ফ্যারিসের এক ঘনিষ্ঠ সূত্র সংবাদমাধ্যমকে জানায়, ‘ক্রিস অনেক বদলে গেছেন। খ্যাতি তাঁদের ব্যক্তিগত সম্পর্ককে বদলে দিয়েছে। অ্যানা মনে করেন, তিনি বিয়ের মাধ্যমে নিজের বাক্‌শক্তি হারিয়ে ফেলেছেন। যেন তিনি নিজের জ্ঞান হারিয়ে ফেলেছেন।’
জানা গেছে, তাঁদের একমাত্র সন্তান পাঁচ বছরের জ্যাককে লালনপালনের ব্যাপারেও তাঁরা ভিন্ন মত পোষণ করেন। এসব অমিলের কারণেই ক্রিস প্র্যাট বিবাহবিচ্ছেদের জন্য আবেদন করেছেন।
এক যৌথ বিবৃতিতে অ্যানা ও ক্রিস লিখেছেন, ‘আমরা অনেক দিন ধরে চেষ্টা করেছি। আমরা সত্যিই আশাহত। আমাদের ছেলের দুজন মা-বাবা আছে, যারা তাকে অনেক ভালোবাসে। আর ওর জন্য আমরা এই ব্যাপার যতটা পারি ব্যক্তিগত রেখে সামনে এগিয়ে যেতে চাই।’ তাঁরা আরও লিখেছেন, ‘এখনো আমরা একে অপরকে ভালোবাসি। আমাদের একসঙ্গে কাটানো সময়গুলো সব সময় আনন্দ দেবে। আর সব সময় একে অপরের প্রতি আমাদের গভীর শ্রদ্ধা বজায় থাকবে।’
দীর্ঘ আট বছরের সংসারে ইতি টেনে গত জুলাই মাস থেকে তাঁরা আলাদা থাকতে শুরু করেছেন। এখন বিবাহবিচ্ছেদের আবেদন করে ফেললেন। দুজনই আইনি লড়াই লড়ছেন ছেলেকে নিজের কাছে রাখার জন্য। ই নিউজ
