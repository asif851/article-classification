
অস্কারজয়ী ভারতীয় সংগীত পরিচালক এ আর রহমানকে গড়পড়তা মাপের সংগীত পরিচালক মন্তব্য করে রীতিমতো হইচই ফেলে দিয়েছেন ‘দাবাং’ তারকা সালমান খান। পরে অবশ্য এক টুইটার বার্তায় খান সাহেব দাবি করেছেন, স্রেফ মজা করার জন্যই তিনি ওই মন্তব্য করেছেন।সম্প্রতি এ আর রহমানের সংগীত পরিচালনায় ‘রওনক’ অ্যালবামের মোড়ক উন্মোচন অনুষ্ঠানে দেরিতে হাজির হয়ে রহমান সম্পর্কে বেফাঁস মন্তব্য করে উপস্থিত সবাইকে হকচকিয়ে দেন বলিউডের অন্যতম প্রভাবশালী তারকা অভিনেতা সালমান।‘রওনক’ অ্যালবামের সবগুলো গানের কথা লিখেছেন ভারতের আইনমন্ত্রী কপিল শৈবাল। মোট সাতটি গান দিয়ে অ্যালবামটি সাজানো হয়েছে। গানগুলোতে কণ্ঠ দিয়েছেন লতা মুঙ্গেশকর, শ্রেয়া ঘোষাল প্রমুখ।গীতিকার হিসেবে কপিল শৈবালের ভূয়সী প্রশংসা করলেও এ আর রহমানকে গড়পড়তা মাপের সংগীত পরিচালক বলে মন্তব্য করেন সালমান। তিনি বলেন, ‘অ্যালবামটির মোড়ক উন্মোচন অনুষ্ঠানে হাজির হতে পেরে খুব ভালো লাগছে। অ্যালবামের গানগুলো চমত্কার। আমার মতে, কপিল স্যার বিস্ময়কর প্রতিভা দেখিয়েছেন। অন্যদিকে রহমান গড়পড়তা কাজ করেছেন।’ সম্প্রতি এক খবরে এমনটিই জানিয়েছে পিটিআই।সালমান অভিনীত ‘জয় হো’ ছবিটি মুক্তি পেয়েছে গত ২৪ জানুয়ারি। আর ‘স্লামডগ মিলিয়নিয়র’ ছবির জনপ্রিয় ‘জয় হো’ গানের সংগীত পরিচালক এ আর রহমান। এ প্রসঙ্গে সালমান বলেন, ‘আমার এবং রহমানের ভেতর কেবল একটি বিষয়েই মিল রয়েছে। আর তা হলো “জয় হো’’। আমরা দুজন ‘‘যুবরাজ’’ ছবিতে একসঙ্গে কাজ করেছিলাম। আমার প্রত্যাশা, সামনে অসাধারণ কোনো ছবিতে আমাদের একসঙ্গে কাজ করার সুযোগ আসবে।’
নিজের পক্ষে সাফাই গাওয়ার অভ্যাস নেই সালমানের। কিন্তু রহমান সম্পর্কে সালমানের বিতর্কিত মন্তব্য নিয়ে সমালোচনার ঝড় উঠলে বিষয়টি ব্যাখ্যা করার জন্য টুইটারকে বেছে নেন সালমান। এ প্রসঙ্গে এক টুইটার বার্তায় তিনি লেখেন, ‘তবে কি কেবল রহমান এবং সালমানেরই রসবোধ আছে?’ বলাই বাহুল্য, এভাবে সাধারণ মানুষের রসবোধ নিয়ে প্রশ্ন তুলে নিঃসন্দেহে বিতর্কের আগুনে ঘি ঢেলেছেন ‘ব্যাড বয়’ সালমান।  
  
