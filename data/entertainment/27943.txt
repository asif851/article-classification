
‘তোরা ছিলি, তোরা আছিস আর তোরাই থাকবি...বন্ধু৷’ একটি মুঠোফোন কোম্পানির বিজ্ঞাপনের জনপ্রিয় জিঙ্গেল এটি৷ বিজ্ঞাপনটি প্রায়ই দেখা যায় টেলিভিশনে৷ আর এই বিজ্ঞাপনে অভিনয়ের সুবাদে মডেল-অভিনেতা নাইম এখন অনেকের কাছেই পরিচিত মুখ৷ পথে-ঘাটে ছেলে-বুড়ো যাঁর সঙ্গেই দেখা হয়, ডেকে ওঠেন ‘বন্ধু’ বলে৷ ঘটনার কি এখানেই ইতি? না৷ এই বিজ্ঞাপনের কারণে তাঁকে এতবার টিভিতে দেখা যেত যে পরিচিত এক বড় ভাইয়ের কাছে তো রীতিমতো মিষ্টি একটা বকুনিই খেয়েছিলেন৷ নাইমকে উদ্দেশ করে বড় ভাইয়ের কথা, ‘তুই এসব কী শুরু করছিস? তোর জ্বালায় কি শান্তিতে টিভিও দেখতে পারব না, নাকি?’এই পরিস্থিতি নাইমকে যে নতুন নতুন সামাল দিতে হচ্ছে, বিষয়​িট এমন নয়; এর আগে একটি ঢেউটিনের বিজ্ঞাপন করেছিলেন তিনি৷ এর সুবাদে তাঁর নামই তো বদলে যেতে বসেছিল—নাইম নাম ভুলে সবাই তাঁকে তখন আইনস্টাইন ডাকতে শুরু করেছিল!অবশ্য নাইমের কাছে বিষয়টা দারুণ উপভোগ্য! তিনি বলেন, ‘আগে এক​িট ব্যাপার ​হতো, যখন আমি রাস্তা দিয়ে হেঁটে যেতাম, সবাই তখন আমাকে “আইনস্টাইন” বলে ডাকত৷ ব্যাপারটা এখনো আগের মতোই আছে, শুধু আইনস্টাইনের জায়গায় এখন সবাই আমায় “বন্ধু” নামে ডাকে৷’মজার ব্যাপার হলো, এই আইনস্টাইন কিংবা বন্ধুর সমীকরণে নাইমের থাকার কথাই ছিল না৷ পুরোদস্তুর নয়টা-পাঁচটা অফিস করা একজন চাক​িরজীবী হয়েই দিন পার করছিলেন তিনি৷ তবে টিভিতে ভিজে হিসেবে দায়িত্ব পালনের চাকরিই তাঁর জীবনকে আমূল বদলে দিল৷ অভিনেত্রী ঈশিতার পরিচালনায় এক নিঝুম অরণ্যে নাটকে নিজের চাকরির দায়িত্ব পালন করছিলেন নাইম৷ কিন্তু নাটকের মূল চরিত্রের অনুপস্থিতিতে হঠাৎই ঈশিতা তাঁকে প্রধান চরিত্রে অভিনয় করতে বললেন৷ হতবিহ্বল নাইম হ্যাঁ-না কিছু বলার আগেই বনে গেলেন অভিনেতা!সেই তো শুরু৷ এরপর একের পর এক নাটক আর বিজ্ঞাপনচিত্রে অভিনয়৷ তবে নির্মাতা তানভির হাসানের মুরগি মার্কা ঢেউটিন আর গ্রামীণফোনের ‘বন্ধু’ শিরোনামের বিজ্ঞাপনচিত্রই দর্শকদের কাছে পৌঁছে দিয়েছে নাইমকে৷ এখন পর্যন্ত কাজ করেছেন ৭০টিরও বেশি নাটকে৷ এর মধ্যে ইশতিয়াক আহমেদের ওল্ড ভার্সেস নিউ নাটকটি তাঁর ক্যারিয়ারে যোগ করেছে ভিন্নমাত্রা৷ এ ছাড়া ২০০৯ সালে জাগো ছবিতে ছোট্ট একটি চরিত্রে অভিনয় করে বাংলা চলচ্চিত্রে তাঁর যাত্রা শুরু হলেও মুক্তির অপেক্ষায় থাকা রংধনু ছবিতে নাইম কাজ করেছেন মুখ্য চরিত্রেই৷ আর চুক্তিবদ্ধ হয়েছেন মাসুদ হাসান উজ্জ্বলের এই মুহূর্তে চলচ্চিত্রে৷এ তো গেল নাইমের কাজকর্মের ফিরিস্তি৷ বর্তমানে নর্থ সাউথ বিশ্ববিদ্যালয়ে ইংরেজি সাহিত্যে পড়ুয়া নাইম স্বপ্ন দেখেন বড় অভিনেতা হওয়ার৷ প্রথম আলো অফিসে সেদিন যখন এই অভিনেতার সঙ্গে কথা হচ্ছিল, বললেন, ‘স্বপ্নটা ছোট রাখব কেন? অনেক বড় অভিনেতা হতে চাই আমি৷’
 
