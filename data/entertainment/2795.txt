
‘রেস’ সিরিজের আগের ছবিগুলোর কথা মনে করিয়ে দেয় সেগুলো কতটা ব্যবসাসফল। বলার বাকি থাকে না। খবর পাওয়া গেছে, ‘রেস থ্রি’ ছবিতে অভিনয় করবেন সালমান খান। তাঁর শেষ ছবি ‘টিউবলাইট’ তো নিভেই গেল। তাই হয়তো আরও উজ্জ্বল হয়ে ‘রেস থ্রি’ ছবিতে উপস্থিত হওয়ার কথা ভাবছেন সালমান খান। আর এ জন্যই কিনা ছবির লভ্যাংশের ৭০ ভাগ দাবি করে বসলেন!
একটা ছবির লাভের ৭০ শতাংশ মানে সেই ছবির সিংহভাগ লাভ। সেটাই যদি এক সালমান খান নিয়ে যান, তবে বাকিদের জন্য থাকবেটা কী? সালমানের এই দাবির ব্যাপারে ডেকান ক্রনিকলকে নিশ্চিত করেছে ঘনিষ্ঠ একাধিক সূত্র।
জানা গেছে, বড় তারকারা ছবির লাভের ৫০ ভাগ নিয়ে নেন। সে ক্ষেত্রে অবশ্য তাঁরা নিজেরাই থাকেন ছবির প্রযোজক। কিন্তু ‘রেস থ্রি’ ছবিতে সালমান খান প্রযোজক নন, মূল চরিত্রগুলোর একজন। তবু চাইলেন সিংহভাগ লাভ।
একজন জ্যেষ্ঠ ব্যবসা বিশ্লেষক বলেন, ‘যদি ছবি সফল হয়, তাহলে তাঁরা (তারকারা) সিংহভাগ লাভ চান। আর যদি ব্যর্থ হয়, তবে তাঁরা সেটার ক্ষতিপূরণ দিতে চান। এটা ভালো লক্ষণ। কিন্তু “রেস থ্রি” ছবির জন্য এটা একটু বেশিই চাওয়া হলো।’
দেখা যাক, প্রযোজকেরা সালমানের কথায় রাজি হন কি না। অপেক্ষা করতে হবে জানতে হলে। আব্বাস-মস্তানের জায়গায় এবার ‘রেস’ সিরিজের তৃতীয় কিস্তি পরিচালনা করবেন রেমো ডি’সুজা। তবে ছবির গল্পটা থাকছে আব্বাস-মস্তানেরই। ডেকান ক্রনিকেল
