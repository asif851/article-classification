
ভারতের প্রখ্যাত নৃত্যগুরু পণ্ডিত বিরজু মহারাজের নৃত্য-নির্দেশনায় সম্প্রতি ‘দেধ ইশকিয়া’ ছবির একটি গানের সঙ্গে মুজরা নেচেছেন মাধুরী দীক্ষিত। একসঙ্গে কাজের অভিজ্ঞতার কথা জানাতে গিয়ে মাধুরীর ভূয়সী প্রশংসা করেছেন বর্ষীয়ান এই নৃত্যগুরু।মাধুরী সম্পর্কে বিরজু মহারাজ তাঁর মন্তব্যে জানান, ‘মাধুরী চমত্কার একজন নৃত্যশিল্পী। এর আগেও আমরা একসঙ্গে কাজ করেছি। বরাবরই তাঁর সঙ্গে কাজ করে আমার অনেক ভালো লেগেছে। মাধুরীর নাচ শেখার ক্ষমতা আমাকে মুগ্ধ করেছে। আমি তাঁকে যেভাবে নাচের মুদ্রা শিখিয়েছি, ঠিক সেভাবেই তিনি ক্যামেরার সামনে নিজেকে তুলে ধরেছেন।’ বিরজু মহারাজ আরও বলেন, ‘সম্প্রতি “দেধ ইশকিয়া” ছবিতে আমার নির্দেশনায় মুজরা নেচেছেন মাধুরী। আমি নিশ্চিত, রুপালি পর্দায় তাঁর নাচ দর্শকেরা অনেক পছন্দ করবেন।’ সম্প্রতি এক খবরে এমনটিই জানিয়েছে ‘টাইমস অব ইন্ডিয়া’। বর্তমানে বলিউডের ছবিতে মুজরা নাচকে অশ্লীলভাবে উপস্থাপনের অভিযোগ তুলে এর সমালোচনা করেছেন পণ্ডিত বিরজু মহারাজ। এ প্রসঙ্গে তাঁর ভাষ্য, ‘বর্তমানে বলিউডের ছবিতে মুজরা নাচকে অশ্লীলভাবে তুলে ধরা হচ্ছে। চলচ্চিত্রের পাশাপাশি বিভিন্ন রিয়েলিটি শোগুলোতে যেভাবে নাচা হচ্ছে, তাকে নাচ না বলে স্টান্টই বলা যায়। আজকাল অনেকেই ঐতিহ্যবাহী এ নাচকে খারাপ চোখে দেখছেন। কিন্তু আগে এমনটা ছিল না। আমার মতে, এই নাচের মুদ্রা যথেষ্ট শালীন ও রুচিশীল।’
এর আগে ‘দেবদাস’ ছবির ‘কাঁহে ছেদ মোহে’ গানে বিরজু মহারাজের নৃত্য-নির্দেশনায় নাচতে দেখা গেছে মাধুরীকে। গানটিতে কণ্ঠ দিয়েছিলেন কবিতা কৃষ্ণমূর্তি, মাধুরী দীক্ষিত ও বিরজু মহারাজ। তখন মাধুরীকে বলিউডের সেরা নাচিয়ে বলে মন্তব্য করেছিলেন বিরজু মহারাজ।
