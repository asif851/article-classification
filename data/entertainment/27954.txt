
লম্বা সময় ধরেই ঢালিউডপাড়ায় গুঞ্জন—তারকার কাতারে যোগ হচ্ছেন নতুন নায়িকা। অভিনয় দিয়ে কতটা তারকা হতে পারবেন, তা অজানা। তবে প্রস্তুতির কমতি রাখেনি প্রযোজনা প্রতিষ্ঠান জাজ মাল্টিমিডিয়া। তারাই গতকাল জমকালো অনুষ্ঠান করে দুই নতুন অভিনেত্রীকে হাজির করল সবার সামনে। একজনের নাম জলি। অন্যজন টেলিভিশন ও রেডিওর চেনা নাম নুসরাত ফারিয়া।কথা হচ্ছে গতকাল অনুষ্ঠিত প্রেমী ও প্রেমী ছবির মহরতের। সেখানেই নুসরাত ফারিয়া ও জলিকে চলচ্চিত্রের নতুন মুখ হিসেবে পরিচয় করিয়ে দেয় প্রযোজনা প্রতিষ্ঠানটি। ফারিয়া অভিনয় করবেন প্রেমী ও প্রেমী ছবিতে। তাঁর বিপরীতে থাকছেন কলকাতার অভিনেতা অঙ্কুশ। জাজ ও এসকে মুভিজ প্রযোজিত এই ছবির পরিচালক অশোক পতি। জাজ মাল্টিমিডিয়ার কর্ণধার আবদুল আজিজ জানান, ফারিয়া-অঙ্কুশকে নিয়ে আগামী ৮ জুন থেকে স্কটল্যান্ডে এই ছবির শুটিং শুরু হবে। অন্যদিকে জলিকে নিয়ে ওয়াজেদ আলী সুমনের পরিচালনায় জুলাই মাসে আরেকটি ছবির শুটিং শুরু করবে জাজ। ছবির নাম এখনো ঠিক হয়নি।চলচ্চিত্র নিয়ে অনেক লুকোচুরির পর সবার সামনে এসে নুসরাত ফারিয়া বলেন, ‘তিন বছর ধরে চলচ্চিত্রে অভিনয়ের প্রস্তাব পাচ্ছি। কিন্তু আমি ভালো কিছুর অপেক্ষায় ছিলাম।’ অন্যদিকে গুলশান ইন্টারন্যাশনাল স্কুলের ‘এ’ লেভেলের ছাত্রী জলি অভিনয়ে একেবারেই নতুন। তিনি বলেন, ‘ছোটবেলা থেকে ইচ্ছা ছিল চলচ্চিত্রে কাজ করব। হঠাৎ করেই সুযোগটা হয়ে গেল।’ তবে এ সুযোগের জন্য তাঁকে কষ্টও কিন্তু কম করতে হয়নি। তাঁদের বাছাই–প্রক্রিয়া নিয়ে আবদুল আজিজ বলেন, ‘প্রায় পাঁচ শ মেয়ে থেকে এই দুজনকে বাছাই করেছি। তিন মাস ধরে দুজনকে গ্রুম করা হচ্ছে।’
