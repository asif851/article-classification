
সেন্সর ছাড়পত্র পেল ইউটার্ন। ১৪ মে ছবিটি বিনা কর্তনে সেন্সর থেকে ছাড় পায়। এখন অপেক্ষা মুক্তির। প্রাথমিকভাবে সে তারিখটিও নির্ধারণ করে ফেলেছেন নির্মাতা আলভী আহমেদ। তারিখটি নিশ্চিত করে বলতে না চাইলেও মুঠোফোনে আলভী বললেন, ‘আমরা এ মাসের শেষ শুক্রবারে মুক্তির জন্য আবেদন করেছি। দু-এক দিনের মধ্যেই চূড়ান্তভাবে মুক্তির দিন জানা যাবে।’গত বছরের মাঝামাঝিতে আলভী আহমেদ তাঁর প্রথম সিনেমা ইউটার্ন-এর কাজ শুরু করেন। সে সময় নায়িকা নির্বাচনের জটিলতার কারণে আলোচনায় উঠে আসে সিনেমাটি। ঢাকা এবং ঢাকার বাইরের বিভিন্ন জায়গায় এ ছবির শুটিং হয়েছে। এতে অভিনয় করেছেন শহীদুজ্জামান সেলিম, মিশা সওদাগর, শিপন, ইরফান সাজ্জাদ, সোনিয়া, আইরিন, মৌটুসি বিশ্বাস ও আরশাদ আদনান।
