
২০২০ সালের নির্বাচনে মার্কিন প্রেসিডেন্ট পদে লড়বেন সংগীতশিল্পী কেনি ওয়েস্ট। মঞ্চে দাঁড়িয়ে সবার সামনে রীতিমতো ঘোষণা দিয়েই বিষয়টি জানিয়েছেন তিনি। রোববার রাতে এমটিভি ভিডিও মিউজিক অ্যাওয়ার্ডস অনুষ্ঠানে র‍্যাপসংগীতের এই শিল্পী এমন ঘোষণা দেন। তবে, প্রেসিডেন্ট পদে লড়ার বিষয়টি কেনি আসলে কতখানি গুরুত্ব দিয়ে ভাবছেন কিনা তা নিয়ে নানা জনে নানা কথাই বলছেন।
পুরস্কার গ্রহণের পর প্রতিক্রিয়া জানাতে গিয়ে ‘অগোছালো’ ধরনের কথা বলতে শুরু করেন তিনি। মঞ্চে এসে শিল্পী টেইলর সুইফটের কাছ থেকে আজীবন সম্মাননা পুরস্কার ২০১৫ গ্রহণ করার পর বলতে শুরু করেন, ‘এরপর আমাকে আর কী হারাতে হবে জানি না। যদিও এটা কোনো বিষয় নয়, এটা আমার বিষয়ে কিছু নয়। এটা নতুন ধারণা বিষয়ক। যাঁরা সত্য বিশ্বাস করেন তাঁদের বিষয়ে। এরপর কেনি কথার বোমাটা ফাটান। তিনি বলেন, ‘আমি ২০২০ সালে প্রেসিডেন্ট নির্বাচনে দাঁড়াতে যাচ্ছি।’কেনির এই বক্তব্য সকলকে ধন্দে ফেলে দিয়েছিল। অবশ্য পরে কেনি জানিয়েছেন, ‘কিছু একটা টেনেই’ তিনি সবার সামনে এমন বক্তব্য দিয়ে ফেলেছেন। কেনি ওয়েস্ট আদৌ সামনের নির্বাচনে প্রেসিডেন্ট পদে দাঁড়াবেন কীনা তা নিয়ে কেনির ঘরের মানুষেরও সম্ভবত সংশয় রয়েছে। তাঁর স্ত্রী কিম কারদাশিয়েন হিলারি ক্লিনটনের সঙ্গে এক সেলফি তুলে কিছুদিন আগেই লিখেছিলেন— সত্যিই খুব ভালো লেগেছে তাঁর কথা শুনে আর দেশের জন্য তাঁর লক্ষ্য জেনে। কিমের হ্যাসট্যাগ কিন্তু ছিল হিলারিফরপ্রেসিডেন্ট!এদিকে, কেনি ওয়েস্টের এমন প্রেসিডেন্ট নির্বাচনের ঘোষণায় মাইক্রোব্লগিং সাইট টুইটারসহ অনলাইনে নানা মজার কৌতুক ছড়িয়ে পড়েছে। (দ্য ভার্জ)
