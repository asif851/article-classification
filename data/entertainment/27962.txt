
এই মহাবিশ্বে ব্যাপক বিপর্যয় ঘটিয়ে দিয়েছিল গার্ডিয়ানের দল। পরে তারাই আবার মহাজগৎকে বিনাশের হাত থেকে রক্ষা করল। এই গল্প মার্ভেলের চলচ্চিত্রের। সেই গার্ডিয়ানস অব দ্য গ্যালাক্সি আবার ফিরে এসেছে। নতুন এক অভিযানে দেখা যাবে সেই ব্যতিক্রমী বন্ধুদের। এবার তাঁরা নিজেদের পারিবারিক বন্ধনের শিকড় সন্ধানে মগ্ন।
গার্ডিয়ানস সিরিজের এবারের পর্বেও আছে সেই বদমাশ চোর পিটার কিল, সবুজ-ত্বকের অধিকারী যোদ্ধা গামোরা, পেশিবহুল ড্র্যাক্স, শয়তান রকেট র‍্যাকুন এবং ভিনগ্রহী গাছ গ্রুট। তাদের মধ্যে বিভেদ শুরু হয় সোনালি-ত্বকের অধিকারী খলচরিত্র আয়েশার প্ররোচনায়।
কাহিনির কেন্দ্রে রয়েছে বাবার সঙ্গে পিটারের দীর্ঘ প্রতীক্ষিত পুনর্মিলন। পিটারের বাবা যেনতেন কেউ নন, প্রাচীন দেবতা ইগো। তিনি একটি গ্রহের প্রাণশক্তি। পালকপিতা ইয়ন্ডুর সঙ্গে তাঁর সম্পর্কে আছে টানাপোড়েন। পিটার চরিত্রে অভিনয় করেছেন ক্রিস প্র্যাট।
গার্ডিয়ানস অব দ্য গ্যালাক্সির দ্বিতীয় পর্বের চিত্রনাট্য রচনা ও পরিচালনায় এবারও আছেন জেমস গান। ২০১৪ সালে সিরিজের প্রথম চলচ্চিত্রটি ব্লকবাস্টার হিট হয়েছিল। বিশ্বজুড়ে ছবিটি ৭৭ কোটি মার্কিন ডলারের বেশি আয় করেছিল। ওই ছবিতে গার্ডিয়ানদের বাঁচাতে গ্রুট নিজেকে উত্সর্গ করেছিল। এবারের পর্বে ভিনগ্রহী চারাগাছটি পাঁচ নায়কের কার্যক্রম ও পরিবর্তনে গুরুত্বপূর্ণ ভূমিকা রাখে।
তিন বছর আগে গার্ডিয়ানস অব দ্য গ্যালাক্সি সুপারহিরো ভক্তদের জন্য নতুন আনন্দ নিয়ে এসেছিল। বাজিমাতও করেছিল শুরুতেই। দর্শক-সমালোচকেরা এবারও তাই আগ্রহভরে অপেক্ষা করছেন সিরিজের দ্বিতীয় ছবিটি কেমন হয়, তা দেখার জন্য। আগামীকাল শুক্রবার ৫ মে মুক্তি পাচ্ছে হলিউডের এই চলচ্চিত্র।
রয়টার্স অবলম্বনে আশিস আচার্য 
 
