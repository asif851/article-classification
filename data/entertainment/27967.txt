
প্রয়োজনীয় চিকিৎসা শেষে হাসপাতাল থেকে দুই দিন আগে বাসায় ফিরেছেন জনপ্রিয় অভিনেতা মোশাররফ করিম। হাসপাতালে থাকা অবস্থায় ব্যতিক্রমী এক ঘটনা ঘটেছে। এমনটা তাঁর অভিনয়জীবনে আগে কখনো ঘটেনি। রাজধানীর উত্তরায় এক বেসরকারি হাসপাতালে কলকাতার এক ভক্তের কাছ থেকে পাওয়া উপহারে চমকে যান মোশাররফ। আজ বুধবার বিকেলে প্রথম আলোর সঙ্গে আলাপে এমনটাই জানান মোশাররফ করিমের স্ত্রী অভিনয়শিল্পী রোবেনা রেজা জুঁই।
দেশে মোশাররফ করিম ভক্তদের ভালোবাসার পাগলামির খবর এরই মধ্যে প্রথম আলোর মাধ্যমে পাঠক জেনেছেন। অভিজিৎ দত্ত নামে কলকাতার এক ভক্তের কথাও জানা হয়েছে। এবার পাওয়া গেল নূর আলম নামের আরেক ভক্ত। জানা গেছে, মোশাররফ করিম হাসপাতালে থাকা অবস্থায় তাঁর সঙ্গে দেখা করতে আসেন এই ভক্ত। তিনি মোশাররফ আর জুঁইয়ের একটি ছবি বাঁধাই করে ফ্রেমবন্দী করে নিয়ে আসেন।
দেশের বাইরের এই ভক্তের কাছ থেকে এ উপহার পেয়ে ভীষণ খুশি মোশাররফ করিম ও রোবেনা রেজা জুঁই। নিজের ফেসবুকে দেওয়া এক পোস্টে জুঁই বলেন, ‘ভক্তদের কাছ থেকে পাওয়া যেকোনো উপহার অমূল্য, তার ওপর সেটা যদি হয় দেশের বাইরের কোনো ভক্তের দেওয়া উপহার, তাহলে তা পাওয়ার আনন্দ কয়েক গুণ বেড়ে যায়। কলকাতায় আমাদের নাটকের অনেক ভক্ত আছেন। তেমনই একজন ভক্ত নূর আলম। সম্প্রতি আমাদের সঙ্গে দেখা করতে এসেছিলেন। ছবিটি তাঁর কাছ থেকেই পাওয়া। ধন্যবাদ নূর আলম, অভিজিৎ দত্ত এবং আরও অগণিত কলকাতার ভক্তকুলকে—যাঁরা আমাদের নাটক ভালোবাসেন। কৃতজ্ঞ আমাদের নাটকের সঙ্গে জড়িত সব ব্যক্তিকে, যাঁদের পরিশ্রমের ফলস্বরূপ আজকে আমাদের নাটক দেশের বাইরেও বাঙালিদের মনে জায়গা করে নিতে পেরেছে।’
প্রথম আলোকে জুঁই বলেন, ‘ভক্তরা আছেন বলেন বেঁচে থাকার অনুপ্রেরণা পাই। আর এসব ভক্তের কারণে প্রতিদিনের সকালটা নতুন করে শুরু করার সাহস পাই। তাঁদের প্রতি মোশাররফ আর আমার কৃতজ্ঞতার শেষ নেই।’
মোশাররফ করিমের শারীরিক অবস্থা এখন কেমন? জুঁই বলেন, ‘এখন পুরোপুরি বিশ্রামে আছে। মোশাররফ একটু ভালো হলে দেশের বাইরে কোথাও যাওয়ার কথা ভাবছি। ও কাজের চাপ আগের চেয়ে কমিয়ে আনার সিদ্ধান্ত নিয়েছে। কিন্তু সমস্যা হচ্ছে, ও (মোশাররফ করিম) চাইলেও নির্মাতাদের মুখের ওপর না বলতে পারত না। এখন তা কঠোরভাবে মানা হবে। কারণ, শরীর ঠিক থাকলে তবেই কাজ করবে।’
