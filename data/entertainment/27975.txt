
এক যুগ আগে যেমন ছিল, এক যুগ পরেও যেন তা-ই। সৌন্দর্যের তীব্র আলোকছটায় চোখ ধাঁধিয়ে দিলেন ঐশ্বরিয়া রাই বচ্চন। বয়স-ঘড়ির কাঁটা যেন আটকে রেখেছেন। সোনালি গাউনে এবারের কানের লালগালিচায় স্বর্ণালি উপস্থিতি দেখা গেল বলিউড তারকার। ১২ বছর আগে যে ঐশ্বরিয়া প্রথম উপস্থিত হয়েছিলেন কানে, সেই তারুণ্য ঝলমল ঐশ্বরিয়ারই দেখা মিলল মঙ্গলবার। বেলজিয়ামের টু ডেজ, ওয়ান নাইট ছবির উদ্বোধনী প্রদর্শনীতে লালগালিচায় পা রেখেছেন ঐশ্বরিয়া রাই বচ্চন।লম্বা ঝুলওলা এই সোনালি গাউনটির নকশা করেছেন ইতালির সুখ্যাত ডিজাইনার রবার্তো কাভাল্লি। ২০১২ সালে মা হয়েছেন। কানের আগের দুটো আসরে মুটিয়ে যাওয়া ঐশ্বরিয়াকে দেখা গিয়েছিল। কিন্তু এবার সেই লতানো শরীরের বিশ্বসুন্দরীই।এরই মধ্যে সংবাদমাধ্যমে শুরু হয়ে গেছে ঐশ্বরিয়ার রূপের গুণকীর্তন। ইন্ডিয়ান এক্সপ্রেস ডটকম ঐশ্বরিয়ার আগমন নিয়ে লিখেছে, ‘ঝলমলে আর অভিজাত’। হাফিংটন পোস্ট লিখেছে, ‘শ্বাসরুদ্ধকর’।কানের লালগালিচায় শুধু হাজিরা দেওয়াই নয়, ল’রিয়ালের দূত হিসেবেও বেশ কিছু কাজ আছে ঐশ্বরিয়ার। তা ছাড়া এইডস-আক্রান্তদের জন্য তহবিল গড়ার কাজও করবেন তিনি।
