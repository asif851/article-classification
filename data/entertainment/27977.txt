
সম্প্রতি ইউটিউবে প্রখ্যাত পপ গায়ক রিকি মার্টিনের মৃত্যুর গুজব ছড়িয়ে পড়ে। এর পরিপ্রেক্ষিতে ইন্সটাগ্রামে নিজের ছবি প্রকাশ করে গুজবটি উড়িয়ে দেন তিনি।সম্প্রতি ইউটিউবে প্রকাশিত একটি ভিভিওতে দাবি করা হয়, নতুন বছরের প্রথম দিনে সড়ক দুর্ঘটনায় নিহত হয়েছেন রিকি মার্টিন। এ জন্য নিজের বেঁচে থাকার বিষয়টি নিশ্চিত করতে রিকি তাঁর ইন্সটাগ্রাম অ্যাকাউন্টে দুটি ছবি পোস্ট করেন।একটি ছবির ক্যাপশনে রিকি মজা করে লিখেছেন, ‘হ্যালো, #স্বর্গ থেকে।’ এ ছাড়া সূর্যাস্তের সময় সূর্যের দিকে দাঁড়িয়ে তোলা আরেকটি ছবির ক্যাপশনে তিনি লিখেছেন, ‘#স্বর্গে #সূর্যাস্ত।’ সম্প্রতি এক খবরে এমনটিই জানিয়েছে হাফিংটন পোস্ট।রিকি শুধু বহাল তবিয়তেই নেই, নিজের পরবর্তী অ্যালবাম প্রকাশেরও সব ধরনের প্রস্তুতি নিচ্ছেন। চলতি বছরের ফেব্রুয়ারি মাসে মুক্তি পাচ্ছে তাঁর নতুন অ্যালবাম ‘আ কিন কিরে এস্কুচার’।
