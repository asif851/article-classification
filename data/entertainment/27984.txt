
রাজধানীর কারওয়ান বাজারের ব্যস্ত সড়কে শুটিংয়ের ক্যামেরা দেখলেই আগ্রহী লোকজনের ভিড় বেড়ে যায়। সে সব মানুষের চোখ ফাঁকি দিয়ে শুটিং হচ্ছে রাস্তার নিচে। মানে আন্ডারপাসে, ‘প্রজাপতি গুহা’য়। সেখানে দাঁড়িয়ে আছেন অভিনয়শিল্পী মিথিলা। দেখছেন আন্ডারপাসের দেয়ালে ঝোলানো চিত্রকর্মগুলো।ততক্ষণে ক্যামেরা সচল হয়েছে। আলোও জ্বালানো হয়েছে। এরই মধ্যে পকেট থেকে মুঠোফোন বের করে প্রস্তুতি নিচ্ছেন অনেক পথচারী। মিথিলার সঙ্গে একটা সেলফি না তুললে হয়! গতকাল দুপুরের খানিক আগে শুটিং চলল এভাবেই।ক্যামেরার পেছনে পরিচালক রেদওয়ান রনি। জানালেন, নাটকটির নাম হৃদকাহন। আইসক্রিমের ব্র্যান্ড লাভেলো দর্শকদের কাছ থেকে ভালোবাসা দিবস উপলক্ষে গল্প আহ্বান করেছিল কিছুদিন আগে। সেখান থেকে বাছাই করা একটি গল্প নিয়ে নাটক নির্মাণ করছেন তিনি।জানতে চাইলাম, প্রজাপতি গুহায় শুটিংয়ের কারণ কী? পরিচালক বললেন, ‘চিত্রনাট্যে একটি চিত্র প্রদর্শনীর দরকার ছিল, যেখানে মিথিলার সঙ্গে একজন চিত্রশিল্পীর পরিচয় হবে। কিন্তু অল্প সময়ে কোথাও চিত্র প্রদর্শনী খুঁজে পাচ্ছিলাম না। পেলেও অনুমতি মিলছিল না। তাই এই জায়গাটা বেছে নিয়েছি। তবে আমরা এখনো চিত্র প্রদর্শনীতে শুটিংয়ের অপেক্ষায় আছি।’ মিথিলা বললেন, ‘এবারের ভালোবাসা দিবসে দুটি নাটকে অভিনয় করেছি। এর একটি হৃদকাহন। এই গল্পে আমার চরিত্রটাও খুব মজার।’গুহার পাশেই গাড়িতে অপেক্ষা করছিলেন নাটকের আরেক অভিনয়শিল্পী ইরেশ যাকের। পাশের আরেকটি গাড়িতে পুরো ইউনিটের সবাই। সবাইকে নিয়ে গাড়ি ছুটবে আরেক স্পটে। গাড়িতে উঠতে উঠতে পরিচালক বললেন, ‘ভালোবাসা দিবসে রাত ১১টা ২০ মিনিটে নাটকটি আরটিভিতে দেখানো হবে। অনেক দিন পর নাটক বানাচ্ছি। দেখবেন।’
