
সবাইকে একসঙ্গে খুশি করা সম্ভব নয়—এ কথা হাড়ে হাড়ে টের পেয়ে গেছেন বলিউড অভিনেত্রী বিদ্যা বালান। তাই সবাইকে খুশি করার দায়িত্ব নিজের কাঁধে না নিয়ে নিজের খুশিমতোই কাজ করেন। নিজের কোন সিনেমা হিট হলো আর কোনটি ফ্লপ, তা নিয়ে এখন আর একেবারেই মাথা ঘামান না তিনি। তাঁর শরীর নিয়ে কে কী মন্তব্য করল, সেদিকেও কান দেন না একদম।বিদ্যা বলেন, ‘আমার শরীর আমি ভালোবাসি। এই বিষয়ে কে কী মন্তব্য করল, তাতে আমার কোনো কিছু যায়-আসে না। যেকোনো বিষয়ে একেকজনের একেক মত থাকতেই পারে। আয়নার সামনে দাঁড়ানোর পর যদি আমার নিজেকে দেখতে ভালো লাগে, আমি দ্বিতীয়বার কিছু ভাবি না। আমাকে দেখে অন্যরা কী বলবে, সেটাও চিন্তা করি না।’নায়িকা বলতেই সবার চোখের সামনে ভেসে ওঠে ছিপছিপে গড়নের কোনো নারীর ছবি। কিন্তু বিদ্যা বালান এই ধারণাকে সম্পূর্ণ ভেঙে দিয়েছেন। শুধু অভিনয়-প্রতিভা দিয়েই যে দর্শকের মন জয় করা সম্ভব, এটি প্রমাণ করে দিয়েছেন জাতীয় চলচ্চিত্র পুরস্কারপ্রাপ্ত এই অভিনেত্রী। হিন্দুস্তান টাইমস।
