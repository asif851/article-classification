
বলিউডের শক্তিমান খল অভিনেতা শক্তি কাপুরের মেয়ে ‘আশিকি ২’ তারকা শ্রদ্ধা কাপুরের বিরুদ্ধে অপেশাদার আচরণের অভিযোগ তুলে সম্প্রতি তাঁকে বয়কটের হুমকি দেন একদল আলোকচিত্রী। এর পরিপ্রেক্ষিতে আলোকচিত্রীদের সঙ্গে অনানুষ্ঠানিক একটি বৈঠকে নিজের ভুল স্বীকার করেন শ্রদ্ধা। ভবিষ্যতে এমন ভুল আর হবে না বলেও কথা দেন তিনি।এ প্রসঙ্গে ঘনিষ্ঠ সূত্রের বরাতে ‘মিড-ডে ডটকম’ জানিয়েছে, শ্রদ্ধার বিরুদ্ধে আলোকচিত্রীদের অভিযোগ, বিভিন্ন অনুষ্ঠানে দেরি করে আসেন তিনি। এ জন্য ঘণ্টার পর ঘণ্টা বসে থাকতে হয় তাঁদের। অনেক সময় শ্রদ্ধা তাঁদের ইচ্ছে করে অবহেলা করেন বলেও অভিযোগ তোলেন তাঁরা। এর পরিপ্রেক্ষিতে সম্প্রতি একটি অনুষ্ঠানে শ্রদ্ধার ছবি তুলতে যাবেন না বলেই সাফ জানিয়ে দেন আলোকচিত্রীরা। তাঁরা শ্রদ্ধাকে বয়কট করারও হুমকি দেন।আলোকচিত্রীদের তোপের মুখে অনানুষ্ঠানিক একটি বৈঠকের আয়োজন করেন শ্রদ্ধা। নির্ধারিত সময়ের ২০ মিনিট আগেই বৈঠকে হাজির হন তিনি। সেখানে আলোকচিত্রীদের উদ্দেশে তিনি বলেন, তিনি ইচ্ছে করে কখনোই তাঁদের অবহেলা করেননি। আর তাঁদের সময় নষ্ট করার তো প্রশ্নই ওঠে না। স্রেফ ভুল বোঝাবুঝির কারণেই তাঁর ওপর খেপেছেন আলোকচিত্রীরা।অতীতের কয়েকটি ঘটনার উদাহরণ টেনে শ্রদ্ধার বিরুদ্ধে অপেশাদার আচরণের অভিযোগে অনড় থাকলে শ্রদ্ধা বলেন, একবার অনেক উঁচু হিল জুতা পরে হেঁটে যাচ্ছিলেন তিনি। এ জন্য আলোকচিত্রীদের ছবি তোলার সুযোগ না দিয়ে তাঁদের এড়িয়ে যাওয়ার চেষ্টা করেছিলেন। এ ছাড়া আরেকবার মেকআপ নেওয়া শেষ না হওয়ায় আলোকচিত্রীদের সামনে যেতে দেরি হয়ে যায় তাঁর।
