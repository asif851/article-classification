
• ১৯৬২ সালে অস্কার পেয়েছিলেন রিটা মোরিনো। • এই নিয়ে অস্কার আয়োজনে একই পোশাক দুবার পরলেন তিনি। • সেরা ‘বিদেশি ভাষার ছবি’ বিজয়ীর হাতে পুরস্কার তুলে দেন রিটা।
তারকারা নিজের আলমারির সবচেয়ে আকর্ষণীয় পোশাকটি রেখে দেন অস্কার অনুষ্ঠানের জন্য। অনেকে এই বিশাল আয়োজনের লালগালিচায় হাঁটার জন্যই বড় ডিজাইনারদের কাছ থেকে ফরমাশ দিয়ে পোশাক তৈরি করেন। চলচ্চিত্র জগতের অন্যতম সম্মানসূচক পুরস্কার অনুষ্ঠান একাডেমি অ্যাওয়ার্ডে কী পোশাক পরবেন, কীভাবে সাজবেন, এ-ই ভাবতে ভাবতেই না জানি কত অভিনেত্রীর রাতের ঘুম হারাম হয়। আর সেখানে বর্ষীয়ান অভিনেত্রী রিটা মোরিনো কিনা পরে এলেন ৫৬ বছরের পুরোনো এক গাউন! তাও আবার এই একই পোশাক পরে তিনি আরও একবার অস্কার আসরে হাজির হয়েছিলেন। অবশ্য এত দিন পর আবার সেই পোশাক পরার বিশেষ কারণ আছে।
পুয়েত্রো রিকোর অভিনেত্রী রিটা মোরিনো বিশ্বের মাত্র ১২ জন শিল্পীর মধ্যে একজন, যিনি একই সঙ্গে এমি, গ্র্যামি, অস্কার ও টনি অ্যাওয়ার্ড জিতেছেন। ১৯৬২ সালে মিউজিক্যাল ফিল্ম ‘ওয়েস্ট সাইড স্টোরি’র জন্য সেরা পার্শ্ব-অভিনেত্রীর অস্কার পেয়েছিলেন তিনি। ওই অনুষ্ঠানে তিনি যে পোশাক পরে অস্কারটি গ্রহণ করেছিলেন, সেটিই এ বছরের আয়োজনে পরে এসেছেন রিটা। লালগালিচায় তিনি উপস্থাপক রায়ান সিক্রেস্টকে এই কথা জানান। তাঁর এই পোশাকের নিচের অংশটি জাপানের ঐতিহ্যবাহী পোশাক কিমোনো স্টাইলে তৈরি।
টিনার পরনের পোশাকটি যে ৫৬ বছরের পুরোনো, তা কিন্তু দেখে বোঝার কোনো উপায় নেই। ৮৬ বছর বয়সী এই তারকা জানান, পোশাকটি তিনি যত্ন করে আলমারিতে তুলে রেখেছিলেন। কারণ, অস্কার জয়ের সেই রাতটি তাঁর কাছে সবচেয়ে স্মরণীয়। গাউনটি তিনি আগের মতোই রেখেছেন, শুধু ওপরের অংশে কিছুটা পরিবর্তন আনা হয়েছে।
৯০তম একাডেমি অ্যাওয়ার্ডে রিটা মোরিনি সেরা বিদেশি ভাষার ছবির পুরস্কার তুলে দেন। এই বিভাগে জয়ী হয়েছে সাবাস্তিয়ান লেলিও পরিচালিত চিলির ছবি ‘আ ফ্যান্টাস্টিক ওম্যান’। এই প্রথম চিলির কোনো ছবি অস্কার পেয়েছে। সিএনএন
