
এখন পর্যন্ত নানা ধরনের চরিত্রে বৈচিত্র্যপূর্ণ অভিনয় উপহার দিয়ে প্রশংসিত হয়েছেন প্রখ্যাত অভিনেতা জাহিদ হাসান। এবার নতুনরূপে টেলিভিশনের দর্শকদের জন্য হাজির হতে যাচ্ছেন তিনি। ‘ভাই’ নামে নতুন একটি দীর্ঘ ধারাবাহিক নাটকে যমজ ভাইয়ের চরিত্রে দেখা যাবে তাঁকে। গোলাম রাব্বানীর রচনায় ‘ভাই’ ধারাবাহিকটি নির্মাণ করবেন জাহিদ হাসান নিজেই।জাহিদ হাসান নাটকটি নিয়ে বলেন, ‘আমি আসলে চেয়েছিলাম আমার একটি নতুন ইমেজ তৈরি করতে। এত দিন পর্দায় দর্শক যে জাহিদ হাসানকে দেখে এসেছেন, তার থেকে বের হয়ে আমি নতুনভাবে নিজেকে উপস্থিত করতে চেয়েছি। ‘‘ভাই’’ নাটকের গল্পে আমি তেমন চরিত্রই পেয়েছি। আবেগ, কমেডি, প্রেম, থ্রিল, সরলতা, দুই ভাইয়ের সম্পর্কের রসায়ন—সবকিছুই এ নাটকের গল্পে আছে। দর্শক অনেকদিন পর একটি ভালো নাটক দেখতে পারবেন বলে আমার বিশ্বাস।’জাহিদ হাসান জানান, বর্তমানে নাটকটির চিত্রনাট্য লেখার কাজ চলছে। পাশাপাশি লোকেশন ও অভিনয়শিল্পী নির্বাচনের কাজও চলছে। শিগগিরই এ নাটকের শুটিং শুরু হবে ঢাকার বিভিন্ন জায়গায়। একটি বেসরকারি টিভি চ্যানেলে নাটকটি প্রচারিত হবে।
