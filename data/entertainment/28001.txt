
প্রখ্যাত চলচ্চিত্র নির্মাতা সত্যজিৎ রায়ের কালজয়ী ছবি পথের পাঁচালীর পেছনের গল্প নিয়ে কলকাতায় তৈরি হচ্ছে নতুন একটি ছবি। এর সম্ভাব্য নাম দ্য মেকিং অব পথের পাঁচালী। ছবিটি তৈরি করছেন লেখক-পরিচালক উদয়ন নাম্বুদিরি। ছবিটি প্রযোজনা করছেন কৌস্তব রায়। এতে সত্যজিতের চরিত্রে অভিনয় করছেন টালিউডের আরেক চলচ্চিত্র নির্মাতা কৌশিক মুখোপাধ্যায়, যিনি গান্ডু ও তাসের দেশ-এর মতো ছবি দিয়ে প্রশংসা কুড়িয়েছেন এরই মধ্যে।পথের পাঁচালি মুক্তির ৬০ বছর পূর্তিকে উপলক্ষ করে তৈরি হচ্ছে নতুন এ ছবিটি। এতে সত্যজিৎ রায়ের পাশাপাশি আরও দেখা যাবে তত্কালীন মুখ্যমন্ত্রী বিধানচন্দ্র রায়ের চরিত্রসহ পথের পাঁচালীর সঙ্গে প্রত্যক্ষ ও পরোক্ষভাবে জড়িত প্রায় ১৫০ চরিত্রকে। ছবির প্রযোজক কৌস্তব রায় জানিয়েছেন, ছবিতে বিধানচন্দ্র রায়ের চরিত্রে অভিনয় করবেন পরান বন্দ্যোপাধ্যায়। ওই সময় পথের পাঁচালী তৈরিতে বিধানচন্দ্র রায় অনেক সাহায্য করেছিলেন সত্যজিৎকে।এরই মধ্যে ছবি তৈরির ব্যাপারে সত্যজিতের পরিবারের অনুমতি মিলেছে। আগামী জুলাই থেকে শুরু হচ্ছে এ ছবির শুটিং।
