
২০০৯ সালে চ্যানেল আই সেরাকণ্ঠ চ্যাম্পিয়ন হওয়ার পর থেকে নিয়মিত চলচ্চিত্রের গানে কণ্ঠ দিয়ে আসছেন কোনাল। এই সময়ে নতুনদের পাশাপাশি গুণী সংগীত পরিচালকদের সঙ্গেও তাঁর কাজ করা হয়েছে। তবে চলচ্চিত্রে আলাউদ্দীন আলীর সুরে গান গাইতে না পারার একটা কষ্ট ছিল তাঁর মনে। সেই কষ্ট দূর হয়েছে। অবশেষে আলাউদ্দীন আলীর সুরে চলচ্চিত্রের গানে কণ্ঠ দিলেন কোনাল। বলা যায়, বাজিমাতই করেছেন তিনি। একটি নয়, তিন দিনের ব্যবধানে আলাউদ্দীন আলীর সুরে একই ছবির দুটি গানে কণ্ঠ দেন কোনাল। ছবির নাম মিয়া বিবি রাজি।গত শুক্রবার সন্ধ্যায় শ্রুতি রেকর্ডিং স্টুডিওতে প্রথম গান এবং সোমবার দ্বিতীয় গানটির রেকর্ডিংয়ে অংশ নেন কোনাল। গান দুটির কথা লিখেছেন গাজী মাজহারুল আনোয়ার ও শহীদুল্লাহ ফরায়েজী।কোনাল বলেন, ‘শীত শুরুর ছোঁয়া অনুভব করছি। বরাবরের মতো অনেক ভালো লাগছে। আরও বেশি ভালো লাগছে আলাউদ্দীন আলীর মতো সুরকারের সুরে চলচ্চিত্রের গানে কণ্ঠ দিতে পেরে। তাঁর মতো গুণী সংগীতজ্ঞের সামনে কথা বলতেই ভয়ে লাগে। গানও করেছি ভয়ে ভয়ে। যতটা ভয় ছিল, গান শেষে তার চেয়ে বেশি প্রশংসা আর দোয়া পেয়েছি। আমি অনুপ্রাণিত বোধ করছি।’আলাউদ্দীন আলীও কোনালের গায়কিতে মুগ্ধ। প্রথম আলোকে তিনি বলেন, ‘সেরাকণ্ঠে চ্যাম্পিয়ন হয়ে কোনাল তার যোগ্যতার প্রমাণ রেখেছে। তখন আমি বিচারক হিসেবে তার গান শুনেছি। মিশ্র একটি অ্যালবামে তাকে দিয়ে একটি গান করিয়েছিলাম। কেন যেন চলচ্চিত্রে তাকে দিয়ে গান করানো হয়নি। নতুন ছবিটির প্রথম গান নিয়ে ভাবার সময় সুরেলা কণ্ঠের খুব প্রয়োজনীয়তা অনুভব করছিলাম। তখনই মনে হলো, কোনালকে দিয়ে গানটি করানো যেতে পারে। তার গায়কি আমাকে মুগ্ধ করেছে। আর তাই একই ছবির দুটি গান তাকে দিয়ে গাইয়েছি।’
