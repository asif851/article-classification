
‘স্নো হোয়াইট অ্যান্ড দ্য হান্টসম্যান’ ছবিতে একসঙ্গে কাজ করতে গিয়ে অভিনেত্রী ক্রিস্টেন স্টুয়ার্টের সঙ্গে পরকীয়ায় জড়িয়ে স্ত্রী লিবার্টি রোজের সঙ্গে বিচ্ছেদ হয়ে গেছে ব্রিটিশ নির্মাতা রুপার্ট স্যান্ডারসের। আর বিবাহিত রুপার্টের সঙ্গে সখ্য গড়ে দীর্ঘদিনের প্রেমিক রবার্ট প্যাটিনসনের সঙ্গে প্রতারণার রেশ ধরে প্যাটিনসনকে হারিয়েছেন স্টুয়ার্ট। পরে রুপার্টের কাছ থেকেও দূরে সরে গেছেন ২৩ বছর বয়সী এ মার্কিন অভিনেত্রী। কিন্তু আজও ক্রিস্টেনকে ভুলতে পারেননি ৪২ বছর বয়সী রুপার্ট। এখনো তিনি ক্রিস্টেনকে ভালোবাসেন বলেই জানিয়েছে তাঁর কাছের একটি সূত্র।এ প্রসঙ্গে সূত্রটির বরাতে রাডার অনলাইন জানিয়েছে, ক্রিস্টেনের সঙ্গে সম্পর্কে জড়িয়ে রুপার্টের পারিবারিক জীবন ধ্বংস হয়ে গেছে। সবার কাছে স্বীকার করেছেন, ক্রিস্টেনের সঙ্গে সম্পর্কে জড়িয়ে মোটেও ঠিক করেননি তিনি। সেটা তাঁর জন্য ছিল ভয়ংকর এক সিদ্ধান্ত। কিন্তু এত কিছুর পরও ক্রিস্টেনের প্রতি তাঁর দুর্বলতা কেটে যায়নি। তিনি এখনো ক্রিস্টেন স্টুয়ার্টকে আগের মতোই ভালোবাসেন। সূত্রটি আরও জানিয়েছে, ক্রিস্টেনকে ভুলতে না পারায় রুপার্টকে খুবই কঠিন সময় পার করতে হচ্ছে। অবশ্য তিনি এখনো ক্রিস্টেনের সঙ্গে বন্ধুত্বপূর্ণ সম্পর্ক ধরে রেখেছেন। কিন্তু ক্রিস্টেন কিছুতেই রবার্ট প্যাটিনসনকে ভুলতে পারছেন না। তিনি মনে করছেন, রুপার্টের সঙ্গে পরকীয়ায় জড়িয়ে ক্ষণিকের যে ভুল তিনি করেছিলেন, তার জন্য একদিন ঠিকই তাঁকে ক্ষমা করে দেবেন প্যাটিনসন। তাঁর দৃঢ় বিশ্বাস, একদিন না একদিন হারিয়ে ফেলা প্যাটিনসনকে ঠিকই ফিরে পাবেন তিনি।এদিকে সম্প্রতি এক সাক্ষাত্কারে অতীতের ভুল স্বীকার করেছেন ক্রিস্টেন। এ প্রসঙ্গে তাঁর ভাষ্য, ‘আমি এখন পর্যন্ত জীবনে যত ভুল করেছি তার দায় আমার নিজেরই।’ প্রসঙ্গত, ২০১২ সালের জুলাই মাসে ‘স্নো হোয়াইট অ্যান্ড দ্য হান্টসম্যান’ ছবির নির্মাতা রুপার্ট স্যান্ডারস এবং ক্রিস্টেনের পরকীয়ার খবর ও ছবি ফাঁস হওয়ার পর ঝড় ওঠে ক্রিস্টেন-প্যাটিনসনের সম্পর্কে। পরে বেশ কয়েকবার সম্পর্ক ভাঙা-গড়ার খেলায় মেতেছেন ‘টোয়াইলাইট’খ্যাত এ তারকা প্রেমিক যুগল। গত বছরের ১৩ মে ছিল প্যাটিনসনের ২৭তম জন্মদিন। ওই দিন ক্রিস্টেনের মুঠোফোনে পাঠানো রুপার্টের একটি খুদে বার্তা চোখে পড়ার পর ক্রিস্টেনের সঙ্গে চার বছরের প্রেমের চূড়ান্ত ইতি টানেন ব্রিটিশ অভিনেতা প্যাটিনসন।     
