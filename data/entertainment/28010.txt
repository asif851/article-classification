
আজকাল চলচ্চিত্রের শুটিংয়েও যেখানে এতটা সময় লাগে না, সেখানে পড়শীর একটি গানের মিউজিক ভিডিও তৈরিতেই লেগে গেল প্রায় এক বছর! গত বছর মার্চে মুক্তি পেয়েছিল পড়শীর ‘জয় হবেই হবে’ শিরোনামের একটি গান। তারপর পয়লা বৈশাখে শুরু হয় এর মিউজিক ভিডিও তৈরির কাজ। বলা যায়, বছর খানেক ধরে চলে এর দৃশ্য ধারণ।এক গানেই এক বছর সময় কেন লাগল? এমন প্রশ্নের জবাবে পড়শী বলেন, ‘আমরা গানটিতে বাংলাদেশের নানা ধরনের উত্সব ও ঐতিহ্যের চিত্র তুলে ধরতে চেয়েছি। এ জন্য বছরের বিভিন্ন সময়ে শুটিং করা হয়েছে। যেমন গানটিতে নৌকাবাইচের দৃশ্য আছে। স্বাভাবিকভাবেই আমাদের বৈশাখের পর বর্ষাকাল পর্যন্ত অপেক্ষা করতে হয়েছে।’ভিডিওতে আছে পড়শীর উচ্চাঙ্গ নৃত্য। এ প্রসঙ্গে তিনি বলেন, ‘ছোটবেলায় আমি নাচ শিখতাম। পঞ্চম শ্রেণিতে পড়ার সময় পর্যন্ত নাচে নিয়মিত ছিলাম। ক্ষুদে গানরাজ প্রতিযোগিতায় আসার পর নাচ ছেড়ে দিতে হয়েছিল। কিন্তু নাচের ইচ্ছাটা সব সময়ই ছিল।’‘জয় হবেই হবে’ গানটি লিখেছেন রবিউল ইসলাম জীবন আর সুর ইমরানের। মিউজিক ভিডিওটি পরিচালনা করেছেন চন্দন চৌধুরী। পড়শী জানান, বছরের বিভিন্ন সময়ে মিউজিক ভিডিওটির শুটিং হয়েছে ঢাকা, বান্দরবান, খুলনা, গাজীপুর, সিলেট ও কক্সবাজারে। খুব শিগগির এই মিউজিক ভিডিওর প্রচার শুরু হবে।
