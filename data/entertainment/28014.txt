
‘হিরো’খ্যাত বলিউডের অভিনেতা জ্যাকি শ্রফের ছেলে টাইগার শ্রফ বলিউডে যাত্রা শুরু করছেন ‘হিরোপান্তি’ ছবির মাধ্যমে। টাইগার অভিনীত প্রথম ছবি মুক্তি পাচ্ছে আগামী ২৩ মে। সম্প্রতি ছবিটির ট্রেলার প্রকাশ উপলক্ষে আয়োজিত এক অনুষ্ঠানে টাইগারের প্রশংসায় পঞ্চমুখ হয়েছেন ‘মিস্টার পারফেকশনিস্ট’ তারকা আমির খান। টাইগারকে বলিউডের নতুন সুপারস্টার বলেও মন্তব্য করেছেন এ অভিনেতা, নির্মাতা ও প্রযোজক।এ প্রসঙ্গে আমিরের ভাষ্য, ‘আপনাদের সবার সামনে টাইগারকে উপস্থাপন করতে পেরে অনেক সম্মানিত বোধ করছি। আমার বিশ্বাস, বলিউডের দিগন্তে নতুন সুপারস্টার সে। আমি দৃঢ়ভাবে বিশ্বাস করি, দেশের প্রথমসারির তারকা হওয়ার সব রকম যোগ্যতাই তার আছে। আমরা সবাই তার সর্বাঙ্গীণ মঙ্গল কামনা করছি।’ সম্প্রতি এক খবরে এমনটিই জানিয়েছে ইন্দো-এশিয়ান নিউজ।আমির আরও বলেছেন, ‘টাইগারের সঙ্গে কিছু সময় কাটানোর সুযোগ আমার হয়েছিল। আমরা কিছুদিন একই জিমে গিয়ে ঘাম ঝরিয়েছি। সত্যিই সে কঠোর পরিশ্রমী ও নিবেদিতপ্রাণ। লক্ষ্য অর্জনের জন্য তার দৃঢ় মনোবল ও প্রচেষ্টা দেখে আমি মুগ্ধ হয়েছি।’সাজিদ নাদিয়াদওয়ালা প্রযোজিত ‘হিরোপান্তি’ ছবিটি পরিচালনা করেছেন ‘কমবখত ইশক’ ছবির নির্মাতা সাব্বির খান। ‘হিরোপান্তি’ ছবির কেন্দ্রীয় চরিত্রে অভিনয় করেছেন টাইগার শ্রফ। তাঁর বিপরীতে রয়েছেন মডেল ও অভিনেত্রী কৃতি শ্যানন। তেলেগু একটি ছবির মাধ্যমে চলচ্চিত্রে অভিষেক হলেও ‘হিরোপান্তি’ ছবির মাধ্যমে বলিউড অভিষেক হচ্ছে কৃতির।

