
রাজধানী ঢাকার উত্তরা ৭ নম্বর সেক্টর লেকপাড়ে ১৮ নম্বর সড়কের ৩৯ নম্বর বাড়িতে চালু হয়েছে মৌসুমী ও ওমর সানীর ছেলে ফারদীনের রেস্তোরাঁ ‘মেরি মন্টানা’। গতকাল শুক্রবার সন্ধ্যায় এই রেস্তোরাঁ উদ্বোধন অনুষ্ঠানে ওমর সানী, মৌসুমী তো ছিলেনই; সঙ্গে ছিলেন গত শতকের নব্বই দশকের জনপ্রিয় চিত্রতারকা শাবনাজ, নাঈম, বাপ্পারাজ, অমিত হাসান, আমিন খান প্রমুখ।
ছেলের ইচ্ছের কারণে রেস্তোরাঁ চালু করার সিদ্ধান্ত নিয়েছেন বলে জানান মৌসুমী ও সানী। তাই শুরুর দিকে সিনেমার কাজের ফাঁকে যে সময়টা পাবেন, পুরোটা ছেলের রেস্তোরাঁয় দেবেন বলে জানান তাঁরা। মৌসুমী বলেন, ‘ফারদীনের চিন্তাভাবনা বেশ সুদূরপ্রসারী। তারপরও মা-বাবা হিসেবে শুরুর দিকে আমরা দুজনেই রেস্তোরাঁয় সময় দেব। ও যখন পুরোপুরিভাবে সবকিছু আয়ত্তে নিয়ে আসতে পারবে, তখন আমরা সরাসরি যুক্ত থাকব না।’
মৌসুমী বললেন, ‘ফারদীন তার রেস্তোরাঁ নিয়ে খুবই আগ্রহী। কয়েক মাস ধরে দেশ ও দেশের বাইরের বিভিন্ন রেসিপি নিয়ে ঘাঁটাঘাঁটি করেছে ও।’ খাবারের ধরন সম্পর্কে মৌসুমীর কথা, ‘মেক্সিকান ও ফিউশনধর্মী খাবার থাকবে বেশি। দেশের মানুষের ক্রয়ক্ষমতার বিষয়টা ভেবেই দামটাও করেছি আমরা। আমাদের বিশ্বাস, এখানকার খাবার সবাই বেশ উপভোগ করবেন।’
