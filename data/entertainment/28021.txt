
নাটকের মানুষ আবদুল্লাহ আল-মামুনের জন্মদিন ১২ জুলাই। যে বছর পৃথিবী থেকে বিদায় নেন তিনি, সে বছর তাঁর জন্মদিনটা একটু বড় করে পালন করতে চেয়েছিলেন।কিন্তু সেবারের আয়োজনটি হয়নি। বেশ কিছুদিন অসুস্থ থাকার পর তিনি মারা গেলেন। গতকাল শনিবার ১২ জুলাই আবদুল্লাহ আল-মামুনের জন্মদিন উদ্যাপন করলেন সহশিল্পী, ভক্ত, অনুরাগীরা। মঞ্চস্থ হলো তাঁরই লেখা ও নির্দেশিত নাটক মেরাজ ফকিরের মা।শনিবার সন্ধ্যায় শিল্পকলা একাডেমীর পরীক্ষণ থিয়েটারে আয়োজিত অনুষ্ঠানের শুরুতে সংক্ষিপ্ত বক্তৃতা করেন রামেন্দু মজুমদার ও মফিদুল হক। এর পর নাটকের প্রদর্শনী হয়।নাটকের কাহিনি গড়ে উঠেছে ধর্মীয় অনুভূতিকে কেন্দ্র করে। এক মায়ের গর্ভে জন্ম নিয়ে একজন মানুষ বেড়ে উঠেছে একটি নামে। দীর্ঘ ৩৯ বছর পর আকস্মিকভাবে সে জানতে পারে তার গর্ভধারিণী মায়ের ধর্ম আর তার ধর্ম এক নয়। ধর্ম পরিচয়ে যে ফারাক রচিত হয় তা কি মা-ছেলের সম্পর্ককে ফারাক করে দিতে পারে? ধর্মের ভিন্নতার কারণে ছেলে কি অস্বীকার করতে পারে তার মাকে? এমনি সব প্রশ্নের উত্তর খোঁজা এবং মানবের স্বরূপ প্রকাশের চেষ্টা হয়েছে মেরাজ ফকিরের মা নাটকে।সুলতানের প্রদর্শনীতে তারেক মাসুদের ভিডিও : শিল্পী এস এম সুলতানের ছবি মানেই পরিপুষ্ট মানব-মানবী, প্রাণীকুল, অবারিত ধানখেত-খামার, প্রকৃতি। এ ক্ষেত্রে ভরাট নারীদেহাবয়ব আর পেশিবহুল পুরুষ-শরীর চোখের সামনে ভেসে ওঠে। তবে কোনো কামজ নয়, মানবীয় আটপৌরে দৃষ্টি দিয়ে তাকালেই এসব চরিত্র খুঁজে পাওয়া যায় আমাদের গ্রামগঞ্জে। শিল্পী এস এম সুলতানের চিত্রে এভাবে প্রকৃতি ও পুরুষ ফুটে উঠেছে বলে অভিমত শিল্পবোদ্ধাদের।গতকাল শনিবার ডেইলি স্টার-বেঙ্গল আর্টস প্রিসিঙ্কটে ‘প্রকৃতি ও পুরুষ’ শীর্ষক আলোচনা অনুষ্ঠানে এস এম সুলতান ও তাঁর ছবি নিয়ে আলোচনা হয়। আলোচনার আগে প্রদর্শন করা হয় প্রয়াত চলচ্চিত্র নির্মাতা তারেক মাসুদের সাক্ষাৎকারের ভিডিওচিত্র। আলোচনায় অংশ নেন চিত্রশিল্পী ঢালী আল মামুন, অধ্যাপক সলিমুল্লাহ খান ও অধ্যাপক দীনা এম সিদ্দিকী।শিল্পী এস এম সুলতান ও মানুষ সুলতানকে পূর্ণাঙ্গরূপে তুলে ধরতে তারেক মাসুদ নির্মাণ করেছিলেন তাঁর প্রথম তথ্যচিত্র ‘আদম সুরত’। ১৯৮২ সালে শুরু হয়ে ১৯৮৯ সালে মুক্তি পাওয়া এ তথ্যচিত্রের বিভিন্ন পর্যায় নিয়ে তারেক মাসুদের বলা কথাই প্রদর্শিত হয় ভিডিওতে। বক্তাদের বক্তব্যের পর অভ্যাগতদের প্রশ্নোত্তর ও মতামতের মধ্য দিয়ে শেষ হয় আলোচনা অনুষ্ঠান।ডেইলি স্টার-বেঙ্গল আর্টস প্রিসিঙ্কটে শিল্পসংগ্রাহক আবুল খায়েরের সংগ্রহ থেকে শিল্পী এস এম সুলতানের নির্বাচিত চিত্রাবলি নিয়ে ‘পরাদৃষ্টি’ শীর্ষক প্রদর্শনী উপলক্ষে এ আয়োজন করা হয়। আজ প্রদর্শনীর শেষ দিন।
