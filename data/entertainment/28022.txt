
চিত্রনায়িকা মৌসুমীকে বয়স্ক বলে সম্বোধন করলেন খল চরিত্রের অভিনেতা ও বাংলাদেশ চলচ্চিত্র শিল্পী সমিতির চলতি মেয়াদের সভাপতি মিশা সওদাগর। শিল্পী সমিতির কার্যালয়ে বসে সংবাদমাধ্যমের সামনে এমন কথা বলেন তিনি। 
আজ শনিবার বিকেলে এফডিসিতে শিল্পী সমিতি কার্যালয়ে কার্যনির্বাহী সদস্য হিসেবে শপথ গ্রহণ করেন ফেরদৌস। শপথ গ্রহণ অনুষ্ঠানের আনুষ্ঠানিকতা শুরু হওয়ার আগে উপস্থিত একদল সাংবাদিকের সঙ্গে আলাপকালে কথায় কথায় এমনটাই বললেন মিশা। মৌসুমীকে হঠাৎ ‘বয়স্ক’ অভিনেত্রী সম্বোধন করার কারণ জানতে চাইলে কৌশলে উত্তর দেন ৩৭ বছর ধরে অভিনয় করা এ অভিনেতা। মিশা বলেন, ‘তাঁর প্রতি সম্মান জানাতেই বয়স্ক বলেছি। অন্য কিছু নয়। মানে, তিনি অনেক সিনিয়র অভিনেত্রী। সেই ১৯৯২ সালে “কেয়ামত থেকে কেয়ামত” ছবি দিয়ে শুরু করেছেন। অনেক দিন ধরেই ইন্ডাস্ট্রিতে কাজ করছেন। ফলে তিনি সব বিষয়েই জানেন, বোঝেন।’ মৌসুমীর শপথ গ্রহণ না করা এবং পদত্যাগ প্রসঙ্গে সাংবাদিকদের প্রশ্নের জবাবে মিশা সওদাগর বলেন, ‘দেখুন, উনি কলেজ পাস করে বিশ্ববিদ্যালয়ের ভর্তি পরীক্ষা (নির্বাচন) দিয়েছেন। পাসও করেছেন। কিন্তু দুর্ভাগ্যক্রমে বিশ্ববিদ্যালয়ে ভর্তি হননি। তার মানে তিনি এই বিশ্ববিদ্যালয়ের (শিল্পী সমিতি) শিক্ষার্থীই নন। কারণ, তিনি শপথ গ্রহণ করেননি। যিনি আমাদের শিক্ষার্থী নন, তাঁকে নিয়ে ভাবনার কিছু নেই। তিনি বয়স্ক অভিনেত্রী, তাঁকে আমরা সম্মান করি।’মৌসুমী সম্পর্কে মন্তব্যের কিছুক্ষণ পর শিল্পী সমিতি কার্যালয়ে ঢোকেন ফেরদৌস। এ সময় আরও ছিলেন রিয়াজ, পপি, জায়েদ খান, অঞ্জনা প্রমুখ। আজ শনিবার সন্ধ্যায় এফডিসিতে আনুষ্ঠানিকভাবে শিল্পী সমিতির কার্যনির্বাহী সদস্য হিসেবে শপথ গ্রহণ করেন নায়ক ফেরদৌস। তাঁকে শপথ পাঠ করান সভাপতি মিশা সওদাগর।
