
একই গানে একসঙ্গে কণ্ঠ দেবেন অ্যাডেলে আর লেডি গাগা, এমন গুঞ্জন শুরু হয় গত বছরের নভেম্বরে। পাকা খবর কেউ দিতে না পারলেও ‘কাঁচা খবরের’ সুবাসেই অপেক্ষায় দিন গুনতে শুরু করেন অ্যাডেলে আর গাগাভক্তরা। এবার বুঝি সেই গুঞ্জনের আগুনটা আরও একটু উসকে দিলেন লেডি গাগা। সম্প্রতি ইনস্টাগ্রামে একটি সেলফি আপলোড করেন তিনি। ছবিতে যুক্তরাষ্ট্রের এই পপ তারকা একই ফ্রেমে ধরা পড়েছেন অ্যাডেলের সঙ্গে। সেলফির সঙ্গে যুক্ত ক্যাপশন বলে দিচ্ছে, একসঙ্গে দারুণ সময় কাটছে তাঁদের। ছবিতে দুজনের হাসিমুখই বলে দেয় এই কথার সত্যতা।তা স্রেফ শুকনা মুখেই আড্ডা হলো? নাকি চায়ের সঙ্গে ‘টা’য়ের মতো আড্ডার সঙ্গে গানের কাজটাও এগিয়ে নিয়েছেন দুজন? ছবি থেকে তেমন কোনো আভাস অবশ্য পাওয়া গেল না।আশাবাদীরা চাইলে এই গুঞ্জনের শুরুর দিককার কথা স্মরণ করে অপেক্ষাটা দীর্ঘায়িত করতে পারেন। গত নভেম্বরে একটি সূত্র জানিয়েছিল, একটি দ্বৈত গান করার পরিকল্পনা করছেন অ্যাডেলে আর গাগা। অ্যাডেলের পরের অ্যালবামে এই গানটা থাকবেই, সে নিশ্চয়তা পাওয়া যায়নি। দুই পপ তারকার মেধার সঠিক ব্যবহার হলে আর শেষ পর্যন্ত ‘ক্লাসিক’ একটা কিছু তৈরি হলে তবেই এই গুঞ্জন আলোর মুখ দেখবে।এ বছরের জানুয়ারি মাসের গোড়ার দিকে অ্যাডেলে যখন তাঁর দুই বছরের ছেলে অ্যাঞ্জেলোকে নিয়ে লস অ্যাঞ্জেলেসে উড়ে এলেন, ভক্তরা তখনই নড়েচড়ে বসে। দুই তারকার সেলফি-রহস্যটা আরও ঘনীভূত করে তুলে, তখনই গুঞ্জনে পানি ঢেলে দিল ‘জেমস বন্ড’! না, রহস্য উদ্ঘাটনে জিরো জিরো সেভেনের সাহায্য নিতে হয়নি।জানা গিয়েছে, ‘জেমস বন্ড’ সিরিজের নতুন ছবি স্পেক্টার-এর গানে কণ্ঠ দিতেই লস অ্যাঞ্জেলেসে এসেছেন অ্যাডেলে। ভক্তদের জন্য এ যেন এক ‘অন্য সুখবর’! ‘জেমস বন্ড’ সিরিজের ছবি স্কাইফল-এর থিম সং গেয়ে অস্কার, বাফটা, গোল্ডেন গ্লোব পুরস্কার পেয়েছিলেন এই পপ তারকা। শেষ পর্যন্ত গাগার সঙ্গে জুটি বাঁধা না হলেও, ‘জেমস বন্ড’ নির্মাতাদের সঙ্গে অ্যাডেলের পুরোনো জুটি নিশ্চয়ই ভক্তদের নিরাশ করবে না।মো. সাইফুল্লাহ, ইয়াহু নিউজ অবলম্বনে
