
মাস দুয়েক আগেও কলকাতায় পিকু ছবির শুটিং করে গেলেন বলিউড তারকা অমিতাভ বচ্চন। কিন্তু কেন জানি এত কিছুর পরও কলকাতার মোহ ছাড়ে না তাঁকে। তাই ঘুরেফিরে নানা অছিলায় এ শহরে ফিরে আসেন তিনি। গত শনিবার অমিতাভ আবারও কলকাতায় ফিরে আসেন তাঁর নতুন ছবি শামিতাভ-এর কারণে। ছবির জন্য একটি গানের দৃশ্য ধারণ করতে কলকাতার ঠাকুরবাড়িতে পুরো দিন কাটান বিগ বি। যেখানে দাঁড়িয়ে অমিতাভ শামিতাভ ছবির জন্য গাইলেন ভারতের জাতীয় সংগীত ‘জনগণমন...’।ছবির মুখপাত্র জানান, শামিতাভ ছবির শুরুতেই যুক্ত করা হবে অমিতাভ বচ্চনের কণ্ঠে গাওয়া ভারতের জাতীয় সংগীতটি। গানটির রচয়িতা রবীন্দ্রনাথ ঠাকুর বলেই তাঁর বাড়িতে গানটির চিত্রায়ণ করা হয়। শুটিংয়ের ফাঁকে ফাঁকে অমিতাভ ঘুরে দেখেন পুরো ঠাকুরবাড়ি। তিনি বলেন, ঠাকুরবাড়ি দেখার স্বপ্ন পূরণ হলো।শুটিংয়ের সময় জোড়াসাঁকোর ঠাকুরবাড়িতে অবস্থিত রবীন্দ্রভারতী বিশ্ববিদ্যালয়ের উপাচার্য সব্যসাচী বসুরায় চৌধুরী অমিতাভের হাতে তুলে দেন জোড়াসাঁকো ও কবিগুরুর ছবি। শুটিং শেষে অমিতাভ জানান, রবিঠাকুরের ভিটেয় আবারও ফিরে আসার ইচ্ছা নিয়ে বাড়ি যাচ্ছেন তিনি।
