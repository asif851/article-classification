
দীপ্ত টিভির শুটিং সেটে ঢুঁ মারতেই শোনা গেল অভিনেত্রী সোহানা সাবার বিয়ের খবর। শুনে তো রীতিমতো হতবাক! তাহলে কি কাউকে না জানিয়ে চুপি চুপি আবার বিয়ের পিঁড়িতে বসলেন সাবা। কিছুদিন আগেই তো সাবা ও মুরাদ পারভেজের বিচ্ছেদ ঘটেছে। সাবা বিয়ের পিঁড়িতে বসেছেন ঠিক, তবে এটা একটি ধারাবাহিক নাটকের শুটিংয়ের প্রয়োজনে। নাটকটির নাম খেলাঘর। পর্দায় তাঁর স্বামী চরিত্রে অভিনয় করছেন নিলয় আলমগীর। নাটকটি রচনা করেছে দীপ্ত টিভি ক্রিয়েটিভ টিম। ধারাবাহিকটি পরিচালনা করেছেন হাবিব মাসুদ।নাটকের এই বিয়ে নিয়ে সোহানা সাবা বলেন, ‘এক সাধারণ পরিবারের মেয়ের চরিত্রে অভিনয় করছি আমি; ঢাকায় আসার পর হঠাৎ করেই ধনী এক ছেলের সঙ্গে যার বিয়ে হয়ে যায়। সেই মেয়েটির জীবনের নানা ধরনের সংগ্রামই এই নাটকটিতে দেখানো হয়েছে।’ কথা হলো নিলয়ের সঙ্গে। তিনি জানান, তাঁর চরিত্রটির নাম ফারহান, যে বিয়ে নিয়ে মনোদ্বন্দ্বে ভোগে।পরিচালক জানালেন, ‘এটা একদমই আমাদের চারপাশের গল্প। একটি পরিবারের প্রত্যাশা ও ত্যাগের বিষয়গুলো দেখানো হয়েছে।’ ২৫ পর্বের এই নাটকটি রোজার ঈদ থেকে প্রচারের পরিকল্পনা রয়েছে বলে জানালেন নাটকটির নির্বাহী প্রযোজক মোস্তফা মনন। দীপ্ত টিভির নিজস্ব সেটে নাটকটির দৃশ্য ধারণ চলছে। নাটকটিতে আরও অভিনয় করছেন রাইসুল ইসলাম আসাদ, সাবেরি আলম, ঈশানা, নরেশ ভুইঞা প্রমুখ।
