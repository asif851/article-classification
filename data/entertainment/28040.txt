

কাউকে তিনি নিরাশ করেন না। প্রতিবারের মতো এবার পরিবার, আত্মীয়, বন্ধু, ভক্ত, সংবাদমাধ্যম—সবার সঙ্গে ৫২তম জন্মদিন উদ্‌যাপন করলেন বলিউড বাদশা শাহরুখ খান।
জন্মদিনের আগের দিনে শাহরুখ সপরিবারে উড়ে যান মহারাষ্ট্রের আলিবাগে। সেখানে ফার্ম হাউসে করণ জোহর, সিদ্ধার্থ মালহোত্রা, ফারাহ খান, আলিয়া ভাট, ক্যাটরিনা কাইফ, দীপিকা পাড়ুকোন, মালাইকা আরোরা, সুশানে, চাংকি পান্ডে, সঞ্জয় কাপুরসহ বলিউডের আরও অনেকের সঙ্গে জন্মদিন পালন করেন। রাতভর পার্টির ক্লান্তি ঝেড়ে ফেলে মুম্বাই ফিরে সবার সঙ্গে মেতে ওঠেন জন্মদিন পালনের উৎসবে। ৫২-এ পা দিয়ে আজও তাঁর মধ্যে ২৫-এর তারুণ্য ভরপুর।
বুধবার রাত থেকেই বলিউডের সুপারস্টার শাহরুখের প্রাসাদ ‘মান্নাত’-এর সামনে ভিড় জমাতে শুরু করে ভক্তদের। শুধু দেশ থেকেই নয়, বিশ্বের বিভিন্ন প্রান্ত থেকে এদিন কিং খানকে ক্ষণিক দেখার জন্য ছুটে এসেছিলেন তাঁরা। একসময় এই ভিড় জনসমুদ্রে পরিণত হয়। পুলিশের শাসানিকে উপেক্ষা করেও ঘণ্টার ঘণ্টা দাঁড়িয়ে থাকেন তাঁর ভক্তরা। জনসমুদ্রে শামিল হয়েছিলেন নয় থেকে নব্বই—সবাই। জানা গেছে, এদিন ৩৫টি মোবাইল চুরি হয়। এমনকি ভিড়ের চাপে কারও পা পর্যন্ত ভেঙে গেছে। শাহরুখ এবার এসেছিলেন তাঁর ভক্তদের সামনে। সঙ্গে আব্রাম। ছোটে নবাবকে পাশে নিয়ে মান্নাতের ছাদে আসেন বলিউডের বাদশা। হাত নেড়ে অভিবাদন জানান।
জন্মদিনের সন্ধ্যা ছিল শুধু সংবাদমাধ্যমের জন্য। বান্দ্রার পাঁচতারা হোটেলে সাংবাদিকদের সঙ্গে কেক কাটেন শাহরুখ। জন্মদিনের শুভেচ্ছা হিসেবে প্রথম আলোর পক্ষ থেকে ফুলের তোড়া তুলে দেওয়া হয় বলিউডের বাদশাকে। এরপর শুরু হয় সাংবাদিকদের সঙ্গে প্রশ্নোত্তরের পর্ব। তাঁর জন্মদিনে পশ্চিমবঙ্গের মুখ্যমন্ত্রী মমতাসহ অনেক কিছুই উঠে আসে এই সন্ধ্যায়। সন্তানেরা কী দিল বাবাকে, শাহরুখ মুচকি হেসে প্রথম আলোকে জানান, ‘এখনো আমায় কেউ কিছু দেয়নি। আব্রাম শুধু বলল, হ্যাপি বার্থডে ‘বার্থডে বয়’। আজ আমার এক বন্ধুর মেয়ের জন্মদিন। আমার সেক্রেটারি পূজারও জন্মদিন আজ। কিন্তু আব্রাম খুব হতবাক। ও অবাক হয়ে বলে, ‘না, আজ শুধু আমার পাপার জন্মদিন।’
আমির আসতে চেয়েছিলেনআমির, সালমানেরা শুভেচ্ছা জানিয়েছেন কি না—বলিউড সুপারস্টার বলেন, ‘হ্যাঁ, বলিউডের অনেকেই শুভেচ্ছা জানিয়েছেন। আমির আমার সঙ্গে এখানে আসতে চেয়েছিলেন। আমি ওকে এখানে আসতে নিষেধ করি। পরে মান্নাতে আসতে বলি। আমির আমায় এখানে ড্রপ করে দিয়ে যায়।’ আর আজকের সেরা উপহার, কিং খান জানান, ‘এখনো সব উপহার খুলে দেখা হয়নি। বাড়ি গিয়ে খুলে দেখব। তবে আমার সেক্রেটারি পূজা আমায় খুব সুন্দর একটি বই উপহার দিয়েছে। সেই বইতে টুইটার এবং সোশ্যাল মিডিয়ায় মেয়েদের নানান দুষ্টু-মিষ্টি মন্তব্য আছে।’ এত মানুষের ভালোবাসা বলিউডের বাদশা কীভাবে নেন, এর জবাবে বলেন, ‘আমি খুশি বলব না। শুধু বলতে পারি, দেশ-বিদেশের মানুষের এই অফুরন্ত ভালোবাসা পাচ্ছি, এ কারণে আমি সত্যিই আশীর্বাদধন্য।’
কলকাতা আন্তর্জাতিক ফিল্ম ফেস্টিভ্যাল প্রসঙ্গে শাহরুখ বলেন, ‘কলকাতায় আমি ২০ থেকে ২৮-এর মধ্যে একদিন উপস্থিত থাকব। দিন এখনো ঠিক হয়নি। আন্তর্জাতিক চলচ্চিত্র ব্যক্তিত্বদের নিজে অভ্যর্থনা জানাব।’

দিদির সঙ্গে কথা হয়নিজন্মদিনের সন্ধ্যায় শাহরুখের আগামী ছবি আনন্দ এল রাইয়ের ‘বামনরূপী’ সিনেমার কথাও উঠে আসে। এ প্রসঙ্গে তিনি জানান, ‘ছবির এখনো নাম ঠিক হয়নি। আগামী বছর ডিসেম্বরে ছবিটি মুক্তি পাবে। তবে ছবির পোস্টারের কাজ শেষের দিকে। ট্রেলারের কাজও হয়ে এসেছে। আমরা রোজ বেলা দুইটা থেকে ভোর পাঁচটা অবধি কাজ করছি। প্রযুক্তিগতভাবে ছবিটি খুবই উন্নত মানের। আশা করি, গল্পটি সবার ভালো লাগবে।’ কিং খান আরও বলেন, ‘আমার পানিপুরি, সমুচা খাওয়ার যা কোটা ছিল, তা এই সিনেমার মাধ্যমে পূরণ হচ্ছে। আনন্দ রোজ আমাকে প্রচুর এসব খাবার খাওয়ায়।’
পশ্চিমবঙ্গের মুখ্যমন্ত্রী মমতা ব্যানার্জি চার দিনের সফরে এখন মুম্বাইতে। দিদির শুভেচ্ছাবার্তা পেয়েছেন কি না, শাহরুখ প্রথম আলোকে বলেন, ‘দিদির সঙ্গে কথা হয়নি। আমার ফোন আমার কাছে নেই। তবে বাড়ি ফিরে দিদির সঙ্গে কথা বলব।’একটি সূত্র জানিয়েছে, শাহরুখ মুখমন্ত্রী মমতা ব্যানার্জিকে সন্ধ্যায় আমন্ত্রণ জানিয়েছিলেন। কিন্তু মমতা আসেননি। বিশ্বস্ত সূত্রে এ-ও খবর পাওয়া গেছে, গভীর রাতে মমতা কিং খানের মান্নাতে যাবেন তাঁকে শুভেচ্ছা জানাতে।
সাংবাদিকদের সঙ্গে প্রশ্নোত্তর পর্ব শেষের পর আলোকচিত্রীদের আবদার মেটান শাহরুখ।
এদিকে পাঁচতারা হোটেলের বলরুম রীতিমতো সুসজ্জিত করে রেখেছেন শাহরুখের ফ্যান ক্লাবের সদস্যরা। তাঁদের স্বপ্নের তারকাকে অভ্যর্থনা জানাতে প্রস্তুত অগণিত ফ্যান। এখানে শাহরুখ তাঁর ভক্তদের সঙ্গে আনন্দে মেতে ওঠেন। বলরুমের বাইরে কাচে মোড়া শোকেসে শোভা পাচ্ছে ‘রাওয়ান’, ‘হ্যাপি নিউ ইয়ার’সহ বেশ কয়েকটি ছবিতে শাহরুখের ব্যবহৃত পোশাক। এমনকি ‘হ্যাপি নিউ ইয়ার’ ছবির কাপটাও শোভা পাচ্ছিল এদিন। সাক্ষাৎকারের পর হোটেল ছেড়ে যখন বেরিয়ে আসছিলেন, ভারতীয় সময় তখন রাত সোয়া ১০টা। হোটেলের বলরুম থেকে ভেসে আসছে শাহরুখের ছবির সেই বিখ্যাত গান ‘তুঝে দেখা তো ইয়ে জানা সনম...’। ভক্তদের সঙ্গে পার্টি তখনো শুরু হয়নি। ৫২ বছর বয়সী এই চিরতরুণ তারকা তাঁর আগামী জন্মদিন যেন আরও তরুণ হয়ে ওঠেন, এ প্রার্থনাই ভক্তদের।
