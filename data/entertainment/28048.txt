
মুম্বাইয়ের যশরাজ স্টুডিওতে গতকাল শনিবার ফিল্মফেয়ার পুরস্কারের ৬০তম আসরের পর্দা নেমেছে। এবারের আসর থেকে সেরা অভিনেতা ও অভিনেত্রীর পুরস্কার ঘরে তুলেছেন ‘হায়দার’ তারকা শহিদ কাপুর ও ‘কুইন’ তারকা কঙ্গনা রানাউত। সেরা ছবি, সেরা নির্মাতাসহ মোট ছয়টি পুরস্কার অর্জন করে জয়জয়কার দেখিয়েছে বিকাশ বেহেল পরিচালিত ‘কুইন’। ‘হিরোপান্তি’ ছবির জন্য সেরা নবাগত অভিনেত্রীর পুরস্কার পেয়েছেন কৃতি শ্যানন। ‘খুবসুরত’ ছবির জন্য সেরা নবাগত অভিনেতার পুরস্কার দেওয়া হয়েছে পাকিস্তানি গায়ক ও অভিনেতা ফাওয়াদ খানকে। ‘হায়দার’ ছবিতে অনবদ্য অভিনয়ের স্বীকৃতি হিসেবে সেরা পার্শ্ব-অভিনেত্রীর পুরস্কার পেয়েছেন টাবু। একই ছবির জন্য সেরা পার্শ্ব-অভিনেতার পুরস্কার অর্জন করেছেন কে কে মেনন। এক খবরে এ তথ্য জানিয়েছে জিনিউজ। সমালোচক বিভাগে সেরা ছবির পুরস্কার পেয়েছে রজত কাপুর পরিচালিত ‘আঁখো দেখি’। একই ছবির জন্য সেরা কাহিনিকার হিসেবে পুরস্কৃত হয়েছেন রজত কাপুর। এ ছাড়া সমালোচক বিভাগে ‘আঁখো দেখি’ ছবির জন্য সেরা অভিনেতার পুরস্কার দেওয়া হয়েছে সঞ্জয় মিশরাকে। আর ‘হাইওয়ে’ ছবির জন্য সমালোচক বিভাগে সেরা অভিনেত্রী নির্বাচিত হয়েছেন আলিয়া ভাট। ‘টু স্টেটস’ ছবির জন্য সেরা নবাগত নির্মাতার পুরস্কার পেয়েছেন অভিষেক ভার্মা। একই ছবির জন্য সেরা সংগীত পরিচালকের পুরস্কার ঘরে তুলেছেন শংকর-এহসান-লয়। সিটি লাইটস ছবির মুসকুরানে কি ওয়াজাহ গানের জন্য সেরা গীতিকারের পুরস্কার পেয়েছেন রেশমি সিং। এক ভিলেন ছবির গোলিয়া গানের জন্য সেরা প্লেব্যাক গায়ক নির্বাচিত হয়েছেন অঙ্কিত তিওয়ারি। আর ‘রাগিনি এমএমএস ২’ ছবির বেবি ডল গানের জন্য সেরা প্লেব্যাক গায়িকার পুরস্কার দেওয়া হয়েছে কণিকা কাপুরকে। আজীবন সম্মাননা পেয়েছেন বর্ষীয়ান টিভি ও চলচ্চিত্র অভিনেত্রী কামিনী কুশল। আলোচিত ‘পিকে’ ছবির জন্য সেরা চিত্রনাট্যকার হিসেবে যৌথভাবে পুরস্কৃত হয়েছেন রাজকুমার হিরানি ও অভিজাত যোশী। একই ছবির জন্য সেরা সংলাপ রচয়িতা হিসেবেও যৌথভাবে পুরস্কৃত হয়েছেন তাঁরা। ‘কিক’ ছবির জুম্মে কি রাত গানের জন্য সেরা কোরিওগ্রাফারের পুরস্কার পেয়েছেন আহমেদ খান। কুইন ছবির জন্য সেরা চিত্রগ্রাহক হিসেবে যৌথভাবে পুরস্কৃত হয়েছেন ববি সিং ও সিদ্ধার্থ দেওয়ান। একই ছবির জন্য সম্পাদনা বিভাগে যৌথভাবে সেরার পুরস্কার ঘরে তুলেছেন অভিজিৎ কোকেট ও অনুরাগ কশ্যপ। এ ছাড়া আবহসংগীত বিভাগে পুরস্কার জিতে নিয়েছেন ‘কুইন’ ছবির অমিত ত্রিদেবী।
