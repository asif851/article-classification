
সুচিত্রা সেনের সাজে অভিনয় করছেন মৌটুসি বিশ্বাস। বেশ কিছু দিন আগে প্রথম আলোতে এ খবর বেরিয়েছিল। ‘আমি সুচিত্রা নই’ নামের সেই নাটকের শুটিং শুরুর আগেই পরিচালক বেশ কয়েকবার ‘এক্সপেরিমেন্ট’ চালিয়েছেন অভিনেত্রীর ওপর। সুচিত্রা সেনের সাজে সাজিয়ে দেখেছেন, তাঁকে কতটা ‘সুচিত্রা সেন’-এর মতো লাগে। সেটি নিশ্চিত হওয়ার পরই শুরু করলেন শুটিং।দল বেধে টানা দুই দিন কিশোরগঞ্জে শুটিং করলেন তারা। শেষ করেছেন দুটি গানের দৃশ্যধারণ। গানদুটিতে অংশ নিয়েছেন মৌটুসি বিশ্বাস ও রামিজ রাজু। তরুণ পরিচালক সত্যজিত রায় বললেন, ‘নাটকের প্রয়োজনের দুটি গান খুব জরুরি ছিল। এ কারণে গানদুটি নতুন করে রেকর্ডিং করা হয়েছে। স্পটটাও পেয়েছিলাম দারুণ। আশা করছি কাজটা ঠিকঠাক মতো এগোবে।’ মৌটুসি বিশ্বাস মানে নাটকের সুচিত্রা সেন বললেন, ‘বৃষ্টিভেজার কিছু দৃশ্য ছিল। একটু কষ্ট হয়েছে। ভালো কাজের জন্য সেটুকুকে কিছুই মনে হয়নি।’ দীপান্বিতা রায়ের গল্পে ‘আমি সুচিত্রা নই’ নাটকের চিত্রনাট্য তৈরি করেছেন মাহমুদ দিদার। পরিচালক জানিয়েছেন শিগগির পুরো দমে নাটকটির শুটিং শুরু হবে।
