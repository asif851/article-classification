
নববর্ষ উপলক্ষে পাঁচ দিনের বৈশাখ উত্সবের আয়োজন করেছে বেঙ্গল ফাউন্ডেশন। আগামী ৯-১৩ এপ্রিল এই উৎসবের প্রায় পুরোটা জুড়েই থাকছে সংগীতায়োজন। প্রতিদিন সন্ধ্যা সাতটা থেকে বেঙ্গল শিল্পালয়ে থাকবে নানা ধরণের গানের আয়োজন। প্রথমদিন শনিবার সকাল সাড়ে দশটা থেকে থাকবে শিশুদের জন্য আয়োজন। এছাড়া পাঁচ দিন ধরে থাকবে নজরুল, রবীন্দ্রনাথ, তিনকবি, রাগাশ্রয়ী, লোক ও শাস্ত্রীয়সংগীতের বিশেষ আয়োজন। গাইবেন দেশবরেণ্য শিল্পীরা।প্রথম দিন প্রথম অধিবেশন শুরু হবে শনিবার সকাল সাড়ে দশটায়। এতে সমবেত গান, আবৃত্তি ও নাচ করবে শিশুরা। থাকবে পাপেট শো। সন্ধ্যা সাতটা থেকে দ্বিতীয় অধিবেশনে নজরুলসংগীত শোনাবেন চম্পা বণিক, শহিদ কবির পলাশ, লতিফুন জুলিও, বিজন চন্দ্র মিস্ত্রি, মোহাম্মদ শোয়েব, শারমিন সাথী ইসলাম, নাসিমা শাহীন, ইয়াকুব আলী খান ও খায়রুল আনাম শাকিল।দ্বিতীয় দিন রবীন্দ্রসংগীত গাইবেন সেমন্তী মঞ্জরী, ফারহিন নুসরাত জয়িতা, সৈকত মজুমদার, নির্ঝর চৌধুরী, অদিতি মহসিন, লাইসা আহমদ লিসা, বুলবুল ইসলাম, শামা রহমান, ফাহিম হোসেন চৌধুরী, মহিউজ্জামান চৌধুরী ও রেজওয়ানা চৌধুরী বন্যা।তৃতীয় দিন তিনকবি ও রাগাশ্রয়ী সংগীত পরিবেশন করবেন ফারহানা রহমান কান্তা, অলোক কুমার সেন, মাহমুদুল হাসান, অনিন্দিতা চৌধুরী, ঝুমা খন্দকার, তানভীর আলম সজীব, সুবীর নন্দী ও ইফ্ফাত আরা দেওয়ান।চতুর্থ দিন লোকসংগীত পরিবেশন করবেন লাবিক কামাল গৌরব, ভজন বাউল, সিদ্দিকুর রহমান, হালিমা পারভীন, বিমান চন্দ্র বিশ্বাস, চন্দনা মজুমদার ও কিরণ চন্দ্র রায়।উৎসবের ও শেষ সন্ধ্যায় থাকবে শাস্ত্রীয়সংগীত। এতে থাকবে যন্ত্র ও কণ্ঠসংগীত। দলীয়ভাবে তবলা-বেহালা-বাঁশি বাজাবেন সবুজ আহমেদ, শান্ত আহমেদ ও কামরুল আহমেদ, মোহনবীণা বাজাবেন দোলন কানুনগো, সেতার শোনাবেন এবাদুল হক সৈকত, খেয়াল গাইবেন বর্ষা মজুমদার ও প্রিয়াঙ্কা দাস, প্রিয়াংকা গোপ, ধ্রুপদ গাইবেন রাজিয়া সুলতানা।চৈত্রে বৈশাখের আয়োজন প্রসঙ্গে বেঙ্গল ফাউন্ডেশনের সংগীত বিভাগের উর্দ্ধতন ব্যবস্থাপক জাহিদুল হক বলেন, ‘বৈশাখের আমেজটা চৈত্রের শেষেই চলে আসে। সে জন্য একটু আগে আগে অনুষ্ঠানটি করা। এ ছাড়া বৈশাখের শুরুর দিনগুলোতে শিল্পীরা অন্যান্য আয়োজন নিয়ে অনেক বেশি ব্যস্ত থাকেন। এই আয়োজনের ক্ষেত্রে এ বিষয়টিও বিবেচনা করা হয়েছে।’ধানমণ্ডির শেখ কামাল সরণিতে পুরাতন ২৭ নম্বর সড়কের ৪২ নম্বর বাড়ি বেঙ্গল শিল্পালয়। এ অনুষ্ঠান সবার জন্য উন্মুক্ত। এক সংবাদ বিজ্ঞপ্তিতে বেঙ্গল ফাউন্ডেশন জানিয়েছে, ঘোষণা ছাড়াই এই অনুষ্ঠানসূচি পরিবর্তিত হতে পারে।
