
সম্প্রতি রণবীর সিং ও দীপিকা পাড়ুকোনের ছবি তোলায় এক আলোকচিত্রীর ওপর বেজায় চটে যান ‘রাম-লীলা’ তারকা রণবীর। একপর্যায়ে ওই আলোকচিত্রীর কাছ থেকে ক্যামেরা কেড়ে নিয়ে সব ছবি মুছে দেন তিনি। অথচ বরাবরই শান্ত স্বভাবের জন্য প্রশংসিত হয়েছেন রণবীর। কিন্তু বলিউডের তারকা দম্পতি ধর্মেন্দ্র-হেমা মালিনীর মেয়ে অহনা দেওলের বিবাহোত্তর সংবর্ধনা অনুষ্ঠানে রণবীরের এমন রুদ্রমূর্তি দেখে সেখানে উপস্থিত সবাই বেশ অবাকই হয়েছেন।‘গোলিও কি রাসলীলা: রাম-লীলা’ ছবিতে জুটি বেঁধে অভিনয় করতে গিয়ে দীপিকার সঙ্গে সখ্য গড়ে উঠেছে রণবীরের। নিজেদের স্রেফ বন্ধু দাবি করলেও এই জুটির প্রেমের জোর গুঞ্জন চলছে বলিউডে। সম্প্রতি অহনার বিবাহোত্তর সংবর্ধনা অনুষ্ঠানে আমন্ত্রিত অতিথি হিসেবে হাজির হয়েছিলেন রণবীর-দীপিকা। সেখানে বেশ অন্তরঙ্গভাবেই মিশতে দেখা গেছে এ জুটিকে।এ প্রসঙ্গে ঘনিষ্ঠ একটি সূত্রের বরাতে জিনিউজ জানিয়েছে, একে অন্যের সঙ্গ দারুণ উপভোগ করছিলেন রণবীর-দীপিকা। অনুমতি না নিয়েই তাঁদের সুন্দর সেই মুহূর্তগুলো ক্যামেরাবন্দী করছিলেন একজন আলোকচিত্রী। বেশ কিছুক্ষণ ধরে বিষয়টি লক্ষ করেন রণবীর। শুরুতে কিছু না বললেও, একপর্যায়ে তাঁর ধৈর্যের বাঁধ ভেঙে যায়। তিনি এক রকম জোর করেই ওই আলোকচিত্রীর কাছ থেকে ক্যামেরা কেড়ে নেন। পরে নিজেই সব ছবি মুছে দেন। ক্যামেরা ফিরিয়ে দিয়ে কিছুক্ষণ পরই দীপিকাকে সঙ্গে নিয়ে অনুষ্ঠান থেকে চলে যান রণবীর।
এদিকে রণবীরের মুখপাত্র দাবি করেছেন, কোনো অনুমতি না নিয়ে চুপিসারে রণবীর-দীপিকার ব্যক্তিগত মুহূর্তের ছবি তুলছিলেন এক আলোকচিত্রী। বিষয়টি রণবীরের চোখে পড়লেও বেশ কিছুক্ষণ তিনি চুপ ছিলেন। কিন্তু ওই আলোকচিত্রী ক্রমাগত ছবি তুলতে থাকায় অস্বস্তি অনুভব করেন রণবীর। একপর্যায়ে তিনি ওই আলোকচিত্রীর কাছে গিয়ে তাঁকে ছবিগুলো মুছে ফেলার অনুরোধ করেন। বলা হচ্ছে, রণবীর নাকি ওই আলোকচিত্রীর সঙ্গে দুর্ব্যবহার করেছেন এবং গায়ে হাত তুলেছেন। কিন্তু আদতে তেমন কিছুই ঘটেনি। তুচ্ছ একটি ঘটনাকে অতিরঞ্জিত করে এ ধরনের খবর রটানো হয়েছে। 
