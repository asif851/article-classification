
সানি লিওন, শার্লিন চোপড়া নিজেদের বলিউডে প্রতিষ্ঠিত করেছেন বেশ বিতর্কিত পথে চলে। অন্যদিকে নার্গিস ফখরি, আলিয়া ভাট, শ্রদ্ধা কাপুর কিংবা জ্যাকুলিন ফার্নান্দেজরাও বলিউডে পা ফেলেই ঝুঁকেছেন স্বল্প বসন, আইটেম গান কিংবা অন্তরঙ্গ দৃশ্যে নিজেদের দাপট দেখাতে। বলিউড যেন অনেক দিন ধরেই একেবারে সাদামাটা একটা অভিনয়শিল্পী পাচ্ছে না। সবাই শুধু ছুটছে গ্ল্যামার আর সাইজ-জিরো অভিনেত্রীদের দিকে। তবে বিদ্যা বালান কিংবা সোনাক্ষী সিনহার পর সাইজ-জিরোবিরোধী ধারা নিয়ে বলিউডে এবার অভিষেক ঘটল ভূমি পেড়নেকারের। সবাইকে তাক লাগিয়ে ভূমি বনে গেলেন বলিউডের ৮৯ কেজির নায়িকা। আর এ ওজন নিয়েই হয়ে গেলেন বক্স অফিসেও সফল।যশরাজ ফিল্মসের ব্যানারে তৈরি দম লাগা কে হাইশা ছবির মধ্য দিয়ে বলিউডে যাত্রা করলেন ভূমি পেড়নেকার। ছেলেবেলা থেকেই বলিউডের স্বপ্ন দেখলেও, বাড়তি ওজনের কারণে কখনো নায়িকা হওয়ার সাহস করতে পারেননি তিনি। খাবারের প্রতি ভূমির ভালোবাসা বরাবরই অভিনয়ের আকাঙ্ক্ষাকে ছাপিয়ে গেছে। তাঁর কাছে নায়িকা হওয়ার চেয়ে দিনভর পানিপুরি খাওয়ার সুযোগটাই সব সময় সেরা মনে হতো। তাই তো তারকা তৈরির কারখানায় কাজ করেও কোনো দিন নিজেই তারকা হয়ে যাবেন, তা ভাবেননি। ভূমি চাকরি করতেন যশরাজ ফিল্মসের কাস্টিং বিভাগের কাস্টিং অ্যাসিস্ট্যান্ট হিসেবে। বলা যায়, আনুশকা শর্মা, পরিণীতি চোপড়া আর রণবীর সিংয়ের মতো অভিনেতাদের তারকা হওয়ার পেছনে এই ভূমির অবদান আছে অনেকটা। ভূমির কাজ ছিল নতুন ছেলেমেয়েদের অডিশন নিয়ে বাছাইকৃতদের শানু (যশরাজের কাস্টিং ডিরেক্টর) আর আদিত্য চোপড়ার সামনে হাজির করা। এভাবেই অন্যদের বাছাই করতে করতে একটা সময় ডাক পড়ে খোদ ভূমিরই। একটি নয়, যশরাজের তিন-তিনটি ছবিতে চুক্তিবদ্ধ হলেন তিনি। এর মধ্যে একটি হলো দম লাগা কে হাইশা।সম্প্রতি এক সাক্ষাৎকারে ভূমি জানান, অভিনয়ের সিদ্ধান্ত নেওয়াটা ছিল তাঁর জীবনের সবচেয়ে বড় পরিবর্তন। এর পর থেকে কাস্টিং অ্যাসিস্ট্যান্ট ভূমির দিন-রাত বদলে যায়। তিনি জানান, শুরু থেকেই তাঁর ওজন ৮৯ কেজি ছিল না। যশরাজে চাকরি করার সময় ওজন ছিল ৭৭ কেজি। কিন্তু দম লাগা কে হাইশা ছবির নায়িকার ওজন দরকার আরেকটু বেশি। তাই যশরাজ ফিল্মস এই নায়িকার পেছনে এক বছর সময় ব্যয় করে। এই এক বছরের মধ্যে তিনি ওজন বাড়িয়ে ৮৯ কেজিতে নিয়ে যান। তারপরই শুরু হয় ছবির শুটিং।দম লাগা কে হাইশা ছবিতে ভূমির বিপরীতে অভিনয় করেছেন আয়ুষ্মান খুড়ানা। ছবির পরিচালক শরৎ কাটারিয়া। যশরাজ ফিল্মসের ব্যানারে তৈরি এই ছবির প্রযোজনা করেন মনিশ শর্মা। গত ২৭ ফেব্রুয়ারি মুক্তি পায় স্বল্প বাজেটের এই ছবি। মুক্তির পর থেকেই চাঙা ব্যবসা করছে, আলোচনায় আছে ছবির গল্প, নির্মাণ আর সবার অভিনয়। কিন্তু সবকিছুকেই একটা সময় ছাপিয়ে যান ভূমি। কারণ, ছবির প্রচার পূর্ববর্তী আর পরবর্তী অনুষ্ঠানগুলোয় ভূমি তাক লাগিয়ে দেন সবাইকে। ৮৯ কেজির এই নায়িকা একেবারে আদর্শ দেহগড়ন নিয়ে এসেছেন সবার সামনে। অনেকের তো তাঁকে দেখে ভিরমি খাওয়ার দশা। কারণ, ছবিতে যেই ভূমির রূপ দেখেছেন সবাই, সেই ভূমি আর এই ভূমির মধ্যে যোজন যোজন তফাত।ভূমি জানালেন, সেই দিন শেষ, যখন ওজনের হিসাব করে নায়িকা বাছাই হতো। এখন ওজন আর মুখ্য নয়, মোটা-চিকন এসব তো সময়ের ব্যাপার মাত্র। চাইলেই চরিত্রের খাতিরে মোটা হওয়া যায় কিংবা চিকন; ভূমির ভাষায় সৌন্দর্য আছে দুই রূপেই, শুধু আত্মবিশ্বাস থাকলেই চলে। বাদবাকিটুকু প্রতিফলিত হয় মেধার মাধ্যমে।হিন্দুস্তান টাইমস, টাইমস অব ইন্ডিয়া, দেশি মার্টিনি, ডিএনএ ইন্ডিয়া অবলম্বনে
