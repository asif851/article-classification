
বলিউড সুপারস্টার সালমান খান যে বহু প্রতীক্ষিত এবং বিতর্কিত টেলিভিশন শো ‘বিগ বস’-এর আসল স্টার, তা বুঝিয়ে দিলেন। গতকাল মঙ্গলবার মুম্বাইয়ের এক সাধারণ আবাসনের বাগিচায় অনুষ্ঠিত হলো ভারতের টিভি চ্যানেল কালারসের জনপ্রিয় রিয়েলিটি শো ‘বিগ বস ১১’-এর সাংবাদ সম্মেলন। এ বছর এই জনপ্রিয় টিভি রিয়েলিটি শোর বিষয় ‘পড়োশন’ অর্থাৎ ‘প্রতিবেশী’। তাই আবাসনের হাজার হাজার প্রতিবেশীকে সাক্ষী রেখে ‘বিগ বস ১১’-এর এই সাংবাদ সম্মেলন আয়োজন করা হয়। ‘বিগ বস’-এর সঞ্চালক সালমান খান তো ছিলেনই, এদিন আরও উপস্থিত ছিলেন এন্ডেমল সিওও রাজ নায়েক।
সবে আবুধাবি থেকে ফিরেছেন সালমান খান। এদিন ‘বিগ বস ১১ ’-এর পিচে সাংবাদিকদের ছোড়া সব বাউন্সারই খুব সুন্দরভাবে খেললেন তিনি। বলিউডে জোর খবর ছিল যে বলিউডের সুলতান ‘বিগ বস ১১’-এর জন্য প্রতি শোর জন্য ১১ কোটি রুপি নিচ্ছেন। এ ব্যাপারে প্রশ্ন করা হলে সালমান বলেন, ‘প্লিজ, রাজকে (রাজ নায়েক) এই পরিমাণ অর্থ দিতে বলুন না।’ সালমান এড়িয়ে গেলেও রাজ নায়েক বলেন, ‘আসল অঙ্কটা (সালমানের পারিশ্রমিক) এর খুব কাছাকাছি। কারণ, সালমানকে সস্তায় আনা যায় না।’  ‘বিগ বস’-এর মূল আকর্ষণ কী? বলিউডের ভাইজান তাঁর সহজাত ভঙ্গিমায় বললেন, ‘অবশ্যই আমি। আমার জন্যই “বিগ বস”-এর টিআরপি এত বেশি।’ এদিন তিনি বুঝিয়ে দেন ‘বিগ বস’-এর মূল আকর্ষণ তিনি। এমনকি সঞ্চালনার ক্ষেত্রে তিনি শাহরুখ খান এবং অক্ষয় কুমারের চেয়ে কিছুটা হলেও এগিয়ে, তা-ও বুঝিয়ে দিলেন। টেলিভিশনে শাহরুখ খানকে ‘টিইডি টক শো’ এবং অক্ষয় কুমারকে এক কমেডিনির্ভর রিয়েলিটি শো সঞ্চালনা করতে শিগগিরই দেখা যাবে। এ প্রসঙ্গে বলিউডের ভাইজান বলেন, ‘আমাদের তিনজনের মধ্যে টক্কর তো হবেই। শাহরুখ খুব ভালো সঞ্চালক। তাঁর ব্যক্তিত্ব দুর্দান্ত। আর অক্ষয়ের কমিক টাইমিং খুব ভালো।’
কিন্তু যতই তিনি তাঁর বন্ধুদের প্রশংসা করুন, কোথাও বুঝিয়ে দিলেন টেলিভিশনে তিনিই ‘বিগ বস’। বারবার সালমান কেন এই রিয়েলিটি শোতে ফিরে আসেন? এই বলিউড তারকা বলেন, ‘এই শোর ফরম্যাট আমার খুব পছন্দের। আর এখান থেকে আমি জীবনের অনেক কিছু শিখেছি। মানুষের পরস্পরের মধ্যে ভালোবাসা, আর ঘৃণার সম্পর্ক আমায় আকর্ষণ করে।’ তিনি আরও জানান, ‘বিগ বস’-এর বাড়িতে অশোভন কোনো পরিস্থিতির যাতে তৈরি না হয়, এ ব্যাপারে খেয়াল রাখা হবে। আর এ ধরনের কোনো পরিস্থিতির সৃষ্টি হলে তা কড়া হাতে মোকাবিলা করা হবে। কারণ, শিশু থেকে প্রবীণ—সবাই এই শোর দর্শক।’
আগামী ১ অক্টোবর থেকে কালারস চ্যানেলে শুরু হচ্ছে ‘বিগ বস’ সিরিজের একাদশ সিজন।
