
এম এ জলিল অনন্তর ‘মোস্ট ওয়েলকাম টু’ ছবিতে অ্যান্টি হিরোর চরিত্রে অভিনয় শুরু করেছিলেন ছোটপর্দার অভিনয়শিল্পী শাহরিয়ার নাজিম জয়। ভারতের তামিলনাড়ুতে ২২ দিন ছবিটির শুটিংও করেছিলেন তিনি। কিন্তু এরপর বোঝাপড়ার সমস্যার কারণেই ছবির কাজ ছেড়ে দিয়েছেন বলে প্রথম আলো ডটকমকে জানালেন জয়।জয় বলেন, “‘মোস্ট ওয়েলকাম টু” আমার ৫ নম্বর চলচ্চিত্র। এ বছরের মার্চের দিকে ভারতের তামিলনাড়ুতে ২২ দিন ছবিটির শুটিং করেছি। ছবিটিতে আমি অ্যান্টি হিরোর চরিত্রে কাজ করছিলাম। কিন্তু একটা সময় এসে অনন্ত জলিলের সঙ্গে আমার বোঝাপড়ার সমস্যা হয়। তাই বাধ্য হয়ে ছবিটি ছেড়ে দিই।’কীসের বোঝাপড়া জানতে চাইলে জয় বলেন, ‘আমি অভিনয়শিল্পী। অভিনয় করাই আমার কাজ। কিন্তু একটা পর্যায়ে অনন্তর সঙ্গে শুটিংয়ে স্বাচ্ছন্দ্যবোধ করছিলাম না। সত্যি কথা বলতে, আমার কাছে মনে হয়েছে, অনন্তর ছবিগুলো হচ্ছে ওয়ান ম্যান শো। তবে এটাও ঠিক যে তিনি আমাকে দিয়ে ছবিটির যেসব দৃশ্যের শুটিং করিয়েছেন, সেগুলো ছিল বেশ ব্যয়বহুল।’ছোটপর্দার অভিনয়শিল্পী জয় ২০০৬ সালে ‘জীবনের গল্প’ ছবিতে অভিনয়ের মধ্য দিয়ে বড়পর্দায় কাজ শুরু করেন। এরপর মুক্তি পায় ‘এই যে দুনিয়া’, ‘গ্রামগঞ্জের পিরিতি’ ও ‘পাষাণের প্রেম’। প্রথম তিনটিতে জয়ের নায়িকা শাবনূর আর শেষেরটিতে অপু বিশ্বাস।
