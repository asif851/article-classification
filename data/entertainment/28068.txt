
শহুরে জীবনে কর্মব্যস্ত বাবা-মায়েরা তাঁদের সন্তানদের সঙ্গে তেমন সময় কাটাতে পারেন না। একসঙ্গে থাকলেও সেটা অনেক সময় হয়ে ওঠে না ‘কোয়ালিটি টাইম’। সেটা যেন শিশুরা পায়, তেমন একটা সুযোগই করে দিচ্ছে শিশুদের চ্যানেল দুরন্ত টিভি। প্রতি শুক্রবার রাত ১০টায় ‘মা-বাবাই সেরা’ অনুষ্ঠানটির মাধ্যমে।
এই অনুষ্ঠানে মা-বাবা তাঁদের বাচ্চার সঙ্গে খেলেন বিভিন্ন মজার খেলা। এই খেলায় বাবা ও মায়ের মধ্যে কে সেরা, সেটা ঠিক করে শিশুটি। গত বছরের অক্টোবর থেকে এই অনুষ্ঠান প্রচারিত হচ্ছে। তিন মাসব্যাপী প্রথম মৌসুম শেষ হওয়ার পর দর্শকদের অনুরোধে চ্যানেল কর্তৃপক্ষ শুরু করেছে অনুষ্ঠানটির দ্বিতীয় মৌসুম। আজ রাত ১০টায় প্রচারিত হবে এ মৌসুমের সপ্তম পর্ব।
অনুষ্ঠানটি উপস্থাপনা করছেন আফরিন অথৈ। কথা হলো তাঁর সঙ্গে। তিনি বললেন, শহরে মা-বাবার ব্যস্ততার কারণে শিশুরা মা-বাবাকে একসঙ্গে পায় না। তখন মা-বাবার সঙ্গে তাদের একটা দূরত্ব তৈরি হয়ে যায়। সেটা কীভাবে কমানো যায়, সেই ভাবনা থেকেই এই অনুষ্ঠান।
শিশুদের কাছে এই অনুষ্ঠান এরই মধ্যে জনপ্রিয়তা পেয়েছে। এই অনুষ্ঠানে যেসব শিশু অংশ নেয়, তাদের ইচ্ছেমতোই শুটিং হয়। আফরিন বলেন, ‘এ ধরনের অনুষ্ঠান আরও হওয়া দরকার। শিশুদের জন্য এমন অনুষ্ঠান করা উচিত অন্য চ্যানেলগুলোরও। শিশুদের জন্য বিনোদনের ব্যবস্থা তো বলতে গেলে নেই। কিন্তু ওরাই তো আমাদের ভবিষ্যৎ।’
