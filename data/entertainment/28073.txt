
আজ শেষ হচ্ছে এটিএন বাংলার ধারাবাহিক নাটক সাতটি তারার তিমির। নজরুল ইসলামের রচনা ও আফসানা মিমির পরিচালনায় এই ধারাবাহিকে অভিনয় করেছেন সোহানা সাবা। এই ধারাবাহিকে অভিনয় ও সাম্প্রতিক কাজ নিয়ে কথা হলো সোহানা সাবার সঙ্গে। আজ রাত ১০টা ৫৫ মিনিটে প্রচারিত হবে নাটকটির শেষ পর্ব।
‘সাতটি তারার তিমির’ ৩০০ পর্বে শেষ হচ্ছে। জানেন? না, ঠিক জানি না। এই ধারাবাহিকের মাঝামাঝি পর্যায়ে অভিনয় শুরু করেছিলাম। কবে, কত পর্বে শেষ হচ্ছে, আমি কিছুই বলতে পারব না। এই ধারাবাহিকে শেষ শুটিং করেছিলাম বছর খানেক হয়েছে। তাহলে এখনকার কাজ নিয়ে কিছু বলুন? কদিন আগে দীপ্ত টিভির খেলাঘর নামে একটি ধারাবাহিকের শুটিং শেষ করলাম। এটিও খুব তাড়াতাড়ি শেষ হবে যাবে। আর চ্যানেল আইতে ‘লাক ভেলকি লাখ’ নামে একটি অনুষ্ঠানের উপস্থাপনা করেছি। অনেক দিন পর উপস্থাপনা করা হলো। তাও আবার রিয়াজ ভাইয়ের সঙ্গে। দারুণ একটা অনুষ্ঠান। নাটকে কি আগের মতো দর্শক–সাড়া পান? অনেক কাজ হচ্ছে, কিন্তু আগের মতো সাড়া পাওয়া কঠিন। মাঝে তো আমার কোনো কাজ দেখানো হলে কাউকে জানাতামও না। কারণ, মানুষ নাটক দেখেন না। তবে দীপ্ত টিভির ওই ধারাবাহিকে অভিনয় করে অনেক দিন পর দারুণ সাড়া পাচ্ছি। এখনো মানুষ নিয়মিত ধারাবাহিক দেখেন, তা বাইরে গেলে টের পাই। আর লাক ভেলকি লাখ অনুষ্ঠানও দর্শক খুব আগ্রহ নিয়ে দেখছেন, এটা বুঝতে পারি। নতুন কোনো চলচ্চিত্রে কি কাজ শুরু করছেন? এটা এখনই বলতে চাই না। এ সপ্তাহেই আমি কলকাতা যাব। ফিরে এসে একটা নতুন খবর দেব। তার আগে আপাতত চুপ। সাক্ষাৎকার: হাবিবুল্লাহ সিদ্দিক
