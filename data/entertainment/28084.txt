
অন্য সব বলিউড তারকার চেয়ে নওয়াজউদ্দিন আলাদা— এর প্রমাণ তিনি তাঁর অভিনয় ও ব্যক্তিগত জীবনযাপন দিয়ে অনেকবার প্রমাণ করেছেন। বিচক্ষণ ও হাস্যরসে ভরা কথা দিয়ে নওয়াজ নিজের ব্যক্তিত্বকেও নানাভাবে ফুটিয়ে তুলেছেন সময়ে অসময়ে। এবার তেমনই আরেকটি দৃষ্টান্ত স্থাপন করলেন তিনি। শুটিং সেটে তাঁকে চিনতে না পারা এক দর্শকের প্রশ্নের জবাব তিনি যেভাবে দিলেন, তাতে তাঁর ভক্তরা এখন বলতে বাধ্য যে— নওয়াজউদ্দিনের জবাব নেই।ঘটনা ঘটেছে অনুরাগ কাশ্যপ পরিচালিত ‘রমন রাঘব ২.০’ ছবির সেটে। মুম্বাইয়ের ধারাভি বস্তিতে শুটিং করছিলেন তিনি। পরনে ছিল টি-শার্ট, জিনস আর মাথায় ছিল টুপি। শুটিং দেখতে সেটের চারপাশ ঘেরা ছিল উৎসাহী দর্শকে। এমন সময় নিজের মেকআপ ভ্যান থেকে নেমে নওয়াজ সেটের দিয়ে আসছিলেন। তখন এক দর্শক নওয়াজকে প্রশ্ন করে বসলেন, ‘কোনো স্টার দেখছি না কেন? ছবির হিরো কোথায়?’ নওয়াজ তখন বেশ গম্ভীর হয়েই সেই দর্শককে জবাব দেন, ‘আমিও তাঁকেই খুঁজছি।’নওয়াজ নিজেকে তারকার খোলসে না জড়িয়ে সাধারণের প্রশ্নের জবাব যতটা সাধারণভাবে দিলেন, তাতে করে ভক্তদের হৃদয় যেন আরও গলে গেল। নওয়াজ নিঃসন্দেহে নিজের ভক্তকুলের তালিকায় যোগ করে নিলেন আরও অনেকজনের নাম। বলিউড বাবল।
