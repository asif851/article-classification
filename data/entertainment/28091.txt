

আগামীকাল শুক্রবার বঙ্গবন্ধু আন্তর্জাতিক সম্মেলন কেন্দ্রের ‘হল অব ফেম’-এ মেরিল-প্রথম আলো পুরস্কার প্রদান অনুষ্ঠান। সেই অনুষ্ঠান ঘিরে সেখানে বসবে তারার মেলা। অনুষ্ঠানে বিজয়ী তারকাদের হাতে পুরস্কার তুলে দেওয়ার ফাঁকে ফাঁকে দেশসেরা সব মাধ্যমের তারকাদের নাচ, গান আর অভিনয়ে মঞ্চ হবে আলোকিত। এর আগে এক সপ্তাহ ধরে ঢাকার একাধিক জায়গায় দিনরাত অনুশীলন করেছেন এ শিল্পীরা। মহড়াকক্ষ ঘুরে এসে লিখেছেন শফিক আল মামুন

মগবাজার দিলু রোডে অভিনয়শিল্পী শতাব্দী ওয়াদুদের বাসায় মহড়া বসেছে। অপি করিমের জন্য অপেক্ষা। নির্ধারিত সময়ের কিছু পরে এসে উপস্থিত হলেন এই অভিনেত্রী। জানালেন, সেই সকাল সাড়ে আটটায় বাসা থেকে বেরিয়েছেন তিনি। প্রথমে বিশ্ববিদ্যালয়ে ক্লাস নেওয়া শেষে মাঝের সময়ে আরও দুটি আমন্ত্রিত অনুষ্ঠানে অংশ নিয়েছেন। এরপর খানিকটা সময় ব্যায়ামাগারেও কাটিয়েছেন। বললেন, ‘এখন খুব ক্লান্ত লাগছে।’ কোরিওগ্রাফার স্নাতা শাহরিন হাসতে হাসতে বললেন, ‘চলেন, কাজ শুরু করি। তাহলে আরেকটু ক্লান্ত হবেন।’ এ কথা শুনে অপিও হাসলেন।
এর আগে একাধিকবার মেরিল-প্রথম আলো পুরস্কার অনুষ্ঠানে অংশ নিয়েছেন এই তারকা। অনুষ্ঠানে কখনো নৃত্য, কখনো ছোট নাটিকাতে অভিনয়, কখনো আবার অনুষ্ঠানের কান্ডারি হিসেবে উপস্থাপনাও করেছেন। অভিনেতার বাসায় এই মহড়া, তাহলে কি এবারও অভিনয় নিয়ে মঞ্চে উঠবেন এই অভিনেত্রী? কিন্তু মহড়ার নেতৃত্ব তো দিচ্ছেন কোরিওগ্রাফার স্নাতা শাহরিন। তাহলে কি নৃত্য? মুখ খুললেন না অপি করিমও। শুধু এতটুকুই বললেন, ‘দেখা যাক কী করা যায়। আজই তো প্রথম শুরু করলাম মহড়া।’
রোববার বিকেল চারটার মধ্যেই মহড়াকক্ষে পৌঁছানোর কথা সারিকার। সে সময় পার হয়েছে আরও ঘণ্টাখানেক আগেই। অস্থির পায়চারি নৃত্য পরিচালক সোহাগের। অনেকবার সারিকার মুঠোফোনে যোগাযোগ করা হয়েছে। কিন্তু সারিকা ফোন ধরছেন না। বেশ কিছুক্ষণ পর সারিকার ফিরতি ফোন। তাঁর বাচ্চা হঠাৎ করেই অসুস্থ হয়ে পড়েছিল। এ জন্য ফোন ধরতে পারেননি। পরের দিন ঠিক সময়েই চলে আসবেন। কথার ফাঁকে অবশ্য জানিয়ে রাখলেন, ‘আমার মহড়া তো প্রায় হয়েই গেছে। প্রথম দিনই তো আমি অনেকটাই ঠিকঠাক কাজ তুলে ফেলেছি। নো-টেনশন! কাল সময়মতোই চলে আসব।’
আগামী ৫ মে চলচ্চিত্রশিল্পী সমিতির নির্বাচনে আন্তর্জাতিক বিষয়ক সম্পাদক পদে প্রার্থী হয়েছেন অভিনেতা ইমন। গত সোমবার মনোনয়নপত্র জমা দিয়ে প্রচারে নেমে পড়েছেন প্রার্থীরা। কিন্তু প্রচার ছেড়ে ইমনকে দেখা গেল প্রথম আলো কার্যালয়ে মেরিল-প্রথম আলো পুরস্কার অনুষ্ঠানের মহড়াকক্ষে। এ ব্যাপারে জিজ্ঞেস করতেই বললেন, ‘মেরিল-প্রথম আলো পুরস্কার অনুষ্ঠান বলেই কথা। তাই ভোটের প্রচার ফেলে চলে এলাম। মিডিয়াতে কাজ শুরুর পর থেকে যত দিন দেশে থেকেছি, ততবারই এই অনুষ্ঠানের মঞ্চে উঠেছি। বোঝেন না, একটা মায়া পড়ে গেছে!’ বলেই হেসে দিলেন এই অভিনেতা।
এরই মধ্যে নৃত্য পরিচালক সোহাগ নাচের ছেলেমেয়েদের মহড়ায় ডাক দিলেন। ইমনও দাঁড়িয়ে গেলেন সামনে। ইমন এখন পর্যন্ত যতবার মেরিল-প্রথম আলোর অনুষ্ঠানে নেচেছেন প্রতিবারই সহশিল্পী ছিলেন কোনো নায়িকা। কিন্তু এবারই প্রথম একা মহড়ায় ইমন। রহস্য কী? ইমন বললেন, আগামীকাল পর্যন্ত অপেক্ষায় থাকুন না।
সেদিন মহড়াকক্ষে ঢুকতেই দেখি, তিন তারকা—রোশান, সিয়াম ও পিয়া বিপাশা। চেয়ারে বসে চুটিয়ে আড্ডা দিচ্ছেন। তিনজনই মেরিল-প্রথম আলো পুরস্কারের মঞ্চে এবারই প্রথম উঠবেন। তাই তাঁদের মধ্যে যেন অন্য এক উত্তেজনা! পাশে বসতেই রোশান বললেন, ‘দেখেন, গত শুক্রবার আমার ছবি ধ্যাততেরিকি মুক্তি পেয়েছে। প্রেক্ষাগৃহে প্রেক্ষাগৃহে যাওয়ার কথা। কিন্তু আমি এখানে সময় দিচ্ছি।’ একই অবস্থা পিয়া বিপাশার। ‘আরে, এত বড় অনুষ্ঠানে অংশ নেব, ভালো লাগছে। আমার অনেক দিনের শখ ছিল।’এই অনুষ্ঠানে অংশ নেওয়া নিয়ে যেন মহা চিন্তায় আছেন নতুন প্রজন্মের তারকা সিয়াম। বললেন, ‘অনুষ্ঠানের দিন আমার মনে হয় মঞ্চের মাঝখানে আমাকে দাঁড়িয়ে থাকতে হবে। আমি তো কিছুই পারি না!’ তাঁর কথা শুনে পাশের সবাই হেসে উঠলেন।এই তিন তারকাই কি একসঙ্গে মঞ্চে উঠবেন? নাকি দুজনের জুটি মঞ্চে উঠবেন? যদি তাই-ই হয় তাহলে আরেকজন কী করবেন? বিষয়টি খোলাসা করলেন না নৃত্য পরিচালক সোহাগ। শুধু বললেন, ‘তিন নতুনের একসঙ্গে মজার কিছু তো হতেই পারে।’ মঙ্গলবার। বেলা তিনটা। নিকেতনের ঈগলস ড্যান্স কোম্পানির মহড়াকক্ষের বাইরে থেকে একটি পরিচিত গানের সুর ভেসে এল। দরজা ঠেলে ঢুকতেই মিউজিকটি বন্ধ করে দিলেন কোরিওগ্রাফার তানজিল। ওমা! দেখি পাশে বসা ফেরদৌস ও পূর্ণিমা। এবার তবে তাঁদের নাচ দেখা যাবে মঞ্চে? প্রশ্ন করতেই মুচকি হাসি উপহার দিলেন ফেরদৌস ও পূর্ণিমা।
 এ ছাড়া বেশ কিছুদিন ধরে ‘মীরাক্কেল’খ্যাত বেশ কজন স্ট্যান্ডআপ কমেডিয়ানও ব্যস্ত আছেন তাঁদের বিশেষ আয়োজন নিয়ে। মডেল ও অভিনেত্রী মেহ্‌জাবীনকেও দেখা গেল মহড়ায়। মেরিল-প্রথম আলো পুরস্কার আয়োজনের মহড়া ঘিরে তারকাদের মধ্যে দারুণ ব্যস্ততা এখন। সঙ্গে আয়োজকদের ছোটাছুটি যোগ হয়ে সেই উত্তেজনার মাত্রা বেড়েছে কয়েক গুণ। প্রথম আলোর কার্যালয় থেকে শুরু করে নিকেতন, মগবাজার দিলু রোড ও শিল্পকলা একাডেমির আঙিনায় লেগেছে এই মহড়ার ঢেউ। উত্তেজনার ডালপালাও ছড়িয়ে গেছে দেশের প্রথম আলোর অগণিত পাঠক আর শুভাকাঙ্ক্ষীর মাঝে। মেরিল-প্রথম আলো পুরস্কার অনুষ্ঠানে তারকাদের মহাযজ্ঞে এ বছর কোন তারকা কী করছেন—এ প্রশ্ন এখন লাখো পাঠকের মনে। ২১ এপ্রিল সন্ধ্যায় বঙ্গবন্ধু আন্তর্জাতিক সম্মেলন কেন্দ্রের হল অব ফেম ঝলমলে হয়ে ওঠার আগ পর্যন্ত সেই উত্তর মুলতবি থাক।
