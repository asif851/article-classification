
নায়ক ও প্রযোজক সোহেল রানার ছেলে মাশরুর পারভেজের ‘অদৃশ্য শত্রু’ নামে একটা সিনেমা মুক্তি পেয়েছিল। নায়ক হিসেবে অভিনয়ের পাশাপাশি দুই পরিচালকের একজন ছিলেন তিনি। এবার তিনি আরেকটি সিনেমা নিয়ে দর্শকের সামনে আসছেন। তাঁর পরিচালনায় নির্মিত এবারের সিনেমার নাম ‘রাইয়ান’। ১১ আগস্ট মুক্তি পাচ্ছে সিনেমাটি। বলা চলে এই ছবি দিয়েই পূর্ণ পরিচালক হিসেবে অভিষেক ঘটছে তাঁর।
বাবা সোহেল রানা সন্তানের জন্য শুভকামনা জানিয়েছেন। তাঁর আশাবাদ, মাশরুরের চিন্তাভাবনা আধুনিক। নির্মাণ আর অভিনয়ে সে খুব ভালো করবে।পাশাপাশি ‘রাইয়ান’ সিনেমার কেন্দ্রীয় চরিত্রে অভিনয় করেছেন মাশরুর। প্রথম সিনেমায় অ্যাকশন ইমেজে দেখা গেলেও এতে অন্য রূপে আসছেন তিনি। ছবিতে আরও অভিনয় করেছেন সোহেল রানা, অর্ষা, ফারুক আহমেদ প্রমুখ।
জানা গেছে, পারভেজ ফিল্মসের ব্যানারে নির্মিত এই সিনেমা সারা দেশের প্রায় অর্ধশতাধিক প্রেক্ষাগৃহে মুক্তি পাবে। ছবিটি নিয়ে মাশরুর পারভেজ বলেন, ‘এই সিনেমা আমার স্বপ্নের প্রকল্প। এখানে বাবার বলয়ের বাইরে গিয়ে আমি নিজে কিছু তৈরি করার চেষ্টা করেছি। যা আমি ভেবেছি, তা-ই চলচ্চিত্রে উপস্থাপন করেছি। আমার এই সংগ্রামকে আমার বাবা সমর্থন করেছেন। আমি চাই ছবিটি দেখে প্রশংসা হলে আমারই হোক, সমালোচনা হলেও আমারই হোক।’সিনেমার গল্প প্রসঙ্গে মাশরুর বলেন, ‘রাইয়ান’ ছবির গল্পটি একজন পরিশ্রমী নতুন চলচ্চিত্র লেখককে নিয়ে। যিনি সংগ্রাম করে চলেছেন সাফল্যের জন্য। ভাগ্যক্রমে তিনি একজন স্বনামধন্য পরিচালকের সন্ধান পান। কিন্তু সাক্ষাৎ পরিকল্পনা অনুযায়ী হয় না। ঘটনাক্রমে একই দিনে ওই লেখকের সঙ্গে পরিচয় হয় একটি মেয়ের। কথা বলতে গিয়ে লেখক ওই মেয়ের মধ্যে রহস্যময় এক অতীতের সন্ধান পান। কী সেই রহস্য তা আবিষ্কারের নেশায় পেয়ে বসে লেখকের মাথায়। অন্যদিকে পারিবারিক কলহে বিধ্বস্ত লেখকের জীবনযাপন। সেই জীবনের দারুণ এক গল্প ও রহস্যময়ী মেয়েটির কাহিনি নিয়েই গড়ে উঠেছে এই সিনেমার গল্প।ছবিটির নির্মাতা মাশরুর বলেন, ‘আমার প্রথম ছবিটি ছিল অ্যাকশন-নির্ভর। এবার চেষ্টা করেছি ভিন্ন ভাবনায় নতুন গল্প উপস্থাপনের। আমাদের দেশের দর্শকের রুচি বদলাচ্ছে। তারা এখন মৌলিক গল্পে নির্মাণের মুনশিয়ানা দেখতে চায়। সেদিক থেকে এই ছবিটি দর্শকের মনে দাগ কাটবে বলে আমার বিশ্বাস।’
