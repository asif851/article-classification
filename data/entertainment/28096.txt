
আনুশকা শর্মা প্রযোজিত দ্বিতীয় ছবি ‘ফিল্লাওরি’। এতে নিজেই অভিনয় করেছেন তিনি। সম্প্রতি প্রকাশিত হয়েছে ছবিটির ট্রেলার। ব্যাপক সাড়াও পড়ে গেছে। আগামী ২৪ মার্চ ছবিটি মুক্তির দিন ধার্য করা হয়েছে। কয়েক দিন পরেই ছবির পাত্রপাত্রীরা কোমর বেঁধে নামবেন প্রচারে। সেই প্রচারণায় আনুশকার প্রেমিক বিরাট কোহলিও অংশ নেবেন।
বিরাট কোহলির খেলার সময় আনুশকা গ্যালারিতে দাঁড়িয়ে তাঁকে উৎসাহ দেন। বিরাটও কেন পিছিয়ে থাকবেন? প্রেমিকার ছবি বলে কথা। প্রেমিক হিসেবে একটা দায়িত্ব আছে তাঁর! ‘ফিল্লাওরি’ ছবির একটি সূত্র ছবি প্রচারে বিরাটের অংশগ্রহণের বিষয়টি জানিয়েছেন। তবে তিনি কীভাবে, তা এখনো প্রকাশ করা হয়নি। সূত্রটি আরও জানায়, আনুশকার কাজ নিয়ে বিরাট সব সময় গর্বিত। এবার যেহেতু একই ছবিতে প্রযোজক ও অভিনেত্রী হিসেবে তিনি আছেন, তাই এই ছবির গুরুত্ব আরও বেশি।‘ফিল্লাওরি’ ছবিতে আরও অভিনয় করেছেন দিলজিৎ দোসাঞ্জ ও সুরাজ শর্মা। এর আগে আনুশকা শর্মা প্রযোজনা করেছিলেন অ্যাকশনধর্মী ছবি ‘এনএইচ টেন’। পিংক ভিলা।
