
মূল গেটে ছোট্ট জটলা। ভিড় ঠেলে সামনে যেতেই দেখা গেল, নানা বয়সী নৃত্যশিল্পীরা নাচছিলেন ঢাকের তালে তালে। হাতে একগুচ্ছ বেলুন নিয়ে অপেক্ষা করছিল আরেকটি দল। অপেক্ষা শিল্পী মুস্তাফা মনোয়ারের জন্য। তিনি এসে বেলুনগুলো উড়িয়ে দেবেন আকাশে। এর পরই শুরু হবে আন্তর্জাতিক নৃত্য দিবস উপলক্ষে সপ্তাহব্যাপী অনুষ্ঠান।বেলুন ওড়ানোর আগে জাতীয় পতাকা ও নৃত্যশিল্পী সংস্থার পতাকা উড়িয়ে অনুষ্ঠানের উদ্বোধন করেন মুস্তাফা মনোয়ার। ২৯ এপ্রিল আন্তর্জাতিক নৃত্য দিবস উপলক্ষে সপ্তাহব্যাপী নানা অনুষ্ঠানের আয়োজন করেছে বাংলাদেশ শিল্পকলা একাডেমী ও বাংলাদেশ নৃত্যশিল্পী সংস্থা। এরই উদ্বোধনী অনুষ্ঠানে নৃত্যশিল্পীদের সঙ্গে উপস্থিত ছিলেন শিল্পকলা একাডেমীর সচিব ও ভারপ্রাপ্ত মহাপরিচালক জাহাঙ্গীর হোসেন চৌধুরী, সংগীত নৃত্য ও আবৃত্তি বিভাগের পরিচালক সোহরাব উদ্দীন, বাংলাদেশ নৃত্যশিল্পী সংস্থার সভাপতি মীনু হক, সাধারণ সম্পাদক মাহ্ফুজুর রহমানসহ অনেকে। এই আয়োজন চলে আসছে ২৫ বছর ধরে। এবারের স্লোগান ‘সন্ত্রাস রুখে দাও নৃত্যের ছন্দে’।উদ্বোধনের পর চিত্রশালা প্লাজার উন্মুক্ত প্রাঙ্গণে ‘আনন্দধারা বহিছে ভুবনে’ গানের সঙ্গে নাচেন কয়েকজন নবীন ও প্রবীণ নৃত্যশিল্পী। একটি মণিপুরি নাচও করেন ধৃতি নৃত্যনালয়ের শিল্পীরা, নাচে ভঙ্গিমা নৃত্যদলও। নাচ দেখে চিত্রশিল্পী মুস্তাফা মনোয়ার বললেন, ‘রবীন্দ্রনাথ ঠাকুর চাইতেন, নৃত্যকলা পৌঁছে যাক প্রতিটি ঘরে। তিনিই নৃত্যের মার্জিত এবং শিল্পিত রূপ দিয়েছিলেন। আগে তো নাচের মাধ্যমেই সাম্প্রদায়িক সম্প্রীতি তৈরি করা হতো।’আসছে দিনগুলোয় এই অনুষ্ঠানে থাকবে সেমিনার ও ভরতনাট্যমের ওপর কর্মশালা, আনন্দ শোভাযাত্রা ও আলোচনা। এবার সম্মাননা দেওয়া হবে গুণী শিল্পী নারায়ণ দেবকে।গতকাল চিত্রশালা প্রাঙ্গণে মূল অনুষ্ঠান শুরু হয় প্রতিবন্ধী শিশুদের নাচ দিয়ে। এ ছাড়া ‘বাবু সেলাম বারে বার’, ‘নাচ ময়ূরী নাচে রে’, ‘পাহাড়িয়া সাপের খেলা’সহ বেশ কয়েকটি গানের সঙ্গে নাচে শিশুরা। এরপর বড়রাও নৃত্য পরিবেশন করেন। নৃত্যের এই উদ্যাপন চলবে প্রতিদিন বেলা সাড়ে তিনটা থেকে রাত নয়টা পর্যন্ত। নাচেই শেষ নয়। একটি মেলারও আয়োজন করা হয়েছে এখানে।
