
ফোর্বস ম্যাগাজিনের জরিপ অনুসারে বিশ্বের শীর্ষ ১০ উপার্জনকারী অভিনেত্রীর মধ্যে বলিউডের দীপিকা পাড়ুকোন একজন। আর তিনি কিনা হতে চাইতেন পরিচ্ছন্নতাকর্মী! এর অবশ্য একটা কারণও আছে। ধুলাবালি একেবারেই সহ্য করতে পারেন না এই পিকু তারকা। আর তাই আশপাশের সব ধুলাবালি ভ্যাকুয়াম ক্লিনার দিয়ে একেবারে সাফ করে ফেলতে ইচ্ছা করত তাঁর। তবে পরিচ্ছন্নতাকর্মী না হলে কী হবে? দীপিকা কিন্তু এখনো সংসারের কাজ খুব ভালোই সামলাতে পারেন। আর দিনের বেশির ভাগ সময় ঘরে থাকতেই ভালোবাসেন এই অভিনেত্রী।হলিউডের ছবি ত্রিপল এক্স: দ্য রিটার্ন অব জেন্ডার কেইজ-এর শুটিংয়ের সময় তাঁকে প্রায় চার মাস কানাডায় থাকতে হয়েছিল। সে সময় ঘরবাড়ি পরিষ্কার, রান্নাবান্না থেকে শুরু করে কাপড় ধোয়ার কাজ পর্যন্ত তিনি একাই করতেন। আর এই কাজগুলো করতে নাকি বেশ ভালোই লাগে তাঁর। দীপিকার ভাষায়, ‘এসব কাজ আমার ক্ষেত্রে “থেরাপি”র মতো কাজ করে।’মজার বিষয় হলো, পিকু ছবিতে অভিনয় করতেও তিনি রাজি হয়েছিলেন মাত্র একটি দৃশ্যের কথা শুনে। কর্মক্ষেত্র, রান্নাঘর, বাবার দেখভাল—পিকু চরিত্রের এসব কাজ একসঙ্গে সামলানোর ক্ষমতাই নাকি তাঁকে এই চিত্রনাট্যের প্রতি সবচেয়ে বেশি আকৃষ্ট করেছিল।গত শুক্রবার সামাজিক যোগাযোগমাধ্যম ফেসবুকের লাইভ অপশনে হাজির হয়েছিলেন দীপিকা। আর সেখানেই ভক্তদের সঙ্গে তাঁর সম্পর্কে এসব অজানা তথ্য ভাগাভাগি করেন তিনি। এনডিটিভি।
