
♦ যৌথ প্রযোজনার ছবির নতুন প্রিভিউ কমিটির কার্যক্রম শুরু হলো। 
♦ মঙ্গলবার এফডিসিতে যৌথ প্রযোজনার ‘নূর জাহান’ ছবিটি প্রিভিউ হয়। ♦ প্রথম দিনই ছবিটি সেন্সর বোর্ডে পাঠানোর অনুমোদন দেয় কমিটি।
অবশেষে যৌথ প্রযোজনার ছবির নতুন প্রিভিউ কমিটির কার্যক্রম শুরু হলো। গতকাল মঙ্গলবার এফডিসিতে যৌথ প্রযোজনার ‘নূর জাহান’ ছবিটি প্রিভিউ হয়। প্রথম দিনই ছবিটি সেন্সর বোর্ডে পাঠানোর অনুমোদন দেয় কমিটি। গতকাল আট সদস্যের প্রিভিউ কমিটির সভায় একজন ছাড়া সবাই উপস্থিত ছিলেন।
নতুন নীতিমালা অনুযায়ী যৌথ প্রযোজনার ছবির গল্প অবশ্যই মৌলিক হতে হবে। ‘নূর জাহান’ ছবিটির গল্প মৌলিক নয়। কমিটির সদস্য ও পরিচালক সমিতির সভাপতি মুশফিকুর রহমান গুলজার বলেন, ‘নূর জাহান’ ছবিটি পুরোনো নীতিমালায় তৈরি হয়েছে। ওই নীতিমালায় গল্প মৌলিক থাকতে হবে-এমন কোনো বাধ্যবাধকতা ছিল না। তাই ছোটখাটো কিছু সমস্যা থাকলেও ছাড় দিয়ে সেন্সরের জন্য অনুমোদন দেওয়া হয়েছে ছবিটি।
তবে নতুন নীতিমালায় তৈরি ছবির বেলায় কঠোরভাবে নীতিমালা মানা হবে। গুলজার বলেন, এখন থেকে প্রিভিউতে যৌথ প্রযোজনার নতুন নীতিমালায় প্রতিটি শর্তই কঠোরভাবে মানা হবে। কোনো ছাড় দেওয়া হবে না।
প্রিভিউ কমিটির সভাপতি এফডিসির ব্যবস্থাপনা পরিচালক আমির হোসেন বলেন, ‘আজ (মঙ্গলবার) প্রথম কমিটির কার্যক্রম শুরু হলো। যৌথ প্রযোজনার আগের নীতিমালাতে তৈরি নূর জাহান ছবিটি আমরা কমিটির সদস্যরা দেখলাম। দেখার পর তেমন কোনো সমস্যা না থাকায় কমিটির সদস্যরা মিলে ছবিটির অনুমোদন দিয়েছি।’
এদিকে কমিটি সূত্রে জানা গেছে, গিয়াস উদ্দীন সেলিমের যৌথ প্রযোজনার ছবি ‘স্বপ্নজাল’-এর প্রিভিউ হবে আগামী ৫ ফেব্রুয়ারি।
