
মাত্র ১৩ বছর বয়সে ‘প্রত্যয় খানস এফএনএফ’ মিশ্র অ্যালবামের সুর-সংগীতায়োজন করে শ্রোতা মহলে প্রশংসিত হয়েছিলেন প্রত্যয় খান। সম্প্রতি প্রথমবারের মতো একটি গানে কণ্ঠ দিলেন প্রত্যয় খান ও ঝিলিক। ‘মায়াবী প্রেম’ শিরোনামের গানটির সুর-সংগীতও করেছেন প্রত্যয়। ‘শুধু ভালোবাসা’ অ্যালবামে থাকবে গানটি।বাবা রিপন খান ও বড় ভাই হূদয় খানের ধাঁচের বাইরে গান করে এরই মধ্যে বিভিন্ন মহলের প্রশংসা কুড়িয়েছেন প্রত্যয়। তবে এখন খুব কম কাজ করছেন তিনি। অন্যদিকে বর্তমানে মঞ্চ পরিবেশনা ও অ্যালবামের কাজ নিয়ে ব্যস্ত গায়িকা ঝিলিক। ইবরার টিপুর সঙ্গে তাঁর গাওয়া ‘নীলাকাশ’ গানটি সম্প্রতি শ্রোতাপ্রিয়তা পেয়েছে।‘মায়াবী প্রেম’ গানটি প্রসঙ্গে ঝিলিকের মন্তব্য, ‘প্রত্যয়ের কাজ সব সময়ই আমার ভালো লাগে। তার সুর-সংগীত অন্যদের চেয়ে বেশ আলাদা। এই প্রথম প্রত্যয় ও আমি গান করলাম। অন্য ধাঁচের একটি গান হয়েছে এটি। আশা করছি সবার ভালো লাগবে।’প্রত্যয় খান বলেন, ‘আমি মিশ্র অ্যালবামে দীর্ঘদিন পর কাজ করলাম। ‘‘মায়াবী প্রেম’’ গানটিতে ঝিলিক গেয়েছেন আমার সঙ্গে। অনেক সহজেই গানটি গেয়েছেন তিনি। মূলত একটি ভিন্নধারার রোমান্টিক ধারার গান করার চেষ্টা করেছি। এতটুকু বলতে পারি, গানটি শুনে মজা পাবেন শ্রোতারা।’
