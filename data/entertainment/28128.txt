
ডিরকস্টার শুভর নতুন গান ‘আস্তে’ জিপি মিউজিকে রিলিজ হয়েছে গত সেপ্টেম্বরে। রিলিজের পর গানটি প্রতিদিন বিভিন্ন এফএম রেডিওতে প্রচারিত হয়। গান নিয়ে আলোচনা হয় ফেসবুকে। মজার কথা আর শুভর ভিন্ন ধরনের গায়কির জন্য জনপ্রিয় হয় গানটি। এবার গানটির মিউজিক ভিডিও তৈরি হচ্ছে।
শুভ বললেন, ‘গানটির মিউজিক ভিডিও হচ্ছে। শুটিং শেষ। ১৫ ডিসেম্বর ভিডিওটি জি সিরিজ মিউজিক ইউটিউব চ্যানেলে আপলোড করা হবে। সেখানে শুভ প্লে লিস্টে গানটির অফিশিয়াল মিউজিক ভিডিও দেখতে পাবেন সবাই।’
‘আস্তে’ গানের ভাবনা নিয়ে শুভ জানান, ইউটিউবে যাচ্ছেতাই সব ভিডিও সবাই বুস্ট করে কীভাবে ভিউজ বাড়ায়, ফেসবুকে স্পনসর করে কীভাবে হিট বাড়ায়, কিংবা গান না জেনে যা ইচ্ছা তা-ই গেয়ে শুধু বুস্ট করে নিজেকে বড় স্টার ভাবা, প্রকৃত শিল্পী কিংবা সেলিব্রিটিদের জন্য তা কতটা বিব্রতকর—এসব নিয়েই তাঁর এই গানের ভাবনা। গানের কথা লিখেছেন শাহান কবন্ধ। সুর ও সংগীত পরিচালনা করেছেন মীর মাসুম। শুভর সঙ্গে গানটির র‍্যাপ অংশে কণ্ঠ দিয়েছেন আর ভি এস দর্পণ।
মিউজিক ভিডিওর ভাবনা নিয়ে শুভ বললেন, ‘মিউজিক ভিডিওতে “ডেভিল” একটা চরিত্র। তার নাম “মিউজিক শিয়ান” রেখেছি আমরা, মিউজিশিয়ান নয়। তার পয়েন্ট অব ভিউ থেকেই আমরা আজকের ইন্ডাস্ট্রিতে বুস্ট-লাইকের যত খেলা চলছে—সেগুলো তুলে ধরেছি, যেন সবাই আজ ইউটিউবার। সবাই গান গাইতে জানে। সবাই ইউটিউব কনটেন্ট তৈরি করতে পারে। নিজের কাজ বাদ দিয়ে, আসল কাজটা না করে সবাই ব্যস্ত নিজের প্রচারে। ভিডিওতে এ ব্যাপারটি তুলে ধরা হয়েছে।’
‘আস্তে’র মিউজিক ভিডিও পরিচালনা করেছেন আসিফ ইফতেজা, ব্ল্যাক জ্যাং, স্বাক্ষর ও রীম। শুভর পাশাপাশি মিউজিক ভিডিওতে পারফর্ম করেছেন গিটারে জেরিফ, ড্রামসে রিয়াদ এবং র‍্যাপার আরভিএস। ক্যামেরায় ছিলেন শায়ান।
