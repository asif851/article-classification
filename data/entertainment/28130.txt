



নিউ সাউথ ওয়েলস রাজ্য সংসদ ভবনে বঙ্গবন্ধুকে নিয়ে লেখা বই দেখে মুগ্ধ শাকিব খান।
রাজ্য সংসদ ভবনের মন্ত্রী নিজ কার্যালয়ে তাঁকে মধ্যাহ্নভোজের আমন্ত্রণ জানান। 
আমাদের জাতির পিতার ব্যাপারে তাঁর যথেষ্ট আগ্রহ রয়েছে।


অস্ট্রেলিয়ায় নিউ সাউথ ওয়েলস (এনএসডব্লিউ) রাজ্য সংসদ ভবনে বঙ্গবন্ধু শেখ মুজিবুর রহমানকে নিয়ে লেখা বই দেখে মুগ্ধ হয়েছেন জনপ্রিয় চিত্রনায়ক শাকিব খান। আজ মঙ্গলবার রাজ্য সরকারের সংস্কৃতিমন্ত্রী রে উইলিয়ামস রাজ্য সংসদ ভবনের নিজ কার্যালয়ে তাঁকে মধ্যাহ্নভোজের আমন্ত্রণ জানান। এ সময় আরও উপস্থিত ছিলেন রাজ্যের সড়ক ও নৌপথমন্ত্রী মেলিন্ডা পেভে, স্থানীয় কাউন্সিলর মোহাম্মদ জামান, চলচ্চিত্র প্রযোজক রেমন্ড সোলায়মান, চিত্রনায়িকা বুবলী, পরিচালক আশিকুর রহমানসহ অনেকে।
রাজ্য সংসদ ভবন থেকে বেরিয়ে প্রথম আলোকে শাকিব খান বলেন, ‘সংস্কৃতিবিষয়ক মন্ত্রীর আতিথেয়তায় আমরা মুগ্ধ হয়েছি। তাঁর রুমের বইয়ের শেলফে বঙ্গবন্ধু শেখ মুজিবুর রহমানকে নিয়ে লেখা একটি বই দেখতে পাই। আলাপের একপর্যায়ে জানতে পারি, আমাদের জাতির পিতার ব্যাপারে তাঁর যথেষ্ট আগ্রহ রয়েছে। তিনি বঙ্গবন্ধুর স্মৃতির প্রতি শ্রদ্ধা জানিয়েছেন।’
শাকিব খান আরও বলেন, ‘তাঁরা অস্ট্রেলিয়ায় আমাদের শুটিংয়ের ব্যাপারে অনুমতি দেওয়ার পাশাপাশি নানাভাবে সহযোগিতা করেছেন। এর জন্য আমরা কৃতজ্ঞতা প্রকাশ করেছি। “সুপার হিরো” ছবির মধ্য দিয়ে অস্ট্রেলিয়ার বিভিন্ন দর্শনীয় স্থান আমাদের দর্শকদের সামনে তুলে ধরছি, এর জন্য দুজন মন্ত্রী আমাদের ধন্যবাদ জানিয়েছেন। পাশাপাশি দুই দেশের সাংস্কৃতিক বিনিময়ে অস্ট্রেলিয়ার সরকারের পক্ষ থেকে যেকোনো সহযোগিতা করার আশ্বাস তাঁরা দিয়েছেন।’
শাকিব খান এখন আছেন অস্ট্রেলিয়ায়। তিনি সেখানে ‘সুপার হিরো’ ছবির শুটিং করছেন। ছবিতে তাঁর বিপরীতে অভিনয় করছেন শবনম বুবলী। পরিচালনা করছেন আশিকুর রহমান। হার্টবিট কথাচিত্র প্রযোজিত ছবিটি এবার ঈদে মুক্তি দেওয়ার পরিকল্পনা করা হচ্ছে।
