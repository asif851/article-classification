
অভিমানের ক্ষতে প্রলেপ পড়ছে ভালোবাসার। রাগ বনাম ভালোবাসার লড়াইটাতে শেষ পর্যন্ত জিততে চলেছে ভালোবাসাই। খবর পাওয়া যাচ্ছে, ১০ বছরের সংসারজীবন যে প্রবল ঝড়ে টালমাটাল হয়ে উঠেছিল, সেই ঝড় থেমেছে। এবারের মতো বেন অ্যাফ্লেককে ক্ষমা করে দিচ্ছেন জেনিফার গার্নার।ভালোবাসার সম্পর্কের শিশির-আয়ুর হলিউডে আলাদা উদাহরণ হয়ে ছিলেন এই জুটি। কিন্তু বিয়ের ঠিক ১০ বছর পূর্তির মুহূর্তে শোনা গেল, গার্নার বিবাহবিচ্ছেদের আবেদন করতে চলেছেন। অ্যাফ্লেকের বিরুদ্ধে অভিযোগ গুরুতর। মদ্যপান, জুয়ার নেশা তো আছেই; সন্তানদের দেখভাল করা আয়ার সঙ্গেও নাকি জড়িয়ে পড়েছিলেন প্রণয়ে। দুজনে আলাদা হয়ে গেলেন। বিচ্ছেদের আনুষ্ঠানিক প্রক্রিয়াও শুরু হলো। গত সপ্তাহে সন্তানদের সময় দিতে আবারও একসঙ্গে হয়েছিলেন। তবে এখন শোনা যাচ্ছে, এই ‘একসঙ্গে’ হওয়াটা নাকি দীর্ঘ সময়ের জন্যই। অ্যাফ্লেক গার্নারকে ছুঁয়ে প্রতিজ্ঞা করেছেন, পুরো শুধরে যাবেন। অ্যাফ্লেকের চোখে সেই শোধরানোর প্রবল ইচ্ছার পাশাপাশি তাঁর প্রতি ভালোবাসার উছলানো আবেগও দেখেছেন বলে গার্নারও ক্ষমা করে দিয়েছেন।
