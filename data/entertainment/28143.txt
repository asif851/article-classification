
বছরের সবচেয়ে আবেদনময়ী নারী নির্বাচিত হলেন ফরাসি অভিনেত্রী পেনেলোপে ক্রুজ। সম্প্রতি তাঁকে এই খেতাব দিয়েছে যুক্তরাষ্ট্রের প্রভাবশালী এস্কোয়ার ম্যাগাজিন। এর মধ্য দিয়ে গত বছরের বিজয়ী মার্কিন অভিনেত্রী স্কারলেট জোহানসনের স্থলাভিষিক্ত হলেন ৪০ বছর বয়সী পেনেলোপে।
এস্কোয়ার ম্যাগাজিনের এ বছরের সবচেয়ে আবেদনময়ী নারী পেনেলোপে হচ্ছেন এ খেতাবজয়ী ১১তম নারী। এর আগে এই তকমা পেয়েছেন অস্কারজয়ী হলিউডের তারকা অভিনেত্রী অ্যাঞ্জেলিনা জোলি, বন্ডগার্লখ্যাত মার্কিন অভিনেত্রী হ্যালি বেরি, পপ গায়িকা রিয়ান্না, অভিনেত্রী শার্লিজ থেরন প্রমুখ। সম্প্রতি এক খবরে এ তথ্য জানিয়েছে বার্তা সংস্থা রয়টার্স।মাদ্রিদে জন্ম নেওয়া পেনেলোপেকে সর্বশেষ দেখা যায় গত বছর মুক্তি পাওয়া রাইডলি স্কটের দ্য কাউন্সিলর ছবিতে। পেনেলোপের পরবর্তী ছবি মা মা। ফরাসি ভাষায় নির্মিত ছবিটি মুক্তি পাবে এ বছরই। এ ছাড়া আগামী বছর মুক্তি পাবে পেনেলোপে অভিনীত কমেডি ছবি গ্রিমসবাই।
