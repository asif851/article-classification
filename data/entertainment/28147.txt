
নির্মাতা করণ জোহরের কলেজে নতুন ছাত্র ভর্তি হয়েছে। কী, ভড়কে গেলেন? ভাবছেন করণ আবার ছবি বানানো বাদ দিয়ে শিক্ষকতা শুরু করলেন কবে? ২০১২ সালে মুক্তি পাওয়া ‘স্টুডেন্ট অব দ্য ইয়ার’ ছবির কথা মনে আছে? করণ পরিচালিত এই ছবিতে অভিনয় করেন আলিয়া ভাট, সিদ্ধার্থ মালহোত্রা ও বরুণ ধাওয়ান। এবার এই ছবির সিক্যুয়েল নিয়ে হাজির হচ্ছেন প্রযোজক করণ জোহর। গতকাল সোমবার টুইটারে নতুন ছবির নায়কের নাম প্রকাশ করেন তিনি। এবার করণের কলেজে নাম লেখাচ্ছেন টাইগার শ্রফ। তবে এই ছবিতে তাঁর নায়িকা কে হবেন, তা এখনো জানা যায়নি। ছবিটি পরিচালনা করবেন পুনিত মালহোত্রা।
টুইটারে ‘স্টুডেন্ট অব দ্য ইয়ার ২’ ছবির প্রথম পোস্টার প্রকাশ করে করণ লিখেছেন, ‘ফ্র্যাঞ্চাইজি চলছে। কলেজ নতুন এক ছাত্রের জন্য দরজা খুলেছে।’ পোস্টারে কলেজছাত্রের বেশে টাইগারকে দেখা যাচ্ছে। নিচে লেখা, ‘ভর্তি শুরু হবে ২০১৮ সালে’। মানে ছবিটি মুক্তি পাবে আগামী বছর। দিশা পাটানি অথবা অনন্যা পান্ডের মধ্যে যেকোনো একজন এই ছবির নায়িকা হতে পারেন। শুরুর দিকে সাইফ আলী খান ও অমৃতা সিংয়ের মেয়ে সারা আলী খানের নাম ভেবেছিলেন করণ। কিন্তু অমৃতা তাঁর মেয়েকে সুশান্ত সিং রাজপুতের বিপরীতে ‘কেদারনাথ’ ছবির মাধ্যমে বলিউডে আনার সিদ্ধান্ত নেন। এখন সারা এই ছবির কাজ করছেন। তাই সারার পরিবর্তে অন্য নায়িকাকে নিয়ে ভাবছেন করণ।
পাঁচ বছর আগে মুক্তি পাওয়া ‘স্টুডেন্ট অব দ্য ইয়ার’ বক্স অফিসে আয় করে ৭০ কোটি রুপি। ছবির তিন তারকা এখন বলিউডে নিজেদের প্রমাণ করে ছেড়েছেন। সেই অর্থে টাইগার বলিউডে কয়েক বছর পার করেও তেমন সুনাম কুড়াতে পারেননি। দেখা যাক, এই ছবি আগের সাফল্যের ধারেকাছে পৌঁছাতে পারে, নাকি তা ছাড়িয়ে যায়। হিন্দুস্তান টাইমস
