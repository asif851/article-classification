
শিল্পী এস এম সুলতানের ওপর তারেক মাসুদ তৈরি করেছিলেন তথ্যচিত্র আদম সুরত। ২২ বছর আগে ছবিটির উদ্বোধনী প্রদর্শনী হয়েছিল। এরপর বিচ্ছিন্নভাবে কয়েকটি উৎসব ছাড়া ছবিটির আর কোনো প্রদর্শনী হয়নি। ছবিটি তৈরি হয়েছিল ১৬ মিলিমিটার প্রযুক্তিতে। প্রযুক্তিগত সমস্যার কারণেই ছবিটি প্রদর্শন করা সম্ভব হয়নি। বছর চারেক আগে তারেক মাসুদ ও ক্যাথরিন মাসুদের যৌথ উদ্যোগে ছবিটি ডিজিটাল প্রযুক্তিতে রূপান্তর করা হয়। আজ ২২ বছর পর আদম সুরত ছবির প্রদর্শনী হবে তারেক মাসুদ উৎসবে সন্ধ্যা সাড়ে সাতটায়।প্রয়াত চলচ্চিত্র নির্মাতা তারেক মাসুদের জন্মদিন আজ। এ উপলক্ষে আজ শুক্রবার ও কাল শনিবার ‘তারেক মাসুদ উৎসব’ আয়োজন করেছে যৌথভাবে তারেক মাসুদ মেমোরিয়াল ট্রাস্ট ও বাংলাদেশ শিল্পকলা একাডেমী। উৎসব হবে বাংলাদেশ শিল্পকলা একাডেমীর জাতীয় চিত্রশালা মিলনায়তনে।তারেক মাসুদ মেমোরিয়াল ট্রাস্টের চেয়ারপারসন ক্যাথরিন মাসুদ জানান, আজ উৎসবের উদ্বোধন হবে বেলা সাড়ে তিনটায়। এরপর ‘তারেক মাসুদ স্মারক বক্তৃতা’ দেবেন নুরুল আলম আতিক। বক্তৃতার বিষয় ‘সিনেমার জাতীয় পরিভাষা নির্ণয়ের আকাঙ্ক্ষা ও তারেক মাসুদের আদম সুরত’।
