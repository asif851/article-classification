
আচরণগত সমস্যা আর নানা অভিযোগের পরিপ্রেক্ষিতে বিশ্বের সেরা অলরাউন্ডার ক্রিকেটার সাকিব আল হাসানকে ঘরোয়া ও আন্তর্জাতিক ক্রিকেট থেকে ছয় মাসের জন্য নিষিদ্ধ করা হয়েছে। পাশাপাশি দেড় বছর খেলতে পারবেন না আইপিএলের মতো টুর্নামেন্টগুলোতে। এই সময়ে বিসিবির অনুমতি ছাড়া কোনো বিজ্ঞাপনচিত্রের কাজও করতে পারবেন না সাকিব। তাঁর প্রতি বাংলাদেশ ক্রিকেট বোর্ডের এ ধরনের সিদ্ধান্তে ক্ষুব্ধ প্রতিক্রিয়া জানিয়েছেন দেশের গুণী অভিনয়শিল্পী সুবর্ণা মুস্তাফা। প্রতিক্রিয়া জানানোর জন্য সুবর্ণা বেছে নিয়েছেন সামাজিক যোগাযোগের জনপ্রিয় ওয়েবসাইট ফেসবুককে।সুবর্ণা তাঁর ফেসবুক বার্তায় লিখেছেন, ‘এটা খুবই পরিষ্কার যে, ক্রিকেট জিনিয়াস সাকিব আল হাসান বাংলাদেশ ক্রিকেট বোর্ডের ব্যক্তিগত আক্রোশের শিকার। সাকিব আন্তর্জাতিক ব্যক্তিত্ব, সে বোকা নয় যে বিসিবি কর্তৃপক্ষের কোনো ধরনের মৌখিক বা লিখিত অনুমতি ছাড়া সিপিএল খেলতে যাবে! এমনকি বোর্ডের সবাই তাঁর শিডিউল সম্পর্কেও জানত। তাহলে কেন তারা আগে থেকে সাকিবের অনাপত্তিপত্রের বিষয়ে কিছু বলেনি। কেনইবা আকরাম খান মৌখিক সম্মতি দেওয়ার পরও অনাপত্তিপত্রে স্বাক্ষর করেননি? বিসিবি এসব কী করছে! দেশের সেরা ক্রিকেট জিনিয়াসকে সুবিধা দেওয়ার পরিবর্তে ঠিক তার উল্টো অবস্থান নিয়েছে বিসিবি কর্তৃপক্ষ।’
সুবর্ণা আরও লিখেছেন, ‘স্ত্রী শিশিরের সম্মান রক্ষার অপরাধেও কি সাকিবকে শাস্তি দেওয়া হয়েছে? বিসিবি কর্তৃপক্ষের কারও স্ত্রীর সঙ্গে যদি একই ধরনের ঘটনা ঘটত, তাহলে কি তাঁরা চুপচাপ বসে থাকতেন! তাঁদের প্রতি লজ্জা জানানোর ভাষা আমার জানা নাই।’এ প্রসঙ্গে জানতে চাইলে সুবর্ণা প্রথম আলোকে বলেন, ‘আশা করব, বিসিবির কর্তৃপক্ষের শুভবুদ্ধির উদয় হবে। বিসিবি কর্তৃপক্ষকে খেয়াল রাখতে হবে, কোনোভাবেই বাংলাদেশের ক্রিকেট যেন ক্ষতিগ্রস্ত না হয় এবং বিশ্বদরবারে বাংলাদেশের ভাবমূর্তি যেন উজ্জ্বল থাকে।’
