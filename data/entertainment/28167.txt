
‘সংস্কৃতি মন্ত্রণালয়ের যে বাজেট, তা খুবই কম। তা দিয়ে একটি ভালো ছবি তৈরি কষ্টসাধ্য ব্যাপার। সেখানে তরুণ প্রজন্মের ছেলেমেয়েরা নিজের পকেটের টাকা খরচ করে ছবি তৈরি করছে। এই অদৃশ্য বাজেটের কারণেই আমাদের সংস্কৃতি এগিয়ে যাচ্ছে। ভালো গান হচ্ছে, ভালো ছবি হচ্ছে।’ বললেন সংস্কৃতিমন্ত্রী আসাদুজ্জামান নূর। গত মঙ্গলবার সন্ধ্যায় রাজধানীর এক হোটেলে ভুবন মাঝি ছবির মহরত অনুষ্ঠানে প্রধান অতিথি ছিলেন তিনি।সরকারি অনুদানে তৈরি হচ্ছে ভুবন মাঝি ছবিটি। পরিচালনা করছেন ফাখরুল আরেফিন খান। মহরত অনুষ্ঠানে অংশ নেওয়ার জন্য মঙ্গলবার দুপুরে ঢাকায় আসেন ভারতের বাংলা ছবির নায়ক পরমব্রত চট্টোপাধ্যায়। ছবিতে নাম ভূমিকায় অভিনয় করছেন তিনি। তাঁর সঙ্গে আছেন অপর্ণা ঘোষ। তিনি এবং ছবির কলাকুশলীরা ছিলেন এই অনুষ্ঠানে।আসাদুজ্জামান নূর বলেন, ‘মুক্তিযুদ্ধের পুরো ইতিহাস একটা ছবিতে তুলে ধরা সম্ভব নয়। বাংলাদেশে মুক্তিযুদ্ধের ওপর অনেক ছবি নির্মিত হয়েছে। ভুবন মাঝি মুক্তিযুদ্ধের ওপর নির্মিত আর একটি ভালো ছবি হবে বলে আমার বিশ্বাস।’মহরত অনুষ্ঠানে আরও উপস্থিত ছিলেন ঢাকা বিশ্ববিদ্যালয়ের সহ-উপাচার্য নাসরিন আহম্মেদ, সাংস্কৃতিক ব্যক্তিত্ব নাসির উদ্দীন ইউসুফ ও হাসান আরিফ।নাসির উদ্দীন ইউসুফ বলেন, ‘ফাখরুল আরেফিন খানের প্রামাণ্য চলচ্চিত্র আলবদর দেখেছি। দারুণ একটি ছবি করেছিলেন তিনি। ভুবন মাঝি ছবিটি মুক্তিযুদ্ধের প্রেক্ষাপটে তৈরি হচ্ছে। আশা করছি, তাঁর এই ছবিটিও ভালো হবে।’ ফাখরুল আরেফিন খান জানান, আগামী ৪ ফেব্রুয়ারি কুষ্টিয়ায় ভুবন মাঝি ছবির শুটিং শুরু হবে।
