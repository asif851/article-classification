
অস্কারজয়ী ভারতীয় সংগীত পরিচালক এ আর রহমানের প্রশংসায় পঞ্চমুখ হলেন ক্রিকেট কিংবদন্তি শচীন টেন্ডুলকার। সম্প্রতি ‘এয়ারটেল সুপার সিঙ্গার ৪’ অনুষ্ঠানে ভিডিও বার্তার মাধ্যমে রহমানের গানের ভূয়সী প্রশংসা করেছেন শচীন।সম্প্রতি তামিল সংগীত প্রতিভা অন্বেষণমূলক টিভি রিয়েলিটি শো ‘এয়ারটেল সুপার সিঙ্গার ৪’-এ প্রধান অতিথি হিসেবে হাজির হয়েছিলেন রহমান। অনুষ্ঠানের একপর্যায়ে ভিডিও বার্তার মাধ্যমে রহমানের প্রশংসায় পঞ্চমুখ হন শচীন। জানিয়েছে টাইমস অব ইন্ডিয়া। রহমান ও তাঁর গান সম্পর্কে শচীনের মন্তব্য, ‘ম্যাচ শুরুর আগে নিজেকে প্রস্তুত করার সময় আপনার গান শুনতাম। আবার সেঞ্চুরি হাঁকিয়ে আনন্দ করার সময়ও আপনার গান শুনতাম। জীবনে সুখের কিংবা দুঃখের মুহূর্তে সব সময় আপনার গান আমার সঙ্গী হয়েছে। বিভিন্ন সময় পৃথিবীর যে প্রান্তেই ভ্রমণে গিয়েছি সেখানেই আমার সঙ্গী হয়ে থেকেছে আপনার গান। সেই অর্থে বলা যায়, আপনার গানের মধ্য দিয়ে আপনিও আমার ভ্রমণ-সঙ্গী হয়েছেন।’
শচীন আরও বলেছেন, ‘আপনার গান কেবল আমাকেই নয়, সবাইকে প্রচুর আনন্দ দেয়। আপনার সংগীত আমরা অনেক বেশি উপভোগ করি। আপনার পরবর্তী অ্যালবামের জন্য অধীর আগ্রহে অপেক্ষা করছি। বছরের পর বছর ধরে সংগীত জগতে শীর্ষস্থান ধরে রেখেছেন আপনি। নিঃসন্দেহে আপনার এই সাফল্যযাত্রায় সব সময় সহযোগিতার হাত বাড়িয়ে দিয়েছেন আপনার পরিবারের সদস্যরা। আপনার পরিবারের সঙ্গে সাক্ষাতের সুযোগ হয়েছে আমার। চমত্কার একটি পরিবার পেয়েছেন আপনি। আমার প্রত্যাশা, পারিবারিক সহযোগিতা আর সবার শুভ কামনায় আপনি আপনার সংগীতের মাধ্যমে আমাদের আনন্দ দেওয়া অব্যাহত রাখবেন। আপনার সর্বাঙ্গীণ মঙ্গল কামনা করছি।’
শচীনের মুখ থেকে এমন প্রশংসা বাণী শুনে মুগ্ধ হয়ে যান রহমান। তিনি বলেন, ‘সত্যিই এটা আমার জন্য অনেক বড় একটি চমক।’ শচীনকে উদ্দেশ করে রহমান আরও বলেন, ‘আমাদের সবার অনুপ্রেরণার বড় একটি উেসর নাম শচীন টেন্ডুলকার। আমার মনে হয়, বিগত ২০-২৫ বছর ধরে তিনি আমাদের অনুপ্রেরণা জুগিয়ে চলেছেন।’ 
