
মাফিয়া ‘গডফাদার’ ভিটো কর্লিয়নি কিংবা সেই নিঃসঙ্গ ট্যাক্সি ড্রাইভার ট্রাভিস; তা সে যে চরিত্রই হোক না কেন, তিনি যখন অভিনয় করেন তাঁর মুখের অভিব্যক্তি, দৃষ্টি, কণ্ঠ, শরীরের সামান্যতম ভঙ্গির বদলে ডি নিরো যেন এক ভারী হাতলের তীক্ষ্ণধার ছুরির মতোই সুনির্দিষ্ট, নিশ্চিত আর সাবলীল। ‘গডফাদার’ (গড ফাদার: পার্ট ২), ‘ট্যাক্সি ড্রাইভার’, ‘সিলভার লাইনিং’সহ হলিউডের আরও অনেক জনপ্রিয় ছবির শক্তিমান অভিনেতা রবার্ট ডি নিরো সম্প্রতি জানিয়েছেন, তিনি তাঁর সমবয়সী অভিনয়শিল্পীদের চাইতে তরুণদের সঙ্গেই সময় কাটাতে বেশি পছন্দ করেন। কিন্তু যখনই ইন্টারনেট, সামাজিক যোগাযোগ মাধ্যমের বিষয়টি আসে তখনই কেবল টের পান তাঁর দুর্বলতা। বয়সের বিষয়টাও যেন সামনে চলে আসে তখনই।যা হোক, ৭২ বছর বয়সী অস্কারজয়ী এই শক্তিমান অভিনেতা সম্পর্কে কন্টাক্ট মিউজিক জানিয়েছে, যাদের সঙ্গে তিনি সময় কাটাতে পছন্দ করেন তাঁদের প্রায় সবাই বয়সে তরুণ। যেমন অভিনেতা ব্র্যাডলি কুপার। নিরোর ঘনিষ্ঠদের মধ্যে সবাই প্রায় তরুণ ব্র্যাডলি কুপারেরই সমবয়সী।|ডি নিরো নিজেও জানিয়েছেন এ কথা। তিনি বলেছেন, ‘আমার তরুণ অভিনয়শিল্পী বন্ধুদের মধ্যে আছেন ব্র্যাডলি কুপার। ঘনিষ্ঠ কয়েকজন পুরোনো বন্ধু ছাড়া আমি আমার সমবয়সী বন্ধুদের চাইতে তরুণ বন্ধুদের কাছাকাছি থাকতেই বেশি পছন্দ করি।’​অস্কারজয়ী অভিনেতা রবার্ট ডি নিরো জন্মেছিলেন ১৯৪৩ সালের ১৭ আগস্ট। ডি নিরোর অভিনয় প্রথম সবার নজরে পড়ে ‘গড ফাদার’ (পার্ট ২) ছবিতে। যদি শুধু নির্মাতা মার্টিন স্করসেসের ছবির কথাই ধরা হয়, তাহলেও ডি নিরোর সেরা অভিনয়ের পাঁচটি ছবির কথা বলে দেওয়া সম্ভব। মার্টিন স্করসেসের সঙ্গে ডি নিরোর একটি চমৎ​কার বোঝাপড়ার সম্পর্ক তৈরি হয়েছিল।
১৯৭৪ সালের ‘গড ফাদার’ ছবিতে (পার্ট ২) অভিনয়ের স্বীকৃতি হিসেবে সেরা সহ-অভিনেতার অস্কার পুরস্কার জেতেন ডি নিরো। ১৯৭৬ সালে মুক্তি পায় মার্টিন স্করসেসের ‘ট্যাক্সি ড্রাইভার’ ছবিটি। নিঃসঙ্গ এক ট্যাক্সি ড্রাইভার ট্রাভিস একজন অল্প বয়সী পতিতাকে (জোডি ফস্টার) রক্ষার চেষ্টা করে। এ ছবিতে ট্রাভিস চরিত্রে ডি নিরোর অনবদ্য অভিনয় তাঁর অভিনয় সামর্থ্যের বিষয়টিকে দর্শকের কাছে স্পষ্ট করেছিল।‘রেজিং বুল’ ছবিতে অভিনয়ের কল্যাণে রবার্ট ডি নিরো তাঁর দ্বিতীয় অস্কার পান। জ্যাক লামটো নামের এক বক্সারের জীবনের কাহিনি নিয়ে তৈরি এই ছবি। এই ছবি করার জন্য ডি নিরো ৬০ পাউন্ড ওজন বাড়িয়েছিলেন।এ ছাড়াও, রবার্ট ডি নিরো অভিনীত উল্লেখযোগ্য ছবিগুলোর কয়েকটি হচ্ছে— ‘দ্য ডিয়ার হান্টার’, ‘গুডফেলাস’, ‘দ্য আনটাচেবলস’, ‘ওয়ানস আপন আ টাইম ইন আমেরিকা’, ‘অ্যাওয়াকনিংস’, ‘রনিন’।
