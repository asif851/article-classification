
অভিনেতা সিয়াম আহমেদ সম্প্রতি ‘প্রেমের বাঁশি’ নামে একটি গানের ভিডিওতে মডেল হলেন। এই ভিডিওতে সিয়ামের সঙ্গে দেখা যাবে বাংলাদেশের ‘সেরা নাচিয়ে’ ও ভারতের ‘ডান্স প্লাস’ অনুষ্ঠান থেকে পরিচিতি পাওয়া নৃত্যশিল্পী হৃদি শেখকে। ২১ ও ২২ ডিসেম্বর এফডিসিতে এই গানের ভিডিওর শুটিং হয়।
টানা ১০ দিন মহড়ার পর গানের ভিডিওর জন্য নাচতে ক্যামেরার সামনে দাঁড়িয়েছেন সিয়াম। এ ভিডিওতে হৃদি শুধু সিয়ামের বিপরীত মডেলই নন, নৃত্য পরিচালক হিসেবেও কাজ করেছেন। বেশ শ্রম দিয়েছেন গানের ভিডিওকে আকর্ষণীয় করতে। সিয়াম বলেন, ‘আমি নাচের শিল্পী নই। এ ধরনের নাচ তোলা আমার জন্য কঠিন ছিল। তাই শুটিংয়ের আগে নিজেকে প্রস্তুত করার জন্য টানা অনুশীলন করতে হয়েছে।’
চ্যানেল আই সেরা নাচিয়ে-২০১৬ ও ভারতীয় চ্যানেল স্টার প্লাসের রিয়েলিটি শো ‘ডান্স প্লাস ৩’-এর প্রতিযোগী ছিলেন বাংলাদেশের হৃদি শেখ। রাশিয়া, সুইডেন, কানাডা ও ভারতের বিভিন্ন অনুষ্ঠানে এর আগে অংশ নিয়েছেন হৃদি। দেশে করা নতুন এই কাজটি প্রসঙ্গে তিনি জানান, প্রায় ৬০ জন নৃত্যশিল্পীকে এ গানের ভিডিওতে দেখা যাবে। হৃদি বলেন, ‘অডিশন করে সবাইকে নিয়েছি। এরপর টানা এক মাস তাঁদের অনুশীলন করিয়ে পরে শুটিংয়ে নেমেছি।’
 ‘প্রেমের বাঁশি’ গানটির কথা ও সুর বাংলাদেশি বংশোদ্ভূত মার্কিন নাগরিক মুযার। গেয়েছেনও তিনি। সংগীতায়োজন করেছেন আদিব। ভিডিওটি যৌথভাবে পরিচালনা করেছেন এ কে পরাগ ও ভাস্কর দে। পরিচালকদের সঙ্গে কথা বলে জানা যায়, জানুয়ারি মাসের মাঝামাঝিতে কাইনেটিক নেটওয়ার্কের ইউটিউব চ্যানেলে ভিডিওটি প্রকাশের সম্ভাবনা রয়েছে।
