
ইতালির মিলানের উদ্দেশে মুম্বাই ছেড়েছেন বলিউড তারকা আনুশকা শর্মা। গতকাল বৃহস্পতিবার গভীর রাতে মুম্বাই বিমানবন্দরে তাঁর সঙ্গে আরও ছিলেন বাবা অজয় কুমার শর্মা, মা অসীমা শর্মা আর ভাই করমেশ শর্মা। শোনা যাচ্ছে, ১০ থেকে ১২ ডিসেম্বরের মধ্যে যেকোনো দিন মিলানে বিরাট কোহলি আর আনুশকার চার হাত এক হতে চলেছে।
এর আগে ভারতের জনপ্রিয় এই ক্রিকেট তারকার সঙ্গে ইতালিতে বিয়ের খবরকে গুজব বলে উড়িয়ে দেন আনুশকা। আবার আজ শুক্রবার প্রকাশিত ভারতের এক দৈনিকের খবর অনুযায়ী, এই দুই তারকার বিয়েটা হচ্ছে ইতালিতেই। পরে মুম্বাইয়ে হবে বিবাহোত্তর সংবর্ধনা অনুষ্ঠান। তবে এ খবরকে আনুশকার মুখপাত্র মণিকা ভট্টাচার্য তুড়ি মেরে উড়িয়ে দিয়েছেন। কিন্তু বৃহস্পতিবার রাতে আনুশকা দেশ ছাড়ায় বিয়ের জল্পনা আরও বেড়েছে।
এদিকে বিশ্বস্ত সূত্রের বরাত দিয়ে মিড ডে জানিয়েছে, আগামী সপ্তাহে ইতালিতে বিয়ে করছেন বিরাট ও আনুশকা। কিন্তু পরিচিত সবার পক্ষে ইতালি যাওয়া সম্ভব নয়। সে কারণে শুধু দুই পরিবারের সদস্যরা সেখানে উপস্থিত থাকবেন। পরে সংবর্ধনা বিবাহোত্তর অনুষ্ঠানে সবাইকে নাকি আমন্ত্রণ জানাবেন এই জুটি। পাপারাজ্জিদের হাত থেকে রেহাই পেতে এমন সিদ্ধান্ত নিয়েছেন তাঁরা। কিছুদিন আগে শোনা গেছে, দেরাদুনে বাগদান হয়েছে তাঁদের। যদিও এ ব্যাপারে মুখ খোলেননি দুজনের কেউই।
আনুশকার প্রতিবেশীরা নাকি এরই মধ্যে বিয়ের নিমন্ত্রণ পেয়েছেন। আনুশকা এখন মুম্বাইয়ের ভারসোভার বদ্রিনাথ টাওয়ারে থাকছেন। আনুশকার বাবা অজয় কুমার শর্মা নিজে ফোন করে বহুতলের কয়েকজন বাসিন্দাকে মেয়ের বিয়েতে ইতালিতে আমন্ত্রণ জানিয়েছেন। এই সবকিছু মনে করিয়ে দিচ্ছে প্রযোজক-পরিচালক আদিত্য চোপড়া এবং বলিউড তারকা রানী মুখার্জির বিয়ের কথা। ঠিক এমনটাই হয়েছিল তাঁদের বিয়েতে। আদিত্য আর তাঁর প্রেমিকা রানী চুপিচুপি ইতালিতে গিয়ে বিয়ে করেন। তাই মনে প্রশ্ন জাগতেই পারে, আনুশকা কি বিয়েতে তাঁর মেন্টর আদিত্য চোপড়াকেই অনুসরণ করছেন? এনডি টিভি
