
আসছে ভালোবাসা দিবসে মুক্তি পেতে যাচ্ছে তানভীর মোকাম্মেল পরিচালিত মুক্তিযুদ্ধভিত্তিক চলচ্চিত্র ‘জীবনঢুলী’।এ প্রসঙ্গে বাংলাদেশের প্রখ্যাত চলচ্চিত্রনির্মাতা তানভীর মোকাম্মেল জানিয়েছেন, ‘জীবনঢুলী’ ঢাকায় মুক্তি পাবে ১৪ ফেব্রুয়ারি। মুক্তির আগেই ১৪তম শিলিগুড়ি আন্তর্জাতিক চলচ্চিত্র উত্সবে উদ্বোধনী চলচ্চিত্র হিসেবে প্রদর্শনীর জন্য আমন্ত্রিত হয়েছে ছবিটি। ১ ফেব্রুয়ারি উত্সবের উদ্বোধনী দিনে ছবিটি প্রদর্শিত হবে।এ ছাড়া ষষ্ঠ জয়পুর আন্তর্জাতিক চলচ্চিত্র উত্সবের প্রতিযোগিতা বিভাগে ‘জীবনঢুলী’ ছবিটি প্রদর্শিত হবে। ৪ ফেব্রুয়ারি জয়পুরে এর প্রদর্শনীর আয়োজন করা হয়েছে। পরিচালক তানভীর মোকাম্মেল ছাড়াও ছবিটির প্রধান সহকারী পরিচালক ও শিল্পনির্দেশক উত্তম গুহ এবং ছবিটির পোশাক পরিকল্পনার দায়িত্ব পালনকারী অভিনেত্রী চিত্রলেখা গুহ জয়পুর চলচ্চিত্র উত্সবে অংশ নেবেন।
এদিকে ২৭ জানুয়ারি কলকাতার গোর্কি সদনে ‘জীবনঢুলী’ ছবির এক বিশেষ প্রদর্শনীর আয়োজন করা হয়েছে। চলচ্চিত্র প্রদর্শনীটিতে কলকাতার শিল্প ও সংস্কৃতি জগতের অনেকেরই উপস্থিত থাকার কথা রয়েছে।
প্রসঙ্গত, ১৯৭১ সালে মুক্তিযুদ্ধ চলার সময় নিম্নবর্ণের এক ঢাকি জীবনকৃষ্ণ দাস ও তাঁর পরিবারের অভিজ্ঞতার গল্প বলা হয়েছে ‘জীবনঢুলী’ ছবিতে। বাংলাদেশ সরকারের অনুদানপ্রাপ্ত ছবিটিতে চুকনগর গণহত্যাকে তুলে ধরা হয়েছে। খুলনার ডুমুরিয়া উপজেলার আটলিয়া ইউনিয়নের চুকনগর বাজার। ১৯৭১ সালের ২০ মে পাকিস্তানের সেনাবাহিনী সেখানে এক নৃশংস গণহত্যা চালায়। ইতিহাসে তা ‘চুকনগর গণহত্যা’ নামে পরিচিতি।
‘জীবনঢুলী’ ছবির বিভিন্ন চরিত্রে অভিনয় করেছেন শতাব্দী ওয়াদুদ, রামেন্দু মজুমদার, ওয়াহিদা মল্লিক জলি, চিত্রলেখা গুহ, জ্যোতিকা জ্যোতি, প্রাণ রায়, উত্তম গুহ, সৈয়দ সাবাব আলী আরজু, সগীর মোস্তফা, রানা মাসুদ, ইকবাল আহমেদ, রাজীব সালেহিনসহ গ্রুপ থিয়েটারের একাধিক সদস্য।
‘জীবনঢুলী’ ছবির প্রধান সহকারী পরিচালক হিসেবে দায়িত্ব পালনের পাশাপাশি শিল্প নির্দেশনার কাজটি করেছেন উত্তম গুহ। ছবিটির সংগীত পরিচালক সৈয়দ সাবাব আলী আরজু। পোশাক পরিকল্পনায় ছিলেন চিত্রলেখা গুহ। চিত্রগ্রহণের দায়িত্বে ছিলেন মাহফুজুর রহমান খান। সহকারী পরিচালক হিসেবে কাজ করেছেন সগীর মোস্তফা, রানা মাসুদ ও সাঈদ সুমন। এ ছাড়া বাংলাদেশ ফিল্ম ইনস্টিটিউটের ২৫ জন শিক্ষার্থী ‘জীবনঢুলী’ ছবিটির নানা বিভাগে কাজ করেছেন।
