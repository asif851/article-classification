
একজন সফল নির্মাতা হিসেবে তিনি নিজেকে প্রমাণ করেছেন বহু আগেই। ‘বোম্বে ভেলভেট’ ছবিতে অভিনয় করেছেন খলনায়কের চরিত্রে। বিভিন্ন সময়ে চলচ্চিত্র বিষয়ক বড় মাপের অনেক জমকালো আয়োজনেরও সফল উপস্থাপক তিনি। রিয়েলিটি শো ‘কফি উইথ করণ’ যারা দেখেছেন তাঁরা জানেন তাঁর সপ্রতিভ ও বুদ্ধিদীপ্ত উপস্থাপনার কথা। বোধ হয় বাকি ছিল কেবল ‘স্টান্টম্যান’ হিসেবে নিজেকে প্রমাণ করা। কে জানে হয়তো এ ভাবনা থেকেই সম্প্রতি করণ জোহর তাঁর ‘অ্যায় দিল হ্যায় মুশকিল’ ছবির শুটিংয়ের ফাঁকে ‘স্টান্টম্যান’ হিসেবে নিজের যোগ্যতা পরখ করে নিলেন।করণ জোহরের ‘অ্যায় দিল হ্যায় মুশকিল’ ছবির অভিনেত্রী আনুশকা শর্মা তাঁর টুইটার অ্যাকাউন্ট থেকে যে ছবিটি পোস্ট করেছেন তাতে দেখা যাচ্ছে, করণ একজন দক্ষ স্টান্টম্যানের মতোই একটি উঁচু দেয়াল বেয়ে ওঠার চেষ্টা করছেন।। আনুশকা শুধু ছবিই পোস্ট করেননি। করণকে নিয়ে টুইটও করেছেন।টুইট বার্তায় করণ প্রসঙ্গে আনুশকা শর্মা লিখেছেন, ‘ইয়ো করণ সো ফিট!!!’ঝুঁকিপূর্ণ দৃশ্যে অভিনয়ে বলিউডের অভিনেতা অক্ষয় কুমারের জুড়ি মেলা ভার। ‘খাতরো কি খিলাড়ি’ নামের নানা ঝুঁকিপূর্ণ কর্মকাণ্ড নিয়ে নি​র্মিত একটি রিয়েলিটি শো’র উপস্থাপনাও করেন অক্ষয় কুমার। আনুশকা তাঁর এই টুইটে অক্ষয়কে মজা করে লিখেছেন ‘খাতরো কি খিলাড়ি’ আশা করি এটি আপনি (করণের ‘স্টান্ট’ দৃশ্যটি) দেখছেন।
বলিউডের ছবির নির্মাতা হিসেবে নিজেকে খুব অল্প সময়েই চিনিয়েছিলেন করণ জোহর ৷ সোনার চামচ মুখে নিয়ে জন্মালেও নিজের চেষ্টা, আগ্রহ আর অধ্যবসায়ের জোরেই এতটা পথ পাড়ি দিতে পেরেছেন এই নির্মাতা।অবশ্য, শুধু নির্মাতা বললে তাঁর প্রতি খানিক অন্যায়ই করা হবে। ‘কুছ কুছ হোতা হ্যায়’ দিয়ে শুরু করে ‘স্টুডেন্টস অফ দ্য ইয়ার’ এবং হালের ‘বোম্বে ভেলভেট’ ছবিতে কখনো পরিচালক, কখনোবা প্রযোজক, কখনোবা খলনায়কের ভূমিকাতেও অভিনয় করেছেন তিনি।বলিউডের তারকা শাহরুখ খান, কাজল, রানী মুখার্জি থেকে নতুন প্রজন্মের তারকা আলিয়া ভাটও কাজ করেছেন এই নির্মাতার সঙ্গে।সম্প্রতি করণ শুটিংয়ের কাজ করছেন তাঁর ‘অ্যায় দিল হ্যায় মুশকিল’ ছবির। আনুশকা শর্মা ছাড়াও এ ছবিতে বলিউডের জনপ্রিয় তারকাদের মধ্যে অভিনয় করছেন ঐশ্বরিয়া রাই বচ্চন ও রণবীর কাপুর।
