
সম্প্রতি চলচ্চিত্রের নবাগত অভিনেত্রী নুসরাত ফারিয়া​ প্রসঙ্গে সু​পরামর্শই দিয়েছেন ঢাকাই ছবির অভিনেত্রী পূর্ণিমা। ফারিয়া প্রসঙ্গে পূর্ণিমা জানিয়েছেন— ফারিয়াকে নিয়ে এখন সবার প্রত্যাশা বেড়ে গেছে। তাঁকে তাই একই মানের ছবিতে কাজ করতে হবে।ঢাকাই চলচ্চিত্রে পূর্ণিমার বয়স সতেরো বছর পার হতে চলল। এ সময়টাতে তাঁর মুক্তি পাওয়া ছবির সংখ্যা ৮০টি। এসব ছবির বেশির ভাগই ব্যবসায়িকভাবে সফলতা পেয়েছে। ছবিতে অভিনয় করে পূর্ণিমা অর্জন করে নিয়েছেন জাতীয় চলচ্চিত্র পুরস্কারের মতো মর্যাদাপূর্ণ পুরস্কারও। অন্যদিকে, চলচ্চিত্রে সদ্য নাম লিখিয়েছেন মডেল-উপস্থাপিকা নুসরাত ফারিয়া। যদিও, তিনি বছর তিনেক ধরেই আছেন উপস্থাপনা আর মডেলিং নিয়ে। নায়িকা হিসেবে তাঁর কোনো ছবিই এখনো মুক্তি পায়নি। কিন্তু এরই মধ্যে ছবির গান মুক্তি ও বলিউডের ছবিতে নাম লেখানোয় তাঁকে নিয়ে বেশ মাতামাতি হচ্ছে।নুসরাত ফারিয়া প্রসঙ্গে পূর্ণিমা বলেন, ‘আশিকি ছবির ট্রেলার দেখে কিন্তু আমার খুব ভালো লেগেছে। মনে হয়েছে, ফারিয়া খুবই ভালো একটা সুযোগ পেয়েছে। এ ক্ষেত্রে পিছলে পড়ার সম্ভাবনাও কিন্তু থাকে। ওকে নিয়ে এখন হয়তো সবার প্রত্যাশাও বেড়ে গেছে। ওকে একই মানের ছবির কাজ করতে হবে। সে যদি এখন কিছুদিন পর আবারও টেলিছবিতে কাজ শুরু করে; তাহলে কিন্তু বিপদ। এই ব্যাপারগুলো তাঁকে খুব ভালোভাবে খেয়াল রাখতে হবে।’এদিকে বাংলাদেশে এখন যে মানের ছবি নির্মিত হচ্ছে তা নিয়ে বেশ হতাশ জাতীয় চলচ্চিত্র পুরস্কার পাওয়া অভিনয়শিল্পী পূর্ণিমা। তি​নি বললেন, ‘বাংলাদেশে এখন যেসব সিনেমা তৈরি হচ্ছে, এগুলোর বেশির ভাগই আমার কাছে মিউজিক ভিডিওর মতো মনে হয়। অনেক ক্ষেত্রে তো মনে হয়, লম্বা একটা টেলিফিল্ম দেখছি। এগুলো না হচ্ছে সিনেমা, না হচ্ছে নাটক।’ পূর্ণিমা বলেন, ‘অন্যদিকে, কলকাতার ছবি দেখলে মনে হচ্ছে, সত্যিকারের একটা সিনেমা দেখছি। আমাদের দেশে যাঁরা আবার যৌথ প্রযোজনায় ছবি বানাচ্ছেন, সেগুলো কিছুটা হলেও ভালো লাগছে।’উপস্থাপিকা হিসেবে নুসরাত ফারিয়া তিন বছরে আড়াই হাজারের মতো অনুষ্ঠান উপস্থাপনা করেছেন। এর মধ্যে সরাসরি ছিল ৩৬০টি আর টিভিতে আগে ধারণ করা ও টিভির বাইরে প্রায় হাজার দু-এক অনুষ্ঠান।
