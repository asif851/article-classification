
অভিনয় না করেও বলিউডের সেরা ‘খলনায়ক’ হয়ে গিয়েছিলেন পেহলাজ নিহলানি। অন্তত অভিনেতা-অভিনেত্রীরা এমনই বলেন। সেন্সর বোর্ডের প্রধান পেহলাজ সরে যাওয়ায় যেন হাঁফ ছেড়ে বেঁচেছেন সবাই। ভারতের সেন্সর বোর্ড অব ফিল্ম সার্টিফিকেশনের (সিবিএফসি) শীর্ষ পদে সরকার নিয়োগ দিয়েছে জাতীয় চলচ্চিত্র পুরস্কারজয়ী গীতিকার প্রসূন জোশিকে। আমির খানের ‘তারে জামিন পার’ ছবির সেই বিখ্যাত ‘মা’ গান তাঁরই সৃষ্টি। বলিউড-শিল্পীদের জন্য সুখবর আরও আছে। সেন্সর বোর্ডের অন্যতম সদস্য হিসেবে নিয়োগ পেয়েছেন বিদ্যা বালান।ভারত সরকার সম্প্রতি পুরো বোর্ডকেই ঢেলে সাজানোর সিদ্ধান্ত নিয়েছেন। নতুন তথ্য ও সম্প্রচারমন্ত্রী স্মৃতি ইরানি পুরো প্রক্রিয়ার দেখভাল করছেন। বিদ্যার নিয়োগ তাঁর ইচ্ছাতেই হয়েছে বলে ধারণা করা হচ্ছে। যদিও আনুষ্ঠানিকভাবে এই পদে এখনো কাজ শুরু করেননি এই জনপ্রিয় অভিনেত্রী, তারপরও দায়িত্ব পেয়ে দারুণ উচ্ছ্বসিত তিনি। বলেছেন, ‘বোর্ডের একজন সদস্য হিসেবে আমার দায়িত্ব ঠিকঠাকভাবে পালন করতে সর্বোচ্চ চেষ্টা করব বলে আশা রাখি।’ভারতীয় চলচ্চিত্রে সংবেদনশীলতা, বাস্তবতা ও সমাজের জটিলতাগুলো ফুটিয়ে তুলতে সিবিএফসি এখন থেকে আরও উদার হবে বলে বিশ্বাস বিদ্যার। সে লক্ষ্যে নিজের ভূমিকাও ঠিকভাবে পালন করার কথা বলেছেন তিনি।বোর্ডের প্রধান প্রসূন জোশি আগামী তিন বছর এই পদে বহাল থাকবেন। পদচ্যুত সাবেক প্রধান পেহলাজ সাম্প্রতিক কালে ব্যাপকভাবে সমালোচিত ছিলেন। পদচ্যুত হওয়ার পর বলেন, ‘আমাকে যখন সিবিএফসির দায়িত্ব দেওয়া হয়, সেটা আমি জেনেছিলাম গণমাধ্যম থেকে। আজ যে আমাকে সেই পদ থেকে সরানো হচ্ছে, তা-ও জানলাম গণমাধ্যমে। আমাকে এখনো সরকারিভাবে কিছু জানানো হয়নি।’সিনেমায় চুম্বনের দৃশ্য ছোট করা থেকে শুরু করে ‘উড়তা পাঞ্জাব’-এর ৮৯টি ও ‘বাবু মশাই বন্দুকবাক’-এর ৪৮টি দৃশ্যে ‘কাঁচি’ চালানোর আদেশ দিয়ে শিল্পীদের গালমন্দ শুনেছেন পেহলাজ। গত মাসে মুক্তি পাওয়া ‘লিপস্টিক আন্ডার মাই বুরকা’ ছবিটি তো আটকেই দিয়েছিলেন তিনি। মুক্তির আগে একের পর এক ছবি ফাঁসের ঘটনাতেও অভিযোগের তির ছিল তাঁর দিকে। প্রসূন জোশি ও বিদ্যা বালানরা এখন কতটুকু উদার হন, সেটি নিয়েই আগ্রহ সবার। সূত্র: ডেকাল ক্রনিকেল
