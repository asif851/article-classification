
শিল্পী ফাহমিদা নবী ও আসিফ আকবরকে এখন পর্যন্ত একত্রে দ্বৈত কোনো গানে কণ্ঠ দিতে দেখা যায়নি। এবারই প্রথম তা হতে যাচ্ছে। ফাহমিদা নবী ও আসিফের গাওয়া এই গানটি এবারের ভালোবাসা দিবসে প্রকাশিত হবে। ‘অমন করে তাকিও না ভালোবাসা হয়ে যাবে, এ হৃদয় ও দুটি চোখের মাঝে ভালোবেসে সব হারাবে’—গানটির লেখা ও সুর তরুণ মুনসীর। ফাহমিদা নবীর কণ্ঠ ধারণ হয়ে গেলে আসিফ আজ মঙ্গলবার তাঁর অংশের রেকর্ডিং করবেন বলে জানা গেছে। আসিফ বলেন, ‘নুমা আপার (ফাহমিদা নবীর ডাকনাম) গাওয়া গানটি শুনেছি। এককথায় দারুণ গেয়েছেন। একেবারে কিশোরী বয়সের এক ফাহমিদা নবীকে শ্রোতারা পাবেন। গানটি কিছু একটা হবেই।’গতকাল সোমবার সন্ধ্যায় কথা প্রসঙ্গে প্রথম আলোকে আসিফ বলেন, ‘আমি এত দিন আলাদা একটি ঘরানায় কাজ করতাম। ফাহমিদা আপাও তাঁর মতো করে কাজ করে যাচ্ছিলেন। ইদানীং আমি নিজেকে ভাঙার চেষ্টা করছি। নানা ধরনের গান গাইছি। বিভিন্ন ধরনের শিল্পী ও সংগীত পরিচালকের সঙ্গে কাজ করছি। সুফি গাইছি, রেগে ধাঁচের গানও গাইছি। ওই যে বললাম, আমাকে ভাঙার চেষ্টা করছি।’ ফাহমিদা নবী বলেন, ‘আমার ভক্তরা প্রায়ই বলেন, আপা, প্লিজ আসিফের সঙ্গে একটি গান করেন। শুনেছি আসিফকেও নাকি একই ধরনের অনুরোধ শুনতে হয়েছে। দীর্ঘদিন ধরে কথাবার্তা চললেও একসঙ্গে কখনো গান গাওয়া হয়ে ওঠেনি। শেষ পর্যন্ত দারুণ কথা ও সুরের একটি গান আমরা গাইছি। শ্রোতাদেরও ভালো লাগবে।’
