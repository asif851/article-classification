
এবার ‘মিস ইউনিভার্স’ হয়েছেন দক্ষিণ আফ্রিকার মেয়ে ডেমি-লি নিল-পিটার্স। গতকাল রোববার যুক্তরাষ্ট্রের লাস ভেগাসে আয়োজিত এই প্রতিযোগিতার আসরে ডেমিকে মুকুট পরিয়ে দেন গত বছরের ‘মিস ইউনিভার্স’ ইরিস।
২২ বছর বয়সী ডেমি দক্ষিণ আফ্রিকার পশ্চিম কেপ রাজ্যে বড় হন। সম্প্রতি তিনি নর্থ-ওয়েস্ট ইউনিভার্সিটি থেকে ব্যবস্থাপনা বিষয়ে ডিগ্রি নিয়েছেন। পড়াশোনার পাশাপাশি ডেমি নারীদের আত্মরক্ষার প্রশিক্ষণ দেন। ডেমি ‘মিস সাউথ আফ্রিকা’ হওয়ার এক মাস পরই একবার অপহৃত হয়েছিলেন। কিন্তু পিস্তলের সামনে মাথা নত করেননি এই সুন্দরী। বরং এই ঘটনার পর আত্মরক্ষার কৌশল শেখার নেশা তাঁর আরও বেড়ে যায়।
সাহসী ডেমি দক্ষিণ আফ্রিকার মেয়েদের আত্মরক্ষার কৌশল শেখান এবং তাঁদের স্বাবলম্বী হতে উৎসাহিত করেন। ‘মিস ইউনিভার্স’ অনুষ্ঠানের আসরে তিনি বলেন, ‘এখনো অনেক দেশে একই পরিশ্রমে পুরুষদের থেকে নারীদের কম পারিশ্রমিক দেওয়া হয়। এটি একদম উচিত না। পারিশ্রমিক থেকে শুরু করে প্রতিটি ক্ষেত্রে নারী-পুরুষের সম-অধিকার প্রতিষ্ঠা হওয়া উচিত।’
এবার প্রথম রানারআপ হয়েছেন ২২ বছর বয়সী ‘মিস কলম্বিয়া’ লরা গঞ্জালিজ। তিনি কৈশোর থেকেই অভিনেত্রী হওয়ার প্রস্তুতি নিচ্ছেন। আর দ্বিতীয় রানারআপ ‘মিস জ্যামাইকা’ ডেভিনা ব্যানেট। ২১ বছর বয়সী এই প্রতিযোগী মডেলিংয়ের সঙ্গে যুক্ত। ইন্ডিয়ান এক্সপ্রেস
