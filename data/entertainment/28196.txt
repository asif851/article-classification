
পরনে জিনস, টি-শার্টের ওপর জ্যাকেট, মাথায় টুপি আর ঠোঁটে চিরাচরিত হাসি—একদম সাবলীল ‘মিস্টার ইন্ডিয়া’ অনিল কাপুর। গতকাল শুক্রবার মুম্বাইয়ের একটি এটিএম বুথে এমনই ছিল তাঁর উপস্থিতি। তারকাদের সামনে পেয়ে যা ঘটে, তা-ই ঘটল। সেলফি আর অটোগ্রাফের হিড়িক। বিরক্ত হলেন না মিস্টার ইন্ডিয়া। মুখে হাসি নিয়ে ছবি তুললেন। আবার নিজেই পরে টুইট করে ছবির জন্য ভক্তদের ধন্যবাদ জানাতেও কার্পণ্য করলেন না।
৫০০ ও ১০০০ রুপির নোটের পরিবর্তন গত এক মাসে ভারতের সবচেয়ে আলোচিত ঘটনা। প্রচলিত গল্পে মাঘের শীতে বাঘে-মহিষে যেমন এক ঘাটে পানি খায়, তেমনি নোট বাতিলের ঝামেলায় বলিউড তারকারাও আসছেন গণমানুষের কাতারে!
অবশ্য কালো টাকার বিরুদ্ধে প্রধানমন্ত্রীর এই অভিযানকে স্বাগত জানিয়েছেন বলিউডের তারকার। নোট বাতিলের সিদ্ধান্তকে সমর্থন জানিয়ে অমিতাভ থেকে শুরু করে ঐশ্বরিয়া, শাহরুখ, সালমান, আমির, হৃতিক, অজয় দেবগন—সবাই প্রধানমন্ত্রীর পাশে দাঁড়িয়েছেন।
তবে তারকাদের এই সমর্থনে আকস্মিক এ সিদ্ধান্তের প্রতি সাধারণ মানুষের মন গলেনি। কেননা, প্রায় প্রতিদিনই কাজে যাওয়ার আগে বা পরে এটিএম বুথের সামনে লাইনে দাঁড়িয়ে থাকতে হচ্ছে ঘণ্টার পর ঘণ্টা। অনেককেই লাইনে দাঁড়িয়ে থাকতে থাকতে অধৈর্য হয়ে বলতে শোনা গিয়েছে, ‘তারকাদের তো আর এভাবে লাইনে দাঁড়াতে হয় না!’ ঠিক, ওঁদের তো আর এভাবে লাইন দিয়ে টাকা তুলতে হয় না! কিন্তু তারকারা লাইনে দাঁড়ালে যে সমস্যা আরও বাড়ত, এ কথা কি ভেবেছে কেউ? অপেক্ষার প্রহর কি আরও বাড়ত! তাঁর প্রমাণ পাওয়া গেল গতকাল, অনিল কাপুর যে বুথে গিয়েছিলেন, সেখানে।
ঘরে নগদ ফুরিয়ে যাওয়ায় একেবারে আমজনতার সঙ্গে লাইনে দাঁড়িয়ে এটিএম বুথ থেকে টাকা তুলতে গিয়েছিলেন অনিল কাপুর। ফলাফল যা হওয়ার তা-ই হলো। এটিএম বুথের লাইন বেড়েই চলল! তবে টাকা তোলার জন্য নয়, অনেকেই ভিড় জমাতে শুরু করেন তাঁদের প্রিয় অভিনেতার সঙ্গে সেলফি নেওয়ার জন্য। কেউ আবার হাত বাড়িয়ে অটোগ্রাফ নিতে চাইছেন। এ অবস্থাতেও লাইন ছেড়ে বেরিয়ে আসেননি অনিল কাপুর। এটিএম বুথের নিরাপত্তারক্ষীকেও ডাকেননি পরিস্থিতি সামাল দেওয়ার জন্য। ভক্তদের সমস্ত আবদার একের পর এক মিটিয়েছেন হাসিমুখেই।
অনিল কাপুরের জন্ম ১৯৫৬ সালের ২৪ ডিসেম্বর মুম্বাইয়ে। ‘তেজাব’, ‘বেটা’, ‘কিষান কানাইয়া’, ‘মিস্টার ইন্ডিয়া’, ‘বেনাম বাদশাহ’, ‘লাডলা’র মতো বাণিজ্যিক ছবিতে যেমন তিনি পর্দা কাঁপিয়েছেন, তেমনি ‘ঈশ্বর’, ‘নায়ক’, ‘লামহে’র মতো ছবিতে জটিল চরিত্রে অভিনয় করে প্রমাণ করেছেন তাঁর প্রতিভা। আশি ও নব্বই দশকের সফল নায়ক এবং নতুন শতকের শক্তিশালী চরিত্রাভিনেতা হিসেবে বলিউডে নিজের আসন পাকাপোক্তভাবে ধরে রেখেছেন তিনি। সূত্র: হিন্দুস্তান টাইমস ও উইকিপিডিয়া
