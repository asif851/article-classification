
‘পুরো পৃথিবীতেই তো মিঠাপানির একটা সংকট চলছে। আমাদের ছবিতেও এই পানিসংকট নিয়ে একটা বার্তা আছে। এ কারণেই আমরা “ভয়ংকর পানি পান” ক্যাম্পেইন হাতে নিয়েছি।’ বলছিলেন নির্মাতা অনিমেষ আইচ। নিজের পরিচালিত দ্বিতীয় ছবি ভয়ংকর সুন্দর মুক্তি পাচ্ছে আগামী ৪ আগস্ট। এর আগে দর্শকদের জন্য আয়োজন করেছেন ‘ভয়ংকর পানি পান’ নামে একটি প্রচারাভিযান। এতে যে কেউ অংশ নিতে পারবেন এবং নিজের পানি পানের দৃশ্য ও পানি পানের পরের অনুভূতি জানিয়ে ধারণ করা ভিডিও আপলোড করতে পারবেন নিজের ফেসবুক অ্যাকাউন্টে। ভিডিওর ক্যাপশনে হ্যাশট্যাগ ভয়ংকর সুন্দর (VoyangkorSundor) দিয়ে তা জানিয়ে দিতে হবে ভয়ংকর সুন্দর টিমকে।
৩১ জুলাই পর্যন্ত আপলোড করা যাবে এই ভিডিও। সেখান থেকে বাছাই করে সেরা ১০ অংশগ্রহণকারী মুক্তির প্রথম দিনেই ভয়ংকর সুন্দর-এরপ্রথম শো ছবির অভিনয়শিল্পীদের সঙ্গে বসে দেখার সুযোগ পাবেন। বিস্তারিত ফেসবুকের ভয়ংকর সুন্দর পেজ থেকে জানা যাবে।
ভয়ংকর সুন্দর চলচ্চিত্রে অভিনয় করেছেন আশনা হাবিব ভাবনা, কলকাতার পরমব্রতসহ এ দেশের অনেকে।
