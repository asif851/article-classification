
একসঙ্গে না। এবার কংগ্রেসের এমএলএ বাবা সিদ্দিকির ইফতার পার্টিতে দুই বন্ধু শাহরুখ খান এবং সালমান খান আলাদা আলাদা এলেন। ২০১৪ সালে এই ইফতার পার্টিতেই দুই বন্ধু একে অপরকে কাছে টেনে আলিঙ্গন করেন। বলিউডে যাকে ‘ঐতিহাসিক আলিঙ্গন’ হিসেবে স্বীকৃতি দেয়। তার আগ পর্যন্ত বলিউডের এই দুই সুপারস্টার একে অপরের মুখ পর্যন্ত দেখতেন না। শোনা যায়, বাবা সিদ্দিকির মধ্যস্থতায় বলিউডের বাদশা আর সুলতানের মাঝে সম্পর্কের বরফ গলে জল হয়ে যায়। তারপর থেকে এই দুই খানকে বাবা সিদ্দিকির এই ইফতার পার্টিতে সবসময় একসঙ্গে দেখা যেত। কিন্তু এবারের ইফতার পার্টির ছবিটা একটু অন্য রকম।
প্রতিবারের মতো এবারও গতকাল শনিবার রাতে ধুমধাম করে বাবা সিদ্দিকি আয়োজন করেন ইফতার পার্টি। বলা যায়, এই শহরের এটা অন্যতম সেরা ইফতার পার্টি। কংগ্রেস এমএলএর পার্টিতে বলিউডের তারকা, তথা টেলিভিশন দুনিয়ার বহু সেলিব্রেটি এদিন এক ছাদের তলায় মিলিত হন। প্রতিবারের মতো সাল্লু মিয়াকে এবারও দেখা যায় এই বর্ণাঢ্য ইফতার পার্টিতে। রোমানিয়া প্রেমিকা ইউলিয়া ভানতুরকে সঙ্গে নিয়ে তিনি একটু তাড়াতাড়ি বাবা সিদ্দিকির ইফতার পার্টিতে উপস্থিত হন। ইউলিয়াকে এদিন ভারতীয় পোশাকে আকর্ষণীয়া দেখা যায়। সালমানের সঙ্গে এদিন তাঁর বন্ধু এবং পরিবারের সদস্যদের দেখা যায়। বলিউড তারকার সঙ্গে এদিন ছিলেন বাবা সেলিম খান, ভাই সোহেল খান, বোন অর্পিতা খান শর্মা এবং ভাইপো অখিল। তবে এদিনের পার্টির সব থেকে বড় চমক ছিল সালমানের খুদে সহ-অভিনেতা মাতিন রে ট্যাঙ্গু। ছোট্ট তারকা মাতিনকে সালমান নিজে খাইয়েও দেন। বলিউডের সুলতান চলে যাওয়ার বেশ কিছু পরে ইফতার পার্টিতে হাজির হন বলিউডের বাদশা। এদিন পেছনের গেট দিয়ে পার্টিতে প্রবেশ করেন শাহরুখ খান। সাদা শার্টে বলিউডের সুপারস্টারকে গতকাল রাতে দেখা যায়। তবে মাত্র ২০ মিনিট থেকে পার্টি থেকে তড়িঘড়ি করে চলে যান শাহরুখ। তবে বলিউড তথা খান অনুরাগীরা আবার আশায় ছিলেন দুই মেগা তারকার মহামিলনের সাক্ষী হয়ে থাকতে। কিন্তু এবার আর সে আশা পূর্ণ হলো না। আপাতত বড় পর্দায় ‘টিউবলাইট’ ছবির মাধ্যমে সে আশা পূর্ণ করতে হবে।
সদ্য মুক্তিপ্রাপ্ত ছবি সালমানের ‘টিউবলাইট’-এ শাহরুখকে অতিথিশিল্পী হিসেবে দেখা গেছে।
