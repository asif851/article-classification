
৭৫তম গোল্ডেন গ্লোব পুরস্কার বিতরণীর মধ্য দিয়ে বছরের প্রথম সম্মানজনক পুরস্কার আসরের পর্দা উঠেছে। হলিউডে যৌন কেলেঙ্কারির ঘটনা বিরাট আকার ধারণ করার পর এটিই ছিল তারকাদের সবচেয়ে বড় সমাবেশ। সবাই আগেই ঠিক করেছিলেন, যৌন নিপীড়নের বিরুদ্ধে সংহতির প্রকাশ করে গোল্ডেন গ্লোবে তাঁরা সবাই কালো পোশাক পরবেন। তাঁদের সঙ্গে একাত্মতা জানিয়ে পুরুষ তারকারাও আসরে কালো পোশাকে উপস্থিত হন।
সামাজিক যোগাযোগমাধ্যমে হ্যাশট্যাগ ‘মি টু’র পর এবার চালু হলো ‘হোয়াই উই অয়্যার ব্ল্যাক’ (আমরা কেন কালো পোশাক পরেছি) হ্যাশট্যাগ। এই হ্যাশট্যাগ ব্যবহার করে বিখ্যাত তারকারা গোল্ডেন গ্লোবে কালো পোশাক পরার কারণ জানিয়েছেন।
লিঙ্গ ও বর্ণবৈষম্যের প্রতিবাদ জানাতে কয়েকজন অভিনেত্রী আইনজীবী ও সমাজকর্মীদের নিয়ে অনুষ্ঠানে আসেন। আজীবন সম্মাননা পুরস্কার গ্রহণের পর অপরাহ্ উইনফ্রের প্রায় ১০ মিনিটের বক্তব্যেও উঠে আসে নারীর ক্ষমতায়নের বিষয়। গোল্ডেন গ্লোবে এবারই প্রথম কোনো কৃষ্ণাঙ্গ নারী আজীবন সম্মাননা পেয়েছেন।
উচ্ছ্বসিত অপরাহ্ পুরস্কার হাতে নিয়ে বলেন, ‘নিজের সত্যি কথা সবাইকে জানাতে পারাই মানুষের সবচেয়ে বড় শক্তি।’ যেসব নারী নিজেদের জীবনের যৌন হয়রানির ঘটনা সবার সামনে এনেছেন, তাঁদের তিনি সাধুবাদ জানান।
আর উপস্থাপক শেথ মেয়ারস যৌন নিপীড়ক হার্ভি ওয়াইনস্টিনকে ‘হাতি’ বলে সম্বোধন করে বলেন, ‘আগামী ৩০ বছরেও গোল্ডেন গ্লোবসে হার্ভিকে দেখা যাবে না। তবে মৃত্যুর পর ‘‘ইন মেমোরিয়াম’’ বিভাগে হয়তো তাঁর ছবি থাকলেও থাকতে পারে।’ ভ্যারাইটি
