
জার্মানির মানহায়েম-হাইডেব্যার্গ আন্তর্জাতিক চলচ্চিত্র উৎসবে প্রদর্শনীর আমন্ত্রণ পেয়েছে আয়নাবাজি। উৎসব পরিচালক মিশেল কোয়েৎজ চিঠিতে লিখেছেন, আয়নাবাজি দেখে অভিভূত উৎসবের ছবি নির্বাচক কমিটি। এ উৎসবে আয়নাবাজি ছবিটি দেখাবেন তাঁরা। এরপরই ছবিটি অংশ নেবে ভারতের গোয়া রাজ্যে অনুষ্ঠেয় ৪৭তম ‘ইন্টারন্যাশনাল ফিল্ম ফেস্টিভ্যাল ইন্ডিয়া, গোয়া’য়। আসছে ১০ নভেম্বর জার্মানিতে শুরু হচ্ছে ৬৫তম মানহায়েম-হাইডেব্যার্গ আন্তর্জাতিক চলচ্চিত্র উৎসব। আট শতাধিক ছবি থেকে বাছাই করে প্রদর্শনীর জন্য নির্বাচন করা হয়েছে আয়নাবাজি। উৎসবের ‘ইন্টারন্যাশনাল ডিসকভারি’ বিভাগে দেখানো হবে এটি। এত বড় উৎসবে নিজের প্রথম ছবি প্রদর্শনীর সুযোগ পেয়ে ভীষণ আনন্দিত পরিচালক অমিতাভ রেজা। তিনি বলেছেন, ‘সারা পৃথিবীই নতুন নির্মাতাদের অনেক গুরুত্ব দেয়। আমার জন্য আনন্দের ব্যাপার হচ্ছে, এ উৎসবে বিশ্বের নানা দেশের চলচ্চিত্র নির্মাতাদের সঙ্গে পরিচিত হতে পারব।’ উৎসব উপলক্ষে নভেম্বরের ১২ থেকে ১৫ তারিখ আয়নাবাজির মোট চারটি প্রদর্শনী হবে। এর আগে ১৯৯৪ সালে জার্মানির এই উৎসবে প্রদর্শিত হয়েছিল মোরশেদুল ইসলামের ছবি চাকা, গত বছর দেখানো হয়েছে আবু শাহেদ ইমন পরিচালিত ছবি জালালের গল্প। অমিতাভ রেজা জানান, জার্মানির উৎসব শেষ করে তিনি যোগ দেবেন ভারতের গোয়ার ৪৭তম আন্তর্জাতিক চলচ্চিত্র উৎসবে। এর আগেও এ উৎসবে বাংলাদেশের বিভিন্ন ছবি বিভিন্ন সময় প্রদর্শিত হয়েছে।
