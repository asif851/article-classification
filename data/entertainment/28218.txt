
অভিনেত্রী শ্রীদেবী ও নির্মাতা বনি কাপুরের মেয়ে জানভি কাপুর এখনো বলিউডে নাম লেখাননি। তবে বলিউড পাড়ায় জোর গুঞ্জন শোনা যাচ্ছে, অচিরেই বড় পর্দায় দেখা যাবে জানভিকে। আর তাঁর অভিষেক হবে জনপ্রিয় নির্মাতা করণ জোহরের হাত ধরে। কিন্তু তারকার সন্তান হলে যা হয় আর কী! সব মনোযোগ এখন জানভির দিকে। নায়িকা হওয়ার আগেই গণমাধ্যমে গুজবের বিষয় হয়ে উঠেছেন তিনি। কিছুদিন আগে কয়েকটি ভারতীয় ট্যাবলয়েড প্রকাশ করে, অভিনেতা রণবীর কাপুরের প্রেমে পড়েছেন জানভি। সম্প্রতি এ বিষয়ে জানতে চাওয়া হয়েছিল শ্রীদেবীর কাছে। বিষয়টি তিনি খুব বুদ্ধিদীপ্তভাবেই খোলাসা করলেন। 
শ্রীদেবী এখন তাঁর আসন্ন ছবি ‘মম’-এর প্রচারে ব্যস্ত। ছবির একটি প্রচার অনুষ্ঠানেই এক সাংবাদিক এ অভিনেত্রীর কাছে জানতে চেয়েছিলেন, ‘জানভি কি সত্যিই এক পার্টিতে রণবীরের পিছে পিছে ঘুরছিলেন?’ এ প্রসঙ্গে শ্রীদেবী বলেন, ‘পত্রিকায় এই গুজবটি দেখে আমি খুব স্বাভাবিকভাবেই নিয়েছি। কারণ, আমি এসবের সঙ্গে অভ্যস্ত। কিন্তু আমার মেয়ে এসব শুনে খুব মন খারাপ করেছে। ও আমাকে বলল, মা আমি তো পার্টিতে গৌরী আন্টির (পরিচালক গৌরী শিন্ডে) সঙ্গেই ছিলাম।’ শ্রীদেবী তখন মেয়েকে বলেন, ‘আমার দুনিয়ায় তোমাকে স্বাগতম। যদি তারকা জগতের বাসিন্দা হতে চাও, তাহলে এসব গুজবকে তোমার খুব সহজভাবে গ্রহণ করতে হবে।’ উল্লেখ্য, ‘মম’ শ্রীদেবীর ক্যারিয়ারের ৩০০তম ছবি। এটি মুক্তি পাবে জুলাইয়ের ১৭ তারিখ। এখানে আরও অভিনয় করেছেন অক্ষয় খান্না ও নওয়াজুদ্দিন সিদ্দিক। বলিউড বাবল।
