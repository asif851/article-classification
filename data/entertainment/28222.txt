
আজ শুক্রবার বাংলাদেশে মুক্তি পাচ্ছে ঢালিউডের শাকিব খান অভিনীত কলকাতার ছবি ‘চালবাজ’। ২০ এপ্রিল কলকাতাজুড়ে মুক্তি পায় ছবিটি। এবার বিনিময় নীতিমালার আওতায় মুক্তি পাচ্ছে বাংলাদেশে। ছবিটির আমদানিকারক প্রতিষ্ঠান এনইউ আহমেদ টেডার্স সূত্র জানায়, দেশের ১০৫টি প্রেক্ষাগৃহে একযোগে দেখানো হবে ছবিটি।
শাকিব খানের কলকাতার প্রথম অভিনীত ছবি ‘চালবাজ’। ছবিটি নিয়ে দারুণ আশাবাদী তিনি। গত মঙ্গলবার বিএফডিসিতে সুপার হিরো ছবির শুটিং সেটে শাকিব খান বলেন, ‘ঈদের সময় না হলেও সিনেমাপ্রেমী দর্শকদের কাছে ঈদের আমেজ তৈরি করে ফেলেছে চালবাজ। যেকোনো উত্সবের বাইরেও এই ছবি পুরোনো রেকর্ড ভেঙে দিতে পারে।’
কলকাতায় ছবিটি কেমন সাড়া ফেলেছে-জানতে চাইলে শাকিব বলেন, ‘ভালো সাড়া পাচ্ছি। কলকাতার জাতীয় দৈনিকগুলো ছবিটির প্রশংসা করে একাধিক খবর ছাপিয়েছে।’
‘চালবাজ’ ছবিটি পরিচালনা করেছেন জয়দীপ মুখার্জি। এতে আরও অভিনয় করেছেন বাংলাদেশ থেকে প্রিয়ন্তি, রেবেকা, শাহেদ আলী, সিবা শানু, বড়দা মিঠু, কলকাতা থেকে শুভশ্রী, রজতাভ দত্ত, আশীষ বিদ্যার্থী প্রমুখ।
