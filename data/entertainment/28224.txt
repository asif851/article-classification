
কলকাতা আন্তর্জাতিক চলচ্চিত্র উৎসবের এবারের থিম সং তৈরি করছেন সংগীতশিল্পী নচিকেতা। জানা গেছে, প্রয়াত মান্না দের গাওয়া বিভিন্ন গানের সুর নিয়ে তৈরি হচ্ছে এই থিম সংটি। আর তা তৈরি করতে ব্যবহার করা হচ্ছে ৭০টি বাদ্যযন্ত্র। উৎসবের উদ্বোধনী এবং সমাপনী অনুষ্ঠানের কোরিওগ্রাফি করছেন সুকল্যাণ ভট্টাচার্য। চলচ্চিত্রের ১০০ বছর ভাবনায় রেখে উৎসবের আয়োজনগুলো সাজানো হচ্ছে। তারই একটি ‘ডাউন দ্য মেমোরি লেন’। ১৯১৩ সাল থেকে ২০১৩ সাল—এই সময়ের বেশ কিছু তুমুল জনপ্রিয় গান মাথায় রেখে নতুন গান তৈরি করছেন জয় সরকার। আর তাতে কণ্ঠ দিচ্ছেন বাপ্পী লাহিড়ী, উষা উত্থুপ, রাঘব চট্টোপাধ্যায়, লোপামুদ্রা মিত্রসহ আরও কয়েকজন শিল্পী। কলকাতায় আট দিনের এই চলচ্চিত্র উৎসব শুরু হচ্ছে ১০ নভেম্বর।
