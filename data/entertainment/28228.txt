
গানের দল অবসকিওর ৩০ বছর পার করতে যাচ্ছে। এ উপলক্ষে বিশেষ কিছুর পরিকল্পনা করছেন এই ব্যান্ডের সদস্যরা।৩০ বছর পূর্তির পরিকল্পনা নিয়ে ব্যান্ডটির অন্যতম সদস্য সাইদ হাসান টিপু বলেন, ‘বছরব্যাপী আমাদের অনেক আয়োজন আছে। এর মধ্যে রয়েছে একটি বড় কনসার্ট। কিন্তু এখন দেশের যে অবস্থা, তাতে আয়োজন নিয়ে কিছুটা শঙ্কা রয়ে গেছে। তবে ভালো কোনো পৃষ্ঠপোষক প্রতিষ্ঠান যদি এগিয়ে আসে, তাহলে সুবিধাজনক একটা সময় বের করে অনুষ্ঠানটি করতে চাই। আজ চ্যানেল আইতে গাইব। এ ছাড়া বিভিন্ন সময়ে কনসার্টে গাওয়া গানগুলো নিয়ে একটি রিমেক অ্যালবাম করব। আসছে ঈদে নতুন ১০টি গান নিয়ে আরেকটি অ্যালবাম প্রকাশের সিদ্ধান্ত চূড়ান্ত করেছি। নতুন অ্যালবামের জন্য “তিস্তা” এবং “রাজাকার” শিরোনামের দুটি গান রেকর্ডও হয়ে গেছে।’অবসকিওরের ৩০ বছরের সফর নিয়ে টিপু বলেন, ‘মাঝের ১০ বছর আমাদের মৌলিক গানের কোনো অ্যালবাম প্রকাশিত হয়নি। দীর্ঘ বিরতির পর ফেরা অ্যালবাম দিয়ে আমাদের প্রত্যাবর্তন দর্শক-শ্রোতারা এত ভালোভাবে গ্রহণ করেছেন যে তাতে আমরা মুগ্ধ হয়েছি।’অবসকিওরের সদস্যরা হলেন টিপু (ভোকাল), রিংকু (ড্রামস), শান্ত (ভোকাল), রাজীব (গিটার), রাজ্য (বেজ গিটার) ও শাওন (কি-বোর্ড)।
