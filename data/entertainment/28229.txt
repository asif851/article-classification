
 
বিশ্বের সব মায়ের প্রতি শ্রদ্ধা জানিয়ে বাংলার সংগীত পরিচালক ও কণ্ঠশিল্পী আকাশ সেন গেয়েছেন মাকে নিয়ে একটি গান। ‘মা’ শিরোনামের এ গান লিখেছেন ইমদাদ সুমন।
পশ্চিম বাংলার সংগীত পরিচালক ও কণ্ঠশিল্পী হলেও এরই মধ্যে বাংলাদেশের শ্রোতাদের কাছেও পরিচিত আকাশ। ‘মেন্টাল’ ছবির ‘তোমার মতো কে আছে বলো’, ‘বসগিরি’ ছবির ‘মন তোকে ছাড়া বোঝে নারে’ আর ‘রক্ত’ ছবির ‘ডানাকাটা পরি’ গানটির সুর ও সংগীত করে আলোচিত হয়েছেন এই শিল্পী।
মাকে নিয়ে করা এই গান প্রসঙ্গে আকাশ বলেন, ‘গানের কথাগুলো অনেক সুন্দর ও মিষ্টি। এই মা দিবসে সব মায়ের জন্য আমার এই উপহার। গানটিতে কণ্ঠ দিতে পেরে খুশি আমি।’
‘মা’ গানটির সুর করেছেন এফ এ প্রীতম ও সংগীতায়োজনে ছিলেন রিমো বিপ্লব।
এই সংগীতশিল্পী জানান, আগামী বৃহস্পতিবার রাত থেকে গানটি প্রযোজনা প্রতিষ্ঠান সিডি চয়েজ মিউজিকের ইউটিউব চ্যানেল শোনা যাবে।
