
রোমান্টিক ঘরানার বজরঙ্গি ভাইজান ছবিতে কারিনা কাপুর খানের সঙ্গে জুটি বেঁধেছেন সালমান খান। ছবিটিতে তরুণ সালমানের চরিত্রে অভিনয়ের জন্য নির্বাচিত হয়েছেন আফগান বংশোদ্ভূত ভারতীয় উঠতি মডেল-অভিনেতা নাজিম খান। সালমানের সঙ্গে চেহারা ও শারীরিক অবয়বের অদ্ভুত মিলের কারণেই ছবিটিতে কাজের সুযোগ পেয়েছেন নাজিম।কবির খান পরিচালিত এক থা টাইগার ছবির ব্যাপক সাফল্যের পর এবার একই পরিচালকের বজরঙ্গি ভাইজান ছবিতে চুক্তিবদ্ধ হয়েছেন সালমান। তিনি এরই মধ্যে ছবিটির শুটিং শুরু করে দিয়েছেন। ছবিটিতে তরুণ সালমানের চরিত্রে অভিনয়শিল্পী খুঁজতে সম্প্রতি অনলাইনে একটি পোস্ট দেন ছবির দলের সদস্যেরা। সেটি দেখে তাঁদের সঙ্গে যোগাযোগ করেন নাজিম খান। যোগাযোগের খুব অল্প সময়ের মধ্যেই তাঁর ডাক পড়ে। অডিশন দিয়ে তরুণ সালমান চরিত্রে অভিনয়ের জন্য নিজের যোগ্যতার প্রমাণ দেন তিনি। এর পরপরই ছবিটিতে অন্তর্ভুক্ত করা হয় তাঁকে। সম্প্রতি এক খবরে এমনটিই জানিয়েছে ওয়ান ইন্ডিয়া।নাজিম আফগানিস্তানের কাবুল থেকে দিল্লি পাড়ি জমান দুই বছর আগে। মডেল ও অভিনেতা হিসেবে সফলতা অর্জনের জন্য তিনি সংগ্রাম করছেন। এরই মধ্যে দিল্লিতে সালমানের সঙ্গে বজরঙ্গি ভাইজান ছবির শুটিংয়ে অংশ নিয়েছেন নাজিম। তিনি বলেন, ‘সামাজিক যোগাযোগ রক্ষার একটি ওয়েবসাইটের মাধ্যমে জানার পর আমি চরিত্রটির জন্য অডিশন দিই। ছবিটিতে অন্তর্ভুক্ত হতে পেরে আমি অনেক বেশি উচ্ছ্বসিত।’নাজিম আরও বলেন, ‘সালমান খান আমার আইডল। ছবির সেটে একদিন তাঁকে বললাম, তিনিই আমাকে অভিনেতা হতে উদ্বুদ্ধ করেছেন। তখন তিনি আমাকে বুকে টেনে নিলেন এবং কঠোর পরিশ্রম করার উপদেশ দিলেন।’কবির খান প্রযোজিত ও পরিচালিত ‘বজরঙ্গী ভাইজান’ ছবির কাহিনি আবর্তিত হয়েছে একজন মুসলমান ছেলে ও একজন ব্রাহ্মণ মেয়ের মধ্যে প্রেমের সম্পর্ক নিয়ে। ছবির প্রধান কয়েকটি চরিত্রে রয়েছেন সালমান খান, কারিনা কাপুর খান, নওয়াজউদ্দিন সিদ্দিকী, নাজিম খান প্রমুখ। ছবিটি মুক্তি পাবে আগামী বছরের ঈদ মৌসুমে।আরও পড়ুন:
সালমানের কাছে ফিরছেন কারিনা
নরেন্দ্র মোদির সঙ্গে সালমান
