
দুই মাসের জন্য চলচ্চিত্র থেকে দূরে থাকবেন ঢালিউড নায়িকা মাহি। মাহিই জানালেন, বিয়ে, বউভাতের অনুষ্ঠান, নতুন শ্বশুরবাড়িতে সময় দেওয়া, হানিমুনে যাওয়া—এ সবকিছুর জন্যই ১৫ জুলাই থেকে টানা প্রায় দুই মাস শুটিংয়ের কথা মাথাতেই রাখছেন না বড় পর্দায় এই তারকা। গত ২৫ মে পারিবারিকভাবে মাহি বিয়ে করেছেন কম্পিউটার প্রকৌশলী পারভেজ মাহমুদকে। সেদিন দুই পরিবারের উপস্থিতিতে বাগদান ও আক্দ হয়। কথা ছিল, জুলাই মাসের শেষ দিকে দুই পরিবারের আয়োজনে বিয়ের মূল আনুষ্ঠানিকতা সম্পন্ন হবে।বিয়ে ও বউভাত সামনে রেখে মাহি এখন ব্যস্ত সময় পার করছেন। বললেন, আগামী ২০ জুলাই বিয়ে। বউভাতের অনুষ্ঠান ২৪ জুলাই। মাহি বলেন, ‘বিয়ের অনুষ্ঠানের জন্য যা যা করা দরকার, তার জন্য আমি নিজেই সব জায়গায় যাচ্ছি। এরই মধ্যে অতিথিদের জন্য আমন্ত্রণপত্র ছাপানোর কাজ শেষ। হল ভাড়া করাও হয়ে গেছে। বিয়ে অনুষ্ঠানের ভেন্যুকে কীভাবে সাজানো হবে, তা নিয়ে পরিকল্পনা হচ্ছে। বিয়ের দিন, বউভাতের অনুষ্ঠানে নিজের সাজগোজের জন্য শপিং করা—কত যে কাজ!’হানিমুন কোথায় করবেন?মাহি বলেন, ‘যুক্তরাষ্ট্রে যাওয়ার ইচ্ছা আছে।’ বিয়ের অনুষ্ঠান নিয়ে ব্যস্ততার ফাঁকে ফাঁকে শাহনেওয়াজ সানুর ‘পলকে পলকে তোমাকে চাই’ ছবির শুটিং করছেন এবং ঈদের জন্য টেলিভিশনের কিছু অনুষ্ঠানেও অংশ নিচ্ছেন মাহিয়া মাহি।
