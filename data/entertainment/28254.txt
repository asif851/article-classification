



সোনম কাপুরের বিয়ের বাদ্যি বাজতে চলেছে। 
বাবা অনিল কাপুর নাকি আনন্দ আহুজাকে নিয়ে দ্বিধাগ্রস্ত ছিলেন।
সোনম আর আনন্দের বিয়ে এখন সময়ের ব্যাপার মাত্র।


অনেক হয়েছে ঢাক ঢাক গুড় গুড়। এবার বলিউড তারকা সোনম কাপুরের বিয়ের বাদ্যি বাজতে চলেছে। কাপুর পরিবারের ঘনিষ্ঠ এক বন্ধু জানিয়েছেন, আসছে জুনেই দীর্ঘদিনের প্রেমিক আনন্দ আহুজার সঙ্গে গাঁটছড়া বাঁধতে যাচ্ছেন অভিনেতা অনিল কাপুরের মেয়ে। 
পারিবারিক সূত্রটি জানিয়েছে, ‘এ বছর জুনে সোনম ও আনন্দের বিয়ের পরিকল্পনা চলছে। আনন্দকে নিয়ে সোনমের মনে কোনো দ্বিধা নেই। সে সোনমের প্রতি খুব যত্নশীল।’
সূত্রটি আরও জানায়, প্রথম দিকে বাবা অনিল কাপুর নাকি আনন্দ আহুজাকে নিয়ে কিছুটা দ্বিধাগ্রস্ত ছিলেন। সব বাবাই মেয়েদের প্রেমিক নিয়ে প্রথম প্রথম একটু চিন্তায় থাকেন। কিন্তু অনিল কাপুর আর তাঁর স্ত্রী সুনিতা এখন আনন্দকে ঘরের ছেলে করে নিয়েছেন। কাপুরদের যেকোনো পার্টিতে আনন্দের সাবলীল উপস্থিতি দেখে তা বেশ বোঝা যায়। এ ছাড়া সোনমের ছোট ভাই নায়ক হর্ষবর্ধন কাপুরের সঙ্গে নাকি হবু ভগ্নিপতির ভীষণ ভাব। তাই সোনম আর আনন্দের বিয়ে এখন সময়ের ব্যাপার মাত্র।

দুই পরিবার মিলে এখন আনন্দ আর সোনমের বিয়ে কীভাবে আয়োজন করবে, সেই পরিকল্পনা করছে। হতে পারে কোনো ‘ডেসটিনেশন ওয়েডিং’ অথবা দিল্লির জমকালো পাঞ্জাবি বিয়ের আয়োজন। বিয়ের আগে ঘরোয়া পরিবেশে একটি বাগদানের অনুষ্ঠান হবে। মজার ব্যাপার হলো, জুন মাসেই মুক্তি পেতে যাচ্ছে সোনম কাপুরের ছবি ‘ভিড়ে দি ওয়েডিং’। সোনমদের পারিবারিক প্রযোজনা প্রতিষ্ঠানের এই ছবির গল্প আবর্তিত হয়েছে বিয়েকে ঘিরে। ছবিটি মুক্তি পাবে আগামী ১ জুন।
গত মাসে শোনা যাচ্ছিল, এ বছর এপ্রিল মাসে ভারতের যোধপুরে উমায়েদ ভবন প্রাসাদে সোনম আর আনন্দের জমকালো বিয়ের আয়োজন করা হবে। সেখানে উপস্থিত থাকবেন প্রায় ৩০০ জন অতিথি। সম্প্রতি কলকাতার একটি গয়নার দোকানে সোনমকে কেনাকাটা করতেও দেখা গেছে। এ সময় তাঁর সঙ্গী ছিলেন আনন্দ আহুজার মা। ডেকান ক্রনিকেল
