
অবশেষে দীর্ঘদিনের প্রেমিকা প্রিয়া রাঞ্চালকে বিয়ে করলেন ‘দেশি বয়েজ’খ্যাত বলিউডের অভিনেতা জন আব্রাহাম। সম্প্রতি এক টুইটার বার্তায় নববর্ষের শুভেচ্ছা জানানোর পাশাপাশি ভক্তদের সঙ্গে স্ত্রী প্রিয়া আব্রাহামের পরিচয় করিয়ে দিয়েছেন ৪১ বছর বয়সী এ তারকা অভিনেতা।গত বছর লস অ্যাঞ্জেলেসে প্রিয়ার সঙ্গে জন গাঁটছড়া বেঁধেছেন বলে খবর চাউর হয়েছিল। তখন বিষয়টিকে অস্বীকার করলেও সম্প্রতি এক টুইটার বার্তায় প্রিয়াকে প্রিয়া আব্রাহাম সম্বোধন করে আনুষ্ঠানিকভাবে বিয়ের খবর নিশ্চিত করেন জন। এক খবরে এমনটিই জানিয়েছে জিনিউজ।ভক্তদের উদ্দেশে জন আজ ভোর চারটা ৩৩ মিনিটে এক টুইটার বার্তায় লিখেছেন, ‘আপনার এবং আপনার ভালোবাসার মানুষটির জন্য মঙ্গলময় ২০১৪ সাল কামনা করছি। নতুন বছরটি আপনাদের সবার জীবনে ভালোবাসা, সৌভাগ্য ও আনন্দ বয়ে আনুক। ভালোবাসাসহ জন ও প্রিয়া আব্রাহাম।’ কবে, কোথায় প্রিয়ার সঙ্গে বিয়ের কাজটি সেরেছেন, সে বিষয়ে জন মুখ না খুললেও ঘনিষ্ঠ একটি সূত্র জানিয়েছে, সম্প্রতি ঘরোয়া আয়োজনে প্রিয়াকে বিয়ে করেছেন জন। হাতেগোনা কয়েকজন আমন্ত্রিত অতিথির উপস্থিতিতে তাঁদের বিয়ের আনুষ্ঠানিকতা সম্পন্ন হয়েছে।২০১০ সালের এপ্রিলে একটি জিমে প্রিয়ার সঙ্গে জনের প্রথম পরিচয় হয়। প্রিয়ার আগে বলিউডের অভিনেত্রী বিপাশা বাসুর সঙ্গে টানা আট বছর প্রেম করেছেন জন। তাঁরা দীর্ঘদিন এক ছাদের নিচেও বসবাস করেছেন। ২০১১ সালের শুরুর দিকে দীর্ঘদিনের সম্পর্ক ভেঙে যাওয়ার ঘোষণা দেন জন ও বিপাশা। বিপাশার পর প্রিয়াকে নতুন মনের মানুষ নির্বাচন করেন জন। প্রিয়া পেশায় একজন ব্যাংকার। অনেক দিন থেকেই জন-প্রিয়া জুটির বিয়ে নিয়ে নানা জল্পনা-কল্পনা চলছিল।
প্রিয়ার সঙ্গে বিয়ের পরিকল্পনা সম্পর্কে বেশ কিছুদিন আগে জন বলেছিলেন, ‘নীরবে-নিভৃতেই বিয়ের আনুষ্ঠানিকতা সারতে চাই আমি। যেদিন বিয়ে করব, কেউ জানবে না সেটা। আমার স্বপ্ন, নিজের বাড়িতে বাবা-মা এবং কাছের তিন-চারজন বন্ধুর উপস্থিতিতে বিয়ে করব আমি আর প্রিয়া।’
জন আরও বলেছিলেন, ‘সবার প্রতি শ্রদ্ধা রেখেই বলছি, বলিউডের আর দশটা বিয়ের মতো ঢাকঢোল পিটিয়ে বিয়ে করার পক্ষপাতী আমি নই। লজ্জা কিংবা অন্য কোনো কারণে এভাবে চুপিসারে বিয়ের সিদ্ধান্ত নিইনি। কাজের ক্ষেত্রে কিংবা ব্যক্তিগত জীবনে লক্ষ্য স্থির করেই কোনো সিদ্ধান্তে পৌঁছাই আমি।’

 

