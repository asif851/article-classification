
শাহরুখ খান ‘বলিউড বাদশা’। অর্থ সম্পদ উপার্জনের দিক দিয়েও সম্রাট তিনি। এ বছর আবারও প্রমাণ হলো সেটা। কারণ এ বছর ভারতের সবচেয়ে বেশি আয় করা তারকা তিনিই। ফোর্বস ম্যাগাজিনের বরাত দিয়ে ভারতের ‘দ্য হিন্দু’ এ খবর দিয়েছে।বলিউড তারকাদের আয়ের ভিত্তিতে আজ শুক্রবার ফোর্বস এই তালিকা প্রকাশ করেছে। তালিকায় আয়ের ক্ষেত্রে সালমান খানকে টপকে গেলেন শাহরুখ খান। ভারতের সেলিব্রিটিদের ১০০ জনের তালিকায় নিজের হারানো জায়গা ফিরে পেলেন ‘বলিউড বাদশাহ’। গত বছর তালিকার তিনে ছিলেন শাহরুখ। এ বছর আবার ১ নম্বরে উঠে এলেন তিনি। শাহরুখের পরেই দ্বিতীয় স্থানে আছেন সালমান। তৃতীয় স্থানে বিগ বি অমিতাভ বচ্চন।বছর শেষ না হলেও এখন পর্যন্ত শাহরুখ খান আয় করেছেন ২৫৭ কোটি ৫ লাখ ভারতীয় রুপি। আয়ের দিক থেকে দ্বিতীয় স্থানে থাকা সালমান খান শাহরুখের চেয়ে ৫০ কোটি রুপি কম আয় করেছেন। গাড়ি চাপায় মানুষ হত্যার একটি মামলা থেকে গতকাল বৃহস্পতিবার বোম্বে হাইকোর্ট থেকে খালাস পাওয়া সালমানের চলতি বছরে আয় ২০২ কোটি ৭৫ লাখ রুপি।ওই ম্যাগাজিনটির খবরে বলা হয়েছে, ভারতের শীর্ষ ১০০ সেলিব্রেটির আয় বছরে ২ হাজার ৮১৯ কোটি রুপি। এই তালিকায় ভারতের সিনেমা ও ক্রিকেট তারকাদেরই প্রাধান্য বেশি।
তালিকার ৪ নম্বরে আছেন ভারতের ওয়ানডে ও টি-টোয়েন্টি দলের অধিনায়ক মহেন্দ্র সিং ধোনি, পঞ্চম অবস্থানে আছেন সম্প্রতি ভারতের অসহিষ্ণুতা নিয়ে কথা বলে বিপাকে পড়া ‘পি কে’ তারকা আমির খান। এই প্রথম আমির খান সেরা পাঁচে ঢুকলেন। সেরা দশে থাকা অন্যরা হলেন অক্ষয় কুমার, ভারতের টেস্ট অধিনায়ক বিরাট কোহলি, ভারতের ক্রিকেট কিংবদন্তি শচীন টেন্ডুলকার, ‘বাজিরাও মাস্তানি’ তারকা দীপিকা পাডুকোন এবং হৃতিক রোশন।তালিকায় এসেছেন মাধুরী দীক্ষিত ও আলিয়া ভাটও। এ বছর তালিকায় ১৪ নতুন মুখ এসেছে।১০০ জনের তালিকায় ঢুকে পড়াদের মধ্যে ৩৭ নম্বরে আছেন ধানুশ (গত বছর তাঁর স্থান ছিল ৭৮), ১২ নম্বরে ক্রিকেটার রোহিত শর্মা ও ৪২ নম্বরে দক্ষিণের অভিনেতা আল্লু অর্জুন (৪২), ৩১ নম্বরে ক্রিকেটার রবি চন্দ্রন অশ্বিন, ভারতের সবচেয়ে ‘ব্যয়বহুল’ ছবি ‘বাহুবলীর’ পরিচালক এস এস রাজামৌলি ও অভিনেতা প্রভাস।
