
আজ রাত ১০টা ৫৫ মিনিটে এটিএন বাংলায় প্রচারিত হবে ধারাবাহিক নাটক রাজু ৪২০-এর ৭৫তম পর্ব। জাকির হোসেনের রচনায় নাটকটি পরিচালনা করেছেন অভিনেতা জাহিদ হাসান। পাশাপাশি নাটকটিতে অভিনয়ও করেছেন তিনি। কথা হলো তাঁর সঙ্গে।
‘রাজু ৪২০’-এ কেমন সাড়া পাচ্ছেন?
এখন দর্শকের কাছ থেকে সাড়া পাওয়া একটা বিরাট ব্যাপার। আমার ধারণা, মানুষ নাটকের ওপর থেকে মনোযোগ হারিয়ে ফেলেছে।
মনোযোগ হারিয়ে ফেলার কারণ কী? 
অনেক কারণ আছে। অল্প কথায় তা বলা কঠিন ব্যাপার। এটা সমষ্টিগত সমস্যা। আবার আমার ধারণা ভুলও হতে পারে। সত্যি কথা হলো, আগে মানুষ নাটক দেখে ভালো-মন্দ কিছু একটা বলত। এখন কোনোটাই বলে না। এটাই সমস্যা।
‘রাজু ৪২০’ আর কত পর্ব প্রচার হবে? 
এটা এখনই বলা যাচ্ছে না। তবে মনে হয় না খুব বেশিদূর যাবে। যত দূরেই যাক, এটিএন বাংলা কর্তৃপক্ষ ও আমার স্পনসর প্রতিষ্ঠান ভিশনকে ধন্যবাদ জানাই। সঙ্গে আমার টিমকেও ধন্যবাদ দিই। তবে টেলিভিশনের একটা ব্যাপার নিয়ে আমার খটকা আছে।
কী সেটা?
সেটা হলো টিআরপি (টেলিভিশন রেটিং পয়েন্ট)। এটা যে কখন বাড়ে আর কখন কমে, কীভাবে হয়, তা আমি বুঝি না। অথচ এটার ওপরই নির্ভর করে পুরো ইন্ডাস্ট্রি। সব সময় শোনা যায়, এটার টিআরপি তো নেই, ওটার টিআরপি আছে। আমার কোনোভাবেই মাথায় আসে না আবদুল্লাহ আল–মামুন, আলী যাকের, আসাদুজ্জামান নূর, হুমায়ুন ফরীদি কি টিআরপির ওপর বেঁচেছিলেন বা আছেন? যখন টিআরপির গল্প বলে, তখন মনটা খুব খারাপ হয়ে যায়। আমাদের স্কুল কিন্তু তাঁদের সঙ্গেই। বলা যায়, তাঁরা যখন স্কুলের ফাইনাল ইয়ারে, আমরা তখন ফার্স্ট ইয়ার। আমাদের স্কুল কিন্তু এক। অন্য যাঁরা আছেন, তাঁরা কিন্তু অন্য স্কুল থেকে এসেছেন। এখন যাঁরা টিআরপি গোনেন বা ফেসবুকনির্ভর অভিনেতা, তাঁদের জন্য টিআরপি খুব জরুরি। আমাদের জন্য না।
আপনি তো পরিচালনাও করছেন? 
পরিচালনা করা লাগে তাই করছি। কিন্তু আমি তাতে খুব একটা আগ্রহ পাচ্ছি না।
৪ অক্টোবর আপনার জন্মদিন। বিশেষ কোনো পরিকল্পনা আছে? 
না। সেদিন এতিমদের সঙ্গে সময় কাটানোর ইচ্ছা। নিজেও এতিম তো তাই! ঢাকার মধ্যেই কোনো এতিমখানায় চলে যাব। খাওয়াদাওয়া করব। এই তো।
সাক্ষাৎকার: হাবিবুল্লাহ সিদ্দিক
 
