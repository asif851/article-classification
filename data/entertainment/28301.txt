
মালেক আফসারির নতুন ছবি ‘নসিব’-এ অভিনয় করবেন পিয়া বিপাশা, সম্প্রতি এমন খবর প্রকাশিত হয়েছে বিভিন্ন সংবাদমাধ্যমে। কিন্তু এখন জানা গেছে, এই ছবিতে কাজ করছেন না তিনি। কেন? পিয়া বিপাশা বলেন, ‘এই ছবির নায়ক জায়েদ খানের পরামর্শে কাজটি করতে রাজি হয়েছিলাম। পরে পরিচালকের সঙ্গে কথা বলে, গল্প শুনে চরিত্রটি আর পছন্দ হয়নি। চরিত্রটি একজন বস্তির মেয়ের, তাঁর সন্তান আছে। শুরুতেই এ ধরনের চরিত্রে কাজ করতে চাচ্ছি না।’ছবির পরিচালক মালেক আফসারি বলেন, ‘পিয়া বিপাশার সঙ্গে আমিও এক মত। গ্ল্যামার চরিত্রে তিনি নিজেকে যেভাবে তুলে ধরতে পারবেন, এখানে তা সম্ভব না।’শুরুতে ছবির নাম ‘নসিব’ বলা হলেও এরই মধ্যে ছবির নাম পরিবর্তন করা হয়েছে। এখন এই ছবির নাম ‘অন্তর জ্বালা’। ছবিতে জায়েদ খানের সঙ্গে দুজন নায়িকা অভিনয় করবেন। ২০ ফেব্রুয়ারি থেকে পিরোজপুরে ছবির শুটিং শুরু করার পরিকল্পনা হচ্ছে। পিয়া বিপাশা এখন আজিজুর রহমানের ‘মাটি’ এবং রকিবুল আলম রকিবের ‘মনের রাজা’ ছবিতে প্রধান নায়িকার চরিত্রে অভিনয় করবেন। শিগগিরই ছবি দুটির কাজ শুরু হওয়ার কথা রয়েছে।
