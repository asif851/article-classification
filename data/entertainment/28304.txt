
অনেক দিন ধরেই রীতিমতো যুদ্ধ করছেন সংগীতশিল্পী সেলেনা গোমেজ। প্রতিপক্ষকে ঘায়েল করতে পারছেন না অত সহজে। সারা জীবনই নাকি এই যুদ্ধ করতে হবে। উদ্বিগ্নতা ও বিষণ্নতা এই শিল্পীর এখন ঘোরতর শত্রু। ওদের সঙ্গেই যুদ্ধ। হারপার’স বাজার ম্যাগাজিনকে দেওয়া সাক্ষাৎকারে নিজের মানসিক ও শারীরিক অবস্থার কথা জানান এ শিল্পী।
সেলেনার কাছে এখন শারীরিক স্বাস্থ্য খুবই গুরুত্বপূর্ণ। তাঁর কিডনি প্রতিস্থাপনের পর স্বাস্থ্যের গুরুত্ব তাঁর কাছে বেড়ে গেছে। সেলেনা তাঁর মানসিক স্বাস্থ্য নিয়েও কথা বলেন। বলেন, ‘উদ্বিগ্নতা ও বিষণ্নতা নিয়ে আমার প্রচুর সমস্যা আছে। এগুলো নিয়ে আমি সোচ্চারও। কিন্তু এমন নয় যে আমি এটা সেরে উঠতে পারব না। এটা একটা যুদ্ধ। সারা জীবন আমাকে এর মুখোমুখি হতে হবে। কিন্তু সবকিছুর আগে আমি আমার স্বাস্থ্য ঠিক রাখতে চাই।’
সেলেনা জানান, তাঁর নতুন অ্যালবামের কাজ চলছে। তড়িঘড়ি করে কাজ করতে রাজি নন তিনি। অ্যালবাম বের করার জন্য এখনো শরীর প্রস্তুত নয়। ভালো করেই অ্যালবাম বের করবেন, তাতে যত সময় লাগুক।
বেশ কিছুকাল পরস্পর দূরে ছিলেন সেলেনা গোমেজ ও তাঁর প্রেমিক শিল্পী জাস্টিন বিবার। সেলেনার কিডনি প্রতিস্থাপনের পর আবার দুজনকে একসঙ্গে ঘুরতে দেখা গেছে। সূত্র: দ্য সান
