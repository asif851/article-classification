
এবার রুপালি পর্দায় অভিষেক হচ্ছে বলিউডের চলচ্চিত্র পরিবারের সন্তান সায়েমি খেরের। প্রখ্যাত অভিনেত্রী শাবানা আজমির নিকটাত্মীয় তিনি। সায়েমির মা সাবেক মিস ইন্ডিয়া উত্তরা মাত্রে খের।বলিউডে সায়েমিকে প্রতিষ্ঠিত করতে সহযোগিতার হাত বাড়িয়ে দিয়েছেন শাবানা আজমি। শুধু তা-ই নয়, শাবানার মা মঞ্চ ও চলচ্চিত্র অভিনেত্রী শাওকাত আজমিও অভিনয়ের তালিম দিয়েছেন সায়েমিকে। সবকিছু ঠিক থাকলে চলতি বছরের শেষ নাগাদ বলিউডে কাজ শুরু করবেন ২০ বছর বয়সী এ কিংফিশার মডেল।সম্প্রতি একটি তেলেগু ছবিতে চুক্তিবদ্ধ হয়েছেন সায়েমি। অ্যাকশন-রোমান্টিক ঘরানার ‘রে’ শিরোনামের ছবিটিতে দক্ষিণের জনপ্রিয় তারকা অভিনেতা চিরঞ্জীবির ভাতিজা সাই ধরম তেজের বিপরীতে দেখা যাবে তাঁকে। সম্প্রতি এক খবরে এমনটিই জানিয়েছে হিন্দুস্তান টাইমস।সায়েমি জানিয়েছেন, ‘অনেক দিন থেকেই বলিউডে কাজ করার স্বপ্ন দেখছি। আমার এ স্বপ্ন পূরণের জন্য শাবানা মাসি অনেক সাহায্য করছেন। তিনি বিভিন্ন জায়গায় আমাকে নিয়ে যাচ্ছেন। চলচ্চিত্র নির্মাণের সঙ্গে সংশ্লিষ্ট অনেকের সঙ্গেই আমার পরিচয় করিয়ে দিচ্ছেন। আমার প্রতি তাঁর এই সহানুভূতির জন্য সত্যিই নিজেকে অনেক বেশি ভাগ্যবান মনে হচ্ছে।’সায়েমি আরও জানিয়েছেন, ‘শাবানা মাসি সব সময় আমাকে শুদ্ধ হিন্দি ভাষা রপ্ত করার উপদেশ দেন। এ ছাড়া তিনি আমায় বলেছেন, তরুণ অভিনেত্রী হিসেবে অনেক কাজের প্রস্তাবই আমার কাছে আসবে। আপাতদৃষ্টিতে সেগুলো খুবই লোভনীয় মনে হবে। কিন্তু কাজের গভীরতা যাচাই করার পরই কেবল প্রস্তাবে ইতিবাচক সাড়া দিতে হবে।’শাওকাত আজমির মতো গুণী অভিনেত্রীর কাছ থেকে অভিনয়ের তালিম নেওয়ার সুযোগ পেয়ে নিজেকে অনেক ভাগ্যবান মনে করছেন বলেও জানিয়েছেন সায়েমি। এ প্রসঙ্গে তাঁর ভাষ্য, ‘শাওকাত আজমির অভিনয় দক্ষতার কথা সবারই জানা। বিশেষ করে উর্দু ভাষার ওপর তাঁর দখল এক কথায় অবিশ্বাস্য। আমি খুবই ভাগ্যবান যে তাঁর মতো গুণী একজন অভিনেত্রীর কাছ থেকে অভিনয়ের প্রশিক্ষণ নেওয়ার সুযোগ আমার হয়েছে। কাজের সময় তিনি অনেক কঠোর হলেও খুবই মজার একজন মানুষ তিনি। তাঁর দেখান পথে আমি অভিনয় করতে চাই। আমার মনে হয়, এটা আমার অভিনয় ক্যারিয়ারকে সামনে এগিয়ে নেওয়ার ক্ষেত্রে অনেক বেশি সহায়ক ভূমিকা রাখবে।’সেন্ট জেভিয়ার্স কলেজ থেকে স্নাতক ডিগ্রি অর্জন করেছেন সায়েমি। চলচ্চিত্রে কাজ শুরুর আগেই তিনি মডেলিং জগতের সঙ্গে জড়িয়েছেন। কিংফিশার ক্যালেন্ডারের মডেল হওয়ার পাশাপাশি লিভাই’স, ল’রিয়াল, রেমন্ড এবং প্যান্টালুনের মতো ব্র্যান্ডের মডেল হিসেবেও কাজ করেছেন সায়েমি। তাঁর ক্যারিয়ার সামলানোর দায়িত্ব নিয়েছেন ব্লিং এন্টারটেইনমেন্ট সলিউশনের সিএমডি অতুল কাসবেকার। সায়েমি সম্পর্কে তাঁর মন্তব্য, ‘এই মুহূর্তে তিনি “রে” ছবির জন্য কঠোর পরিশ্রম করছেন। আসলে বলিউডে কাজের পূর্বপ্রস্তুতি হিসেবেই দক্ষিণের ছবিতে তিনি অভিনয় করছেন। দীপিকা পাড়ুকোনের ক্ষেত্রেও আমরা ঠিক এমনটাই করেছিলাম।’এদিকে ‘রে’ ছবি সম্পর্কে সায়েমি বলেন, ‘সত্যিই ছবিটির জন্য আমাকে খুবই পরিশ্রম করতে হচ্ছে। এতে মোট নয়টি গান রয়েছে। গানের দৃশ্যে অভিনয়ের জন্য আমাকে নানা ধরনের নাচের মুদ্রা শিখতে হচ্ছে। নাচের প্রশিক্ষণ নিতে নিতে রীতিমতো ঘাম ছুটে যাচ্ছে আমার।’ সামনের দিওয়ালি উত্সবের সময়ে ছবিটি মুক্তি পাবে বলেও জানিয়েছেন সায়েমি।
এখন পর্যন্ত বলিউডের অনেক চলচ্চিত্র পরিবারের সন্তানই রুপালি জগতে পা রেখেছেন। তাঁদের মধ্যে তুমুল জনপ্রিয়তা পাওয়া তারকা যেমন আছেন, তেমনি ঝরে পড়া তারকার সংখ্যাটাও নেহাতই কম নয়। সাফল্যের জয়মালা সায়েমির গলায় শোভা পাবে কি না, সময়ই তা বলে দেবে।
