
স্বাধীনতা দিবস উপলক্ষে টেলিভিশন চ্যানেল এনটিভির উদ্যোগে দেশাত্মবোধক এক গানে কণ্ঠ দিলেন তরুণ প্রজন্মের আট সংগীতশিল্পী। এরা হলেন ইবরার টিপু, পারভেজ সাজ্জাদ, পুতুল, পুলক, সাব্বির, রন্টি দাস, ঝিলিক ও বিন্দুকনা। গানটির সুর ও সংগীতায়োজনে কাজ করেছেন ইবরার টিপু। সম্প্রতি ইবরার টিপুর স্টুডিওতে গানটির কণ্ঠধারণের কাজ শেষ হয়েছে। সহিদ রাহমান লেখা গানটিতে উঠে এসেছে ভাষা শহীদ ও স্বাধীনতা যুদ্ধে শহীদদের অবদানের কথা। আরও রয়েছে শহীদ জননী ও বীরাঙ্গনাদের অধিকারের কথা।
‘আমি সেই দিন ফিরে আসব দেশের বুকে/যে দিন শহীদ স্মরণে প্রিয়তম স্বাধীনতাকে/আপন করে হৃদয়ে গেঁথে নেবে—এমন কথার গানটির ভিডিও নির্মাণ করছেন জোনায়েদ বিন জিয়া। এরই মধ্যে স্টুডিও অংশের ভিডিও ধারণের কাজ করা হয়েছে। আগামী দুই দিন শিল্পীদের নিয়ে ঢাকার আশপাশে বহিঃদৃশ্য ধারণের কাজ করা হবে।ইবরার টিপু বলেন, ‘দুর্দান্ত একটা গান হয়েছে। সবাই খুব ভালো গেয়েছে। গানটি তরুণ প্রজন্মকে উদ্দীপ্ত করবে। অনেক কষ্টে আমরা স্বাধীন একটি দেশ পেয়েছি, তাই এই স্বাধীনতার মাসে দেশাত্মবোধের এমন একটি গান তৈরি করতে পেরে ভালো লাগছে।’টিপু জানান, স্বাধীনতা দিবস উপলক্ষে ২৬ মার্চ থেকে এনটিভিতে গানটির প্রচার শুরু হবে। এদিকে গীতিকার সহিদ রাহমান বলেন, ‘তরুণ প্রজন্ম আমাদের দেশের আগামী দিনের কান্ডারি। তাই তরুণ প্রজন্মের মধ্যে বাঙালিদের দেশপ্রেম, মুক্তিযুদ্ধ ও দেশের প্রতি শহীদের অবদানের কথা তুলে ধরতে এই গানটি লিখেছি।’
