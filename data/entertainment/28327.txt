
ভাবা যায়! ভারতের হায়দরাবাদের রেলস্টেশনের পাশে পুরুষ ভিখারির বেশে ভিক্ষা করছেন বিদ্যা বালান। ঘটনা কিন্তু সত্যি। সম্প্রতি একটি চলচ্চিত্রে অভিনয়ের প্রয়োজনেই ভিক্ষুক সেজে বসেছিলেন বলিউডের এ অভিনেত্রী। চিনতে না পেরে লোকজন বকাঝকার পাশাপাশি তাঁর ভিক্ষাপাত্রে নাকি পয়সাও দিয়েছেন।বিদ্যা যখন ভিক্ষুক বেশে সেখানে বসেছিলেন, তখনি এ ধরনের বাস্তব অভিজ্ঞতার মুখোমুখি হতে হয়েছে তাঁকে। যখন বিদ্যা ভিক্ষা চাইছিলেন, সে সময় অপরিচিত একজন পথচারী এসে ভিক্ষা দেওয়ার পর ভর্ত্সনাও করেছেন তাঁকে। আগন্তুক বিদ্যাকে ভিক্ষা দেওয়ার পর বলেন, ‘ভিক্ষা না করে কোনো কাজ জুটিয়ে নিতে পারো না?’সম্প্রতি ইন্ডিয়া টুডের এক খবরে বলা হয়েছে, ‘ববি জাসুস’ চলচ্চিত্রে গোয়েন্দা চরিত্রে অভিনয় করছেন বিদ্যা বালান। চলচ্চিত্রে অভিনয়ের খাতিরে এবং বাস্তবতা ফুটিয়ে তুলতে অভিনেতা-অভিনেত্রীদের অনেক কিছুই করার প্রয়োজন পড়ে। এ কারণেই পুরুষ ভিক্ষুকের ছদ্মবেশে রেলস্টেশনের পাশে ভিক্ষা চাওয়ার অভিনয় করতে হয়েছে ভারতের জাতীয় চলচ্চিত্র পুরস্কারজয়ী এ অভিনেত্রীকে।বলিউডেরই আরেক অভিনেত্রী দিয়া মির্জার বর্ন ফ্রি এন্টারটেইনমেন্টের ব্যানারে নির্মিত হচ্ছে ‘ববি জাসুস’ ছবিটি। সম্প্রতি টুইটারে বিদ্যার ভিক্ষা করার একটি ছবি প্রকাশ করেছে প্রযোজক সংস্থা। ‘ববি জাসুস’ পরিচালনা করছেন সমর শেখ। ২০১৪ সালে ছবিটি মুক্তি পাবে।
