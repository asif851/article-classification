
উত্তম আকাশের আমি নেতা হবো ছবির শুটিং শুরু হয়েছে গত ৩১ জুলাই। মৌসুমী ও ওমর সানী জুটিকে নিয়ে শুরু হয় শুটিং। গত শনিবার শাকিব খান ও বিদ্যা সিনহা মিম একসঙ্গে দাঁড়ান ক্যামেরার সামনে। শুটিং চলছে গাজীপুরের পুবাইলে।
আমি নেতা হবো ছবির মধ্য দিয়ে প্রায় নয় বছর পর শাকিব ও মিম জুটি দাঁড়ান ক্যামেরার সামনে। পুবাইল থেকে মিম মুঠোফোনে জানালেন, ‘শাকিব ভাই তো অনেক বন্ধুসুলভ। মজার মানুষ। প্রথম দিন লোকেশনে ঢুকেই আমাদের সঙ্গে গল্প জুড়ে দিলেন। অনেকক্ষণ আড্ডা দিয়ে তারপর শট দিয়েছি আমরা।’ তিনি আরও বলেন, ‘দীর্ঘদিন পর কাজ হলেও সম্পর্কে কোনো ধরনের দূরত্ব অনুভব করছি না। শট দেওয়ার সময় মনে হচ্ছিল, বোঝাপড়ার জায়গা সেই আগের মতোই আছে।’
অনেক দিন পর একসঙ্গে কাজ হলেও অভিনয়ে মিমের ওপর শাকিব খানের আস্থা সেই আগের মতোই আছে। শাকিব বলেন, ‘এর আগে আমাদের আমার প্রাণের পিয়া ছবিটি বেশ জনপ্রিয়তা পেয়েছিল। এখন মিম অভিনয়ে যেমন পরিপক্ব, তেমনি নাচেও। আশা করছি, এই ছবিও দর্শক আগেরটির মতো গ্রহণ করবেন।’
ছবির পরিচালক উত্তম আকাশ জানান, এই ধাপে ২১-২২ আগস্ট পর্যন্ত শুটিং হবে।
 
