

রাস্তায় একদল মানুষ। তাদের সামনে একটা ব্যানার। সেখানে লেখা ‘বস‍+বুবলি’। এই ব্যানার ধরে আছেন দুজন। তাদের পেছনে হলুদ রঙা খোলা জিপ। সেই জিপ ঘিরে দাঁড়িয়ে আছেন বেশ কিছু ছেলেমেয়ে। তাদের সবার হাতেই ফেস্টুন। এসব ফেস্টুনে বুবলি ও শাকিবের ছবি। ছবির নিচে নানা ধরনের কথাবার্তা লেখা। যার দু একটি এমন—‘বুবলি তুই আমার’, ‘এক দফা এক দাবি, বুবলি তুই আমার হবি’ টাইপ।
জিপের ওপরে বসে আছেন বেশ কজন। সবার হাতেই ব্যানার ফেস্টুন। আছে একটা মাইকও। সেখান থেকে ঘোষণা আসছে। এসবের মধ্যমণি হয়ে জিপের বনেটের ওপর বসে আছেন অভিনেতা শাকিব খান। সামনের ব্যানার আর জিপের মাঝামাঝি জায়গায় ব্যান্ড পার্টির লোকজন। তারা বিয়ের বাজনা বাজাচ্ছেন। হলুদ রঙা গাড়িটি ধীরে ধীরে এগোতে থাকে। ক্যামেরাও সচল হয়। দুপুরে কড়া রোদ গায়ে মেখে শুটিং করেন চলচ্চিত্রের নম্বর ওয়ান হিরো শাকিব খান। সঙ্গে সহশিল্পীরা। বিজিএমইএ ভবনের পেছনের রাস্তায় দুপুর থেকে চলছিল ‘বসগিরি’ সিনেমার শুটিং। এই শুটিংয়ে অংশ নেন শাকিবসহ সহশিল্পীরা।ছবিটি পরিচালনা করছেন নতুন পরিচালক শামীম আহমেদ। শাকিবের শুটিং দেখতে আশপাশের মানুষের ভিড় জমে গেল অল্প সময়ের মধ্যেই। আশপাশের জানালাতেও দেখা গেল উৎসাহী মুখ।দৃশ্যটি দেখেই বোঝা গেল নবাগত অভিনেত্রী বুবলির জন্য আনন্দ মিছিল বের করেছেন শাকিব খান। সেই মিছিল ঘিরেই চলছে এত আয়োজন। আর শাকিব খানের বিপরীতে এই সিনেমাতেই অভিষেক হচ্ছে নবাগত বুবলির। এমন আনন্দ মিছিল বুঝি বাড়তি পাওনা তার জন্য।রাস্তায় দৃশ্য ধারণ শেষে পুরো দল ছুটলেন এফডিসিতে। সেখানেই চলবে বাকি অংশের শুটিং। শুটিং ইউনিট চলে যাওয়ার পর এক মধ্যবয়সী নারী বাসায় ফিরতে ফিরতে বললেন, ‘এত দিন শাকিবকে শুধু টিভিতে আর সিনেমায় দেখছি। আজ সরাসরি দেখলাম। এত সোন্দর।’
