
রাইমা সেনকে হটিয়ে কলকাতার ছবির সবচেয়ে কাঙ্ক্ষিত নারী নির্বাচিত হয়েছেন পাওলি দাম। কলকাতা টাইমস আয়োজিত এক জরিপে ২০১৪ সালের সবচেয়ে কাঙ্ক্ষিত নারীর তকমা পেয়েছেন ৩৪ বছর বয়সী পাওলি। গত বছর দ্বিতীয় অবস্থানে থাকা পাওলি এবার উঠে এসেছেন প্রথম স্থানে। তৃতীয় স্থানে আছেন স্বস্তিকা মুখোপাধ্যায়।কলকাতা টাইমস সম্প্রতি কলকাতার ছবির সবচেয়ে কাঙ্ক্ষিত ২০ নারীর তালিকা প্রকাশ করে। এই তালিকায় স্থান পেয়েছে বাংলাদেশের অভিনেত্রী জয়া আহসানও। তাঁর অবস্থান উনিশতম।কাঙ্ক্ষিত নারীর তকমা পেয়ে আনন্দিত পাওলি। তিনি বলেন, ‘দর্শক ও ভক্তদের ভোটে কাঙ্ক্ষিত নারী হিসেবে নির্বাচিত হওয়ার ব্যাপারটি নিঃসন্দেহে অনেক আনন্দের। খবরটি শুনে খুব ভালো লাগছে।’টাইমস অব ইন্ডিয়া গ্রুপের দৈনিক কলকাতা টাইমস বছর শেষে প্রকাশ করে সবচেয়ে কাঙ্ক্ষিত নারী ও পুরুষ অভিনয়শিল্পীদের তালিকা। দর্শক এবং ভক্তদের ভোটের মাধ্যমে এই তালিকা নির্ধারিত হয়।ভারতের আলোচিত এই অভিনেত্রী বাংলাদেশের একটি ছবির কাজ করছেন। ‘সত্তা’ নামের এই ছবিতে তিনি অভিনয় করছেন শাকিব খানের বিপরীতে। হাসিবুর রেজা কল্লোল পরিচালিত ছবিটির প্রায় অর্ধেক শুটিং শেষ হয়েছে।
