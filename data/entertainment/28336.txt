
গতকাল রোববার হঠাৎ করেই সামাজিক যোগাযোগমাধ্যমে ছড়িয়ে পড়ে অভিনেত্রী ফরিদা জালালের মৃত্যুর খবর। তবে কিছুক্ষণের মধ্যেই জানা যায়, বলিউডের প্রবীণ এই অভিনেত্রীর মৃত্যুর খবরটি সম্পূর্ণ বানোয়াট। ভারতীয় সংবাদপত্র ডিএনএ ফরিদা জালালের সঙ্গে যোগাযোগ করলে তিনি জানান, এই সংবাদটি ভুয়া এবং তিনি বহাল তবিয়তে বেঁচে আছেন।
ফরিদা জালাল বলেন, ‘আমি সম্পূর্ণ সুস্থ আছি। এই ধরনের ভিত্তিহীন খবর মানুষ কোথা থেকে পায়, তা আমি জানি না। প্রথমে এই গুজব সম্পর্কে শোনার পর খুব হেসেছি। কিন্তু শেষ আধা ঘণ্টা ধরে আমার ফোন বেজেই চলেছে। সবাই আমাকে একই প্রশ্ন করছেন, আমি বেঁচে আছি কি না? এটা খুব বিরক্তিকর। আশ্চর্য লাগছে, মানুষ কীভাবে এই ধরনের গুজব ছড়ায়?’
এর আগে ইন্টারনেটে অভিনেত্রী ঐশ্বরিয়া রাই বচ্চন, অমিতাভ বচ্চন, দিলীপ কুমার ও লতা মঙ্গেশকরের মৃত্যুর গুজব ছড়ালেও মানুষ একইভাবে বিভ্রান্ত হয়েছিল।
‘দিলওয়ালে দুলহানিয়া লে জায়েঙ্গে’, ‘কুছ কুছ হোতা হ্যায়’, ‘কাভি খুশি কাভি গাম’সহ অসংখ্য জনপ্রিয় ছবি ও টিভি সিরিজেও অভিনয় করেছেন ৬৭ বছর বয়সী এই অভিনেত্রী। ফরিদা জালাল অভিনীত ছোট পর্দায় ‘শারারাত’ নামের কমেডি সিরিয়াল একসময় বেশ জনপ্রিয়তা পেয়েছিল। হিন্দুস্থান টাইমস।
