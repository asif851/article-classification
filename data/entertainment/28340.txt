
ভারতের পশ্চিম বাংলার টেলিভিশন চ্যানেল জি বাংলার সাম্প্রতিক সময়ের জনপ্রিয় ধারাবাহিক ‘ভুতু’, ‘গোয়েন্দা গিন্নি’সহ বেশ কয়েকটি অনুষ্ঠান বন্ধ হয়ে যেতে পারে। চ্যানেলটির একজন কর্মী নাম প্রকাশ না করার শর্তে প্রথম আলোকে জানান, এই চ্যানেলসহ স্টার জলসায় কর্মরত কারিগরি কর্মীদের কর্মবিরতিতে মোট ১০টি ধারাবাহিকের শুটিং বর্তমানে বন্ধ আছে। এ মুহূর্তে সংশ্লিষ্ট যে পর্বগুলো দেখানো হচ্ছে, তা অন্তত দুই সপ্তাহ আগে ধারণ করা।
জানা গেছে, ধারাবাহিকগুলোতে কর্মরত কারিগরি কর্মীদের মূল অভিযোগ, দীর্ঘদিন ধরেই বাকি রয়েছে তাঁদের অতিরিক্ত কাজের পারিশ্রমিক। টেকনিশিয়ানদের কর্মবিরতিতে ‘পটল কুমার গানওয়ালা’, ‘ভুতু’, ‘গোয়েন্দা গিন্নি’র মতো বেশ কয়েকটি জনপ্রিয় সিরিয়ালের কাজ বন্ধ হয়ে যায় গতকাল মঙ্গলবার।জানা গেছে, অতিরিক্ত কাজের টাকা না দেওয়ার জন্য নামকরা কয়েকটি প্রযোজনা প্রতিষ্ঠানের বিরুদ্ধে অভিযোগ তুলেছেন কর্মীরা। সমস্যার সমাধানে কথা বলতেও আগ্রহী নন প্রোডাকশন হাউসের মালিকেরা।এর মধ্যে রাজ চক্রবর্তীর প্রোডাকশন হাউস ছাড়া আরও আছে ভেঙ্কটেশ ফিল্ম, সুরিন্দর ফিল্মস ইত্যাদি।
