
‘স্টেপ আপ’ সিনেমার সেটে পরিচয় হয়েছিল দুজনের। তখন ২০০৬ সাল। এরপর দুজনের মধ্যে শুরু হয় প্রেম-ভালোবাসা। প্রেম বিয়েতে গড়ায় ২০০৯ সালে। ২০১২ সালে তাঁদের কোলজুড়ে আসে কন্যাসন্তান। আর ২০১৮ সালে এসে ভেঙে গেল হলিউড তারকা জেনা ডিওয়ান ও চ্যানিং টটামের সংসার। দীর্ঘ ৯ বছরের সম্পর্কের ইতি। টুইটারে এক পোস্টে এই জুটি জানিয়েছেন, তাঁরা আর এক ছাদের নিচে থাকছেন না।
নিজ নিজ টুইটার পাতা থেকে চ্যানিং ও জেনা লিখেছেন, ‘আমরা ইচ্ছা করেই আলাদা হওয়ার সিদ্ধান্ত নিয়েছি। আমরা নিজেদের গভীরভাবে ভালোবাসতাম। আমাদের দুজনের পথচলা ছিল অসাধারণ। আমরা দুজনকে যে কতটা গভীরভাবে ভালোবাসি, এখনো তা অটুট আছে। কিন্তু ভালোবাসা একটি সুন্দর রোমাঞ্চকর অনুভূতি। এই মুহূর্তে সেই ভালোবাসাকে ধরে রাখতেই আমাদের আলাদা পথ বেছে নিতে হচ্ছে। আমাদের এই সিদ্ধান্তে কোনো লুকোচুরি নেই। কিংবা এটা হঠাৎ করে ঘটে যাওয়া কোনো ঘটনা নয়। শুধু আমরা দুই বন্ধু বুঝতে পেরেছি যে এখন আমাদের একটু দূরত্ব প্রয়োজন, যা আমাদের পরবর্তী জীবনকে সুন্দর ও আনন্দময় করতে সাহায্য করবে। আমরা এখনো পরিবারের মতোই আছি ও থাকব। এবং আমরা আমাদের কন্যার জন্য বাবা-মা হিসেবেই সব দায়িত্ব পালন করে যাব। এ বিষয়ে আর কোনো মন্তব্য করতে চাই না। আমাদের পারিবারিক গোপনীয়তাকে শ্রদ্ধা করার জন্য ধন্যবাদ। সবার জন্য ভালোবাসা।’
দুই তারকার এই ভালোবাসার সংসারকে বেশ শ্রদ্ধা করতেন ভক্তরা। হারপার বাজার।
