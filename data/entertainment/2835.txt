

পাঁচ বছর পর বড় পর্দায় ফিরছেন সোহানা সাবা। ১৯ সেপ্টেম্বর মুক্তি পেতে যাচ্ছে সাবা অভিনীত নতুন সিনেমা বৃহন্নলা। ঢাকা ও ঢাকার বাইরের বেশ কয়েকটি প্রেক্ষাগৃহে ছবিটি মুক্তি পাচ্ছে। ছবিটির পরিচালক তাঁর স্বামী নির্মাতা মুরাদ পারভেজ। ছবির কাহিনি ও চিত্রনাট্য লিখেছেন তিনি। পাশাপাশি তিনি ছবির প্রযোজনা প্রতিষ্ঠান ফিল্ম হকারের কর্ণধার। ছবিটির সহযোগী প্রযোজনা প্রতিষ্ঠান এটিএন বাংলা। এরই মধ্যে বৃহন্নলা ছবিটি বিনা কর্তনে সেন্সর ছাড়পত্র পেয়েছে।বৃহন্নলা ছবিটি প্রসঙ্গে সাবার ভাষ্য, ‘আমাকে যাঁরা অভিনয়শিল্পী হিসেবে চেনেন, তাঁদের জন্য বৃহন্নলা আমার উপহার। ভালো অভিনয় করার চেষ্টা করেছি। আমি নিজেও ছবিটি দেখার জন্য অধীর আগ্রহে অপেক্ষা করছি।’অভিনয়ের পাশাপাশি সোহানা সাবা বৃহন্নলা চলচ্চিত্রের পোশাক নকশা (কস্টিউম ডিজাইন) করেছেন। বললেন, ‘কস্টিউম ডিজাইনের প্রতি আমার আগ্রহটা অনেক আগের। আমি ফ্যাশন ডিজাইনিংয়ের ওপর স্নাতক করেছি। নিজের নকশা করা পোশাকেই আমি বিভিন্ন ঘরোয়া ও টিভির অনুষ্ঠানে যাই। নাটকে তো পোশাকের ডিজাইন নিজেদেরই করতে হয়।’ এর আগে তিনি একই পরিচালকের চন্দ্রগ্রহণ ছবির পোশাকের নকশাও করেছিলেন।’সরকারি অনুদানে নির্মিত এ ছবিতে অভিনয় করেছেন ফেরদৌস, সোহানা সাবা, ইন্তেখাব দিনার, আজাদ আবুল কালাম, দিলারা জামান, ঝুনা চৌধুরী, আব্দুল্লাহ রানা, মানস বন্দ্যোপাধ্যায় প্রমুখ। গানের সুর ও সংগীত পরিচালনা করেছেন ইমন সাহা।

