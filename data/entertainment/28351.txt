
ফোনের এ পাশ থেকেই বোঝা গেল দারুণ উচ্ছ্বসিত জাকিয়া বারী মম। উচ্ছল হাসির শব্দেই বুঝিয়ে দিলেন কতটা আনন্দে আছেন তিনি। বললেন, ‘দু-তিন দিন ধরে মন খুব ভালো! ভীষণ আনন্দের মধ্যে আছি!’ আনন্দের রহস্য বোঝা গেল খানিক পরেই। মম আছেন জাহাঙ্গীরনগর বিশ্ববিদ্যালয়ে, যেখানে তিনি কাটিয়েছেন শিক্ষাজীবনের দীর্ঘ একসময়। পুরোনো স্মৃতি রোমন্থন তো বটেই, করছেন শুটিংও। সকাল আহমেদ নির্মাণ করছেন নতুন ধারাবাহিক দ্বিতীয় কুসুম। এই ধারাবাহিকে ‘মেঘলা’ নামের একটি চরিত্রে অভিনয় করছেন মম। ধারাবাহিকটি লিখেছেন কাজী শাহিদুল ইসলাম। শুটিং শুরু করেছেন ৮ নভেম্বর থেকে।নিজের চরিত্র নিয়ে মম বলেন, ‘আমার চরিত্রটি এই বিশ্ববিদ্যালয়ে পড়ুয়া এক মেয়ের, যে কোনো কিছুর সঙ্গে কখনো সমঝোতা করে না। দাপিয়ে বেড়ায় পুরো ক্যাম্পাস। গেটআপটাও তেমন—বয়কাট চুল, ছেলেদের মতো করে টি-শার্ট পরে ঘুরে বেড়ায়। আবার মারামারি করতে চলে যায় যেকোনো সময়।’মম সর্বশেষ বছর কয়েক আগে অভিনয় করেছিলেন ভালোবাসার চতুষ্কোণ নামের একটি ধারাবাহিকে। মাঝের সময়টুকু ব্যস্ত ছিলেন একক নাটক আর ছুঁয়ে দিলে মন সিনেমার কাজ নিয়ে। আলাপের শেষ পর্যায়ে আমন্ত্রণ জানালেন জাহাঙ্গীরনগরের ক্যাম্পাসে বেড়াতে যাওয়ারও। বললেন, ‘ক্যাম্পাসে একটা শীত শীত ভাব চলে এসেছে, পুরো রোমান্টিক পরিবেশ। চলে আসুন একদিন।’ নিজের ক্যাম্পাস বলে কথা!
