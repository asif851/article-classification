
কাল বৃহস্পতিবার অস্ট্রেলিয়ার ব্রিসবেনে প্রদর্শিত হবে তানভীর মোকাম্মেল পরিচালিত লালসালু চলচ্চিত্রটি। ফিল্ম আর্কাইভ অস্ট্রেলিয়া সিনেমাটেকের উদ্যোগে ব্রিসবেনের গ্যালারি অব মডার্ন আর্ট সেন্টারে আগামীকাল সন্ধ্যায় দেখানো হবে চলচ্চিত্রটি। ইসলাম ও সিনেমাবিষয়ক এক চলচ্চিত্র প্রদর্শনীর অংশ হিসেবে এটি দেখানো হবে বলে জানিয়েছেন পরিচালক।উল্লেখ্য, সৈয়দ ওয়ালীউল্লাহর কালজয়ী উপন্যাস লালসালু অবলম্বনে তানভীর মোকাম্মেল ২০০১ সালে চলচ্চিত্রটি নির্মাণ করেন। চলচ্চিত্রটি আটটি ক্ষেত্রে জাতীয় পুরস্কার লাভ করে। এতে অভিনয় করেছেন রাইসুল ইসলাম আসাদ, মুনিরা ইউসুফ মেমী, চাঁদনী, রওশন জামিল, আমিরুল হক চৌধুরী, চিত্রলেখা গুহ, আলী যাকের, তৌকীর আহমেদ, মৌসুমী, তামান্না ইয়াসমিন, মাসুদ আলী খান, সাইদুর রহমান বয়াতি প্রমুখ।
