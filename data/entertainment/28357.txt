
গেল ঈদে মুক্তিপ্রাপ্ত তিন ছবির মধ্যে নবাব ও রাজনীতি দেশের একাধিক প্রেক্ষাগৃহে এখনো চলছে। এরই মধ্যে ঈদুল আজহার উৎসবের ঢেউ লেগেছ সিনেমাপাড়া খ্যাত কাকরাইলে। সেই ঢেউ ছাড়িয়েছে দেশের বিভিন্ন প্রান্তের সিনেমা হলগুলোতে। ঈদের ছবির বড় বড় পোস্টার, ব্যানার ও বিলবোর্ডে ছেয়ে গেছে কাকরাইলসহ দেশের বিভিন্ন প্রান্তের একাধিক নির্ধারিত প্রেক্ষাগৃহগুলো। গত ঈদে নবাব ও রাজনীতি ছবি দুটিতে লেগেছে ব্যবসায়িক সফলতার তকমা। দুটিতেই নায়ক ছিলেন শাকিব খান। তাই এবারের ঈদেও শাকিব অভিনীত ছবিগুলোর দিকেই তাকিয়ে আছেন হলমালিক ও পরিবেশকেরা।
আট থেকে তিনে 
মাসখানেক আগেও শোনা গিয়েছিল আসছে ঈদে মোট ছয়টি ছবি মুক্তি পাবে। পরে আরও দুটি বেড়ে তালিকায় উঠেছিল আটটি ছবির নাম। ছবিগুলো হলো রংবাজ, অহংকার, নূর জাহান, পাষাণ, মনে রেখ, বিজলি, সোনা বন্ধু ও দাগ।
কিন্তু শেষমেশ চূড়ান্ত হয়েছে রংবাজ, অহংকার, সোনাবন্ধু। বাকি ছবিগুলোর প্রযোজনা সূত্রে জানা গেছে, কিছু জটিলতা ও সঠিক সময়ে শুটিং শেষ করতে না পারায় মুক্তি দেওয়া সম্ভব হচ্ছে না।
এর মধ্যে মনে রেখ ছবিটি ঈদুল ফিতরে মুক্তির লক্ষ্য নিয়ে শুটিং শুরু করলেও পরবর্তীকালে ঈদুল আজহায় মুক্তি চূড়ান্ত হয়। কিন্তু এবারও মুক্তি পাচ্ছে না ছবিটি। গত ১১ জুলাই থেকে টানা শুটিংয়ের কথা ছিল ছবিটির। কিন্তু ছবির নায়ক ভারতীয় অভিনেতা বনি সেনগুপ্তের ভিসা জটিলতার কারণে তা সম্ভব হয়নি। ছবিটির প্রযোজনা প্রতিষ্ঠান হার্টবিটের কর্ণধার তাপসী ঠাকুর বলেন, ‘শুধু গানের শুটিং বাকি। তাও সঠিক সময়ে শুটিং শেষ করা গেল না। ভিসার মেয়াদ না থাকাই শুটিংয়ে আসতে পারেননি নায়ক।’
একই অবস্থা দাগ ছবিটির। গানের শুটিং শেষ হয়নি এখনো। এ ব্যাপারে ছবির পরিচালক তারেক শিকদার বলেন, ‘গানের শুটিংয়ের জন্য নায়ক-নায়িকার একসঙ্গে শিডিউল মেলানো সম্ভব হচ্ছে না।’

ফাঁকা মাঠে শাকিব 
এবারের ঈদেও শাকিব খানের দুটি ছবি মুক্তি পাচ্ছে। রংবাজ ও অহংকার। গত দুই বছর ঈদে শাকিবের প্রতিদ্বন্দ্বী হয়ে উঠি ছিলেন টালিউড তারকা জিৎ। পরপর দুই ঈদে শাকিবের ছবির সঙ্গে জিতের বাদশা ও বস ২ মুক্তি পায়। বাদশা ছবি দিয়ে জিৎ শাকিবের শিকারি ছবির সঙ্গে প্রতিদ্বন্দ্বিতা করলেও গেল ঈদে শাকিবের নবাব-এর কাছে জিতের বস ২ টিকতেই পারেনি। এবার ব্যতিক্রম! শাকিবের ছবির সঙ্গে যৌথ প্রযোজনার বড় কোনো ছবি নেই। ভারতীয় কোনো জনপ্রিয় নায়কও নেই। তাই ফাঁকা মাঠে শাকিবের দুই ছবিই এগিয়ে থাকবে—এমনটাই প্রত্যাশা করছেন সিনেমা সংশ্লিষ্টরা।
বুবলীর ‘দুই’ 
গত বছর ঈদুল আজহায় শাকিব খানের বিপরীতে একসঙ্গে দুটি ছবি মুক্তির মধ্য দিয়ে বুবলীর চলচ্চিত্রে অভিষেক হয়েছিল। মজার ব্যাপার হলো, ঠিক এক বছর পর ঈদুল আজহার উৎসবে দ্বিতীয়বারও একসঙ্গে দুটি ছবি মুক্তি পাচ্ছে এই নায়িকার। বিষয়টিকে কাকতালীয় বললেন তিনি। বললেন, ‘রংবাজ ছিল ঈদুল ফিতরের ছবি। কিছু জটিলতার কারণে আটকে যায়। তাই এই ঈদে মুক্তি দেওয়া হচ্ছে। কিন্তু অহংকার ঈদের ছবি ছিল না। আগেই মুক্তির কথা ছিল। এটি কাকতালীয়, তবে আমার জন্য সৌভাগ্যই বলা চলে।’

অনেক দিন পর পপি
বেশ কয়েক বছর ধরে পপি অভিনীত কোনো ছবি ঈদে উৎসবে প্রেক্ষাগৃহে দেখা যায়নি। আগামী ঈদে পপির সোনাবন্ধু ছবিটি মুক্তি পাচ্ছে। ছবিটি নিয়ে আশাবাদী এই অভিনেত্রী। এই ঢালিউড-কন্যা বলেন, ‘এটি গ্রাম বাংলার মানুষের ছবি। যাঁরা বেশ কিছুদিন ধরেই বাংলা ছবি ভালো হচ্ছে না বলে আসছেন, তাঁদের জন্যই সোনাবন্ধু।’ এই ছবিতে আরও আছেন আলোচিত অভিনেত্রী পরীমনি। আছেন ডিএ তায়েব।
ইউটিউবে শোরগোল
বেশ কিছুদিন ধরে ঈদের ডামাডোল বাজছে ভিডিও শেয়ারিং সাইট ইউটিউবে। কারণ, এরই মধ্যে ইউটিউবে মুক্তি পেয়েছে ছবির টিজার, ট্রেলার ও গান। মজার ব্যাপার হলো, রংবাজ ছবির ট্রেলার আনুষ্ঠানিক মুক্তির আগেই ফেসবুক ও ইউটিউবে ফাঁস হয়েছে। সপ্তাহ দু-এক আগে ইউটিউবে মুক্তি পেয়েছে অহংকার ছবির ‘তুই যে আমার অন্তরে’ গানটি। মুক্তির প্রথম দিন থেকেই দর্শক-আলোচনায় আছে এটি। এসেছে আরও একটি গান। এসব গান ও ট্রেলার ফেসবুকে শেয়ার করে নানা ধরনের মন্তব্য করছেন সিনেমাপ্রেমীরা।
ব্যস্ত ছবিপাড়া
ঈদের ছবি ঘিরে ঢাকাসহ দেশের বিভিন্ন অঞ্চলের প্রেক্ষাগৃহের মালিক, কর্মচারী, কর্মকর্তা, বুকিং এজেন্টের আনাগোনা বেড়েছে সিনেমাপাড়া কাকরাইলে। অবশ্য ঈদুল ফিতরের পরপরই কাকরাইলের সিনেমার অফিসগুলোতে ঈদুল আজহার আমেজ লেগেছে। রংবাজ ও অহংকার ছবি দুটির হল বুকিং ঈদুল ফিতরের পরপরই শুরু হয়েছে। ছবি দুটির প্রযোজক ও পরিচালক সূত্রে জানা গেছে, সিনেপ্লেক্স, ব্লকবাস্টারসহ ঢাকা ও ঢাকার বাইরের বড় হলগুলো ছবি দুটির দখলে। এরই মধ্যে শতাধিক হল চূড়ান্তও হয়ে গেছে ছবি দুটির। রংবাজ ছবির প্রযোজনা প্রতিষ্ঠান রূপরঙ কথাচিত্রের অন্যতম প্রযোজক মোজাম্মেল হক বলেন, ‘প্রায় ১২০টির মতো বুকিং চূড়ান্ত হয়েছে। দেড় শ হলে মুক্তির ইচ্ছা আছে রংবাজ।’
অহংকার ছবির পরিচালক শাহাদত হোসেন বলেন, ‘অহংকার ছবির শতাধিক হল চূড়ান্ত হয়েছে। ঈদের আগের দিন পর্যন্ত আরও কিছু হল চূড়ান্ত হবে।’ সোনাবন্ধু ছবিটি পরিবেশন করছে ফাইভ স্টার মুভিজ। এর কর্ণধার মনির সিদ্দিকী বলেন, ‘প্রায় ২০টি হল চূড়ান্ত হয়েছে। অর্ধশতাধিক হলে মুক্তির ইচ্ছা আছে।’
