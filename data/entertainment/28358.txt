
২০০৯ সালে ঐশ্বরিয়া রাই বচ্চনকে একবার ‘আন্টি’ বলে সম্বোধন করেছিলেন সোনম কাপুর। সাবেক বিশ্বসুন্দরী ঐশ্বরিয়া সে সময় বিষয়টা মোটেও ভালোভাবে নেননি। সোনম বুঝি আবারও তাঁর এই ‘জ্যেষ্ঠ’ সহকর্মীকে নিয়ে বেফাঁস মন্তব্য করে নতুন বিতর্কের জন্ম দিতে যাচ্ছেন। তা না হলে কান চলচ্চিত্র উৎসবে ঐশ্বরিয়া রাইয়ের বেগুনি ঠোঁট নিয়ে মন্তব্য করার কী দরকার ছিল তাঁর? সোনম মনে করেন, আলোচনায় থাকার জন্যই নাকি ঐশ্বরিয়া কানের লাল গালিচায় ‘অন্য রকম’ রঙের এক লিপস্টিক বেছে নিয়েছিলেন।
ঐশ্বরিয়ার বেগুনি ঠোঁট থেকে নিন্দুকেরা যখন অন্যদিকে মন দিতে শুরু করেছে, তখনই সোনম বলে বসলেন, ‘সাজ, ফ্যাশন—এই সবকিছু তো মানুষ আলোচনায় থাকার জন্যই করে। এদিক থেকে ঐশ্বরিয়া সফল। কারণ, আমার মনে হয় তিনি আলোচনায় থাকার জন্যই এমন এক রঙে ঠোঁট রাঙিয়েছেন। আমি তো এর আগে বেগুনি লিপস্টিক, এমনকি কালো লিপস্টিকও দিয়েছি। তখন তো এ নিয়ে কোনো আলোচনা হয়নি। আমার মনে হয় না ঐশ্বরিয়া সেদিন লরিয়ালের জন্য হেঁটেছিলেন।’কান চলচ্চিত্র উৎসব শেষ হয়ে গেলেও শেষ হচ্ছে না এবারের আসরে ঐশ্বরিয়ার ‘বেগুনি ঠোঁট’ নিয়ে আলোচনা–সমালোচনা। সামাজিক যোগাযোগমাধ্যমেও তাঁর এই সাজ নিয়ে হাসি-তামাশা করে লোকে ভরিয়ে ফেলেছেন। এদিকে উৎসবে এবার সোনম কাপুরও হাজির ছিলেন। ফ্যাশন সচেতন এই তারকার দারুণ সব পোশাক সবারই নজর কেড়েছে। কুড়িয়েছে অনেক প্রশংসাও।প্রসঙ্গত, ঐশ্বরিয়া ও সোনম দুজনই প্রসাধনী প্রতিষ্ঠান লরিয়ালের শুভেচ্ছাদূত হিসেবে প্রতিবার কান চলচ্চিত্র উৎসবে আমন্ত্রণ পান। হিন্দুস্তান টাইমস।
