
২০১৭ সালে ভারতের সেরা সেলিব্রিটি কে, জানতে চান? ‘ফোর্বস ইন্ডিয়া’ ম্যাগাজিন আজ শুক্রবার সেরা এক শ সেলিব্রিটির তালিকা প্রকাশ করেছে। তারকাদের সারা বছরের আয় আর বয়স বিচার করে এবার ভারতের সেরা সেলিব্রিটি হয়েছেন সালমান খান। তাঁর বয়স ৫১। দ্বিতীয় অবস্থানে আছেন শাহরুখ খান (বয়স ৫২), তৃতীয় বিরাট কোহলি (বয়স ২৯) আর চতুর্থ অক্ষয় কুমার (বয়স ৫০)। পাঁচ নম্বরে আছেন শচীন টেন্ডুলকার (বয়স ৪৪)। এই প্রথম পাঁচ তারকার আয় যথাক্রমে ২৩২.৮৩ কোটি রুপি, ১৭০.৫০ কোটি রুপি, ১০০.৭২ কোটি রুপি, ৯৮.২৫ কোটি রুপি এবং ৮২.৫০ কোটি রুপি।
ফোর্বস ইন্ডিয়ার প্রথম ১০ জনের তালিকায় হিন্দি ছবির নায়িকাদের মধ্যে রয়েছেন প্রিয়াঙ্কা চোপড়া। তাঁর অবস্থান সপ্তম। ১০ জনের মধ্যে ষষ্ঠ স্থানে আছেন আমির খান আর নবম স্থানে আছেন হৃতিক রোশন। দীপিকা পাড়ুকোন গত বছর ছিলেন প্রথম ১০ জনের তালিকায়—এ বছর তাঁর অবস্থান ১১। এরপরই আছেন এ আর রহমান। অমিতাভ বচ্চনের অবস্থান ২০। ‘বাহুবলী টু’ ছবির নায়ক প্রভাস আছেন ২২ নম্বর স্থানে। কঙ্গনা রনৌত ২৬ আর আনুশকা শর্মা আছেন ৩২ নম্বর। এ ছাড়া কারিনা কাপুর আছেন ৪৭ নম্বরে, সোনম কাপুর ও ক্যাটরিনা কাইফের স্থান যথাক্রমে ৫৫ ও ৫৬।
জানা গেছে, এ বছর ‘ভারতের সেরা সেলিব্রিটি’ মূল্যায়নের মাপকাঠিতে পরিবর্তন আনা হয়েছে। অন্য বছরগুলোতে তারকাদের আয় আর জনপ্রিয়তার বিচারে এই তালিকা প্রকাশ করেছে ‘ফোর্বস’। তবে এ বছর আয় আর তারকার বয়সকে যুক্ত করা হয়েছে মূল্যায়নের মাপকাঠিতে।
২০১৬ সালে ‘ফোর্বস ইন্ডিয়া’ ম্যাগাজিন থেকে প্রকাশিত ভারতের সেরা সেলিব্রিটির তালিকায় শীর্ষে ছিলেন সালমান খান।
