
ঢাকা অ্যাটাক ছবির সাফল্য দেশের সীমানা পেরিয়ে এখন বিদেশে। সংযুক্ত আরব আমিরাত, সিঙ্গাপুর, কানাডা ও যুক্তরাষ্ট্রের বিভিন্ন অঙ্গরাজ্যের প্রায় ১৫টি প্রেক্ষাগৃহে চলছে চলচ্চিত্রটি। এ সিনেমা নিয়ে বাঙালি দর্শকদের মধ্যে বেশ আলোচনা চলছে। এ অবস্থায় ইউরোপেও মুক্তি পাচ্ছে ছবিটি। ৮ নভেম্বর ফ্রান্স, ইতালি ও সুইজারল্যান্ডের একাধিক প্রেক্ষাগৃহে মুক্তি পাচ্ছে ঢাকা অ্যাটাক।ওই দেশগুলোর বাঙালি দর্শকদের ছবিটি দেখতে উৎসাহিত করার জন্য ছবির পরিচালক, নায়ক-নায়িকাসহ ৯ সদস্যের একটি দল দেশের বাইরে গেছে। ৩ নভেম্বর ওমান, আবুধাবি ও দুবাই থেকে প্রচারণামূলক এই কার্যযাত্রা শুরু করেছেন তাঁরা। যাওয়ার আগে পরিচালক দীপংকর দীপন প্রথম আলোকে বলেছেন, ‘সংযুক্ত আরব আমিরাত, যুক্তরাষ্ট্রের পর ইউরোপে ছবিটির ব্যাপারে আগ্রহ তৈরি হয়েছে। পর্যায়ক্রমে আমরা সব জায়গায় যাব, প্রবাসী বাঙালিদের সঙ্গে কথা বলব। প্রচার-প্রচারণার মাধ্যমে দেশের বাইরের বিশালসংখ্যক বাঙালিকে যদি বাংলা ছবির সঙ্গে সম্পৃক্ত করা যায়, তাহলে ভবিষ্যতে দেশের বাইরে বাংলা ছবির একটি বড় বাজার তৈরি হবে।’এর আগে ছুঁয়ে দিলে মন ছবির প্রচারে যুক্তরাষ্ট্রের একাধিক অঙ্গরাজ্য সফর করেছিলেন নায়ক আরিফিন শুভ। এবার আরও বড় পরিসরে ঢাকা অ্যাটাক ছবির প্রচারে নেমেছেন সবাইকে নিয়ে। একে বাংলা ছবির জন্য ইতিবাচক হিসেবেই দেখছেন তাঁরা। এ প্রসঙ্গে ঢালিউডের এই নায়ক বলেন, ‘ছবিটি অনেক দেশে চলছে। আমাদের ছবির জন্য এটি নিঃসন্দেহে শুভ লক্ষণ। আমরা সব কটি দেশে যাব, সবার সঙ্গে কথা বলব। আমাদের উপস্থিতিতে দর্শকেরা আরও উত্সাহিত হবেন বলে আমাদের বিশ্বাস।’ তিনি আরও বলেন, এ ধরনের প্রচার-প্রচারণায় বিশ্বজুড়ে বাংলা ছবি আরও বেশি সমাদৃত হবে।গত ৬ অক্টোবর দেশজুড়ে মুক্তি পায় ঢাকা অ্যাটাক। এখনও দেশের বিভিন্ন প্রেক্ষাগৃহে ছবিটি চলছে। চলছে এ ছবি নিয়ে আলোচনা।
