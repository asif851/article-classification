
ঈদের ছবি মুক্তি চূড়ান্ত। চারটি ছবি মুক্তির কথা থাকলেও শেষ পর্যন্ত তিনটি ছবি মুক্তি পাচ্ছে এই ঈদে। ছবি তিনটি হলো নবাব, বস ২ ও রাজনীতি। ঢাকঢোল পিটিয়ে ঈদের জন্য রংবাজ ছবিটির শুটিং শুরু হলেও শেষ পর্যন্ত মুক্তির মিছিল থেকে ছিটকে পড়েছে এটি। রংবাজ ছবির প্রযোজক মোজাম্মেল সরকার বলেন, ‘শুটিং শুরুর পর কিছু ঝামেলার কারণে বেশ কয়েক দিন শুটিং বন্ধ ছিল। ফলে ঠিক সময়ে কাজ শেষ করা যায়নি। এ কারণে ঈদে ছবিটি মুক্তি দেওয়া গেল না।’
এদিকে তিনটি ছবির জন্য দেশজুড়ে আড়াই শর কিছু বেশি প্রেক্ষাগৃহ প্রস্তুত। ছবি তিনটির পরিবেশক সূত্রে জানা গেছে, সিনেপ্লেক্সসহ ঢাকার সব কটি বড় প্রেক্ষাগৃহই নবাব ও বস ২-এর দখলে। অন্যদিকে ঢাকায় একটিমাত্র বড় হল (যমুনা ব্লকবাস্টার) পেয়েছে রাজনীতি ছবিটি।
যৌথ প্রযোজনার নবাব ও বস ২ ছবি দুটির বাংলাদেশ অংশের প্রযোজক আবদুল আজিজ বলেন, ‘এখন পর্যন্ত নবাব ১২৮টি ও বস ২-এর জন্য ১১০টি হল চূড়ান্ত হয়েছে। শেষ মুহূর্তে হল বাড়তেও পারে।’
অন্যদিকে এই প্রতিবেদন লেখার সময় পর্যন্ত রাজনীতি পেয়েছে ৪০টি প্রেক্ষাগৃহ। ছবিটির পরিবেশক ব্যবস্থাপক এনামুল করিম বলেন, ‘সার্ভার ছাড়া কোনো হলে ছবি মুক্তি দিচ্ছি না আমরা। তা না হলে ছবি পাইরেসি হওয়ার আশঙ্কা আছে। এ পর্যন্ত ৪০টি হল পেয়েছি। ঈদের আগের দিন পর্যন্ত এ ধরনের যে কটি হল পাওয়া যায়।’
নবাব ছবিতে শাকিব খানের বিপরীতে আছেন কলকাতার মেয়ে শুভশ্রী। বস ২-তে জিৎ, শুভশ্রী ও ফারিয়া এবং রাজনীতি ছবিতে অভিনয় করেছেন শাকিব খান ও অপু বিশ্বাস।
 
