
বিসিকের হেমন্ত মেলা। রাজধানীর মতিঝিলে বাংলাদেশ ক্ষুদ্র ও কুটির শিল্প করপোরেশনে (বিসিক) শুরু হয়েছে পাঁচ দিনের এই মেলা। বিসিকের নকশা বিভাগের আয়োজনে মেলার ৬৪টি স্টলে দেশজ ঐতিহ্যের শাড়ি, নকশিকাঁথা, পাটের ম্যাট, বাঁশ ও বেতের নানা পণ্য পাওয়া যাচ্ছে। বিসিক থেকে প্রশিক্ষণ নেওয়া ক্ষুদ্র উদ্যোক্তাদের নিয়ে প্রতি তিন মাস পর এ মেলার আয়োজন করা হয়।বিসিকের নকশা ও বিপণন বিভাগের পরিচালক এস কে ফিরোজের সভাপতিত্বে রোববার বেলা সাড়ে ১১টায় মেলার উদ্বোধন করেন বিসিকের চেয়ারম্যান আহমদ হোসেন খান।১৯৯৮ সাল থেকে শুরু হওয়া এ মেলায় অংশগ্রহণকারী উদ্যোক্তাদের বেশির ভাগই নারী। ঘরে বসে পাট ও কাপড়ে রং করে নানা ধরনের ব্যবহার্য জিনিসপত্র তৈরি করে বিক্রি করেন তাঁরা। ঢাকার বাইরে থেকে আসা বেশ কয়েকটি প্রতিষ্ঠান এতে অংশ নিয়েছে।বিসিকের উপব্যবস্থাপক বশীর আহমেদ জানান, সাশ্রয়ী দামে দেশজ নানা পণ্য বিক্রি হয় এ মেলায়। উদ্যোক্তারা মেলার পাঁচ দিনে ৮০ হাজার থেকে এক লাখ টাকার পণ্য বিক্রয় করতে পারেন। নকশা বিভাগ ছাড়া বিপণন বিভাগও নিয়মিত এ ধরনের মেলার আয়োজন করে থাকে।মেলা চলবে ১১ তারিখ পর্যন্ত। সময় সকাল ১০টা থেকে বিকেল পাঁচটা।
