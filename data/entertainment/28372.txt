
শুধু বিতর্কেই জড়ান না তিনি, কাজটাও করেন। নিজের কাজটা ভালো করে করতে ওস্তাদ এই নায়িকা। নায়কদের কাঁধে না চড়েই নিজের ছবিকে তুলে নিয়ে যান অন্য উচ্চতায়। নিজের জায়গা করে নিয়েছেন নিজের মতো করেই।ঝাঁসির রানি লক্ষ্মী বাইয়ের জীবনীভিত্তিক ছবি মনিকর্নিকা: দ্য কুইন অব ঝাঁসিতে অভিনয় করছেন এখন। সেই ছবির শুটিংয়ের খবর উড়ে বেড়াচ্ছে নানা মাধ্যমে। এরই মধ্যে খবর এল, নতুন আরেকটি জীবনীভিত্তিক ছবিতে চুক্তিবদ্ধ হতে চলেছেন কুইন অভিনেত্রী। কৃত্রিম পা নিয়ে মাউন্ট এভারেস্ট জয় করা প্রথম ভারতীয় নারী অরুণিমা সিনহার জীবনীভিত্তিক ছবিতে অভিনয় করবেন তিনি। অরুণিমার চরিত্রে তাঁকে দেখা যাবে। ভারতীয় দৈনিক মিড-ডের একটি সূত্র বলছে, ছবিসংশ্লিষ্ট ব্যক্তিরা কৃতি শ্যানন ও কঙ্গনা রনৌতের মধ্যে একজনকে ভেবেছিলেন অরুণিমার চরিত্রে। কিন্তু কঙ্গনা মনিকর্নিকা: দ্য কুইন অব ঝাঁসি ছবির শুটিংয়ে থাকায় তাঁরা ছিলেন দোলাচলে। তবে পরে সব দ্বিধা কাটিয়ে কঙ্গনাকেই অরুণিমার চরিত্রের জন্য চূড়ান্ত করা হয়।ছবির দৃশ্য ধারণ করা হবে ৬০ দিনে। ডিসেম্বরে মনিকর্নিকা ছবির কাজ শেষ করবেন কঙ্গনা। এর শুটিং শেষ হলেই নতুন ছবিতে সই করবেন তিনি। ছবির পরিচালকও ঠিক হয়ে যাবে এই এক মাসের মধ্যে।যদিও এর আগে অরুণিমাকে নিয়ে জীবনীভিত্তিক ছবি নির্মাণের পরিকল্পনা করেছিলেন ফারহান আখতার। কঙ্গনাকে শেষ দেখা যায় সিমরান ছবিতে। বক্স অফিসে খুব একটা সুবিধা করতে পারেনি ছবিটি। সূত্র: ডিএনএ।
