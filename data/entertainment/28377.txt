
একের পর এক বক্স অফিসে ঝড় তোলা ছবি উপহার দেওয়ার কারণে বলিউডে এখন দীপিকা পাড়ুকোনের দারুণ চাহিদা। ‘চেন্নাই এক্সপ্রেস’খ্যাত এ তারকা অভিনেত্রী মনে করেন, সাফল্য কিংবা অর্থ নয়, কাজের স্বীকৃতি পাওয়াটাই সবচেয়ে বেশি গুরুত্বপূর্ণ।এ প্রসঙ্গে দীপিকার ভাষ্য, ‘কাজের স্বীকৃতি পাওয়াটা গুরুত্বপূর্ণ। আমরা কিসের জন্য কাজ করি? যদি আমি আমার চলচ্চিত্রের জন্য কঠোর পরিশ্রম করি এবং সেই কাজের স্বীকৃতি না মেলে তাহলে কাজ করার কোনো মানেই নেই।’ সম্প্রতি এক খবরে এমনটিই জানিয়েছে ইন্দো-এশিয়ান নিউজ।দীপিকা আরও বলেন, ‘সত্যি বলতে কী, কাজের সাফল্য পাওয়াটা খুব বেশি জরুরি কিছু নয় বলেই আমি করি। আর অর্থের বিষয়টি সবচেয়ে কম গুরুত্বপূর্ণ। কাজের বিনিময়ে যে ভালোবাসা ও স্বীকৃতি আমরা পাই, সেটাই সবচেয়ে গুরুত্বপূর্ণ এবং মূল্যবান।’অভিনেত্রী হওয়া সহজ নয় বলেও মন্তব্য করেছেন দীপিকা। তাঁর মতে, ‘অভিনেত্রী হওয়া মোটেও সহজ নয়। আপাতদৃষ্টিতে অভিনেত্রীদের জীবন অনেক চাকচিক্যে পরিপূর্ণ মনে হলেও এর পেছনে রয়েছে অনেক অনেক পরিশ্রম।’ছবি কেমন ব্যবসা করবে তা ভেবে ছবি নির্বাচন করেন না বলেও জানিয়েছেন দীপিকা। তিনি বলেন, ‘ছবি ১০০ কোটি নাকি ২০০ কোটি রুপির ব্যবসা করবে, সেটা ভেবে আমি কোনো ছবিতে অভিনয় করার সিদ্ধান্ত নিই না। আমার কাছে ছবির বক্স অফিস সাফল্য গুরুত্বপূর্ণ কিছু নয়। আমি আমার হৃদয় দিয়ে ছবি নির্বাচন করি।’
