
অনাগত যমজ সন্তানদের ভাবনায় ঘুম নেই বিয়ন্স ও জে জি দম্পতির চোখে। যেকোনো দিন পৃথিবীর আলো দেখতে পারে তাঁদের সন্তান। তাই তাদের জন্য বিয়ন্স হাসপাতালের খুব কাছাকাছি বাড়ি ভাড়া করেছেন। পুরোনো বাড়ি ছেড়ে উঠেছেন যুক্তরাষ্ট্রের লস অ্যাঞ্জেলেসের সিডার্স সিনাই হসপিটালের কাছের একটি বাড়িতে। যেন প্রয়োজনে যেকোনো সময় যেকোনো পরিবর্তিত পরিস্থিতিতে পৌঁছে যেতে পারেন হাসপাতালে।বিয়ন্স তাঁর যমজ সন্তানদের নিয়ে এরই মধ্যে নানা ধরনের পরিকল্পনা করতে শুরু করেছেন। আপাতত বিয়ন্স-জে জি দম্পতির কোনো স্থায়ী মালিকানাধীন বাড়ি নেই। তাঁরা বিভিন্ন সময় যুক্তরাষ্ট্রের বিভিন্ন অভিজাত এলাকায় বিলাসবহুল বাড়ি ভাড়া নিয়ে থেকে আসছিলেন। তবে এখন এই প্রভাবশালী দম্পতির কাছের এক সূত্র জানিয়েছে, বিয়ন্স একটি স্থায়ী ঠিকানা খুঁজছেন। তিনি জে জিকে স্পষ্ট জানিয়ে দিয়েছেন, এই ভাড়া বাসা থেকে বিয়ন্স হাসপাতালে ভর্তি হবেন। এরপর নবজাতক সন্তানদের নিয়ে তিনি উঠতে চান নিজের বাড়িতে, কোনো ভাড়া বাসা কিংবা হোটেলে নয়।এদিকে বিয়ন্সের অনাগত সন্তানদের পৃথিবীতে স্বাগত জানানোর জন্য কঠোর নিরাপত্তার মধ্য দিয়ে প্রস্তুতি নিচ্ছে লস অ্যাঞ্জেলেসের সিডার্স সিনাই হসপিটাল। এরই মধ্যে হাসপাতাল কর্তৃপক্ষ একটি বিশেষ নিরাপত্তা চুক্তিতে সই করেছে। তারা নিশ্চিত করেছে যে বিয়ন্সের সন্তান প্রসব–প্রক্রিয়ার সময় এই হাসপাতালের প্রসূতিসেবা বিভাগে কোনো অজ্ঞাতনামা ব্যক্তি প্রবেশ করবে না। তবে বিয়ন্সের দেওয়া একটি শর্তের সঙ্গে এখনো একমত হতে পারছে না হাসপাতাল কর্তৃপক্ষ। বিয়ন্স চাইছেন, তিনি হাসপাতালে ভর্তি হলে যেন হাসপাতালের সব সিসিটিভি বন্ধ রাখা হয়। তাঁর কেবিন, লিফট এমনকি হাসপাতালের লবির ক্যামেরাও যেন বন্ধ থাকে। কিন্তু হাসপাতাল কর্তৃপক্ষ জানিয়েছে, এমনটা করা অসম্ভব।সূত্র: এস শোবিজ।
 
