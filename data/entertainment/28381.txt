
বিয়ে করলেন ভারতীয় মডেল ও অভিনেতা মিলিন্দ সুমন। ৫২ বছরের এই সুদর্শন অভিনেতা বিয়ে করেছেন ২৬ বছর বয়সী বিমানবালা অঙ্কিতা কোনওয়ারকে। গতকাল রোববার সকালে ভারতের মহারাষ্ট্রের আলীবাগে দুই রীতিতে হয় তাঁদের বিয়ে। চার বছর প্রেমের পর এই জুটি অবশেষে বসলেন বিয়ের পিঁড়িতে।
মিলিন্দ সুমনকে বলা হয়ে থাকে ভারতের কাঙ্ক্ষিত ও ‘ফিট’ অভিনেতা এবং মডেলদের একজন। নারী ভক্তদের জন্য মিলিন্দর এই বিয়ে এক দুঃসংবাদই বটে। মিলিন্দ মহারাষ্ট্রের বাসিন্দা আর অঙ্কিতার জন্ম ও বেড়ে ওঠা আসামে। তাই বিয়ের সময় নিজেদের আঞ্চলিক রীতিকে তাঁরা দিয়েছেন সর্বোচ্চ প্রাধান্য। মহারাষ্ট্র ও আসামের রীতিতে বিয়েটি হয়েছে।
মিলিন্দ সুমন এর আগে ২০০৬ সালে এক ফরাসি মডেলকে বিয়ে করেছিলেন। তিন বছর পর সেই বিয়ে ভেঙে যায়। তবে অঙ্কিতার এটিই প্রথম বিয়ে। মিলিন্দর মতো অঙ্কিতাও দারুণ স্বাস্থ্যসচেতন। এক সাক্ষাৎকারে ভারতীয় এই মডেল ও অভিনেতা তাঁর প্রেমিকাকে নিয়ে বলেছিলেন, ‘সে সুস্থতার ব্যাপারে অনেক সচেতন। ওর এই দিকটাই আমাকে খুব আকৃষ্ট করে।’
গত শুক্রবার থেকে আলীবাগের একটি রিসোর্টে শুরু হয় মিলিন্দ ও অঙ্কিতার বিয়ের আনুষ্ঠানিকতা। শনিবার মেহেদি ও হলুদের অনুষ্ঠান হয়। আর বিয়ের অনুষ্ঠান হয় গতকাল সকালে। হিন্দুস্তান টাইমস
