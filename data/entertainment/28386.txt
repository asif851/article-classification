
অনেক দিন পর নতুন একটি চলচ্চিত্রে অভিনয় করতে যাচ্ছেন অভিনেত্রী মৌসুমী হামিদ। ‘কাঠগড়ায় শরৎচন্দ্র’ নামের এই ছবি পরিচালনা করছেন আরিফুর জামান। ছবিতে মৌসুমীকে দেখা যাবে ‘রাজলক্ষ্মী’ চরিত্রে। এই কাজসহ আরও বেশ কিছু বিষয় নিয়ে কথা হলো তাঁর সঙ্গে।‘কাঠগড়ায় শরৎচন্দ্র’ চলচ্চিত্রে অভিনয়ের কারণ কী? এই ছবিটির সবচেয়ে গুরুত্বপূর্ণ দিক হলো, সাহিত্যিক শরৎচন্দ্র চট্টোপাধ্যায়ের জীবন ও চেতনা নিয়ে নির্মিত হতে যাচ্ছে চলচ্চিত্রটি। তাঁর কয়েকটি জনপ্রিয় উপন্যাসের গল্প আছে এখানে। এখানে গাজী রাকায়েত ভাই শরৎচন্দ্র চরিত্রে অভিনয় করছেন। তাঁর সঙ্গে অভিনয় করার সুযোগ পাওয়া আনন্দের ব্যাপার। এ ছাড়া এই ছবিতে ফেরদৌস ভাই, পপি আপু, নিরব, তমা মির্জাও অভিনয় করছেন। সব মিলিয়ে একটা দারুণ কাজ হবে মনে হচ্ছে।ছবিটির শুটিং তো গতকাল শুরু হয়েছে। আপনার অংশের শুটিং কবে থেকে? আমি ২৬ তারিখে শুটিংয়ে ঢুকব। এফডিসিতেই শুটিং হচ্ছে।এখন কী নিয়ে ব্যস্ত? কুষ্টিয়া থেকে একটি নাটকের শুটিং করে ফিরলাম। গতকাল সারা দিন কামরাঙ্গীরচরে একটি স্বল্পদৈর্ঘ্য চলচ্চিত্রের শুটিং করেছি। লেখক শহীদুল জহিরের ভালোবাসা নামে একটি ছোটগল্পের ছায়া অবলম্বনে নির্মিত হচ্ছে চলচ্চিত্রটি। দারুণ একটা কাজ হয়েছে।‘জালালের গল্প’-এর পর আপনাকে আর কোনো চলচ্চিত্রে দেখা যায়নি। কারণ কী? এটার আসলে বিশেষ কোনো কারণ নেই। অফার যে আসেনি তা নয়। কিন্তু মনের মতো চরিত্র না হওয়ায় করা হয়নি।আপনার কোন বাজে অভ্যাস সম্পর্কে কেউ জানে না? আমি খুবই দুষ্টু। নানা জায়গায় হুট করে বেফাঁস কথা বলে ফেলি। কথা বলার পর সবাই বোঝেন। আগে বোঝেন না।মেহ্জাবীন, নাকি বিদ্যা সিনহা মিম-আপনার চোখে কে বেশি সুন্দরী? দুজনই সুন্দরী। তবে আমি বিদ্যা সিনহা মিমকে এগিয়ে রাখব। 
একজন পরিচালকের সঙ্গে আপনার প্রেমের কথা শোনা যায়। আপনারা বিয়ে করছেন কবে? এ বিষয়ে কিছু বলতে চাই না।
