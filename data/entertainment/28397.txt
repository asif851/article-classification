
‘কোকিলা, আপনি একটু ডানে তাকান। হ্যাঁ, ঠিক আছে। এই তো। ক্যামেরা...।’ রাজধানীর ইস্কাটনের একটি শুটিংবাড়ির দোতলার বারান্দায় দাঁড়িয়ে ছিলেন ‘কোকিলা’। তাঁর দিকে তাক করে রাখা ক্যামেরার পেছনে ছিলেন পরিচালক তারিক মুহাম্মদ হাসান। কোকিলাকে উদ্দেশ করেই কথাটা বললেন তিনি। তারপর চলল ক্যামেরা। ওপাশে ততক্ষণে কথা বলা শুরু করেছেন কোকিলারূপী আনিকা কবির শখ ও অভিনেত্রী দিবা নার্গিস।আবদুল্লাহ আল-মামুনের লেখা জনপ্রিয় মঞ্চনাটক কোকিলারা-এর ছায়া অবলম্বনে নির্মাণ করা হচ্ছে একক নাটক কোকিলা। তারই শুটিং শুরু হয়েছে গত বৃহস্পতিবার থেকে। টিভির জন্য কোকিলা নাটকটির চিত্রনাট্য লিখেছেন আবদুল্লাহ আল-মামুনের মেয়ে দিবা নার্গিস ও পরিচালক। বাবার লেখা নাটক অবলম্বনে নতুন করে চিত্রনাট্য লেখা প্রসঙ্গে দিবা নার্গিস বললেন, ‘আমার বাবা খুব আধুনিক মানুষ ছিলেন। তাঁর লেখাগুলোও তেমনই। যেকোনো সময় চাইলেই নির্মাণ করা যায়। আমরা মূল ঘটনাটা ঠিক রেখে শুধু এই সময়ের জন্য উপযোগী করেছি। আশা করছি, কারও খারাপ লাগবে না।’কোকিলা চরিত্রে অভিনয় করা প্রসঙ্গে শখ বললেন, ‘মঞ্চে এই নাটকটি দেখা হয়নি। তাই বেশ ভয়ে আছি। চেষ্টা করছি নিজের সর্বোচ্চ অভিনয়ক্ষমতা দিয়ে কাজটি করার।’নাটকে শখের বিপরীতে শোভন চরিত্রে অভিনয় করছেন নিলয়। পরিচালকের ভাষায় যিনি এই নাটকের ‘কোকিল’। তিনিও চেষ্টা করছেন নিজের সেরাটা দিয়ে কাজ করার। যে নাটকটির সঙ্গে জড়িয়ে আছে আবদুল্লাহ আল-মামুনের নাম, তার জন্য একটু বাড়তি চেষ্টা থাকবে, এটাই স্বাভাবিক। নাটকটিতে আরও অভিনয় করছেন শামস সুমন ও টোকাই নাট্যদলের একজন অভিনয়শিল্পী।পরিচালক জানালেন, নাটকটি নির্মাণ করা হচ্ছে এনটিভির জন্য। খুব তাড়াতাড়ি প্রচারিত হবে কোকিলা।
