
আবারও ওজন কমানোর মিশনে নেমেছেন ঢাকাই ছবির জনপ্রিয় নায়িকা অপু বিশ্বাস। আর তাই এখন দিনের অনেকটা সময় জিম বা ব্যায়ামাগারেই কাটাতে হচ্ছে তাঁকে। সম্প্রতি প্রথম আলোর সঙ্গে আলাপে এমনটাই জানিয়েছেন এই অভিনেত্রী।ঈদে মুক্তি পেয়েছে অপু বিশ্বাস অভিনীত ‘লাভ ম্যারেজ’ ছবিটি। ছবি প্রসঙ্গে অপু বলেন, ‘এ ছবিতে চরিত্রের চাহিদামতো আমাকে পাঁচ কেজির মতো ওজন বাড়াতে হয়েছিল। বাধ্য ছাত্রীর মতো আমিও তাই করেছি। কিন্তু পরে নতুন ছবির কাজ শুরুর সময় পরিচালক জানান, আমার নাকি এখন ওজন কমাতে হবে। আমিও ভাবলাম ওজনটা কমানো দরকার।’ তিনি বলেন, ‘নতুন ছবিতে নিজেকে অন্যভাবে উপস্থাপনা করতে সকাল-সন্ধ্যা ব্যায়ামাগারে সময় দিচ্ছি। চরিত্রের উপযোগী করে তোলাই তো একজন অভিনেত্রীর কাজ। সে কাজটাই করছি।’
অপু বিশ্বাস আরও জানিয়েছেন, শুধু ব্যায়ামাগারে সময় দেওয়াই নয়, ওজন কমানোর জন্য খাদ্যাভ্যাসেও পরিবর্তন এনেছেন তিনি। পুষ্টিবিদের পরামর্শ ঠিকমতো মেনে চলছেন তিনি।এর আগেও একবার ওজন কমানোর মিশনে নেমেছিলেন অপু। কয়েক বছর আগে তিনি বেশ মুটিয়ে গিয়েছিলেন। সে সময় এ নিয়ে বেশ চিন্তায় পড়ে যান তিনি। সব ধরনের কাজকর্ম থেকে নিজেকে গুটিয়ে শুধু ওজন কমানোর জন্যই সেবারে ব্যায়ামাগারে সময় দিয়েছিলেন। অপুর সে চেষ্টা বিফলে যায়নি। ওজন কমানোর পর নতুন অপুকে তখন দেখার পর অনেক চমকে গিয়েছিলেন।অপু বিশ্বাস এখন উত্তম আকাশের ‘রাজা ৪২০’ ও বুলবুল বিশ্বাসের ‘রাজনীতি’ ছবির কাজ ব্যস্ত আছেন। ছবি দুটিতে তাঁর বিপরীতে অভিনয় করছেন শাকিব খান। অবশ্য ‘রাজনীতি’ ছবিতে অভিনয়ের জন্য শুরুতে চুক্তিবদ্ধ হয়েছিলেন মডেল-অভিনেত্রী পিয়া বিপাশা।এদিকে এবারের পূজা উপলক্ষে দেশের বাইরে বেড়াতে যাওয়ার পরিকল্পনা থাকলে শেষ পর্যন্ত যেতে পারছেন না অপু বিশ্বাস। পূজার পুরোটা সময় তাঁকে ‘রাজা ৪২০’ ও ‘রাজনীতি’ ছবির শুটিং নিয়ে ব্যস্ত থাকতে হবে। এ নিয়ে কিছুটা মন খারাপ হলেও খুব একটা আমলে নিচ্ছেন না তিনি।অপু এ প্রসঙ্গে বলেন, ‘আমরা যাঁরা অভিনয়শিল্পী তাঁরা সব সময়ই দর্শকের চিন্তা মাথায় রেখেই কাজ করি। এ কারণে নিজেদের জীবনের অনেক চাওয়া-পাওয়া বিসর্জন দিতে হয়।’
