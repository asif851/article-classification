
নুসরাত ফারিয়া আপনি কি সিঙ্গেল? আপনি কি আমার সঙ্গে ডেট করবেন? আপনার বাম হাতের আঙুলে একটি আংটি আছে, এর রহস্য কী? ‘আশিকি’ ছবিটি কেন দেখব? ‘আশিকি’ ছবির বড় চমক কী? ‘গাওয়াহ্‌’ ছবির কথা বলুন। এমরান হাশমির সঙ্গে অভিনয় করতে কেমন লাগবে? ফেসবুকে এমনি নানা ধরনের সাড়ে চার হাজার প্রশ্নের মুখোমুখি হতে হয়েছে নুসরাত ফারিয়াকে। আর তাও মাত্র ১৫ মিনিটেই!
শুক্রবার রাত সাড়ে আটটা থেকে পৌনে নয়টা পর্যন্ত ফেসবুকে ভক্ত এবং অনুসারীদের প্রশ্নের উত্তর দিয়েছেন নুসরাত ফারিয়া। তিনি জানিয়েছেন— ঘটনা সম্পূর্ণ সত্যি।এ প্রসঙ্গে নুসরাত ফারিয়া বলেন, ‘ভক্ত এবং অনুসারীদের সঙ্গে কথা বলতে চাই, বৃহস্পতিবার ফেসবুকে আমার পেজে এমনই একটি ঘোষণা দিয়েছিলাম। শুক্রবার চ্যাট শুরু করার সাত মিনিট আগে আমি আবারও একটি পোস্ট দিই। চ্যাট শুরু হওয়ার প্রথম পাঁচ মিনিটে দুই হাজার ছয় শ প্রশ্ন আসে। এমন সাড়া পাব, ভাবতেই পারিনি।’এবার ঈদে প্রেক্ষাগৃহে মুক্তি পাচ্ছে নুসরাত ফারিয়ার প্রথম ছবি ‘আশিকি’। ছবিটির প্রচারণার অংশ হিসেবেই কর্তৃপক্ষ এমন উদ্যোগ নিয়েছেন। নুসরাত ফারিয়া বলেন, ‘ছবির প্রচারণার পাশাপাশি এর ফলে আমারও অনেক উপকার হয়েছে। আমি সবার অনেক কাছে যেতে পেরেছি। কাছ থেকে সবার অনুভূতি জানতে পেরেছি। যারা এই উদ্যোগ নিয়েছেন, তাঁদের অনেক অনেক ধন্যবাদ।’নুসরাত ফারিয়া জানিয়েছেন, ঈদের আগে ২১ সেপ্টেম্বর তিনি আবারও ফেসবুকে ভক্ত আর অনুসারীদের মুখোমুখি হবেন। আর তখন সবার জন্য থাকবে আরও বড় চমক।
