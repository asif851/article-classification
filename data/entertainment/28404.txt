
ব্রিটিশবিরোধী আন্দোলনে মুখ্য ভূমিকা পালনকারী অন্যতম ব্যক্তিত্ব সত্যেন সেন। সাংবাদিক, ঔপন্যাসিক, ঐতিহাসিক ও রাজনীতিবিদ সত্যেন সেনের জন্মবার্ষিকীকে উপলক্ষ করে দুটি অনুষ্ঠানের আয়োজন হলো রাজধানীতে। সত্যেন সেনের জন্ম ১৯০৭ সালের ২৮ মার্চ মুন্সিগঞ্জ জেলায়।এ পর্যায়ে সত্যেন সেন শিল্পীগোষ্ঠীর আয়োজনে দুই দিনব্যাপী অনুষ্ঠানের আয়োজন করা হয়। এ আয়োজনের প্রথম দিন ২৭ মার্চ রোববার কেন্দ্রীয় শহীদ মিনারে কলকাতা থেকে আসা এসটিএম কালচারাল গ্রুপের শিল্পীরা সাংস্কৃতিক পরিবেশনায় অংশ নেন। দ্বিতীয় দিন গতকাল সোমবার সত্যেন সেন শিল্পীগোষ্ঠীর নবম প্রতিষ্ঠাবার্ষিকী ও সত্যেন সেন সম্মাননা পদক প্রদান উপলক্ষে সন্ধ্যায় শাহবাগের কেন্দ্রীয় পাবলিক লাইব্রেরির শওকত ওসমান স্মৃতি মিলনায়তনে বিশেষ অনুষ্ঠানের আয়োজন করা হয়। এবারের সত্যেন সেন সম্মাননা পদক পেয়েছেন লেখক, প্রকাশক ও মুক্তিযুদ্ধ জাদুঘরের অন্যতম ট্রাস্টি মফিদুল হক। অনুষ্ঠানে সভাপতিত্ব করেন সংগঠনের সভাপতি হায়াৎ মামুদ। আলোচনায় অংশ নেন ঢাকা বিশ্ববিদ্যালয়ের উপাচার্য অধ্যাপক আ আ ম স আরেফিন সিদ্দিক, সম্মিলিত সাংস্কৃতিক জোটের সভাপতি গোলাম কুদ্দুছ, বাংলাদেশ গণসংগীত সমন্বয় পরিষদের সভাপতি গণসংগীতশিল্পী ফকির আলমগীর ও সংগঠনের সহসভাপতি এম ই চৌধুরী শামীম।উদীচীর আনন্দ আয়োজন: সত্যেন সেনের ১০৯তম জন্মবার্ষিকী উপলক্ষে আরেকটি অনুষ্ঠানের আয়োজন করে বাংলাদেশ উদীচী শিল্পীগোষ্ঠী। উদীচীর অন্যতম প্রতিষ্ঠাতা এই সত্যেন সেন। দিনটি উপলক্ষে গতকাল সন্ধ্যায় শিল্পকলা একাডেমির সংগীত ও নৃত্যকলা কেন্দ্র মিলনায়তনে উদ্যাপন অনুষ্ঠানের আয়োজন করে উদীচী ঢাকা মহানগর সংসদ। উদীচী ঢাকা মহানগর সংসদের শিল্পীদের দলীয় সংগীত পরিবেশনের মধ্য দিয়ে শুরু হয় এই আয়োজন।অবাক করল বিশেষ রোমিও-জুলিয়েট: মাত্র কয়েকটি আসন শূন্য ছিল। কোনো আইটেম গান না থাকলেও দ্বিতল মিলনায়তনের পুরোটাই পরিপূর্ণ। সাড়ে তিন শ বছর আগের পশ্চিমা রোমিও জুলিয়েট-এর ছায়া ও চরিত্রগুলোর উপস্থিতি থাকলেও এ ছিল বাংলাদেশের প্রেক্ষাপটে রোমিও-জুলিয়েট। কুশীলবেরা ছিলেন অনন্যসাধারণ। একঝাঁক বিশেষ প্রতিভাশালী প্রতিবন্ধী শিল্পীর অভিনয়ে ঢাকার মঞ্চে নতুন করে এল উইলিয়াম শেক্সপিয়ারের রোমিও-জুলিয়েট।গতকাল সন্ধ্যায় শিল্পকলা একাডেমির জাতীয় নাট্যশালায় এই নাটকটি দেখানো হয়, আজও হবে আরেকটি প্রদর্শনী। নাটক শেষে ভিনদেশি নির্দেশক জেনি শেইলি ধন্যবাদ জানান শিল্পকলা একাডেমি, নাসির উদ্দীন ইউসুফ, ঢাকা থিয়েটার ও গ্রাম থিয়েটারকে। তাঁর আবেগী অভিব্যক্তিতেই বোঝা গেল, তিনি ভীষণ আপ্লুত এই প্রযোজনায়। নাটক শেষে মঞ্চের সামনে ও পেছনের সব কলাকুশলীকে ডেকে নেওয়া হয়।
