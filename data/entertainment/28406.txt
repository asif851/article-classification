
শুরু হলো দুই বাংলার যৌথ প্রযোজনার ছবি রকেট-এর শুটিং। কলকাতায় চলছে একটানা কাজ। অবসরের সুযোগ নেই। কারণ, মাত্র দুই দিন শুটিং হবে। এরপর বিরতি। তাই কাজের ধুম পড়েছে কলকাতার ইকোপার্কে। বাংলাদেশের মিম আর কলকাতার সোহম কাজ করছেন এই ছবিতে। ছবিটি পরিচালনা করছেন রাজা চন্দ। গত রোববার দুপুরে শুরু হয় ছবির শুটিং।রকেট-এর খবর জানতে বিদ্যা সিনহা মিমের সঙ্গে যখন যোগাযোগ করা হয়, তখন তিনি কলকাতার ইকোপার্কে শুটিং করছিলেন। সেখান থেকে মুঠোফোনে মিম বললেন, ‘অনেক দিন থেকেই ইচ্ছা ছিল এমন একটি ছবিতে অভিনয় করব। শেষ পর্যন্ত সুযোগ পেয়েছি। সোহমের মতো একজন অভিনেতা, রাজা চন্দের মতো বড় পরিচালকের সঙ্গে কাজ করছি। আমি খুশি।’ মুঠোফোনে কথা হয় সোহমের সঙ্গেও। তিনি বলেন, ‘মিমের লুক ভালো। বাণিজ্যিক ছবির সঙ্গে ও ভালো মানিয়ে যায়। অভিনয়ও দারুণ করছে।’ মিম জানান, প্রথম ধাপে দুই দিন কাজ করে দেশে ফিরবেন তিনি। এরপর দিন কয়েক দেশে কাটিয়ে ২৩ জুলাই থেকে আবার তিনি শুটিংয়ে অংশ নেবেন।
