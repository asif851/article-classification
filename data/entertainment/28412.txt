
লাক্সের বিজ্ঞাপনের পর এখন প্রচুর ব্যস্ত হয়ে পড়েছেন ২০০৯ এর লাক্স-চ্যানেল আই সুপারস্টার মেহজাবিন। আজ উত্তরা, কাল গাজীপুর... আর পরশু বাংলালিংকের ফটোশুটের জায়গাই ঠিক হয়নি। এই ব্যস্ত শিডিউলের ফাঁকেই প্রথম আলোর পাঠকদের জন্য সময় বের করে নিলেন তিনি। চলছিল মারুফ পাঠানের চিত্রনাট্য ও পরিচালনায় নাটকের শুটিং। বিপরীতে সজল। প্রথমেই জিজ্ঞেস করি, কোন নায়কের সঙ্গে কাজ করে আনন্দ পান?‘আমার কারও সঙ্গেই কাজ করতে ঝামেলা নেই। এই শুটিংয়ে যেমন সজল ভাইয়ার সঙ্গে মজা করছি!’ বলছিলেন মেহজাবিন।অনেক অনেক বছর পর লাক্সের বিজ্ঞাপনে বাংলাদেশি মডেল। কেমন লাগছে সব মিলিয়ে? কাজের অভিজ্ঞতাটাই বা কেমন?‘লাক্সের মডেল হওয়াটা আমার জন্য অনেক সম্মানের। শুট হয়েছে মুম্বাইতে। অন্য রকম অভিজ্ঞতা। ওরা অনেক গুছিয়ে কাজ করে। দুই দিনের শুটিং ছিল।’বিজ্ঞাপনটায় দেখলাম আপনার চুল অনেক লম্বা?‘হা হা হা... ওটা আসল না। আমার চুল তো ছোট। শুটিংয়ে সময় চুলে এক্সটেনশন লাগাতে হয়েছিল।’এখন ব্যস্ততা কী নিয়ে?‘ঈদের নাটক করছি অনেকগুলো। ইউনিভার্সিটি নামের একটি ধারাবাহিক যাচ্ছে। এ ছাড়া বাংলালিংকে কাজ করছি। নতুন বিজ্ঞাপনের ফটোশুট, রিহার্সেল নিয়ে ব্যস্ত।’আর সিনেমা?‘পরবাসিনী তে কাজ করছি। পরিচালক আশা করছেন এ বছরের শেষ নাগাদ ছবিটি মুক্তি দেবেন। এটি সফল হলে আর দর্শক আমাকে ভালো ভাবে গ্রহণ করলে তবেই পরবর্তী সময়ে সিনেমায় ক্যারিয়ার করার কথা ভাবব।’বিজ্ঞাপন, নাটক ও সিনেমা—কোন মাধ্যমে নিজেকে দেখতে বেশি ভালো লাগে?‘বিজ্ঞাপনে।’কেন?‘বিজ্ঞাপনে নিজেকে নিয়ে অনেক নিরীক্ষা করা যায়। সময় নিয়ে চরিত্রের ভেতর ঢুকে কাজটা করতে পারি। বাজেট ভালো থাকে, তাই তাড়াহুড়া করে কাজ করতে হয় না। সবচেয়ে উপভোগ করি দর্শকদের সামনে থাকা। বিজ্ঞাপনের অন এয়ার বেশি হওয়ায় দর্শক আমাকে বেশি দেখছে। আর অন এয়ারে থাকতে কার না ভালো লাগে!’
অভিনয়ের পাশাপাশি মেহজাবিনের ফেসবুক আসক্তি চরম। ফোনে না পাওয়া গেলেও, ফেসবুকে সব সময় আছেন তিনি। ‘শুটিংয়ের ফাঁকে সময় কাটাতে ফেসবুকের আসলে জুড়ি নেই। ব্যস্ততার কারণে সবার সঙ্গে সব সময় দেখা করা সম্ভব হয় না। তবে সমস্যাও আছে। অ্যাকাউন্ট হ্যাক হওয়াতে বেশ কয়েকবার বিপদে পড়তে হয়েছে। গোপনীয়তা রক্ষা করাটাই কঠিন।’
শোনা যাচ্ছে, এক নির্মাতার সঙ্গে আপনার জমাট প্রেম। সেটা কেন গোপন?
‘না না। গোপন কিছু নয়। আসলে এটি ঠিক প্রেম নয়। আমরা খুব ভালো বন্ধু।’
লেখাপড়া আর ক্যারিয়ারের বাইরে এখন আর কিছু নিয়েই ভাবতে চান না। বিয়ে তো দূরের কথা। এখন শান্ত-মারিয়াম বিশ্ববিদ্যালয়ে ফ্যাশন ডিজাইনিংয়ে পড়ছেন। ‘আগেও নিজের পোশাক নিজে ডিজাইন করতাম। এখনো করি।’ অভিনয়ের বাইরে মেহজাবিনের আরেক গুণের কথা জানা গেল। এর মধ্যেই সজল তাঁর দৃশ্য শেষ করে ফেলেছেন। ডাক পড়ল মেহজাবিনের।
