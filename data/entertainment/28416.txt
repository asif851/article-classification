
‘লাক্স-চ্যানেল আই সুপারস্টার’ প্রতিযোগিতায় ২০০৬ সালে চ্যাম্পিয়ন হয়েছেন মম, ২০০৭ সালে মিম আর ২০০৯ সালে মেহজাবীন। গতকাল সোমবার সন্ধ্যা ৬টা থেকে রাত ১০টা পর্যন্ত রাজধানীর কোক স্টুডিওতে ছিলেন তাঁরা। এখানে লালগালিচায় তাঁরা হেঁটেছেন। আর তখন দেশি-বিদেশি আলোকচিত্রীদের ক্যামেরার ফ্ল্যাশগুলো জ্বলে ওঠে। পুরো আয়োজন দেখে মনে হবে, যেন কোনো বড় উৎসবের লালগালিচায় হাঁটছেন তারকারা।
সুন্দরী প্রতিযোগিতার এই তিন সেরাকে এবার একসঙ্গে দেখা যাবে টিভির পর্দায়। জানা গেল, লাক্সের নতুন বিজ্ঞাপনচিত্রে অভিনয় করেছেন তাঁরা। বিজ্ঞাপনটি পরিচালনা করেছেন অমিতাভ রেজা চৌধুরী। গত শনিবার থেকে সোমবার পর্যন্ত রাজধানীর তেজগাঁওয়ে কোক স্টুডিওতে বিজ্ঞাপনচিত্রটির শুটিং হয়েছে।
আজ মঙ্গলবার সকালে মিম বলেন, ‘আমরা সবাই খুব ব্যস্ত। বিভিন্ন অনুষ্ঠানে আমাদের দেখা হয়। তবে একসঙ্গে কাজ করা হয়নি। এবার আমরা লাক্সের নতুন বিজ্ঞাপনে কাজ করেছি।’
‘লাক্স-চ্যানেল আই সুপারস্টার’ প্রতিযোগিতায় এই তিন বিজয়ীর নামের মধ্যে দারুণ মিল রয়েছে। মম, মিম আর মেহজাবীন। তিনজনের নামের আদ্যাক্ষর ‘ম’। মিম বলেন, ‘এই ব্যাপারটি একটা বড় চমক, তাই না! কেমন করে যেন মিলে গেল।’
‘লাক্স-চ্যানেল আই সুপারস্টার’ প্রতিযোগিতায় তিন চ্যাম্পিয়নের মধ্যে মম আর মিম চলচ্চিত্রে অভিনয় করছেন। পাশাপাশি অভিনয় করছেন টিভি নাটক আর টেলিছবিতেও। তবে মেহজাবীন এখন পর্যন্ত শুধু টিভি নাটক আর টেলিছবিতেই অভিনয় করছেন। বড় পর্দায় এখনো দেখা যায়নি তাঁকে।
