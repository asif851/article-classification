
অসাধারণ অভিনয় আর পর্দায় উপস্থিতি দিয়ে অগণিত ভক্তের হৃদয় জয় করেছেন শাহরুখ খান। পেয়েছেন আকাশছোঁয়া জনপ্রিয়তা। ‘বলিউড বাদশাহ’ ও ‘কিং খান’ তকমাও বসেছে তাঁর নামের পাশে। কাজের স্বীকৃতি হিসেবে পদ্মশ্রী খেতাবসহ আরও অনেক সম্মাননা ও পুরস্কার ঘরে তুলেছেন। এবার শাহরুখের সাফল্যের মুকুটে যুক্ত হলো আরেকটি পালক। সম্প্রতি ‘গ্লোবাল আইকন অব দ্য ইয়ার’ খেতাব পেয়েছেন ৪৯ বছর বয়সী এ তারকা অভিনেতা।ভারতের পাশাপাশি বিশ্বের বিভিন্ন দেশে শাহরুখের ভক্তের সংখ্যা নেহাতই কম নয়। তাঁদের অনেকের কাছেই আদর্শ শাহরুখ। প্রিয় তারকাকে অন্ধের মতো অনুসরণ করেন তাঁরা। এসব দিক বিবেচনায় নিয়ে সম্প্রতি মুম্বাইয়ে আয়োজিত ‘এনআরআই অ্যাওয়ার্ডস অব দ্য ইয়ার’ আসর থেকে ‘গ্লোবাল আইকন অব দ্য ইয়ার’ খেতাব দেওয়া হয় শাহরুখকে।‘গ্লোবাল আইকন অব দ্য ইয়ার’ খেতাব পাওয়ার পর অনুভূতি প্রকাশ করতে গিয়ে শাহরুখ বলেন, ‘গ্লোবাল এবং আইকন শব্দ দুটি সত্যিই অনেক বিশাল। এই খেতাব পেয়ে আমি গর্বিত।’ এক খবরে এমনটিই জানিয়েছে ইন্ডিয়ান এক্সপ্রেস ডটকম।প্রবাসী ভারতীয়দের উদ্দেশ করে শাহরুখ আরও বলেন, ‘হিন্দি ছবি বিশ্বের অন্যান্য দেশে ভালো ব্যবসা করছে। আমি মনে করি, এর পেছনে প্রবাসী ভারতীয়দের গুরুত্বপূর্ণ অবদান রয়েছে। তাঁরা বিশ্বের বিভিন্ন দেশে ছড়িয়ে আছেন। তাঁরা যেসব দেশে বাস করেন, সেখানে জীবনধারণের জন্য পর্যাপ্ত উপার্জনের পাশাপাশি নিজ দেশেও টাকা পাঠাচ্ছেন। ভারতীয় হিসেবে আমি অনেক বেশি গর্ব অনুভব করি।’এদিকে, ‘ফ্যান’ ছবির শুটিং শেষ করেছেন শাহরুখ। আগামী জুনে রোহিত শেঠির ‘দিলওয়ালে’ ছবির শুটিং শুরু করবেন। ছবিটির মাধ্যমে বহুদিন পর বলিউডের অন্যতম সফল ও জনপ্রিয় জুটি শাহরুখ-কাজলকে উপহার দিচ্ছেন রোহিত। কাজলের সঙ্গে কাজ করার জন্য মুখিয়ে আছেন বলেই জানিয়েছেন কিং খান।এ প্রসঙ্গে শাহরুখ বলেন, ‘খুব শিগগির কাজলের সঙ্গে দেখা করতে চাই আমি। আমি এত বেশি উচ্ছ্বসিত যে বলে বোঝান যাবে না। আমি সব সময় কাজলের সঙ্গে কাজ করাটাকে মিস করি। তিনি আমার খুব কাছের একজন বন্ধু। আমার বিশ্বাস, রোহিত আমাদের দুজনকে দিয়ে এমন কিছু করাবেন, যা আগে কখনোই করিনি আমরা। আমি নিশ্চিত, কাজলের সঙ্গে কাজ করতে গিয়ে দারুণ সময় কাটবে।’‘এনআরআই অ্যাওয়ার্ডস অব দ্য ইয়ার’ আসরে শাহরুখ ছাড়াও উপস্থিত ছিলেন উষা উত্থুপ, টিসকা চোপড়া, জ্যাকি ভাগনানি, জয় ভানুশালী, ইশা কোপিকার, এ বছরের মিস ইন্ডিয়া খেতাবজয়ী অদিতি আরিয়া প্রমুখ।
