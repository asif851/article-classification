
একেক ছবিতে একেক রকম অবতারে দেখা গেছে অ্যাঞ্জেলিনা জোলিকে। সাফল্যের সঙ্গে পালন করে যাচ্ছেন জাতিসংঘের শুভেচ্ছাদূতের দায়িত্বও। পাশাপাশি ছয় সন্তানের লালন-পালন তো করেই যাচ্ছেন। আর কী করা বাকি আছে এই হলিউড তারকার বলুন তো? এখন আবার শুরু করেছেন শিক্ষকতা। গত মঙ্গলবার অধ্যক্ষ হিসেবে প্রথম ক্লাস নেন জোলি। ক্লাস শুরুর আগে লন্ডন ইভিনিং স্ট্যান্ডার্ড নামের এক পত্রিকাকে দেওয়া সাক্ষাৎকারে জোলি বলেন, ‘আমি একটু নার্ভাস। বুকের মধ্যে যেন পিলপিল করে প্রজাপতি ওড়ার অনুভূতি হচ্ছে। আশা করছি ভালো করব। ভালো করাটা আমার জন্য খুব গুরুত্বপূর্ণ।’ মঙ্গলবার প্রথম ক্লাস শেষে শিক্ষার্থীরা বলেন, জোলি চমৎকার পড়ান। যেহেতু জোলি অনেক দিন ধরে জাতিসংঘের শরণার্থীবিষয়ক শুভেচ্ছাদূত হিসেবে কাজ করছেন, নানা দেশে গিয়ে কথা বলেছেন মানবাধিকার নিয়ে, তাই শিক্ষার্থীদের পড়ানোটাও তাঁর জন্য ছিল সহজ। গত বছর মে মাসে জোলি লন্ডন স্কুল অব ইকোনমিকসে নারী, শান্তি ও নিরাপত্তা বিষয়ে পড়ানোর জন্য অধ্যক্ষের দায়িত্ব পান। তবে এ জন্য তিনি কোনো পারিশ্রমিক না নেওয়ার কথাও জানান। ইয়াহু সেলিব্রিটি।
