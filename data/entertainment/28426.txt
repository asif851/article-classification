
অভিনেত্রী তাপসী পান্নুর নতুন ছবি রানিং শাদি মুক্তি পেয়েছে গত শুক্রবার। পিংক ছবির সাফল্যের পর তাপসীর নতুন ছবিটি নিয়েও দর্শকদের আগ্রহের কমতি নেই। সম্প্রতি জানা গেল, এ ছবিতে নাকি তাপসীর সঙ্গে একটি সংক্ষিপ্ত চরিত্রে অভিনয় করেছেন তাঁর এক ভক্ত!ভক্তের পরিচয় প্রকাশ না করলেও তাপসী বলেন, দীর্ঘদিন ধরে সেই ব্যক্তি তাঁর কাজ ও তাঁকে অনুসরণ করে আসছেন। এমনকি রানিং শাদি ছবির শুটিংয়ের সময় তিনি তাপসীকে দেখতে হায়দরাবাদ থেকে পাঞ্জাবে ছুটে যান। প্রথমে ভক্তের এমন পাগলামি কাণ্ড দেখে ভয় পেয়েছিলেন তাপসী। পরে নিরাপত্তাকর্মীরা তাঁর পরিচয় জোগাড় করে আদ্যোপান্ত জেনে নেন। সবকিছু ঘেঁটে দেখা যায়, লোকটি আদতে কোনো উন্মাদ ভক্ত নন। এরপরই তাপসী শুটিংয়ের ফাঁকে দেখা করেন ভক্তের সঙ্গে।তাপসীকে দেখে নাকি আবেগপ্রবণ হয়ে পড়েছিলেন সেই ভক্ত। তাঁর সঙ্গে দীর্ঘ সময় আলাপ করেন তাপসী। চলচ্চিত্র নিয়ে তাঁর জানাশোনায় মুগ্ধ হন। তখনই শুটিং সেটে পরিচালক অমিত রায়কে তাপসী অনুরোধ করেন, ভক্তটিকে যেন ছবির অন্তত একটি দৃশ্যে অভিনয়ের সুযোগ দেওয়া হয়। নায়িকার কথা ফেলতে পারেননি পরিচালক। অবশেষে তাপসীর সঙ্গেই ক্যামেরার সামনে দাঁড় করিয়ে দেওয়া হয় তাপসীর ভক্তকে। বলিউড বাবল
