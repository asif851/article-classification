
চার বছর প্রেম করার পর আজীবনের সঙ্গী হবেন বলে একে অপরকে কথা দিয়েছিলেন অস্ট্রেলীয় অভিনেতা লিয়াম হেমসওয়ার্থ এবং মার্কিন গায়িকা ও অভিনেত্রী মাইলি সাইরাস। ২০১২ সালের জুনে বাগদান সেরেছিলেন এ জুটি। কিন্তু গত সেপ্টেম্বর মাসে লিয়ামের সঙ্গে বাগদান ভেঙে যাওয়ার পর থেকে নিঃসঙ্গ সময় কাটাচ্ছেন মাইলি। তবে বিচ্ছেদের যন্ত্রণাকে ঝেঁটিয়ে বিদায় করে এই মুহূর্তে জীবনের সেরা সময় পার করছেন বলেই জানিয়েছেন ২০ বছর বয়সী এ গায়িকা।এ প্রসঙ্গে মাইলির ভাষ্য, ‘বিচ্ছেদের যন্ত্রণা নিয়ে আমি বসে নেই। এই মুহূর্তে জীবনের সেরা সময় পার করছি। আমি গানকে প্রচণ্ড ভালোবাসি। গানের সঙ্গে আমার সম্পর্কটা ভালোবাসার সম্পর্কের মতোই। গানই আমার প্রেমিক। আমি গানের প্রতি অনেক বেশি মনোযোগী। গানের পেছনে প্রচুর সময় ব্যয় করি আমি।’২০০৯ সালের জুনে ‘দ্য লাস্ট সং’ ছবিতে জুটি বেঁধে অভিনয় করতে গিয়ে মাইলি ও লিয়ামের মধ্যে প্রেমের সম্পর্ক গড়ে ওঠে। কিন্তু ২০১০ সালের আগস্টে তাঁদের বিচ্ছেদ হয়ে যায়। মাত্র এক মাসের মাথায় আবার একসঙ্গে দেখা যায় এ জুটিকে। ২০১০ সালের নভেম্বরে আবার তাঁরা বিচ্ছেদের পথে হাঁটেন। অবশ্য কয়েকদিনের মধ্যেই দ্বিতীয় দফায় তাঁদের পুনর্মিলন ঘটে। অবশেষে ২০১২ সালের জুনে বাগদান সম্পন্ন করে থিতু হওয়ার ঘোষণা দেন এ জুটি। লস অ্যাঞ্জেলেসে এক ছাদের নীচে বসবাসও শুরু করেন। কিন্তু শেষ পর্যন্ত তাঁদের সম্পর্ক স্থায়ী হয়নি। চলতি বছরের সেপ্টেম্বরে বাগদান ভেঙে দিয়ে যে যার পথ বেছে নিয়েছেন এ তারকা জুটি।
