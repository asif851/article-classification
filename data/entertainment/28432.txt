
অভিনয়ের তিশা বেশ কিছুদিন ধরে গান নিয়ে ব্যস্ত সময় পার করছেন। নিয়ম করে পিয়ানো বাজানো যেমন শিখছেন, তেমনি সংগীত পরিচালনার খুঁটিনাটি বিষয়ও রপ্ত করে নিচ্ছেন। নিজেকে সংগীত পরিচালক হিসেবে গড়ে তুলতে রেকর্ডিং স্টুডিওতেও নিয়ম করে সময় দিচ্ছেন।তবে সবকিছুই করছেন নতুন একটি নাটকের জন্য। নোট্স নামের এই নাটকের কাহিনি, চিত্রনাট্য ও পরিচালনা করছেন মাসুদ হাসান উজ্জ্বল। গত বৃহস্পতিবার বিকেলে প্রথম আলোর সঙ্গে আলাপে এমনটাই বলেন তিশা।নোট্স নাটকের শুটিং এরই মধ্যে তিন দিন হয়েছে। আরও পাঁচ দিন এই নাটকের শুটিং চলবে বলে জানান পরিচালক। তিশা বলেন, ‘আমি আসলে এই ধরনের চরিত্রে অভিনয় করে রোমাঞ্চিত। উজ্জ্বল ভাইয়ের সঙ্গে কাজ করার অভিজ্ঞতা বরাবরই অনেক বেশি আনন্দের।’ একটা সময় পর্যন্ত গানের সঙ্গেও যুক্ত ছিলেন তিশা। অ্যাঞ্জেলস ফোর নামে একটি ব্যান্ড দলের সদস্যও ছিলেন এই অভিনেত্রী। সে কারণে এ চরিত্রে রূপদান করা কিছুটা সহজ হয়েছে বলে জানান তিশা। তিনি বলেন, ‘নাটকে দেখা যাবে, আমার সংগীত পরিচালনায় কনা, জয়সহ আরও অনেকেই গান গাইছে। বিষয়টা ভাবতেই অন্য রকম লাগছে।’নোট্স নাটকে তিশার বিপরীতে অভিনয় করছেন ইরেশ যাকের। একজন সংগীত পরিচালকের জীবনের নানা কাহিনি নিয়ে নির্মিত এই নাটকে আরও দেখা যাবে সংগীতশিল্পী কনা, তানভীর আলম সজীব ও জয় শাহ্রিয়ারকে। আবহসংগীতের কাজ করেছেন পরিচালক মাসুদ হাসান উজ্জ্বল নিজেই। নাটকের জন্য একটি গানের সুর ও সংগীত পরিচালনার কাজও করেছেন এই পরিচালক। গানটিতে কণ্ঠ দেবেন কনা।
