
রাজেশ খান্না সম্পর্কে বেফাঁস মন্তব্য করে বড়ই সমস্যায় আছেন নাসিরুদ্দিন শাহ। বলেছিলেন, রাজেশ খান্না ছিলেন একজন মধ্যম সারির দুর্বল অভিনেতা। শুরুতেই খান্না পরিবারের তোপের মুখে পড়েছিলেন নাসিরুদ্দিন। তাঁর মন্তব্য কাউকে আঘাত করে থাকলে ক্ষমা চাওয়ার কথাও বলা হয়েছিলেন। কিন্তু তাতে বরফ গলেনি। রাজেশ-কন্যা টুইংকেল খান্না ও রাজেশ-পত্নী ডিম্পল কাপাডিয়া এই মন্তব্যে তাঁদের অসন্তোষের কথাও জানিয়েছেন।এবার খান্না পরিবারের পক্ষে দাঁড়ালেন সালমান খানের বাবা সেলিম খান। রাজেশ খান্না যে যেনতেন ধরনের অভিনেতা ছিলেন না, সে কথাই জোর দিয়ে বললেন তিনি। জনপ্রিয় সাহিত্যিক সেলিম খান তাঁর এক টুইটবার্তায় রাজেশ খান্না ও সালমান খানের ভক্তসংখ্যা নিয়েও কথা বলেছেন। তিনি লিখেছেন, ‘যদি কেউ রাজেশ খান্নাকে মধ্যম সারির অভিনেতা বলে মনে করে থাকেন, তাহলে তাঁকে এটাও জানতে হবে যে ব্যতিক্রমী কিছু না থাকলে তিনি কখনোই সেই উচ্চতায় পৌঁছাতে পারতেন না।’ তিনি যোগ করেন, ‘একজন শিল্পী আমার বাড়ির পাশ দিয়ে যাচ্ছিলেন, তিনি বাড়ির সামনে সালমানের অপেক্ষায় থাকা বিশাল ভক্তকুল দেখে জানালেন, এ রকম দৃশ্য তিনি আগে কোথাও দেখেননি। আমি তাঁকে বলেছি, আমি এর চেয়েও বেশি ভক্তের দেখা পেয়েছি রাজেশ খান্নার বাড়ির সামনে। তিনি এই মিলেনিয়ামের প্রথম ও শেষ সুপারস্টার।’ বলিউড হাঙ্গামা
