
চীনের ঐতিহ্যবাহী মার্শাল আর্ট পরিবেশনের মধ্য দিয়ে ঢাকায় শুরু হয়েছে চীনা নববর্ষ ও বসন্ত উত্সব। এ উপলক্ষে গতকাল রোববার সন্ধ্যায় শিল্পকলা একাডেমির জাতীয় নাট্যশালায় ছিল বিশেষ সাংস্কৃতিক পরিবেশনা। এই আয়োজনে আরও ছিল অ্যাক্রোব্যাট পরিবেশনা ‘রোটেড ব্লানকেট’। বিশাল হাতপাখা নিয়ে নানান পরিবেশনা পরিবেশন করেন চীনের অপেরা শিল্পীরা। এ ছাড়া ছিল গান, নৃত্য পরিবেশনা ‘ওড টু লোটাস’ ও সাইকেলের অ্যাক্রোব্যাট কৌশল প্রদর্শন। চীনের ঐতিহ্যবাহী বক্সিংয়ের আদলে উপস্থাপন করা হয় মার্শাল আর্ট। এ ছাড়া যন্ত্রসংগীত পরিবেশন করে ‘দ্য সিল্ক রোড ক্যামেল’। চীনা শিল্পীদের কণ্ঠে বাংলাদেশের লোকসংগীত দারুণভাবে আন্দোলিত করে দর্শকদের।শুরুতে উদ্বোধনী পর্বে প্রধান অতিথি ছিলেন বাংলাদেশে নিযুক্ত চীনের রাষ্ট্রদূত মা মিং চিয়াং। স্বাগত বক্তব্য দেন শিল্পকলা একাডেমির সচিব জাহাঙ্গীর হোসেন চৌধুরী। আরও বক্তব্য দেন শিল্পকলা একাডেমির মহাপরিচালক লিয়াকত আলী ও বাংলাদেশ চায়না ফ্রেন্ডশিপ সেন্টারের সভাপতি মো. দেলোয়ার হোসেন। মা মিং চিয়াং বলেন, অর্থনীতিসহ বিভিন্ন সূচকে গত কয়েক বছরে বাংলাদেশ অনেক এগিয়ে গেছে। সোনার বাংলা নির্মাণে চীন সব সময় বাংলাদেশের পাশে থাকবে।যৌথভাবে অনুষ্ঠানটির আয়োজন করেছে বাংলাদেশ চায়না ফ্রেন্ডশিপ সেন্টার, ঢাকাস্থ চীনা দূতাবাস ও শিল্পকলা একাডেমি। আজ সোমবার একই মিলনায়তনে থাকবে চীনের শিল্পীদের অংশগ্রহণে নানা পরিবেশনা।এই অনুষ্ঠান উপলক্ষে বাংলাদেশের প্রধানমন্ত্রী শেখ হাসিনা একটি শুভেচ্ছাবার্তা পাঠিয়েছেন, বড় পর্দায় সেটি দর্শকদের দেখানো হয়।
