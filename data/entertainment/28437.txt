
একষট্টি পূর্ণ করলেন লালন গানের কিংবদন্তী শিল্পী ফরিদা পারভীন। আজ তার জন্ম দিন। ১৯৫৪ সালে নাটোরে এই শিল্পীর জন্ম। তবে তিনি বেড়ে উঠেছেন কুষ্টিয়ায়। হারমোনিয়ামে প্রথম হাত রাখেন ১৯৬৮ সালে। মজার বিষয় হলো, লালনের শিল্পী হিসেবে সবার হৃদয়ে জায়গা করে নিলেও তার চর্চাটা শুরু হয়েছিল নজরুল সংগীত দিয়ে। রাজশাহী বেতারে ১৯৭৩ সালে তিনি নজরুল গীতির শিল্পী হিসেবে তালিকাভুক্ত হন। লালনের গানকে আখড়া থেকে বাড়ির ড্রয়িং রুমে তুলে এনেছেন এই শিল্পী। তারপর সেটা পৌঁছে দিয়েছেন সারা বিশ্বে। আগাগোড়া লালনের শিল্পী হলেও আধুনিক গানেও রেখেছেন তার অনন্য প্রতিভার স্বাক্ষর। তার গাওয়া ‘এই পদ্মা এই মেঘনা এই যমুনা সুরমা নদীতটে’, ‘তোমরা ভুলে গেছ মল্লিকা দির নাম’, এবং ‘নিন্দার কাটা না বিঁধিলে গায়’ গান তিনটি চীর সবুজ গান হিসেবেই দর্শক মনে সমাদৃত। বলা বাহুল্য, শেষের গানটির জন্য শ্রেষ্ঠ গায়িকা হিসেবে তিনি ১৯৯৩ সালে পেয়েছেন জাতীয় চলচ্চিত্র পুরস্কার। তবে পুরস্কারের ঝুলিটা আরও সমৃদ্ধ হয়েছে ১৯৮৭ সালে একুশে পদক এবং ২০০৮ সালে জাপানের ফুকুওকা অ্যাওয়ার্ড প্রাপ্তির মধ্য দিয়ে।গুণী এই শিল্পীকে জন্ম দিনের শুভেচ্ছা।
