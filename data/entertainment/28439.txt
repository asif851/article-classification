
প্রিয়াঙ্কা চোপড়া ও দীপিকা পাড়ুকোনের মধ্যে মিল কোথায়? এক. দুজনেই বলিউড অভিনেত্রী, দুই. দুজনেরই আছে হলিউডে কাজের অভিজ্ঞতা। খুঁজলে হয়তো আরও কিছু মিল পাওয়া যেতেও পারে। কিন্তু তাঁদের চেহারায় কি আদৌ কোনো মিল আছে? অথচ আবারও ভুল করেছে হলিউড গণমাধ্যম। দীপিকাকে ভেবে বসেছে প্রিয়াঙ্কা। এমনকি ডেকেও ফেলেছে পেছন থেকে।
কিছুদিন আগে লস অ্যাঞ্জেলেস বিমানবন্দরে দীপিকাকে ‘প্রিয়াঙ্কা’, ‘প্রিয়াঙ্কা’ বলে ডাকতে থাকে একদল সাংবাদিক। ইন্টারনেটে ছড়িয়ে পড়ে সেই ভিডিও। সেখানে দেখা যায়, পাপারাজ্জিরা দীপিকাকে বলছেন, ‘প্রিয়াঙ্কা, হ্যালো প্রিয়াঙ্কা...তোমাকে লস অ্যাঞ্জেলেসে স্বাগতম।’ভুল নামে ডাকলেও তাঁদের শুধরে দেননি দীপিকা। বলেননি, আমি প্রিয়াঙ্কা নই। মিষ্টি হেসে গাড়িতে উঠে পড়েছেন। প্রিয়াঙ্কার নামে তাঁকে ডাকার ঘটনা এবারই প্রথম নয়। মাস খানেক আগে হলিউড ছবি ‘ট্রিপল এক্স: রিটার্ন অব জ্যান্ডার কেইজ’-এর প্রচারণার সময়েও দীপিকাকে ভুল করে প্রিয়াঙ্কা বলে সম্বোধন করেছিলেন হলিউডের কেউ কেউ। এ নিয়ে সরাসরি কোনো মন্তব্য করেননি এই অভিনেত্রী। ইন্ডিয়া টুডে।
