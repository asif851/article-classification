
অ্যালকোহল আসক্তির জন্য এখন পর্যন্ত ছয়-ছয়বার মাদকাসক্তি পুনর্বাসনকেন্দ্রে যেতে হয়েছে হলিউডের প্রবলেম সেলিব্রেটি লিন্ডসে লোহানকে। মাদকাসক্তির কারণে হুমকির মুখে তাঁর পেশাজীবন। ব্যক্তিজীবনেও কম ঝামেলা পোহাতে হয়নি তাঁকে। এমন দুর্দশার মধ্য দিয়ে না যেতে অন্যকে সাহায্য করতে এবার নিজের নামে মাদকাসক্তি পুনর্বাসনকেন্দ্র খোলার পরিকল্পনা করছেন ২৬ বছর বয়সী এ তারকা অভিনেত্রী।এ প্রসঙ্গে ঘনিষ্ঠ সূত্রের বরাতে রাডার অনলাইন জানিয়েছে, মাদকমুক্ত জীবনযাপনের জন্য মানুষকে সাহায্য করতে চান লিন্ডসে। এ জন্য তিনি নিজের নামে মাদকাসক্তি পুনর্বাসনকেন্দ্র খুলতে চান। লিন্ডসে বিশ্বাস করেন, প্রতিষ্ঠানের সঙ্গে তাঁর নামটি যুক্ত থাকলে তা মাদকাসক্তদের মনোযোগ আকর্ষণে গুরুত্বপূর্ণ ভূমিকা রাখবে।সূত্রটি আরও জানিয়েছে, এরই মধ্যে মাদকাসক্ত নন এমন কয়েকজন ধনাঢ্য বন্ধুর সঙ্গে বিষয়টি নিয়ে আলাপ-আলোচনা করেছেন লিন্ডসে। এই সুন্দর উদ্যোগে বন্ধুদের সহযোগিতার আশ্বাসও পেয়েছেন তিনি।এদিকে শোনা যাচ্ছে, এরই মধ্যে মাদকাসক্তি পুনর্বাসনকেন্দ্রের কার্যক্রম শুরুর জন্য বিনিয়োগকারীর সন্ধানও নাকি পেয়ে গেছেন লিন্ডসে লোহান।২০০৭ সালে মদ্যপ অবস্থায় গাড়ি চালানোর মামলায় জড়িয়ে এখন পর্যন্ত কম ঝামেলা পোহাতে হয়নি লিন্ডসেকে। পরবর্তী সময়ে নেকলেস চুরি, পুলিশের সঙ্গে মিথ্যাচারসহ আরও নানা কীর্তি ঘটিয়ে ব্যাপক বিতর্কিত হয়েছেন এই ‘মিন গার্লস’ তারকা। হলিউডের প্রবলেম সেলিব্রেটি তকমাও পেয়েছেন তিনি। আদালতের নির্দেশে তিন মাস মাদকাসক্তি পুনর্বাসনকেন্দ্রে ভর্তি থাকার পর কিছুদিন আগে বাড়ি ফিরেছেন লিন্ডসে। দুষ্ট সঙ্গ ত্যাগ করে তিনি লক্ষ্মী মেয়ে হওয়ারও চেষ্টা করছেন।
