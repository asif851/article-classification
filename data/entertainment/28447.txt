

ভারতের স্টার প্লাস চ্যানেলের সাড়া জাগানো রিয়্যালিটি শো ‘ড্যান্স প্লাস’-এ নাচের প্রতিযোগিতায় অংশ নিয়েছেন এ সময়ের জনপ্রিয় নৃত্যশিল্পী ও অভিনেত্রী হৃদি শেখ। আজ শনিবার ‘ড্যান্স প্লাস’-এর সেটে দেখা যাবে বাংলাদেশি এই নৃত্যশিল্পীকে।
ভারতের এত বড় একটি রিয়্যালিটি শোতে একই সঙ্গে বাংলাদেশ ও রাশিয়ার প্রতিনিধিত্ব করতে পেরে দারুণ খুশি হৃদি। গতকাল শুক্রবার রাতে মুম্বাই থেকে প্রথম আলোর সঙ্গে টেলিফোনে কথা বলেন হৃদি। রাশিয়ায় বেড়ে উঠলেও সব জায়গায় তিনি বাংলাদেশর পরিচয় সবার আগে তুলে ধরেন। ‘ড্যান্স প্লাস’-এ তিনিই প্রথম বাংলাদেশি বংশোদ্ভূত রুশ নাগরিক। সেখানে বাংলাদেশ ও রাশিয়া—এই দুই দেশের হয়ে প্রতিযোগিতায় লড়বেন তিনি।
কীভাবে ‘ড্যান্স প্লাস’-এর সিজন থ্রির অংশ হলেন—জানতে চাইলে উচ্ছ্বসিত কণ্ঠে হৃদি বলেন, ‘আমি বলিউডি নাচ-গানের ভীষণ ভক্ত। আমার ইউটিউব চ্যানেলে বলিউডের অনেক গানের সঙ্গে নিজের করা নাচের ভিডিও রয়েছে। এর আগের দুটি সিজনেও আমাকে একক কিংবা দলীয় নাচের জন্য ডাকা হয়েছিল, কিন্তু তখন নিজেকে সেভাবে তৈরি করতে পারিনি। কিছুটা সময় নিয়ে এরপরই অংশ নিতে চেয়েছিলাম। রাশিয়া ও ইউক্রেনের কয়েকটি রিয়্যালিটি শোতে অংশ নেওয়ার সময় থেকেই স্বপ্ন ছিল নাচ নিয়ে অনেক দূর যাব, আন্তর্জাতিক অঙ্গনে বাংলাদেশের নাম আরও উঁচুতে নিয়ে যাব। ‘ড্যান্স প্লাস’ থেকে এবার যখন ডাক পেলাম, তখন সিজন থ্রিতে যেতে রাজি হলাম।’
‘ড্যান্স প্লাস’-এ প্রথম কয়েক দিনের অভিজ্ঞতা জানিয়ে হৃদি বললেন, ‘খুবই ভালো লাগছে নতুন টিমের সঙ্গে কাজ করে। গত ৬ জুন মুম্বাই এসেছি। ১০ জুন থেকে অডিশন রাউন্ডের শুটিং শুরু হয়েছে।...হাউস অব সুরাজ গ্রুপের আমাদের এ দলে বাংলাদেশসহ যুক্তরাষ্ট্র, রাশিয়া, থাইল্যান্ড, নরওয়ের প্রতিযোগী আছেন। তাঁদের সঙ্গেই আমাকে নাচতে হচ্ছে। আমরা প্রতিদিনই রিহার্সাল করছি। আমাদের কোরিওগ্রাফার হলেন যুক্তরাষ্ট্রের কুমারী সুরাজ; যিনি তাঁর “বলিওয়াক” নৃত্যশৈলীর জন্য বিশ্বে একনামে পরিচিত। আর “বলিওয়াক” হচ্ছে বলিউড আর ভারতীয় চিরায়ত নৃত্যশৈলী, অর্থাৎ কত্থক নৃত্য, ভরতনাট্যমসহ ভারতীয় চিরায়ত নৃত্যশৈলীর একটি ফিউশন।’
হৃদি বলেন, হাউস অব সুরাজ হচ্ছে মেয়েদের একটি নৃত্যদল, যারা যুক্তরাষ্ট্র, থাইল্যান্ড, নরওয়ে ও ভারতসহ বিশ্বের বিভিন্ন দেশের মেধাবী ও স্বাধীন নৃত্যশিল্পীদের খুঁজে বের করে। এ দলের হয়েই বাংলাদেশ ও রাশিয়ার প্রতিনিধিত্ব করবেন তিনি।
হৃদি ‘ম্যাঙ্গোলি-চ্যানেল আই সেরা নাচিয়ে ২০১৫’ প্রতিযোগিতার মাধ্যমে বাংলাদেশের সংবাদমাধ্যমে পরিচিতি পান। রাশিয়ায় থাকাকালে আন্তর্জাতিক প্রতিযোগিতা ও নানা কর্মসূচিতে বাংলাদেশের পরিচিতি তুলে ধরেন। রাশিয়ার বেশ কয়েকটি বড় রিয়্যালিটি শোতে অংশ নেওয়ার অভিজ্ঞতা রয়েছে হৃদির। সেখানেও নৃত্যশিল্পী, কোরিওগ্রাফার আর মডেল হিসেবে সমানতালে জনপ্রিয়তা অর্জন করেছেন তিনি।
