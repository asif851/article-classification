
‘হন্টেড থ্রিডি’ ছবির নির্মাতা বিক্রম ভাটের সাই-ফাই থ্রিলার ঘরানার ‘ক্রিয়েচার থ্রিডি’ ছবির প্রধান একটি চরিত্রে অভিনয় করেছেন বাঙালি বংশোদ্ভূত বলিউডের অভিনেত্রী বিপাশা বসু। ‘ক্রিয়েচার থ্রিডি’ মুক্তি পাবে ১২ সেপ্টেম্বর। সম্প্রতি ছবিটির ট্রেইলার উদ্বোধনী অনুষ্ঠানে হাজির হন বিপাশা বসু। সেখানে এ অভিনেত্রীর ডান হাতের অনামিকায় বিশাল একটি আংটি দেখা যাওয়ার পর খবর চাউর হয়েছে, প্রেমিক ও বলিউডের অভিনেতা হারমান বাওয়েজার সঙ্গে বাগদান সম্পন্ন করেছেন ৩৫ বছর বয়সী এ তারকা অভিনেত্রী।বেশ নাটকীয়ভাবেই ‘ক্রিয়েচার থ্রিডি’ ছবির ট্রেইলার উদ্বোধনী অনুষ্ঠান সম্পন্ন হয়েছে। ছবিটির কেন্দ্রীয় নারী চরিত্রে রূপদানকারী বিপাশার কবজিতে তাবিজ বেঁধে দেওয়ার জন্য একজন পুরোহিতকে আমন্ত্রণ জানানো হয় অনুষ্ঠানে। পুরো অনুষ্ঠানেই বেশ হাসি-খুশি দেখা গেছে বিপাশাকে। তবে সবকিছু ছাপিয়ে বিপাশার অনামিকার বিশাল আংটিটিই সবার নজর কাড়ে। সেখানে উপস্থিত অনেকেই বিপাশা ও হারমানের বাগদান নিয়ে কানা-ঘুষা করতে থাকেন। অবশ্য নিজের বাগদান সম্পর্কে এখন পর্যন্ত মুখ খোলেননি বিপাশা। এক খবরে এমনটিই জানিয়েছে মিড-ডে ডটকম।বিপাশা-হারমান জুটিকে প্রথম একসঙ্গে দেখা যায় ২০১২ সালের ডিসেম্বরে। বলিউডের অভিনেতা জ্যাকি ভাগনানির জন্মদিনের অনুষ্ঠানে হারমানের গাড়িতে চেপে হাজির হলে বিপাশা-হারমানের সখ্যের খবর চাউর হয়। তার কিছুদিন পরই গোয়ার একটি রিসোর্টে বয়সে দুই বছরের ছোট হারমানের সঙ্গে নিজের জন্মদিন উদযাপন করেন বিপাশা।পরবর্তী সময়ে লুকোচুরির আশ্রয় না নিয়ে প্রকাশ্যেই বিভিন্ন জায়গায় ঘুরে বেড়াতে দেখা গেছে এ জুটিকে। ‘হামসকলস’ ছবির শুটিংয়ের কাজে গত বছরের অক্টোবরে লন্ডনে অবস্থান করছিলেন বিপাশা। প্রিয়তমাকে সঙ্গ দিতে হারমান লন্ডনে উড়ে গেলে তাঁদের প্রেমের বিষয়টি শক্ত একটি ভিত্তি পায়।এদিকে গত ৭ জানুয়ারি ছিল বিপাশার ৩৫তম জন্মদিন। বরাবরের মতো এবারও বিপাশার জন্মদিনে তাঁকে সঙ্গ দেন হারমান। মুম্বাইয়ের খার এলাকায় নিজের বাড়িতে জন্মদিনের অনুষ্ঠানের আয়োজন করেছিলেন বিপাশা। অনুষ্ঠানে আমন্ত্রিত অতিথিদের মধ্যে ছিলেন বিপাশার বাবা-মা, ছোট বোনসহ বন্ধু ও সহকর্মীরা।চলতি বছরের শুরুর দিকে হারমান-বিপাশার বিয়ের খবরও চাউর হয়। প্রকাশিত খবরে বলা হয়, বিপাশার বাবা এইচ কে বসু ও মা মমতা বসু হারমানের বাবা হ্যারি বাওয়েজা ও মা পাম্মির সঙ্গে দেখা করে হারমান-বিপাশার বিয়ে নিয়ে কথাবার্তা বলেছেন। মুম্বাইয়ের লোখান্ডওয়ালা কমপ্লেক্স এলাকায় অবস্থিত হারমানের বাড়িতে আলাপ-আলোচনার পর আরও কয়েক দফা সাক্ষাত্ করেছেন হারমান ও বিপাশার অভিভাবকেরা।
এ ছাড়া বিপাশার কাছের একজন বন্ধু বলেছিলেন, ‘বিপাশা ও হারমান তাঁদের সম্পর্ক নিয়ে খুবই সিরিয়াস। আমি নিশ্চিত করে বলতে পারি, এ বছরই বিয়ে করে থিতু হতে চান তাঁরা।’
 

