
ঢাকাই ছবির আলোচিত নায়ক অনন্ত জলিলকে এবার দেখা যাবে ক্রিকেট মাঠে। তবে খেলোয়াড় হিসেবে নয়, অনন্ত মাঠে থাকবেন একটি ক্রিকেট দলের সমর্থক ও খেলোয়াড়দের উৎসাহ-অনুপ্রেরণা দেওয়ার জন্য। তিনি জানিয়েছেন, স্ত্রী চিত্রনায়িকা বর্ষার অনুরোধেই ক্রিকেট দল কুমিল্লা ভিক্টোরিয়ান্সের শুভেচ্ছাদূত হয়েছেন তিনি। আসন্ন বিপিএলে (বাংলাদেশ প্রিমিয়ার লিগ) কুমিল্লা ভিক্টোরিয়ান্সের হয়ে দর্শককে উজ্জীবিত করার মিশনে নামতে দেখা যাবে এবার অনন্ত জলিলকে। সম্প্রতি অনন্ত দলটির সঙ্গে চুক্তিবদ্ধ হয়েছেন ‘শুভেচ্ছাদূত’ হিসেবে। অনন্তের সঙ্গে থাকবেন বর্ষা।গতকাল বৃহস্পতিবার অনন্ত বলেন, ‘কুমিল্লা ভিক্টোরিয়ান্সের ঊর্ধ্বতন কর্মকর্তা নাফিসা কামালের সঙ্গে বর্ষার ভালো বন্ধুত্ব। আর এ কারণেই নাফিসার ইচ্ছা ছিল আমরা যেন বিপিএলে তাঁদের দলের হয়ে কাজ করি। বর্ষা বিষয়টি জানানোর পর আমিও আগ্রহী হই।’শুভেচ্ছাদূত হিসেবে দলটি নিয়ে অনন্ত তাঁর পরিকল্পনার কথা জানালেন এভাবে, ‘কুমিল্লা ভিক্টোরিয়ান্সের পক্ষে প্রচারের জন্য যা কিছু করার দরকার, সেটা অবশ্যই করব।’
