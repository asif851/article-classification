
বলিউড এমন এক জায়গা, যেখানে কোনো খবরই গোপন থাকে না। তারকাদের ঘরের খবরও বাইরে চলে আসে। আর বিয়ের খবর জানাজানি হওয়া তো কোনো ব্যাপারই না! কিন্তু ভারতীয় তারকা ঈশিতা দত্ত আর ভাটসাল শেঠ এই অসম্ভবকেই সম্ভব করেছেন। গতকাল মঙ্গলবার মুম্বাইয়ের ইসকন মন্দিরে সাত পাকে বাঁধা পড়েন এই তারকা জুটি। আর বিয়ে হওয়ার আগে পর্যন্ত কোনো কাকপক্ষীকেও তাঁদের বিয়ের খবর টের পেতে দেননি। কয়েক দিন বাদেই মুক্তি পেতে যাচ্ছে ঈশিতা অভিনীত ছবি ‘ফিরাঙ্গি’। এর আগেই হুট করে নায়িকার বিয়ের খবর অনেকের জন্যই ছিল চমক।
‘টারজান: দ্য ওয়ান্ডার কার’ ছবির নায়ক ভাটসালের সঙ্গে ঈশিতার পরিচয় ছোট পর্দায় কাজ করতে গিয়ে। এই জুটি ২০১৬ সালে ‘রিস্তো কা সওদাগর-বাজিগর’ নামের একটি হিন্দি টিভি সিরিয়ালে অভিনয় করেন। ওই সিরিয়ালের সেটেই মন দেওয়া-নেওয়া শুরু হয় দুজনের। ছোট পর্দায় ভাটসাল প্রথমে ছিলেন শিশুশিল্পী। তবে পরে তিনি বড় পর্দায়েও কাজ করেছেন। কিন্তু বলিউডে সাফল্য না পাওয়ায় পুরোপুরি মনোযোগ দেন ছোট পর্দায়। ‘জাস্ট মোহাব্বত’, ‘এক হাসিনা থি’, ‘গেহরাইয়া’, ‘রিস্তো কা সওদাগর-বাজিগর’ টেলিভিশনে তাঁর উল্লেখযোগ্য কাজ। এখন তাঁকে দেখা যাচ্ছে সনি টিভির ‘হাসিল’ সিরিয়ালে।
২৭ বছর বয়সী ঈশিতা সাবেক মিস ইন্ডিয়া ও বলিউড তারকা তনুশ্রী দত্তের ছোট বোন। ২০১২ সালে তেলেগু ছবি দিয়ে অভিনয় শুরু করেন ঈশিতা। কন্নড় ভাষার ছবিতেও নায়িকা হয়েছেন। আর বলিউডে তাঁকে প্রথম দেখা যায় ২০১৫ সালে ‘দৃশ্যম’ ছবিতে। এখানে তিনি অজয় দেবগনের মেয়ের চরিত্রে অভিনয় করেন। ছোট পর্দায় ঈশিতার উল্লেখযোগ্য কাজ ‘এক ঘর বানাউঙ্গা’ ও ‘রিস্তে কা সওদাগর-বাজিগর’। ভাটসালের সঙ্গে ঈশিতার বয়সের পার্থক্য ১০ বছর, কিন্তু পর্দায় তাঁদের রসায়ন অসাধারণ। এখন বোঝা যাচ্ছে বাস্তবেও দুজনের দারুণ জমে, তা না হলে গাঁটছড়া বাঁধলেন কী করে?
ভাটসাল আর ঈশিতার এই ‘সারপ্রাইজ’ বিয়ের আয়োজনে সপরিবারে হাজির হন অজয় দেবগন। অজয় কিন্তু পর্দায়েও এই বর-কনের বাবার চরিত্রে অভিনয় করেছেন। বলিউড তারকাদের মধ্যে আরও এসেছিলেন কাজল, তনুজা, তানিশা, সোহেল খান, ববি দেওল, অঙ্কুর ভাটিয়া ও অপূর্ব লাখিয়া। আর বড় বোন হিসেবে তনুশ্রী দত্ত তো ছিলেনই। ইন্ডিয়া ডটকম
