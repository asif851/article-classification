
শুরুটা হয়েছিল মণি রত্নমের রোজা সিনেমা দিয়ে। সালটা ১৯৯২। এরই মধ্যে সংগীতকে সঙ্গী করে পেরিয়ে গেলেন জীবনের ২৫টি বছর। সবকিছুই পেয়েছেন তিনি—খ্যাতি, পুরস্কার, ভালোবাসা। তিনি এ আর রাহমান। ভারতীয় উপমহাদেশের কিংবদন্তি সংগীতজ্ঞ।পেছনের দিকে তাকিয়ে এই ২৫ বছরকে কীভাবে দেখছেন রাহমান? বললেন, ‘অসাধারণ একটি যাত্রা ছিল এই ২৫ বছর। আমার ভক্ত, বন্ধু ও পরিবারের সবার ভালোবাসা ও সমর্থন পেয়েছি। আমি দারুণ খুশি।’ এই দীর্ঘ ও বর্ণিল যাত্রাকে স্মরণীয় করতে এ আর রাহমান করবেন কনসার্ট। সেই কনসার্ট শুধু একটি জায়গায়ই সীমাবদ্ধ থাকছে না। ভারতজুড়ে হায়দরাবাদ, আহমেদাবাদ, মুম্বাই ও দিল্লিতে হবে কনসার্টগুলো। সংগীতজীবন নিয়ে রাহমান আরও বলেন, ‘স্বামী থেকে পিতা, সংগীত থেকে মেন্টর—অনেক দায়িত্বই পালন করতে হয়েছে, কিন্তু সংগীতের সঙ্গে সব সময় ছিলাম অবিচল। সংগীত আমার কাছে দর্শক-শ্রোতা ও নিজের মধ্যে একটি আধ্যাত্মিক সম্পর্ক। অনেক দিন পর নিজের ঘরে গান গাইতে পারব বলে বেশ আনন্দ লাগছে।’ বিশ্বের নামকরা এই সংগীতকার দুবার পেয়েছেন অস্কার। ঘরে তুলেছেন গ্র্যামির মতো পুরস্কারও। সূত্র: ইন্ডিয়ান এক্সপ্রেস।
 
