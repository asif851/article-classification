
বলিউডের অভিনেত্রী দীপিকা পাড়ুকোনের আপত্তিকর ছবি ও ক্যাপশন ছেপে এমনিতেই তোপের মুখে রয়েছে ভারতের প্রভাবশালী সংবাদমাধ্যম টাইমস অব ইন্ডিয়া। এবার সেই আগুনে ঘি ঢাললেন দেশটির প্রখ্যাত সংগীতশিল্পী ও বলিউডের প্লেব্যাক গায়ক কৈলাশ খের। কিছুদিন আগে টাইমস অব ইন্ডিয়ায় প্রকাশিত একটি খবরে কৈলাশের নামের বানান ভুল লেখায় সম্প্রতি টুইটারে কড়া মন্তব্য ছেড়েছেন ‘আল্লাহ কে বান্দে’খ্যাত এই তারকা সংগীতশিল্পী।কিছুদিন আগে কৈলাশ খেরের মঞ্চ পরিবেশনার খবর প্রকাশ করেছিল টাইমস অব ইন্ডিয়া। সেখানে কৈলাশ খেরের নামের জায়গায় কৈলেশ খের লেখা হয়। কেবল শিরোনামে নয়, পুরো খবরেই একই ভুলের পুনরাবৃত্তি করা হয়। ভারতের প্রথম সারির একটি সংবাদমাধ্যম এ ধরনের ভুল করায় ভীষণ বিরক্ত হন কৈলাশ। এত দিন চুপ থাকলেও সম্প্রতি এক টুইটার বার্তায় সংবাদমাধ্যমটিকে কড়া কথা শুনিয়েছেন জনপ্রিয় এ সংগীতশিল্পী। এক খবরে এ তথ্য জানিয়েছে ওয়ান ইন্ডিয়া।কৈলাশ ক্ষোভ প্রকাশ করে তাঁর টুইটার বার্তায় লিখেছেন, ‘ডিয়ার #টাইমস অব ইন্ডিয়া, আমার নামের বানান ঠিক আছে কি না, তা গুগলে বিনা মূল্যেই যাচাই করে নিতে পারতেন আপনারা। যেহেতু অনেকেই জ্ঞান বাড়ানোর জন্য আপনাদের পত্রিকা পড়েন।’
