
চলচ্চিত্রের তারকা দম্পতি শাকিব খান ও অপু বিশ্বাসের একমাত্র ছেলে আব্রাম খান জয়ের প্রথম জন্মদিন ২৭ সেপ্টেম্বর। ছেলের জন্মদিন উপলক্ষে মা অপু বিশ্বাস আগামীকাল বুধবার সন্ধ্যায় গুলশানের এক রেস্তোরাঁয় কেক কাটার অনুষ্ঠান আয়োজন করেছেন। কিন্তু এ অনুষ্ঠানের কোনো খবর জানেন না শাকিব খান।শাকিব খানের একটি ঘনিষ্ঠ সূত্র প্রথম আলোকে জানিয়েছে, এ অনুষ্ঠান আয়োজনের ব্যাপারে শাকিবের সঙ্গে কোনো আলোচনা করেননি অপু বিশ্বাস। কিংবা তাঁর কাছ থেকে কোনো অনুমতিও নেননি। আমন্ত্রণপত্রে শাকিব খানের উপস্থিতি নেই। এই আমন্ত্রণপত্র শাকিব খানের বন্ধু, আত্মীয়, পরিচিতজন আর চলচ্চিত্র-সংশ্লিষ্ট ব্যক্তিদের বাসায় এবং অফিসের ঠিকানায় পাঠানো হয়েছে। আর এই আমন্ত্রণপত্র দেখে তাঁদের অনেকেই অবাক হয়েছেন। তাঁরা শাকিবের সঙ্গে যোগাযোগ করে এ কথা জানিয়েছেন।
জানা গেছে, গুলশানের এক রেস্তোরাঁয় অপু বিশ্বাস ছেলে আব্রামের জন্মদিন উপলক্ষে যে কেক কাটার অনুষ্ঠান আয়োজন করেছেন, তাতে অংশ নিচ্ছেন না শাকিব খান। তবে আগামীকাল দুপুরে গুলশানের আজাদ মসজিদে ছেলের মঙ্গলের জন্য দোয়া মাহফিলের আয়োজন করেছেন তিনি। এরপর গরিবদের মধ্যে খাবার বিতরণ করবেন। এ আয়োজনে শাকিব খান নিজেও উপস্থিত থাকবেন।
আরও জানা গেছে, আগামীকাল ছেলে আব্রামকে আলাদা করে কোনো উপহার দিচ্ছেন না শাকিব খান। তবে এ উপহার দেবেন পরে।
চলচ্চিত্রের জনপ্রিয় জুটি শাকিব খান ও অপু বিশ্বাস ২০০৮ সালে বিয়ে করেন। গত বছর ২৭ সেপ্টেম্বর কলকাতার একটি হাসপাতালে জয়ের জন্ম হয়। কিন্তু এই সবকিছুই গোপন ছিল। এরপর গত ১০ এপ্রিল বিকেলে ছেলেকে সঙ্গে নিয়ে টিভির একটি লাইভ অনুষ্ঠানে এসে অপু বিশ্বাস প্রকাশ করেন, শাকিব খান তাঁর স্বামী, তাঁদের বিয়ে হয়েছে। আর তাঁদের একমাত্র সন্তান আব্রাম খান জয়। তখন থেকেই শাকিব খান ও অপু বিশ্বাসের মধ্যে সম্পর্কের অবনতি হয়, তাঁদের মধ্যে দূরত্ব তৈরি হয়।
