
কাগজে-কলমে বিচ্ছেদ চূড়ান্ত করলেন হলিউডের তারকা দম্পতি ডেমি মুর ও অ্যাশটন কুচার। সম্প্রতি বিচ্ছেদের কাগজে সই করেছেন ৫০ বছর বয়সী ডেমি ও ৩৫ বছর বয়সী কুচার।২০১১ সালে ছয় বছরের দাম্পত্য জীবনের ইতি টানার সিদ্ধান্ত নেন ডেমি। বিবাহিত হওয়ার পরও অন্য নারীর সঙ্গে সম্পর্কে জড়ানোয় কুচারের বিরুদ্ধে প্রতারণার অভিযোগ তুলে সেই সিদ্ধান্ত নিয়েছিলেন ডেমি। পরবর্তী সময়ে ডেমির সঙ্গে সম্পর্ক পুনরুদ্ধারের চেষ্টা করলেও ব্যর্থ হন কুচার। বিচ্ছেদের পথে হাঁটার সিদ্ধান্ত চূড়ান্ত করে অসম বয়সী এ জুটি।গত বছরের নভেম্বরে বিচ্ছেদের আবেদন করেন কুচার। অবশেষে সম্প্রতি কাগজে-কলমে তাঁদের বিচ্ছেদ চূড়ান্ত হলো। এক খবরে এ তথ্য জানিয়েছে যুক্তরাজ্যের ফিমেলফার্স্টডটকম। এ প্রসঙ্গে ঘনিষ্ঠ একটি সূত্রের ভাষ্য, ‘দীর্ঘদিন ঝুলে থাকার পর অবশেষে সম্প্রতি ডেমি এবং কুচার দুজনই বিচ্ছেদের কাগজপত্রে স্বাক্ষর করেছেন।’
ডেমি মুরের সঙ্গে সম্পর্কের ইতি টানার পর ২০১২ সালের এপ্রিলে হলিউডের অভিনেত্রী মিলা কুনিসের সঙ্গে প্রণয়ে জড়ান কুচার। অন্যদিকে, গত বছরের শেষের দিকে প্রখ্যাত মার্কিন চিত্রশিল্পী ও চলচ্চিত্রনির্মাতা জুলিয়ান স্ন্যাবেলের ছেলে ২৬ বছর বয়সী ভিটো স্ন্যাবেলকে নতুন সঙ্গী নির্বাচন করেন ডেমি। তবে খুব বেশি দিন টেকেনি তাঁদের প্রেম।
