
আগামী ১৫ আগস্ট ভারতের স্বাধীনতা দিবস। প্রতিবছরই এই দিনটিকে ঘিরে বলিউডসহ ভারতের আঞ্চলিক চলচ্চিত্র বাজারগুলো মুক্তি দেয় বছরের সেরা ছবিগুলো। এই সময়টা ভারতীয় চলচ্চিত্র বাজারের জন্য অনেক তাৎপর্যপূর্ণ। তেমনই একটি তাৎপর্যপূর্ণ দিনে ভারতের পশ্চিমবঙ্গের বিভিন্ন প্রেক্ষাগৃহে মুক্তি পাচ্ছে ‘শিকারি’ ও ‘ঈগলের চোখ’। ছবি দুটিতে অভিনয় করেছেন বাংলাদেশের জনপ্রিয় দুই অভিনয়শিল্পী শাকিব খান ও জয়া আহসান।‘শিকারি’ ছবিটির মুক্তি উপলক্ষে এরই মধ্যে কলকাতায় প্রচারাভিযানে নেমেছিলেন শাকিব খান। তিন দিনের ঝটিকা সফর শেষে গতকাল শুক্রবার বিকেলের ফ্লাইটে ঢাকায় এসে পৌঁছান তিনি। একই দিনে জয়ার ছবিটি মুক্তি পাচ্ছে মনে করিয়ে দিতেই শাকিব খুব উচ্ছ্বসিত হন। বলেন, ‘বাহ্, দারুণ তো! ঘুরেফিরে আমাদের দুজনেরই সিনেমা! এটা আমার কাছে যেমন আনন্দের, ঠিক তেমনি পুরো বাংলাদেশের মানুষের জন্য ভালো লাগার একটা সংবাদ। আমি চাইব, জয়ার ছবিটি প্রশংসিত হওয়ার পাশাপাশি ব্যবসায়িক সফলতাও পাক। তাঁর জন্য অনেক শুভকামনা।’‘ঈগলের চোখ’ ছবিটির পরিচালক অরিন্দম শীল। এই পরিচালকের ছবি ‘আবর্ত’ দিয়ে টালিউডে অভিষেক ঘটে জয়ার। এবারের ছবিটি শীর্ষেন্দু মুখোপাধ্যায়ের ‘শবর’ সিরিজের ‘ঈগলের চোখ’ উপন্যাস অবলম্বনে নির্মিত হয়েছে।এদিকে এ বিষয়ে জয়ার মন্তব্য জানার জন্য যোগাযোগের চেষ্টা করেও তাঁকে পাওয়া যায়নি।১৫ আগস্ট সামনে রেখে ভারতে ওই সপ্তাহেই মুক্তি পাবে আশুতোষ গোয়ারিকর পরিচালিত হৃতিক রোশন অভিনীত ছবি ‘মহেঞ্জোদারো’। তাই ভারতের স্বাধীনতা দিবসের সপ্তাহে টালিউডে মুক্তি পাওয়া ছবিগুলোকে লড়তে হবে হৃতিকের নতুন ছবিটির সঙ্গে। অর্থাৎ, পশ্চিমবঙ্গের বক্স অফিসে শাকিব ও জয়াকে একে অপরের ছবি ছাড়াও লড়াই করতে হবে হৃতিকের বড় বাজেটের বলিউড ছবির বিপরীতে।
