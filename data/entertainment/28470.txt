
প্রথমবারের মতো শাকিব খানের বিপরীতে চলচ্চিত্রে অভিনয় করতে যাচ্ছেন তিশা। ছবির নাম ‘প্রেম করে আমি মরবো’। পরিচালক সাফিউদ্দিন সাফি। গতকাল সোমবার রাতে ঢাকার একটি রেস্টুরেন্ট শাকিব খানের বিপরীতে ছবিতে অভিনয়ের জন্য চুক্তিবদ্ধ হয়েছেন তিশা। আজ সকালে এফডিসিতে ছবিটি নিয়ে শাকিব খানের সঙ্গে আলাপচারিতার সময় তিশার প্রশংসায় পঞ্চমুখ হন তিনি।প্রথম আলো ডটকমকে শাকিব বলেন, ‘আমি তিশার সবগুলো ছবিই দেখেছি। সে অনেক ভালো অভিনয় করে। বাণিজ্যিক ছবির সুপারস্টার হওয়ার জন্য একজন অভিনয়শিল্পীর যেসব গুণের দরকার তার সবই তিশার মধ্যে আছে।’শাকিব এও বলেন, ‘তিশা এমনিতে মিষ্টি একটি মেয়ে। বাণিজ্যিক ছবির জন্য শত ভাগ যোগ্য। তার শারীরিক গঠনও চলচ্চিত্র উপযোগী। সে অনেক ভালো নাচে আর অভিনয়ের কথা তো আগেই বলেছি।’
এদিকে তিশা প্রসঙ্গে ছবির পরিচালক সাফিউদ্দিন বলেন, ‘ব্যতিক্রমধর্মী প্রেমের গল্প নিয়ে ছবিটি নির্মিত হচ্ছে। গল্পটা অনেক সুন্দর। গতানুগতিক বাণিজ্যিক ছবির কাউকে এই ছবির নায়িকা হিসেবে চাচ্ছিলাম না আমি। অনেক ভাবনা-চিন্তার পর তিশাকে যোগ্য মনে হয়েছে। আমার বিশ্বাস, শাকিব-তিশা জুটিকে দর্শকরা ভালোভাবেই গ্রহণ করবেন।’  
জানা গেছে, জানুয়ারি মাসে ‘প্রেম করে আমি মরবো’ ছবির মহরত অনুষ্ঠিত হবে। তখন ছবিটি সম্পর্কে বিস্তারিত জানানো হবে। 
পরিচালক সূত্রে এও জানা গেছে, এ ছবিতে সর্বাধুনিক প্রযুক্তি ব্যবহার করা হবে। দেশে ও দেশের বাইরের মনোরম লোকেশনে দৃশ্য-ধারণের কাজ করা হবে। 
ছোট পর্দার জনপ্রিয় অভিনয়শিল্পী তিশা অভিনীত প্রথম চলচ্চিত্র মোস্তফা সরয়ার ফারুকীর ‘থার্ড পারসন সিঙ্গুলার নাম্বার’। এরপর একই পরিচালকের ‘টেলিভিশন’ ছবিতে কাজ করেন তিনি। এ ছাড়া প্রয়াত তারেক মাসুদের ‘রানওয়ে’ ছবিতে অতিথি চরিত্রে অভিনয় করেছেন।
