
কুমার বিশ্বজিতের নতুন অ্যালবামের নাম এক অভিধানে তুমি আমি। প্রকাশ করছে ভারতের কলকাতার জিরোনা এন্টারটেইনমেন্ট। এই অ্যালবামে থাকছে কুমার বিশ্বজিতের ১২টি পুরোনো জনপ্রিয় গান।বর্তমানে কুমার বিশ্বজিৎ যুক্তরাষ্ট্রে আছেন। ১৮ এপ্রিল থেকে সেখানে আয়োজিত বেশ কয়েকটি কনসার্টে গান গাওয়ার জন্যই যাওয়া। যুক্তরাষ্ট্রে যাওয়ার আগে এক অভিধানে তুমি আমি নিয়ে তিনি বলেন, ‘অ্যালবামটি এই বৈশাখে প্রকাশ পাওয়ার কথা ছিল। কিন্তু আমার কিছু ব্যস্ততার কারণে সম্ভব হয়নি। এখন যুক্তরাষ্ট্র থেকে ফিরে মে মাসের মাঝামাঝি অ্যালবামটি প্রকাশ করব।’অ্যালবামটি সম্পর্কে জিরোনা এন্টারটেইনমেন্টের ব্যবস্থাপনা পরিচালক শুভজিৎ রায় মুঠোফোনে বলেন, ‘অনেক দিন ধরেই চেষ্টা করছিলাম কুমার বিশ্বজিতের অ্যালবাম প্রকাশ করার। অবশেষে অ্যালবামটি হচ্ছে, এটাই আনন্দের ব্যাপার।’কুমার বিশ্বজিতের গান সম্পর্কে শুভজিৎ বলেন, ‘বিশ্বজিৎদার গানে আমি মান্না দেকে খুঁজে পাই। তাঁর গানে প্রচুর নাটকীয়তা আছে। কলকাতার সব শ্রেণির শ্রোতাদের তা ভালো লাগবে।’কুমার বিশ্বজিৎ যুক্তরাষ্ট্রে যাওয়ার আগে সুতপার ঠিকানা ছবিটির সংগীতায়োজনের কাজ নিয়ে ব্যস্ত ছিলেন। ছবিটি আসছে মা দিবসে।
