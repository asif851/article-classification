
জাজ মাল্টিমিডিয়ার পরবর্তী ছবি ধেৎতেরিকির নতুন নায়িকা কে? এ নিয়ে এক মাস ধরে চলচ্চিত্রপাড়ায় নানা আলোচনা। সেই সময় প্রযোজনা প্রতিষ্ঠান জাজ মাল্টিমিডিয়ার পক্ষ থেকে জানানো হয়েছিল, ৩১ অক্টোবর অনুষ্ঠান করে সবার কাছে পরিচয় করিয়ে দেওয়া হবে নতুন নায়িকাকে। অবশেষে সেই নাম ঘোষিত হলো। ধেৎতেরিকি ছবিতে অভিষেক ঘটছে নতুন নায়িকা ফারিনের।শুরু থেকেই বিভিন্ন সংবাদমাধ্যমে সম্ভাব্য নায়িকা হিসেবে তানজিন তিশা, পিয়া বিপাশা ও ফারিনের নাম ঘুরেফিরে আসছিল। নতুন নায়িকা যে ফারিনই হচ্ছেন—এমন একটি খবর প্রথম আলোর অনলাইন সংস্করণে ছাপা হয় সে সময়ই। তবে আনুষ্ঠানিক ঘোষণার জন্য সব আটকে ছিল।গতকাল সোমবার রাতে জাঁকজমকপূর্ণ এক অনুষ্ঠানের মধ্য দিয়ে ফারিনকে সবার সামনে পরিচয় করিয়ে দেয় ধেৎতেরিকি ছবির বাংলাদেশ অংশের প্রযোজনা প্রতিষ্ঠান। অনুষ্ঠানে জানানো হয়, প্রায় ১০০ অভিনেত্রী থেকে বাছাই করে ফারিনকেই নতুন নায়িকা হিসেবে নির্বাচন করেছে জাজ। ফারিনকে বেছে নেওয়ার কারণ হিসেবে প্রযোজনা প্রতিষ্ঠানটির কর্ণধার আবদুল আজিজ বলেন, ‘প্রাথমিকভাবে বাছাই করার পর ফারিনকে নিয়ে এক সপ্তাহ গ্রুমিং করেছি। তাঁর মধ্যে যে অভিনয়-প্রতিভা দেখেছি, তাতে খুশি আমরা। সব দিক দিয়েই নায়িকা হওয়ার যোগ্যতা আছে ফারিনের।’ এদিকে চলচ্চিত্রে কাজের সুযোগ পেয়ে ফারিন বলেন, ‘আমি কম কথা বলি। কাজে বিশ্বাসী, কাজ করে দেখাতে চাই। সবাই আমার জন্য দোয়া করবেন।’ধেৎতেরিকি ছবিতে ফারিন অভিনয় করবেন রক্ত ছবি দিয়ে চলচ্চিত্রে অভিষেক হওয়া নায়ক রোশানের বিপরীতে। এই ছবির আরেক তারকা জুটি হলেন আরিফিন শুভ ও নুসরাত ফারিয়া। ছবির পরিচালক শামীম আহমেদ রনি বলেন, আগামী ৮ ডিসেম্বর থেকে সিলেটে শুটিং শুরু হবে ছবিটির। ভারত-বাংলাদেশের যৌথ প্রযোজনার এই ছবিটি কলকাতা থেকে প্রযোজনা করছে এসকে মুভিজ।
