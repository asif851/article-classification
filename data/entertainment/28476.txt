
বায়না ধরেছেন ‘ধোনি: দ্য আনটোল্ড স্টোরি’খ্যাত নায়িকা দিশা পাটানি। তাঁর বায়না শুনে কপালে ভাঁজ পড়েছে বলিউড চলচ্চিত্র নির্মাতাদের। খ্যাতির সঙ্গে সঙ্গে বেড়েছে এই অভিনেত্রীর চাহিদা। অনেকেই চাইছেন, তাঁকে নিয়ে কাজ করতে। কিন্তু সতর্ক হয়ে উঠেছেন দিশা। খুব ভেবে-চিন্তে স্বাক্ষর করছেন ছবির চুক্তিপত্রে। এমনকি কোনো কোনো ছবিতে স্বাক্ষরের আগে নির্মাতাদের দিকে ছুড়ে দিচ্ছেন নানা শর্ত। সেসব নিয়ে মহা ফ্যাসাদে পড়ছেন কেউ কেউ।
দিশার ঘনিষ্ঠ একটি সূত্র জানিয়েছে নায়িকার নতুন বায়নার কথা। দিশা বলে দিয়েছেন, ‘বলিউডের চারজন ছাড়া আর কারও সঙ্গেই কিন্তু কাজ করব না।’ এখন কোনো ছবিতে তাঁকে নায়িকা হিসেবে নিতে চাইলে আগে অবশ্যই ভাবতে হচ্ছে ওই চার তারকাকে। দিশার পছন্দের এই চার বলিউড তারকা হলেন রণবীর কাপুর, রণবীর সিং, বরুণ ধাওয়ান এবং টাইগার শ্রুফ! এই চার নায়ক না থাকলে চিত্রনাট্য শুনতেও রাজি হচ্ছেন না এই অভিনেত্রী।প্রকৃত অর্থেই খুব বুঝে শুনে পা ফেলছেন এই অভিনেত্রী। তাঁর সামনের ছবিগুলোর তালিকা দেখেই সেটা বোঝা যাচ্ছে। এগুলোর তালিকায় আছে রবি গ্রেওয়াল পরিচালিত ছবি ‘রোমিও আকবর ওয়ালটর’। এ ছবিতে সম্ভবত তাঁকে দেখা যাবে তাঁর লাকি নায়ক সুশান্ত সিং রাজপুতের বিপরীতে। আছে করণ জোহরের ‘স্টুডেন্ট অব দ্য ইয়ার ২’, যেখানে দিশা জুটি বাঁধবেন প্রেমিক টাইগার শ্রুফের সঙ্গে। কানাঘুষো শোনা যাচ্ছে, পরিচালক আশুতোষ গোয়ারিকর তাঁর আগামী ছবি ‘হানিমুন’-এর জন্য দিশাকে পছন্দ করেছেন। এ ছবির চিত্রনাট্য পছন্দ হলেও, নায়ক পছন্দ হবে কি? কারণ এ ছবিতে দিশার বিপরীতে থাকবেন ফারহান আখতার। পছন্দের তালিকায় তো নেই তিনি!
