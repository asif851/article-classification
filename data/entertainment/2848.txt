
‘গেরুয়া’ গানটি এখন বলিউডে ছড়াচ্ছে পুরোনো প্রেমের নতুন বার্তা। এই বার্তা এর আগে বলিউডপ্রেমীরা পেয়েছিলেন শাহরুখ-কাজলের ট্রেডমার্ক ছবিতে। কিন্তু প্রেমে মাখামাখি এই গানের পেছনের গল্পটা কিন্তু হাড় কাঁপানো। এমনটাই বললেন কাজল। ‘গেরুয়া’ গান প্রকাশ উপলক্ষে আয়োজিত এক অনুষ্ঠানে সেই হাড় কাঁপানো গল্পটিই বললেন তিনি।আইসল্যান্ডে সাত দিন সময় নিয়ে এই গানের শুটিং হয়েছে। গানের ভিডিওতে পুরো আবহ দারুণ রোমান্টিক দেখালেও কাজল বলেন, ‘এটা ছিল দারুণ ভীতিকর এক অভিজ্ঞতা। এর আগেও অনেক বরফের দেশে অভিনয় করেছি। কিন্তু এবার তো শীতে আমি আর শাহরুখ কেউ হাঁটতেই পারছিলাম না। কিন্তু দেখুন, কী দারুণ আর সহজভাবে একটা কঠিন পরিস্থিতিকে কত রোমান্টিকভাবে পর্দায় তুলে ধরল রোহিত।’দিলওয়ালে ছবির পরিচালক রোহিত শেঠি বললেন, ‘গানটির দৃশ্যায়নে সময় আরও কম লাগত। কিন্তু আইসল্যান্ডে এতই শীত ছিল যে সাত দিনের আগে কাজ শেষ করাটা দুঃসাধ্য ব্যাপার হয়ে উঠেছিল। তবু শাহরুখ-কাজল বলে কথা। এই হাড় কাঁপানো শীতও তাঁদের রসায়নের সামনে হার মানে!’দিলওয়ালে ছবির প্রথম গান ‘গেরুয়া’। ১৮ ডিসেম্বর মুক্তি পাবে ছবিটি। এখন জোরেশোরে চলছে ছবির প্রচারণা। ছবিতে দীর্ঘদিন পর শাহরুখ-কাজল জুটির পাশাপাশি নতুন জুটি বরুণ ধাওয়ান-কৃতি শ্যাননকে ঘিরেও কিন্তু আগ্রহের কমতি নেই দর্শকদের। আইএএনএস।
