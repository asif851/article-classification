
‘দঙ্গল’ ছবিতে আমির খানের মেয়ের চরিত্রে অভিনয় করে রাতারাতি জনপ্রিয়তা পান নবাগতা ফাতিমা সানা শেখ। শুধু তা-ই নয়, ছবিতে ফাতিমার গুরুও ছিলেন আমির। বাবা-মেয়ের রসায়ন সবাইকে মুগ্ধ করেছিল, তা বলার অপেক্ষা রাখে না।
‘দঙ্গল’ ছবির জন্য কুস্তির আড়াই প্যাঁচ শিখতে রীতিমতো প্রশিক্ষণ নেন ফাতিমা। দিনের পর দিন ঘাম ঝরিয়েছেন তিনি কুস্তির আখড়ায়। এবার নিজেকে যোদ্ধা হিসেবে প্রস্তুত করছেন এই অভিনেত্রী। আমিরের আগামী ছবি ‘থাগস অব হিন্দোস্তান’-এ ফাতিমা অভিনয় করছেন, তা অনেকেরই হয়তো জানা। বলা যায়, আমিরকে তাঁর বাস্তবের গুরু মেনে এখন বলিউডের এই নায়কের পথই অনুসরণ করছেন ফাতিমা সানা। আমিরের মতো তিনিও ধীরে ধীরে হয়ে উঠছেন বলিউডের ‘মিস পারফেকশনিস্ট’। ‘থাগস অব হিন্দোস্তান’ ছবির জন্য নিজেকে তৈরি করছেন ফাতিমা। কুস্তিগির হিসেবে নয়, এবার তাঁকে দেখা যাবে যোদ্ধার বেশে।
‘দঙ্গল’খ্যাত অভিনেত্রী এখন চূড়ান্ত ব্যস্ত তাঁর আগামী ছবি ‘থাগস অব হিন্দোস্তান’-এর প্রস্তুতিতে। এই ছবিতে ফাতিমা অষ্টাদশ শতাব্দীর এক নারী যোদ্ধার চরিত্রে অভিনয় করছেন। পর্দাতে নিজেকে নতুন রূপে প্রতিষ্ঠিত করতে উঠেপড়ে লেগেছেন এই সুন্দরী অভিনেত্রী।
বিভিন্ন সূত্রের খবর অনুযায়ী, ‘দঙ্গল’ ছবির জন্য ফাতিমা প্রচণ্ড পরিশ্রম করেছিলেন। ‘থাগস অব হিন্দোস্তান’ সিনেমার জন্য নিজেকে সম্পূর্ণ অন্যভাবে প্রস্তুত করছেন তিনি। এই ছবিতে তাঁকে এক নতুন ধরনের অ্যাকশন করতে হবে, যা ‘দঙ্গল’-এর থেকে একদম আলাদা। এর জন্য ফাতিমা দৌড়ানো, লাফানো ছাড়া নানান ধরনের ব্যায়াম শিখছেন। তলোয়ারবাজিও শিখছেন তিনি। চরিত্রের জন্য নিজেকে প্রস্তুত করতে দিনরাত ঘাম ঝরাচ্ছেন ফাতিমা। ফাতিমার এই প্রস্তুতি সবাইকে আমিরের কথা মনে করিয়ে দিচ্ছে। আমির পর্দাতে নিজের চরিত্রের জন্য যে সবকিছু করতে পারেন, তা প্রমাণিত।
‘থাগস অব হিন্দোস্তান’ ছবিটি যশরাজ ব্যানারের সবচেয়ে ব্যয়বহুল চলচ্চিত্র বলে শোনা গেছে। বহু আলোচিত এই ছবিতে আমির ছাড়া আছেন অমিতাভ বচ্চন, ক্যাটরিনা কাইফ। ফাতিমা সদ্য ‘থাগস অব হিন্দোস্তান’ ছবির প্রথম পর্যায়ের শুটিং শেষ করেছেন। ইউরোপের মাল্টায় এই শুটিং হয়েছে।
