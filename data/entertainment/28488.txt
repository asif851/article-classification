
বঙ্গবন্ধু শেখ মুজিবুর রহমান জীবদ্দশায় যেমন অনন্য মুক্তিসংগ্রামী হিসেবে বিশ্ববরেণ্য, তেমনি মৃত্যুর পরও তাঁর প্রতি নিবেদিত হচ্ছে মানুষের ভালোবাসার অর্ঘ্য। বঙ্গবন্ধুকে নিয়ে রচিত হয়েছে বহু কবিতা আর গান। তা থেকে নির্বাচিত কিছু কবিতা নিয়ে গতকাল বৃহস্পতিবার ঢাকা বিশ্ববিদ্যালয়ের টিএসসি মিলনায়তনে বঙ্গবন্ধুর স্মৃতির উদ্দেশে নিবেদিত হলো আবৃত্তি অনুষ্ঠান।গতকাল সন্ধ্যায় আবৃত্তি সংগঠন স্বরচিত্র ‘ইতিহাসের জ্যোতি-বলয়’ নামের এই আবৃত্তি অনুষ্ঠানের আয়োজন করে। আয়োজনটির উদ্বোধন করেন ঢাকা বিশ্ববিদ্যালয়ের উপাচার্য অধ্যাপক আ আ ম স আরেফিন সিদ্দিক। সমবেত আবৃত্তি ‘বলেছে তারা’র পরিবেশনা দিয়ে শুরু হয় অনুষ্ঠান। এরপর আলোচনায় অংশ নেন জাতীয় জাদুঘরের পরিচালনা পর্ষদের চেয়ারম্যান এম আজিজুর রহমান, সম্মিলিত সাংস্কৃতিক জোটের সাধারণ সম্পাদক হাসান আরিফ, আবৃত্তি সমন্বয় পরিষদের সাধারণ সম্পাদক আহকামউল্লাহ প্রমুখ।মাহিদুল ইসলামের গ্রন্থনা ও নির্দেশনায় সংগঠনের শিল্পীরা ‘ধন্য মানুষ শেখ মুজিব’, ‘স্বাধীনতা এই শব্দটি কীভাবে আমাদের হলো’, ‘খোকনের সানগ্লাস’, ‘যাঁর মাথায় ইতিহাসের জ্যোতি-বলয়’, ‘সহিষ্ণু প্রতীক্ষা’, ‘আমি সাক্ষী’, ‘টুঙ্গিপাড়া’, ‘শাপমুক্তি’, ‘আমি কি বলতে পেরেছিলাম’, ‘জনকের জন্য প্রতীক্ষা’, ‘তেমন বিশাল পতাকা’, ‘তোমার জন্য হে জনক’, ‘রক্তাক্ত প্রচ্ছদের কাহিনি’সহ ৩১টি কবিতা আবৃত্তি করেন। এ ছাড়া ছিল ‘আর কত রক্তের দরকার হবে’ শীর্ষক একটি কোলাজ পরিবেশনা। মাহিদুল ইসলামের কণ্ঠে কবি শামসুর রাহমানের লেখা ‘তোমারই পদধ্বনি’ কবিতাটি আবৃত্তির মধ্য দিয়ে শেষ হয় অনুষ্ঠান।অনুষ্ঠানে একক আবৃত্তি করেন এন এম সালাউদ্দিন, তামান্না ডেইজি, শাওন আল আমীন, শফিকুল ইসলাম, আসমাউল হুসনা, শিপ্রা রহমান, আসমা আক্তার, মারিয়া জামান, সাইফুদ্দিন মানিক, হাবীব আহমেদ প্রমুখ।
 
