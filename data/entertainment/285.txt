
আজ ৮ সেপ্টেম্বর, আশা ভোসলের জন্মদিন। উপমহাদেশের প্রখ্যাত এই সংগীতশিল্পীর ৮৪ বছর বয়স হলো। এবার তিনি জন্মদিন উদযাপন করছেন জেনেভায়, নাতি-নাতনিদের কাছে। তাঁর জন্মদিন উদযাপনের প্রস্তুতি শুরু হয়েছে দুদিন আগে থেকেই। নাতি-নাতনিরা দিনটি উপলক্ষে নানা আয়োজন করেছেন সেখানে। আর তা উপভোগ করেছেন আশা ভোসলে নিজেও। তাই তো নিজেই টুইট করে জানিয়েছেন ভক্তদের।
প্রায় ছয় দশক ধরে গান করছেন আশা ভোসলে। তাঁর গান শ্রোতাদের এখনো মন্ত্রমুগ্ধ করে রাখে। ভারতের বিভিন্ন ভাষায় গান করেছেন তিনি। গেয়েছেন সংগীতের বিভিন্ন ধারায়। সবচেয়ে বেশি গান রেকর্ড করার জন্য গিনেস বুক অব ওয়ার্ল্ডে তাঁর নামও রয়েছে। পেয়েছেন দাদাসাহেব ফালকে, পদ্মবিভূষণসহ নানা পুরস্কার।  এখনো গান করছেন আশা। জন্মদিনে সংবাদমাধ্যমকে নিজের শেষ ইচ্ছার কথা জানালেন এভাবে, ‘যতক্ষণ নিশ্বাস আছে, ততক্ষণ গান গেয়ে যেতে চাই।’

