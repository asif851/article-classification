
অষ্ট্রেলিয়ায় অনুষ্ঠিত এশিয়া-প্যাসিফিক স্ক্রিন অ্যাওয়ার্ডে (অ্যাপসা) ফার্স্ট জুরি গ্র্যান্ড পুরস্কার অর্জন করেছে মোস্তফা সরয়ার ফারুকী পরিচালিত চলচ্চিত্র ‘টেলিভিশন’। অস্ট্রেলিয়ার ব্রিসবেনে অনুষ্ঠিত এশিয়া-প্যাসিফিক স্ক্রিন অ্যাওয়ার্ডের পুরস্কারটি গ্রহণ করেন ‘টেলিভিশন’ ছবির প্রধান অভিনয়শিল্পী তিশা। এ সময় পাশে উপস্থিত ছিলেন ছবির চিত্রনাট্যকার আনিসুল হক। টেলিভিশন ছবির পরিচালক মোস্তফা সরয়ার ফারুকী তাঁর ফেসবুক অ্যাকাউন্টে লিখেছেন, ‘‘‘টেলিভিশন” ছবির এ ধরনের পুরস্কারপ্রাপ্তির জন্য আমার সহকর্মী, বন্ধুবান্ধব, দর্শক এবং সর্বোপরি বাংলাদেশের মানুষদের প্রতি কৃতজ্ঞতা ও ধন্যবাদ।’এদিকে পুরস্কার পাওয়ার পর অনুভূতি প্রকাশ করতে গিয়ে তিশা বলেন, ‘এটা আমাদের জন্য বিশেষ করে বাংলাদেশের জন্য বড় কিছু।’ এর আগে ফারুকী প্রথম আলো ডটকমকে জানিয়েছিলেন, ‘বিশ্ব চলচ্চিত্রের শতকরা ৫৮ ভাগ ছবি তৈরি হয় এশিয়া-প্যাসিফিক অঞ্চলের দেশগুলোয়।আর এই ছবিগুলো নিয়েই সাত বছর ধরে অস্ট্রেলিয়ায় এই প্রতিযোগিতার আয়োজন করা হচ্ছে।অস্কারের আদলে এই পুরস্কারের জন্য সদস্য রাষ্ট্রগুলো নির্বাচিত ছবি জমা দেয়।কান, ভেনিস আর বার্লিন উত্সবে সাড়াজাগানো অনেক ছবি এবার অংশ নিয়েছে এই প্রতিযোগিতায়।’
উল্লেখ্য, এশিয়া-প্যাসিফিক স্ক্রিন অ্যাওয়ার্ডে প্রথম জুরি গ্র্যান্ড পুরস্কার অর্জন করলেও এটি সেরা ছবি এবং সেরা চিত্রনাট্য বিভাগে মনোনয়ন পেয়েছিল।
এশিয়া-প্যাসিফিক স্ক্রিন অ্যাওয়ার্ডে সেরা ফিচার ফিল্ম হিসেবে নির্বাচিত হয়েছে ফিলিস্তিনের পরিচালক হানি আবু আসাদের ‘ওমর’। আর দ্বিতীয় জুরি গ্র্যান্ড পুরস্কার জিতেছে ভারতের রিতেশ বাত্রা পরিচালিত  ‘লাঞ্চ বক্স’ ছবিটি।
