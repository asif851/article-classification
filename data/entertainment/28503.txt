
ফ্যাশনসচেতন হিসেবে বেশ সুনাম রয়েছে পর্তুগিজ ফুটবলার ক্রিস্টিয়ানো রোনালদোর। অনেক নামকরা ব্র্যান্ডের মডেল ও অ্যাম্বাসেডরও হয়েছেন বহুবার। তবে অভিনয়ে হাতেখড়িটা এখনো হয়নি। অবশ্য, অভিনয়ের প্রতি নাকি অনেক আগ্রহ আছে এই ফুটবলারের। অবসরের পর তাই অভিনয়ে নাম লেখাবেন বলেই পরিকল্পনা করে রেখেছেন।রিয়াল মাদ্রিদের এই সুপারস্টার তাঁর চলচ্চিত্রে অভিনয় করা প্রসঙ্গে বলেন, ‘ছবির মূল চরিত্র হতে চাই না। যেকোনো ছোটখাটো চরিত্র পেলেই হবে। তবে ছবিতে গুণী সব অভিনয়শিল্পী দিয়ে ভরপুর থাকতে হবে। আমি যেন তাঁদের কাছ থেকে শিখতে পারি। আর এটাই আমার অভিনয় শেখার একমাত্র পথ।’ ৩১ বছর বয়সী এই ফুটবল তারকা আরও বলেছেন, ‘এটি এমন একটি ক্ষেত্র; যা সম্পর্কে আমার তেমন কোনো ধারণা নেই। ফুটবলের সঙ্গে এর কোনো যোগও নেই। কিন্তু আমার বিশ্বাস, একটু প্রশিক্ষণ পেলেই আমি অভিনয় শিখে ফেলব।’ তিনি আরও বলেন, ‘আমি নিশ্চিত যে আজ হোক আর কাল; অভিনয়ের জন্য কোনো না-কোনো চরিত্র আমি পাবই। কোনো সন্দেহ নেই যে ছোট চরিত্র দিয়েই আমাকে শুরু করতে হবে, তবে সামনে আমি আরও উন্নতি করতে পারব।’ 
ফ্যাশন জগৎ প্রসঙ্গে রোনালদো জানিয়েছেন, সৃষ্টিকর্তার কাছে তিনি কৃতজ্ঞ; কারণ তিনি যা করতে চান তা করার সুযোগ তাঁর হয়েছে। তাঁর নিজস্ব সুগন্ধি, শার্ট, ট্রাউজার, জুতা, হেডফোন ছাড়াও আরও অনেক ব্র্যান্ড পণ্য তাঁর আছে।অবসরের পর ফুটবলের বাইরেও তাঁর যে কিছু করার আছে—এ জন্য নিজেকে সৌভাগ্যবান মনে করছেন এই ফুটবল তারকা। এই মুহূর্তে নিজেকে একজন খেলোয়াড়ের থেকেও আরও বেশি কিছু প্রমাণের পরিকল্পনাতেই আছেন ক্রিস্টিয়ানো রোনালদো। দ্য সান। এনডিটিভি।
