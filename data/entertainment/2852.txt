
মকর সংক্রান্তিতে সবাই মজা করবেন আর শাহরুখ খান শুধু কাজ করে যাবেন, তা কি হয়? তাই ছবির সেটেই শাহরুখ মেতে উঠলেন আনন্দে। আনন্দ এল রাইয়ের ‘জিরো’ ছবির সেটে সবার সঙ্গে ঘুড়ি উড়িয়ে গতকাল রোববার মকর সংক্রান্তি উদ্‌যাপন করেছেন ৫২ বছর বয়সী এই তারকা।
ঘুড়ি ওড়ানোর একটি ছবি ইনস্টাগ্রামে পোস্ট করে ‘কিং খান’ লিখেছেন, ‘মকর সংক্রান্তি উদ্‌যাপন করলাম। আমাদের কৃষকদের জন্য এটি ফসল ফলানোর উৎসব, এটি তাঁদের জন্য আনন্দ উৎসব। সারা দেশে ঘুড়ি উড়িয়ে এই উৎসব পালন করা হচ্ছে। আনন্দ এল রাইয়ের ছবির সেটে আজ অনেক মজা হচ্ছে।’
গত বছর মকর সংক্রান্তির সময় শাহরুখের ‘রইস’ ছবির ‘উড়ি উড়ি’ গানটি মুক্তি দেওয়া হয়। সেই গানের ভিডিওতে ভারতে ঘুড়ি ওড়ানোর ঐতিহ্য খুব সুন্দর ফুটে উঠেছে।
শাহরুখ খান তাঁর নতুন ছবিতে বামনের চরিত্রে অভিনয় করেছেন। নববর্ষের প্রথম দিন শাহরুখ তাঁর ভক্তদের কাছে নতুন ছবির নাম ও প্রথম দর্শন প্রকাশ করার প্রতিজ্ঞা করেন। কিন্তু শাহরুখের এই নতুন ছবির নাম ‘জিরো’ কেন জানেন? পরিচালক আনন্দ এল রাই বলেন, ‘কারণ, আমি অপূর্ণতা উদ্‌যাপন করতে চেয়েছিলাম। মানুষের মধ্যে যে অপূর্ণতা থাকে, আমি সেটিকে উদ্‌যাপন করতে চেয়েছি। সম্পূর্ণ মানুষ হওয়ার মধ্যে কোনো কৃতিত্ব নেই। অসম্পূর্ণতারও নিজস্ব এক সৌন্দর্য আছে।’ ‘জিরো’ ছবিতে শাহরুখের নায়িকা আনুশকা শর্মা ও ক্যাটরিনা কাইফ। এর আগে ২০১২ সালে শাহরুখ, ক্যাটরিনা ও আনুশকা ত্রয়ীয় ‘যব তক হ্যায় জান’ মুক্তি পায়। ‘জিরো’তে অবশ্য আরও একজন নায়িকা আছেন। তিনি হলেন শাহরুখের কাছের বন্ধু ও জনপ্রিয় অভিনেত্রী কাজল। এরই মধ্যে কাজলের অংশের শুটিং সম্পন্ন হয়েছে। কাজল বলেন, ‘আমি এই ছবির জন্য আক্ষরিক অর্থেই মাত্র দেড় ঘণ্টার শুটিং করেছি। এত অল্প সময়ের শুটিংয়ে অনেক মজা হয়েছে। শাহরুখের সঙ্গে কাজ করা সব সময় আনন্দের। কারণ ও যখন যে কাজ করে, তাঁর মধ্যে তিনশ শতাংশ ডুবে যায়।’
উল্লেখ্য, ‘জিরো’তে একটি বিশেষ অতিথি চরিত্রে দেখা যাবে কাজলকে। ছবিটি মুক্তি পাবে ২১ ডিসেম্বর। এনডি টিভি
