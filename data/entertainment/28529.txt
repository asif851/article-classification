
গেল ঈদে দেশজুড়ে একাধিক প্রেক্ষাগৃহে তিনটি ছবি মুক্তি পেয়েছে। দ্বিতীয় সপ্তাহে এসে কোনো ছবির হলসংখ্যা কমেছে, আবার কোনো ছবির হলসংখ্যা বেড়েছে। গতকাল শুক্রবার ‘বসগিরি’ ও ‘রক্ত’র হলসংখ্যার তালিকা প্রকাশ করেছেন ছবি দুটির প্রযোজনা প্রতিষ্ঠান খান ফিল্মস ও জাজ মাল্টিমিডিয়া। তবে ‘শ্যুটার’ ছবিটির হলসংখ্যার তালিকা দিতে রাজি হয়নি প্রযোজনা প্রতিষ্ঠান সুনান মুভিজ।
‘বসগিরি’ ও ‘শ্যুটার’ ছবিতে অভিনয় করেছেন শাকিব খান ও শবনম বুবলী। আর ‘রক্ত’ ছবিতে আছেন পরীমনি ও রোশান।বাংলাদেশ-ভারত যৌথ প্রযোজনার ছবি ‘রক্ত’ প্রথম সপ্তাহে ৬৩টি প্রেক্ষাগৃহে মুক্তি পায়। প্রথম সপ্তাহ পার হতেই ছবিটির হলসংখ্যা কমে গেছে। চলতি সপ্তাহে এসে প্রেক্ষাগৃহের সংখ্যা নেমে দাঁড়িয়েছে ৪৪-এ।হলসংখ্যা কমে যাওয়ার ব্যাপারে জাজ মাল্টিমিডিয়ার এক কর্মকর্তা নাম প্রকাশ না করার শর্তে জানান, ‘এখানে সিনেমা সব সময়ই নায়কনির্ভর হয়। “রক্ত” ছবিতে নতুন নায়ক রোশান অভিনয় করেছেন। শাকিব খানের ছবির সঙ্গে নতুন নায়কের ছবি সেভাবে এগোতে পারছে না।’অন্যদিকে প্রথম সপ্তাহে ‘বসগিরি’ ৯৩টি হলে মুক্তি পেলেও দ্বিতীয় সপ্তাহে এসে তা বেড়ে দাঁড়িয়েছে ১১৬-তে। ছবির প্রযোজক টপি খান বলেন, ‘ছবিটি ভালো যাচ্ছে। দর্শকদের চাহিদার কারণেই হলসংখ্যা বাড়িয়েছি।’এদিকে ঈদের সময় ‘শ্যুটার’ ছবির প্রযোজক এমডি ইকবাল দাবি করেছিলেন, ছবিটি দেশের ছোটবড় ১৩৯টি হলে মুক্তি পেয়েছে। তখন হলগুলোর তালিকা দিতে তিনি রাজি হননি। দ্বিতীয় সপ্তাহ এসে তিনি হলসংখ্যা বাড়ার কথা বলেছেন। এবারও তিনি তালিকা দিলেন না। মুঠোফোনে এই প্রযোজক বলেন, ‘হলের তালিকা দেওয়া যাবে না।’
