
বাংলাদেশের পতাকা নিয়ে দেশের গান তৈরি করলেন অভিজিত্ জিতু ও ইশতিয়াক আহমেদ। ‘আমার আকাশ আমার পতাকা’ গানটির কথা লিখেছেন ইশতিয়াক আহমেদ। আর জিতুর সুর ও সংগীতায়োজনে গানটিতে কণ্ঠ দিয়েছেন বর্তমান প্রজন্মের জনপ্রিয় সাত সংগীতশিল্পী। তাঁরা হলেন পারভেজ, রাজীব, কর্নিয়া, শশী, টিনা, রুবেল ও তাসনুভ।গানটি সম্পর্কে অভিজিত্ জিতু বলেন, ‘অনেক দিন থেকেই দেশের গান করার ইচ্ছে ছিল। সাম্প্রতিক সময়ে বিদেশি পতাকা নিয়ে অতি উত্সাহী কিছু তরুণের মাতামাতির বিরুদ্ধে আমাদের এই গান। আমাদের চাওয়া, আমাদের পতাকাই কেবল আমাদের আকাশে উড়ুক। গানের কথাও লেখা হয়েছে সেই চিন্তাকে মাথায় রেখে।’এর মধ্যেই ‘আমার আকাশ আমার পতাকা’ গানটি বিভিন্ন রেডিওতে শোনা যাচ্ছে। এ ছাড়া গানটির মিউজিক ভিডিওর কাজও শেষ। শিগগির তা বিভিন্ন টিভি চ্যানেলে প্রচারিত হবে। ঢাকা এবং ঢাকার বাইরে চিত্রায়িত ভিডিওটি নির্মাণ করেছেন ইশতিয়াক আহমেদ। এতে একটি বিশেষ চরিত্রে অভিনয় করেছে শিশুশিল্পী রণন চৌধুরী।
(https://www.facebook.com/photo.php?v=10203387580234665&ref=notif&notif_t=like)
