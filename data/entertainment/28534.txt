



পঁচিশে বৈশাখ বাংলা ঢোল-এর ব্যানারে গান ও ভিডিওটি প্রকাশিত হবে। 
নতুন করে গানটির সংগীতায়োজন করেছেন লিমন।


আধুনিক ও চলচ্চিত্রের গানের জনপ্রিয় সংগীতশিল্পী সৈয়দ আবদুল হাদী গাইলেন রবীন্দ্রনাথের গান। যদিও ২০১১ সালে রবীন্দ্রনাথের নয়টি গান নিয়ে ‘যখন ভাঙল মিলনমেলা’ শিরোনামে একটি একক অ্যালবাম প্রকাশ পেয়েছিল তাঁর। রবীন্দ্রনাথের সার্ধশত জন্মবার্ষিকী উপলক্ষে অডিও প্রযোজনা প্রতিষ্ঠান লেজার ভিশন থেকে প্রকাশ পেয়েছিল অ্যালবামটি। এরপর আর রবীন্দ্রনাথের গান গাওয়া হয়নি।
দীর্ঘ বিরতির পর আবারও কণ্ঠে তুলে নিলেন রবীন্দ্রনাথের গান। ‘আজ ধানের খেতে’ শিরোনামের এই গান রেকর্ডিং করা হলো রাজধানীর একটি স্টুডিওতে। তবে শুধু গান নয়, শিগগিরই মিউজিক ভিডিও নির্মাণ করা হবে গানটির।
রবীন্দ্রনাথের গান গাওয়া প্রসঙ্গে সৈয়দ আবদুল হাদী বলেন, ‘সংগীতজীবনের শুরু থেকেই রবীন্দ্রনাথের গানের সঙ্গে আমার সম্পর্ক। তাই রবীন্দ্রনাথের গান গাওয়ার সুযোগ হলে কখনো তা হারাতে চাই না।’ জানালেন, নতুন করে গানটির সংগীতায়োজন করেছেন লিমন।
আগামী পঁচিশে বৈশাখ রবীন্দ্রনাথ ঠাকুরের জন্মবার্ষিকী উপলক্ষে বাংলা ঢোল-এর ব্যানারে গান ও ভিডিওটি প্রকাশিত হবে। এ ছাড়া দেশের চারটি ভিডিও স্ট্রিমিং প্ল্যাটফর্ম বাংলাফ্লিক্স, রবি স্ক্রিন, এয়ারটেল স্ক্রিন ও টেলিফ্লিক্সে প্রকাশ করা হবে গানটি।
