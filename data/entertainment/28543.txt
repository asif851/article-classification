
হুমায়ূন আহমেদের ‘নক্ষত্রের রাত’ উপন্যাস অবলম্বনে একটি ছবি নির্মাণ করবেন মেহের আফরোজ শাওন। সেই সিনেমার নায়ক হচ্ছেন বাঁধন। ‘ফেয়ার অ্যান্ড লাভলী মেন চ্যানেল আই হিরো, পাওয়ার্ড বাই বাংলাদেশ আর্মি’ প্রতিযোগিতার চ্যাম্পিয়ান হয়েছেন তিনি।
গতকাল শনিবার রাজধানীর বসুন্ধরা আন্তর্জাতিক কনভেনশন সিটিতে জমকালো এক আয়োজনের মধ্যদিয়ে অনুষ্ঠিত হয়ে গেল ‘ফেয়ার অ্যান্ড লাভলী মেন চ্যানেল আই হিরো, পাওয়ার্ড বাই বাংলাদেশ আর্মি’ প্রতিযোগিতার গ্র্যান্ড ফিনালে। প্রতিযোগিতার পুরস্কার হিসেবে বাঁধন পাচ্ছেন সিনেমায় কাজ করার সুযোগ।কিংবদন্তি লেখকের গল্পে কাজ করার সুযোগ পেয়ে নিজেকে পরম সৌভাগ্যবান মনে করছেন বাঁধন। তিনি বলেছেন, ‘আমি অসম্ভব খুশি। পাশাপাশি এ–ও বলতে চাই, ছবিটির সঙ্গে সংশ্লিষ্টরা আমার ওপর যে বিশ্বাস রেখেছেন, আমি তার মর্যাদা রাখার চেষ্টা করব।’ গতকাল শনিবার বসুন্ধরা ইন্টারন্যাশনাল কনভেনশন সিটির নবরাত্রি হলে সন্ধ্যা সাড়ে সাতটা থেকে শুরু হয় প্রতিযোগিতার গ্র্যান্ড ফিনালে অনুষ্ঠান। পাঁচ শ তরুণের মধ্য থেকে চূড়ান্তপর্বে বেছে নেওয়া হয় সেরা পাঁচ প্রতিযোগীকে। সবাইকে পেছনে ফেলে ‘হিরো’ হন বাঁধন। পুরস্কার হিসেবে তিনি আরও পেয়েছেন একটি ব্র্যান্ড নিউ মিতসুবিসি গাড়ি ও এক লাখ টাকা। ছবিটি নিবেদন করবে ফেয়ার অ্যান্ড লাভলী ও পরিবেশন করবে ইমপ্রেস টেলিফিল্ম লিমিটেড।প্রতিযোগিতায় সেরা পাঁচ প্রতিযোগীর মধ্যে প্রথম রানারআপ পূষণ দুই লাখ টাকা ও দ্বিতীয় রানারআপ তন্ময় পেয়েছেন এক লাখ টাকা। এ ছাড়া এক বছরের জন্য ইমপ্রেস টেলিফিল্ম লিমিটেডের নাটক ও টেলিছবিতে অভিনয়ের সুযোগ পাবেন তাঁরা।পুরস্কার ঘোষণার সময় মঞ্চে ছিলেন চ্যানেল আইয়ের ব্যবস্থাপনা পরিচালক ফরিদুর রেজা সাগর, বাংলাদেশ সেনাবাহিনীর লেফটেন্যান্ট জেনারেল সাব্বির আহমেদ ও ইউনিলিভার বাংলাদেশের ব্র্যান্ড বিল্ডিং ডিরেক্টর জাভেদ আক্তার। প্রতিযোগিতায় প্রধান বিচারক ছিলেন চিত্রনায়ক রিয়াজ ও অভিনেত্রী ও নির্মাতা তানিয়া আহমেদ।
