
একটি স্বল্পদৈর্ঘ্য চলচ্চিত্রে অভিনয় করলেন অভিনয়শিল্পী তৌসিফ মাহবুব ও সাফা কবির। ‘দেয়াল’ নামে এই চলচ্চিত্রটি নির্মাণ করছেন ভিকি জাহেদ। এর আগে এই নির্মাতা ‘মায়া’ ও ‘মোমেন্টস’ নামে দুটি স্বল্পদৈর্ঘ্য চলচ্চিত্র নির্মাণ করেছিলেন। ইউটিউবে মুক্তি দেওয়ার পর দুটি চলচ্চিত্রই আলোচনায় আসে।
নতুন এ চলচ্চিত্রে অভিনয় প্রসঙ্গে তৌসিফ মাহবুব বলেন, ‘গত মাসের শেষ দুদিন আমরা শুটিং করেছি। পুরো গল্পটি দুর্দান্ত। অনলাইনে মুক্তি দেওয়া হলে দর্শকেরা বুঝতে পারবেন।’নিজের পরিচালিত তৃতীয় চলচ্চিত্র ‘দেয়াল’ প্রসঙ্গে পরিচালক ভিকি জানান, ’আমাদের এবারের গল্পটা একটি পরিবারের ছোট ছোট স্বপ্নের গল্প। এই প্রথমবারের মতো আমি একটি পারিবারিক গল্প নিয়ে কাজ করেছি।’এরই মধ্যে অনলাইনে প্রকাশ করা হয়েছে স্বল্পদৈর্ঘ্যটির পোস্টার। অল্প কিছুদিনের মধ্যেই ‘দেয়াল’ এর একটি গানের মিউজিক ভিডিও অনলাইনে রিলিজ করা হবে। আর পুরো চলচিত্রটি দেখা যাবে এই ডিসেম্বরেই।
