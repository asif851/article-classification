
ক্যাটরিনার মতোই গোলাপি রঙা পোশাক, হাসিটাও তাঁর মতোই স্নিগ্ধ। হাসিন কি তবে ক্যাটরিনার পথে হাঁটতে শুরু করলেন? হ্যাঁ, তবে শুধু একটি বিজ্ঞাপনের জন্যই! ক্যাটরিনা কাইফ যে পণ্যের শুভেচ্ছাদূত, সেই পণ্যের মডেল হলেন হাসিন রওশন। অর্থাৎ যে বিজ্ঞাপনে ক্যাটরিনাকে দেখা গিয়েছে এর আগে, তেমনি আরেকটি বিজ্ঞাপনে থাকছেন ভিট চ্যানেল আই টপ মডেল ২০১১ বিজয়ী এ অভিনেত্রী ও মডেল।পণ্যের দূত হিসেবে এর মূল বিজ্ঞাপনে ক্যাটরিনাকে দেখা যাবে বরাবরের মতো। কিন্তু পণ্যটি বাংলাদেশে নতুন এক ক্যাম্পেইন শুরু করেছে। যার নতুন বিজ্ঞাপনে ক্যাটরিনা নয়, দেখা যাবে হাসিনকে। তিনি বলেন, ‘যে প্রতিযোগিতার মুকুট আমার মাথায় উঠেছে, ঠিক সেই পণ্যের মডেল হলাম। এটা আমার জন্য অনেক আনন্দের ব্যাপার।’বিজ্ঞাপনের নির্মাতা রম্য খান জানান, হাসিনের পাশাপাশি মডেল ঝুমুরও কাজ করেছেন এতে। সম্প্রতি রাজধানীর কোক ফ্যাক্টরিতে এর দৃশ্য ধারণ শেষ হয়েছে। খুব শিগগির বিভিন্ন টিভি চ্যানেলে বিজ্ঞাপনটির প্রচার শুরু হবে বলে জানান তিনি।
