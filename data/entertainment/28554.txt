
বিশ্বের সবচেয়ে মর্যাদাপূর্ণ চলচ্চিত্র পুরস্কার অস্কারের এবারের ৮৬তম আসরে সাতটি বিভাগে পুরস্কার জিতেছে আলফনসো কুয়ারনের ‘গ্র্যাভিটি’। বৈজ্ঞানিক কল্পকাহিনি নির্ভর এই ছবিতে অভিনয় করেছেন স্যান্ড্রা বুলক ও জর্জ ক্লুনি।সেরা সিনেমাটোগ্রাফি, সেরা ফিল্ম এডিটিং, সেরা অরিজিনাল স্কোর, বেস্ট সাউন্ড এডিটিং, বেস্ট সাউন্ড মিক্সিং, বেস্ট ভিজ্যুয়াল ইফেক্টস এই ছয়টি কারিগরি বিভাগে সেরা হয়েছে ‘গ্র্যাভিটি’। ছবিটির জন্য সেরা পরিচালকের পুরস্কার পেয়েছেন আলফনসো কুয়ারন।সেরা পরিচালক হিসেবে ‘টুয়েলভ ইয়ারস আ স্লেভ’ ছবির জন্য মনোনয়ন পেয়েছিলেন স্টিভেন ম্যাককুইন, ‘নেব্রাস্কা’র জন্য আলেকজান্ডার পাইন, ‘আমেরিকান হাসলে’র জন্য ডেভিড ও রাসেল, ‘দ্য উলফ অব ওয়াল স্ট্রিটে’র জন্য মার্টিন স্করসেসে।এবার অস্কারে স্টিভেন ম্যাককুইন পরিচালক হিসেবে অস্কার না পেলেও সেরা ছবির পুরস্কার জিতেছে তাঁর ‘টুয়েলভ ইয়ার্স আ স্লেভ’। ‘ব্লু জেসমিন’ ছবির জন্য সেরা অভিনেত্রীর পুরস্কার পেয়েছেন কেট ব্ল্যানচেট। আর ‘ডালাস বায়ার্স ক্লাব’ ছবির জন্য সেরা অভিনেতার পুরস্কার জিতেছেন ম্যাথু ম্যাকনে।‘ডালাস বায়ার্স ক্লাব’ ছবির জন্য সেরা পার্শ্ব অভিনেতার পুরস্কার হিসেবে জারেড লেটোর নাম ঘোষণার মধ্য দিয়ে শুরু হয় অস্কারজয়ীদের নাম ঘোষণার পালা। সেরা পার্শ্ব অভিনেত্রীর পুরস্কার পেয়েছেন লুপিটা নিওঙ্গ।সেরা অ্যাডেপটেড স্ক্রিনপ্লের পুরস্কার পেয়েছে ‘টুয়েলভ ইয়ার্স আ স্লেভ’। সেরা অরিজিনাল স্ক্রিনপ্লের (মৌলিক চিত্রনাট্য) পুরস্কার পেয়েছে ‘হার’। সেরা অ্যানিমেটেড ফিচার ফিল্ম হিসেবে পুরস্কার পেয়েছে ‘ফ্রোজেন’।লস অ্যাঞ্জেলেসের ডলবি থিয়েটারে জমকালো অস্কার অনুষ্ঠানের আয়োজন করে অ্যাকাডেমি অব মোশন পিকচার আর্টস অ্যান্ড সায়েন্সেস। ১০টি বিভাগে মনোনয়ন পেয়ে এবারের অস্কার যুদ্ধে এগিয়ে ছিল ‘আমেরিকান হাসল’ ও ‘গ্র্যাভিটি’ ছবি দুটি। এর মধ্যে ‘গ্র্যাভিটি’ জিতেছে সাতটি বিভাগে।
এবারের অস্কারে সেরা ছবির লড়াইয়ে সামিল ছিল ১০টি ছবি। মনোনয়ন পাওয়া ছবিগুলোর মধ্যে ছিল ‘আমেরিকান হাসল’, ‘গ্র্যাভিটি’, ‘টুয়েলভ ইয়ার্স আ স্লেভ’, ‘ফিলোমেনা’, ‘হার’, ‘ক্যাপ্টেন ফিলিপস’, ‘নেব্রাস্কা’, ‘দ্য উলফ অব ওয়াল স্ট্রিট’ এবং ‘ডালাস বাইয়ার্স ক্লাব’।সেরা অভিনেতার মনোনয়ন পেয়েছিলেন চুইটেল এজিওফোর (টুয়েলভ ইয়ার্স এ স্লেভ), ম্যাথিউ ম্যাকনে (ডালাস বাইয়ার্স ক্লাব), লিওনার্দো ডিক্যাপ্রিও (দ্য উলফ অব ওয়াল স্ট্রিট), ব্রুস ডার্ন (নেব্রাস্কা) এবং ক্রিশ্চিয়ান বেল (আমেরিকান হাসল)। আর সেরা অভিনেত্রীর খেতাব জয়ের লড়াইয়ে ছিলেন কেট ব্ল্যানচেট (ব্লু জেসমিন), সান্ড্রা বুলক (গ্র্যাভিটি), জুডি ডেঞ্চ (ফিলোমেনা), মেরিল স্ট্রিপ (আগস্ট: ওসেজ কাউন্টি) এবং এমি অ্যাডামস (আমেরিকান হাসল)।সেরা পার্শ্ব-অভিনেতা বিভাগে মনোনয়ন পেয়েছিলেন বারখাড আব্দি (ক্যাপ্টেন ফিলিপস), জেয়ার্ড লেটো (ডালাস বাইয়ার্স ক্লাব), মাইকেল ফাসবেন্ডার (টুয়েলভ ইয়ার্স এ স্লেভ), ব্র্যাডলি কুপার (আমেরিকান হাসল) এবং জোনাহ হিল (দ্য উলফ অব ওয়াল স্ট্রিট)। আর সেরা পার্শ্ব-অভিনেত্রী বিভাগে মনোনয়ন পেয়েছিলেন লুপিটা নিওঙ্গ (টুয়েলভ ইয়ার্স এ স্লেভ), জেনিফার লরেন্স (আমেরিকান হাসল), জুলিয়া রবার্টস (আগস্ট: ওসেজ কাউন্টি), স্যালি হকিন্স (ব্লু জেসমিন) এবং জুন স্কুইব (নেব্রাস্কা)।সেরা চিত্রনাট্য (মৌলিক) বিভাগে মনোনয়ন পাওয়া ছবিগুলোর মধ্যে ছিল ‘আমেরিকান হাসল’, ‘ব্লু জেসমিন’, ‘ডালাস বাইয়ার্স ক্লাব’, ‘হার’ ও ‘নেব্রাস্কা’। আর সেরা চিত্রনাট্য (অ্যাডাপ্টেড) বিভাগে মনোনয়ন পেয়েছিল ‘বিফোর মিডনাইট’, ‘ক্যাপ্টেন ফিলিপস’, ‘ফিলোমেনা’, ‘টুয়েলভ ইয়ার্স এ স্লেভ’ এবং ‘দ্য উলফ অব ওয়াল স্ট্রিট’।সেরা অ্যানিমেটেড ছবির জন্য লড়াই হয়েছে ‘দ্য ক্রুডস’, ‘ফ্রোজেন’ ডেসপিকেবল মি ২’, ‘দ্য উইন্ড রাইজেস’ এবং ‘আর্নেস্ট অ্যান্ড ক্লেমেনটাইন’ ছবিগুলোর মধ্যে।
