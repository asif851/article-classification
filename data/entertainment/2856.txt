
বাংলাদেশি অভিনয়শিল্পী ও পরিচালক এম এ জলিল অনন্তর ‘মোস্ট ওয়েলকাম টু’ ছবিতে অভিনয়ের কথা ছিল বলিউডের প্রখ্যাত অভিনেতা জ্যাকি শ্রফের। এ বছরের জুন মাসে ‘মোস্ট ওয়েলকাম টু’ ছবির শুটিংয়ে তাঁর অংশ নেওয়ারও কথা ছিল আর বাংলা ছবিতে তাঁর অভিনয় নিয়ে দেশের বিভিন্ন সংবাদমাধ্যমে অনন্তর বরাতে সংবাদও ছাপা হয়েছিল। কিন্তু শেষ পর্যন্ত আর অনন্তর ছবিতে অভিনয় করা হচ্ছে না জ্যাকি শ্রফের। আজ প্রথম আলো ডটকমের সঙ্গে আলাপকালে এমনটাই জানিয়েছেন ‘মোস্ট ওয়েলকাম টু’ ছবির নায়ক, পরিচালক ও প্রযোজক এম এ জলিল অনন্ত।এ প্রসঙ্গে অনন্ত বলেন, ‘এ বছরের জুন মাসে জ্যাকি শ্রফের অংশের শুটিং করার কথা ছিল। কিন্তু নানাবিধ কারণে তখন আমরা ছবিটির শুটিং করতে পারিনি। আমরা তাঁর সঙ্গে যোগাযোগ করি পরবর্তী শিডিউলের জন্য। কিন্তু সে সময় তিনি আবার ব্যস্ত থাকবেন। তাই সব দিক বিবেচনা করে জ্যাকি শ্রফের চিন্তা থেকে আমাদের সরে আসতে হয়েছে। তবে বলিউডের বিপাশা বসু ঠিকই অভিনয় করবেন আমাদের ছবিতে।’এদিকে ছয় মাস বিরতির পর থাইল্যান্ডে আবারও শুরু হতে যাচ্ছে ‘মোস্ট ওয়েলকাম টু’ ছবির শুটিং। ২৪ নভেম্বর ছবিটির শুটিংয়ের জন্য থাইল্যান্ড যাচ্ছে ‘মোস্ট ওয়েলকাম টু’ ছবির ইউনিট। ১৪ দিনের এই সফরে অনন্ত, বর্ষা, ইলিয়াস কোবরাসহ বেশ কয়েকজনের একটি দল সেখানে যাচ্ছে। আর সেখানেই আইটেম গানের শুটিংয়ে বিপাশা বসু অংশ নেবেন বলে জানিয়েছেন অনন্ত।অনন্ত বলেন, ‘থাইল্যান্ডে বিভিন্ন লোকেশনে আমরা চারটি গানের শুটিং করব। আগামী ৩ ডিসেম্বর আইটেম গানের শুটিং করব। সেদিনই আমাদের সঙ্গে যোগ দেবেন বিপাশা বসু।’
