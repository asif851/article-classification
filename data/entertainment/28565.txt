
থাগস অব হিন্দুস্তান ছবিতে আমিরের নায়িকা কে হবেন, সেই জল্পনা–কল্পনার অবসানই হচ্ছে না। শ্রদ্ধা কাপুর, কৃতি শ্যানন, বানী কাপুর, আলিয়া ভাট, সারাহ আলী খানসহ অনেক অভিনেত্রীর নামই এসেছে এই তালিকায়। এবার শোনা যাচ্ছে এমন এক অভিনেত্রীর নাম, যিনি তাঁর শেষ ছবিতে আমিরের মেয়ের চরিত্রে অভিনয় করেছিলেন। দঙ্গল ছবির গীতা সিং ফোগাতের রূপে অভিনয় করেছেন ফাতিমা সানা শেখ। গুঞ্জন শোনা যাচ্ছে, এই অভিনেত্রী থাগস অব হিন্দুস্তান-এর নায়িকা হওয়ার জন্য সম্প্রতি লুক টেস্ট দিয়ে এসেছেন। এই পরীক্ষায় পাস করলেই মেয়ে থেকে সানা হয়ে যাবেন আমিরের নায়িকা।কিছুদিন আগে খবর প্রকাশিত হয়েছিল, সালমান খান চাইছেন এই ছবিতে আমিরের বিপরীতে অভিনয় করুন তাঁর সাবেক প্রেমিকা ক্যাটরিনা কাইফ। কিন্তু সালমানের এই মতের প্রতি সায় নেই আমিরের। নতুন ছবিতে আমির এমন একজন অভিনেত্রীকে চাইছেন, যাঁর সঙ্গে আগে কখনো জুটি বাঁধেননি। তো এই শর্তে সানাও হয়ে যেতে পারেন আমিরের নায়িকা। কারণ, দঙ্গল-এ সানা আমিরের সঙ্গে অভিনয় করেছিলেন ঠিকই, কিন্তু এই অভিনেতার বিপরীতে তো ছিলেন সাক্ষী তানোয়ার। তবে পর্দায় মেয়ের চরিত্রে অভিনয় করার পর একদম পরের ছবিতেই তাঁর সঙ্গে প্রেম করতে সানার কেমন লাগবে, সেটাই এখন দেখার বিষয়! সূত্র: জুম টিভি।
