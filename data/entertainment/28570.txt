
২০১৫-১৬ সালের সরকারি অনুদান ঘোষণার পর থেকেই দেবী ছবিটি নিয়ে সবার কৌতূহল। কবে নাগাদ শুরু হবে দেবীর কাজ। কৌতূহলের যথেষ্ট কারণ আছে। জনপ্রিয় কথাসাহিত্যিক হুমায়ূন আহমেদের উপন্যাস দেবী অবলম্বনে নির্মিতব্য এ চলচ্চিত্রটি দিয়েই নিজের প্রতিষ্ঠান ‘সি তে সিনেমা’ নিয়ে প্রযোজনায় নামছেন অভিনয়শিল্পী জয়া আহসান।বেশ কয়েকবার জয়া আহসানের কাছে জানতে চাওয়া হয়েছিল ‘কবে নাগাদ শুরু হবে চলচ্চিত্রটির কাজ?’ সবকিছু গুছিয়ে নিয়েই সংবাদমাধ্যমকে সিনেমার বিস্তারিত জানাবেন এমন ইঙ্গিত আগেই দিয়েছিলেন নতুন এই প্রযোজক। অবশেষে গতকাল বুধবার দুপুরে পুরো খবরটা জানালেন এ অভিনেত্রী। বললেন, ‘আমরা সবই গুছিয়ে এনেছি। এ মাসে শুটিং শুরু করছি। তবে কোথায় শুটিং করব বা সাজসজ্জা কেমন হবে, সেটা এখনই প্রকাশ করতে চাই না।’যাঁরা এরই মধ্যে দেবী পড়েছেন, তাঁরা নিশ্চয় ভাবতে শুরু করেছেন কে হবেন আনিস, কে হবেন মিসির আলী। রানু, নীলু, আহমেদ সাবেরই বা হবেন কারা?জয়া বলেন, মিসির আলী চরিত্রে অভিনয় করবেন চঞ্চল চৌধুরী। রানু হবেন জয়া নিজে। আর রানুর স্বামীর চরিত্রে দেখা যাবে অনিমেষ আইচকে। এ ছাড়া দুটি চরিত্রে অভিনয় করবেন ইরেশ যাকের ও শবনম ফারিয়া। হুমায়ূন আহমেদের কাহিনি অবলম্বনে ছবিটি পরিচালনা করবেন আয়নাবাজি চলচ্চিত্রের চিত্রনাট্যকার অনম বিশ্বাস।কথা হলো নির্মাতার সঙ্গে। বললেন, ‘কাজটা চ্যালেঞ্জিং। কারণ হুমায়ূন আহমেদের ভক্তরা সবাই যাঁর যাঁর মতো করে মিসির আলীকে ভেবে রেখেছেন। আমরা চেষ্টা করব সেই ভাবনার সঙ্গে মেলানোর।’
