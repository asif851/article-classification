
বিশিষ্ট রবীন্দ্রসংগীতশিল্পী রেজওয়ানা চৌধুরী বন্যার জন্মদিনে শুভেচ্ছা জানিয়েছেন ভারতের পশ্চিমবঙ্গের মুখ্যমন্ত্রী মমতা বন্দ্যোপাধ্যায়। আজ বুধবার দুপুরে রেজওয়ানা চৌধুরী বন্যার মুঠোফোনে ফোন করেন তিনি। জন্মদিনের শুভেচ্ছা জানিয়ে মমতা বন্দ্যোপাধ্যায় বলেন, ‘আপনি এখন ঢাকায়, কলকাতায় থাকলে আমি নিজের হাতে পায়েস রেঁধে খাওয়াতাম।’ তিনি আরও বলেন, ‘আপনি সুস্থ থাকুন। আমরা আপনার কাছ থেকে আরও গান শুনতে চাই।’
মমতা বন্দ্যোপাধ্যায়কে ধন্যবাদ জানান রেজওয়ানা চৌধুরী বন্যা। তিনি মমতা বন্দ্যোপাধ্যায়কে বলেন, ‘আপনার হাতের পায়েস আমি মিস করব না। আগামী বছর এই দিনে আমি কলকাতায় থাকব।’পরে রেজওয়ানা চৌধুরী বন্যা বলেন, ‘মমতা বন্দ্যোপাধ্যায়ের ফোন পেয়ে আমি খুবই অবাক হয়েছি। ওনার সঙ্গে বিভিন্ন অনুষ্ঠানে আমার কথা হয়েছে। ভাবতে পারিনি, তিনি ফোন করে আমাকে শুভেচ্ছা জানাবেন।’আজকের দিনটি ব্যস্ততার মধ্যে কাটছে রেজওয়ানা চৌধুরী বন্যার। সকালে তিনি অংশ নিয়েছেন চ্যানেল আইয়ের ‘গানে গানে সকাল শুরু’ অনুষ্ঠানে। এরপর বাসায় তাঁকে অনেকেই শুভেচ্ছা জানিয়েছেন। আজ বিকেলে রাজধানীর লালমাটিয়া হাউজিং সোসাইটি স্কুল অ্যান্ড কলেজ প্রাঙ্গণে সুরের ধারা আয়োজন করেছে পৌষ মেলার। সন্ধ্যায় এই মেলার মঞ্চে রেজওয়ানা চৌধুরী বন্যার জন্মদিন উদযাপন করা হবে।
