
গান গাওয়ার পাশাপাশি ২০০৮ সাল থেকে সুর ও সংগীত পরিচালনার কাজটি করে যাচ্ছেন ক্লোজআপ ওয়ান-খ্যাত সাব্বির। বিভিন্ন শিল্পী এবং মিশ্র অ্যালবামেও তাঁর সুর-সংগীতে গান প্রকাশিত হয়েছে। এবার সাব্বির একটি পুরো অ্যালবামের সংগীত পরিচালনা করেছেন। অ্যালবামটিতে তাঁর সুর ও সংগীতে গেয়েছেন ছয়জন শিল্পী। ঈদে এই ছয় শিল্পীর গান নিয়ে মুক্তি পাচ্ছে সাব্বিরের প্রথম ফিচারিং অ্যালবাম ‘সুখ সুখ ভাবনা’।‘সুখ সুখ ভাবনা’ অ্যালবামটিতে সাব্বির ছাড়াও কণ্ঠ দিয়েছেন পারভেজ, রন্টি এবং ইউরোপপ্রবাসী আশীষ, বিউটি, রোজি ও সাগর। অ্যালবামটিতে রয়েছে মোট ১২টি গান। এর মধ্যে নয়টি মৌলিক ও তিনটি গান রিমেক।সাব্বির বলেন, ‘গান গাওয়ার পাশাপাশি ২০০৮ সাল থেকেই পেশাদার হিসেবেই সুর-সংগীতের কাজ করছি। এবারই প্রথম পূর্ণাঙ্গ একটি মিশ্র অ্যালবামের কাজ করলাম। অ্যালবামে রোমান্টিক, কাওয়ালি, রাগাশ্রয়ী, রক, লোকজসহ বিভিন্ন ধরনের গান রয়েছে। এ ছাড়া রয়েছে মা নিয়ে আমার কণ্ঠে একটি গান। চেষ্টা করেছি দেশি এবং প্রবাসী তরুণ শিল্পীদের মধ্যে একটা সমন্বয় ঘটাতে। আশা করছি গানগুলো সবার ভালো লাগবে।’‘সুখ সুখ ভাবনা’ অ্যালবামে স্থান পাওয়া গানের শিরোনামগুলো এমন—আজ দেখা হোক, চোখের জলে, মা, এক ফালি চাঁদ, মন বিষণ্ন, তোমার জন্য প্রভৃতি। আগামী সপ্তাহে অ্যালবামটি ঢাকা ও ইউরোপে একযোগে মুক্তি পাবে বলে জানান সাব্বির।
