
এ বছর আইকন পুরস্কার পেতে যাচ্ছেন আন্তর্জাতিক খ্যাতিসম্পন্ন পপ গায়িকা রিয়ান্না। ২৪ নভেম্বর আমেরিকান মিউজিক অ্যাওয়ার্ডস আসর থেকে এই পুরস্কার গ্রহণ করবেন তিনি। পুরস্কার প্রদান আসর থেকে পুরস্কার গ্রহণের পাশাপাশি মঞ্চ পরিবেশনায়ও অংশ নেবেন ২৫ বছর বয়সী এ গায়িকা ও অভিনেত্রী। বিশ্বব্যাপী পপ সংগীতে দাপটের সঙ্গে বিচরণের মধ্য দিয়ে গুরুত্বপূর্ণ প্রভাব রাখার স্বীকৃতি হিসেবে আইকন পুরস্কারে ভূষিত করা হচ্ছে তাঁকে। সম্প্রতি এক খবরে এ তথ্য জানিয়েছে যুক্তরাজ্যের ফিমেলফার্স্ট ডটকম।এদিকে সম্প্রতি রিয়ান্নার একটি গান বিলবোর্ড টপচার্টের সেরা দশে ঠাঁই করে নিয়েছে। এই নিয়ে ২৫ বার তাঁর গান বিলবোর্ড টপচার্টের সেরা দশে জায়গা করে নিল। বিলবোর্ড টপচার্টের সেরা দশে ২৫ বারের বেশি ঠাঁই পাওয়া শিল্পীদের মধ্যে রয়েছেন এলটন জন (২৭ বার), স্টিভ ওয়ান্ডার (২৮ বার), মাইকেল জ্যাকসন (২৮ বার), ম্যাডোনা (৩৮ বার) প্রমুখ।
