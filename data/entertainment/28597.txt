
সংগীতশিল্পীরা অভিনয় করছেন নাটক বা সিনেমায়—এসব খবর নতুন নয়। বিভিন্ন সময়ে অনেক জনপ্রিয় সংগীতশিল্পীই শখের বশে এক-আধটু অভিনয় করেছেন। সেই তালিকায় এবার যুক্ত হচ্ছে সংগীত পরিচালক ও সংগীতশিল্পী হৃদয় খানের নাম। রূপকথা নামে মুহাম্মদ মোস্তফা কামাল রাজের এক ঘণ্টার একটি নাটকে অভিনয় করবেন তিনি। তাঁর সঙ্গে এ নাটকে দেখা যাবে অভিনয়শিল্পী নুসরাত ইমরোজ তিশাকে। হৃদয় খান জানান, এর আগেও নাটকে অভিনয়ের অনেক প্রস্তাব পেয়েছেন তিনি। কোনোটাতেই রাজি হননি। কারণ, অভিনয়ে আগ্রহ ছিল না তাঁর। তাহলে এবার রাজি হলেন কেন?—এমন প্রশ্ন করলে হৃদয় বলেন, ‘এর আগে রাজের সিনেমা ও নাটকে গান করেছি আমি। বিভিন্ন সময়ে তাঁর সঙ্গে নানা বিষয় নিয়ে আড্ডাও হয়। একদিন আড্ডা দিতে গিয়েই নাটকটির গল্প শুনি, তা ভালো লেগে যায়। ভাবলাম নতুন অভিজ্ঞতাও হবে।’ হৃদয় খানকে অভিনয়শিল্পী হিসেবে বেছে নেওয়া প্রসঙ্গে পরিচালক বলেন, ‘নাটকে মিষ্টি চেহারার মফস্বলের একটি ছেলে দরকার। হৃদয় খানের মধ্যে সেই চরিত্রের ছায়া দেখতে পেয়েছি। আমার মনে হয়েছে তিনি চরিত্রটি ভালোভাবে ফুটিয়ে তুলতে পারবেন। তা ছাড়া তাঁর কারণে নাটকে একটু ভিন্নতাও আসবে।’ পরিচালক জানান, নাটকটিতে একটি গান আছে। এর সুর ও সংগীত পরিচালনা করেছেন হৃদয় খান। আজ বৃহস্পতিবার সকাল থেকে ঢাকার উত্তরখানে নাটকটির শুটিং শুরুর কথা। শুটিং চলবে ১৪ মে পর্যন্ত। নাটকটি আগামী পবিত্র ঈদুল ফিতরে চ্যানেল আইতে প্রচারিত হবে।
