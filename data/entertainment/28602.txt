
নানা আয়োজনে বর্ষবিদায় অনুষ্ঠানের আয়োজন করেছে সুরের ধারা ও চ্যানেল আই। বৃহস্পতিবার সোয়া ছয়টার কিছুক্ষণ আগে অতল গহ্বরে সূর্য ডুবে যাওয়ার সঙ্গে সঙ্গে শুরু হয়ে যায় সুরের ধারা ও চ্যানেল আইয়ের চৈত্রসংক্রান্তির আয়োজন। শুরুতেই রবীন্দ্রনাথ ঠাকুরের স্মৃতিবিজড়িত ছবি দিয়ে একটি তথ্যচিত্র দেখানো। এরপর সুরের ধারার ৪০ জন শিক্ষক-শিল্পীদের নিয়ে চারটি গানের একটি ‘মেডলি’ পরিবেশন করেন সুরের ধারার চেয়ারম্যান ও রবীন্দ্রসংগীত শিল্পী রেজওয়ানা চৌধুরী বন্যা। গানগুলো ‘অন্তর মম বিকশিত করো অন্তরতর হে’, ‘গায়ে আমার পুলক লাগে’, ‘চিত্ত পিপাসিত রে গীতসুধার তরে’ ও ‘আমার প্রাণের মাঝে সুধা আছে,-’। এরপর চৈত্রসংক্রান্তি কথনে অংশ নিয়ে আয়োজনের নানা দিক তুলে ধরে বক্তব্য রাখেন রেজওয়ানা চৌধুরী বন্যা। অনুষ্ঠানে গানের ফাঁকে ফাঁকে চৈত্রসংক্রান্তি কথনে অংশ নেন বিশিষ্টজনেরা। অনুষ্ঠানে সুরের ধারার শিশু বিভাগের প্রথমবর্ষ ও প্রারম্ভিকের শিশুদের সমবেত কণ্ঠে পরিবেশিত হয় পর পর তিনটি গান ‘মৌমাছিদের ঘর ছাড়া করলো কে’, ‘সব কাজে হাত লাগাই মোরা’ ও ‘যিনি সকল কাজের কাজী’। বাংলাদেশে রবীন্দ্রনাথ থিমের ওপর ভিত্তি করে আলাদা আলাদা সাজানো ‘জীবনদেবতা’, ‘রাগে রঙে রবীন্দ্রনাথ’, ‘রবি বাউল’, ‘কাল মৃগয়া’, ‘রবীন্দ্রনাথের প্রেমের গান’, ‘ছিন্নপত্র’ পর্বে সুরের ধারার শিল্পীদের পাশাপাশি গান ও কবিতা আবৃত্তি পরিবেশন করেন কয়েকজন প্রতিষ্ঠিত শিল্পী। ‘বাংলাদেশে রবীন্দ্রনাথ’ প্রতিপাদ্যের ওপর সাজানো হয় বর্ষ বিদায়ের অনুষ্ঠানমালা। একটানা রাত ১২টা পর্যন্ত বর্ষবিদায় অনুষ্ঠানে সুরের ধারার শিল্পীরা পরিবেশন করবে রবীন্দ্রনাথের বিভিন্ন পর্যায়ের গান। রবীন্দ্র রচনাবলী থেকে পাঠ করবেন অপি করিম। আছে রেজওয়ানা চৌধুরী বন্যার পরিচালনায় ‘অচলায়তন’ নাটকের পরিবেশনা। এই নাটকে একটি নাচে অংশ নেবেন ঢাকা বিশ্ববিদ্যালয়ের নৃত্যকলা বিভাগের শিক্ষার্থী শিল্পীরা। সুরের ধারা তাদের প্রথা অনুযায়ী রাত ১২টা এক মিনিটে ‘ব্যর্থ প্রাণের আবর্জনা পুড়িয়ে ফেলো’ গান পরিবেশনের মধ্য দিয়ে বর্ষবিদায় অনুষ্ঠানের সমাপ্তি টানবে। এর আগে রেজওয়ানা চৌধুরী বন্যা একক কণ্ঠে গেয়ে শোনাবেন ‘দূরে কোথায় দূরে দূরে আমার মন বেড়ায় গো ঘুরে ঘুরে’। আয়োজন শেষে নতুন বর্ষকে স্বাগত জানিয়ে সুরের ধারা শিল্পীরা পরিবেশন করবে ‘এসো হে বৈশাখ’। একই ভেন্যুতে রাত সাড়ে ১২টা থেকে চলবে বাউল গানের আসর। বর্ষবিদায়ের অনুষ্ঠানটি সরাসরি সম্প্রচার করছে চ্যানেল আই।
