
শ্লীলতাহানির শিকার হয়েছিলেন টেইলর সুইফট। বছর তিনেক আগে ডেনভার পেপসি সেন্টারে ‘মিট অ্যান্ড গ্রিট’ পার্টিতে গিয়েছিলেন এই পপ তারকা। সেখানেই ঘটে ওই অনাকাঙ্ক্ষিত ঘটনাটি। সম্প্রতি ফাঁস হয়েছে দুঃখজনক সেই ঘটনার একটি ছবি।সে সময় মামলা করেছিলেন শিল্পী সুইফট। অভিযুক্ত ডেভিড মুয়েলার কলোরাডো কান্ট্রি-মিউজিক স্টেশন নামে একটি রেডিওর ডিস্ক জকি। মামলার পর চাকরি খোয়াতে হয়েছিল তাঁকে। কিন্তু বরাবরই অভিযোগটি অস্বীকার করে আসছিলেন তিনি। তিন বছর পর প্রমাণ পাওয়া গেছে, মুয়েলারই ঘটিয়েছিলেন ঘটনাটি। ছবিটি প্রকাশ করেছে টিএমজি ডটকম নামে যুক্তরাষ্ট্রের একটি ওয়েবসাইট। তাতে পরিষ্কার যে, অভিযুক্ত মুয়েলারই সুইফটের সঙ্গে নোংরা আচরণটি করেছিলেন। এত বছর পর ওই ছবি কীভাবে ফাঁস হলো, তা জানা যায়নি। তবে ছবিটি যাতে ছড়িয়ে না পড়ে, সে ব্যাপারে আইনি ব্যবস্থা নিয়েছেন সুইফটের আইনজীবী। ইনিউজ, ডেইলি মেইল।
