
গ্রামের নাম ঝাউকানিয়া। পঞ্চগড়ের একটি ছিটমহল এই গ্রাম। এখানেই টানা পাঁচ দিন ‘শেষ প্রহর’ ছবির শুটিং করেছেন অভিনেত্রী মৌসুমী হামিদ। ছবির পরিচালক এইচ আর হাবিব। প্রথম আলোকে কথা প্রসঙ্গে মৌসুমী হামিদ জানিয়েছেন, ঝাউকানিয়া গ্রামের দিগন্ত বিস্তৃত সবুজ আর মনোরম প্রাকৃতিক পরিবেশে মুগ্ধ হয়েছেন তিনি।ছবি প্রসঙ্গে মৌসুমী হামিদ বলেন, ‘ছিটমহলের গল্প নিয়ে ছবিটি। যারা এত দিন ছিটমহলে ছিলেন, তাঁরা যে কতটা সুবিধাবঞ্চিত ছিলেন, তাঁদের স্বাভাবিক জীবন কীভাবে ব্যাহত হয়েছে, এ ছবির গল্পে সেই চিত্রই তুলে ধরা হয়েছে।’ তিনি বলেন, ‘ছবিতে আমি এক হিন্দু পরিবারের সদস্য। পশ্চিমবঙ্গের মেয়ে। বিয়ের পর এই পরিবারের একজন সদস্য। আমি পরিবারের অন্য সদস্যদের নিয়ে কলকাতায় চলে যেতে চাই। কিন্তু অন্যরা তাতে কান দেয় না। নানা অপূর্ণতা সত্ত্বেও তাঁরা থাকতে চায়।’মৌসুমী হামিদ জানান, এ পর্যন্ত তিনি আরও চারটি চলচ্চিত্রে অভিনয় করেছেন। ‘শেষ প্রহর’ ছবির গল্প সেগুলো থেকে একদম আলাদা।ঝাউকানিয়ার পরিবেশ মুগ্ধ করেছে মৌসুমী হামিদকে। কথা প্রসঙ্গে তিনি বলেন, ‘আমরা আরও ১৫ দিন আগে সেখানে শুটিং করেছি। তখনই ওখানে খুব শীত আর কুয়াশা। চারিদিকে শুধু সবুজ আর সবুজ। দেখে চোখ যেন জুড়ে যায়। আর চমৎকার এক পরিবেশ! ইট-কাঠ-পাথরের এই শহরে আর ফিরতে ইচ্ছে করে না। মনে হয় এই সবুজের মাঝেই থেকে যাই।’ঝাউকানিয়ায় ‘শেষ প্রহর’ ছবির শুটিংয়ে আরও অংশ নিয়েছেন শিমুল খান ও পিয়া। ‘শেষ প্রহর’ ছবির শুটিং প্রসঙ্গে মৌসুমী জানিয়েছেন, এরপর ‘শেষ প্রহর’ ছবির শুটিংয়ের কাজ হবে টাঙ্গাইলে।
