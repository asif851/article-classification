
রাঙামাটি ঘুরে এলেন প্রিয়দর্শিনী নায়িকা মৌসুমী আর প্রিয় নায়ক ফেরদৌস। ব্যতিক্রমী এক আড্ডায় যোগ দিতেই তাঁদের এই রাঙামাটি সফর। রাঙামাটির নৈসর্গিক পটভূমিতে মৌসুমী আর ফেরদৌস আড্ডায় আড্ডায় কাটিয়ে দেন পুরো একটি দিন। ঈদের জন্য নির্মিত ‘একদিন সারাদিন’ নামের একটি অনুষ্ঠানের শুটিংয়ের অংশ হিসেবেই তাঁদের এই আড্ডা। চ্যানেল আইয়ের সাত দিনব্যাপী ঈদ আয়োজনে প্রচারিত হবে ‘একদিন সারাদিন’।চ্যানেল আই সূত্রে জানা গেছে, ‘একদিন সারাদিন’ অনুষ্ঠানের জন্য চিত্রগ্রাহক জেড এইচ মিন্টুর ক্যামেরার সামনে চলচ্চিত্রের জনপ্রিয় জুটি মৌসুমী-ফেরদৌস খোলামেলা অনেক কথাই বলেছেন। চলার পথের বিভিন্ন ঘটনা, জুটি প্রথা, সিনেমা জগৎ আর স্মৃতিজাগানিয়া নানা বিষয়ের পাশাপাশি সাম্প্রতিক সময়ে এই দুই তারকা অভিনীত নতুন কয়েকটি ছবির প্রসঙ্গও স্থান পেয়েছে তাঁদের আলাপচারিতায়। আড্ডার ফাঁকে ফাঁকে তাঁরা কথা বলেছেন এসব নতুন ছবির কয়েকটি গান নিয়েও।আবদুর রহমানের পরিকল্পনা ও পরিচালনায় কথা, আবৃত্তি, গান নিয়ে সাজানো হয়েছে মৌসুমী-ফেরদৌসের ‘একদিন সারাদিন’।
