
‘তুমি যাকে ভালোবাসো/স্নানের ঘরে বাষ্পে ভাসো’ গানের নারী কণ্ঠটি ইমন চক্রবর্তীর। টালিউডের ছবি ‘প্রাক্তন’-এর সঙ্গে গানটি নিয়েও চলছে আলোচনা। এই শিল্পীর সঙ্গে একটি রবীন্দ্রসংগীতে কণ্ঠ দিয়েছেন ঢাকার শিল্পী স্বপ্নীল সজীব। গত রাতে ইউটিউবে প্রকাশিত হয় গানটির ভিডিও। তাতে কণ্ঠ দেওয়ার পাশাপাশি মডেলও হয়েছেন এই দুই শিল্পী।
সজীব জানালেন, ঢাকা ও কলকাতার বেশ কয়েকটি অনুষ্ঠানে একসঙ্গে গান করেছেন তাঁরা। সেই সূত্রে দুজনের পরিচয় ও বন্ধুত্ব। দ্বৈতকণ্ঠে রবীন্দ্রসংগীত গাওয়া ও ভিডিও নির্মাণের উদ্দেশ্য-বন্ধুত্বের একটি স্মারক নির্মাণ। ভিডিওটি প্রকাশের ঠিক আগে সজীব প্রথম আলোকে জানিয়েছেন, আড্ডা দিতে দিতে হুট করেই কাজটা করে ফেলা। প্রিয় একটি গানে কণ্ঠ দেওয়া ও বন্ধুর সঙ্গে তাতে মডেল হওয়া দুই শিল্পীর কাছেই দারুণ আনন্দের অভিজ্ঞতা।ভিডিওটি নিয়ে রোমাঞ্চিত ইমনও। প্রকাশের রাতেই নিজের সামাজিক যোগাযোগ মাধ্যমে সেটি শেয়ার করেছেন তিনি। বাংলাদেশের কোনো উৎসবের আগে আগে এটাই তাঁর প্রথম কাজ। ইমন জানান, তাঁর পিতার আদি বাড়ি কুমিল্লায়। মুক্তিযুদ্ধের আগে তাঁদের পরিবার সেখানেই থাকতেন। বন্ধুর সঙ্গে নিজের দেশ থেকে ছোট্ট এ যৌথ প্রয়াসে ভীষণ প্রীত এই শিল্পী।ভিডিওর জন্য রবীন্দ্রনাথ ঠাকুরের ‘তুমি কোন কাননের ফুল’ গানটি নতুন করে সংগীতায়োজন করেছেন শোভন, পরিচালনা করেছেন প্রতাপ ঘোষ। গানটিতে একটু ভিন্ন ধাঁচে পিয়ানো বাজিয়েছেন ইন্দ্রজিৎ। হাওড়ার জমিদার বাড়ি, গঙ্গা, কলকাতার পথে-ঘাট ও শেয়ালদহ রেল স্টেশনের বিভিন্ন জায়গায় গানটির দৃশ্যধারণ করা হয়েছে। গানটি প্রকাশ করেছে বাংলাদেশের ঈগল মিউজিক। এই শিল্পীদের পক্ষ থেকে বাংলা গানের শ্রোতা ও বন্ধুদের জন্য এটি ঈদুল আজহার উপহার।ছায়ানটের প্রাক্তন শিক্ষার্থী সজীবের গানে হাতেখড়ি খালা লুৎফুন নাহারের কাছে। ভারত ও বাংলাদেশ থেকে ইতিমধ্যে প্রকাশিত হয়েছে তাঁর বেশ কয়েকটি অ্যালবাম। দেশ ও দেশের বাইরে অতিথি শিল্পী হিসেবে প্রায় নিয়মিত গান করতে যান তিনি। ভবিষ্যতে সংগীত নিয়ে আরও বড় পরিসরে কাজের প্রস্তুতি নিচ্ছেন স্বপ্নীল সজীব।
