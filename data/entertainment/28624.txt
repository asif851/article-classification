
জাতীয় জাদুঘরের প্রধান মিলনায়তন ও সোহরাওয়ার্দী উদ্যানের স্বাধীনতা জাদুঘরে কাল থাকবে দুটি সিনেমার প্রদর্শনী। পয়লা বৈশাখ বৃহস্পতিবার বিনা মূল্যে দেখানো হবে ‘অনিল বাগচীর একদিন’ ও ‘আগুনের পরশমণি’ ছবি দুটি। 
বাংলা নববর্ষ উদ্‌যাপনে শিশু কিশোরদের জন্য সকাল ১১টায় থাকবে মোরশেদুল ইসলাম পরিচালিত ছবি ‘অনিল বাগচীর একদিন’ ও বিকেল তিনটায় হুমায়ূন আহমেদ পরিচালিত ছবি ‘আগুনের পরশমণি’। বিনা টিকিটে ছবিগুলো দেখতে পারবেন শিশু-কিশোরেরা।এ ছাড়াও বাংলা বর্ষ ১৪২২ বিদায় এবং নববর্ষ ১৪২৩ উদ্‌যাপন উপলক্ষে তিন দিনের লোকজ মেলার আয়োজন করেছে জাতীয় জাদুঘর। বুধবার বিকেল ৩টায় লোকজ মেলা এবং পিঠা উৎসব উদ্বোধন করেন বাংলাদেশ জাতীয় জাদুঘর বোর্ড অব ট্রাস্টিজের সভাপতি এম আজিজুর রহমান। মেলায় পাট, বেত, বাঁশ, মাটির লোকজ হস্তশিল্প পণ্য ছাড়াও রয়েছে হাতে তৈরি নানা রকম পিঠা। অনুষ্ঠানমালার অংশ হিসেবে বুধবার বিকেলে ছিল লোকগানের অনুষ্ঠান। দেশবরেণ্য শিল্পীরা সেখানে গান শোনান। বাংলাদেশ জাতীয় জাদুঘরের জনশিক্ষা বিভাগের কিপার নূরে নাসরীন জানান, পয়লা বৈশাখে সিনেমা দেখানো ছাড়াও এই মেলাটি চলবে শুক্রবার পর্যন্ত।
