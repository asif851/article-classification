
এই মুহূর্তে ভারতের টেলিভিশন ও রেডিও চ্যানেলগুলোর সেরা গানের তালিকার শীর্ষে আছে ‘বাজিরাও মাস্তানি’ ছবির গানগুলো। নির্মাতা সঞ্জয় লীলা বনশালীর এই ছবির গানটি এখন অনেকেরই মুখে মুখে। কিন্তু সম্প্রতি এ ছবিতে প্রিয়াঙ্কা চোপড়া ও দীপিকা পাডুকোনের ‘পিংগা’ গানটির বিরুদ্ধে আদালতে অভিযোগ দায়ের করা হয়েছে। অভিযোগে বলা হয়েছে, ‘পিংগা’ গানটি যেন ‘বাজিরাও মাস্তানি’ ছবি থেকে ছেঁটে ফেলা হয়। কারণ গানটি ভিত্তিহীন। এর সঙ্গে ছবির কোনো সামঞ্জস্য নেই। ‘ভারত অ্যাগেইনস্ট করাপশন’ নামে একটি এনজিওতে কাজ করেন হেমন্ত পাতিল। তিনিই আদালতে ‘পিংগা’ গানটির বিরুদ্ধে অভিযোগ করেছেন।পিংগা প্রসঙ্গে হেমন্ত আদালতে অভিযোগ করেছেন যে, পেশওয়া বাজিরাওয়ের জীবনকাহিনির সঙ্গে এ গানের কোনোই সামঞ্জস্য নেই। ইতিহাস ঘেঁটে তিনি বের করেছেন—বাজিরাও-এর দুই স্ত্রী একসঙ্গে নাচবেন-গাইবেন? প্রশ্নই আসে না।আর তা ছাড়া, হেমন্তের দেওয়া তথ্য অনুযায়ী মারাঠা অধিপতি বাজিরাও-এর প্রথম স্ত্রী কাশিবাঈয়ের ছিল হাঁপানির সমস্যা। তাই নাচ-গান তো দূরে থাক, এ বিষয়ে তিনি ভাবতেও পারেন না। হেমন্তর মতে, ‘পিংগা’ গানটি দিয়ে ইতিহাসের বিকৃতি ঘটিয়েছেন পরিচালক সঞ্জয় লীলা বনশালী। তাই আদালতের কাছে এ গানটি ‘বাজিরাও মাস্তানি’ ছবি থেকে ছেঁটে ফেলার আবেদন করেছেন তিনি।
এখন দেখা যাক, ‘বাজিরাও মাস্তানি’ নির্মাতা বনশালী কি করেন? হাঁপানিতে আক্রান্ত ‘কাশিবাঈ’ ওরফে প্রিয়াঙ্কা চোপড়া কি শেষ নাগাদ ঠিকই নাচবেন ‘পিংগা’র তালে? নাকি সত্যিই ইতিহাসকে অবিকৃত রাখতে ছবি থেকে এই গানটিকেই ছেঁটে ফেলা হবে। বলিউড লাইফ।
