
প্রযোজক অ্যাঞ্জেলিনা জোলি বেশ আটঘাট বেঁধেই চলচ্চিত্রজগতে পা রেখেছেন বলে মনে হচ্ছে। নতুন একটি অ্যানিমেশন চলচ্চিত্র তৈরির ঘোষণা দিয়েছেন তিনি। পারভানা নামের এক আফগান মেয়েকে নিয়ে ছবির গল্প। অন্যায়ভাবে তাঁর বাবাকে জেলবন্দী করে রাখা হয় বলে পরিবারের রুটিরুজির দায়িত্ব পড়ে পারভানার ওপর। ছেলে সেজে শুরু হয় তাঁর রোজগারের অভিযান।দ্য ব্রেডউইনার শিরোনামে ছবিটির গল্প নেওয়া হয়েছে ডেবোরাহ এলিসের লেখা উপন্যাস থেকে। চিত্রনাট্য লিখেছেন আনিতা ডোরন। জোলি বলেন, ‘পারভানার মতো অসংখ্য আফগান মেয়ে পরিবারের জন্য এমন সংগ্রাম করছেন। তাঁদের অবদানের কথাই ছবিতে ফুটে উঠবে।’ এ মাসেই ছবির কাজ শুরু হচ্ছে। সবকিছু ঠিক থাকলে ২০১৭ সালে বড় পর্দায় দ্য ব্রেডউইনার–এর মুক্তি পাওয়ার কথা। জিনিউজ।
