
গত ঈদের ‘শিকারি’ ছবিতে নতুন লুকে হাজির হয়ে বেশ আলোচনায় এসেছিলেন শাকিব খান। আগামী ঈদের ‘বসগিরি’ ছবিতে তাঁর উপস্থিতি আরেকবার আলোচনার বিষয় হতে পারে। ভারতীয় নৃত্য পরিচালক আদিল শেখের কোরিওগ্রাফিতে নতুন রূপে আসছেন শাকিব খান।আদিল শেখ বলিউডের ‘বজরঙ্গি ভাইজান’, ‘ধুম থ্রি’, ‘থ্রিজি’, ‘দাওয়াতে ইশক’, ‘মেরে ড্যাড কি মারুতি’, ‘গো গোয়া গোন’সহ বিভিন্ন ছবিতে নৃত্য পরিচালকের কাজ করেছেন। এবার ঢালিউডের ‘বসগিরি’ ছবির চারটি গানের কোরিওগ্রাফি করছেন এই নৃত্য পরিচালক। বর্তমানে থাইল্যান্ডের ব্যাংকক ও পাতায়া বিচের বিভিন্ন লোকেশনে গানগুলোর শুটিং চলছে। সেখানে আদিল শেখের সঙ্গে তাঁর নিজস্ব একটি টিমও কাজ করছে। মুঠোফোনে আদিল শেখ বলেন, গানের দৃশ্যে এবার ভিন্ন শাকিবকে দেখবেন বাংলাদেশের দর্শক। তাঁর কথায়, ‘বসগিরি’ ছবির গানে শাকিব খানকে দেখে বলিউডও অবাক হতে পারে।আদিল শেখের কোরিওগ্রাফিতে খুশি শাকিব খানও। তিনি বলেন, ‘আদিল শেখের সঙ্গে কাজ করে মনে হচ্ছে, তিনি বাংলা ছবির গানের দৃশ্যের ধরনই পাল্টে দিচ্ছেন। শুটিংয়ের আগে তাঁর নির্বাচিত লোকেশনও চমৎকার। সব মিলে দুর্দান্ত কাজ হচ্ছে।’ ছবির পরিচালক শামীম আহমেদ রনি বলেন, ‘গানের দৃশ্যের জন্য পাতায়া বিচের একটি ইয়ার্ড স্টেশন ভাড়া করা হয়েছে। স্টেশনের লোকেশনসহ বিচ থেকে বেশ দূরে সমুদ্রের মাঝামাঝি ইয়ার্ডের ওপর শুটিং হচ্ছে।’ ছবির গানে শাকিব খানের সঙ্গে অংশ নিয়েছেন নবাগত নায়িকা বুবলি। পরিচালক জানান, ১৫ আগস্ট দেশে ফিরবেন তাঁরা।
