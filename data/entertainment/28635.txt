
হাজার বছর ধরে চলচ্চিত্রে প্রথম জুটি হন রিয়াজ ও শশী। সুচন্দা পরিচালিত ছবিটি মুক্তি পায় ২০০৫ সালে। হাজার বছর ধরে চলচ্চিত্রে টুনি চরিত্রটি জন্য প্রশংসিত হন শশী। এরপর অবশ্য রিয়াজ ও শশী আর একসঙ্গে কোনো চলচ্চিত্রে কাজ করেননি। সম্প্রতি এই দুই অভিনয়শিল্পী আবারও জুটি হলেন। তবে এবার আর চলচ্চিত্রে নয়, রিয়াজ ও শশী অভিনয় করলেন একটি নাটকে। সৈয়দ আওলাদ পরিচালিত নাটকটির নাম কমিউনিটি ক্লিনিক। দেশের কমিউনিটি ক্লিনিকের কার্যক্রম নিয়ে নাটকটি নির্মিত হয়েছে। সামাজিক সচেতনতামূলক নাটকে কাজ করতে পেরে রিয়াজ নিজেও উচ্ছ্বসিত। বললেন, ‘অভিনয়শিল্পী হিসেবে আমাদের কিন্তু কিছু দায়বদ্ধতাও আছে। এই ধরনের নাটকে কাজ করার মধ্য দিয়ে সমাজের কিছুটা উপকার হয়। মানুষ সচেতন হয়। নিজের কাছেও ভালো লাগে।’কমিউনিটি ক্লিনিক নামের নাটকের মধ্য দিয়ে নয় বছর পর একসঙ্গে অভিনয় করলেন রিয়াজ ও শশী। সে সময়ও শশীর অভিনয় রিয়াজের কাছে অনেক ভালো লাগে। বললেন, ‘নয় বছর আগে হাজার বছর ধরে ছবিতে শশীর অভিনয় বেশ ভালো লাগে। এরপর সময় অনেক গড়িয়েছে। কিন্তু আমাদের আর একসঙ্গে কাজ করা হয়নি। এবার কাজ করতে যেয়ে ভালো লেগেছে। শশীও কিন্তু এখন অনেক পরিণত অভিনয়শিল্পী।’
