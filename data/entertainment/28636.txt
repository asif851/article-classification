
নাঈম ও নাদিয়ার সংসারে সন্দেহ ঢুকেছে। এমনটা জেনে অনেক ভক্তেরই হয়তো মন খারাপ হবে। কিন্তু মন খারাপের কিছু নেই। তাঁরা যে পাকা অভিনয়শিল্পী, সে কথা ভুলে গেলে তো চলবে না। নাঈম ও নাদিয়ার সম্পর্কে সন্দেহ বাসা বেঁধেছে ঠিকই, তবে তা একটি নাটকে। নাটকের নাম হিয়ার মাঝে লুকিয়ে ছিলে। সত্যিকারের এই দম্পতিকে এই নাটকে দেখা গেছে বাস্তবের রূপেই। কিন্তু পার্থক্য একটাই, বাস্তব জীবনে তাঁদের সংসারে সন্দেহের কোনো ঠাঁই নেই, নাটকে আছে। তাই তো এখন তাঁরা ‘সন্দেহের চর্চা’ করছেন।হিয়ার মাঝে লুকিয়ে ছিলে নাটকে নাঈমের চরিত্রটির নাম ‘তমাল’ আর নাদিয়ার নাম ‘রূপা’। বিয়ের পর খুনসুটি আর ভালোবাসা মিলিয়ে ভালোই চলছিল তাঁদের সংসার। কিন্তু একটি দুর্ঘটনা পাল্টে দেয় গল্পের মোড়। এরপর থেকেই এই দম্পতির ঘরে বাসা বাঁধে সন্দেহ। নাটক ও বাস্তবের ব্যবধান নিয়ে প্রশ্ন করা হয় নাঈমকে। তিনি বলেন, ‘নাদিয়াকে নাটকে সন্দেহ করলেও বাস্তবের চিত্র কিন্তু একেবারেই উল্টো। আমাদের ভালোবাসায় বিন্দুমাত্র সন্দেহের জায়গা নেই। আমরা একে অপরকে ভালোভাবে বুঝতে পারি। আমাদের ভালোবাসাটা অনেক গভীর। তবে নাটকে দর্শক আমাদের খুনসুটি, সন্দেহ ও সেসবের সমাপ্তিটা বেশ উপভোগ করবেন, এটা এখনই বলে দিতে পারি আমি।’ হিয়ার মাঝে লুকিয়ে ছিলে নাটকটির কাহিনি, চিত্রনাট্য ও পরিচালনা শিখর শাহনিয়াতের। পরিচালক জানান, সমসাময়িক ভাবনা নিয়েই নাটকের গল্প। সম্প্রতি উত্তরার একটি শুটিংবাড়ি ও এর আশপাশে  নাটকটির দৃশ্যধারণ শেষ হয়েছে। আসছে ঈদুল ফিতরে একটি টিভি চ্যানেলে নাটকটি প্রচারিত হওয়ার কথা রয়েছে।
 
