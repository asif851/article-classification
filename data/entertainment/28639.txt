



জন্মদিন উপলক্ষে তিশাকে ব্রেসলেট উপহার দিয়েছেন ফারুকী।
তিশা বললেন, ‘অসাধারণ!’


জন্মদিন উপলক্ষে স্ত্রী তিশাকে ব্রেসলেট উপহার দিয়েছেন নির্মাতা মোস্তফা সরয়ার ফারুকী। গতকাল সোমবার রাত ১২টায় তিশার হাতে এই ব্রেসলেট পরিয়ে দেন তিনি। জন্মদিন উপলক্ষে রাত ১২টায় তিশার বাসায় কেক নিয়ে হাজির হন নির্মাতা রেদওয়ান রনি, চিরকুটের সুমীসহ অনেকে। এ সময় তিশা তিনটি কেক কেটেছেন।
আজ মঙ্গলবার মোস্তফা সরয়ার ফারুকী বলেন, ‘বিয়ের সময় তিশাকে তেমন উল্লেখযোগ্য অলংকার দেওয়া হয়নি। আর সোনার গয়নার ব্যাপারে তিশার একেবারেই আগ্রহ নেই। তবে বিয়ের পর প্রতি জন্মদিনে তিশার জন্য কোনো না কোনো গয়না উপহার দিই। এবার দিয়েছি ব্রেসলেট।’
ব্রেসলেট কেমন হলো? তিশা বললেন, ‘অসাধারণ! ওর পছন্দের কোনো তুলনায় নেই। ফারুকী কিন্তু সব সময়ই আমার জন্য প্রচুর কেনাকাটা করে। ঘন ঘন ওর কাছ থেকে নানা উপহার পাই। আমি খুব ভাগ্যবতী স্ত্রী। ওর কাছে আলাদা করে কিছু চাইতে হয় না।’
আজ কোনো শুটিং রাখেননি তিশা। বাসায় সারা দিন বন্ধু আর আত্মীয়স্বজন আসছেন। গণমাধ্যমে সাক্ষাৎকার দিচ্ছেন। সন্ধ্যায় আসবেন প্রথম আলো কার্যালয়ে। এখানে সন্ধ্যা সাতটায় ‘প্রথম আলো আলাপন’ আয়োজনে অংশ নেবেন তিনি। প্রথম আলোর ফেসবুক পেজ আর ইউটিউব চ্যানেলে সরাসরি দেখানো হবে আয়োজনটি।
মোস্তফা সরয়ার ফারুকীর নতুন ছবি ‘শনিবারের বিকেল’। এই ছবিতে অভিনয় করেছেন তিশা। এরই মধ্যে ছবির শুটিং শেষ হয়েছে। মুকুল রায় চৌধুরীর পরিচালিত ‘হলুদবনি’ ছবির কিছু কাজ বাকি আছে। এবার এই ছবির কাজ শেষ করবেন। আগামী ২০ মার্চ থেকে অরিন্দম শীলের নির্দেশনায় ‘বালিঘর’ ছবির চলচ্চিত্রের শুটিং করবেন তিশা।
 
