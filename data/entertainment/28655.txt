
সে অনেক দিন আগের কথা। বলিউডের ‘কিং খান’ শাহরুখ তখন থাকতেন তাঁর দাদুর বাড়িতে; বেঙ্গালুরুর নান্দিদূর্গ রোডে। ভারতের ‘আইটি শহর’খ্যাত ওই শহরে তখন অবশ্য গাড়ি-ঘোড়ার এতটা হাঁক-ডাক ছিল না। শান্ত, সুনিবিড় গাছগাছালি ঘেরা পরিবেশে তাঁর শৈশবের ৬টি বছর কেটেছিল। এরপর অবশ্য কেটে গেছে তিন যুগেরও বেশি সময়। এখন তিনি শাসন করেন বলিউড। কিন্তু সম্প্রতি তাঁর ‘দাদু বাড়ি’, ভারতের আইটি রাজধানী খ্যাত বেঙ্গালুরুতে গিয়ে স্মৃতিকাতর হয়ে পড়েছিলেন এই বলিউড বাদশা। এ অভিনেতা জানিয়েছেন, সেখানে একটি বাড়ি করার খুব ইচ্ছা তাঁর।নান্দিদুর্গ রোডে দাদুর বাড়িতেই তাঁর কেটেছিল শৈশবের ছয়টি বছর। জয়ামহল এক্সটেনশন এলাকায় শৈশবের প্রথম ছয় বছর কাটানোর স্মৃতি এখনো উঁকি দেয় তাঁর মনে। তাই দাদুর সেই বাড়ি নতুন করে আবারও তৈরি করতে চান বলিউড বাদশা। সময় মিললে ওই বাড়িতে মাঝেমধ্যে থেকে পুরোনো সেই দিন গুলিকে আবারও ফিরে পেতে চান তিনি।সম্প্রতি আইআইএম-বি অ্যালামনাই লিডারশিপ সামিটের উদ্বোধনী অনুষ্ঠানের আলাপচারিতা যেন উসকে দিয়েছিল শাহরুখের পুরোনো দিনের সেই সব স্মৃতিকে। এই অভিনেতা মন খুলেই বললেন, ‘আমি জীবনের প্রথম ছয় বছর এখানেই কাটিয়েছি। নান্দিদুর্গ রোডে আবার দাদু থাকতেন। সেখানে এখনকার তুলনায় কোলাহল অনেক কম ছিল।’ শাহরুখ খান বলেন, ‘নান্দিদুর্গের এই শান্ত পরিবেশেই আমি বড় হয়েছি। এ অভিনেতা আরও বলেন, ‘তখন বেঙ্গালুরু অনেক নিরুত্তাপ ছিল। সেখানকার কাবোন পার্কে সাইকেল চড়তে আমার খুব ভালো লাগত। টাইমস অব ইন্ডিয়া।
