
বলিউডপাড়ায় জোর গুঞ্জন ছিল, দীপিকা পাড়ুকোনকে নাকি দেখা যাবে বাহুবলীর নতুন ছবিতে। দীপিকা এখন হলিউডের ছবি ‘এক্স এক্স এক্স: দ্য রিটার্ন অব জেন্ডার কেইজ’-এর শুটিংয়ে ব্যস্ত। যদিও এ বিষয়ে তাঁর কাছ থেকে কোনো বক্তব্য পাওয়া যায়নি। তবে গতকাল ছবিসংশ্লিষ্ট একটি সূত্র জানিয়েছে, এটি একেবারেই গুজব, বাহুবলীর সিক্যুয়েলে কাজ করছেন না এই ‘পিকু’ তারকা।
বাহুবলী-দুই ছবিসংশ্লিষ্ট সূত্রটি বলেছে, ‘এ ছবিতে দীপিকার কাজ করার খবর আমাদেরও বিস্মিত করেছে। এটা শুধুই একটি গুজব, আর কিছু নয়। এই গুজবের উৎস কী আর কীভাবে বা এটি ছড়াল; তাও আমরা জানি না।’‘বাহুবলী-দুই’ ছবির পরিচালক এস এস রাজা মৌলি এখন এ ছবির গুরুত্বপূর্ণ কিছু অংশের শুটিং করছেন। হায়দরাবাদের রামোজি ফিল্ম সিটিতে চলছে সেই দৃশ্য ধারণের কাজ।এ ছবির প্রথম কিস্তি ‘বাহুবলী: দ্য বিগেনিং’ মুক্তি পেয়েছিল গত বছরের জুলাই মাসে। দারুণ ব্যবসাসফল এই ছবির সিক্যুয়েলটি মুক্তি পাবে ২০১৭ সালের ১৪ এপ্রিল। ইন্দো-এশিয়ান নিউজ।
