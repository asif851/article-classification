
টাইমস র্যাঙ্কিং সিস্টেমে চলতি বছরের মে মাসের সেরা বলিউডের অভিনেতা ও অভিনেত্রী নির্বাচিত হয়েছেন সালমান খান এবং দীপিকা পাড়ুকোন।তারকাদের বক্স অফিস সাফল্য, খবরের শিরোনাম হওয়ার সামর্থ্য, পণ্যের দূতিয়ালিতে সাফল্য, জনপ্রিয়তাসহ নানা বিষয়ের ওপর ভিত্তি করে টাইমস সেলেবেক্স প্রকাশ করা হয় প্রতি মাসে। দুই শতাধিক পত্রিকা এবং আড়াই শরও বেশি টেলিভিশন চ্যানেল থেকে তথ্য সংগ্রহ করে বলিউডের সেরা তারকাদের এই তালিকা প্রস্তুত করা হয়।সম্প্রতি গত মে মাসের তালিকা প্রকাশ করা হয়েছে। তালিকায় বলিউডের অভিনেতাদের মধ্যে শীর্ষস্থান দখল করেছেন ‘কিক’ তারকা সালমান খান। তাঁর পরই আছেন ‘বলিউড বাদশাহ’ শাহরুখ খান। আর তৃতীয় স্থান দখল করেছেন ‘হিরোপান্তি’খ্যাত বলিউডের নবাগত অভিনেতা টাইগার শ্রফ।সেরা পাঁচের বাকি দুটি স্থান দখল করেছেন যথাক্রমে ‘খিলাড়ি’ তারকা অক্ষয় কুমার ও ‘বরফি’ তারকা রণবীর কাপুর। আর সেরা দশে ঠাঁই পেয়েছেন যথাক্রমে অমিতাভ বচ্চন, হূতিক রোশন, সাইফ আলী খান, রজনীকান্ত ও অভিষেক বচ্চন। এক খবরে এ তথ্য জানিয়েছে টাইমস অব ইন্ডিয়া।অন্যদিকে বলিউডের অভিনেত্রীদের মধ্যে শীর্ষস্থান দখল করেছেন ‘গোলিও কি রাসলীলা: রাম-লীলা’ তারকা দীপিকা। দ্বিতীয় ও তৃতীয় স্থান অর্জন করেছেন যথাক্রমে ক্যাটরিনা কাইফ ও প্রিয়াঙ্কা চোপড়া। চতুর্থ ও পঞ্চম অবস্থানে রয়েছেন যথাক্রমে কারিনা কাপুর খান ও ঐশ্বরিয়া রাই বচ্চন।
এ ছাড়া সেরা দশের বাকি পাঁচ অভিনেত্রী নির্বাচিত হয়েছেন যথাক্রমে আলিয়া ভাট, সোনাক্ষী সিনহা, সানি লিওন, আনুশকা শর্মা ও বিদ্যা বালান।
