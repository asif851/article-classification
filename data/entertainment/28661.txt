
মোশাররফ করিমের অনেক নাটক-টেলিছবিই দেখা হয়েছে তাহসানের। অন্যদিকে তাহসানের গান মোশাররফ শোনেন প্রায় সময়ই। গান আর অভিনয়ের দুই তারকা এবার একটি নাটকের জন্য এক হতে যাচ্ছেন। নির্মাতা জীবন শাহাদাৎ পরিচালিত আজ শুভদিন নাটকে একসঙ্গে দেখা যাবে তাঁদের। এতে তাহসান সংগীতশিল্পীর চরিত্রেই অভিনয় করছেন, আর মোশাররফ করিমের চরিত্রটি গান বিক্রেতার।নাটকের শুটিং হবে ১৯ ও ২০ মার্চ। একসঙ্গে অভিনয়ের বিষয়টি তাহসান আর মোশাররফ দুজনই দেখছেন খুব স্বাভাবিকভাবে। তাহসান বলেন, ‘মোশাররফ ভাইয়ের অনেক নাটক দেখেছি। উনি ভালো অভিনেতার পাশাপাশি খুবই চমৎকার মানুষ। তাঁর সঙ্গে কাজ করাটা খুব আনন্দের হবে বলে আশা করছি।’ মোশাররফ করিম বললেন, ‘তাহসানের গান শুনি। যদিও একসঙ্গে কাজ করা হয়নি, তবে পরিচয় তো ছিলই। তাঁকে আমি খুব পছন্দ করি। কাজের সময়টা খুব ভালো কাটবে বলেই মনে হচ্ছে।’নাটকে মোশাররফ করিম ও তাহসানের সঙ্গে দেখা যাবে ফারিয়া শাহরীনকে। গান ও অভিনয়ের এই দুই তারকার সঙ্গে অভিনয় নিয়ে তিনি বলেন, এর আগে দুজনের সঙ্গেই আলাদাভাবে কাজ করা হয়েছে। এবার একসঙ্গে কাজ হবে। তাই উৎসাহটা অনেক বেশি।
