
কথা ছিল ছবিটি ঈদুল ফিতরে মুক্তি দেওয়া হবে। বেশ ঢাকঢোল পিটিয়েই শাকিব-বুবলীকে নিয়ে ‘রংবাজ’ ছবির শুটিং শুরু করেছিলেন পরিচালক শামীম আহমেদ। ছবির কাজ প্রায় অর্ধেক শেষও হয়েছে। এর মধ্যে পরিচালক সমিতির গঠনতন্ত্রের ৫ (ক) ধারা অমান্য করায় গত ২৯ এপ্রিল পরিচালকের সদস্যপদ অস্থায়ীভাবে বাতিল হয়ে যায়। বন্ধ হয়ে যায় ‘রংবাজ’–এর কাজ।
এই অবস্থার মধ্যে শামীম আহমেদকে দিয়ে শুধু ‘রংবাজ’ ছবির কাজ শেষ করার অনুমতির জন্য গত বৃহস্পতিবার পরিচালক সমিতি বরাবর চিঠি প্রদান করেন ছবির প্রযোজক। গতকাল শনিবার বিকেলে পরিচালক সমিতির কার্যকরী পরিষদের মিটিংয়ে তা নাকচ হয়ে গেল। তাই আপাতত ‘রংবাজ’ ছবির শুটিং করতে পারছেন না পরিচালক।এ ব্যাপারে পরিচালক সমিতির মহাসচিব বদিউল আলম খোকন বলেন, ‘শামীম আহমেদ আমাদের পরিচালক সমিতির সদস্যই নন। পরিচালক সমিতির শৃঙ্খলাবিরোধী কাজের জন্য আগেই তাঁর সদস্যপদ বাতিল হয়েছে। সুতরাং পরিচালক সমিতির গঠনতন্ত্র অনুযায়ী তিনি “রংবাজ” ছবির শুটিং করতে পারবেন না। এই মর্মে ছবির প্রযোজক বরাবর চিঠিও দিয়ে দিয়েছি আমরা।’তাহলে এই পরিচালককে নিয়ে যে জটিলতার সৃষ্টি হলো, তার সমাধান কোথায়?—এমন প্রশ্নের জবাবে মহাসচিব বলেন, ‘বিষয়টি আগামী জুলাই মাসের সমিতির সাধারণ সভায় সিদ্ধান্ত হবে। তার আগে আমার কিছুই বলার নেই।’এদিকে বিষয়টি নিয়ে পরিচালকের মুঠোফোনে যোগাযোগ করা হলে তাঁর মুঠোফোন বন্ধ পাওয়া যায়।
 
