
অনেকে বিশ্বাস করেন বছরের প্রথম দিনে যা করা হয় সারা বছর তা-ই করে কাটাতে হবে। বলিউড অভিনেত্রী আনুশকা শর্মা ও ভারতীয় ক্রিকেটার বিরাট কোহলি বুঝি এটি বিশ্বাস করেন। হয়তো তাঁরা এই বছরটা একটু কম ব্যস্ততায় কাটাতে চাইছেন। তাই ইংরেজি নববর্ষ উদ্‌যাপন করতে চলে গিয়েছেন ভারতের উত্তরাখন্ডে। সেখানে কিছুদিন নিরিবিলিতে কাটাতে চাইছেন তাঁরা। গুঞ্জন শোনা যাচ্ছিল, উত্তরাখন্ডেই ঘরোয়া পরিবেশে বাগদানের কাজটি সেরে ফেলতে পারেন এই জুটি। অবশেষে এই বিষয়ে মুখ খুললেন বিরাট।বিরাট কোহলির সঙ্গে যাঁরা জাতীয় দলে খেলেন, তাঁদের বেশির ভাগেরই বিয়ে হয়ে গেছে। যুবরাজ সিং তো কিছুদিন আগেই বিয়ের পিঁড়িতে বসলেন। কোহলি-ভক্তরা এখন অপেক্ষায় দিন গুনছেন, কবে তাঁদের প্রিয় ক্রিকেটারও গাঁটছড়া বাধবেন। আনুশকার ভক্তদেরও একই অবস্থা। দুজনের বাগদানের খবরে তাই অনেকেই আশায় বুক বেঁধেছিলেন। তাঁদের সেই আশায় এখন গুড়ে বালি। কারণ, গত শুক্রবার বিরাট তাঁর টুইটারে একটি বার্তায় সাফ জানিয়ে দিয়েছেন, উত্তরাখন্ডে তাঁরা বাগদান করতে আসেননি। আর যখন বিয়ে বা বাগদানের পরিকল্পনা করবেন, তখন কোনো লুকোচুরি করবেন না।
বিরাটের পোস্টটিও রিটুইট করেছেন আনুশকা শর্মা। তবে এই মাসে বাগদান না করলেও এই বছরে তাঁরা বাগদান বা বিয়ে করবেন কি না, তা জানা যায়নি। বলিউড হাঙ্গামা।
