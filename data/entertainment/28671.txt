
অভিনয়ের পাশাপাশি চিত্রশিল্পী ও গায়ক হিসেবে সালমান খানের পরিচয় মিলেছে। এ ছাড়া অল্প-স্বল্প লেখালেখির অভ্যাসও তাঁর আছে। ২০১০ সালে মুক্তি পাওয়া ‘ভির’ ছবিতে অভিনয়ের পাশাপাশি এর গল্প লিখেছিলেন সালমান। এবার ‘কিক’ ছবির সিক্যুয়েলের গল্পের পাশাপাশি এর চিত্রনাট্য লেখার জন্য সালমানকে অনুরোধ করেছেন ছবির পরিচালক সাজিদ নাদিয়াদওয়ালা। সিক্যুয়েলের নাম ঠিক করা হয়েছে ডেভিল।এরই মধ্যে ডেভিল ছবির গল্প-ভাবনা নিয়ে সাজিদের সঙ্গে আলোচনা করেছেন সালমান। সেটি সাজিদ এতটাই পছন্দ করেছেন যে, ছবির গল্পের পাশাপাশি চিত্রনাট্য লেখার জন্যও সালমানকে অনুরোধ করেছেন।বিষয়টির সত্যতা নিশ্চিত করে সাজিদ বলেন, ‘হ্যাঁ, এটা সত্য যে, সালমান ছবিটির গল্প-ভাবনা আমাকে শুনিয়েছেন। তবে বিষয়টি এখন একদমই প্রাথমিক পর্যায়ে আছে। তাই এখন বেশি কিছু বলা সম্ভব না।’ সম্প্রতি এক খবরে এমনটিই জানিয়েছে ইন্ডিয়া টুডে।এদিকে ঘনিষ্ঠ একটি সূত্র জানিয়েছে, ‘ডেভিল’ ছবির গল্প-ভাবনা নিয়ে কাছের কয়েকজন বন্ধুর সঙ্গে আলোচনা করেছেন সালমান। তিনি ছবির গল্প নিয়ে বিস্তারিত কিছু না জানালেও, আবেগপূর্ণ একটি গল্প নিয়েই এগোবে ‘ডেভিল’ ছবির কাহিনি। বর্তমানে একাধিক ছবির শুটিং নিয়ে প্রচণ্ড ব্যস্ত আছেন সালমান। এ জন্য তাড়াহুড়া না করে সময় নিয়ে ছবির গল্প লিখতে চান তিনি। সালমানের গল্প অবলম্বনে ছবিটি পরিচালনা করবেন সাজিদ নাদিয়াদওয়ালা।
