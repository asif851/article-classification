
ভারতীয় তারকা রজনীকান্ত যে কতটা জনপ্রিয়, তা নিয়ে বহু কথা হয়েছে আগে। তাঁর একটি ছবি মুক্তি পেলে সেটা টেরও পাওয়া যায়। সম্প্রতি তাঁর কাবালি ছবি মুক্তির সময় কত কাণ্ডই না ঘটিয়েছেন ভক্তরা!ভারতের দক্ষিণী ছবিতে রজনীকান্ত একমেবাদ্বিতীয়ম। ৬৫ বছর বয়সী এই তারকার কোনো ছবি মুক্তি পেলে ভক্তরা তাঁর ছবিতে দুধ ঢেলে শ্রদ্ধা জানান। এমনও হয়, সিনেমা মুক্তির পর ভক্তরা প্রতিদিন রজনীকান্তের বিলবোর্ড বা কার্ডবোর্ডের ছবিকে ১১ থেকে ১৬ হাজার গ্যালন দুধ দিয়ে গোসল করান। এই দুধ সংগ্রহের জন্য কোনো কোনো ভক্ত ডেইরি ফার্ম থেকে দুধ চুরি করেন। তামিলনাড়ুর মিল্ক ডিলার এমপ্লয়িজ ওয়েলফেয়ার অ্যাসোসিয়েশনের প্রেসিডেন্ট পন্নুস্বামী অভিযোগ করেছেন যে ভোরবেলা ডেইরির কর্মীরা দোকানের সামনে দুধ রেখে এলে তা চুরি করে নিয়ে যান রজনীকান্তের ভক্তরা। তাঁর ছবিতে দুধ ঢালার এই ঐতিহ্য থেকে ভক্তদের বেরিয়ে আসার অনুরোধ করেছেন পন্নুস্বামী। কাবালি মুক্তির আগে গত মাসে এই অ্যাসোসিয়েশন রজনীকান্তকে অনুরোধ করেছিল যে দুধের অপচয় করার বদলে যদি তারকার এই ভক্তদের রক্তদান বা শরীরের অঙ্গদানের মতো কাজে উৎসাহিত করা যেত, তাহলে ভালো হতো।এ বছরের শুরুতে সমাজকর্মী আই এম এস মানিভান্নান রজনীকান্ত ও তাঁর ভক্তদের বিরুদ্ধে তো মামলাই ঠুকে দিয়েছেন। তাঁর যুক্তি ছিল, কর্ণাটকে শিশুমৃত্যুর হার আশঙ্কাজনক। সেখানে দুধের এই অপচয় শোভন নয়। আগামী মাসে ওই মামলার শুনানি হবে।কিন্তু ভক্ত তো ভক্তই। তাঁরা কেন এসব শুনবেন? তাঁরা তো রজনীকান্তকে বসিয়েছেন সেই আসনে, যেখানে আর কেউ পৌঁছাতে পারবে না। রজনীকান্ত ফ্যানস ওয়েলফেয়ার অ্যাসোসিয়েশনের প্রেসিডেন্ট রজনী সন্তোষ এসবই উড়িয়ে দিয়েছেন এক ফুৎকারে। তাঁর সংগঠনের সদস্যসংখ্যা ১৫ হাজার বলে তিনি দাবি করেন। তিনি যা বলেছেন, তার সারমর্ম করলে দাঁড়ায়, রজনীকান্তের মতো তারকা দুর্লভ। এই তারকা তাঁর আয়ের অর্ধেকটাই ব্যয় করেন মানবতার সেবায়। তাই তাঁকে নিয়ে এ ধরনের আচার পালন করা অন্যায় নয়। নিউইয়র্ক টাইমস।
