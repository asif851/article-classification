
চরের মালিক শহীদুজ্জামান সেলিম যৌনপল্লি থেকে বিয়ে করে গ্রামে তোলে পানাইকে। গ্রামে এসে পানাই তার জীবন বদলে ফেলতে চায়। কিন্তু গ্রামের মানুষের ওপর স্বামীর অত্যাচার-অনাচার দেখে স্বামীর বিরুদ্ধেই গ্রামবাসীকে জাগিয়ে তোলে পানাই। গেল বছর মুক্তি পাওয়া বাপজানের বায়োস্কোপ ছবির এই পানাই চরিত্রে অভিনয় করেছিলেন সানজিদা তন্ময়। ওটাই তাঁর বড় পর্দায় অভিষেক।
এবার নতুন ছবি শেষ চুম্বন-এ তাঁর পারমিতা চরিত্রটা পুরাই উল্টো। এখানে পারমিতার প্রতি স্বামীর অবিশ্বাস-অবহেলা থাকলেও আঁকড়ে ধরে সংসারটাই করে যেতে চান পারমিতা। মুনতাহিদ লিটন পরিচালিত এই ছবিটি মুক্তি পাবে আগামীকাল।
গত সোমবার প্রথম আলো কার্যালয়ে এসেছিলেন সানজিদা তন্ময়। আড্ডায় বসে প্রথমে জানতে চাওয়া হয়েছিল শেষ চুম্বন ছবিটি নিয়ে তাঁর প্রত্যাশা কেমন? সানজিদা তন্ময়ের সোজাসাপটা উত্তর, ‘বেশি প্রত্যাশা। দর্শকেরা ছবিটি প্রেক্ষাগৃহে দেখতে বসে গল্পের ধারাবাহিকতায় ভাববেন এক, হবে আরেক। মজা পাবেন তাঁরা। অনেকটা থ্রিলার গল্প।’ নিজের চরিত্রের বহুমাত্রিক আবেদন নিয়ে বললেন, ‘শুরুতে স্কুলছাত্রী, তারপর কলেজের শিক্ষার্থী। এ অবস্থায় বিয়ে সবশেষে মধ্যবয়সী নারীর চরিত্রে অভিনয় করতে হয়েছে আমাকে।’
জানালেন শুটিংয়ের অভিজ্ঞতা। ‘একই দিন হয়তো সকালে স্কুলছাত্রীর চরিত্রে অভিনয় করেছি। বিকেলে মধ্যবয়সী নারীর চরিত্রে। এ কারণে আমার কাছে বেশ চ্যালেঞ্জিং মনে হয়েছে চরিত্রটি।’
সেই ক্ষেত্রে গল্পে কোনো আলাদা বিশেষত্ব আছে কি? যার ফলে দর্শকেরা ছবিটি দেখতে আগ্রহী হবেন? এই নায়িকা বলেন, ‘ছবির নাম শেষ চুম্বন। মনে হবে এখানে নায়ক-নায়িকার শুধুই রোমান্স। কিন্তু কোনো কিছুই নেই এখানে। গতানুগতিক প্রেম নেই। সেই ভিন্নতা দেখতেই দর্শকেরা হলে আসবেন।’
কথা প্রসঙ্গে সানজিদা তন্ময় জানান, শূন্য নামে তাঁর আরেকটি ছবি আগামী ২৪ মার্চ মুক্তি পাবে।
নতুন আর কোনো ছবিতে কাজ করছেন কি না? জানতে চাইলে ছোট পর্দা থেকে আসা এই তারকা জানান, এখন আর নতুন কোনো ছবিতে কাজ করছেন না তিনি। এফডিসিকেন্দ্রিক বাণিজ্যিক ছবিতে অভিনয় করতে চান না সানজিদা তন্ময়।
বর্তমান ব্যস্ততা সম্পর্কে তিনি জানান, স্বর্ণলতা, তুমি আসবে বলে, ননস্টপ—এই তিনটি ধারাবাহিকসহ একাধিক এক ঘণ্টার নাটকে অভিনয় করছেন।
কথা শেষ হওয়ার আগে এই অভিনেত্রী জানিয়ে রাখলেন, ২০১৬ তে স্টামফোর্ড বিশ্ববিদ্যালয় থেকে ইংরেজি সাহিত্যে স্নাতকোত্তর শেষ করেছেন। নিয়মিত অভিনয় নিয়েই থাকতে চান সানজিদা তন্ময়।
 
