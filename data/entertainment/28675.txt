
ফ্যান বেশ ঝোড়ো বাতাসই তুলেছে দেখা যাচ্ছে। চারদিকে শাহরুখ খানের প্রশংসা। নিজের প্রচলিত চেনা বৃত্তের বাইরে হাঁটায় শাহরুখকে বাহবাও দিচ্ছেন অনেকে। কিন্তু রাম গোপাল ভার্মা মনে করেন, ফ্যান করে নিজের পায়ে কুড়াল মেরেছেন শাহরুখ। শুধু তা-ই নয়, কিং খান যে পথে হাঁটছেন, তাতে রাজত্ব পুরো হারিয়ে যাওয়ার শঙ্কা আছে। খ্যাতিমান এই পরিচালকের ভবিষ্যদ্বাণী, এভাবে চলতে থাকলে একসময় সালমান খানের আড়ালে হারিয়ে যাবেন শাহরুখ!ফ্যান নিয়ে সবার আদিখ্যেতা দেখে বিরক্ত ভার্মা। ফ্যান-এ সাধারণ এক ভক্তের চরিত্রে কাজ করেছেন শাহরুখ। পরের ছবিতে বামন আকৃতির এক মানুষের চরিত্রেও দেখা যাবে তাঁকে। শাহরুখ যেন নিজের চেনা খোলসটা ছুড়ে ফেলে দিতে চাইছেন।কিন্তু ভার্মা মনে করেন, ‘এখানেই ভুল করবেন শাহরুখ, কমল হাসান যে ভুলটা করে নিজের তারকাসত্তা রজনীকান্তের কাছে হারিয়ে ফেলেছিলেন, সাধারণ ভক্ত, বামনাকৃতির মানুষের চরিত্রে কাজ করে মেগাস্টার এসআরকে একই ভুল করতে চলেছেন। রজনীকান্তের মতো কমলও মহাতারকা ছিলেন, কিন্তু এরপরই খাটো, মোটা, লম্বাদের চরিত্র করতে শুরু করলেন। শাহরুখের ভক্ত হিসেবে আমি আশা করব, ভুল মানুষের পরামর্শ তিনি শুনবেন না।’ ইন্ডিয়ান এক্সপ্রেস।
