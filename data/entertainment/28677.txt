
অমিতাভ রেজা পরিচালিত প্রথম চলচ্চিত্র আয়নাবাজির ওয়ার্ল্ড প্রিমিয়ার হবে বেসরকারি টিভি চ্যানেল আরটিভিতে। গত শনিবার এ-সংক্রান্ত একটি চুক্তি স্বাক্ষর হয়। এ সময় উপস্থিত ছিলেন এই ছবির প্রযোজকদের পক্ষে কনটেন্ট মেটার্সের পরিচালক জিয়াউদ্দিন আদিল, চলচ্চিত্রের কাহিনিকার গাউসুল আজম শাওন, পরিচালক অমিতাভ রেজা, আরটিভির প্রধান নির্বাহী কর্মকর্তা (সিইও) সৈয়দ আশিক রহমান ও অনুষ্ঠানপ্রধান দেওয়ান শামসুর রাকিব।
পরিচালক অমিতাভ জানান, অচিরেই বড় পর্দায় মুক্তি পাবে সিনেমাটি। মুক্তির পরই দেখানো হবে চ্যানেলে। আয়নাবাজি ছবির মূল চরিত্রে অভিনয় করেছেন চঞ্চল চৌধুরী ও নাবিলা। সম্প্রতি এই ছবির ট্রেলার এবং এতে অর্ণবের গাওয়া একটি গান মুক্তি দেওয়া হয়েছে।
