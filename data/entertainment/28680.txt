

আনুষ্ঠানিকভাবে বিবাহবিচ্ছেদ হতে যাচ্ছে তারকা জুটি তাহসান ও মিথিলার। বেশ কিছু দিন ধরেই তাঁদের বিবাহবিচ্ছেদের গুঞ্জন শোনা গেলেও অবশেষে এটি সত্যি হলো। এবার বিচ্ছেদের কথা স্বীকার করে নিলেন দুজনই।

আজ বৃহস্পতিবার দুপুরে তাহসান ও মিথিলা বলেন, ‘অতি দুঃখের সঙ্গে জানাচ্ছি যে আমাদের বিবাহবিচ্ছেদ হচ্ছে। কয়েক মাস ধরেই আমরা বিষয়টি নিয়ে ভাবছিলাম। অবশেষে সিদ্ধান্ত নিলাম কোনো চাপে না থেকে আলাদা থাকার। আমরা জানি, আমাদের এই সিদ্ধান্তে অনেকে ব্যথিত হবেন। সে জন্য আমরা দুঃখ প্রকাশ করছি।’
সংগীতশিল্পী ও অভিনেতা তাহসান ও মিথিলা বলেন, কঠিন সময়ে ভক্তরা তাঁদের সঙ্গেই থাকবেন বলেই তাঁরা বিশ্বাস করেন।
তাহসান ও মিথিলা ২০০৬ সালে ৩ আগস্ট বিবাহবন্ধনে আবদ্ধ হন। আইরা তেহরীম খান তাহসান-মিথিলা দম্পতির একমাত্র সন্তান।
তাহসান মিথিলার পরিচয় গানের মাধ্যমে। তাহসান তখন ব্ল্যাক ব্যান্ডের গায়ক। এক বন্ধুর সঙ্গে তাহসানের আড্ডায় গান শুনতে যান মিথিলা। এরপর পর ধীরে ধীরে সম্পর্ক পরিণয়ে গড়ায়। বিয়ের পর এ জুটি একাধিক নাটকে অভিনয় করেছেন। ‘আমার গল্পে তুমি’, ‘মিস্টার অ্যান্ড মিসেস’ নাটকসহ বেশ কয়েকটি নাটকে অভিনয় করেন এই জুটি। নাটক ছাড়াও এ জুটি একসঙ্গে গানও গেয়েছেন।
বেবি কেয়ার ব্র্যান্ড মেরিল বেবির শুভেচ্ছাদূত হয়েছিলেন তারকা দম্পতি তাহসান ও মিথিলা। ২০০৭ সালে তাহসান-মিথিলার জুঁই নারিকেল তেলের বিজ্ঞাপনটি বেশ দর্শকপ্রিয়তা পেয়েছিল।
 
