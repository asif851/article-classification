
ক্যানসারের সঙ্গে লড়াই করে অবশেষে মৃত্যুর কাছে হার মানলেন গীতিকার, মডেল ও অভিনেতা ইমাম হোসেন। কোরিয়াপ্রবাসী এই সংস্কৃতিকর্মী আজ মঙ্গলবার ভোরে সেখানকার একটি স্থানীয় হাসপাতালে চিকিৎসাধীন অবস্থায় মারা যান। (ইন্না লিল্লাহি ওয়া ইন্না ইলাইহি রাজিউন)। মৃত্যুকালে তাঁর বয়স হয়েছিল ৪৮ বছর।মোস্তফা সরয়ার ফারুকীর ‘টেলিভিশন’ ছবিতে অভিনয় করেন ইমাম হোসেন। পাশাপাশি তাঁর পরিচালনায় বেশ কয়েকটি বিজ্ঞাপনচিত্রেও দেখা গেছে তাঁকে। ইমাম হোসেনের মৃত্যু কষ্ট দিয়েছে এই পরিচালককে। ফেসবুকে স্ট্যাটাস দিয়ে ফারুকী সেই কষ্টের কথা প্রকাশ করেছেন।ফারুকী লিখেছেন, ‘দিন শুরু হলো মনে খারাপ করা খবর দিয়ে। “টেলিভিশন” ছবির অভিনেতা, আমার বন্ধু-ভাই ইমাম লি কাল রাতে ক্যানসারের সঙ্গে তাঁর দীর্ঘ লড়াইয়ে হার মেনেছে। ভোর থেকে মাথায় সিনেমার মতো চলছে ইমাম লি…’মোস্তফা সরয়ার ফারুকীর ‘টেলিভিশন’ ছবিটি ছাড়াও ইমাম হোসেন অভিনয় করেছেন আবু শাহেদ ইমনের শর্ট ফিল্ম ‘দ্য কন্টেইনার’-এ। ছবি দুটি বুসান চলচ্চিত্র উৎসবে প্রদর্শিত হয়।নব্বইয়ের দশকে জনপ্রিয় ব্যান্ড ‘এলআরবি’র একটি অ্যালবামে একটি গান লিখেছিলেন ইমাম হোসেন। আর ২০১০ সালে আইয়ুব বাচ্চুর সুরে ‘অনুভবে’ শিরোনামের একটি মিশ্র অ্যালবামের সব কটি গানের কথা লিখেছিলেন তিনি।এ ছাড়া দেশের আরও বেশ কয়েকটি গানের দলের জন্যও গান লিখেছিলেন ইমাম হোসেন।
