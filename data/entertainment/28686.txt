
‘আমার আশপাশের সবাই চাইছেন এখনই বিয়ে করে থিতু হই আমি, কিন্তু কবে থিতু হব এ বিষয়ে আমি এখনো জানি না। অবশ্য থিতু হওয়ার জন্য নিজের ওপর কোনো রকম চাপ সৃষ্টি করতে চাই না। এটি এমন একটি বিষয়, যা যখন ঘটার তখনই ঘটবে।’ সম্প্রতি এভাবেই নিজের বিয়ে নিয়ে মন্তব্য করেছেন বাঙালি বংশোদ্ভূত বলিউডের অভিনেত্রী বিপাশা বসু।‘লাভ স্টোরি ২০৫০’ তারকা হারমান বাওয়েজার সঙ্গে প্রেমের কথাও স্বীকার করেছেন ৩৫ বছর বয়সী বিপাশা। এ প্রসঙ্গে তিনি বলেন, ‘হারমান ও আমি ভালো বন্ধু। দুজন মানুষের মধ্যে বন্ধুত্ব না থাকলে কোনো সম্পর্কই গড়ে উঠতে পারে না। দুজন দুজনকে নিয়ে অনেক সুখী আমরা।’ সম্প্রতি এক খবরে এমনটিই জানিয়েছে ইন্দো-এশিয়ান নিউজ।অবশ্য, গত ফেব্রুয়ারি মাসেই বয়সে দুই বছরের ছোট হারমানের সঙ্গে প্রেমের কথা স্বীকার করেন বিপাশা। এক টুইটার বার্তায় তিনি লেখেন, ‘আমি স্পষ্ট করে সত্য কথাটাই বলছি। হ্যাঁ, আমি হারমানের ভালোবাসায় ডুবে আছি।’ বিপাশা আরও লেখেন, ‘শেষ পর্যন্ত এমন একজন মনের মানুষের সন্ধান আমি পেয়েছি, যাঁর মানবিক গুণাবলি আমার চেয়ে অনেক বেশি উন্নত। পবিত্র এ ভালোবাসা পেয়ে নিজেকে ভাগ্যবান মনে করছি।’হারমানের আগে বলিউডের আরও দুই অভিনেতার সঙ্গে প্রণয়ে জড়িয়েছিলেন বিপাশা। ‘রাজ’ ছবির সহ-অভিনেতা দিনো মোরিয়ার সঙ্গে ১৯৯৬ থেকে ২০০২ সাল পর্যন্ত টানা ছয় বছর প্রেমের সম্পর্ক টিকিয়ে রাখতে পেরেছিলেন বিপাশা। এরপর তাঁর জীবনে আসেন জন আব্রাহাম। ২০০৩ সালে মুক্তি পাওয়া ‘জিসম’ ছবিতে জুটি বেঁধে অভিনয় করতে গিয়ে একে অন্যের প্রতি দুর্বল হয়ে পড়েন জন-বিপাশা। নয় বছর চুটিয়ে প্রেম করেছেন। দীর্ঘদিন এক ছাদের নিচেও বসবাস করেছেন তাঁরা। কিন্তু শেষ পর্যন্ত টেকেনি তাঁদের প্রেম। ২০১১ সালে বিচ্ছেদের ঘোষণা দেন জন ও বিপাশা।
চলতি বছরের শুরুর দিকে প্রেমিকা প্রিয়া রাঞ্চালের সঙ্গে বিয়ের খবর নিশ্চিত করেন বিপাশার সাবেক প্রেমিক জন আব্রাহাম। এর দুই মাস না পেরোতেই হারমানকে মনের মানুষ হিসেবে স্বীকৃতি দেন বিপাশা।
