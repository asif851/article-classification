
সংগীত পরিচালক হাবিব ওয়াহিদের শুরুটাই হয়েছিল লোকসংগীত দিয়ে। এই শতাব্দীর শুরুর দিকে কায়া ও হেলালকে নিয়ে হাবিব কিছু জনপ্রিয় লোকগানকে নতুনরূপে ফিরিয়ে আনেন। সেই ধারাটি দারুণ জনপ্রিয়তা পায়। মাঝে শিরিনের সঙ্গে লোকসংগীত নিয়ে কাজ করেছিলেন তিনি। এরপর লম্বা বিরতি। মৌলিক গান থেকে লোকসংগীতে আর ফেরা হয়নি তাঁর। তবে নতুন বছরে হাবিব আবারও নিজ শিকড়ে ফিরতে চান। তাই তো তিনি হাতে নিলেন তরুণ শিল্পীদের নিয়ে লোকসংগীতের এক প্রকল্প। দীর্ঘ সময় পর ২০১৭-তে এসে গান নিয়ে হাবিব তাঁর নতুন ভাবনার কথা জানালেন। বললেন, শিগগির ফিরছেন নতুন সংগীতায়োজন করা কিছু লোকগান নিয়ে। নতুন প্রজন্মের শিল্পীদের নিয়ে নতুন ভাবনা কাজে লাগাতে চান তিনি। পাশাপাশি গানের জগতে একেবারেই নবীন প্রতিভাবান শিল্পীদেরও খুঁজে বের করতে চান তিনি। তাঁদের নিয়েই নিজের লোকগানের অ্যালবামটি করবেন হাবিব। এ সময়ে এসে কেন এই ভাবনা? প্রশ্নটি করলে এই সংগীত তারকা বলেন, ‘এটা সময়ের দাবি। এখন ডিজিটাল মিডিয়ার যুগ। এর কল্যাণে সহজেই মানুষের কাছে পৌঁছানো সম্ভব। নতুন প্রতিভাবান শিল্পীদের করা গান অনলাইনের মাধ্যমে শ্রোতাদের কাছে সহজে পৌঁছে যাবে। একদিকে নতুন শিল্পী তৈরি হবে, অন্যদিকে নতুন প্রজন্মের শ্রোতাদের কাছে লোকগানও নতুন করে বাজবে।’ নতুন শিল্পীদের নির্বাচনের ব্যাপারে তিনি বলেন, নতুন প্রজন্মের প্রতিষ্ঠিত শিল্পীদের পাশাপাশি ব্যক্তিগত উদ্যোগে কিংবা পরিচিতজনদের মাধ্যমেও নতুনদের নির্বাচন করা হবে। হাবিব জানান, ফেব্রুয়ারির শেষ দিকে নতুন লোকসংগীত প্রকল্পের এ কাজ শুরু করবেন তিনি।
