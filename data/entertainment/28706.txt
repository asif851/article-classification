
বলিউড তারকা ইলিয়েনা ডি’ক্রুজ রহস্য ভালোবাসেন। ব্যক্তিগত কোনো প্রশ্ন করলেই সরাসরি কিছু না বলে সব সময় ঘুরিয়ে পেঁচিয়ে জবাব দেন। আর তা শুনে কিছুই ঠাওর করা যায় না। গত বছর বড়দিনের আগে একটি ছবি প্রকাশ করে মানুষকে ধাঁধায় ফেলে দেন এই নায়িকা। তিনি বিয়ে করেছেন নাকি করেননি, তা এখনো নিশ্চিত নয়। এরই মধ্যে ইন্টারনেটে ছড়িয়েছে তাঁর অন্তঃসত্ত্বা হওয়ার গুঞ্জন। এত দিন চুপ করে ছিলেন ইলিয়েনা। হয়তো তাঁর ধৈর্যেরও সীমা ভেঙে গেছে। এবার আর এড়িয়ে না গিয়ে গুঞ্জনের জবাব দিয়েছেন তিনি।
কিছুদিন আগে ইলিয়েনা ডি’ক্রুজ তাঁর ইনস্টাগ্রাম অ্যাকাউন্টে একটি ছবি প্রকাশ করেন। সেই ছবি দেখে কয়েকজন ইন্টারনেট ব্যবহারকারীর মনে হয়েছে এই নায়িকা অন্তঃসত্ত্বা। অনেকেই তাঁকে প্রশ্ন করেন, ‘আপনি কি অন্তঃসত্ত্বা?’ কয়েকজন তো নিশ্চিত হওয়ার আগেই অভিনন্দন আর শুভকামনা জানিয়েছেন। বিষয়টি নিয়ে ভারতের কয়েকটি সংবাদমাধ্যম প্রতিবেদন প্রকাশ করেছে।
বলিউড আর দক্ষিণী ছবির তারকা ইলিয়েনা ডি’ক্রুজের সঙ্গে অস্ট্রেলিয়ার আলোকচিত্রী অ্যান্ড্রু নিবোনের প্রেম অনেক দিনের। দুজন এক ছাদের নিচেই থাকেন। গত বছর নিজের একটি ছবিতে অ্যান্ড্রুকে স্বামী পরিচয় দেন ইলিয়েনা। এই তারকা এরই মধ্যে চুপিসারে বিয়ের শপথ নিয়ে ফেলেছেন কি না, সেটা এখনো অস্পষ্ট। কারণ তাঁর কাছ থেকে এখন পর্যন্ত কোনো আনুষ্ঠানিক ঘোষণা আসেনি।
বিয়ের গুজব খোলাসা না করলেও গতকাল শনিবার অ্যান্ড্রুর তোলা দুটি ছবি ইনস্টাগ্রামে প্রকাশ করে অন্তঃসত্ত্বা হওয়ার গুঞ্জনের জবাব দিয়েছেন ইলিয়েনা। একটি রঙিন ছবি প্রকাশ করে তিনি লিখেছেন, ‘ভালো জিনিস গ্রহণ করুন, আর মন্দ জিনিস বর্জন করুন।’ এরপর আরেকটি সাদাকালো ছবি দিয়ে লিখেছেন, ‘অন্তঃসত্ত্বা নই।’
প্রেমিকের ব্যাপারে কেন কিছুই বলতে চান না? জবাবে ইলিয়েনা সাংবাদিকদের বলেছিলেন, ‘আমরা তারকারা সবার অনেক ভালোবাসা পাই। তবে সেই ভালোবাসার চেয়েও দ্বিগুণ নেতিবাচক কথা অনেক সময়ই শুনতে হয়। কোনো কারণ ছাড়া এসব কথা আমাদের শুনতে হয়। মাঝেমধ্যে মন্তব্যগুলো খুব নোংরা হয়। সে (অ্যান্ড্রু নিবোন) তারকা নয়, সাধারণ একজন মানুষ। তাকে এসবের মধ্যে ফেলাটা ঠিক মনে করি না।’ ইন্ডিয়া টুডে
