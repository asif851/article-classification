
উল্টো-পাল্টা নানা কীর্তি ঘটিয়ে ‘ব্যাডবয়’ তকমা পেলেও, বরাবরই হৃদয়ের বিশালতার প্রমাণ দিয়েছেন সালমান খান। নিজের বিয়িং হিউম্যান ফাউন্ডেশনের মাধ্যমে নিয়মিত নানা দাতব্য কাজ করেন এই ‘দাবাং’ তারকা। সবার গোচরে কিংবা অগোচরে ব্যক্তি উদ্যোগেও অসহায় মানুষের পাশে দাঁড়ান তিনি। সম্প্রতি ৭৫ বছর বয়সী এক বৃদ্ধা ও তাঁর বিধবা মেয়ের পরিবারের দায়িত্ব নিয়ে আবারও তার প্রমাণ দিলেন সালমান। এ প্রসঙ্গে বলিউডলাইফ ডটকম জানিয়েছে, কাশ্মীরে ‘বজরঙ্গি ভাইজান’ ছবির শুটিং শেষ করে চলে যাওয়ার আগ মুহূর্তে বৃদ্ধা জয়না বেগমের ভাগ্য পরিবর্তনের দায়িত্ব নেন সালমান। কয়েক দিন আগে সালমানের শুটিংয়ের খবর পেয়ে ‘বজরঙ্গি ভাইজান’ ছবির সেটে তাঁর সঙ্গে দেখা করতে যান জয়না বেগম। তিনি সালমানের নিরাপত্তাকর্মীদের মাধ্যমে সালমানের কাছে সাহায্যের আবেদন জানান। এরপর জয়না বেগমের সঙ্গে কথা বলা শুরু করেন সালমান। তিনি কয়েক ঘণ্টা ধরে জয়না বেগমের সমস্যা ও সংগ্রামের কথা শোনেন।জয়না বেগম সালমানকে জানান, তাঁর ৪০ বছর বয়সী বিধবা মেয়ে আছে। চার সন্তান লালন-পালন করতে রীতিমতো হিমশিম খেতে হচ্ছে তাঁর মেয়েকে। বিষয়টি জানার সঙ্গে সঙ্গে জয়না বেগমের বড় নাতি ১৮ বছর বয়সী গহর আহমাদকে ‘বজরঙ্গি ভাইজান’ ছবির সেটে কাজের ব্যবস্থা করে দেন। শুধু তাই নয়, গহরকে মুম্বাইয়ে নিয়ে গিয়ে নিজের সঙ্গে রেখে কাজের ব্যবস্থা করে দেবেন বলেও কথা দেন সালমান। গহরকে সালমান এও বলেন, ভবিষ্যতে তার পরিবারকে কখনোই কোনো রকম অভাবের মুখে পড়তে হবে না।
