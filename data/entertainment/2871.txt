
বাপ্পারাজ ও নিপুণ একসঙ্গে দুটি ছবিতে অভিনয় করেছেন। ছবি দুটি হচ্ছে রাজ্জাক পরিচালিত ‘কোটি টাকার ফকির’ এবং অনন্য মামুন পরিচালিত ‘কাছে এসে ভালোবাসো’। প্রথম ছবিটি মুক্তি পেলেও দ্বিতীয় ছবিটির কিছুদিন শুটিং হওয়ার পরই বন্ধ হয়ে যায়। আর শুটিং হবে কি না তাও নিশ্চিত করে বলতে পারছেন না নিপুণ। তবে বাপ্পারাজ ও নিপুণ আবারও একসঙ্গে ছবিতে অভিনয় করলেন। অবশ্য সহশিল্পী হিসেবে নয়; কার্তুজ নামের এই ছবিতে নিপুণ অভিনয় করেছেন বাপ্পারাজের পরিচালনায়। প্রথম ছবিতে কাজ করতে গিয়ে পরিচালক বাপ্পারাজের প্রশংসায় পঞ্চমুখ হয়েছেন নিপুণ।প্রথম আলোকে নিপুণ বলেন, ‘ছবিতে অভিনয়ের অভিজ্ঞতা থেকে শুধু এটুকুই বলতে চাই নায়ক বাপ্পারাজ বাংলা চলচ্চিত্রের সফল একজন পরিচালক হবে। গানের চিত্রায়ণ ও অভিনয়ের দৃশ্য ধারণে বাপ্পা যে মুনশিয়ানা দেখিয়েছে, তা আমাকে মুগ্ধ করেছে।’নিপুণ আরও বলেন, ‘বাপ্পা আমার চেয়ে বড়। কিন্তু সে-ই একমাত্র নায়ক, যাকে আমি তুই বলে সম্বোধন করি। রাজ্জাক পরিচালিত কোটি টাকার ফকির ছবিতে কাজ করতে গিয়ে তার সঙ্গে পরিচয়। প্রথম ছবিতে কাজ করার সময়ই আমাদের মধ্যে দারুণ বন্ধুত্বপূর্ণ সম্পর্ক গড়ে উঠে। বাপ্পা পরিচালিত প্রথম ছবিতে কাজ করতে আমি নিজেও অনেক সন্তুষ্ট। আর ছবিতে আমাকেও সে চমত্কারভাবে উপস্থাপন করেছে।’সম্প্রতি রাঙামাটিতে টানা ১২ দিন ‘কার্তুজ’ ছবির শুটিং করেছেন নিপুণ। ছবিটিতে নিপুণের বিপরীতে অভিনয় করেছেন সুপার হিরো হিরোইন প্রতিযোগিতার সোহান। এদিকে ‘কার্তুজ’ ছবিটি ছাড়া নিপুণ এখন মোহাম্মদ হোসেন পরিচালিত ‘আই ডোন্ট কেয়ার’ ছবির শুটিং নিয়ে ব্যস্ত। ছবিটিতে নিপুণের সহশিল্পী আরেক নবাগত আদি।
