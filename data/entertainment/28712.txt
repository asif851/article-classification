
শাকিব খান অভিনীত ‘চালবাজ’ ছবি নিয়ে অনেক চালবাজি হয়েছে। চলচ্চিত্রপাড়ার খবর, শাকিবের বিরোধীপক্ষ নাকি কোনোভাবেই চায়নি, এই বৈশাখে ছবিটি বাংলাদেশের প্রেক্ষাগৃহে মুক্তি পাক। দর্শক ও শাকিবভক্তরা ‘চালবাজ’ ছবিটি যেন প্রেক্ষাগৃহে বসে দেখতে না পারে, তার সব চেষ্টাই হয়েছে। গতকাল সোমবার বিকেলে চলচ্চিত্র সেন্সর বোর্ডের ভাইস চেয়ারম্যান আজিজুর রহমান প্রথম আলোর সঙ্গে কথা বলতে গিয়ে তেমন ইঙ্গিত দেন। জানা গেছে, সব বাধা জয় করে শেষ পর্যন্ত ‘চালবাজ’ যাচ্ছে দর্শকদের কাছে। ২৭ এপ্রিল শ খানেক প্রেক্ষাগৃহে ‘চালবাজ’ মুক্তি দেওয়ার প্রাথমিক সিদ্ধান্ত নিয়েছেন ছবিটির বাংলাদেশের আমদানিকারক প্রতিষ্ঠান এন ইউ ট্রেডার্সের কর্ণধার কামাল মোহাম্মদ কিবরিয়া।
শাকিব খান অভিনীত ‘চালবাজ’ প্রযোজনা করেছে ভারতের এসকে মুভিজ। সাফটা চুক্তির আওতায় ছবিটি বাংলাদেশে মুক্তি পাচ্ছে, আর এর বিনিময়ে বাংলাদেশের ছবি ‘অজান্তে ভালোবাসা’ ভারতের প্রেক্ষাগৃহে মুক্তি পাওয়ার কথা রয়েছে। ভারত থেকে আমদানি করা ‘চালবাজ’ ছবিটি গতকাল রাতে বিনা কর্তনে ছাড়পত্র দিয়েছে চলচ্চিত্র সেন্সর বোর্ড।
চলচ্চিত্র সেন্সর বোর্ডের সদস্য ও বাংলাদেশ চলচ্চিত্র প্রদর্শক সমিতির সভাপতি ইফতেখার উদ্দিন নওশাদ গতকাল রাতে প্রথম আলোকে বলেন, ‘আমরা ছবিটি দেখেছি। এতই ভালো লেগেছে যে আমরা কোনো ধরনের কর্তন ছাড়াই ছবিটির ছাড়পত্র দিয়েছি।’
‘চালবাজ’ ছবির প্রধান চরিত্রে অভিনয় করেছেন বাংলাদেশের শাকিব খান। তাঁর বিপরীতে আছেন ভারতের বাংলা ছবির নায়িকা শুভশ্রী। শাকিব আর শুভশ্রীর ‘নবাব’ ছবিটি বাংলাদেশে গত বছর অন্যতম ব্যবসাসফল ছবির তালিকায় জায়গা করে নিয়েছে। প্রথম আলোর সঙ্গে শাকিব খান বলেন, ‘আমি তো দেশে আর দেশের বাইরে ছবির কাজ নিয়ে ব্যস্ত। এর মধ্যে শুনলাম, কে বা কারা আমার এই ছবির মুক্তিতে নাকি বাধা দেওয়ার চেষ্টা করেছে। নানা বিভ্রান্তিমূলক কথা ছড়িয়েছে। শুনেছি, চলচ্চিত্র সেন্সর বোর্ডের সদস্যরা ছবিটি দেখে খুশি হয়েছেন, এটা বড় প্রাপ্তি। আশা করছি, চলচ্চিত্র সেন্সর বোর্ডের সদস্যদের পর এবার ছবিটি দেশের মানুষের ভালোবাসা পাবে।’
শাকিব আরও বলেন, ‘প্রথম আলোর মাধ্যমে দেশের চলচ্চিত্রের অভিভাবক, আমার ভক্ত আর শুভাকাঙ্ক্ষীদের বলতে চাই, আপনাদের কারণেই আমি শাকিব খান। আপনাদের দেখানো পথেই আমি হাঁটছি। অনেক সাধনার পর আজ বাংলাদেশের বাইরেও আমার কাজের সুযোগ তৈরি হয়েছে। বাইরের দেশে যে সম্মান নিয়ে আমি কাজ করছি, এটা সবার অর্জন। চেষ্টা করছি, দুই দেশের মধ্যে বন্ধুত্বপূর্ণ সম্পর্কের মধ্য দিয়ে যৌথভাবে সুন্দর সব কাজ করতে, আপনারা সহযোগিতা করুন। এর ফলে নতুন প্রজন্মের ছেলেমেয়েরা দেশের পাশাপাশি বাইরেও কাজের সুযোগ পাবে।’  ২০ এপ্রিল ভারতের পশ্চিমবঙ্গের ৯১টি প্রেক্ষাগৃহে মুক্তি পেয়েছে ‘চালবাজ’। বাংলাদেশের তথ্য মন্ত্রণালয়ে আমদানির অনুমতি পেতে দেরি হওয়ায় ভারতে আগে মুক্তি পেয়েছে ‘চালবাজ’। ছবিটি প্রযোজনা করেছে ভারতের এসকে মুভিজ। ছবিটির বাংলাদেশের আমদানিকারক প্রতিষ্ঠান এন ইউ আহাম্মদ ট্রেডার্সের কর্ণধার ও চলচ্চিত্র প্রযোজক কামাল মোহাম্মদ কিবরিয়া বলেন, ‘আমরা অনেক আগে থেকেই বলছি, বাংলাদেশের দর্শকেরা “চালবাজ” দেখার জন্য অধীর আগ্রহে অপেক্ষা করছেন। এত দিন চলচ্চিত্র সেন্সর বোর্ডের ছাড়পত্রের জন্য অপেক্ষা করেছি। আগামী শুক্রবার দেশের দর্শকদের ছবিটি দেখানোর জন্য সব ধরনের প্রস্তুতি নিচ্ছি।’
‘চালবাজ’ ছবিতে শাকিব খান, শুভশ্রী ছাড়া আরও অভিনয় করেছেন বাংলাদেশের শাহেদ আলী, রেবেকা, সুব্রত, কলকাতার আশিষ বিদ্যার্থী, খরাজ মুখোপাধ্যায়, রজতাভ দত্ত প্রমুখ। পরিচালনা করেছেন জয়দীপ মুখার্জি।
