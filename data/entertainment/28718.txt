
কৌতুক অভিনেতা টেলি সামাদ গুরুতর অসুস্থ। তাঁকে রাজধানীর স্কয়ার হাসপাতালের করোনারি কেয়ার ইউনিটে (সিসিইউ) রাখা হয়েছে।গতকাল সোমবার দুপুরে প্রথম আলোকে টেলি সামাদের সর্বশেষ অবস্থা সম্পর্কে চিকিৎসক কামাল পাশা বলেন, ‘টেলি সামাদ হৃদ্রোগে আক্রান্ত হয়ে গুরুতর অবস্থায় আমাদের হাসপাতালে চিকিৎসাধীন আছেন। পাশাপাশি নানা ধরনের জটিল রোগে ভুগছেন তিনি। তাঁর অস্ত্রোপচার করার সিদ্ধান্ত নেওয়া হয়েছে। অস্ত্রোপচারের দিন চারেক পার না হওয়া পর্যন্ত বলা সম্ভবনয় শারীরিক অবস্থাটা কেমন।’গত শুক্রবার সন্ধ্যায় টেলি সামাদকে স্কয়ার হাসপাতালে আনা হয়।টেলি সামাদ ১৯৭৩ সালে কার বউ চলচ্চিত্রের মধ্য দিয়ে বড় পর্দায় যাত্রা শুরু করেন। তবে তিনি দর্শকদের কাছে পরিচিতি পান আমজাদ হোসেনের নয়নমণি ছবির মধ্য দিয়ে।টিভি, চলচ্চিত্র ও মঞ্চে অভিনয়ের পাশাপাশি প্রযোজনা এবং গানের জগতেও তাঁর বিচরণ ছিল। ১৯৪৫ সালের ৮ জানুয়ারি ঢাকার বিক্রমপুরে জন্মগ্রহণ করেন এই অভিনয়শিল্পী।
