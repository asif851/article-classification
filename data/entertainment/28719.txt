
‘তুমি একজন নিঃস্বার্থ সত্য প্রতিমা ভালোবাসার সুবিশাল মহিমা’ মাকে নিয়ে গাওয়া তাহসানের জনপ্রিয় একটি গানের লাইন এটি। গানটি তিনি লিখেছিলেন ১৯৯৬ সালে। পরে সুর করার কাজটিও করে ফেলেছিলেন। কিন্তু গানটির রেকর্ডিং শেষ করতে দীর্ঘ ১০ বছর সময় নেন তিনি। অত্যন্ত যত্নের সঙ্গে গানটির রেকর্ডিং শেষ করে ২০০৬ সালে তা প্রকাশ করেন।এ প্রসঙ্গে তাহসান বলেন, ‘মাকে নিয়ে এই গানটি আমি লিখেছিলাম ১৯৯৬ সালে। গানটির সুর করার পেছনেও একটি মজার ঘটনা আছে। নববর্ষের একটি অনুষ্ঠানে আমি গান করতে যাই। সেখানে আমার মাও গিয়েছিলেন। মঞ্চে কী গান করব বুঝতে পারছিলাম না। হঠাত্ করে মাকে নিয়ে লেখা গানটির কথা আমার মনে পড়ে গেল। মঞ্চেই গানটির সুর করে ফেললাম এবং গাইলাম। আমি তা করেছিলাম শুধুই মাকে চমকে দেওয়ার জন্য। গানটি শুনে মা অনেক খুশি হয়েছিলেন। কিন্তু পরে তিনি মন খারাপও করেছিলেন। কারণ গানটির রেকর্ডিং শেষ করতে প্রায় ১০ বছর সময় নিয়েছিলাম।’
এত সময় নেওয়ার পেছনের কারণ জানতে চাইলে তাহসান বলেন, ‘আমি মাকে অনেক ভালোবাসি। তাই এ গানটি রেকর্ডিং করার আগে অনেক চিন্তা-ভাবনা করেছি। আর এমনিতেই আমি একটু খুঁতখুঁতে স্বভাবের। গানটির রেকর্ডিংয়ের সময় আমার মনের মতো হচ্ছিল না। তাই এত দীর্ঘ সময় নেওয়া।’
