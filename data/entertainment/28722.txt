
জন্মদিনের উপহার তো বরাবরই বিশেষ হয়ে থাকে, যা ঘুরেফিরে বারবার কড়া নাড়ে মনে। বাংলাদেশ টেলিভিশনের বর্ষপূর্তিতে তেমনই এক বিশেষ উপহারের ব্যবস্থা করেছে কর্তৃপক্ষ। সুবর্ণজয়ন্তী উপলক্ষে তৈরি করা হয়েছে পাঁচটি গান।২৫ ডিসেম্বর বাংলাদেশ টেলিভিশন ৫০ বছর পেরোবে। ‘শুভেচ্ছা তোমারই জন্য/তোমাকে নিয়ে বাঁচে আমাদের ১৬ কোটি স্বপ্ন’—জন্মদিন উপলক্ষে শিল্পীরা এভাবেই একটি গানে সুরে সুরে বিটিভিকে জানালেন অভিনন্দন। গানটি লিখেছেন আসিফ ইকবাল। এতে সুর বসিয়েছেন সুজেয় শ্যাম। গানটির শিল্পীরা হলেন সুবীর নন্দী, ফাহমিদা নবী, বাপ্পা মজুমদার, কনা ও নবীন শিল্পী রুনা। গানের অংশ হিসেবেই সংগীতশিল্পীদের কণ্ঠের পাশে আসাদুজ্জামান নূরের পাঠ করা কিছু বিশেষ পঙ্ক্তি যোগ করা হয়েছে।এ ছাড়া বিটিভির সুবর্ণজয়ন্তী উপলক্ষে আরও চারটি গান লিখেছেন রফিকুজ্জামান, মিল্টন খন্দকার, কবির বকুল ও আসাদ মান্নান। সুর করেছেন শেখ সাদী খান, মিল্টন খন্দকার, জালাল আহমেদ ও শাহীন সর্দার।গানগুলো প্রসঙ্গে বিটিভির অনুষ্ঠান অধ্যক্ষ (প্রশাসন) সৈয়দ জামান প্রথম আলোকে বলেন, ‘সুবর্ণজয়ন্তী উপলক্ষে বর্ণিল সব আয়োজন নিয়ে বিটিভি তার দর্শক-শ্রোতাদের কাছে হাজির হবে। পাঁচটি গান তৈরিও সেই আয়োজনের একটি অংশ। তবে পাঁচটি গানের কোনোটিকে কিন্তু থিম সং হিসেবে বলা হচ্ছে না। সব কটি গানকে আমরা সুবর্ণজয়ন্তী সংগীত বলছি। গানগুলোয় সিনিয়র শিল্পীদের পাশাপাশি নতুন প্রজন্মের শিল্পীরা কণ্ঠ দিয়েছেন। এরই মধ্যে দুটি গানের প্রচার শুরুও হয়েছে। অল্প কয়েক দিনের মধ্যে বাকি গানগুলোর প্রচারও শুরু হবে।’
