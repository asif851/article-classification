
অভিনয়শিল্পীদের জন্য সবচেয়ে বড় উৎসব ছবির প্রিমিয়ার। এমন অনুষ্ঠানে তাঁরা সচরাচর নতুন পোশাকে সুগন্ধী মেখেই হাজির হন। ফ্রান্সে ‘দ্য হাঙ্গার গেম: মোকিংজায়-পার্ট ২’ ছবির প্রিমিয়ারেও তেমনটিই হওয়ার কথা ছিল। এ ছবির অভিনেতা-অভিনেত্রীরা যথারীতি আটপৌরে পোশাকের বদলে পরে এসেছিলেন চোখ ধাঁধানো নকশা আর রঙে বর্ণিল সব পোশাক। কিন্তু এই অনুষ্ঠানেই এক কাণ্ড করে বসেছেন অভিনেতা উডি হ্যারেলসন। স্রেফ ঘুমোবার পোশাক পরেই অনুষ্ঠানে চলে এসেছিলেন তিনি। তাঁকে দেখে মনে হচ্ছিল, যেন ঘুম থেকে উঠে সোজা বিমানে চড়ে সটান মিলনায়তনে এসে হাজির হয়েছেন তিনি।গতকাল সোমবার সন্ধ্যায় তাঁকে পায়জামা পরে প্রিমিয়ারে আসতে দেখে বিস্মিত হয়েছেন সবাই। সবারই চোখ কমবেশি কপালে উঠেছিল! ফুলহাতা টিশার্ট কনুই পর্যন্ত গোটানো আর প্রিন্টের মোজায় তাঁকে খানিকটা পাগলের মতোই দেখাচ্ছিল। আর এমন পোশাকেই তিনি গিয়ে দাঁড়িয়েছিলেন ছবি তোলার মঞ্চে। ছবির অন্যান্য অভিনেতা-অভিনেত্রীদের সঙ্গে ছবিও তুলেছেন উডি।শেষপর্যন্ত মুখ আর বন্ধ না রাখতে পেরে এক সহ অভিনেতা বলেই ফেলেছেন, ‘উডি, তোমার জুতা কোথায়?’ জবাবে উডি বলেছেন, ‘জুতোর ঝামেলায় কে যায় রে ভাই!’এদিকে, পরিপাটি আর কেতাদুরস্ত সহ অভিনেতা লিয়াম হেমসওয়ার্থ উডির প্রসঙ্গে জানিয়েছেন, ‘ভেবেছিলাম, অন্তত একটু ডিওডোরেন্ট হলেও মেখে আসবে উডি! কিন্তু হায়! একী অবস্থা ওর!!’ হলিউডরিপোর্টার।
