
বলিউডে আমির খানের রাজত্ব সম্পর্কে সন্দেহ থাকার প্রশ্নই আসে না। অভিনয় থেকে শুরু করে পোশাক বা চুলের স্টাইলের ক্ষেত্রেও খুঁত খুঁত করে নিখুঁত করার চেষ্টায় থাকেন সবকিছু। তাই বলিউডপাড়ায় তাঁর নাম হয়ে গেছে ‘মিস্টার পারফেকশনিস্ট’। কিন্তু তাঁর সহশিল্পী জাইরা ওয়াসিম বলছে, আমির ‘মিস্টার পারফেকশনিস্ট’ নন, বরং তিনি ‘মিস্টার প্যাশনেট’।
১৭ বছর বয়সী জাইরা ‘দঙ্গল’ ও ‘সিক্রেট সুপারস্টার’ ছবিতে আমির খানের সঙ্গে কাজ করেছে। দুই ছবির সহশিল্পী হয়েই কিশোরী জাইরা বুঝে গেছে, আমির খান কতটা আবেগপ্রবণ মানুষ। সবাই যখন আমিরকে ‘পারফেকশনিস্ট’ বলছেন, তখন জাইরা তাঁকে বলছে, কাজের প্রতি আবেগপ্রবণ ‘মিস্টার প্যাশনেট’। আবেগপ্রবণ বলেই আমির খুব নিখুঁতভাবে কাজ করেন।
আমিরকে বন্ধু মনে করে জাইরা। সংবাদ সংস্থা প্রেস ট্রাস্ট অব ইন্ডিয়াকে দেওয়া এক সাক্ষাৎকারে আমির সম্পর্কে জাইরা বলে, ‘সবাই তাঁকে মিস্টার পারফেকশনিস্ট ডাকে। কিন্তু আমার জন্য তিনি মিস্টার প্যাশনেট। তিনি খুব নিবেদিতপ্রাণ। আপনি যদি এমন একজন মানুষের সঙ্গে কাজ করেন, তাহলে আপনিও চাইবেন আপনার সেরাটা করতে। আপনি চাইবেন তাঁর কাজের প্রতি উৎসর্গের সঙ্গে পদে পদে তাল মেলাতে।’
জাইরা স্বীকার করেছে, সে খুব বেশি কথা বলে না। তবে উচিত কথা বলতে কখনো থেমে থাকে না। তাই আমির সম্পর্কে ঠিক মন্তব্য করেছে এই কিশোর তারকা। হিন্দুস্তান টাইমস
