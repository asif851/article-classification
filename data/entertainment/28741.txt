
নানা দেশ ঘুরে একের পর এক উৎসবে অংশ নিয়ে যাচ্ছে পিঁপড়াবিদ্যা। এ মাসেই আরও দুটি দেশ ঘুরবে মোস্তফা সরয়ার ফারুকী পরিচালিত এ ছবিটি। প্রথমে সিঙ্গাপুর আন্তর্জাতিক চলচ্চিত্র উৎসব ও পরে ইন্টারন্যাশনাল ফিল্ম ফেস্টিভ্যাল অব কেরালায় (আইএফএফকে) পিঁপড়াবিদ্যা অংশ নেবে।গত মঙ্গলবার সকালে মোস্তফা সরয়ার ফারুকী ভারতে গেছেন গুয়াহাটি আন্তর্জাতিক চলচ্চিত্র উৎসবের উদ্বোধনী অনুষ্ঠানে অংশ নিতে। সেখান থেকে দেশে ফিরে ১২ ডিসেম্বর তিনি যাবেন সিঙ্গাপুরে। সিঙ্গাপুর আন্তর্জাতিক চলচ্চিত্র উৎসবের সিলভার স্ক্রিন অ্যাওয়ার্ডের জন্য লড়বে পিঁপড়াবিদ্যা। সেদিনই স্থানীয় সময় রাত সোয়া নয়টায় সিঙ্গাপুরের বিচ রোডে ‘দ্য প্রজেক্টর’ থিয়েটারে ছবিটি প্রদর্শিত হবে। প্রদর্শনীতে ফারুকীর সঙ্গে আরও থাকবেন ছবির অভিনেতা নূর ইমরান মিঠু। এ উৎসব শেষ হবে ১৪ ডিসেম্বর। সমাপনী আয়োজনে ঘোষণা করা হবে স্ক্রিন অ্যাওয়ার্ডে বিজয়ীদের নাম। সিঙ্গাপুর থেকে ফিরে পিঁপড়াবিদ্যার গন্তব্য হবে ভারতের কেরালায়। সেখানে ছবির পরিচালক ও অভিনেতা পৌঁছাবেন ১৫ ডিসেম্বর। ওই উৎসবে পিঁপড়াবিদ্যা লড়বে শীর্ষ পুরস্কার ‘স্বর্ণচক্রম’-এর জন্য। ১৯ ডিসেম্বর সমাপনী দিনে ঘোষণা করা হবে ‘স্বর্ণচক্রম’ বিজয়ীর নাম।
