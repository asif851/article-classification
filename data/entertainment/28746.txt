
গত বছর পূর্ণদৈর্ঘ্য ও স্বল্পদৈর্ঘ্য মিলিয়ে মোট পাঁচটি ছবিতে অভিনয় করেছেন রাধিকা আপ্তে। যখন যে অভিনেত্রী আলোচনায় থাকবেন, তাঁর হাতেই ভূরি ভূরি ছবির প্রস্তাব থাকবে, এটাই তো স্বাভাবিক। আর বেশির ভাগ শিল্পীই এই ব্যস্ততার বিষয়টি উপভোগ করেন। কিন্তু রাধিকা তাঁদের থেকে আলাদা। একের পর এক ছবি করে ভীষণ হাঁপিয়ে উঠেছেন এ অভিনেত্রী। তাই কিছুদিন বিরতি নিতে চাইছেন। যেন পরবর্তী কাজগুলো নতুন শক্তি নিয়ে শুরু করতে পারেন।
রাধিকার ভাষ্য, ‘বিরতি বিষয়টাকে আমি সব সময়ই খুব সহজভাবে নিই। এটা আমার কাজেরই একটি অংশ। মাঝেমধ্যে বই পড়া বা ভ্রমণের জন্য একটু ছুটি নেওয়া প্রয়োজন। এতে করে আমি আমার ব্যাটারিটাকে রিচার্জ করতে পারি!’২০০৫ সালে ‘ওয়াহ্‌! লাইফ হো তো অ্যায়সি’ ছবি দিয়ে বলিউডে পা রাখেন এই অভিনেত্রী। রাধিকা কিছুটা আক্ষেপের সুরেই জানান, দীর্ঘ সময় তাঁর কাছে একই ধরনের চরিত্রের প্রস্তাব আসত। কিন্তু এখন তাঁর কাছে ভিন্নধর্মী সব চরিত্রে অভিনয়ের প্রস্তাব আসছে। তাই কাজের সুযোগও বেড়েছে। এখন অক্ষয় কুমারের বিপরীতে ‘প্যাডম্যান’ ছবির কাজ করছেন তিনি। হয়তো এই ছবির কাজ শেষ করেই ছোটখাটো একটা বিরতিতে যাবেন রাধিকা। হিন্দুস্তান টাইমস।
 
