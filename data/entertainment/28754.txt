
নৃত্যাঞ্চল উৎসব উদ্বোধন করবেন ভারতের পদ্মশ্রী খেতাব পাওয়া ভরতনাট্যমের গুরু ও প্রখ্যাত নৃত্যশিল্পী লীলা স্যামসন। বিশেষ অতিথি থাকবেন প্রখ্যাত চিত্রশিল্পী, অসংখ্য নৃত্যানুষ্ঠান ও নৃত্যনাট্যের সফল কোরিওগ্রাফার মুস্তাফা মনোয়ার। উৎসবে নৃত্যগুরু রাহিজা খানম ঝুনুকে সম্মাননা জানানো হবে।২৭ থেকে ২৯ এপ্রিল বাংলাদেশ শিল্পকলা একাডেমির জাতীয় নাট্যশালায় আর নন্দন মঞ্চে আয়োজন করা হয়েছে এই উৎসব। এ উপলক্ষে আজ শনিবার দুপুরে ঢাকা রিপোর্টার্স ইউনিটিতে এক সংবাদ সম্মেলন আয়োজন করা হয়। এখানে উপস্থিত ছিলেন নৃত্যাঞ্চলের সমন্বয়কারী মুহাম্মদ জাহাঙ্গীর এবং পরিচালক শিবলী মহম্মদ ও শামীম আরা নীপা।সংবাদ সম্মেলনে জানানো হয়, উৎসবের প্রথম দিন ‘কত্থক নৃত্য সন্ধ্যা’য় নাচ করবেন নৃত্যাঞ্চল ও নৃত্যাঞ্চল স্কুলের ২৫০ জন নৃত্যশিল্পী ও ছাত্রছাত্রী। আয়োজনটি পরিচালনা করবেন শিবলী মহম্মদ। দ্বিতীয় দিন নৃত্যাঞ্চল ও সৃষ্টি কালচারাল সেন্টার যৌথভাবে মঞ্চস্থ করবে ‘আলীবাবা ও চল্লিশ চোর’ অবলম্বনে নৃত্যনাট্য ‘বাদী-বান্দার রূপকথা’। নৃত্যনাট্যটি পরিচালনা করেছেন সুকল্যাণ ভট্টাচার্য। এতে অভিনয় করবেন শিবলী মহম্মদ, শামীম আরা নীপা, আনিসুল ইসলাম হীরু, সুকল্যাণ ভট্টাচার্য ও ডলি ইকবাল। সঙ্গে থাকছেন নৃত্যাঞ্চল ও সৃষ্টি কালচারাল সেন্টারের ৮০ জন নৃত্যশিল্পী। উৎসবের শেষ দিন ‘বিশ্ব নৃত্য দিবস’ উপলক্ষে থাকছে সুবিধাবঞ্চিত ও বিশেষ শিশুদের নৃত্যানুষ্ঠান। ঢাকা ও ঢাকার বাইরের বিভিন্ন স্কুল ও সংগঠনের ২৫ জন ছাত্রছাত্রীর সঙ্গে থাকবেন নৃত্যাঞ্চলের ছাত্রছাত্রীরা।
উৎসব উপলক্ষে মননশীল প্রবন্ধ নিয়ে একটি স্মরণিকা প্রকাশ করা হবে। প্রকাশ করা হবে একটি পোস্টারও।
