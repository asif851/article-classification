
বলিউডে ঠিক ঝকমকে ক্যারিয়ার নয় অভিনেত্রী রাধিকা আপ্তের। অভিনয় দিয়েই নিজেকে প্রমাণ করেছেন সিনেপাড়ায়। গুণী শিল্পী হিসেবে পেয়েছেন স্বীকৃতি। পূর্ণদৈর্ঘ্য থেকে স্বল্পদৈর্ঘ্য-অভিনয় নিয়ে এসেছে তাঁকে আলোচনায়। সেই গুণেই এবার রাধিকার অভিষেক হতে যাচ্ছে হলিউডের সিনেমায়।দ্বিতীয় বিশ্বযুদ্ধের সময়কার গল্প নিয়ে তৈরি হবে রাধিকা অভিনীত প্রথম হলিউড চলচ্চিত্রটি। রাধিকাকে এতে দেখা যাবে সে সময়কার এক গুপ্তচরের চরিত্রে। তাঁর সঙ্গে দেখা যাবে ‘ক্যাসেল’ ক্রাইম সিরিজ-খ্যাত অভিনেত্রী স্টানা কেটিক এবং ইকুইটি ছবির তারকা সারাহ মেগান থমাসকে। দ্বিতীয় বিশ্বযুদ্ধের সময়কার কয়েকজন গুপ্তচরের জীবনকে কেন্দ্র করে এই চলচ্চিত্রের গল্প। এই গুপ্তচরেরা ব্রিটিশ প্রধানমন্ত্রী উইনস্টন চার্চিলের গোপন সেনাবাহিনীর সদস্য ছিলেন।হলিউড-যাত্রার খবরটি এসেছে রাধিকার কাছ থেকেই। টুইটারে এই ছবিসংক্রান্ত একটি খবর শেয়ার করে রাধিকা লেখেন, ‘আগামী প্রকল্প।’ ছবির নাম এখনো চূড়ান্ত হয়নি। বলিউডে রাধিকার শেষ ছবি প্যাডম্যান, বিপরীতে ছিলেন অক্ষয় কুমার। নেটফ্লিক্সের একটি ধারাবাহিকে অভিনয় করেছেন সাইফ আলী খান ও নওয়াজুদ্দিন সিদ্দিকীর সঙ্গে। তা ছাড়া ব্রিটিশ চলচ্চিত্রকার উইন্টারবটমের চলচ্চিত্র দ্য ওয়েডিং গেস্ট-এর জন্যও প্রস্তুত এই অভিনেত্রী। সেখানে পর্দা ভাগাভাগি করছেন দেব প্যাটেলের সঙ্গে। বলিউড হাঙ্গামা।
