
যে ছবিগুলোকে দেখে বলা হয় ‘ছবির মতো সুন্দর’, প্রাচ্যকলায় সেই ছবিগুলোই আঁকা হয়। সেসব ছবি নিয়ে ঢাকা বিশ্ববিদ্যালয়ের চারুকলা অনুষদের প্রাচ্যকলা বিভাগ বছরে একবার আয়োজন করে প্রদর্শনী। প্রাচ্যকলার শিক্ষক-শিক্ষার্থীদের আঁকা একগুচ্ছ ছবি দেখা যায় সেখানে।গতকাল রোববার চারুকলা অনুষদের জয়নুল গ্যালারিতে শুরু হয়েছে প্রাচ্যকলা বিভাগের বার্ষিক শিল্পকর্ম প্রদর্শনী। ভারপ্রাপ্ত ডিন শিশির কুমার ভট্টাচার্য্যের সভাপতিত্বে সেখানে অতিথি ছিলেন প্রাচ্যকলা বিভাগের শিক্ষক মো. আবদুস সাত্তার, শিল্পী মনিরুজ্জামান, শিল্পাচার্য জয়নুল আবেদিনের ছেলে মইনুল আবেদিন ও লেখক সাখাওয়াত টিপু। স্বাগত বক্তব্য দেন বিভাগের চেয়ারম্যান মলয় বালা।বার্ষিক এ প্রদর্শনীতে এমএফএ শিক্ষার্থীদের নিরীক্ষাধর্মী ও বিএফএ শিক্ষার্থীদের সব মাধ্যমের শিল্পকর্মের ওপর একটি সেরা কাজকে পুরস্কৃত করা হয়। এ ছাড়া দেওয়া হয় চারটি স্মৃতি পুরস্কার। এ বছর ‘প্রকৃতি ও মানবদেহের ব্যবচ্ছেদ-১’ এঁকে নিরীক্ষাধর্মী পুরস্কার পেয়েছেন চন্দন কুমার সরকার, জলরং ধোয়া পদ্ধতিতে ‘বিশ্রাম’ ছবিটির জন্য শ্রেষ্ঠ মাধ্যম পুরস্কার পেয়েছেন। এ ছাড়া ‘দ্য প্রটেক্টর’ ছবির জন্য সামিনা জামান পেলেন শিল্পী আমিনুল ইসলাম স্মৃতি পুরস্কার, ‘জড় জীবন’ ছবির জন্য মো. আল-আমিন পেলেন শিল্পী রশিদ চৌধুরী স্মৃতি পুরস্কার, ‘কম্পোজিশন’-এর জন্য মো. জাহিদুল আলম পেলেন শিল্পী শওকাতুজ্জামান স্মৃতি পুরস্কার এবং ‘প্রকৃতি-২’ ছবির জন্য হাসিবা ইয়াসমিন পেয়েছেন শিল্পী শফিকুল আমীন স্মৃতি পুরস্কার। সবার হাতে পুরস্কার ও স্মারক তুলে দেওয়ার পর খুলে দেওয়া হয় গ্যালারির দরজা। ১০ ডিসেম্বর পর্যন্ত (সকাল ১০টা থেকে রাত ৮টা) প্রদর্শনী চলবে। 
