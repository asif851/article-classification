

☀ তবলার বোলে জাদু সৃষ্টি করেন ওস্তাদ জাকির হোসেন। ☀ তাঁর সংগীতের কারিকুরি শোনা যাবে সিনেমার আবহ সংগীতে।☀ এই শিল্পী ফের চলচ্চিত্রের আবহ সংগীত করলেন।

মঞ্চে তবলার বোলে জাদু সৃষ্টি করেন ওস্তাদ জাকির হোসেন। তাঁর তবলায় কী না বাজে। ঘোড়ার খুরের শব্দ, রেলগাড়ির হুইসেল, নানা প্রাণীর বুলি—কত কী। এবার তাঁর সংগীতের কারিকুরি শোনা যাবে সিনেমার আবহ সংগীতে। শাস্ত্রীয় সংগীতের এই শিল্পী ফের চলচ্চিত্রের আবহ সংগীত করলেন।
ভারতের নন্দিত নির্মাতা নন্দিতা দাস একটি ছবি নির্মাণ করছেন। বিখ্যাত সাহিত্যিক সাদাত হোসেন মান্টোর জীবনী নিয়ে ছবিটি। এতে নওয়াজুদ্দিন সিদ্দিকি মান্টোর চরিত্রে অভিনয় করেছেন। সেই ছবিতেই আবহ সংগীত করছেন তবলাশিল্পী ওস্তাদ জাকির হোসেন। জাকির হোসেনের সঙ্গে কাজ করা নিয়ে ছবির পরিচালক নন্দিতা দাস বলেন, তাঁকে শুধু একটি মেসেজ ও কল করা হয়েছিল। তাঁকে ছবির একটি রাফকাট পাঠানো হয়। কারণ, তিনি ক্যালিফোর্নিয়ায় থাকেন। কিছুটা উদ্বিগ্নতা কাজ করেছিল। ছবির বাজেট ছিল খুবই অল্প। কিন্তু মজার বিষয় হলো, টাকাপয়সার বিষয়টি কাজের কাছে কোনো গুরুত্বই পায়নি। জাকির হোসেন জানান, তিনি সেখানে একদল তরুণ শিল্পী নিয়ে আবহ সংগীত করছেন। আর মান্টোর মতো এমন একজন সাহিত্যিকের জীবনীভিত্তিক ছবিতে কাজ করতে পেরে ভীষণ আনন্দিত তিনি।
এর আগে জাকির হোসেন অপর্ণা সেন পরিচালিত ‘মি. অ্যান্ড মিসেস আইয়ার’ ছবির আবহ সংগীত করেছিলেন। সংগীত করেছেন পারজানিয়া ও ফর রিয়েল ছবির।
নন্দিতা দাসের বাবার সঙ্গে ওস্তাদ জাকির হোসেনের পরিবারের ভালো সম্পর্ক ছিল। কিন্তু তাঁদের দুজনের মধ্যে আলাপ হয়নি কখনো। নন্দিতা বলেন, ‘আমরা নিজেদের জানতাম না। কিন্তু আবহ সংগীত করার জন্য তাঁর প্রস্তুতি দেখে আমি হতবাক হয়েছি। প্রতিটি “পিস” নিয়ে আমরা আলোচনা করেছি। কখনো একমত হয়েছি, কখনো দ্বিমত। এর মধ্য দিয়েই চমৎকার আবহ সংগীত তৈরি হয়েছে। হয়েছে আরও বেশি সৃজনশীল।’
ছবিতে মান্টোর স্ত্রীর চরিত্রে দেখা যাবে রাসিকা দুগালকে। ঋষি কাপুরকেও দেখা যাবে এক ঝলক। ছবিটি খুব শিগগির প্রেক্ষাগৃহে মুক্তি পাবে। মুম্বাই মিরর।
