
১১৮তম নজরুল-জয়ন্তীতে আজীবন সম্মাননায় ভূষিত হলেন স্বাধীন বাংলা বেতার কেন্দ্রের কণ্ঠযোদ্ধা শাহীন সামাদ। আজ বৃহস্পতিবার চ্যানেল আই আয়োজিত ১২তম নজরুল মেলায় তাকে এই সম্মাননা দেওয়া হয়। এই সংগীতশিল্পীর হাতে সম্মাননা স্মারক তুলে নেন বরেণ্য চিত্রশিল্পী মুস্তাফা মনোয়ার ও সংগীতজ্ঞ আজাদ রহমান। অর্থমূল্যের চেক তুলে দেন চ্যানেল আইয়ের ব্যবস্থাপনা পরিচালক ফরিদুর রেজা সাগর ও স্মারক পত্র তুলে দেন মেলার পৃষ্ঠপোষক আইএফআইসি ব্যাংকের ব্যবস্থাপনা পরিচালক শাহ আলম সারোয়ার। এর আগে শিল্পীকে উত্তরীয় পরিয়ে সাদরে বরণ করে নেন নজরুলসংগীত শিল্পী ফেরদৌস আরা। অতিথিরা ফেরদৌস আরার কণ্ঠে ধারণকৃত নজরুল সংগীত সমগ্র ৭ খণ্ডের অডিও সিডির মোড়ক উন্মোচন করেন। এর পর শাহীন সামাদ ও ফেরদৌস আরা দ্বৈত কণ্ঠে পরিবেশন করে ‘দাও শৌর্য দাও ধৈর্য হে’ গানটি।
তারও আগে তেজগাঁওয়ের চ্যানেল আই ভবনের চেতনা চত্বরে অস্থায়ী মেলামঞ্চে বর্ণিল বেলুন আকাশে উড়িয়ে মেলার উদ্বোধন হয়। উদ্বোধনী পর্বে চ্যানেল আইয়ের ঊর্ধ্বতন কর্মকর্তা ছাড়াও অংশ নেন সৈয়দ হাসান ইমাম, সৈয়দ আবুল মকসুদ, আজাদ রহমান, অধ্যাপক সৈয়দ আনোয়ার হোসেন, খালিদ হোসেন, নাট্যজন ইনামুল হক, সাদিয়া আফরিন মল্লিক প্রমুখ।  ‘বেল ফুল এনে দাও না চাই না বকুল’ গানের সঙ্গে চ্যানেল আই সেরা নাচিয়ে শিল্পীরা সমবেত নৃত্য পরিবেশন করে। নাশিদ কামাল গেয়ে শোনান ‘পদ্মার ঢেউরে’, ড. লীনা তাপসী খান পরিবেশন করেন ‘খোদা তোমার মেহেরবানি’, রাহাত আরা গীতি পরিবেশন করেন ‘বাগিচায় বুলবুলি তুই ফুল শাখাতে দিস নে আজি দোল’, শহীদ কবির গাইলেন ‘সখি আমি না হয় মান করেছি’। এর আগে সুরসপ্তকের শিল্পীরা শোনান পর পর দুটি গান—‘রুম ঝুম’ ও ‘দুর্গম গিরি কান্তার’। কাজী নজরুল ইসলামের ‘সাম্যবাদী’ কবিতা আবৃত্তি করেন সৈয়দ হাসান ইমাম, ‘প্রবর্তকের ঘুরচাকায়’ আবৃত্তি করেন লায়লা আফরোজ। চিত্রশিল্পী আবদুল মান্নানের নেতৃত্বে নজরুলকে বিষয় করে ছবি আঁকেন খ্যাতিমান শিল্পীদের পাশাপাশি একদল শিশু। পরে চিত্রাঙ্কন পর্বে অংশ নেওয়া শিশু শিল্পীদের মধ্যে সনদ বিতরণ করা হয়। ১৫টি স্টলে নজরুলের স্মৃতিধন্য নানা জিনিসপত্র প্রদর্শন করা হয়।
