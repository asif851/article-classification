
আগামী ১৬ মার্চ বাংলাদেশের মাটিতে আইসিসি টি-টোয়েন্টি বিশ্বকাপ ক্রিকেট শুরু হচ্ছে—এটা পুরোনো খবর। নতুন খবর হলো, এমন বড় আয়োজনের ‘অফিসিয়াল ইভেন্ট সং’ গেয়েছেন বাংলাদেশের শিল্পীরা। গানটির শিরোনাম ‘চার ছক্কা হইহই’। গানটি লিখেছেন রেফায়াত আহমেদ ও অনম বিশ্বাস। সুর করেছেন ফুয়াদ আল মুক্তাদির ও কৌশিক। সংগীতায়োজন করেছেন ফুয়াদ আল মুক্তাদির।‘চার ছক্কা হইহই’ গানটিতে কণ্ঠ দিয়েছেন কনা, এলিটা, পান্থ কানাই, জোহান, সানভির হুদা, পূজা ও কৌশিক। নাম প্রকাশে অনিচ্ছুক সংশ্লিষ্ট একটি সূত্র জানিয়েছে, শিগগিরই গানটি আনুষ্ঠানিকভাবে মুক্তি দেবে আইসিসি।বাংলা ও ইংরেজি—দুই ভাষায় লেখা গানটির মিউজিক ভিডিও তৈরি হচ্ছে। কথা আছে, মিউজিক ভিডিওটি একযোগে মুক্তি দেওয়া হবে টি-টোয়েন্টি বিশ্বকাপ ক্রিকেটের তিন ভেন্যু ঢাকা, চট্টগ্রাম ও সিলেটে। গানটির সঙ্গে এই তিন শহরের বিশ্ববিদ্যালয়ের শিক্ষার্থীদের যুক্ত করারও পরিকল্পনা আছে আইসিসির। কোরিওগ্রাফারদের সহযোগিতায় শিক্ষার্থীরা অংশ নেবেন এক প্রতিযোগিতায়।
২৫ ফেব্রুয়ারি থেকে ১০ মার্চের মধ্যে গানটি নিয়ে তাঁরা তৈরি করবেন মিউজিক ভিডিও। তারপর এই মিউজিক ভিডিওগুলো দেওয়া হবে আইসিসির ইউটিউব চ্যানেলে। সেখানে সবচেয়ে বেশিবার দেখা মিউজিক ভিডিওটি বিবেচিত হবে সেরা হিসেবে।
