
ঐশ্বরিয়া রায় বচ্চনকে যদি আমাদের উপমহাদেশে কান চলচ্চিত্র উৎসবের ব্র্যান্ড অ্যাম্বাসেডর বলা হয় তাহলে সম্ভবত খুব ভুল বলা হয় না। গত ১৪ বছরে দক্ষিণ এশিয়ার সিনেমা জগতের কাছে কান আর লাল গালিচায় ঐশ্বরিয়ার হাসিমুখ যেন হয়ে উঠেছে সমার্থক।
বিশ্ব সিনেমার এই মহা মিলন মেলার ৬৮ তম আসরের লাল গালিচা মাতাতে আসছেন বচ্চন পরিবারের বধু। বলছে ভারতীয় একাধিক সংবাদমাধ্যম। যদিও এখনও তার যাত্রা শুরুর খবর মেলেনি।২০০২ সাল থেকে প্রসাধন সামগ্রী লোরিয়েলের দূত হিসেবে কানে আসছেন ৪১ বছর বয়সী এই অভিনেত্রী।কান উৎসবের আরেক বলিউডি চেনা মুখ সোনম কাপুর। ঐশ্বরিয়ার মতো না হলেও সোনমের কান ক্যারিয়ারও নেহাত কম হলো না। এবারে আবারও যোগ দিতে চলেছেন এই বলিউড অভিনেত্রী।মল্লিকা শেরাওয়াত সম্ভবত সরব হয়ে ওঠেন কান উৎসবে এলেই।উৎসবে এক ভারতীয় সাংবাদিকের কাছে শুনলাম, বিয়ে থা করে নাকি এখন ফ্রান্সেই থিতু হয়েছেন মল্লিকা। আর কদিন আগে তিনি আলোচনায় এসেছেন স্বয়ং নরেন্দ্র মোদির দাওয়াত পেয়ে। এই নিয়ে ভারতে বিতর্কও কম হয়নি।
