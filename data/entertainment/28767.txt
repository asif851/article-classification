
পুলিশের মুখে বলিউড তারকাদের প্রশংসা খুব কমই শোনা যায়। কর ফাঁকি থেকে শুরু করে উচ্ছৃঙ্খলতা, আইন না মানা—এসব অভিযোগ আর ফিরিস্তিতেই ভরা তাদের বক্তব্য। কিন্তু সম্প্রতি অজয় দেবগনের প্রশংসায় পঞ্চমুখ হয়েছে মুম্বাই পুলিশ। বিষয়টা অবাক করার মতোই বটে।ভারতের স্বাধীনতা দিবস ১৫ আগস্টে ছবির শুটিং শেষে নিজের গাড়িতে চেপে ঘরে ফিরছিলেন অজয়। কিন্তু গাড়িতে রং করা কাচের জানালা থাকায় পথে তাঁর গাড়ি থামিয়ে দেয় মুম্বাইয়ের ট্রাফিক পুলিশ। অজয়ের গাড়ির চালকের লাইসেন্সও জব্দ করে তারা। ঘটনার শুরুটা এমনই সাধারণ। কিন্তু জানালা থেকে রং উঠিয়ে সত্যতা যাচাইয়ের জন্য পরদিন সকালেই গাড়িটি থানায় পাঠিয়ে দেন অজয়। এভাবে আইনের প্রতি শ্রদ্ধাশীল আচরণ করায় তাঁর প্রশংসায় পঞ্চমুখ হয়েছে মুম্বাইয়ের পুলিশ। সম্প্রতি এক খবরে এ তথ্য জানিয়েছে ‘টাইমস অব ইন্ডিয়া’।এখন পর্যন্ত বেশ কয়েকটি ছবিতে পুলিশের চরিত্রে অভিনয় করেছেন অজয়। পুলিশ সদস্যদের প্রতি তাঁর বিশেষ দুর্বলতা রয়েছে। এ জন্য গাড়ির ভেতরে বসে না থেকে তিনি বাইরে এসে কর্তব্যরত পুলিশ সদস্যদের সঙ্গে আলাপ জুড়ে দিয়েছিলেন। আর এরপর কাচের রং উঠিয়ে তার সত্যতা প্রমাণে থানায় গাড়িও পাঠিয়েছিলেন। পুলিশ তো অজয়ের প্রশংসা করবেই।পুলিশের এক কর্মকর্তার বক্তব্য, আলাপচারিতার সময় একটিবারের জন্যও তারকাখ্যাতি কাজে লাগিয়ে পুলিশকে প্রভাবিত করার চেষ্টা করেননি অজয়। বরং তিনি খুশিমনেই আইন মেনে নিয়েছেন।
