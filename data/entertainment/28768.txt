
আমাদের ছোট নদী চলে বাঁকে বাঁকে—মাহফুজ আহমেদের নতুন ধারাবাহিক নাটক। নাটকের নাম নিয়ে মাহফুজ আহমেদ বলেন, ‘নগরজীবনের সঙ্গে আমরা নানাভাবে মিশে গেছি। কিন্তু আমাদের অনেকেরই শিকড় গ্রামে। এই নাটকের মধ্য দিয়ে সবাইকে আবার গ্রামে ফিরিয়ে নিতে চাই। আমি বিশ্বাস করি, নামটি শুনলে অনেকেই স্মৃতিকাতর হবেন।’ধারাবাহিকটির শুটিং শুরু হচ্ছে আগামী নভেম্বর মাসে। পুরো কাজটি হবে গ্রামে, মুন্সিগঞ্জে আর পদ্মার পাড়ে। শুরুতে ১০০ পর্বের পরিকল্পনা করছেন মাহফুজ আহমেদ।নাটকটির চিত্রনাট্য লিখছেন ও পরিচালনা করবেন মাহফুজ আহমেদ। পাশাপাশি তিনি অভিনয়ও করবেন। তিনি বলেন, ‘আমার এই নাটকে দর্শক ছয়টি ঋতু দেখতে পাবেন। তা থাকবে প্রকৃতি, গাছপালা, নদী আর পরিবেশে। গ্রাম আর গ্রামের মানুষ নিয়েই তৈরি হয়েছে নাটকের গল্প।’নাটকটির অন্য অভিনয়শিল্পীরা হলেন মিশা সওদাগর, রিচি, সুমাইয়া শিমু, মোনালিসা, ফজলুর রহমান বাবু, আরফান, মাজনুন মিজান, আবদুল্লাহ রানা, মুকিত জাকারিয়া, সোহেল খান, ফারুক আহমেদ প্রমুখ।চ্যানেল আইয়ে মাহফুজ আহমেদের ধারাবাহিক নাটক চৈতা পাগল প্রচারিত হয়েছিল দুই বছর আগে। একই চ্যানেলে আমাদের ছোট নদী চলে বাঁকে বাঁকের প্রচার শুরু হবে আগামী বছর জানুয়ারি মাসে।
