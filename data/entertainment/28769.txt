
দুই বছর পর প্রকাশিত হতে যাচ্ছে গায়ক সন্দীপনের নতুন অ্যালবাম। নাম ‘বন্ধু পরবাসী’। লোকগান নিয়ে তৈরি হওয়া এ অ্যালবামটি প্রকাশ করছে প্রযোজনা প্রতিষ্ঠান জি-সিরিজ।‘বন্ধু পরবাসী’ শিল্পী সন্দীপনের সপ্তম একক গানের অ্যালবাম। অ্যালবামটির সংগীতায়োজন করেছেন কলকাতার কৌস্তভ সেন বরাট।সন্দীপন বলেন, ‘আমার শুরুটা ছিল লোকগান দিয়ে। আমার কণ্ঠে লোকগান শ্রোতারা দারুণ পছন্দও করেছেন। এর সঙ্গে সব সময় থাকতে চাই। মাঝে ভালো কিছু মৌলিক গানও উপহার দিয়েছি।’এদিকে বছর দুয়েক আগে সব্যসাচী নামের একটি ব্যান্ড গঠন করেন সন্দীপন। ব্যান্ডের কর্মকাণ্ড সম্পর্কে জানতে চাইলে সন্দীপন বলেন, ‘মহড়া চলছে। টেলিভিশনের স্টেজ শোতে ব্যান্ড নিয়ে পারফর্ম করেছি। সামনে ব্যান্ডের অ্যালবাম প্রকাশের কথা ভেবেছি।’সন্দীপনের প্রথম একক অ্যালবাম ‘সোনাবন্ধু’ প্রকাশিত হয়েছিল ২০০৪ সালে। এরপর একে একে প্রকাশিত হয় ‘সোনার মেডেল’ (২০০৫), ‘ট্রিবিউিট টু এসডি বর্মণ অ্যান্ড আরডি বর্মণ’ (২০০৬), ‘আয় প্রাণের উত্সবে’ (২০০৮), ‘চান মুখে মধুর হাসি’ (২০১০) এবং ‘ভাবের ঘরে’ (২০১১)।
সন্দীপনের সপ্তম একক অ্যালবাম ‘বন্ধু পরবাসী’র পৃষ্ঠপোষকতা করছে পেপসি।
