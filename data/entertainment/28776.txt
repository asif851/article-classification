
‘শিকারি’ বাংলাদেশে মুক্তি পেয়েছিল গত ঈদে। ১২ আগস্ট শুক্রবার কলকাতা জুড়ে ছবিটির মুক্তি পাওয়ার কথা আছে। নতুন খবর হলো কলকাতার সঙ্গে একই দিন কানাডাতেও মুক্তি পাচ্ছে ‘শিকারি’। 
ছবিটির বাংলাদেশি প্রযোজক ও প্রযোজনা প্রতিষ্ঠান জাজ মাল্টিমিডিয়ার কর্ণধার আবদুল আজিজ জানিয়েছেন, কানাডার টরন্টোর ‘এগলিন্টন টাউন সেন্টার’-এর সিনেপ্লেক্সে ১২ আগস্ট মুক্তি পাচ্ছে ছবিটি । আজ থেকে (১০ আগস্ট) সিনেপ্লেক্সের ওয়েবসাইটে ছবিটির শো-টাইম এবং অগ্রিম টিকিট পাওয়া যাচ্ছে। ওয়েবসাইটে গিয়ে দেখা যায়, ১২ আগস্ট ​‘শিকারি’র তিনটি শো হবে ৩টা ১৫, ৬টা ২৫ ও ৯টা ৪০ মিনিটে। এর আগে বাংলাদেশের ‘অস্তিত্ব’ ছবিটি ওই সিনেপ্লেক্সে মুক্তি পায়। ‘শিকারি’ ছবিটি যৌথভাবে পরিচালনা করেছেন বাংলাদেশের জাকির হোসেন ও কলকাতার জয়দীপ মুখার্জি। এতে অভিনয় করেছেন শাকিব খান, শ্রাবন্তী, সব্যসাচী চক্রবর্তী, অমিত হাসান, সুপ্রিয় দত্ত প্রমুখ।‘শিকারি’ বাংলাদেশের জাজ মাল্টিমিডিয়ার সঙ্গে যৌথভাবে প্রযোজনা করেছে ভারতের এসকে মুভিজ।
