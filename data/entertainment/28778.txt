
১৯৮৪ সালে এফডিসি আয়োজন করেছিল ‘নতুন মুখের সন্ধানে’ কার্যক্রম। টানা চলেছিল ১৯৯০ সাল পর্যন্ত। ২৭ বছর পর চলচ্চিত্রের জন্য নতুন নায়ক-নায়িকা খুঁজে বের করতে আবারও এই প্রতিযোগিতা হবে। বাংলাদেশ চলচ্চিত্র উন্নয়ন করপোরেশনে (এফডিসি) শুরু হচ্ছে এই প্রতিযোগিতা। আর এবার এ আয়োজন করছে বাংলাদেশ চলচ্চিত্র পরিচালক সমিতি। সংগঠনটির সভাপতি মুশফিকুর রহমান গুলজার জানান, সবকিছু ঠিক থাকলে নতুন বছর জানুয়ারি মাসের প্রথম সপ্তাহেই শুরু হচ্ছে প্রতিযোগিতার কার্যক্রম। এর আগে এই প্রতিযোগিতার আয়োজন করেছিল এফডিসি। তবে এবার সরকারি প্রতিষ্ঠানটি এই আয়োজনে সার্বিক সহযোগিতা করবে। প্রতিযোগিতার নাম দেওয়া হয়েছে ‘নতুন মুখের সন্ধানে, কে হবে সুপারস্টার?’।
জানা গেছে, ১৩ ডিসেম্বর চলচ্চিত্র পরিচালক সমিতি, এফডিসি কর্তৃপক্ষ ও তথ্য মন্ত্রণালয়ের এক যৌথ সভা আহ্বান করা হয়েছে। এ সভায় প্রতিযোগিতায় অংশগ্রহণ আর যাবতীয় নিয়ম চূড়ান্ত করা হবে।
মুশফিকুর রহমান গুলজার বলেন, ‘এ প্রতিযোগিতা প্রতিবছর আয়োজন করা সম্ভব হলে আমাদের তারকা-সংকটের মুখোমুখি হতে হবে না। তাই আমরা সিদ্ধান্ত নিয়েছি, এখন থেকে প্রতিবছর তা আয়োজন করার চেষ্টা করব।’
এরই মধ্যে চলচ্চিত্র পরিচালক সমিতির সহসভাপতি মনতাজুর রহমান আকবরকে আহ্বায়ক করে একটি কমিটি গঠন করা হয়েছে। মনতাজুর রহমান আকবর বলেন, ‘অনেক বছর নতুন মুখের সন্ধানে কার্যক্রম বন্ধ ছিল। এখন আবার চলচ্চিত্র পরিচালক সমিতি থেকে আমরা উদ্যোগ নিয়েছি। এফডিসিও সহযোগিতা করার আশ্বাস দিয়েছে। আশা করছি, জানুয়ারি থেকে এই কার্যক্রম শুরু করতে পারব।’
এ আয়োজনকে স্বাগত জানিয়েছেন এফডিসির ব্যবস্থাপনা পরিচালক আমীর হোসেন। তিনি বলেন, এ ধরনের আয়োজন নিয়মিত হওয়া দরকার।
উল্লেখ্য, এর আগে ‘নতুন মুখের সন্ধানে’ কার্যক্রমের মধ্য দিয়ে চলচ্চিত্রে যুক্ত হয়েছিলেন দিতি, সোহেল চৌধুরী, মিশা সওদাগর, মান্না, অমিত হাসানসহ আরও অনেকে।
