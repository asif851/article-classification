

চীনের সানাইয়া শহরে বিশ্বসুন্দরী প্রতিযোগিতার চূড়ান্ত আসরে অংশগ্রহণ শেষে দেশে ফেরার পর জেসিয়া ইসলাম চলচ্চিত্রে অভিনয়ের ইচ্ছার কথা জানালেন। প্রথম সিনেমায় নায়ক হিসেবে চান শাকিব খানকে। গতকাল শুক্রবার বিকেলে প্রথম আলোকে তিনি তাঁর এই ইচ্ছার কথা জানান।
চীনে অনুষ্ঠিত বিশ্বসুন্দরী প্রতিযোগিতা শেষে গত ১৯ নভেম্বর দেশে ফিরেছেন ‘মিস ওয়ার্ল্ড বাংলাদেশ’ জেসিয়া ইসলাম। দেশে ফেরার পর প্রথম আলোর সঙ্গে আলাপে তখন জানিয়েছিলেন, আপাতত সপ্তাহ খানেক বিশ্রাম চান, এরপর ভাববেন কী করবেন।
শাকিব খানের সঙ্গে কেন অভিনয় করতে চান? জেসিয়ার ঝটপট উত্তর, ‘সামনে ভালো কোনো প্রস্তাব পেলে সিনেমার কাজ করার ইচ্ছে আছে। আর প্রথম সিনেমায় অবশ্যই নায়ক হিসেবে চাই শাকিব খানকে। কারণ, বাংলাদেশের চলচ্চিত্রে এখন তিনিই সেরা। তাই আমার প্রথম ছবির কাজ করব সেরা নায়কের সঙ্গে, আর কাজটি স্মরণীয় করে রাখতে চাই। আমি তাঁর এ সময়ের কয়েকটা সিনেমা দেখেছি। এর মধ্যে “শিকারি”, “নবাব” বেশি ভালো লেগেছে।’
জেসিয়া আরও বলেন, ‘এরই মধ্যে চলচ্চিত্রের কয়েকজন পরিচালক আমার সঙ্গে যোগাযোগ করেছেন। এ মুহূর্তে দ্রুত কোনো সিদ্ধান্ত নিতে চাই না। মনের মতো কাজ দিয়ে তবেই শুরু করতে চাই।’
দেশের সিনেমায় দেড় যুগ ধরে দাপটের সঙ্গে কাজ করছেন শাকিব খান। গত দুই বছরে কাজ দিয়ে নিজেকে নিয়ে গেছেন দেশের সীমানা বাইরেও। ভারতের টালিগঞ্জের অনেক নায়ক-নায়িকা এবং প্রযোজক ও পরিচালকের মুখে বাংলাদেশের শাকিব খানের প্রশংসা। সেখানে অনেক নায়িকা শাকিবের সঙ্গে অভিনয় করতে দারুণ স্বাচ্ছন্দ্যবোধ করেন। বাংলাদেশের চলচ্চিত্রেও শাকিবের সঙ্গে অভিনয় করে অনেক নায়িকা নিজেদের লাইম লাইটে নিয়ে এসেছেন। সর্বশেষ এসেছেন বুবলী।
এদিকে বিশ্বের বিভিন্ন দেশের সুন্দরীদের সঙ্গে এক মাস ‘বিশ্বসুন্দরী’ প্রতিযোগিতায় সেরা হওয়ার লড়াইয়ে ছিলেন বাংলাদেশের মেয়ে জেসিয়া ইসলাম। এই প্রতিযোগিতায় সেরা হয়েছেন ভারতের মানুষি শিলার। সেরার মুকুট জিততে না পারলেও সেরা চল্লিশে থাকতে পেরেছেন, তাতেই সন্তুষ্ট ‘মিস ওয়ার্ল্ড বাংলাদেশ’।
