
অমিতাভ বচ্চনের ভক্তের অভাব নেই। কিন্তু বলিউডের এই অভিনেতার সবচেয়ে বড় ভক্তের বাস তাঁর ঘরে। ছেলে অভিষেক বচ্চন ‘বিগ বি’র সবচেয়ে বড় ভক্ত। অভিষেক বলেন, ‘আমি শুধু তাঁর (অমিতাভ বচ্চন) ছেলেই না, তাঁর বড় ভক্তও বটে। তাঁর চেয়ে কেউ ভালো হতে পারে, এ কথা আমি কখনোই মানতে রাজি না। সবার কাছে তিনি শুধু অমিতাভ বচ্চন, কিন্তু আমার চোখে তিনি বিশ্বের সবচেয়ে ভালো মানুষ, সবচেয়ে বড় তারকা ও একজন জীবন্ত কিংবদন্তি।’
বাবার নামে এভাবেই গুণকীর্তন শুরু করেন অভিষেক। মা জয়া বচ্চনকেও ভালোবাসেন অভিষেক। কিন্তু অভিনেত্রী মায়ের কতটা ভক্ত তিনি? শুনলে অবাক হবেন, শৈশবে অভিনেত্রী হিসেবে মাকে একদমই গ্রহণ করতে পারতেন না এই নায়ক।
একবার এক টিভি অনুষ্ঠানে অভিষেক বলেন, ছোটবেলায় তিনি শুধু তাঁর বাবার সিনেমা দেখতেন। সব শিশুর মতো তিনিও নিজের বাবাকে মনে করতেন সুপার হিরো। আর পর্দায় যখন দেখতেন অমিতাভ একাই ৫০ জন গুন্ডাকে ধরাশায়ী করে ফেলছেন, কখনো বা উঁচু দালান থেকে লাফিয়ে পড়ছেন, তখন অভিষেকের মনের এই বিশ্বাস যেন আরও পোক্ত হতো। কিন্তু মা জয়া বচ্চনের সিনেমা কখনোই দেখতেন না অভিষেক। মাকে পর্দায় দেখে ভীষণ হতাশ হতেন। কারণ, শিশু হিসেবে বাবার ছবিগুলো তাঁকে যতটা আকৃষ্ট করত, মায়ের ছবিগুলো মনে হতো ততটাই পানসে!
ছেলের এই মনোভাব জয়াও জানতেন। দীর্ঘ সময় জয়া বলিউড থেকে দূরে ছিলেন হয়তো এ কারণেই। ‘কফি উইথ করণ’ অনুষ্ঠানে একবার জয়া বলেছিলেন, তাঁর মেয়ে শ্বেতা আর ছেলে অভিষেক শৈশবে মাকে নায়িকা হিসেবে দেখতে পছন্দ করতেন না। মাকে তাঁরা সব সময় মায়ের দৃষ্টিতে দেখতে ভালোবাসতেন। অবশ্য বাবার অভিনয় করা নিয়ে কোনো আপত্তি ছিল না কখনো। বলিউড বাবল
