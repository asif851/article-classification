
এলি গোল্ডিংয়ের ডান হাতের মধ্যাঙ্গুলিতে আঁকা আছে একটা বিদঘুটে কঙ্কালের মাথা। হুট করে চোখে পড়লে কেউ চমকে উঠতে পারেন। সোনালি চুলের এই ব্রিটিশ গায়িকার হাতে অমন বিপৎসংকেত কেন? হাতের ঠিক একই জায়গায় একই রকম ট্যাটু আছে আরও একজনের, তিনি যুক্তরাজ্যের আরেক সংগীতশিল্পী ডাগি পয়েন্টার। কী, এবার দুইয়ে দুইয়ে চার মিলল তো?গত বছরের মার্চ মাস থেকেই রীতিমতো ঘোষণা দিয়ে প্রেম করছেন দুজন। প্রেমের নিদর্শন হিসেবেই দুজনের হাতে এই ‘যমজ ট্যাটু’। ‘লাভ মি লাইক ইউ ডু’ গানের দারুণ সাফল্যের পর এবার বোধ হয় ডাগি পয়েন্টারের হাতে হাত রেখেই থিতু হচ্ছেন এলি গোল্ডিং, সে নিশ্চয়তা অবশ্য দেওয়া যাচ্ছে না। সম্পর্কের ভাঙা-গড়ার খেলায় এলি যে ভীষণ পটু! নির্দ্বিধায় বলে ফেলেন, ‘নায়াল হোরানের সঙ্গে প্রেম করেছি, এড শেরানের সঙ্গে সম্পর্ক ছিল...আর হ্যাঁ, বয়ফ্রেন্ড হিসেবে অবশ্য জেরেমি ইরাভাইনকেই সবচেয়ে বেশি নম্বর দেব।’ বুঝুন তাহলে, তাঁর সাবেক প্রেমিকের তালিকা কত্ত লম্বা! ফিফটি শেডস অব গ্রে চলচ্চিত্রের ‘লাভ মি লাইক ইউ ডু’ গানটি দিয়ে সাফল্যের তুঙ্গে আছেন তিনি। যুক্তরাজ্যের টপ চার্টে গানটি এক নম্বরে আছে চার সপ্তাহেরও বেশি সময় ধরে। অস্ট্রেলিয়া, জার্মানি, আয়ারল্যান্ড, নিউজিল্যান্ড, সুইজারল্যান্ড...একাধারে অনেকগুলো দেশের টপ চার্টেই এক নম্বর স্থান দখল করে আছে এলি গোল্ডিংয়ের এই গান। বিলবোর্ড টপ চার্টে অবশ্য এখনো প্রথম স্থানে ব্রুনো মার্সের ‘আপ টাউন ফাঙ্ক’-এর রাজত্ব। ‘লাভ মি লাইক ইউ ডু’ সেখানে আছে চার নম্বর স্থানে।দৌড়বিদ হিসেবে তাঁর সুনাম আছে। ২০১৩ সালে ম্যারাথনেও অংশ নিয়েছেন। গানের দৌড়েও বোধ হয় পেছনেই ফেলে দেবেন তাঁর প্রিয় বন্ধুদের। হুম, টেইলর সুইফট, কেটি পেরি, সেলেনা গোমেজ, লর্ড...সবার সঙ্গেই তাঁর সম্পর্কটা বন্ধুত্বপূর্ণ। ইনস্টাগ্রামে আপলোড করা ছবিতে এলির সঙ্গে নিয়মিতই অন্তরঙ্গ আড্ডায় দেখা যায় বন্ধুদের। বন্ধুত্বটা যতই গাঢ় হোক, গানের ভুবনে তারা একে অপরের প্রতিদ্বন্দ্বী। একাধিক ব্রিট অ্যাওয়ার্ড, বিলবোর্ড মিউজিক অ্যাওয়ার্ড, ওয়ার্ল্ড মিউজিক অ্যাওয়ার্ডসহ বেশ কিছু পুরস্কার আছে তাঁর ঝুলিতে। এবার বুঝি আরও বড় কিছু অর্জনের লক্ষ্যে ছুটছেন এলি গোল্ডিং!মো. সাইফুল্লাহডেইলি মেইল ও গার্ডিয়ান অবলম্বনে
