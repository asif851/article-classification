
উপস্থাপক হিসেবেই পরিচিত ছিলেন নুসরাত ফারিয়া। কিন্তু ২০১৫ সালে চলচ্চিত্রে অভিনয় শুরু করার পর উপস্থাপনা থেকে দূরে সরে যান এই তারকা। ওই বছরের শেষ দিকে ঘরোয়া ক্রিকেটের বড় আসর বাংলাদেশ প্রিমিয়ার লিগের উদ্বোধনী অনুষ্ঠান উপস্থাপনা করেন। এরপর আর উপস্থাপনা করতে দেখা যায়নি।
আবার উপস্থাপনা করবেন নুসরাত ফারিয়া। জানা গেছে, আগামীকাল সোমবার দুপুরে ঢাকা ক্লাবে চলচ্চিত্র শিল্পী, কলাকুশলী, পরিচালক ও প্রযোজকদের সমন্বয়ে গঠিত ‘চলচ্চিত্র ফোরাম’ নামে একটি সংগঠনের আত্মপ্রকাশ হতে যাচ্ছে। অনুষ্ঠানটি উপস্থাপনা করবেন তিনি।
নুসরাত ফারিয়া বলেন, ‘এই সময় আমার দেশের বাইরে থাকার কথা ছিল। প্রযোজনা প্রতিষ্ঠান জাজ মাল্টিমিডিয়ার চেয়ারম্যান আবদুল আজিজ এই সংগঠনের সঙ্গে জড়িত আছেন। অনুষ্ঠানটি উপস্থাপনা করার জন্য তিনি আমাকে অনুরোধ করেছেন। আমিও রাজি হয়ে গেলাম। উপস্থাপনার প্রতি আমার অন্য রকম ভালোবাসা আছে। এটি আমার ভালো লাগার জায়গা। ছবির শুটিংয়ের জন্য বেশির ভাগ সময় দেশের বাইরে থাকতে হয়। তাই সুযোগ হয় না। এবার একটা সুযোগ পেয়ে গেলাম। প্রায় দুই বছর পর উপস্থাপনা করব, একটু ভয় তো হচ্ছেই।’ ভয় কেন? নুসরাত ফারিয়া বলেন, ‘অনেক দিন চর্চা নেই। কোনো বিষয়ে চর্চা না থাকলে তা ঠিকভাবে উঠে আসে না।’
এদিকে অনুষ্ঠানটির অন্যতম আয়োজক প্রযোজক আবদুল আজিজ জানান, নুসরাত ফারিয়ার সঙ্গে চিত্রনায়িকা মৌসুমী অনুষ্ঠানটি উপস্থাপনা করবেন। আর নুসরাত ফারিয়া বলেন, ‘একসঙ্গে উপস্থাপনা করব, মজাই হবে। আমাদের দুজনের একটা রি-ইউনিয়ন হবে। কারণ ২০১৫ সালে যুক্তরাজ্যের লোকেশনে “আশিকী” ছবিতে আমরা দুজন একসঙ্গে কাজ করেছিলাম। এরপর একসঙ্গে আর কোনো কাজ করা হয়নি।’
 
