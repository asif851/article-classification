
নতুন বছরকে স্বাগত জানিয়ে একটি গান প্রকাশ করতে যাচ্ছেন একসময়ের অন্যতম জনপ্রিয় ব্যান্ড চাইমের সদস্য খালিদ। ‘ভালোবাসো আর নাইবা বাসো’ শিরোনামের গানটিতে কণ্ঠ দিয়েছেন তিনি। গতকাল শুক্রবার প্রথম আলোকে খালিদ বলেন, ‘থার্টি ফাস্টে গানটি শ্রোতাদের কাছে পৌঁছে যাবে।’ 
‘আকাশ নীলা’, ‘সরলতার প্রতিমা’, ‘যদি হিমালয় হয়ে দুঃখ আসে’, ‘কোনো কারণে’সহ আরও অসংখ্য শ্রোতাপ্রিয় গান গেয়েছেন খালিদ। তবে কয়েক বছর ধরে খালিদ গানে অনিয়মিত বলে মনে করছেন অনেকে। খালিদ বলেন, ‘এই বদনামটা আমাকে নিয়ে সব সময়ই হয়েছে। আমি যখন গান নিয়ে অনেক ব্যস্ত ছিলাম, তখনো এমনটা শুনেছি। তবে সবাইকে বলতে চাই, আমি আমার মতো করেই কাজ করে যাচ্ছি।’
খালিদ জানান, গত বছর তিনি দুটি মিশ্র অ্যালবামের জন্য গান গেয়েছেন। এরপর তিনি গেয়েছেন ‘ভালোবাসো আর নাইবা বাসো’ গানটি। শামীম আশিকের সুর ও সংগীতায়োজনে গানটি লিখেছেন তারেক বিন ফিরোজ।
নতুন গান প্রসঙ্গে খালিদ বলেন, ‘এই গানের সংগীত পরিচালক নিজেও গান করে। গানটিতে যত্নের ছোঁয়া আছে। আমার কণ্ঠে যে ধরনের গান শ্রোতারা এত দিন পেয়েছেন, এটিও তেমন।’
কথায় কথায় বর্তমান সময়ের গানের বাজার সম্পর্কে খালিদ বললেন, ‘আগে যেমনটা ছিল, এখনো তেমনই আছে। গানের বাজারের কোনো উন্নতি হয়নি। সবাই কাজ করে যাচ্ছে, কীভাবে এই সেক্টরের উন্নতি করা যায়, তা নিয়ে কিছুই ভাবছে বলে মনে হয় না।’
