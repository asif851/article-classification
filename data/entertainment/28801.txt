
ঐশ্বরিয়া রাই বচ্চনের ‘ফ্যানি খান’ ছবির শুটিং সেটে গতকাল রোববার দুর্ঘটনা ঘটেছে। এ দুর্ঘটনায় ঐশ্বরিয়ার কোনো ক্ষতি হয়নি। তবে গুরুতর আহত হয়েছেন ছবির সহকারী পরিচালক। ফার্স্ট পোস্ট অনলাইন পোর্টালের খবর থেকে জানা যায়, মুম্বাইয়ের ফ্লোরা ফাউন্টেন এলাকায় শুটিংয়ের সময় একটি মোটরসাইকেল পেছন থেকে এসে সহকারী পরিচালককে ধাক্কা দেয়। দুর্ঘটনার পর ইউনিটের লোকজন আহত ব্যক্তিকে দ্রুত হাসপাতালে ভর্তি করেন।   ‘ফ্যানি খান’ ছবির পরিচালক অতুল মাঞ্জরেকর জানান, ঐশ্বরিয়ার একটি দৃশ্য ধারণ করার সময় এ দুর্ঘটনা ঘটে। দৃশ্যটিতে রাস্তায় দাঁড়িয়ে এই তারকার ট্যাক্সিক্যাব ডাকার কথা। শট শুরুর আগে সহকারী পরিচালক রাস্তা পার হচ্ছিলেন। সে সময় পেছন থেকে একটি মোটরসাইকেল এসে তাঁকে আঘাত করে। সহকারী পরিচালকের কানে ওয়াকিটকির হেডফোন থাকায় তিনি মোটরসাইকেলের আওয়াজ শুনতে পাননি। গুরুতর জখম হলেও প্রথমে তাঁকে প্রাথমিক চিকিৎসা দেওয়া হয়। পরে হাসপাতালে নেওয়া হয় তাঁকে। আইন অনুযায়ী পুলিশ সেই মোটরসাইকেল আরোহীকে জিজ্ঞাসাবাদ করছে।
সহকারী পরিচালকের ব্যাপারে অতুল মাঞ্জরেকর সংবাদমাধ্যমকে জানান, এখন তিনি সুস্থ। তিনি আশা করেন, দ্রুত পুরোপুরি সেরে উঠবেন আর কাজে যোগ দিতে পারবেন।
অস্কার মনোনয়ন পাওয়া হলিউডের ‘এভরিবডি ফেমাস’ ছবির হিন্দি রিমেক ‘ফ্যানি খান’। এখানে ঐশ্বরিয়ার সঙ্গে অনেক দিন পর বড় পর্দায় দেখা যাবে অনিল কাপুরকে। তিনি এখানে একজন বাবা ও শৌখিন গায়ক। আর ঐশ্বরিয়া একজন গ্ল্যামারাস গায়িকা। তাঁর প্রেমিকার চরিত্রে দেখা যাবে রাজকুমার রাওকে। ছবিটি মুক্তি পাবে আগামী বছর এপ্রিলে। হিন্দুস্তান টাইমস
 
