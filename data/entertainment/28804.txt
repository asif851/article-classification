
আসছে ঈদুল ফিতরের অনুষ্ঠানমালায় বিটিভিতে প্রচারিত হবে একক নাটক মাকে আমার পড়ে না মনে। ঈদের দ্বিতীয় দিন রাত সাড়ে আটটায় দেখা যাবে নাটকটি। শিমুল সরকার পরিচালিত এই নাটকের একটি গুরুত্বপূর্ণ চরিত্রে অভিনয় করেছেন শবনম ফারিয়া।‘আমি আসলে ফেরদৌসী মজুমদারের সঙ্গে অভিনয়ের লোভেই কাজটা করেছি। তাঁর সঙ্গে কাজ করে অনেক শিখতে পারব, এমনটাই আশা ছিল।’ শবনম ফারিয়ার সেই আশা পূর্ণ হয়েছে। ফারিয়ার উচ্ছ্বাসই এর বড় প্রমাণ। এবারের ঈদের নাটকে অভিনয় প্রসঙ্গে জানিয়ে রাখলেন, গত বছরের ঈদের নাটকে অভিনয়ের মাধ্যমে অভিনেত্রীর কাতারে চলে আসেন তিনি। তাঁর অভিনীত সুবর্ণপুর বেশি দূরে নয় প্রচারিত হয়েছিল বাংলাভিশনে। ওই বছর সংখ্যাটা ছিল ১। এবার সেই একের পাশে একটা শূন্য যোগ হয়েছে। মানে এবারের ঈদে শবনম ফারিয়া অভিনীত ১০টি নাটক প্রচারিত হবে। এ নিয়েই দারুণ রোমাঞ্চিত এই অভিনেত্রী। ‘আসলে এক বছরের মাথায় এতগুলো কাজ দর্শকেরা দেখতে পাবেন, এটা ভাবিনি।’ একেকটা নাটকের চরিত্রও একেক রকম। সে হিসেবে নিজেকে ভালোই মেলে ধরেছেন শবনম ফারিয়া।তবে এত কাজের মধ্যে এগিয়ে রাখলেন মাকে আমার পড়ে না মনে নাটকটিকেই। ‘ওটা আসলে অন্য রকম কাজ। প্রচারিতও হবে বিটিভিতে। সবকিছু মিলিয়ে আমার জন্য অনেক বড় পাওয়া।’ অকপটে বলেন ফারিয়া।
