
দেশের অন্যতম জনপ্রিয় ব্যান্ড ওয়ারফেজকে বিদায় জানালেন ইব্রাহিম আহমেদ কমল। কোনো রাগ কিংবা ক্ষোভ নিয়ে নয়, এই গিটারিস্ট জানান চিকিৎসকের পরামর্শে বিশ্রাম নিতে ব্যান্ড থেকে বিদায়ের ঘোষণা দিয়েছেন তিনি। আর এই ঘোষণা দিয়েছেন সামাজিক যোগাযোগমাধ্যম ফেসবুকে।
ফেসবুকে কমল লিখেছেন, ‘আশির দশক থেকে আপনারা আমাকে চেনেন। এটাও জানেন, যারা হেভি মেটাল গান করেন, তাদের এক্সট্রিম শারীরিক ফিটনেস দরকার হয়। অ্যাথলেটরা ইনজুরিতে পড়লে যেমন তাদের পর্যাপ্ত চিকিৎসা ও বিশ্রাম নিতে হয়, যারা হেভি মেটাল গান করেন তাদেরও একই অবস্থা। ২০১০ সালে আমি গুরুতর ইনজুরিতে আক্রান্ত হই, যা এখনো আছে। চিকিৎসক আমাকে পূর্ণ বিশ্রামে থাকতে বলেছেন। তাই আমার পক্ষে আর কমিটমেন্ট রক্ষা করা সম্ভব না। এই মুহূর্তে শুধু বলতে চাই, আমি বিদায় নিচ্ছি।’
জানা গেছে, ওয়ারফেজের সঙ্গে কমল শেষ মঞ্চে উঠেছেন ৪ ডিসেম্বর। সেদিন রাজধানীর কলাবাগান মাঠে আয়োজিত কনসার্টে নিজের প্রিয় এই ব্যান্ডের সঙ্গে শেষ পারফর্ম করেন তিনি।
ওয়ারফেজের দলনেতা শেখ মনিরুল আলম টিপু প্রথম আলোকে বলেন, ‘কমল তো অনেক দিন থেকেই ভুগছেন। তাঁর যতটা চিকিৎসা এবং বিশ্রাম প্রয়োজন, তা তিনি নিতে পারেননি। যেহেতু সমস্যাটা বেড়েছে, তাই এখন আর অবহেলার সুযোগ নেই। তাঁকে দীর্ঘদিন চিকিৎসা ও বিশ্রাম নিতে হবে। তবে আমরা সবাইকে জানাতে চাই, এটা কমলের আপাতত বিদায়। তিনি ওয়ারফেজের সঙ্গে কনসার্টগুলোতে সরাসরি থাকতে পারবেন না। তা একদমই সম্ভব নয়। কিন্তু ব্যান্ডের সঙ্গে কমল সম্পৃক্ত থাকবেন। আমাদের নতুন গান আর অ্যালবামে যুক্ত থাকবেন তিনি।’
টিপু জানিয়েছেন, কমলের পরিবর্তে ওয়ারফেজে যুক্ত হচ্ছেন সোমেন দাস। তিনি এর আগে রেডিও অ্যাকটিভের সঙ্গে ছিলেন। আপাতত তিনি অতিথি শিল্পী হিসেবে যুক্ত হচ্ছেন। আগামীকাল শনিবার যশোর জেলা স্কুলে আয়োজিত অনুষ্ঠানে ওয়ারফেজের সঙ্গে প্রথম পারফর্ম করবেন। এ ছাড়া ব্যান্ডে আর কোনো পরিবর্তন নেই।
