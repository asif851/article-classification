
ভারতীয় টেলিভিশনের জনপ্রিয় ধারাবাহিক ‘বালিকা বধূর’ পরিচিত মুখ বাঙালি অভিনেত্রী প্রত্যুষা বন্দ্যোপাধ্যায়ের অস্বাভাবিক মৃত্যুর ঘটনায় করা মামলায় অন্তর্বর্তীকালীন আগাম জামিন পেয়েছেন তাঁর প্রেমিক অভিনেতা-প্রযোজক রাহুল রাজ সিং। ৩০ হাজার রুপি জামানত দেওয়া সাপেক্ষে আজ মঙ্গলবার মুম্বাই হাইকোর্টের বিচারপতি মৃদুলা ভাটকর তাঁর জামিন আবেদন মঞ্জুর করেন। খবর হিন্দুস্তান টাইমসের। প্রত্যুষার মা সোমা বন্দ্যোপাধ্যায়ের অভিযোগের ভিত্তিতেই বাঙ্গুর নগর থানার পুলিশ রাহুলকে আটক করে। পরে তাঁকে গ্রেপ্তার দেখানো হয়। তবে রাহুল হাসপাতালে চিকিৎসাধীন। তাঁর বিরুদ্ধে আত্মহত্যায় প্ররোচনার অভিযোগ আনা হয়েছে। প্রতিবেদনে বলা হয়, বিচারক ৩০ হাজার রুপি জামানত দেওয়া সাপেক্ষে ১৮ এপ্রিল পর্যন্ত রাহুলের জামিন আবেদন মঞ্জুর করেছেন। এ ছাড়া প্রতিদিন বেলা ১১টা থেকে ১টার মধ্যে বাঙ্গুর নগর থানায় তাঁকে হাজিরা দিতে নির্দেশ দেওয়া হয়েছে। রাহুলের জামিন আবেদনের বিরোধিতা করে আদালতে অতিরিক্ত সরকারি কৌঁসুলি উষা কেজরিওয়াল বলেন, রাহুল ও প্রত্যুষা একসঙ্গে থাকতেন। রাহুল তাঁকে নির্যাতন করতেন, অর্থ চাইতেন। এমনকি, প্রত্যুষার ব্যাংক অ্যাকাউন্ট থেকে অর্থও তুলে নেন রাহুল। রাহুল প্রত্যুষাকে শারীরিকভাবে আঘাত করতেন। আর এ কারণেই আত্মহত্যার পথ বেছে নিতে হয়েছে প্রত্যুষাকে। এর আগে সেশন কোর্টে আগাম জামিনের আবেদন করেছিলেন রাহুল। গত বৃহস্পতিবার তা বাতিল করে দেন আদালত। পরে রাহুল গ্রেপ্তার এড়াতে আগাম জামিনের জন্য হাইকোর্টে আবেদন করেন। আজ শুনানি শেষে আদালত তাঁর জামিন আবেদন মঞ্জুর করেন। এদিকে মামলা থেকে মানবিক কারণে সরে যাওয়া রাহুলের পক্ষের আগের আইনজীবী নীরাজ গুপ্ত সংবাদ সম্মেলন করেছেন। সংবাদ সম্মেলনে তিনি রাহুলের বিরুদ্ধে তথ্য উপস্থাপন করেন। নীরাজ গুপ্ত বলেন, প্রত্যুষার আত্মহত্যার আগের রাতে ৩১ মার্চ রাহুল একটি মেয়ের সঙ্গে বোরা বোরা রেস্তোরাঁয় পার্টি করেছিলেন। সেখানে মেয়েটির সঙ্গে রাহুলের মারামারির ঘটনাও ঘটেছে। এই আইনজীবী বলেন, যেদিন প্রত্যুষা মৃত্যু হয়, সেদিন সকাল থেকে তিনি প্রচুর মদ্যপান করেছিলেন। এমন অবস্থায় কী করে তিনি গলায় ওড়না পেঁচিয়ে আত্মহত্যা করতে পারলেন? প্রত্যুষার নাক ও চোখের নিচে হাড়ে আঘাতের চিহ্নও পাওয়া গেছে। 
নীরাজ গুপ্ত বলেন, আগে সৌগতা মুখার্জি নামের একজন বিমানবালাকে বিয়ে করেছিলেন রাহুল। এখন পর্যন্ত তাঁদের বিবাহবিচ্ছেদ হয়নি।১ এপ্রিল মুম্বাইয়ের ফ্ল্যাট থেকে প্রত্যুষার গলায় ফাঁস দেওয়া ঝুলন্ত দেহ উদ্ধার করা হয়। প্রাথমিকভাবে পুলিশ অনুমান করেছিল, প্রত্যুষা আত্মহত্যা করেছেন। পরে ময়নাতদন্তের প্রাথমিক রিপোর্টে জানানো হয়, শ্বাসরোধে প্রত্যুষার মৃত্যু হয়েছে। প্রত্যুষা বন্দ্যোপাধ্যায়ের অস্বাভাবিক মৃত্যুর পর তোলপাড় শুরু হয়েছে বলিউডে। ‘বালিকা বধূ’র ‘আনন্দী’ কি আত্মঘাতী হলেন, নাকি তাঁকে পরিকল্পনা করে খুন করা হয়েছে? কলকাতার জামশেদপুরের মেয়ে প্রত্যুষা বেশ কয়েকটি জনপ্রিয় ধারাবাহিকে অভিনয় করেছেন। তাঁর অভিনীত শেষ সম্প্রচারিত ধারাবাহিক ‘শ্বশুরাল সিমার কি’। রিয়্যালিটি শো ‘বিগ বস ৭’-এ দেখা গেছে তাঁকে।
