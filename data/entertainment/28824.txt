
গতকাল ছিল অভিনেতা সজলের জন্মদিন। সারা দিন ছিলেন উত্তরায়। অংশ নিয়েছেন শুটিংয়ে। ফেসবুক, মুঠোফোন নানা মাধ্যমে দিনভর নিয়েছেন ভক্তদের শুভেচ্ছা। কিন্তু বিকেলে যে তাঁর জন্য বড় একটা ‘সারপ্রাইজ’ অপেক্ষা করছে এটা ঘুণাক্ষরেও টের পাননি এই অভিনেতা।
এই ‘সারপ্রাইজ’ এর অনুঘটক প্রযোজক নুজহাত আলভী আহমেদ। সজল তাঁকে মা বলেই ডাকেন। নুজহাত আলভী আহমেদ সজলকে আগেই অনুরোধ করেছিলেন, আসছে ২০ ফেব্রুয়ারি তাঁর একটি নাটকের দৃশ্য যেন অভিনয় করেন। যে দৃশ্যটি ধারণ করা হবে রাজধানীর ধানমন্ডির একটি রেস্তোরাঁয়। সজল শুটিংয়ের প্রস্তুতি নিয়েই রাত নয়টার দিকে এসেছিলেন সেই রেস্তোরাঁয়।কিন্তু লিফট থেকে নেমেই চমকে গেলেন। হাতে ফুল, জন্মদিনের স্প্রে আর উপহার নিয়ে সবাই দাঁড়িয়ে আছে লিফটের সামনে। লিফটের দরজা খুলতেই একসঙ্গে চিৎকার করে শুভেচ্ছায় ভাসালেন তাঁকে। এমন সারপ্রাইজ আর শুভেচ্ছায় মুগ্ধ হন সজল।খানিকটা ধাতস্থ হয়ে বললেন, ‘আমি সত্যি স্পিসলেস। আমি অভিভূত। আমাকে শুটিংয়ের কথা বলে এনে এ ধরনের সারপ্রাইজ দেওয়ায় আমি মুগ্ধ।’পরে সবার প্রতি কৃতজ্ঞতা জানিয়ে দোয়া চান সজল।
