
ছবি দেখে মনে হতেই পারে, লোকগানের গায়িকা মমতাজ বুঝি যোগ দিলেন গানের দল ‘চিরকুট’–এ। কিন্তু না। ছবির ব্যাখ্যা দিতে গিয়ে বেরিয়ে এল নতুন খবর। চিরকুট ব্যান্ডের পক্ষ থেকে জানানো হলো, বাউলসম্রাট শাহ আবদুল করিমের ‘আমি কুলহারা কলঙ্কিনী’ গানটি একটি ছবিতে ব্যবহার করা হয়েছে। আসমানি সিনেমার জন্য নতুন সংগীতায়োজনে তৈরি সেই গানটি গেয়েছেন মমতাজ। আর গানটির নতুন সংগীতায়োজন করেছে গানের দল চিরকুট। সম্প্রতি ঢাকার নিকেতনে চিরকুটের স্টুডিওতে এ গানে কণ্ঠ দিয়েছেন মমতাজ। 
নিজেদের অ্যালবামের গানের পাশাপাশি চিরকুট ইদানীং চলচ্চিত্রের গান নিয়েও ব্যস্ত। গত বছরের আলোচিত সিনেমা আয়নাবাজিতে চিরকুট ব্যান্ডের গাওয়া ‘না বুঝি দুনিয়া’ গানটি বেশ জনপ্রিয়তা পায়। আসমানি সিনেমার গানের মাধ্যমে চলচ্চিত্রের গানে একসঙ্গে পাওয়া যাবে মমতাজ ও চিরকুটকে। 
নতুন সংগীতায়োজনের পুরোনো গানটি নিয়ে কথা হয় চিরকুট ব্যান্ডের অন্যতম সদস্য শারমীন সুলতানা সুমীর সঙ্গে। তিনি প্রথম আলোকে বলেন, ‘আমরা এর আগে একসঙ্গে টেলিভিশন অনুষ্ঠানে গান করেছি। চিরকুট ব্যান্ডের সঙ্গে যৌথ সেই আয়োজনের বেশ প্রশংসা করেছিলেন মমতাজ আপা। এবার আমরা শাহ আবদুল করিমের অতি পরিচিত একটি গান করলাম। আমাদের সংগীতায়োজনের সেই গানটি আপার কণ্ঠে নতুন মাত্রা পেয়েছে।’
চিরকুট ব্যান্ডের আরেক সদস্য পাভেল আরীনের সঙ্গে কথা হলে তিনি বলেন, ‘আমরা একসঙ্গে কয়েকটি অনুষ্ঠানে গান করেছি। তখন কথা প্রসঙ্গে তিনি আমাদের সঙ্গে আরও কাজ করার আগ্রহ প্রকাশ করেন। আমরা তাঁর মতো একজন শিল্পীর সঙ্গে কাজ করতে পেরে আনন্দিত।’
এম শাখাওয়াত হোসেন পরিচালিত আসমানি সিনেমার সব কটি গানের সংগীত পরিচালনা করছে চিরকুট। এই ছবির আরেকটি গানে কণ্ঠ দিয়েছেন কলকাতার অন্বেষা। 
আসমানি ছাড়াও চিরকুট মোস্তফা সরয়ার ফারুকীর ডুব, অনিমেষ আইচের ভয়ংকর সুন্দর সিনেমাতেও কাজ করেছে।
