
বলিউডে মাত্র দুটি ছবি করেছেন ভারতের দক্ষিণী তারকা ধানুশ। অভিনয়ের জন্য তাঁর বেশ সুনাম। কানাডিয়ান পরিচালক কেন স্কট নিজেও ধানুশে মুগ্ধ। সে জন্যই তো নিজের ছবিতে নিয়েছেন এই অভিনেতাকে। ‘দ্য এক্সট্রা অর্ডিনারি জার্নি অব দ্য ফকির’ ছবির মধ্য দিয়ে হলিউডে নাম লেখালেন ধানুশ।
এটি পুরোনো খবর। নতুন খবর হচ্ছে, শুটিং শুরু হয়েছে। সেই শুটিং মুহূর্তের কিছু ছবি ভাইরাল হয়েছে সামাজিক যোগাযোগ মাধ্যমে। ছবিটির শুটিং এখন চলছে ভারতের মুম্বাই শহরে। সেখানকার শুটিংয়ের ছবিগুলোই ছড়িয়ে পড়েছে। ফ্রান্সের প্যারিস, ইতালির রোম এবং বেলজিয়ামের রাজধানী ব্রাসেলসেও এই ছবির শুটিংয়ের দিনক্ষণ ঠিক করা হয়েছে।কাজ শুরু হওয়ার পর পরিচালক স্কট ভ্যারাইটি ম্যাগাজিনকে দেওয়া সাক্ষাৎকারে বলেছেন, ‘আমি একজন সেরা অভিনেতার সঙ্গে কাজ করছি, যিনি ভারতের খুব বড় একজন তারকা। তিনি একজন ভালো অভিনেতা, ভালো গায়ক এমনকি ভালো নাচও করেন।’ হিন্দুস্তান টাইমস।
