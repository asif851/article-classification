
শাহরুখ খান-দীপিকা পাড়ুকোন জুটির নতুন ছবি হ্যাপি নিউ ইয়ার মুক্তি পেয়েছে গত শুক্রবার। এক সপ্তাহের মাথায় ভারতে ছবিটি আয় করেছে ১৫৭ কোটি ৫৭ লাখ রুপি। এর মধ্য দিয়ে মুক্তির প্রথম সপ্তাহে সবচেয়ে বেশি আয়ের রেকর্ড গড়ল হ্যাপি নিউ ইয়ার। এর আগে মুক্তির প্রথম দিনে সবচেয়ে বেশি আয়ের রেকর্ড গড়েছে ছবিটি। শুধু তা-ই নয়, মুক্তির মাত্র তিন দিনে ১০০ কোটি রুপি আয়ের রেকর্ডও গড়েছে হ্যাপি নিউ ইয়ার। এর মধ্য দিয়ে গত বছর মুক্তি পাওয়া শাহরুখ-দীপিকা জুটির চেন্নাই এক্সপ্রেস-এর রেকর্ড ভেঙে দিয়ে দুর্দান্ত গতিতে ছুটছে হ্যাপি নিউ ইয়ার। এ প্রসঙ্গে হ্যাপি নিউ ইয়ার ও চেন্নাই এক্সপ্রেস ছবির প্রযোজনা সংস্থা রেড চিলিস এন্টারটেইনমেন্টের প্রধান নির্বাহী কর্মকর্তা ভেঙ্কি মইসুর বলেন, ‘২০১৩ সালে মুক্তি পাওয়া চেন্নাই এক্সপ্রেস ছবি প্রযোজনা করেছিল রেড চিলিস এন্টারটেইনমেন্ট। চেন্নাই এক্সপ্রেস ছবির মাধ্যমে আমরা যে রেকর্ড গড়েছিলাম এরই মধ্যে তা ভেঙে দিয়েছে হ্যাপি নিউ ইয়ার। প্রযোজনা সংস্থা হিসেবে বিষয়টি আমাদের জন্য অনেক বেশি আনন্দের।’ এক খবরে এমনটিই জানিয়েছে জি নিউজ।রেড চিলিস এন্টারটেইনমেন্টের আরেক কর্মকর্তা গৌরব ভার্মা জানিয়েছেন, কেবল ভারতেই নয়, ভারতের বাইরের বিভিন্ন দেশেও দারুণ সাড়া ফেলেছে হ্যাপি নিউ ইয়ার। সেসব দেশে ভালো ব্যবসা করছে ছবিটি। শিগগির এশিয়া, ইউরোপ, আফ্রিকা ও উত্তর আমেরিকার বহু প্রেক্ষাগৃহে ছবিটি মুক্তি দেওয়ার প্রস্তুতি চলছে। 
আরও পড়ুন এক দিনে আয় ৪৫ কোটি রুপি!মুক্তির প্রথম দিনেই রেকর্ড গড়ল হ্যাপি নিউ ইয়ার
রেকর্ড গড়ল ‘হ্যাপি নিউ ইয়ার’
