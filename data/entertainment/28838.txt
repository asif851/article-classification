
বেশির ভাগ সময় ‘বাবা’ চরিত্রে অভিনয় করেন আবুল হায়াত। অভিনয়ের বাইরেও তিনি দুই সন্তানের বাবা। আজ বাবা দিবস উপলক্ষে কথা হলো তাঁর সঙ্গেঅভিনয়ে ও অভিনয়ের বাইরেও আপনি ‘বাবা’। কেমন লাগে?আসলে এ অনুভূতি অন্য রকম। আমার দুই মেয়ে। তাদের বাইরেও আমার অনেক সন্তান। তারা সবাই শ্রদ্ধা করে, ভালোবাসে। এমনকি অভিনয়ের বাইরেও তাদের অনেকে আমাকে বাবা বলে ডাকে। একজন বাবা হিসেবে এটা আমার কাছে ‘বোনাস’। এখনকার বাবা এবং আপনাদের সময়কার বাবাদের মধ্যে কোনো পার্থক্য চোখে পড়ে কি?কিছুটা পার্থক্য তো আছেই। যেমন আমার বাবার সঙ্গে আমার সম্পর্ক ভালো থাকলেও বন্ধুত্বপূর্ণ  ছিল না। সব সময় একটা নির্দিষ্ট দূরত্ব থাকত। কিন্তু এখনকার বাবাদের সঙ্গে তাঁর সন্তানদের বন্ধুত্বপূর্ণ সম্পর্ক। এটা একদিক থেকে ভালো। তবে একটা বিষয় মাথায় রাখতে হবে, সব শিক্ষার পাশাপাশি সন্তানদের ‘স্বাধীনতা’ ব্যবহারের শিক্ষাটাও যেন দেওয়া হয়।
এখন পর্যন্ত বাবা হিসেবে পাওয়া সেরা উপহার কোনটি?
অনেক সন্তান পেয়েছি, এটাই বড় উপহার। সবাই নিয়মিত আমার খোঁজখবর নেয়। তা ছাড়া ওই সন্তানদের কাছ থেকে যেকোনো বিষয়ে পরামর্শ নিই। নানা বিষয়ে আলাপ করি। এ ছাড়া একটি পত্রিকা আমাকে ‘জাতীয় বাবা’ উপাধি এবং আজাদ প্রোডাক্টস আমাকে ‘গ্র্যান্ড পাপা’ অ্যাওয়ার্ড দিয়েছে। এসবই আমার কাছে সেরা উপহার মনে হয়।
বাবা দিবসে আপনার বাবার উদ্দেশে কিছু বলার আছে কি?
আমার বাবা অনেক আগেই পৃথিবী থেকে চলে গেছেন। তাঁর কাছে একটা কথাই বলার আছে, তাঁর সঙ্গে অনেক ভুল করেছি। অবুঝের মতো অনেক কিছু করেছি। তিনি যেন আমাকে ক্ষমা করে দেন।
সাক্ষাৎকার: হাবিবুল্লাহ সিদ্দিক
