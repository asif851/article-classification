
সন্ধ্যা ছয়টা বাজার সঙ্গে সঙ্গে বেজে উঠল ঘণ্টা। ৪০ বার ঘণ্টাধ্বনি জানান দিল, বাংলাদেশ শিল্পকলা একাডেমীর ৪০ বছর আজ। গতকাল বুধবার সন্ধ্যায় বাংলাদেশ শিল্পকলা একাডেমী প্রাঙ্গণে ৪০ বার এ ঘণ্টাধ্বনি বাজল। মুহূর্তের মধ্যে চারদিকে বর্ণিল আতশবাজির আলোকচ্ছটা ছড়িয়ে গেল। সেই সঙ্গে আলোক প্রজ্বলন, বেলুন ও ফানুস উড়িয়ে গৌরবোজ্জ্বল ৪০ বছর পূর্তি উদ্যাপন করল শিল্পকলা একাডেমী।দেশের শীর্ষস্থানীয় ৪০ সাংস্কৃতিক ব্যক্তিত্ব এই ঘণ্টাধ্বনি বাদন, আলোক প্রজ্বলন, বেলুন ও ফানুস ওড়ানো এবং আতশবাজি পোড়ানোতে অংশ নেন।প্রথম ঘণ্টাধ্বনি ও মোমবাতি জ্বালিয়ে বছরব্যাপী বর্ণিল কর্মসূচির উদ্বোধন করেন বাংলাদেশ শিল্পকলা একাডেমীর প্রথম মহাপরিচালক মুস্তাফা নূর-উল ইসলাম ও প্রধান অতিথি সংস্কৃতিমন্ত্রী আসাদুজ্জামান নূর।
শিল্পকলা একাডেমীর মহাপরিচালক লিয়াকত আলী অনুষ্ঠানে উত্তরীয় পরিয়ে দেন মুস্তাফা নূর-উল ইসলাম, সংস্কৃতিমন্ত্রী আসাদুজ্জামান নূর, বিশেষ অতিথি হিসেবে সংস্কৃতিসচিব রণজিৎ কুমার বিশ্বাস, নাট্যজন রামেন্দু মজুমদার ও শিল্পী হাশেম খানকে। এ সময় মুস্তাফা নূর-উল ইসলাম বর্তমান মহাপরিচালককে উত্তরীয় পরিয়ে দেন। অনুষ্ঠানের দ্বিতীয় পর্বে পরিবেশিত হয়েছে জাতীয় সংগীত, সমবেত সংগীত, সমবেত নৃত্য, দেশাত্মবোধক গান ও অ্যাক্রোবেটিক প্রদর্শনী। অনুষ্ঠানে আরও উপস্থিত ছিলেন বাংলা একাডেমীর মহাপরিচালক শামসুজ্জামান খান, সন্জীদা খাতুন, কাইয়ুম চৌধুরী, রামেন্দু মজুমদার, আতাউর রহমান, নাসির উদ্দীন ইউসুফ, লায়লা হাসান, রেজওয়ানা চৌধুরী বন্যা প্রমুখ। চার দশক পূর্তি উপলক্ষে দেশের ৬৪ জেলায় বছরব্যাপী অনুষ্ঠানমালার আয়োজন করেছে বাংলাদেশ শিল্পকলা একাডেমী।
সাংস্কৃতিক জোটের অনুষ্ঠান
শহীদ মিনারে ১১ দিনের অনুষ্ঠান শেষে গতকাল থেকে সম্মিলিত সাংস্কৃতিক জোটের একুশের অনুষ্ঠান শুরু হয়েছে ধানমন্ডির রবীন্দ্রসরোবরে। গতকাল বুধবার বিকেলে অনুষ্ঠানের শুরুতেই সমবেত সংগীত পরিবেশিত হয়।
ভাষা আন্দোলনের গান গেয়ে অনুষ্ঠানের উদ্বোধন করেন সংগীত দল বহ্নিশিখার শিল্পীরা। এরপর ছায়ানট ও নন্দন পরিবেশন করে সমবেত সংগীত।
একক সংগীত পরিবেশন করেন আরিফুর রহমান ও আবিদা রহমান। দলীয় আবৃত্তি করেন বিভিন্ন সংগঠনের শিল্পীরা। শেষ পর্বে পথনাটক পরিবেশন করে মৈত্রী থিয়েটার ও নাট-নন্দন। আজ ১৩তম দিনের জোটের একুশের অনুষ্ঠান শুরু হবে বিকেল চারটা থেকে।
