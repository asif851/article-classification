
বলিউডের অভিনেত্রী, গায়িকা ও সাবেক বিশ্বসুন্দরী প্রিয়াঙ্কা চোপড়ার জীবনের গল্প নিয়ে ছবি বানানোর পরিকল্পনা করেছেন তাঁর সাবেক প্রেমিক মডেল ও অভিনেতা অসীম মার্চেন্ট। বিনোদন জগতে প্রিয়াঙ্কার শুরুর দিকের সংগ্রামসহ তাঁর ব্যক্তিগত জীবনের আরও নানা বিষয় ঠাঁই পাবে ছবিটিতে।প্রিয়াঙ্কার মডেলিং ক্যারিয়ারের শুরুর দিকে তাঁর সঙ্গে অসীমের প্রেমের খবর চাউর হয়েছিল বলিউডে। ২০০০ সালে প্রিয়াঙ্কা বিশ্বসুন্দরী খেতাব জয়ের পর ধীরে ধীরে অসীমের সঙ্গে তাঁর প্রেমের সম্পর্কে চিড় ধরে। প্রিয়াঙ্কা বলিউডে ক্যারিয়ার গড়তে ব্যস্ত হয়ে পড়েন। ওই সময় তাঁকে অনেক সংগ্রামও করতে হয়। প্রিয়াঙ্কার জীবনের খুঁটিনাটি এসব বিষয় নিয়ে ছবি তৈরির মাধ্যমে চলচ্চিত্র পরিচালক হিসেবে আত্মপ্রকাশ করতে যাচ্ছেন অসীম। সম্প্রতি এক খবরে এমনটিই জানিয়েছে জিনিউজ।প্রিয়াঙ্কা ও তাঁর সাবেক ম্যানেজার প্রকাশ জাজুর বিতর্কিত পুরো গল্পও ছবিতে তুলে ধরতে চান অসীম। ২০০৪ সালে প্রিয়াঙ্কাকে হুমকি ও অশ্লীল এসএমএস পাঠানোর দায়ে পুলিশি অভিযোগ দায়ের করেছিলেন প্রিয়াঙ্কার বাবা প্রয়াত অশোক চোপড়া। তিনি অভিযোগে উল্লেখ করেছিলেন, তাঁর মেয়ের নামে বানোয়াট সব কেচ্ছাকাহিনি ছড়ানোর পাশাপাশি তাঁর পরিবারের সদস্যদের হুমকি দিয়েছেন প্রকাশ। এর পরিপ্রেক্ষিতে প্রকাশকে গ্রেপ্তারও করেছিল পুলিশ।
