
রীতিমতো এক কথার বোমাই যেন ফাটিয়েছেন ক্যাটরিনা কাইফ। রণবীর কাপুরের সঙ্গে প্রেমের বিষয়টি এড়িয়ে বরাবর তাঁকে ‘বন্ধু’ বলে পরিচয় দিয়ে আসা ক্যাটরিনা এবার তাঁর ‘বন্ধু’ হিসেবে যার নাম নিয়েছেন, তিনি রণবীর নন; নাম তাঁর করণ জোহর! অবশ্য, বলা যায়; এ ক্ষেত্রে পদোন্নতি পেয়েছেন রণবীর। ক্যাটরিনার সঙ্গে একই ছাদের নিচে থাকা এ অভিনেতা এখন ক্যাটরিনার ভাষায় হয়েছেন ‘সব সময়ের বন্ধু’।রণবীর কাপুর আর ক্যাটরিনা কাইফের বিয়ের খবর নিয়ে ইদানীং সংবাদমাধ্যমগুলোতে আর তেমন কোনো উচ্চবাচ্য নেই। রণবীর ও ক্যাটরিনা মুম্বাইতে আলাদা বাড়িতে একসঙ্গে উঠে যাওয়ার পর সবাই ধরেই নিয়েছেন সুযোগ সুবিধামতো নির্দিষ্ট সময়েই এ দুজন বিয়ে করবেন।মাঝে কিছুদিন রণবীর-ক্যাটরিনার সম্পর্ক নিয়ে কানাঘুষা চললেও সম্প্রতি এক খবরে টাইমস অব ইন্ডিয়া জানিয়েছে, ক্যাটরিনা কাইফের ‘বন্ধু’ একজন নন, তিনজন। এর মধ্যে আবার ক্যাটরিনা সবচেয়ে আগে নাম নিয়েছেন করণ জোহরের! এ খবরে বিস্মিত হওয়ারই কথা ক্যাটরিনা ভক্তদের। তবে, বুদ্ধিমতী ক্যাটরিনা রণবীরকে রেখেছেন তাঁর বন্ধু তালিকার এক বিশেষ অবস্থানে। তিনি জানিয়েছেন, রণবীর তাঁর ‘সব সময়ের বন্ধু’।সম্প্রতি এক টিভি সাক্ষাৎকারে ক্যাটরিনাকে যখন প্রশ্ন করা হয়েছিল, তাঁর বন্ধু কে? তখন ক্যাটরিনা প্রথমে নাম নেন করণ জোহরের। এরপর বলেন, অয়ন মুখার্জি ও কবীর খানের কথা। কিন্তু যখন রণবীরের প্রসঙ্গে তাঁকে বলা হয়, এর মধ্যে তো রণবীর নেই! তখন ক্যাটরিনা কাইফ জানান, রণবীর তাঁর সব সময়ের বন্ধু।
২০০৯ সালে রাজকুমার সন্তোষীর ‘আজব প্রেম কি গজব কাহানি’ ছবিতে জুটি বেঁধে অভিনয়ের পর থেকেই রণবীর-ক্যাটরিনার প্রেম নিয়ে জোর গুঞ্জন উঠেছিল। বছরের পর বছর ধরে এই দুজন তাঁদের প্রেম নিয়ে লুকোচুরি খেলে চলেছেন। গত নভেম্বর মাসে মুম্বাইয়ের কার্টার রোডে একই বাড়িতে ওঠেন এ জুটি। মূলত এর পর থেকেই শিগগির তাঁরা বাগদান পর্ব সারবেন বলেও খবরের ডালপালা মেলেছিল। যুক্তরাজ্যের লন্ডনে ২০১৪ সালের নভেম্বরে তাঁরা বাগদান সেরেছেন এমন খবরও প্রকাশিত হয়েছিল। বলিউডের বিভিন্ন সংবাদমাধ্যমে।রণবীর কাপুর ও ক্যাটরিনা কাইফ বলিউডের এই জনপ্রিয় জুটি সর্বশেষ অভিনয় করেছেন ‘জগ্গা জাসুস’ ছবিতে।
