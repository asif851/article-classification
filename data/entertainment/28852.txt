
অভিনয়শিল্পীর তালিকায় নাম লেখালেন জাতীয় মহিলা ক্রিকেট দলের অধিনায়ক জাহানারা আলম। নাটকের নাম লাইফ ইজ বিউটিফুল। নাটকটি রচনা ও পরিচালনা করেছেন তারিক মুহাম্মদ হাসান। গত কয়েক দিন নাটকটির শুটিং হলো ঢাকার বিভিন্ন জায়গায়। এরই মধ্যে গত শুক্রবার নিজের অংশের শুটিং শেষ করেছেন জাহানারা। শুটিং শেষে তাঁর কাছে জানতে চাওয়া হয়েছিল, মাঠ ছেড়ে অভিনয়েই নিয়মিত হবেন কি না? ‘একদমই না, আমাদের মহিলা ক্রিকেট দলটাকে আরও একধাপ ওপরে তুলতেই অভিনয়ে নাম লেখালাম। আমরা শুধু ক্রিকেটই খেলি না; চাইলে আরও অনেক কিছুই করতে পারি—এটাই বোঝানোর ইচ্ছা ছিল।’ বলেন জাহানারা আলম। তাহলে কি নিয়মিতই টিভি পর্দায় দেখা যাবে জাহানারাকে? ‘অভিনয়টা খুব কঠিন কাজ। আমি ক্রিকেট মাঠেই বেশি স্বাচ্ছন্দ্য বোধ করি। ওখানেই আমি সাবলীল। তাই এটাই আমার প্রথম, সম্ভবত শেষ অভিনয়ও।’ নাটকটিতে জাহানারা আলমের সহশিল্পী ছিলেন অভিনয়শিল্পী নিলয়, হিমি, সোহেল পারভেজ ও সংগীতশিল্পী মেহরাব। নাটকটির গল্প প্রসঙ্গে পরিচালক বলেন, এই সময়ের তরুণ-তরুণীদের বিপথে যাওয়া এবং সেখান থেকে ফিরে আসার উপায়টাই দেখবেন দর্শকেরা। নাটকটি পবিত্র ঈদুল আজহায় একটি বেসরকারি চ্যানেলে প্রচারিত হবে।
