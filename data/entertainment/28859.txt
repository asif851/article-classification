
কণ্ঠশিল্পী কনকচাঁপার জন্মদিন ছিল গতকাল সোমবার। দুই দিন পরই একটি গানের অনুষ্ঠানে যোগ দিতে যুক্তরাষ্ট্রে উড়াল দেবেন তিনি। তাই এবার জন্মদিনের আয়োজন ছিল একেবারেই ঘরোয়া। ঘনিষ্ঠ বন্ধু, পরিবারের লোকজন ও কনকচাঁপার অনলাইনভিত্তিক সামাজিক সংগঠন ‘আমাদের খেলাঘর ইশকুল’-এর কয়েকজন ছাত্রছাত্রী জন্মদিনে শিল্পীর বাড়িতে শুভেচ্ছা জানাতে আসেন। রাত ১০টার দিকে কনকচাঁপার জন্য বড় চমক নিয়ে হাজির হন সংগীতশিল্পী আঁখি আলমগীর ও মৌটুসি। ফুল দিয়ে কনকচাঁপাকে জন্মদিনের শুভেচ্ছা জানান তাঁরা। একসঙ্গে মজার সময় কাটান কিছুক্ষণ। ছবি তুলে, আড্ডা দিয়ে মাতিয়ে রাখেন।
কনকচাঁপা বলেন, ‘পরিবারের মানুষদের কাছ থেকে যে ভালোবাসা পাই, তার অনুভূতি এক রকম। আবার ভক্তদের ভালোবাসার স্বাদ আরেক রকম। সহকর্মীদের কাছ থেকে আমি যে ভালোবাসা বা স্নেহ পাই, সেটার অনুভূতি আবার একদম আলাদা। অনেক সময় শিল্পজগতে সহকর্মীদের মধ্যে হিংসা বা রেষারেষির কথা শোনা যায়। কিন্তু আমি এ ক্ষেত্রে নিজেকে খুব ভাগ্যবান বলব। কারণ, সবার সঙ্গে আমার খুব ভালো সম্পর্ক। বড়দের কাছ থেকে আমি অনেক স্নেহ পাই। আর ছোটরাও আমাকে ভীষণ শ্রদ্ধা করে। আঁখি ও মৌটুসি দুজনেই আমার ছোট বোনের মতো। জন্মদিনে ওদের সারপ্রাইজ পেয়ে আমি খুব খুশি।’
গত বছরও কনকচাঁপার জন্মদিনে চমক দিয়েছিলেন আঁখি আলমগীর। একটি ভিডিও বার্তার মাধ্যমে গান গেয়ে জন্মদিনের শুভেচ্ছা জানিয়েছিলেন। এবারও নাকি অন্য রকম কিছু করার ইচ্ছা ছিল। পরে ঠিক করলেন, এবার ভিডিওর মাধ্যমে নয়, হুট করে বাসায় হাজির হয়েই কনকচাঁপাকে চমকে দেবেন।
