
কলকাতার প্রেক্ষাগৃহে আবারও দেখা যাবে বাংলাদেশের অভিনেত্রী জয়া আহসানকে। আসছে পূজায় মুক্তি পেতে যাচ্ছে জয়ার নতুন ছবি ‘রাজকাহিনি’। ছবিটি বানিয়েছেন ভারতের জাতীয় চলচ্চিত্র পুরস্কার পাওয়া পরিচালক সৃজিত মুখার্জি। এর আগে ২০১৩ সালে কলকাতার ‘আবর্ত’ এবং এর পর 'একটি বাঙালি ভূতের গপ্পো'  ছবিতে দেখা গেছে জয়াকে।ছবির প্রসঙ্গে জয়া বলেন, ‘এরই মধ্যে ফেসবুক ও টুইটারের মাধ্যমে যাঁরা ছবিটি সম্পর্কে জেনেছেন, সবাই খুব প্রশংসা করেছেন।’কাজের অভিজ্ঞতা প্রসঙ্গে জয়ার বক্তব্য হচ্ছে— কলকাতায় কাজের ধরনে পুরোপুরি পেশাদারি মনোভাব থাকে। তিনি বলেন, এরই মধ্যে সবাই জেনে গেছেন, ছবিটি দেশভাগের গল্প নিয়ে। ছবিটির কাজ করতে গিয়ে আমার কাছে মনে হয়েছে, যুদ্ধ করছি। নিজেকে সেই সময়েরই একজন মনে হয়েছে। এর আগে ‘‘গেরিলা’’ ছবির কাজ করার সময়ও এমন মনে হয়েছিল। তবে স্ক্রিনে আমাকে কেমন লাগবে, আর দর্শকরাই বা কীভাবে নেবেন তা জানি না।’‘রাজকাহিনি’ ছবি মুক্তির আগে প্রচারণার কাজ শুরু হবে। জয়া জানালেন, তিনিও প্রচারণায় অংশ নেবেন।জয়া ছাড়াও ‘রাজকাহিনি’ ছবিতে অভিনয় করেছেন ঋতুপর্ণা সেনগুপ্ত, শাশ্বত চট্টোপাধ্যায়, আবির, পার্নো মিত্র, লিলি চক্রবর্তী, প্রিয়াঙ্কা সরকার, সুদীপ্তা চক্রবর্তী, সায়নী ঘোষ, ধৃতিমান ঘোষ, ঋদিমা ঘোষ, দিতিপ্রিয়া রায়, এনা সাহা, কাঞ্চন মল্লিক, রুদ্রনীল ঘোষ, রজতাভ দত্ত, বিশ্বজিৎ চক্রবর্তী, ব্রাত্য বসু, কৌশিক সেন, যিশু সেনগুপ্ত প্রমুখ।১৫ আগস্ট ‘রাজকাহিনি’র ট্রেলার প্রকাশিত হবে। আর গানের ভিডিও মুক্তি দেওয়া হবে সেপ্টেম্বরে।‘রাজকাহিনি’ ছবিতে গান গেয়েছেন কবির সুমন, শ্রীকান্ত আচার্য, অরিজিৎ সিং, রেখা ভরদ্বাজ, ওস্তাদ রশীদ খান, লগ্নজিতা চক্রবর্তী, রূপঙ্কর, অনুপম রায়, বাবুল সুপ্রিয়, সিধু, রূপম ইসলাম, লোপামুদ্রা মিত্র, শ্রাবণী সেন, অন্বেষা ও কৌশিকী চক্রবর্তী।
