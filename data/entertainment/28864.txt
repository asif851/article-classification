
‘কহো না পেয়ার হ্যায়’ ছবি দিয়ে দুর্দান্ত অভিষেক হলেও পরবর্তী সময়ে বলিউডে শক্ত আসন গাড়তে পারেননি আমিশা প্যাটেল। এমনিতেই বলিউডে ডুবন্ত ক্যারিয়ার নিয়ে হতাশ এ অভিনেত্রী। তার ওপর সম্প্রতি এক ভক্তের অশোভন আচরণ সহ্য করতে না পেরে প্রচণ্ড ক্ষুব্ধ হয়ে ওঠেন তিনি। রাগ নিয়ন্ত্রণ করতে না পেরে সবার সামনেই ওই ভক্তের গালে কষে চড় বসিয়ে খবরের শিরোনামে এসেছেন ৩৭ বছর বয়সী এ তারকা অভিনেত্রী। এক খবরে জানিয়েছে টাইমস অব ইন্ডিয়া।সম্প্রতি ভারতের উত্তর প্রদেশে একটি গয়নার দোকানের উদ্বোধনী অনুষ্ঠানে বিশেষ অতিথি হিসেবে হাজির হন আমিশা। হলুদ রঙের সালোয়ার-কামিজ পরা আমিশাকে কাছ থেকে একনজর দেখার জন্য ভিড় করেন অনেকে। কিন্তু সে সময় কোনো কিছু বুঝে ওঠার আগেই ভিড়ের মধ্য থেকে কেউ একজন আমিশার সঙ্গে অশোভন আচরণ করেন। ভক্তের কাছ থেকে হঠাত্ এমন অপ্রত্যাশিত আচরণে প্রচণ্ড ধাক্কা খান আমিশা। প্রচণ্ড খেপে গিয়ে ওই ভক্তের দিকে তেড়ে যান তিনি। শুধু তাই নয়, কষে চড়ও বসিয়ে দেন ওই ভক্তের গালে।
