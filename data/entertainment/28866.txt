
ছেলের মা হওয়ার আগে থেকেই কারিনা কাপুর খান ও তাঁর সন্তানকে নিয়ে বলিউডে আলোচনার কমতি ছিল না। এমনকি এখনো সেই আলোচনায় ভাটা পড়েনি। শুধু কারিনাই নন, খান পরিবারে নতুন সদস্য যোগ হওয়ার জের ধরে কারিনা ও সাইফ আলি খানের পুরো পরিবারই সেই আলোচনার রসদ জুগিয়ে যাচ্ছেন প্রতিদিন। আজ যেমন খবরের শিরোনামে কারিনা উঠে এলেন তাঁর বোন কারিশমা কাপুরের কারণে। কারিশমা তাঁর ছোট বোনকে উদ্দেশ্য করে বললেন, ‘দুর্দান্ত মা কারিনা’।সম্প্রতি এক অনুষ্ঠানে ভারতীয় সংবাদ সংস্থা পিটিআই কারিশমার কাছে তাঁর বোন কারিনা ও নবজাতক ভাগ্নে তৈমুর আলি খানের ব্যাপারে জানতে চায়। তখন কারিশমা বলেন, ‘জলদি কাজ শেষ করে বাড়ি ফিরে নিজের সন্তানদের দেখার জন্য মন অস্থির হয়ে থাকত। এখন তাদের পাশাপাশি আরও একজনের (তৈমুর) সঙ্গে দেখা করার জন্য কারিনার বাড়িতে আমার মন পড়ে থাকে। আমি মা-ছেলের সঙ্গে দেখা করার জন্য অধীর হয়ে থাকি। কারিনা পারেও, দুর্দান্ত মা সে। দারুণ পাকা হাতে সে তাঁর ছেলেকে লালন-পালন করছে।’ ইন্ডিয়ান এক্সপ্রেস
