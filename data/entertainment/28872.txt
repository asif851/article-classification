
বাংলাদেশ শিল্পকলা একাডেমি আয়োজিত জাতীয় চারুকলা প্রদর্শনী দেশের চারুশিল্পের বৃহত্তম উৎসব। ১৯৭৪ সালে সমকালীন চিত্রকলা প্রদর্শনীর মধ্য দিয়ে শিল্পকলা একাডেমির চারুকলাবিষয়ক কর্মকাণ্ড শুরু হয়। এ কর্মকাণ্ডের সূত্র ধরে ১৯৭৫ সালে শিল্পকলা একাডেমির উদ্যোগে প্রথম জাতীয় চারুকলা প্রদর্শনীর যাত্রা শুরু। প্রতি দুই বছর পরপর শিল্পকলা একাডেমির উদ্যোগে এ প্রদর্শনী আয়োজিত হয়। এরই ধারাবাহিকতায় শিল্পকলা একাডেমির উদ্যোগে কাল শুরু হবে ২২তম জাতীয় চারুকলা প্রদর্শনী।
বুধবার বিকেলে একাডেমির জাতীয় চিত্রশালা মিলনায়তনে অর্থমন্ত্রী আবুল মাল আবদুল মুহিত প্রদর্শনীর উদ্বোধন ও পুরস্কারপ্রাপ্ত শিল্পীদের মাঝে পুরস্কার তুলে দেবেন। অনুষ্ঠানে বিশেষ অতিথি থাকবেন সংস্কৃতিমন্ত্রী আসাদুজ্জামান নূর, সচিব মো. ইব্রাহীম হোসেন খান ও বরেণ্য শিল্পী সৈয়দ জাহাঙ্গীর।
উদ্বোধনী আয়োজনে সভাপতিত্ব করবেন শিল্পকলা একাডেমির মহাপরিচালক লিয়াকত আলী। তিনি গতকাল একাডেমির জাতীয় চিত্রশালার সেমিনার কক্ষে আয়োজিত সংবাদ সম্মেলনে প্রদর্শনীর বিস্তারিত তথ্য তুলে ধরেন। জানান, প্রদর্শনীর জন্য ৩৩২ জন শিল্পীর ৩৮৪টি শিল্পকর্ম নির্বাচিত করেছেন বাছাই কমিটির সদস্যরা। নির্বাচিত কাজ থেকে চূড়ান্তভাবে বাছাই করে ১০ জন শিল্পীকে নির্বাচন করেছে জুরিবোর্ড।
