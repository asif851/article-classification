
 



এ যেন সত্যি দেবী দর্শন।
লাল শাড়ি এবং সোনার গয়নায় আজ ‘চাঁদনি’ সেজে উঠেছেন।
‘চাঁদনি’ এখন চাঁদের দেশে পাড়ি দিয়েছেন।


এ যেন সত্যি দেবী দর্শন। লাল শাড়ি এবং সোনার গয়নায় আজ ‘চাঁদনি’ সেজে উঠেছেন। এই দেবী চিরশায়িত। না, আর ‘চাঁদনি’ খিলখিলিয়ে বলে উঠবেন না ‘ম্যায় তেরা চাঁদনি’। চাঁদনি এখন চাঁদের দেশে পাড়ি দিয়েছেন। চারদিকে সাদা ফুলের সমারোহ। ফুলের সুবাসে সুবাসিত করে শ্রীদেবী শুয়ে আছেন কাচের বাক্সে।
সকাল থেকে হাজার হাজার মানুষের ভিড় আন্ধেরি লোখান্ডওয়ালা সেলিব্রেশন স্পোর্টস ক্লাবের সামনে। ক্ষণিকের দেবী দর্শনের দীর্ঘ প্রতীক্ষায় তারা। পুলিশের কড়া নিরাপত্তাবেষ্টনী পার করে বারবার তাঁর অনুরাগীরা ঢুকে পড়ছে স্পোর্টস ক্লাবে। এদিন ছিল তারকার মেলা। ডিম্পল কাপাডিয়া, জয়াপ্রদা, রেখা, শহীদ কাপুর, অনুপম খের, রানী মুখার্জি, রাভিনা ট্যান্ডন, ঐশ্বরিয়া রাই বচ্চন, সুস্মিতা সেন, জয়া বচ্চন, মাধুরী দীক্ষিত, দীপিকা পাড়ুকোন, সিদ্ধার্থ মালহোত্রা, জ্যাকুলিন ফার্নান্দেজ, ভেঙ্কটেশসহ আরও অনেক বলিউড তারকা আজ সজল চোখে শেষ শ্রদ্ধা জানান বলিউডের রানিকে। তবে কাউকে নিরাশ করেনি কাপুর পরিবার।
জানা গেছে, সাধারণ মানুষের জন্য দূর থেকে ‘দেবী’ দর্শনের ব্যবস্থা রাখা হয়।
সাংবাদিকদের জন্য খুব সুন্দর ব্যবস্থা রাখা হয়। কাপুর পরিবার থেকে সংবাদমাধ্যমের জন্য সম্পূর্ণ আলাদা ব্যবস্থা করা হয়। পানি, খাবার সবকিছু দেওয়া হয় সাংবাদিকদের। শুধু তা-ই নয়, সংবাদমাধ্যমের জন্য শ্রীদেবীকে শেষ শ্রদ্ধা জ্ঞাপনের ব্যবস্থা ছিল। দীর্ঘ প্রতীক্ষার অবসান হয়। এবার যশরাজ থেকে ডাক আসে ‘শ্রী-দেবী’ দর্শনের। ১০ জন সাংবাদিকের গ্রুপ বানিয়ে অবশেষে ভেতরে যাওয়ার অনুমতি মেলে। ব্যাগ জমা রেখে যেতে হয়। মোবাইল ফোন বন্ধ করে ভেতরে যেতে বলা হয়। অবশেষে সেই মুহূর্তের সাক্ষী হতে চলেছি, যার জন্য সারা দেশ উত্তাল।
সেলিব্রেশন স্পোর্টস ক্লাবের বিশাল হলে কাপুর পরিবারের সঞ্জয় কাপুর, অনিল কাপুর, বনি কাপুর, সোনম, জাহ্নবী, অর্জুন কাপুরসহ আরও বলিউড তারকা উপস্থিত। একদিকে ডিম্পলকে জড়িয়ে বনি কাপুর অঝোরে কেঁদে চলেছেন। শ্রীদেবীকে শেষ শ্রদ্ধা জানানোর জন্য মুগরা ফুল রাখা হয়েছিল। দেবীর পায়ে শ্রদ্ধার্ঘ্য দিয়ে এবার বিদায়ের পালা।
হল থেকে বেরিয়ে আসার সময় শ্রীদেবীর ছবির একটা গান কানের কাছে বেজে উঠে, ‘জুদাই জুদাই কাভি আয়ে না জুদাই’। কিন্তু ‘জুদাই’ তো কালের নিয়মে এসেছে। সবাইকে ফাঁকি দিয়ে শ্রীদেবী চলে গেলেন। এবার সাদা ফুলে মোড়া গাড়ি করে বলিউডের সম্রাজ্ঞী যাবেন ‘পবন হংস’-এ। এখানে রাষ্ট্রীয় মর্যাদায় শ্রীদেবীর শেষকৃত্য সম্পন্ন হবে।







