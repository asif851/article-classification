
২০১২ সালে ঘোষণা হয়েছিল। আসতে চলেছে স্টার ওয়ার্স সিক্যুয়াল ট্রিলজির দ্বিতীয় কিস্তি। কথা রেখেছে ওয়াল্ট ডিজনি। লুকাস ফিল্মের সঙ্গে হাত মেলানোর পর এবার আসতে চলেছে স্টার ওয়ার্স: দ্য লাস্ট জেডি। হলিউড দুনিয়ার সঙ্গে পরিচয় আছে আর স্টার ওয়ার্স-এর নাম শোনেনি, এমন মানুষ খুঁজে পাওয়া মুশকিল। এই সিরিজের পুরোধা কাহিনিকার জর্জ লুকাস ২০১২ সালে নিজের সন্তান স্টার ওয়ার্সকে বিক্রি করে দেন ওয়াল্ট ডিজনির কাছে। এরপর বেশ অস্থিরতার ভেতর দিয়ে যেতে হয়েছে এই সিরিজের ভক্তদের। যদিও এখনো সেই অস্থিরতা কাটেনি পুরোপুরি।
২০১৫ সালে স্টার ওয়ার্স: দ্য ফোর্স অ্যাওয়াকেন্স মুক্তি পেয়েছিল। ব্যবসাসফল হয়েছিল চলচ্চিত্রটি। এবার এপিসোড ৮–এর পালা। পারবে তো? ইতিমধ্যে অবশ্য ইউটিউবে বেশ ঝড় তুলে দিয়েছে দ্য লাস্ট জেডির সঙ্গে সম্পৃক্ত সব ভিডিও। প্রযোজনায় থাকছে বরাবরের মতো লুকাস ফিল্ম। আর পরিবেশনা করছে ওয়াল্ট ডিজনি স্টুডিওস মোশন পিকচার্স। এবারের ছবিতে শেষবারের মতো প্রয়াত অভিনেত্রী ক্যারি ফিশারকে দেখা যাবে। ২০১৬ সালে মারা যান ফিশার। ফিশারের সঙ্গে ছবিতে আরও থাকছেন পুরোনো স্টার ওয়ার্স টিমের মার্ক হ্যামিল, অ্যাডাম ড্রাইভার, ডেইজি রিডলি, অস্কার আইজ্যাক, জন বোয়েগা, গোয়েন্ডোলিন ক্রিস্টি, অ্যান্ডি সেরটিকসসহ আরও অনেকে। নতুন যোগ দিতে চলেছেন লরা ডার্ন, বেনিসিও ডেল টরো ও কেলি ম্যারি ট্র্যান।
১৯৭৭ সালে শুরু হয় ‘স্টার ওয়ার্স’ সিরিজের যাত্রা। শুরুটা হয়েছিল প্রিন্সেস লিয়ার নেতৃত্বে পরিচালিত একদল বিদ্রোহীকে নিয়ে। গ্যালাক্টিম এম্পায়ারের স্পেস স্টেশন ‘ডেথ স্টার’ ধ্বংস করা ছিল তাদের মূল লক্ষ্য। কিন্তু ধরা পড়ে যান প্রিন্সেস। বন্দী করা হয় তাঁকে। দারুণ ব্যবসা সাফল্য পেয়েছিল স্টার ওয়ার্সের প্রথম কিস্তি। এরপর একে একে ১৯৮০ সালে দ্য এম্পায়ার স্ট্রাইক্স ব্যাক এবং ১৯৮৩ সালে রিটার্ন অব দ্য জেডি মুক্তি পায়। সিক্যুয়ালগুলো হতাশ করেনি কাউকে। ১৯৯৯ সালে যাত্রা শুরু হয় স্টার ওয়ার্স–এর প্রিকুয়্যাল ট্রিলজির। একে একে মুক্তি পায় দ্য ফ্যান্টম মিনেস (১৯৯৯), দ্য অ্যাটাক অব দ্য ক্লোনস (২০০২) এবং ২০০৫ সালের বহু আলোচিত রিভেঞ্জ অব দ্য সিথ। এরপর মুক্তি পেয়েছে ট্রিলজির দ্বিতীয় কিস্তি সিক্যুয়াল ট্রিলজি। আর সেটার সূত্র ধরেই এবার আসতে চলেছে দ্য লাস্ট জেডি। এই ছবির পর ২০১৯ সালের ২০ ডিসেম্বর নতুন সিক্যুয়াল নিয়ে আসবে ওয়াল্ট ডিজনি আবার।
সবকিছু ঠিকঠাক থাকলে কাল ৮ ডিসেম্বর স্টার ওয়ার্স: দ্য লাস্ট জেডির উদ্বোধনী প্রদর্শনী হতে যাচ্ছে যুক্তরাষ্ট্রের ক্যালিফোর্নিয়ায়। তবে সবার জন্য প্রেক্ষাগৃহের দরজা খুলে যাবে ১৫ ডিসেম্বর। সেদিন বিশ্বব্যাপী মুক্তি পাবে স্টার ওয়ার্স: দ্য লাস্ট জেডি।
সাদিয়া ইসলাম
দ্য গার্ডিয়ান, এমডিবি, উইকিপিডিয়া ও ইয়াহু মুভিজ অবলম্বনে
