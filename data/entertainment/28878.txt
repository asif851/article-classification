
বিশ্বকবি রবীন্দ্রনাথ ঠাকুরের জন্মবার্ষিকী উপলক্ষে ক্যানবেরা বেঙ্গলি কালচারাল অ্যাসোসিয়েশন একটি সাংস্কৃতিক অনুষ্ঠানের আয়োজন করেছে। আগামী ৭ মে অস্ট্রেলিয়ার ক্যানবেরায় থিয়ো নোটারাস মাল্টিকালচারাল সেন্টারে আয়োজিত এই অনুষ্ঠানে নাচ পরিবেশন করবেন নৃত্যশিল্পী অর্পিতা সোম। ‘চিত্রাঙ্গদা’, ‘শ্যামা’ ও ‘চণ্ডালিকা’—তিন-তিনটি নৃত্যনাট্য পরিবেশিত হবে সেই অনুষ্ঠানে। এখানে রবীন্দ্রনৃত্যনাট্যের তিনটি গুরুত্বপূর্ণ নারী চরিত্র পরিবেশনা করবেন অর্পিতা। আর এই তিনটি চরিত্রের বর্ণনা দেবেন ড. রতন কণ্ডু।অর্পিতা সোম এখন অস্ট্রেলিয়ার সিডনিতে স্থায়ী হয়েছেন। ভরতনাট্যমের ওপর রবীন্দ্রভারতী বিশ্ববিদ্যালয় থেকে পড়াশোনা করেছেন এই নৃত্যশিল্পী। ঢাকার শান্ত-মারিয়াম বিশ্ববিদ্যালয়ের নৃত্যকলা বিভাগের প্রভাষক ছিলেন অর্পিতা। ঢাকা বিশ্ববিদ্যালয়ের নাট্যকলা বিভাগেও অতিথি শিক্ষক হিসেবে দায়িত্ব পালন করেছেন। অস্ট্রেলিয়াপ্রবাসী হওয়ার আগে তিনি ছায়ানটে শিক্ষকতা করতেন।
