
টেলিভিশনের অনুষ্ঠান ও নাটকনির্মাতা, প্রযোজক, পরিচালক, অভিনয়শিল্পী আর কলাকুশলীদের এক সমাবেশ হলো গত শুক্রবার বিকেলে জাতীয় প্রেসক্লাব মিলনায়তনে। তিন ঘণ্টার এই সমাবেশে অংশ নিয়েছেন ছোট পর্দার সঙ্গে বিভিন্নভাবে জড়িত ছয় শতাধিক ব্যক্তি। এই সমাবেশ থেকে ‘টিভি বাঁচাও-অনুষ্ঠান বাঁচাও’ আহ্বান জানান তাঁরা। তিন ঘণ্টার সমাবেশ শেষে এক সংবাদ সম্মেলনের আয়োজন করা হয়। এখানে মূল বক্তব্য উপস্থাপন করেন টেলিভিশন পেশাজীবী ঐক্য পরিষদের আহ্বায়ক তারিক আনাম খান। এ সময় উপস্থিত ছিলেন মামুনুর রশীদ, জাহিদ হাসান, শহীদুজ্জামান সেলিম, তৌকীর আহমেদ, মাহফুজ আহমেদ, ওয়াহিদা মল্লিক জলি, মোশাররফ করিম, চঞ্চল চৌধুরী, বন্যা মীর্জা, তারিন, মোহন খান, মনোয়ার পাঠান, চয়নিকা চৌধুরী, আনজাম মাসুদ, অরণ্য আনোয়ার, দীপঙ্কর দীপন, গোলাম সোহরাব দোদুলসহ আরও অনেকে। এখানে বিভিন্ন দাবির উল্লেখ করেন তারিক আনাম খান। উল্লেখযোগ্য দাবিগুলো হলো বাংলাদেশের টিভি চ্যানেলের প্রতি দর্শকদের আগ্রহ তৈরিতে যথাযথ পদক্ষেপ নেওয়া; বিদেশি চ্যানেল থেকে দর্শকদের ফিরিয়ে আনা এবং এর জন্য ভালো মানের অনুষ্ঠান তৈরির ওপর জোর দেওয়া; বিদেশি প্রযোজনা প্রতিষ্ঠান, নির্মাতা ও কলাকুশলীদের বানানো অনুষ্ঠান প্রচার বন্ধ করা; বেসরকারি নির্মাতা প্রতিষ্ঠানের অনুষ্ঠান ক্রয়ের ওপর আরোপিত শতকরা ১০ ভাগ হারে অগ্রিম আয়কর কর্তন বাদ দেওয়া; টেলিভিশন চ্যানেলের সঙ্গে চুক্তিপত্রে উভয় পক্ষের সমান সুযোগ রাখা এবং তা অনুসরণ করা; চুক্তি অনুযায়ী নির্মাতা প্রতিষ্ঠানকে অর্থ পরিশোধে ব্যর্থ হলে ওই চ্যানেলের বিরুদ্ধে সরকারের কার্যকর পদক্ষেপ গ্রহণের ব্যবস্থা রাখা; সৃজনশীল কাজের যথাযথ স্বীকৃতি ও তা সংরক্ষণের জন্য কপিরাইট আইন যথাযথভাবে পালন করা; অনুষ্ঠান ক্রয়ের সর্বনিম্ন মূল্য নির্ধারণ করা; সব কটি টেলিভিশন চ্যানেলের অনুষ্ঠান বিভাগকে দক্ষ ও মেধাসম্পন্ন ব্যক্তিদের দ্বারা পরিচালনার নিশ্চয়তা বিধান করা; টেলিভিশন অনুষ্ঠান ক্রয়ে দুর্নীতি বন্ধ করা এবং দক্ষ ও মেধাসম্পন্ন টেলিভিশন কর্মী, নির্মাতা, শিল্পী, কলাকুশলী তৈরির জন্য অবিলম্বে ‘টেলিভিশন অনুষ্ঠান নির্মাণ প্রশিক্ষণ ইনস্টিটিউট’ চালু করা। আর এসব দাবির ব্যাপারে সরকার, মন্ত্রণালয় ও চ্যানেল-মালিকদের সঙ্গে শিগগিরই আলোচনায় বসবেন টেলিভিশন পেশাজীবী ঐক্য পরিষদের কর্মকর্তারা।
