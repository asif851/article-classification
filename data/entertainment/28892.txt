



এমন রাত আগে কখনো দেখেনি বাফটা। 
লন্ডনের অভিজাত রয়্যাল অ্যালবার্ট হলে বসে ৭১তম বাফটা আসর। 
পাঁচটি অ্যাওয়ার্ড জিতে তাক লাগিয়ে দিয়েছে ‘থ্রি বিলবোর্ডস আউটসাইট এবিং, মিসৌরি’।


এমন রাত আগে কখনো দেখেনি বাফটা (ব্রিটিশ একাডেমি ফিল্ম অ্যাওয়ার্ডস)। এ রাত কেবল উদযাপনের ছিল না, ছিল প্রতিবাদেরও উপলক্ষ। বিনোদনজগতে নারীদের যৌন হয়রানি এবং বৈষম্যের বিরুদ্ধে খ্যাতিমান তারকাদের একাত্মতায় যেন চাপা পড়ে গেল অ্যাওয়ার্ড পাওয়া না-পাওয়ার বিতর্ক।
গত রোববার রাতে লন্ডনের অভিজাত রয়্যাল অ্যালবার্ট হলে বসে ৭১তম বাফটা আসর। কেবল ক্যামেরার সামনের তারকা নন; পেছনের চলচ্চিত্রবোদ্ধারাও পেয়েছেন স্বীকৃতি। মোট ২৬টি বিভাগে দেওয়া হয় পুরস্কার। এতে সর্বোচ্চ পাঁচটি অ্যাওয়ার্ড জিতে তাক লাগিয়ে দিয়েছে ‘থ্রি বিলবোর্ডস আউটসাইট এবিং, মিসৌরি’।
মুখে উচ্ছ্বাস, পোশাকে প্রতিবাদলন্ডনের স্থানীয় সময় বিকেল ৫ টা। রয়্যাল আলবার্ট হলের সামনে বিছানো লালগালিচার সরু পথ। ঝাঁ-চকচকে গাড়ি থেকে নেমে সেই পথে একে একে হেঁটে যাচ্ছেন অ্যাঞ্জেলিনা জোলি, জেনিফার লরেন্স আর সালমা হায়েকের মতো খ্যাতিমান তারকারা। তারকাদের ঝলকানিতে ঘণ্টা তিনেক মেতে থাকল লালগালিচা। প্রায় সব অভিনেত্রীর পোশাকের রং একই-কালো। আর অভিনেতাদের পোশাকে লাগানো একটি ব্যাজ। তাতে লেখা ‘টাইমস আপ’। হলিউড প্রযোজক হার্ভি ওয়াইনস্টিনের যৌন কেলেঙ্কারি এবং নারীদের প্রতি বৈষম্যের প্রতিবাদে শুরু হয় হ্যাশট্যাগ ‘মি টু’ ক্যাম্পেইন। এর ধারাবাহিকতায় হলিউডের কর্মজীবী নারীরা গঠন করেন ‘টাইমস আপ’ তহবিল। এ বছরের গোল্ডেন গ্লোব পুরস্কার আসর থেকে শুরু হয় ‘টাইমস আপ’ ব্যাজের প্রচলন। এবারের বাফটাতেও কালো পোশাক আর সেই ব্যাজ পরে চলচ্চিত্র ও টেলিভিশনজগতে কর্মজীবী নারীরা যৌন হয়রানি এবং আয়বৈষম্য রোধে নিজেদের অবস্থান জানান দিলেন।
পুরো আয়োজনে যতটা না অ্যাওয়ার্ড নিয়ে কথা হলো, তার চেয়ে বেশি হলো নারীদের সমান অধিকার, পারস্পরিক ভালোবাসা আর শ্রদ্ধার প্রয়োজনীয়তার কথা।
পাল্টে গেল সব হিসাবএবারের বাফটায় ১২টি বিভাগে মনোনয়ন পেয়ে বেশ আলোচনায় ছিল গিয়েরমো দেল তোরোর দ্য শেইপ অব ওয়াটার ছবিটি। কিন্তু শেষ নাগাদ বাজিমাত করল আমেরিকার ছোট্ট একটি শহরের বিচারহীনতার সংস্কৃতি নিয়ে নির্মিত ছবি থ্রি বিলবোর্ডস আউটসাইড এবিং, মিসৌরি। সেরা চলচ্চিত্র, সেরা ব্রিটিশ চলচ্চিত্র ও সেরা মৌলিক চিত্রনাট্যসহ মোট পাঁচটি অ্যাওয়ার্ড জিতে নেয় এই ছবি।
অন্যদিকে তুমুল আলোচনায় থাকা দ্য শেইপ অব ওয়াটার সেরা পরিচালকসহ মোট তিনটি বিভাগে পুরস্কার জেতে। জলদানবের সঙ্গে একটি বোবা মেয়ের প্রেমে পড়া নিয়ে এই ছবির গল্প। সেরা পরিচালকের বাফটা হাতে গিয়েরমো দেল তোরো বলেন, ‘টাইমস আপ’ ক্যাম্পেইনের এই সময়ে তাঁর ছবির গল্পটি বেশি প্রাসঙ্গিক। এতে অন্যকে ভালোবাসার বার্তা তুলে ধরা হয়েছে।
ডার্কেস্ট আওয়ার ছবিতে সাবেক ব্রিটিশ প্রধানমন্ত্রী উইন্সটন চার্চিলের চরিত্র মুন্সিয়ানার সঙ্গে ফুটিয়ে তোলায় সেরা অভিনেতার পুরস্কার জিতেছেন গ্যারি ওল্ডম্যান। আর সেরা অভিনেত্রী হয়েছেন থ্রি বিলবোর্ডস আউটসাইড এবিং, মিসৌরির ফ্রান্সেস ম্যাকডোরম্যান। পুরস্কার হাতে এই অভিনেত্রী বলেন, ‘আজকের কালো পোশাকের নিয়ম মানতে পারিনি। কিন্তু আমার বোনেরা যে আন্দোলন করছে, তার সঙ্গে ‍সম্পূর্ণ একাত্ম আছি।’
নজরকাড়া জোয়ানা লামলিদীর্ঘ ১৭ বছর পর কোনো নারী বাফটার সঞ্চালক হিসেবে দায়িত্ব পালন করলেন। তাই লেখিকা ও অভিনত্রী জোয়ানা লামলি পুরো বাফটা সন্ধ্যায় সবার নজরে ছিলেন। অনুষ্ঠান শেষ হওয়ার আগেই সামাজিক যোগাযোগের মাধ্যমে জোয়ানার সঞ্চালনা সাড়া ফেলতে শুরু করে। টুইটে আসতে থাকে-‘জোয়ানা অসাধারণ করেছেন’। সত্তরোর্ধ্ব এই গ্ল্যামার গার্ল নাকি সঞ্চালনার প্রথম ১০ সেকেন্ডেই নিজেকে যোগ্য প্রমাণ করে ফেলেন। এর আগে স্টিফেন ফ্রাই ১২ বছর এ অনুষ্ঠান উপস্থাপনা করেন।
রাজ দম্পতি প্রিন্স উইলিয়াম-কেট মিডলটনও জৌলুশ ছড়ান বাফটায়। কালো পোশাকের নিয়ম ভেঙে কেট পরেছিলেন সবুজ রঙের গাউন। অবশ্য রাজপরিবারের লোকেরা ঐতিহ্য অনুযায়ী যেকোনো আন্দোলনেই নিজেদের নিরপেক্ষতা মেনে চলেন।
 
