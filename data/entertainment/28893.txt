
ঢাকার চলচ্চিত্রে বর্তমানে তুঙ্গেই আছেন তিনি। তাঁর পেছনে প্রযোজকদের কোটি কোটি টাকার বিনিয়োগ। দেশের চলচ্চিত্রে শাকিব খান আজকের এ অবস্থানে এসেছেন নিজ গুণেই। কঠোর পরিশ্রম আর কাজের প্রতি ভালোবাসা তাঁকে এ অবস্থানে আনলেও শাকিব কিন্তু তাঁর এই সাফল্যের কৃতিত্ব দিতে চান অপু বিশ্বাসকে। শাকিব বলেছেন, ‘চলচ্চিত্রের ক্যারিয়ারে অপু আমার জন্য সৌভাগ্যের পরশ নিয়ে এসেছে।’ বাংলাদেশের সিনেমা এবং সিনেমার বাজার নিয়ে এশিয়ান টিভির নিয়মিত আয়োজন ‘মুভি বাজার’ অনুষ্ঠানে অপু বিশ্বাসকে নিয়ে এমন মন্তব্য করেন শাকিব।জাতীয় চলচ্চিত্র পুরস্কারপ্রাপ্ত অভিনেতা শাকিব খান তাঁর নায়িকাদের নিয়ে কথা বলার সময় বলেছেন, অপু বিশ্বাস তাঁর ক্যারিয়ারের জন্য লাকি। তাঁর সঙ্গে সবগুলো সিনেমাই ব্যবসায়িকভাবে সফলতা পেয়েছেন। অনুষ্ঠানে শাকিব শিল্পী সমিতির সভাপতির জীবন নিয়ে নিজের মূল্যায়নের পাশাপাশি দেশে ও বিদেশে বাংলা সিনেমার বাজার, অভিনেতা না প্রযোজকের টেনশন বেশি, ঈদের ছবি রিলিজে কোনো পলিটিক্স কাজ করে কি না, এসব বিষয় নিয়েও কথা বলেছেন।‘মুভি বাজার’ অনুষ্ঠানটি পরিকল্পনা, গ্রন্থনা ও উপস্থাপনা করেছেন সৈকত সালাহউদ্দিন। প্রযোজনা করেছেন সুদীপ্ত সরকার। প্রচারিত হবে বৃহস্পতিবার রাত ১০টায় এশিয়ান টিভিতে।
