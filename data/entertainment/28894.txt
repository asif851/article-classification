
বেশ কিছুদিন ধরেই গুঞ্জন ভাসছে মা হচ্ছেন বিদ্যা বালান। গেল সপ্তাহে ‘কাহানি’ ছবির নির্মাতা সুজয় ঘোষের নতুন ছবির প্রস্তাব ফিরিয়ে দেওয়ার পরপরই বিদ্যার মা হওয়ার গুঞ্জনের পালে জোর হাওয়া লাগে। এর আগে মহেশ ভাটের ‘হামারি আধুরি কাহানি’ ছবিতেও অভিনয় করবেন না বলে খবর হয়েছিল। কিন্তু সব গুজবে জল ঢেলে সম্প্রতি এ ছবিতে অভিনয়ে সম্মতি দিয়েছেন বিদ্যা আর এর মাধ্যমেই মা হওয়ার গুঞ্জনের ইতি টানলেন বলিউডের এই অভিনেত্রী।স্বামী সিদ্ধার্থ রয় কাপুরের সঙ্গে যুক্তরাষ্ট্রে ছুটি কাটিয়ে সম্প্রতি মুম্বাই ফিরেছেন বিদ্যা। দেশে ফেরার পরপরই মহেশ ভাটের সঙ্গে দেখা করে দীর্ঘ সময় আলাপ-আলোচনা শেষে ‘হামারি আধুরি কাহানি’ ছবিতে অভিনয়ের জন্য রাজি হন বিদ্যা। সম্প্রতি এক খবরে এমনটিই জানিয়েছে মুম্বাই মিরর।মহেশ ভাটের বিশেষ ফিল্মসের ব্যানারে নির্মিতব্য ছবিটিতে বিদ্যার অন্তর্ভুক্তির বিষয়টি নিশ্চিত করেছেন মহেশ ভাট নিজেই। এ প্রসঙ্গে তাঁর ভাষ্য, ‘সবকিছু ঠিকঠাক। বিশেষ ফিল্মস এবং বিদ্যা বালান একসঙ্গে কাজ করতে যাচ্ছে।’ একটি চলচ্চিত্র উত্সবে যোগ দিতে সিডনি যাচ্ছেন বিদ্যা। তিনি সেখান থেকে দেশে ফিরে এপ্রিল মাসে ছবিটির খুঁটিনাটি নানা বিষয় নিয়ে আবার আলোচনায় বসবেন মহেশ ভাটের সঙ্গে।এদিকে, বিদ্যার কাছের একজন বন্ধু জানিয়েছেন, সম্প্রতি একটি বিজ্ঞাপনচিত্রের ডাবিংয়ের কাজ শেষ করেছেন বিদ্যা। এ ছাড়া নামকরা একটি ব্র্যান্ডের দূতিয়ালির দায়িত্বও পেয়েছেন তিনি। এর মধ্যেই তিনি চুক্তি স্বাক্ষরের পর্ব সেরে ফেলেছেন। পেশাগত কাজের ব্যস্ততার পাশাপাশি নিজের বাড়ি সংস্কারের কাজও শুরু করতে চান তিনি।
মোহিত সুরি পরিচালিত ‘হামারি আধুরি কাহানি’ ছবির প্রধান একটি চরিত্রে রয়েছেন মহেশ ভাটের ভাতিজা এমরান হাশমি। মহেশ ভাট জানিয়েছেন, ‘ছবিটির কাজ শুরু করতে আমাদের কোনো তাড়া নেই। এর শুটিং হবে মধ্যপ্রাচ্যে। সেখানে সারা বছর ধরে শুটিং করা সম্ভব নয়। এমরানের ছেলের ক্যানসার চিকিত্সা চলছে। এ ছাড়া বিক্রম ভাটের ‘‘মিস্টার এক্স’’ ছবির কাজ শেষ করতে হবে এমরানকে। সব মিলিয়ে জুন মাসের আগে আমরা শুটিং শুরু করতে পারব না।’
