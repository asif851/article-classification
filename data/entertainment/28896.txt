
রুহির প্রথম চলচ্চিত্র ৭১-এর সংগ্রাম এখন প্রদর্শিত হচ্ছে প্রেক্ষাগৃহে। এই ছবিতে নিজের কাজ নিয়ে উচ্ছ্বসিত রুহি। এরপর রুহি অভিনয় করেছেন অনিমেষ আইচ পরিচালিত জিরো ডিগ্রি ছবিতে। জানা গেছে, এই ছবিতে রুহিকে পাঁচ রূপে দেখতে পাবেন দর্শকেরা। এই পাঁচটি রূপ হলো কর্মজীবী নারী, গৃহবধূ, মাদকাসক্ত, খুনি ও একজন মমতাময়ী মা।রুহি বলেন, ‘জিরো ডিগ্রি ছবির পুরো গল্পটাই টান টান উত্তেজনাপূর্ণ। গল্পের প্রয়োজনে আমি পাঁচটি চরিত্রে অভিনয় করেছি। পুরো বিষয়টা আমার জন্য খুবই চ্যালেঞ্জের। তার পরও চরিত্রগুলোকে বাস্তবসম্মতভাবে ফুটিয়ে তোলার চেষ্টা করছি।’এ মাসেই সিঙ্গাপুরে জিরো ডিগ্রি ছবির পরবর্তী লটের শুটিং হবে। সেখানে কয়েকটি দৃশ্য আর গানের কিছু অংশের শুটিংয়ের মধ্য দিয়ে পুরো ছবির শুটিং শেষ হবে।জিরো ডিগ্রি ছবিতে আরও অভিনয় করছেন মাহফুজ আহমেদ, জয়া আহসান, মীর রাব্বি, জাইব প্রমুখ। ছবিটি এবার রোজার ঈদে মুক্তি পাওয়ার সম্ভাবনা রয়েছে।রুহি জানান, ২০ এপ্রিল তিনি কলকাতায় যাচ্ছেন। সেখানে তিনি মহুয়া চক্রবর্তী পরিচালিত গ্ল্যামার নামের একটি ছবির শুটিং করবেন। ছবিতে রুহি অভিনয় করবেন পরমব্রত, স্বস্তিকা ও সব্যসাচী চক্রবর্তীর সঙ্গে।
