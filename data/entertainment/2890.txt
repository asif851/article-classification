
শাহরুখ আর ঐশ্বরিয়া রাই প্রথম যে ছবি একসঙ্গে করেছিলেন, তাতে দুজনের চরিত্র ছিল ভাইবোনের! নায়িকা হিসেবে পাননি! তখন কথা উঠেছিল, হয়তো উচ্চতার কারণেই শাহরুখকে ঐশ্বরিয়ার নায়ক বানাতে কেউ উৎসাহ পাচ্ছে না। সে তো বহু আগের কথা। এখন পরিস্থিতি, বলিউডের গল্পের ধরনও এতটাই পাল্টেছে, শাহরুখের উচ্চতাকেই এবার ব্যবহার করা হচ্ছে আরেক লম্বু নায়িকা ক্যাটরিনা কাইফের সঙ্গে জুটি বানাতে। শুধু তা-ই নয়, এই ছবিতে স্বাভাবিকের চেয়েও কম উচ্চতায় দেখা যাবে কিং খানকে। বামন বা বেঁটে বলে পরিচিত এক চরিত্রে অভিনয় করবেন তিনি।তানু ওয়েডস মানুর গল্প দিয়ে বিশেষভাবে নজরকাড়া পরিচালক আনন্দ এল রাই নতুন ছবি বানাচ্ছেন। এবারের গল্পটাও অসাধারণ হবে সন্দেহ নেই। এক বেঁটে মানুষের ভালোবাসার গল্প। এই ছবিতে শাহরুখ থাকছেন, তা আগেই জানা গিয়েছিল। শাহরুখের বিপরীতে কঙ্গনা রনৌত, দীপিকা পাড়ুকোন, পরিণীতি চোপড়া, সোনম কাপুর...অনেক নামই এসেছে। তবে ভেতরের খবর, আনন্দ নাকি ক্যাটরিনাকেই চাইছেন। এমনই পাকা খবর দিয়েছে মিরর।বন্ধুয়া নামের এই ছবিতে শাহরুখকে স্বাভাবিক উচ্চতারও অনেক কম দেখানো হবে। ছবিটি বানাতে তাই অনেক স্পেশাল এফেক্ট থাকবে। কিছু কিছু দৃশ্যে শাহরুখকে ব্যবহার করতে হবে নকল পা। পরপর বেশ কটি ছবির গল্প দিয়ে ভক্তদের হতাশ করা শাহরুখ ভীষণ গুরুত্বের সঙ্গে নিয়েছে এবারের ছবিটি। এ কারণে পুরো এক বছর নাকি ব্যয় করতে চান এই ছবির পেছনে। ২০১৮ সালের আগে তাই মুক্তি পাবে না বন্ধুয়া। মিরর।
