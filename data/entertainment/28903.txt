
এস এস রাজমৌলির ‘বাহুবলী’র কল্যাণে দক্ষিণ ভারতের নায়ক প্রভাস এখন ভারতের অন্যতম বড় তারকা। সিনেমাপ্রেমীদের মুখে এখন শুধু একটিই নাম আর একটি আলোচনা। সেটি হলো ‘বাহুবলী ২’ ও এর নায়ক প্রভাস। এক হাজার কোটি রুপিরও আয়ও ছাড়িয়েছে ছবিটি। এ ছবির পরই তেলেগু ছবির অন্যতম তারকা প্রভাস বাড়িয়ে দিয়েছেন তাঁর পারিশ্রমিক। এরপরও পারিশ্রমিকের ক্ষেত্রে বলিউড তারকা সালমান খান ও শাহরুখ খানের চেয়ে পিছিয়ে।
বলিউডের ছবির রমরমা ব্যবসার পেছনে গুরুত্বপূর্ণ ভূমিকা রাখেন তারকা অভিনয়শিল্পীরা। কোনো ছবির সাফল্যের অনেকটাই নির্ভর করে ছবিতে জনপ্রিয় তারকার অন্তর্ভুক্তি। আর বিষয়টি তারকারা ভালো করেই জানেন বলেই আকাশছোঁয়া পারিশ্রমিক হেঁকে বসেন। একের পর এক ছবি সাফল্যের মুখ দেখলে তাঁরা বাড়িয়ে নেন দর।
‘বাহুবলী’ সিরিজের দুটি ছবির পরই দক্ষিণের ছবির প্রযোজক পরিচালকেরা প্রভাসকে পরবর্তী সিনেমায় নিতে চাইবেন। কিন্তু এ ক্ষেত্রে তাঁদের গুনতে হবে ৩০ কোটি রুপি। ‘বাহুবলী’র বিস্ময়কর সাফল্যের পর বলিউডেও বিগ শট হতে যাচ্ছেন তিনি।
বিভিন্ন প্রতিবেদনে বলা হয়েছে, ‘বাহুবলী ২’ ছবির জন্য প্রভাস পারিশ্রমিক নিয়েছেন ২৫ কোটি রুপি। এ ছবির পরই পারিশ্রমিক বাড়িয়ে দিয়েছেন তিনি। এখন থেকে নিচ্ছেন ৩০ কোটি। ২০১৮ সালে মুক্তির লক্ষ্য এখন প্রভাস ব্যস্ত ‘সাহো’ ছবির শুটিংয়ে। তবে প্রভাস ছবিপ্রতি এখন যা নিচ্ছেন, তাতে তেলেগু ফিল্ম ইন্ডাস্ট্রির অনেকে তাঁর পারিশ্রমিক দিতে পারবেন কি না, তা নিয়ে সন্দেহ আছে। তাই তিনি এখন বিগ শট। তবে এত কিছুর পরও ভারতের সিনেমাবাজারে তিনি পিছিয়ে আছেন। পারিশ্রমিকে সবার ওপরে সালমান খান। তাঁর পরেই আছেন মি. পারফেকশনিস্ট আমির খান ও বলিউড কিং শাহরুখ।
কয়েক বছর ধরে বক্স অফিসে একের পর এক ঝড় তোলা ছবি উপহার দিয়ে যাচ্ছেন ‘দাবাং’ তারকা সালমান খান। ছবিতে সালমান আছেন জানলে, দর্শকেরা প্রেক্ষাগৃহে হুমড়ি খেয়ে পড়েন। বলিউডে সালমানের জনপ্রিয়তা আকাশছোঁয়া। জনপ্রিয়তার সঙ্গে পাল্লা দিয়ে পারিশ্রমিকের অঙ্কটাও দিনের পর দিন বেড়েই চলেছে। এখন প্রতি ছবিতে ৬০ কোটি রুপি নিচ্ছেন ‘বজরঙ্গি ভাইজান’ সালমান। এর মধ্য দিয়ে বলিউডের সবচেয়ে বেশি পারিশ্রমিক পাওয়া অভিনেতা এখন খান সাহেব।
শিশু শিল্পী হিসেবে বলিউডে যাত্রা শুরু করা আমির খান পরবর্তী সময়ে উপহার দিয়েছেন অসংখ্য ব্যবসাসফল ছবি। ভিন্নধারার গল্প ও বার্তানির্ভর ছবিতে অভিনয় করেও প্রশংসিত ‘পিকে’ তারকা। চরিত্র বাস্তবসম্মতভাবে ফুটিয়ে তুলতে কোনো রকম ছাড় দিতে রাজি নন আমির। এ জন্য ‘মিস্টার পারফেকশনিস্ট’ তকমা পেয়েছেন। তাঁর ছবি মুক্তি মানেই তোলপাড়। তাই পারিশ্রমিকের অঙ্কটাও কম নয়। প্রায় সালমানের কাছাকাছি। প্রতিটি ছবির জন্য ৫৫ থেকে ৬০ কোটি রুপি পারিশ্রমিক নেন ‘দঙ্গল’ তারকা।
পারিশ্রমিক নেওয়ার ক্ষেত্রে সালমান-আমিরের পরেই আছেন বলিউড বাদশাহ শাহরুখ খান। স্বতন্ত্র অভিনয়শৈলী আর অসাধারণ পর্দা-উপস্থিতি দিয়ে বছরের পর বছর ধরে জনপ্রিয়তা ধরে রেখেছেন ‘রইস’ তারকা। তাঁকে বড় পর্দায় দেখার জন্য মুখিয়ে থাকেন ভক্ত ও দর্শকেরা। জনপ্রিয়তার পাল্লায় তাঁর পারিশ্রমিক সমসাময়িক অভিনেতাদের তুলনায় কিছুটা কমই। ‘চেন্নাই এক্সপ্রেস’ তারকা ছবিপ্রতি পারিশ্রমিক নেন ৪০ থেকে ৪৫ কোটি রুপি।
এরপরেই আছেন ‘খিলাড়ি’ তারকা অক্ষয় কুমার। তাঁর জনপ্রিয়তাও কম নয়। তাঁর ছবি মুক্তি পাওয়া মানেই শতকোটি রুপির ব্যবসা। অ্যাকশন ঘরানা থেকে বেরিয়ে এখন সব ধরনের ছবিতে দারুণ সাফল্য পাচ্ছেন অক্ষয়। ‘জলি এলএলবি ২’ তারকা বছরে চার থেকে পাঁচটি ছবি করেন। তাঁকে ছবিতে নিলে লগ্নীকারীরা টাকা ঠিকমতোই পকেটে পুরেন। বর্তমানে ছবিপ্রতি ৩৫ থেকে ৪০ কোটি রুপি পারিশ্রমিক নেন অক্ষয়।
নায়িকাদের মধ্য কঙ্গনা রনৌত ১০ থেকে ১২ কোটি, দিপীকা পাড়ুকোন ৮ থেকে ১০ কোটি রুপি পারিশ্রমিক হাঁকছেন। কারিনা কাপুর খান, বেওয়াচ তারকা প্রিয়াঙ্কা চোপড়া, আনুশকা শর্মাও সর্বোচ্চ পারিশ্রমিক পাওয়া তারকাদের মধ্য আছেন। তথ্যসূত্র: হিন্দুস্তান টাইমস
