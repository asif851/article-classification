
‘দিলওয়ালে দুলহানিয়া লে যায়েঙ্গে’ থেকে শুরু করে ‘এক থা টাইগার’, ‘যব তক হ্যায় জান’, ‘ধুম ৩’সহ অসংখ্য ব্যবসাসফল ছবি উপহার দিয়েছে যশরাজ ফিল্মস। বলিউডের অন্যতম সফল এ চলচ্চিত্র প্রযোজনা প্রতিষ্ঠানের ছবি মানেই নিশ্চিত সাফল্য আর বক্স অফিসে ধুন্ধুমার নানা কাণ্ড। এ জন্য প্রতিষ্ঠানটির ব্যানারে নির্মিত ছবিতে অভিনয়ের জন্য মুখিয়ে থাকেন বলিউডের প্রায় সব তারকা। সেই যশরাজ ফিল্মসের ছবি থেকেই কিনা নিজেকে সরিয়ে নিলেন দীপিকা পাড়ুকোন! এর পেছনের কারণ সম্পর্কে বলা হচ্ছে, ছবিতে অমিতাভ বচ্চনকে অন্তর্ভুক্ত করায় অভিনয় না করার সিদ্ধান্ত নিয়েছেন দীপিকা। এ প্রসঙ্গে ঘনিষ্ঠ সূত্রের বরাতে ওয়ান ইন্ডিয়া জানিয়েছে, যশরাজ ফিল্মসের নতুন ছবিটি পরিচালনা করবেন ‘ধুম ৩’খ্যাত বলিউডের চলচ্চিত্র নির্মাতা বিজয় কৃষ্ণ আচার্য। ছবিটিতে অভিনয়ের কথা ছিল দীপিকার। কিন্তু সম্প্রতি ছবিটিতে অমিতাভ বচ্চনের অন্তর্ভুক্তি নিশ্চিত হওয়ার পর এতে অভিনয় না করার সিদ্ধান্ত নেন দীপিকা। গত মে মাসে মুক্তি পাওয়া ‘পিকু’ ছবিতে একসঙ্গে অভিনয় করেছেন অমিতাভ-দীপিকা। এরই মধ্যে ১০০ কোটি রুপি আয়ের মাইলফলক স্পর্শ করেছে ‘পিকু’। ছবির সাফল্য উদ্‌যাপন করতে পার্টির আয়োজন করেছিলেন দীপিকা। কিন্তু ছবির অন্যতম অভিনয়শিল্পী অমিতাভ বচ্চনকে আমন্ত্রণ না জানানোয় তিনি দীপিকার পার্টিতে যাননি। সেই ঘটনার পর দীপিকা ভুল স্বীকার করলেও তাঁর সঙ্গে অমিতাভের খিটিমিটি বাঁধে। তবে কী তার রেশ ধরেই অমিতাভের সঙ্গে এক ছবিতে কাজ না করার সিদ্ধান্ত নিলেন দীপিকা! দীপিকা আয়োজিত পার্টিতে কেন যাননি জানতে চাইলে অমিতাভ বলেছিলেন, আমন্ত্রণ না পাওয়ায় তিনি যাননি। পরে এ বিষয়ে দীপিকার কাছে জানতে চাইলে তিনি বলেন, ‘এটা আমার বিরাট একটা ভুল ছিল। যে সময়ে আমি ভুলটি বুঝতে পারি তখন অনেক দেরি হয়ে গেছে। এ জন্য আমি কখনোই নিজেকে ক্ষমা করতে পারব না।’ দীপিকা আরও বলেন, ‘আমন্ত্রণ জানাতে না পারায় আমি এত বেশি লজ্জিত হই যে তাঁকে ফোন করার সাহস আমার হয়নি। অবশ্য পার্টির কয়েক দিন আগে আমি তাঁকে এসএমএস পাঠিয়েছিলাম। কিন্তু এখনো তাঁকে ফোন করে কারণ ব্যাখ্যা করার সাহস আমার নেই।’
