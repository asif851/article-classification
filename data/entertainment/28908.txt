
প্রেম ভেঙে গেলে তো সাবেকরা একে অন্যের কিছুই আর সহ্য করতে পারেন না। এখন যেমন জেইন মালিক পারছেন না। তিনি জিজি হাদিদের সব স্মৃতি মুছে ফেলছেন একে একে। প্রথমে নিজের ইনস্টাগ্রাম অ্যাকাউন্ট থেকে মুছে ফেললেন জিজির সব ছবি। এবার নিজের বুকে আঁকা জিজির চোখের উল্কিটিও মুছে ফেলার সিদ্ধান্ত নিয়েছেন গায়ক জেইন।
গত মার্চে দীর্ঘদিনের প্রেমের সম্পর্কে ইতি টানেন গায়ক জেইন মালিক ও মডেল জিজি হাদিদ। পারস্পরিক সমঝোতার মধ্য দিয়ে তাঁরা নিজেদের ভাঙন নিশ্চিত করেন। জিজি এরপর নিজেকে কাজে ব্যস্ত করে ফেলেন। অন্যদিকে জেইন সবার আগে জিজির সব স্মৃতি মুছতে শুরু করেন। এত দিন জেইন মালিকের ইনস্টাগ্রামে তাঁর সঙ্গে জিজি হাদিদের অনেক ছবি ছিল। কিন্তু এখন আর সেগুলো নেই। জেইনের ঘনিষ্ঠ এক সূত্র জানায়, নতুনভাবে জীবন গোছাতে চান সাবেক ওয়ান ডিরেকশনের এই সদস্য। উল্কি মুছে ফেলা প্রসঙ্গে সেই ঘনিষ্ঠজন বলেন, ‘আপাতত জিজির চোখের আদলে আঁকা সেই উল্কিকে নতুন একটি নকশার মাধ্যমে ঢেকে দেবেন জেইন। যদি সেটা পছন্দ হয়, তাহলে এমনই থাকবে। আর যদি সেই নতুন নকশাও ঢাকতে না পারে জিজির চোখ, তাহলে একেবারেই উল্কিটি মুছে ফেলবেন জেইন।’ মেট্রো।
