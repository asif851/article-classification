
এ যেন ঐকিক নিয়মের সেই অঙ্ক। এক পোশাক বানাতে ৩২ জন লোকের ১ হাজার ৬৫৭ ঘণ্টা লাগলে একজনের কত সময় লাগবে? ক্যালকুলেটর নিয়ে বসে পড়তে পারেন। সোফিয়া ভারগারার বিয়ের পোশাক বানাতে যে আসলেই দুই ডজন লোকের দুই মাসের বেশি মাথা ঘামাতে হয়েছে!গত রোববার এই অভিনেত্রী বিয়ে করেছেন জো ম্যাঙ্গানিয়েলোকে। বিয়ের পোশাক বানানোর জন্য সোফিয়া দায়িত্ব দিয়েছিলেন বিখ্যাত ফ্যাশন ডিজাইনার জুহাইর মুরাদকে। তাঁর একটাই চাওয়া ছিল, এই বিয়ের পোশাকে যেন তাঁকে পৃথিবীর সবচেয়ে আকর্ষণীয় নারী মনে হয়। এটা হতে হবে তাঁর স্বপ্নের পোশাক। যেন দেখে সবাই থ মেরে যায়।সোফিয়ার ইচ্ছা পূরণ করার জন্য মুরাদ আর তাঁর বাহিনীকে রীতিমতো মাথার ঘাম পায়ে ফেলতে হয়েছে। লেবানীয় বংশোদ্ভূত এই ডিজাইনার নিজেও দারুণ খুশি এমন একটা পোশাক বানাতে পেরে। শুধু পোশাকেই নয়, সোফিয়া কানে পরেছেন ৫৫ ক্যারেটের হিরের দুল। চুল আর কবজিতেও ছিল দামি অলংকার। সব ছাপিয়ে চোখে পড়েছে সোফিয়ার পোশাকটাই। আর যখন জানা গেছে এই পোশাক বানাতে ৩২ জন লোক দেড় হাজার ঘণ্টার বেশি সময় ধরে শ্রম দিয়েছেন, সবাই যেন আসলেই থ মেরে গেছেন। পিপল।
