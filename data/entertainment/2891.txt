
বিয়ের পথেই হাঁটছেন অভিনয়শিল্পী সানজিদা প্রীতি। নতুন বছরের সুবিধাজনক সময়ে বিয়ের আনুষ্ঠানিকতা সারবেন বলে প্রথম আলো ডটকমকে জানিয়েছেন তিনি। বিজ্ঞাপনচিত্র নির্মাতা ও গায়ক জিবরান তানভীরের সঙ্গে সেপ্টেম্বর মাসে আংটি বদলের কাজটি সেরে নিয়েছেন তিনি।প্রথম আলো ডটকমকে প্রীতি বলেন, ‘২০০৫ সাল থেকে জিবরানের সঙ্গে আমার চেনাজানা। একটা সময় তা ভালোবাসায় রূপ নেয়। তারপর বিষয়টি উভয় পরিবারের কর্তাব্যক্তিদের জানানো হয়। তাঁরাই আংটি বদলের সিদ্ধান্তটি দেন। তবে আংটি বদলের সিদ্ধান্তটি খুব বেশি সময়ের নয়।’প্রীতি আরও বলেন, ‘আমি এখন কাজ নিয়ে ব্যস্ত। বিয়ের আনুষ্ঠানিকতার ব্যাপারে এখনো চূড়ান্ত কোনো সিদ্ধান্ত নিইনি। ইচ্ছে আছে নতুন বছরের যেকোনো সুবিধাজনক সময়ে কাজটি সারার।’সানজিদা প্রীতি সর্বশেষ আফসানা মিমি পরিচালিত ‘রান’ ছবিতে অভিনয় করেন। এ ছাড়া এখন তিনি তিন-চারটি ধারাবাহিকের শুটিং নিয়ে ব্যস্ত সময় পার করছেন। ধারাবাহিক নাটকগুলো হচ্ছে রহমতুল্লাহ তুহিনের ‘ক্ষণিকালয়’, নরেশ ভূঁইয়ার ‘লঙ্গরখানা’ এবং মাতিয়া বানু শুকু ও যুবরাজ খানের ‘প্রজ্ঞা পারমিতা’। পাশাপাশি খণ্ড নাটকের কাজও করছেন তিনি। রয়েছে নিয়মিতভাবে থিয়েটার-চর্চাও।
