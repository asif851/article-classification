
খ্যাতির এক পিঠে যতো মধুই থাক এর উলটো পিঠে বিড়ম্বনাও থাকে। সম্প্রতি একটি ছবির প্রচারণায় আহমেদাবাদে গিয়ে ভালোই ঝক্কি পোহাতে হয়েছে সোনাক্ষী সিনহাকে। মঞ্চে এক নারী দর্শকের কনুইয়ের গুঁতো খেয়ে শেষমেষ রাগে ফুঁসতে ফুঁসতে প্রচারণার কাজ শেষ না করেই চলে যান এ তারকা অভিনেত্রী। সোনাক্ষী মঞ্চে ওঠার পরপরই বিব্রতকর পরিস্থিতির মুখে পড়েন। একদল নারী দর্শক হুড়মুড় করে মঞ্চে উঠে তাঁকে ঘিরে ধরেন। ভিড়ের কারণে ঠিকমতো শ্বাসও নিতে পারছিলেন না শত্রুঘ্ন তনয়া সোনাক্ষী। এক পর্যায়ে ভিড়ের মধ্য থেকে একজনের কনুইয়ের গুঁতো এসে লাগে সোনাক্ষীর মুখে।শুরুর দিকে শান্ত থাকলেও, মুখে আঘাত পাওয়ার পর রাগ আর সামলাতে পারেননি এ ‘দাবাং’ তারকা। ছবির প্রচারণার কাজ মাঝপথে থামিয়ে দিয়ে তিনি সেখান থেকে চলে যান। জানিয়েছে ‘টাইমস অব ইন্ডিয়া’।এ প্রসঙ্গে একজন প্রত্যক্ষদর্শী জানান, দর্শকদের এমন আচরণে সোনাক্ষী খুবই বিরক্ত হয়েছেন। নিজেকে শান্ত রাখার চেষ্টা করলেও শেষ পর্যন্ত তাঁর পক্ষে সেটা সম্ভব হয়নি। দর্শকদের উন্মত্ত আচরণের কারণে তিনি রাগ নিয়ন্ত্রণ করতে ব্যর্থ হন এবং কাজ শেষ না করেই চলে যেতে বাধ্য হন। তবে তাঁর এ প্রস্থানও খুব সহজ ছিল না। প্রচণ্ড ভিড় ঠেলে তাঁকে সেখান থেকে বের হওয়ার পথ করে দিতে তাঁর কর্মচারীদের ঘাম ছুটে যায়। অবশ্য শেষ পর্যন্ত তাঁকে নিরাপদেই হোটেল রুমে পৌঁছে দেওয়া সম্ভব হয়।
 
বালাজি মোশন পিকচার্সের ব্যানারে ৫ জুলাই মুক্তি পেয়েছে সোনাক্ষী সিনহা ও রণবীর সিং অভিনীত চলচ্চিত্র ‘লুটেরা’। ১৯০৭ সালে প্রকাশিত প্রখ্যাত মার্কিন লেখক ও. হেনরির ‘দ্য লাস্ট লিফ’ ছোটগল্প অবলম্বনে নির্মিত ছবিটিতে সোনাক্ষী একজন চিত্রশিল্পীর ভূমিকায় অভিনয় করেছেন। তবে বক্স অফিসে আশানুরূপ সাফল্য পেতে ব্যর্থ হয়েছে ‘লুটেরা’। ২৭ কোটি রুপি বাজেটের ছবিটির ঝুলিতে প্রথম এক সপ্তাহে জমা পড়েছে ২৩ কোটি রুপি।
