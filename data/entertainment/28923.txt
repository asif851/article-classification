
বাংলাদেশি সিনেমার একসময়ের দাপুটে নায়িকা শাবনূরকে এখন বছরের অর্ধেকটা সময় অস্ট্রেলিয়ার সিডনিতে থাকতে হয়। গত ফেব্রুয়ারির মাঝামাঝি ঢাকায় এসেছিলেন জনপ্রিয় এই নায়িকা। এবারের যাত্রায় কয়েক মাস থাকার ইচ্ছাও ছিল। সপ্তাহ দেড়েক আগে প্রথম আলোর সঙ্গে আলাপে শাবনূর জানিয়েছিলেন সে কথা। কিন্তু গত বৃহস্পতিবার শাবনূরের মুঠোফোনে ফোন করতেই ধরলেন তাঁর মা আমিনা খানম। জানালেন, তিন দিন হলো শাবনূর ঢাকা ছেড়েছেন।এবারের যাত্রায় শাবনূর কিছু নতুন কাজের পরিকল্পনাও করেছিলেন। হঠাৎ তাঁর এভাবে চলে যাওয়ায় সব পরিকল্পনা আপাতত স্থগিত হয়ে গেছে। শাবনূরের মা বলেন, ‘যখন সে ঢাকায় এসেছিল, তখন বলেছিল এবার কয়েক মাস ঢাকায় থাকবে। কিন্তু অস্ট্রেলিয়ায় হঠাৎ করে জরুরি কিছু কাজ পড়ে যাওয়ায় তাড়াতাড়ি চলে যেতে হয়েছে। তা ছাড়া এবার দেশে আসার পর ওর বাচ্চাটার শরীরও ভালো যাচ্ছিল না।’
 
