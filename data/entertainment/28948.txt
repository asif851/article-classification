
ঠিকই তো আছে। নাম কি আর প্রতি ছবিতে বদলানো যায়? অমিতাভ বচ্চনের নাম তো ‘অমিতাভ বচ্চন’ই হবে। তাই না? বিষয়টি এমন হলে তো কথাই ছিল না। এখানে কথা হচ্ছে অমিতাভ বচ্চনের চরিত্রের নাম নিয়ে। একজন অভিনেতা কত ধরনের চরিত্রেই না অভিনয় করেন। যদু, মধু, জামাল, কামাল—নানা নামে নানা চরিত্র ধারণ করেন একজন অভিনেতা। কিন্তু অমিতাভ বচ্চন একটি নামের মায়া কোনোভাবেই কাটিয়ে উঠতে পারছেন না। সেই নামটি হলো ‘বিজয়’। বিগ বি’র অভিনয়জীবন ঘেঁটে দেখা গেছে এ পর্যন্ত ২২টি ছবিতে এই একই নামে অভিনয় করেছেন তিনি।একনামে ২২টি ছবিতে অভিনয়ের এমন রেকর্ড বলিউডে আর কারও নেই। ‘বিজয়’ নাম নিয়ে অমিতাভের শুরুটা হয়েছিল ১৯৭৩ সালে ‘জাঞ্জির’ ছবি দিয়ে। এরপর একে একে এই নামেই ​তাঁকে দেখা যায় ‘রোটি কাপড়া অউর মাকান’, ‘দিওয়ার’, ‘হেরা ফেরি’, ‘ত্রিশূল’, ‘ডন’, ‘দ্য গ্রেট গ্যাম্বলার’, ‘কালা পাত্থার’, ‘দো অউর দো পাঁচ’, ‘দোস্তানা’, ‘শান’, ‘শক্তি’, ‘আখেরি রাস্তা’, ‘শাহেনশাহ’, ‘অগ্নিপথ’, ‘আকেলা’, ‘এক রিসতা: দ্য বন্ড অব লাভ’, ‘আখে’, ‘গঙ্গা’, ‘নিঃশব্দ’, ‘রান’ ও সর্বশেষ ‘বুড্ডা হোগা তেরা বাপ’।অমিতাভ বচ্চনের এই ‘বিজয়’ নামে ২২টি ছবিতে অভিনয়ের রেকর্ড এখনো কোনো বলিউড অভিনেতা ভাঙতে পারেননি। তবে অমিতাভের পথ অনুসরণ করে সালমানেরও একটি নামের প্রতি আছে বিশেষ দুর্বলতা। তা হলো ‘প্রেম’। প্রেম নামে দাবাং খানকে এ পর্যন্ত মোট ১৫টি ছ​বিতে দেখা গেছে। তাঁর সবশেষ মুক্তি পাওয়া ছবি ‘প্রেম রতন ধন পায়ো’—তেও কিন্তু সেই নামটিই ধারণ করেছিলেন সালমান। কথা যখন হচ্ছে সালমান খানের, সেখানে তাঁর এ সময়ের সবচেয়ে কাছের বন্ধু শাহরুখের নাম তো আসবেই। বলিউড কিং খান শাহরুখেরও আছে একটি নির্দিষ্ট নামের প্রতি বিশেষ প্রীতি, সেটি হলো ‘রাহুল’। ‘ডর’ ছবি থেকে ‘চেন্নাই এক্সপ্রেস’ পর্যন্ত মোট ৮টি ছবিতে শাহরুখকে ‘রাহুল’ নামে পাওয়া গেছে। তবে সালমানের পর শাহরুখের নাম এসেছে ঠিকই। কিন্তু শাহরুখের আগে কিন্তু আরও একজনের নাম রয়েছে। তিনি হলেন অজয় দেবগন। অজয় তাঁর নিজের নামকে বোধ হয় একটু ​বেশিই ভালোবাসেন। তাই তো ১১টি ছবিতে তিনি অভিনয় করেছেন স্বনামেই। ​হোক তা সেই আলোচিত ‘ফুল অউর কাঁটে’ কিংবা নিজের পরিচালনার প্রথম ছবি ‘ইউ মি অউর হাম’—সব ছবিতেই অজয় তাঁর নিজের নামকেই পর্দার নাম হিসেবে বেছে নিতে স্বচ্ছন্দবোধ করেছেন। ইয়াহু ইন্ডিয়া।
