
তিনি অভিনেত্রী। উপস্থাপনাও করেন। তবে নাচ তাঁর রক্তে। তিনি অপি করিম। যাঁরা তাঁর নাচের ভক্ত, তাঁদের জন্য সুখবর। এবারের ঈদে একটি নাচের অনুষ্ঠানে অংশ নিয়েছেন এই অভিনেত্রী। অনুষ্ঠানটির নাম ‘কোথায় পাবি মন’। ভিন্ন ভিন্ন স্বাদের পাঁচটি গানের সঙ্গে নাচবেন এ অভিনেত্রী। এই পাঁচটি নাচ নিয়েই নির্মিত হয়েছে অনুষ্ঠানটি।  ঈদের জন্য নির্মাণ করা হয়েছে এটি। এতে অপি করিমের কোরিওগ্রাফার হিসেবে দায়িত্ব পালন করেছেন কবিরুল ইসলাম। এরই মধ্যে অনুষ্ঠানটির শুটিং শেষ হয়েছে। অনুষ্ঠানটি সম্পর্কে প্রযোজক সোহেল রানা জানান, এটি প্রচার হবে ঈদের তৃতীয় দিন বিকেল ৫টা ৩০ মিনিটে। অনুষ্ঠানে অপির সঙ্গে বেশ কজন সহশিল্পীও অংশ নিয়েছেন।
