

বলিউডের জনপ্রিয় তারকা মাধুরী দীক্ষিতের কণ্ঠে এত দিন শুধু ছবির সংলাপ শুনেছেন। এবার এই অভিনেত্রীর কণ্ঠে গানও শুনতে পাবেন। মাধুরী দীক্ষিত এবারই প্রথম তাঁর গানের অ্যালবাম নিয়ে ভক্তদের সামনে হাজির হচ্ছেন। অ্যালবামের নাম ‘দ্য ফিল্ম স্টার’। আন্তর্জাতিক গানের এই অ্যালবামে একটি বিশেষ গান থাকছে। ভক্তদের জন্য ‘তু হ্যায় মেরা’ শিরোনামের একটি গান দিয়েই শুরু হচ্ছে মাধুরীর গানের ক্যারিয়ার। তিনি জানিয়েছেন, গানটির একটি ভিডিও শিগগিরই তৈরি করা হবে।
মাধুরী বলেন, ‘আমার ভক্তরা আমাকে সব সময় সমর্থন করে এসেছেন। তাঁদের ভালোবাসায় আমি আজ এই অবস্থানে পৌঁছেছি। আমার ক্যারিয়ারের এই নতুন অধ্যায়ের শুরুতে তাই তাঁদের কৃতজ্ঞতা জানাতে চাই।’ মাধুরীর এই অ্যালবামের গানগুলোয় একই সঙ্গে পাওয়া যাবে ভারতের শাস্ত্রীয় সংগীত ও পশ্চিমা পপ গানের স্বাদ। পূর্ব ও পশ্চিমা সংগীতের মিশ্রণে তৈরি হয়েছে গানের কথা ও সুর।
এত দিন মাধুরী দীক্ষিত তাঁর অভিনয়ের পাশাপাশি অপূর্ব নাচ দিয়ে মুগ্ধ করে রাখতেন দর্শকদের। এখন এর সঙ্গে যুক্ত হলো তাঁর গান। অভিনয়, নাচ, গান—সব জায়গাতেই পারদর্শী মাধুরীর মাধুর্য যেন দিন দিন বেড়েই চলেছে। তাঁর ভক্তদের জন্য এটি একটি সুখবরই বটে। দ্য ইকোনমিক টাইম।
