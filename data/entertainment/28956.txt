
শেক্সপিয়ারের ৪০০তম মৃত্যুবার্ষিকীকে উপলক্ষ করে ঢাকায় মঞ্চস্থ হবে রোমিও-জুলিয়েট। বাংলাদেশ শিল্পকলা একাডেমির জাতীয় নাট্যশালা ভবনে ২৮ ও ২৯ মার্চ নাটকটি প্রথমবারের মতো দেখতে পাবে দর্শক। একেবারে নতুন এক ভাবনা থেকে নাটকটি নির্দেশনা দিয়েছেন নাট্যজন নাসির উদ্দীন ইউসুফ ও যুক্তরাজ্যের গ্রায়ে থিয়েটারের আর্টিস্টিক ডিরেক্টর জেনি সিইলি। আয়োজনটি করছে ব্রিটিশ কাউন্সিল। গতকাল বাংলাদেশে নিযুক্ত ব্রিটিশ হাইকমিশনারের বাসায় অনুষ্ঠিত একটি সংবাদ সম্মেলনে নাটকটি মঞ্চায়নের এ ঘোষণা দেয় প্রতিষ্ঠানটি।নতুন ভাবনা বলা হচ্ছে এ কারণে যে এ নাটকের কুশীলবেরা হচ্ছেন ১৪ জন মেধাবী প্রতিবন্ধী শিল্পী। সিআরপি-বাংলাদেশ, ব্র্যাক, ব্রিজ ও গ্রায়ে থিয়েটারের শিল্পীরা এ নাটক মঞ্চায়ন করবেন।সংবাদ সম্মেলনে প্যানেলের সদস্য হিসেবে উপস্থিত ছিলেন বাংলাদেশে নিযুক্ত ব্রিটিশ হাইকমিশনার অ্যালিসন ব্লেক, ব্রিটিশ কাউন্সিলের ডেপুটি ডিরেক্টর ম্যাট পিউসে, গ্রায়ে থিয়েটার কোম্পানির ক্রিয়েটিভ ডিরেক্টর জেনি সিইলি, ঢাকা থিয়েটারের প্রধান নাসির উদ্দীন ইউসুফ এবং বাংলাদেশ শিল্পকলা একাডেমির মহাপরিচালক লিয়াকত আলী লাকী।সংবাদ সম্মেলনে অ্যালিসন ব্লেক বলেন, ‘যুক্তরাজ্যের মহান লেখক শেক্সপিয়ার নিশ্চিত করেছিলেন যে তাঁর লেখা সবার কাছে বোধগম্য হবে। আমি আনন্দিত, ব্রিটিশ কাউন্সিল তাঁর ৪০০তম তিরোধানবর্ষকে স্মরণীয় করে রাখতে আরও এক ধাপ এগিয়ে তাঁরই এক অমর কীর্তির বাংলাদেশি রূপান্তর ঘটিয়েছে অন্য রকম “রোমিও ও জুলিয়েট” প্রযোজনার মধ্য দিয়ে। আমার বিশ্বাস এই প্রযোজনা শুধু শিল্প নয়, সব ক্ষেত্রেই আমাদের কাছে প্রেরণা হয়ে উঠবে।’ব্রিটিশ কাউন্সিল এ প্রকল্প বৈশ্বিকভাবে ছড়িয়ে দেওয়ার উদ্যোগ নিয়েছে। ঢাকায় মঞ্চায়নের পরে আরও পাঁচটি শহরে এটি মঞ্চায়নের পরিকল্পনা রয়েছে প্রতিষ্ঠানটির।
