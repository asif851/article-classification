
ঠিক বিপত্তি ঘটেনি। কিন্তু ঘটতেও পারতো। টুইটারে শাহরুখকে খানিকটা পাল্টা চ্যালেঞ্জই দিয়েছিলেন বাজীরাও ছবির সবার পক্ষে দীপিকা পাডুকোণ। যে দীপিকাকে বলিউডে তুলে ধরেছিলেন শাহরুখই। অবশ্য পরে সে টুইটের চ্যালেঞ্জ মুছে দিয়েছেন দীপিকা। আর শাহরুখ? এ নিয়ে চটলেও নাকি বাহ্যত তার কোনো প্রকাশ ঘটাননি তিনি।
সঞ্জয় লীলা বনশালী তাঁর ‘বাজীরাও মাস্তানি ছবি মুক্তির দিনক্ষণ সব ঠিকঠাক করেই রেখেছিলেন, ২০১৫ সালের ডিসেম্বরের ১৮ তারিখ। কিন্তু একেবারে ঠিক সেই দিনেই কেন জানি শাহরুখ খানও তাঁর দিলওয়ালে ছবির মুক্তি দেওয়ার কথা জানিয়ে দিলেন। ঘটনার শুরু তখন থেকেই। এর পর অনেকে ধারণা করছিলেন সঞ্জয় লীলা বনশালী বোধহয় এবারে ছবি মুক্তি দিনক্ষণ পাল্টাবেন; কিন্তু সঞ্জয়ও নড়েননি আর এদিকে তাঁর ছবির নায়িকা দীপিকা পাডুকোণ শাহরুখকে ইঙ্গিত করে টুইট করে বসেন— ‘চ্যালেঞ্জ অ্যাকসেপ্টেড’। এ কথার অর্থ তো রীতিমতো যুদ্ধ ঘোষণাই। টুইটের যা অর্থ দাঁড়ায় তা হচ্ছে— বাজীরাও টিম প্রস্তুত শাহরুখের এই চ্যালেঞ্জ নিতে। হোক একই দিনে মুক্তি, আমরা প্রস্তুত।একটি সুত্রের বক্তব্য হচ্ছে— বলিউডের তারকা হয়ে উঠতে যে মানুষটি দীপিকাকে সহায়তা করেছেন তাঁর বিরুদ্ধে এমন করাটা দীপিকার অনুচিতই বটে। এ তথ্য বলিউডলাইফ ডটকমের। এ প্রসঙ্গে আরও যা জানা গেছে— দীপিকার এ আচরণে শাহরুখ নাকি বিরক্তই হয়েছিলেন কিন্তু উদারতার পরিচয় দিয়ে এ নিয়ে প্রকাশ্যে মুখ খোলেননি। আর দীপিকাও যেন ঠিক হাওয়ার ভাব বুঝেই মুছে ফেলেন তাঁর সেই ‘চ্যালেঞ্জ অ্যাকসেপ্টেড’ টুইট।
