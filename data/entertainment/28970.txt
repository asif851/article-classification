
সময়ের আলোচিত নায়িকা মাহির সঙ্গে প্রথমবারের মতো মুখোমুখি হচ্ছেন সুপার হিরো-সুপার হিরোইন খ্যাত নায়িকা শম্পা। তবে তা বাস্তবে নয়, মাহি ও শম্পা মুখোমুখি হতে যাচ্ছেন প্রেক্ষাগৃহের পর্দায়।কাল ৩১ জানুয়ারি মুক্তি পাচ্ছে নতুন প্রজন্মের এই দুই অভিনয়শিল্পীর দুটি সিনেমা। ওয়াজেদ আলী সুমন পরিচালিত ‘কি দারুণ দেখতে’ এবং মাহমুদ হোসেন মুরাদ পরিচালিত ‘মনের মধ্যে লেখা’ ছবি নিয়ে প্রেক্ষাগৃহের পর্দায় একে অপরের মুখোমুখি হচ্ছেন মাহি ও শম্পা। দুই ছবিতে দু’জনের নায়ক বাপ্পি ও সাগর।শম্পা বলেন,‘মাহি পোড়ামন ছবিটি আমি প্রেক্ষাগৃহে দেখেছি। এ প্রজন্মের মধ্যে অভিনয়ে সে অনেক ভালো করছে। তাছাড়া এরই মধ্যে তাঁর বেশ কয়েকটি ছবি আলোচিত হয়েছে এবং নিজেরও আলাদা একটা পরিচিতি গড়ে তুলতে পেরেছে। এটা ঠিক যে, তাঁর তুলনায় আমার মুক্তিপ্রাপ্ত ছবির সংখ্যা কম। তাই একরকম স্নায়ুচাপে আছি।’শম্পা এও বলেন, ‘একই সময়ে দুটি ছবি মুক্তি পেলে স্বভাবতই একটা মানসিক চাপ থাকে। আর তাই এরকম আমরা পর্দায় মুখোমুখিই বলা যেতে পারে।  তবে বিষয়টি নিয়ে আমি খুব বেশি চিন্তিত নই। আমি চেষ্টা করেছি নিজের সেরা অভিনয়টুকু করার। আশা করছি দর্শক আমাদের দুটি ছবিই ভালোভাবে গ্রহণ করবে।’বর্তমান সময়ের আলোচিত জুটি বাপ্পি-মাহির সঙ্গে নতুন জুটি সাগর-শম্পার প্রথম পর্দা প্রতিদ্বন্দ্বিতা দেখার জন্য চলচ্চিত্র ব্যবসায়ীরা উন্মুখ হয়ে বসে আছেন। কারণ, বাপ্পি-মাহি এরই মধ্যে চলচ্চিত্রে প্রতিষ্ঠিত কিন্তু অন্যদিকে সাগর-শম্পা নতুন। এর মধ্যে শম্পার একটি ছবি মুক্তি পেলেও সুপার হিরো খ্যাত সাগরের প্রথম ছবি এটি।
জানা গেছে, ‘কি দারুণ দেখতে’ এবং ‘মনের মধ্যে লেখা’ দুটিই রোমান্টিক অ্যাকশন ছবি। দুটি ছবিই নায়ক-নায়িকা প্রধান। সেক্ষেত্রে বাপ্পি-মাহি এবং সাগর-শম্পার প্রতিই সবার নজর।
 
