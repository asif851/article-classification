
হিপনোটাইজড নামের নতুন একটি একক অ্যালবাম নিয়ে শ্রোতাদের সামনে হাজির হতে যাচ্ছেন পপ গায়িকা তিশমা। এটি হবে তিশমার ১১তম একক গানের অ্যালবাম। তবে অ্যালবামটি আপাতত সিডি আকারে প্রকাশিত হচ্ছে না। অ্যালবামটি প্রকাশিত হবে www.tishmaonline.com ওয়েবসাইটে।তিশমা বলেন, ‘দেশের বর্তমান পরিস্থিতি মোটেও ভালো নয়। এই অবস্থায় সিডি আকারে অ্যালবাম প্রকাশ করাটা মোটেও ভালো সিদ্ধান্ত হবে না। আর তাই অ্যালবাম প্রকাশের জন্য ভিন্ন পথ বেছে নিতে হয়েছে।’তিশমা এ-ও বলেন, ‘২৮ তারিখ রাতে ওয়েবসাইটে প্রথম একটি গান প্রকাশ করব। শুরুতে টাইটেল গানটা আপলোড করব। এরপর বিরতি দিয়ে একে একে অ্যালবামের সবগুলো গানই ওয়েবসাইটের মাধ্যমে প্রকাশ করা হবে। আর গান প্রকাশের এই ধরনটাকে আমি কাউন্টডাউন হিসেবে বলতে চাচ্ছি। একটা পর্যায়ে সবগুলো গান সিডি আকারে বাজারে ছাড়ব।’
হিপনোটাইজড অ্যালবামে মোট গান রয়েছে আটটি। এর মধ্যে একটি গানে কণ্ঠ দিয়েছেন রুশ পপ গায়িকা লেনাও। গানগুলোতে কণ্ঠ দেওয়ার পাশাপাশি সবগুলো গানের সুর ও সংগীত পরিচালনা করেছেন তিশমা নিজেই।
তিশমার প্রথম একক অ্যালবাম ‘তারা’ প্রকাশিত হয় ২০০৩ সালে। এ ছাড়া উল্লেখযোগ্য অন্য অ্যালবামগুলো হচ্ছে চাঁদ (২০০৩), সূর্য (২০০৪), বাউলা প্রেম (২০০৫), শ্যাম রাখি না কুল (২০০৬), মাটির পুতুল (২০০৬), ছলনার দাবা (২০০৭), এক্স ফ্যাক্টর (২০০৮) ও এক্সপেরিমেন্ট (২০১১)।
