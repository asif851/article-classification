
সারা দেশের প্রায় ৭৮টি প্রেক্ষাগৃহে ২১ মার্চ মুক্তি পেতে যাচ্ছে রাজু চৌধুরী পরিচালিত চলচ্চিত্র ‘তোকে ভালোবাসতেই হবে’। ছবিটির মূল দুই চরিত্রে প্রথমবারের মতো জুটি বেঁধে অভিনয় করেছেন জায়েদ খান ও সাহারা। এ ছাড়া এতে অভিনয় করেছেন রীনা খান, সিনথিয়া, নাদিমসহ আরও অনেকে।নায়ক জায়েদ খান বলেন, ‘ছবিটিতে আমি মধ্যবিত্ত পরিবারের একটি ছেলের চরিত্রে অভিনয় করেছি। ছবির পুরো গল্পে এবং আমার চরিত্রে অনেক বৈচিত্র্য আছে। আমার ধারণা, গতানুগতিক ধারার বাইরের একটি ছবি এটি। আশা করছি, ছবিটি দর্শকদের অনেক ভালো লাগবে।’ছবিটির চিত্রনাট্যকার ও পরিচালক রাজু চৌধুরী জানিয়েছেন, পুরোপুরি রোমান্টিক গল্প নিয়ে এই ছবির কাহিনি গড়ে উঠেছে। ঢাকা, নরসিংদী ও সাভারের বিভিন্ন মনোরম লোকেশনে ছবিটির শুটিং করা হয়েছে। ছবিটিতে মোট পাঁচটি গান রয়েছে। সংগীত পরিচালকের দায়িত্ব পালন করেছেন শওকত আলী ইমন ও আহমেদ হুমায়ুন।    
