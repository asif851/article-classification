
মেরিল-প্রথম আলো পুরস্কার ২০১৫‘ছুঁয়ে দিলে মন’ ছবিটি প্রেক্ষাগৃহে মুক্তি পায় ২০১৫ সালের এপ্রিল মাসে। ছবিটি বাংলাদেশের সিনেমাপ্রেমী দর্শকদের হৃদয় ছুঁয়েছে। প্রশংসিত হয়েছে বিদেশের বাজারেও। এবার ছবিটি মেরিল-প্রথম আলো তারকা জরিপের পাশাপাশি সমালোচকদেরও মন ছুঁয়েছে। সাতটি বিভাগে মনোনয়ন পাওয়া ছবিটি পাঁচটি পুরস্কার জিতেছে।
মেরিল-প্রথম আলো তারকা জরিপে ‘ছুঁয়ে দিলে মন’ ছবিটি সাতটি বিভাগে মনোনয়ন পায়। এমনটি মেরিল-প্রথম আলো পুরস্কারে আগে কখনো ঘটেনি। মনোনয়নের দিক দিয়ে শুধু রেকর্ড গড়ে থেমে থাকেনি, পুরস্কার জয়ের দিক থেকেও রেকর্ড করে ‘ছুঁয়ে দিলে মন’। মেরিল-প্রথম আলো পুরস্কার ২০১৫ আসরে তারকা জরিপে তিনটি বিভাগে এবং সমালোচকদের রায়ে দুটি বিভাগে পুরস্কার পেয়েছে শিহাব শাহীন পরিচালিত ছবিটি।‘ছুঁয়ে দিলে মন’ ছবিতে অভিনয়ের জন্য তারকা জরিপে সেরা চলচ্চিত্র অভিনেতা আরিফিন শুভ, অভিনেত্রী জাকিয়া বারী মম এবং সেরা গায়ক তাহসান নির্বাচিত হন। আর সমালোচকদের রায়ে ‘ছুঁয়ে দিলে মন’ ছবিটি সেরা চলচ্চিত্রের পুরস্কার জিতে নেওয়ার পাশাপাশি সেরা অভিনেত্রী হয়েছেন জাকিয়া বারী মম।ছবিতে আরিফিন শুভর চরিত্রের নাম আবির। আর মম অভিনয় করেছেন নীলা চরিত্রে। হৃদয়পুরের বাসিন্দা আবির এলাকার বড় ভাইয়ের প্রেমে সাহায্য করতে গিয়ে তরুণী নীলার সঙ্গে পরিচয় হয়। সেই বয়সেই দুজনের মধ্যে ভালো লাগা তৈরি হয়। কিন্তু এরপরই ঘটে যায় কিছু বিচ্ছিন্ন ঘটনা। আবির ও নীলা আলাদা হয়ে যায়। দুজন দুজনের কাছ থেকে অনেক দূরে। এক যুগ পর দুজনের আবার দেখা হয়ে যায়। কিন্তু তত দিনে পাল্টে গেছে অনেক কিছু। এই পাল্টে যাওয়া ব্যাপারগুলো নিজেদের আয়ত্বে আনার চেষ্টা করে আবির, আর তাতে লুকিয়ে লুকিয়ে সাহায্য করে নীলা। এখান থেকেই শুরু হয় ‘ছুঁয়ে দিলে মন’ সিনেমার গল্প।‘ছুঁয়ে দিলে মন’ ছবিতে নীলা চরিত্রে অভিনয় করা মম নতুন রূপে আবির্ভূত হয়েছেন। অভিনয় দিয়ে এগিয়ে থাকা মম যে গ্ল্যামারাসও কম না, সেটা এই ছবিতে চোখে পড়ে। এই ছবিতে মম নিজেকে পুরোপুরি ভেঙে নিজের সৌন্দর্যের সঙ্গে চমৎকার অভিনয় দিয়ে সিনেমাটায় দাপটের সঙ্গে এগিয়ে গেছেন। অন্যদিকে, আবির চরিত্রের আরিফিন শুভ এই ছবিতে শুরু থেকে শেষ পর্যন্ত সমানতালে অভিনয় করে গেছেন। দীর্ঘ দিন ধরে সফলতার খরায় থাকা শুভ এই ছবিতে নাচ, অভিনয় আর অ্যাকশন নিয়ে দারুণভাবে হাজির হয়েছেন।শিহাব শাহীন পরিচালিত ‘ছুঁয়ে দিলে মন’ ছবিটি যৌথভাবে প্রযোজনা করেছে ধ্বনিচিত্র ও মনফডিং। শুভ ও মম ছাড়া এই ছবির অন্য অভিনয়শিল্পীরা হলেন মিশা সওদাগর, ইরেশ যাকের, আলীরাজ, সুষমা প্রমুখ।
