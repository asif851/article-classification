
২৭ অক্টোবর বাংলাদেশ ও ভারতে মুক্তি পাচ্ছে ‘ডুব’। এর ঠিক এক মাস আগে আজ বুধবার রাতে এসেছে ছবিটির ট্রেলার। জাজ মাল্টিমিডিয়ার ইউটিউব চ্যানেলে দেখা যাচ্ছে ট্রেলারটি। এর সঙ্গে ছবির পরিচালক মোস্তফা সরয়ার ফারুকী লিখেছেন, ‘প্রত্যেকটা ছবিতে একটা জার্নি থাকে নিজেকে নতুনভাবে চেনার, আবিষ্কারের। সেই ব্যাচেলর থেকে এ চেষ্টাই জারি আছে। ‘ডুব’ সিনেমায়ও সেই বিনীত চেষ্টা জারি ছিল। আসুন দেখি, কোন দিকে গেল, কোন রঙে সাজলো সেই চেষ্টা।’ এরই মধ্যে ট্রেলারটি দেখার জন্য দর্শকদের মধ্যে দারুণ আগ্রহ দেখা গেছে। তাঁরা সেখানে নানা মন্তব্য লিখছেন।
আজ দুপুরে ফারুকী তাঁর ফেসবুক পেজে লিখেছেন, ‘আমি একটা ছবি তখনই বানাই, যখন সেটা না বানিয়ে আর থাকতে পারি না। ডুবের গল্পের সঙ্গে মোটামুটি কয়েক বছর ঘর করেছি আমি। এমনকি ২০১৩ সালে এই গল্প ফিল্ম বাজার ইন্ডিয়ায় অ্যাওয়ার্ড পাওয়ার পরও আমি কয়েক বছর সময় নিয়েছি চরিত্রগুলোর অসহায়ত্ব বোঝার জন্য। তারপর আরও ম্যালা সময় পার হয়ে আজকে ছবিটা তার দর্শকের কাছে যাচ্ছে।’ তিনি আরও লিখেছেন, ‘ছবিটা যেন মানুষ দেখতে না পায়, তার জন্য দেশি-বিদেশি অনেক ষড়যন্ত্র হয়েছে, নোংরা রাজনীতিও হয়েছে।’
ফারুকী লিখেছেন, ‘ছবিটা বাইরে দেখানোর পর বিশ্বের সবচেয়ে বড় তিনটা সিনেমার কাগজই রিভিউ করেছে এবং রিভিউতে তুমুল প্রশংসাই করেছে। তাতে আমি নিশ্চয়ই আনন্দ বোধ করেছি।’
আগেই জানা গেছে, ২৫ অক্টোবর ঢাকায় আসবেন ছবির অন্যতম অভিনয়শিল্পী বলিউডের জনপ্রিয় তারকা ইরফান খান। অংশ নেবেন ছবির প্রচারণায়। থাকবেন ‘ডুব’ ছবির উদ্বোধনী প্রদর্শনীতে। সংবাদ সম্মেলনেও থাকবেন তিনি। প্রযোজনা প্রতিষ্ঠান থেকে কুইজ প্রতিযোগিতার আয়োজন করা হবে। এই প্রতিযোগিতায় বিজয়ী সাধারণ দর্শকেরা ইরফান খানের সঙ্গে ছবি দেখার সুযোগ পাবেন। ২৭ অক্টোবর মুম্বাই ফিরে যাবেন ইরফান খান।
এদিকে সম্প্রতি হলিউড রিপোর্টারের রিভিউতে বলা হয়েছে, ‘ডুব’ ছবির কাহিনি একজন মধ্যবয়স্ক স্বনামধন্য চলচ্চিত্র নির্মাতাকে নিয়ে। ছবিতে নির্মাতা তার স্ত্রীকে ছেড়ে মেয়ের সহপাঠীকে বিয়ে করে। ঢাকার মধ্যবিত্ত একটি পরিবারের সম্পর্কের টানাপোড়েনে নিখুঁতভাবে ফুটিয়ে তোলা হয়েছে ছবিতে। ফারুকীর ‘টেলিভিশন’ এবং ‘পিঁপড়াবিদ্যা’ ছবি দুটির তুলনায় একদম আলাদা এই ছবিটি। ছবির ভিজ্যুয়াল স্টাইল এবং কাহিনির গভীরতা মস্তিষ্কে নাড়া দেবে।
হলিউড রিপোর্টারে আরও বলা হয়েছে, ইরফান খানের অভিনয়ের দক্ষতার জন্য ‘ডুব’ সিনেমাটি দর্শককে আকৃষ্ট করবে। বাংলাদেশি নির্মাতা মোস্তফা সরয়ার ফারুকী এ সিনেমায় অত্যন্ত যত্নের সঙ্গে সূক্ষ্ম কিছু বিষয় তুলে ধরেছেন দর্শকের সামনে, যা এই ছবিকে করে তুলেছে প্রাণবন্ত ও বাস্তবধর্মী। তিশার অভিনয়েরও বেশ প্রশংসা করা হয়েছে।
‘ডুব’ ছবিটি প্রযোজনা করছে বাংলাদেশে জাজ মাল্টিমিডিয়া আর ভারতে এসকে মুভিজ। ছবিটির সহপ্রযোজক ইরফান খান। ‘ডুব’ ছবিতে অভিনয়ও করেছেন তিনি। ছবিতে আরও অভিনয় করেছেন তিশা, রোকেয়া প্রাচী, পার্ণো মিত্র প্রমুখ।
মুক্তি পাওয়ার আগেই ‘ডুব’ ছবিটি রাশিয়ার ৩৯তম মস্কো আন্তর্জাতিক চলচ্চিত্র উৎসবে ‘কমেরসান্ত জুরি প্রাইজ’ পেয়েছে। এর আগে ‘ডুব’ ছবিটি চীনের ২০তম সাংহাই আন্তর্জাতিক চলচ্চিত্র ও টেলিভিশন উৎসবের প্রতিযোগিতা বিভাগে প্রদর্শিত হয়। দুটি উৎসবেই অংশ নেন মোস্তফা সরয়ার ফারুকী ও তিশা দম্পতি।
