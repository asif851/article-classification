
ভারতের পরিচালক সৃজিত মুখার্জি ২০১৩ সালে সুনীল গঙ্গোপাধ্যায়ের ‘কাকাবাবু’ সিরিজের মিশর রহস্য ছবিটি নির্মাণ করেছিলেন। এবার তিনি তৈরি করছেন ‘কাকাবাবু’ সিরিজের দ্বিতীয় ছবিটি। সেখানে বাংলাদেশ থেকে অভিনয় করবেন ফেরদৌস ও বিদ্যা সিনহা মিম। ছবিটি যৌথ প্রযোজনায় নির্মিত হবে।এবারের ছবিটি সুনীল গঙ্গোপাধ্যায়ের লেখা ‘কাকাবাবু’ সিরিজের তৃতীয় বই পাহাড়চূড়ায় আতঙ্ক অবলম্বনে তৈরি করা হবে। ছবির নাম ইয়েতির অভিযান। ছবিতে ফেরদৌস ও মিমের থাকার বিষয়টি কলকাতা থেকে মুঠোফোনে নিশ্চিত করেছেন সৃজিত। তিনি বলেন, ‘ফেরদৌসের সঙ্গে বেশ আগে থেকেই পরিচয় ছিল। সোহমের বিপরীতে ব্ল্যাক ছবিতে অভিনয় করতে মিম যখন কলকাতায় এসেছিলেন, তখন তাঁর সঙ্গেও পরিচয় হয়েছে। আমি জানি, বাংলাদেশে দুজনই ভালো কাজ করেন। এই ছবির জন্য দুজনের সঙ্গেই আমি বসেছি। আশা করছি ভালো কাজ হবে।’সৃজিত বলেন, এই ছবির কাজের মধ্য দিয়ে দুই বাংলার যৌথ প্রযোজনার ছবিতে কাজের নতুন অভিজ্ঞতা হবে তাঁর। তিনি বলেন, ‘এর আগে বেশ কয়েকবার যৌথ প্রযোজনার ছবির কাজ করতে গিয়েও করা হয়নি আমার।’এদিকে সৃজিতের ছবিতে কাজের সুযোগ পাওয়ায় খুশি মিম। তিনি বলেন, ‘সৃজিত মুখার্জির সঙ্গে কাজ করতে যাচ্ছি, এটা আমার জন্য বিরাট পাওয়া। তাঁর অটোগ্রাফ, মিশর রহস্য, চতুষ্কোণ, রাজকাহিনীসহ প্রায় সব ছবি দেখেছি।’ ফেরদৌস বলেন, ‘সৃজিতের সঙ্গে আমার ছয়-সাত বছর ধরে পরিচয়। কলকাতাতে গেলেই তাঁর সঙ্গে দেখা হয়, আড্ডা হয়। আগে বেশ কয়েকবারই তাঁর সঙ্গে কাজের কথা হয়েছিল, কিন্তু শেষ পর্যন্ত আর করা হয়নি। এবার হচ্ছে।’পরিচালক বলেন, আগামী মে মাসের দ্বিতীয় সপ্তাহ থেকে ছবিটির শুটিং শুরু হতে পারে। বাংলাদেশ, ভারত, নেপাল ও সুইজারল্যান্ডে শুটিং করার কথা রয়েছে। ছবিটির দ্বিতীয় কিস্তিতেও ছবির মূল চরিত্রে ‘কাকাবাবু’ হিসেবে প্রসেনজিৎকে দেখা যাবে। সৃজিতের কাকাবাবু প্রসেনজিৎ ছবিটি নিয়ে বলেন, ‘কাকাবাবু দেখার জন্য সবাই আশা করছি অপেক্ষায় আছে। দুই বাংলাতেই এ সিরিজের প্রথম ছবিটি আলোচিত হয়েছিল। এবারের কাকাবাবুর অভিযানেও বৈচিত্র্য থাকবে। আশা করছি, অনেক বছর পর এটা হবে যৌথ প্রযোজনায় তৈরি বড় বাজেটের একটি ছবি।’ কলকাতার ভেঙ্কটেশ ফিল্মসের সঙ্গে যৌথভাবে ছবিটি প্রযোজনা করছে বাংলাদেশের প্রযোজনা প্রতিষ্ঠান জাজ মাল্টিমিডিয়া।এর আগে ভারতের প্রখ্যাত পরিচালক সৃজিত মুখার্জির ছবিতে অভিনয় করে আলোচিত হয়েছেন বাংলাদেশের তারকা জয়া আহসান।
