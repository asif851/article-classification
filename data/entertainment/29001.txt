
অটিস্টিক শিশুদের নিয়ে তৈরি ‘পুত্র’ ছবিটি জাজ মাল্টিমিডিয়ার ডিজিটাল প্রযুক্তিতে পরিচালিত দেশের সব কটি প্রেক্ষাগৃহে প্রদর্শনীর জন্য নির্দেশ দিয়েছে তথ্য মন্ত্রণালয়। এ সময় অন্য কোনো ছবি মুক্তি না দেওয়ার জন্য বলা হয়েছে। নির্দেশ যথাযথভাবে পালন করা হচ্ছে কি না, তা দেশের সব জেলা প্রশাসকের মাধ্যমে তদারকি করা হবে। অটিস্টিক শিশুদের নিয়ে এই ছবির গল্প। সত্য ঘটনা অবলম্বনে ‘পুত্র’ ছবির কাহিনি, চিত্রনাট্য ও সংলাপ লিখেছেন হারুন রশীদ। তথ্য মন্ত্রণালয়ের উদ্যোগে এবং বাংলাদেশ চলচ্চিত্র ও প্রকাশনা অধিদপ্তরের প্রযোজনায় নির্মিত চলচ্চিত্রটির সার্বিক তত্ত্বাবধানে আছে ইমপ্রেস টেলিফিল্ম লিমিটেড।
আজ শনিবার সকালে জাজের কর্ণধার আবদুল আজিজ প্রথম আলোকে বলেন, ‘তথ্য মন্ত্রণালয়ের চিঠি পেয়েছি। ছবিটা যেহেতু সরকারের, সুতরাং তাদের কথা শুনতেই হবে। কিন্তু সব প্রেক্ষাগৃহে চালানো সম্ভব হবে না। এভাবে প্রদর্শনী সম্ভব না। এটা প্রদর্শনীর নিয়ম না। এভাবে চালানো ঠিক হবে না। শিগগিরই এ বিষয়ে আলোচনা করে একটা সিদ্ধান্ত নেব।’
আবদুল আজিজ জানান, আগামীকাল রোববার তথ্য মন্ত্রণালয়ের সচিব মরতুজা আহমদের সঙ্গে পুরো ব্যাপারটি নিয়ে তিনি কথা বলবেন।
‘পুত্র’ ছবিতে অভিনয় করছেন জয়া আহসান। ছবিটি নিয়ে তিনি প্রথম আলোকে বলেন, ‘এখানে সবার জন্য কিছু বার্তা আছে, আবার বিনোদনও আছে। দর্শকদের অনুরোধ করব, আপনারা অবশ্যই হলে গিয়ে ছবিটি দেখুন। ছবিটি সবার দেখা খুব প্রয়োজন। সবাইকে বলব, যে পরিবারে এ ধরনের ছেলেমেয়ে আছে, তাদের অবস্থানে গিয়ে নিজে অনুভব করুন। তাহলে সবাই বুঝতে পারবেন।’
জয়া আহসান আরও বললেন, ‘এই ছবিতে কাজ করতে গিয়ে আমি এ ধরনের ছেলেমেয়েদের সঙ্গে মেশার সুযোগ পেয়েছি। তাদের কাছ থেকে দেখেছি। এই সমস্যা নিয়ে পড়াশোনা করেছি। তাদের কীভাবে পরিচালনা করতে হয়, তার ওপর প্রশিক্ষণ নিয়েছি। ওদের খুব কষ্টের জীবন। এ ধরনের সন্তানদের নিয়ে তাদের বাবা-মা কতটা অসহায় থাকেন, তাদের পরিচালনা করা, তাদের বয়ঃসন্ধিকালে কী ধরনের সমস্যা হয়—সবকিছু অবর্ণনীয়। অনেক দিন আগে প্রথম আলোতে দুটি অটিস্টিক মেয়ে আর তাদের মায়ের গল্প প্রকাশিত হয়েছিল। আমি ওদের স্কুলে গিয়েছিলাম। সেই সব অভিজ্ঞতা বলে বোঝানো সম্ভব না। উপলব্ধি করতে হবে।’
‘পুত্র’ ছবিতে অভিনয় করেছেন ফেরদৌস, জয়া আহসান, লাজিম, আজিজুল হাকিম, শামস সুমন প্রমুখ।
