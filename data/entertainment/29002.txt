
এর আগে স্বল্পদৈর্ঘ্য চলচ্চিত্র নির্মাণ করেছেন তিনি। নিয়মিত কাজ করে চলেছেন মঞ্চে। এবারই প্রথম মুক্তিযুদ্ধভিত্তিক পূর্ণদৈর্ঘ্য চলচ্চিত্র নির্মাণ করলেন মান্নান হীরা। শিশুদের জন্য তৈরি এ চলচ্চিত্রের নাম একাত্তরের ক্ষুদিরাম। গত ৭ ডিসেম্বর সেন্সর ছাড়পত্র পেয়েছে চলচ্চিত্রটি।পরিচালকের ইচ্ছে ছবিটি এ মাসেই মুক্তি দেওয়ার। তিনি জানান, ২০১২-২০১৩ অর্থবছরে সরকারি অনুদানে চলচ্চিত্রটির নির্মাণ শুরু হয়। কাজ হয় বিএফডিসি, মানিকগঞ্জ ও সিরাজগঞ্জের বিভিন্ন এলাকায়। কাজ শেষ করে বেশ কয়েক দিন আগে সেন্সরে জমা দেওয়া হয় ছবিটি। খুব অল্প সময়ের মধ্যে বিনা কর্তনে ছাড়পত্র পেয়ে যায় একাত্তরের ক্ষুদিরাম।মুক্তিযুদ্ধের পটভূমিতে নির্মিত একাত্তরের ক্ষুদিরাম-এ অভিনয় করেছেন মামুনুর রশীদ, ফজলুর রহমান বাবু, ড. ইনামুল হক, মোমেনা চৌধুরী, মুনসি মজনু, চঞ্চল, চিত্র ছবি, ফিরোজ আল মামুন, সাজু প্রমুখ। এ ছাড়া শিশুশিল্পীদের মধ্যে রয়েছে স্বচ্ছ, রুদ্র, শাকিল, অন্তরা, মধুমনি, মুন্না, জুয়েল মিজিসহ আরও অনেকে।
