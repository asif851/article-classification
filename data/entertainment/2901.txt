
আগামী ৩ অক্টোবর থেকে দুই দিনব্যাপী এশীয় চলচ্চিত্র উৎসব শুরু হতে যাচ্ছে ঢাকা বিশ্ববিদ্যালয়ের ছাত্র-শিক্ষক কেন্দ্রে (টিএসসি)। এশিয়া মহাদেশের সাত দেশের সাতটি ছবি দেখানো হবে এ আয়োজনে।ঢাকা বিশ্ববিদ্যালয়ের গণযোগাযোগ ও সাংবাদিকতা বিভাগের এমসিজে ফিল্ম ক্লাব (ম্যাস কমিউনিকেশন অ্যান্ড জার্নালিজম ফিল্ম ক্লাব) আয়োজন করেছে উৎসবটি। আগামী ৩ ও ৪ অক্টোবর বাংলাদেশসহ এশিয়া মহাদেশের চীন, দক্ষিণ কোরিয়া, ভারত, হংকং, ইরান ও জাপানের মোট সাতটি ছবি দেখানো হবে।২০ টাকা দর্শনীর বিনিময়ে যে কেউ ছবি দেখতে পারবেন। অনলাইনে টিকিট কেনা যাবে ticketchai.com ওয়েবসাইটে।আগামী ৩ অক্টোবর বেলা ১১টায় শুরু হবে উদ্বোধনী অনুষ্ঠান। উৎসব উদ্বোধন করবেন নায়করাজ রাজ্জাক। প্রধান অতিথি থাকবেন ঢাকা বিশ্ববিদ্যালয়ের উপাচার্য আ আ ম স আরেফিন সিদ্দিক। সভাপতিত্ব করবেন গণযোগাযোগ ও সাংবাদিকতা বিভাগের চেয়ারপারসন মো. মফিজুর রহমান। বিশেষ অতিথি হিসেবে থাকবেন সংসদ সদস্য সারাহ বেগম কবরী, নির্মাতা মোরশেদুল ইসলাম ও মোস্তফা সরয়ার ফারুকী।উদ্বোধনী অনুষ্ঠানে এমসিজে ফিল্ম ক্লাব প্রকাশিত একটি স্মারকগ্রন্থের মোড়ক উন্মোচন করা হবে।৩ অক্টোবর উদ্বোধনী অনুষ্ঠানের পর দেখানো হবে ‘হাউস অব ফ্লাইং ড্যাগার্স’ (চীন), ‘থ্রি আয়রন’ (দক্ষিণ কোরিয়া), ‘পিকে’ (ভারত)।
৪ অক্টোবর দেখানো হবে ‘ইন দ্য মুড ফর লাভ’ (হংকং), ‘আ সেপারেশন’ (ইরান), ‘স্পিরিটেড অ্যাওয়ে’ (জাপান)। প্রয়াত চলচ্চিত্রকার তারেক মাসুদের ছবি ‘রানওয়ে’ দিয়ে শেষ হবে উৎসবটি।
