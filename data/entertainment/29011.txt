
ঢাকা শহরে প্রাথমিক অডিশনের মাধ্যমে যাত্রা শুরু করেছে চ্যানেল আই আয়োজিত ক্ষুদে গানের শিল্পীদের প্রতিযোগিতার আসর ‘বুস্টার এনার্জি বিস্কুট-চ্যানেল আই ক্ষুদে গানরাজ ২০১৫’।ক্ষুদে গানরাজের এবারের আসরে ঢাকা শহরে অডিশনের দিনে ছিল উপচে পড়া ভিড়। ১৪ ফেব্রুয়ারি ভালোবাসা দিবসের প্রথম প্রহর থেকেই চ্যানেল আই কার্যালয়ে ক্ষুদে শিল্পীদের ভিড় লক্ষ করা যায়। তারা বাবা-মায়ের হাত ধরে দীর্ঘ লাইনে অপেক্ষার প্রহর গুনতে থাকে। হাজার হাজার ক্ষুদে প্রতিযোগীর জন্য দুটি ধাপে অডিশন সম্পন্ন হয়।প্রথম ধাপে অডিশন পরিচালনা করেন সেরাকণ্ঠের শিল্পী মেহেদী, চন্দ্রা বণিক, ইউসুফ ও আশিক। দ্বিতীয় ধাপে বাছাইকৃত ৮০ জন প্রতিযোগী নিয়ে মূল অডিশন পর্ব শুরু হয়। এটি পরিচালনা করেন খুরশীদ আলম, আকরামুল ইসলাম ও আহসান হাবিব। অডিশন শেষে প্রতিযোগিতার জন্য ১৩ জন প্রতিযোগী পায় ‘মুভ টু গ্র্যান্ড’ অডিশনের কার্ড।ক্ষুদে গানরাজের এবারের আসরে সারা বাংলাদেশ থেকে ৫০ হাজারেরও বেশি ক্ষুদে প্রতিযোগী প্রতিযোগিতার জন্য নাম লিখিয়েছে। অনুষ্ঠানের পরিকল্পক ও পরিচালক ইজাজ খান স্বপন। তাঁর প্রত্যাশা, এবারের ক্ষুদে গানরাজ গতবারের চেয়েও মানের দিক থেকে এগিয়ে থাকবে। তিনি জানিয়েছেন, আগের বছরগুলোর তুলনায় এবারের ক্ষুদে গানরাজ উন্নত করার চেষ্টা রয়েছে তাঁদের।ক্ষুদে গানরাজের এবারের আয়োজনটি উপস্থাপনার দায়িত্ব পেয়েছেন নুসরাত ফারিয়া। প্রধান বিচারকের আসনে আছেন সংগীতশিল্পী ফেরদৌস আরা ও এস আই টুটুল। এ ছাড়া প্রতি পর্বে অতিথি বিচারক হিসেবে উপস্থিত থাকবেন সংস্কৃতি, ক্রীড়াসহ বিভিন্ন অঙ্গনের গুরুত্বপূর্ণ ব্যক্তিরা। প্রতিযোগিতাটি চ্যানেল আইয়ের পর্দায় প্রতি সপ্তাহের মঙ্গল ও শুক্রবার রাত ৭.৫০ মিনিটে দেখতে পারবেন দর্শকেরা।
