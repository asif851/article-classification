
অস্কারের ৮৬তম আসরের ‘বিদেশি ভাষার ছবি’ বিভাগের জন্য বাংলাদেশ থেকে মনোনীত হয়েছে টেলিভিশন ছবিটি। গতকাল শনিবার দুপুরে রাজধানীর এক রেস্তোরাঁয় সংবাদ সম্মেলনের আয়োজন করে বাংলাদেশ ফেডারেশন অব ফিল্ম সোসাইটিজ। এখানে এ তথ্য জানান অস্কার বাংলাদেশ কমিটির চেয়ারম্যান হাবিবুর রহমান খান। এখানে আরও উপস্থিত ছিলেন বাছাই কমিটির সদস্য অধ্যাপক আবদুস সেলিম, আবু মুসা দেবু, রেজা লতিফ, রোকেয়া প্রাচী প্রমুখ।হাবিবুর রহমান খান বলেন, ‘আমাদের অনেক সীমাবদ্ধতা আছে। কিন্তু তার মধ্যেই আমরা অস্কারে ছবি পাঠানোর কার্যক্রম অব্যাহত রেখেছি।’টেলিভিশন ছবির পরিচালক মোস্তফা সরয়ার ফারুকী বলেন, ‘নিঃসন্দেহে খবরটি আমার জন্য অনেক আনন্দের।’অস্কারের ‘বিদেশি ভাষার ছবি’ বিভাগের জন্য এবার বিশ্বের ৭০টি দেশ থেকে ছবি পাঠানো হচ্ছে। এর মধ্য থেকে চূড়ান্ত প্রতিযোগিতার জন্য নির্বাচিত হবে নয়টি ছবি। ফিল্ম ট্রেড মার্কেট আর সমালোচকদের লেখা থেকে ধারণা করা হচ্ছে, এবারের ‘বিদেশি ভাষার ছবি’ বিভাগে এশিয়ার এক বা একাধিক ছবি থাকার সম্ভাবনা রয়েছে। কারণ, বিশ্বের বড় এবং উল্লেখযোগ্য কয়েকটি উৎসবে এরই মধ্যে এশিয়ার কিছু ছবি পুরস্কৃত হয়। আর এই ছবিগুলো অস্কারের ‘বিদেশি ভাষার ছবি’ বিভাগের জন্য সংশ্লিষ্ট দেশগুলো থেকে মনোনীত হয়েছে।
 
