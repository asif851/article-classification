
নিজেকে নায়কের সারিতে দেখতে চাইছেন নায়িকা কঙ্গনা রনৌত। আর এই স্তরবদলের মাপকাঠি ধরেছেন পারিশ্রমিককে। ফলে প্রতিনিয়ত তাঁর ‘দাম বাড়ছে’। ‘কুইন’ ও ‘তানু ওয়েডস মানু রিটার্নস’ ছবি দুটির সাফল্যের পর নিজের দাম বাড়িয়ে ১১ কোটি রুপি ঘোষণা করেছেন কঙ্গনা। এ ছাড়া নতুন ছবি ‘রাঙ্গুন’-এর জন্য তিনি নিয়েছেন দুই সহ-অভিনেতা সাইফ আলী খান ও শহীদ কাপুরের সমপরিমাণ অর্থ।
কঙ্গনার এই দাম বাড়ানো ও বলিউডের পারিশ্রমিক নিয়ে বিভিন্ন সময় কথা বলায় খানিকটা বিরক্ত অভিনেতা শহীদ কাপুর। তিনি বলেছেন, ‘অভিনয়ের ক্ষেত্রে আমার কাছে নায়ক বা নায়িকার কোনো পার্থক্য নেই। আমার মনে হয় না নায়ক হলে কঙ্গনার ব্যক্তিত্ব বেড়ে যাবে।’ পারিশ্রমিকের অঙ্ক নিয়ে এই অভিনেতা বলেন, ‘একজন শিল্পীর পারিশ্রমিক নির্ভর করে তাঁর বাজারদরের ওপর। অন্য অভিনেতাদের থেকে কম পাচ্ছি বলে কি আমি অভিযোগ তুলতে পারব? প্রত্যেকের ছবি একটি নির্দিষ্ট দামেই বক্স অফিসে বিক্রি হয়।’জনপ্রিয় হলিউড ছবি ‘কাসাব্লাঙ্কা’ থেকে অনুপ্রাণিত হয়ে পরিচালক বিশাল ভরদ্বাজ তৈরি করছেন ‘রাঙ্গুন’ ছবিটি। এতে কঙ্গনা অভিনয় করেছেন একজন তারকা অভিনেত্রীর চরিত্রে, সাইফ আলী খান পরিচালক ও শহীদ কাপুর একজন সৈনিক। চলতি বছরের অক্টোবরে ছবিটি মুক্তি পাবে। ডিএনএ
