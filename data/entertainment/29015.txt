
‘আমার ভাইয়ের রক্তে রাঙানো একুশে ফেব্রুয়ারি’ গানের সুরকার শহীদ আলতাফ মাহমুদের জীবন নিয়ে এবার নাটক তৈরি হচ্ছে। নাম ঘুমের দেশে ঘুম ভাঙাতে। লিখেছেন আনিসুল হক। পরিচালনা করছেন আশরাফী মিঠু। গত সপ্তাহে নাটকটির শুটিং হলো কিশোরগঞ্জে।নাটকে আলতাফ মাহমুদের চরিত্রে অভিনয় করেছেন হিল্লোল। তিনি বললেন, ‘আলতাফ মাহমুদের নাম তো সেই ছোটবেলা থেকেই জানি। কিন্তু তাঁর ব্যাপারে খুব একটা ধারণা ছিল না। তেমন কিছু পড়া হয়নি। এবার তাঁর চরিত্রে অভিনয় করতে গিয়ে বিশাল অভিজ্ঞতা হলো। শত চেষ্টা করেও আলতাফ মাহমুদের ধারে-কাছে যেতে পারব না। সেই চেষ্টাও করিনি। অভিনয়ের সময় আমি শুধু ঘটনার সঙ্গে নিজেকে মেলানোর চেষ্টা করেছি।’নাটকটিতে একজন সঞ্চালক আছেন। তিনি শিমূল ইউসুফ। বিভিন্ন ঘটনার সূত্রধর হিসেবে কাজ করেছেন তিনি।আশরাফী মিঠু বলেন, ‘শহীদ আলতাফ মাহমুদের জীবনের ওপর ভিত্তি করে তৈরি হয়েছে ঘুমের দেশে ঘুম ভাঙাতে নাটকের গল্প। আশা করছি, এই নাটকের মধ্য দিয়ে দর্শক নতুন করে শহীদ আলতাফ মাহমুদকে জানতে পারবেন। নাটকটি তৈরি করেছি আগামী বছরের আন্তর্জাতিক মাতৃভাষা দিবসে প্রচারের জন্য।’নাটকটিতে আরও অভিনয় করেছেন ভাবনা, মলয় কর, মানস কর, পল্লব করসহ আরও অনেকে।
