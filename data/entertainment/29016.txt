
এক সময়ের ব্যস্ত মডেল ও অভিনেত্রী সারিকাকে এখন আর টিভি পর্দায় দেখাই যায় না। তাঁকে দেখা যায় না তারকাদের কোনো আয়োজনেও। মাঝেমধ্যে অবশ্য অনেক আগের কিছু নাটক টিভিতে প্রচারিত হলে সেখানেই হঠাৎই দেখা মেলে তাঁর। এখন তাহলে কী করছেন তিনি? কীভাবে কাটছে তাঁর সময়? সামাজিক যোগাযোগ রক্ষার মাধ্যম ফেসবুকে যদিও সারিকার দেখা মাঝেমধ্যে মেলে, এরপরও তাঁকে নিয়ে বেশ কৌতূহল রয়েছে ভক্তদের।আজ মঙ্গলবার সকালে প্রথম আলোর সঙ্গে কথা হয় সারিকার। কীভাবে সময় কাটছে? জানতে চাইলে সারিকা বলেন, ‘আমি এখন পুরোপুরিভাবে স্বামী আর সন্তান নিয়েই ব্যস্ত আছি। কীভাবে যে সময় কেটে যায়, তা টেরই পাই না। সন্তানের সবকিছুই আমি নিজে করি। স্বামীর জন্য রান্নাও করি। তাই তো মাঝেমধ্যে ভাবি, ইস দিনটা যদি ২৪ ঘণ্টার চেয়ে বেশি হতো।’সারিকা মডেলিং শুরু করেন ২০০৬ সালে আর অভিনয় ২০১০ সাল থেকে। কিন্তু ২০১৩ সালের মাঝামাঝি হঠাৎ করেই নাটক ও মডেলিংয়ে অনিয়মিত হয়ে পড়েন। ২০১৪ সালে জানা যায়, ব্যবসায়ী মাহিম করিমের সঙ্গে তাঁর বিয়ে হয়ে গেছে। আট মাস আগে এক কন্যা সন্তানের মা হয়েছেন তিনি।সারিকা বলেছেন, ‘বিয়ের পরও অনেকে আমাকে অভিনয়ের প্রস্তাব দিয়েছেন। কিন্তু আমি সংসারের দিকেই বেশি মনোযোগ দিয়েছি। মা হওয়ার পর তো মনোযোগটা আরও বেড়েছে। ইদানীং পরিচিত নির্মাতাদের কেউ কেউ অভিনয়ের প্রস্তাব দিচ্ছেন। আমি আপাতত কোনো কাজ করতে চাই না। আরও পরে এ বিষয়ে সিদ্ধান্ত নেব।’
মেয়ে সাহরিশ ও স্বামী মাহিম করিমকে নিয়ে বেশ ফুরফুরে মেজাজে আছেন সারিকা।কথা প্রসঙ্গে সারিকা জানালেন, ‘আমি অনেক ভালো আছি। মাহিমের মতো স্বামী পেয়ে আমি গর্বিত। ও আমাকে খুব ভালো বোঝে। স্বামী, সন্তান, সংসার, শ্বশুরবাড়ি নিয়ে আমি অন্য রকম এক জগতে আছি। বলতে পারেন, যেমনটা আমি চেয়েছিলাম। আর আমি এভাবেই থাকতে চাই।’
