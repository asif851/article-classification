
অনেক নাটকীয়তার পর ২০১২ সালের ৩১ ডিসেম্বর বিয়ে করেন প্লেবয় প্রতিষ্ঠাতা হিউ হেফনার এবং মার্কিন মডেল ও টিভি ব্যক্তিত্ব ক্রিস্টাল হ্যারিস। অসম বয়সী এ জুটির বিয়ের এক বছর পার না হতেই তাঁদের দাম্পত্যে টানাপোড়েন শুরু হয়েছে বলে শোনা যাচ্ছে। সম্প্রতি এক খবরে ডিজিটাল স্পাই জানিয়েছে, ৮৭ বছর বয়সী হেফনারের একঘেয়ে ও অসামাজিক আচরণে খুবই বিরক্ত ২৭ বছর বয়সী ক্রিস্টাল।এ প্রসঙ্গে ঘনিষ্ঠ একটি সূত্র জানিয়েছে, হেফনার ও হ্যারিসের দাম্পত্য জীবনের ভবিষ্যত্ অনিশ্চিত। ইদানীং খুবই অসামাজিক হয়ে পড়েছেন হেফনার। সারা দিন বাসার ভেতরেই সময় কাটান তিনি। একদমই বাইরে ঘুরতে যেতে চান না। তাঁর প্রতিদিনের গৎবাঁধা জীবনযাপনে হাঁপিয়ে উঠেছেন ক্রিস্টাল। হেফনারকে খুবই একঘেয়ে মনে হচ্ছে তাঁর কাছে।সূত্রটি আরও জানিয়েছে, প্রতিদিন সন্ধ্যা ছয়টার ভেতর রাতের খাবারের পর্ব সেরে ফেলেন হেফনার। এরপর বিছানায় শুয়ে টিভি দেখতে থাকেন। তিনি মাঝেমধ্যে হ্যারিসকে খুশি করতে বাসায় ডমিনস পিজা খাওয়ার ব্যবস্থা করেন। কিংবা হ্যারিসের সবচেয়ে প্রিয় চলচ্চিত্র ‘দ্য লিটল মারমেইড’ চালিয়ে দেন। কিন্তু ছবি শেষ হওয়ার আগেই ঘুমিয়ে পড়েন হেফনার।২০১০ সালের ২৫ ডিসেম্বর বাগদান সেরেছিলেন হেফনার ও হ্যারিস। পরের বছরের ১৮ জুন বিয়ের দিন চূড়ান্ত করেন তাঁরা। ৩০০ অতিথির উপস্থিতিতে বিয়ের আনুষ্ঠানিকতা সারার জন্য সব আয়োজন সম্পন্ন করা হয়। কিন্তু বিয়ের মাত্র পাঁচ দিন আগে হঠাত্ করে হেফনারকে ছেড়ে চলে যান হ্যারিস। পরবর্তী সময়ে তিনি আবার হেফনারের জীবনে ফিরে আসেন। অবশেষে গত বছরের শেষ দিনটিতে বেভারলি হিলসের প্লেবয় ম্যানশনে হ্যারিসের সঙ্গে বিয়ের আনুষ্ঠানিকতা সম্পন্ন করেন হেফনার।
হিউ হেফনার আগে আরও দুবার বিয়ে করেছিলেন। প্রথম স্ত্রী মিলড্রেড উইলিয়ামসের সঙ্গে ১৯৫৯ সালে তাঁর বিচ্ছেদ হয়ে যায়। পরে ১৯৮৯ সালে তিনি বিয়ে করেন সাবেক প্লেবয় মডেল কিম্বারলি কনার্ডকে। দীর্ঘদিন আলাদাভাবে বসবাসের পর ২০১০ সালে তাঁদের বিচ্ছেদ চূড়ান্ত হয়।
