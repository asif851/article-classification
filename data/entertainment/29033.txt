
মার্কিন র‍্যাপার কানিয়ে ওয়েস্টের শারীরিক অবস্থার তেমন একটা উন্নতি হচ্ছে না। আরও কিছুদিন হাসপাতালে থাকতে হবে তাঁকে। এদিকে তাঁর তারকা স্ত্রী, কিম কারদাশিয়ান স্বামীর যত্নে কোনো ত্রুটি রাখছেন না। বোন কাইলি জেনারের বাসায় ‘থ্যাংকস গিভিং’ পার্টির দাওয়াত ছিল। কানিয়ে যেতে পারতেন না, স্বামীকে এ অবস্থায় রেখে প্রশ্নই আসে না পার্টিতে যাওয়ার। তাই ‘থ্যাংকস গিভিং’-এর সকালটা স্বামীর সঙ্গেই কাটিয়েছেন।
কয়েক ঘণ্টা কানিয়ের সঙ্গে কাটিয়ে না পেরে সামাজিকতা রক্ষা করতে অগত্যা পার্টিতে যেতেই হলো কিমকে। কিন্তু মনটা পড়ে ছিল কানিয়ের কাছে। ঘুমের স্বল্পতা ও ক্লান্তির কারণে কানিয়ে ওয়েস্ট অসুস্থ হয়ে পড়ায় তাঁকে গত সোমবার হাসপাতালে ভর্তি করা হয়েছে। এ নিয়ে কিম কারদাশিয়ানের দুশ্চিন্তা যেন বেড়েই চলছে। স্বামীর পাশে সারাক্ষণই রয়েছেন তিনি। পিপল
