
অডিওর পাশাপাশি পছন্দসই সিনেমার প্রস্তাব পেলে সেই মাধ্যমেও গান করে চিরকুট। গানের এই ব্যান্ড ‘টেলিভিশন’ সিনেমায় প্রথম গান করে। এরপর আরও কয়েকটি সিনেমায় গান গেয়েছে তারা। প্রতিটি সিনেমায় চিরকুটের গাওয়া গানগুলো শ্রোতাপ্রিয়তা পেয়েছে। এবার আর একটি গান নয়, এক সিনেমার সব কটি গানের সুর ও সংগীত পরিচালনা করেছে চিরকুট।
২০১৩ সালে ২৫ জানুয়ারি মুক্তি পাওয়া ‘টেলিভিশন’ সিনেমায় চিরকুট গেয়েছে ‘কানামাছি’ গান। সিনেমায় চিরকুটের গাওয়া অন্য গানগুলো হচ্ছে ‘লেজে রাখা পা’ (পিঁপড়াবিদ্যা), ‘এই শহরের কাকটাও জেনে গেছে’ (ভয়ংকর সুন্দর), ‘না বুঝি দুনিয়া’ (আয়নাবাজি) এবং ‘আহারে’ (ডুব)।
চিরকুট এবার ‘আসমানি’ সিনেমার সব কটি গানের সুর ও সংগীত পরিচালনা করেছে। এম শাখওয়াত হোসেনের পরিচালিত এই সিনেমায় গান থাকছে পাঁচটি। গানগুলোয় কণ্ঠ দিয়েছেন মমতাজ, ইমরান, ভারতের অন্বেষা এবং চিরকুট।
চিরকুট এখন পর্যন্ত চলচ্চিত্রে যে কয়টি গান গেয়েছে, সব কটি শ্রোতাপ্রিয় হয়েছে। এই দলের অন্যতম সদস্য শারমীন সুলতানা সুমী বলেন, ‘আমাদের দলের সবাই মিলে গানগুলো তৈরি করেছি। আশা করছি, শ্রোতারা সিনেমায় আমাদের আগের গানগুলো যেভাবে পছন্দ করেছে, এই গানগুলোও করবে।’
চিরকুটের আরেক সদস্য পাভেল আরীন বলেন, ‘এবারই প্রথম একটা সিনেমার সব গানের সংগীত পরিচালনা করেছি আমরা। কোনো সিনেমায় একটি গান করলে যেমন যত্ন নিতে হয়, সবগুলোর ক্ষেত্রে তা থাকে বহুগুণ বেশি। পরিচালক যখন আস্থা রাখেন, তখন সেই আস্থার প্রতি সম্মান জানানোর জন্য আমাদের যথেষ্ট আন্তরিকতা থাকে। অনেকটা নিজেদের অ্যালবাম করার মতোই। আমরা এই গানগুলো করার জন্য সময় পেয়েছি, চেষ্টা করেছি ভিন্নরকম কিছু দেওয়ার। বাকিটা সিনেমা মুক্তির পর শ্রোতারা বুঝতে পারবেন।’
‘আসমানি’ সিনেমার মাধ্যমে মমতাজ, ইমরান ও অন্বেষা প্রথম গান করেছেন চিরকুটের সুর ও সংগীতে। এই শিল্পীদের সঙ্গে চিরকুটের কাজ করার অভিজ্ঞতাও দারুণ। পাভেল বলেন, ‘মমতাজ আপা গুণী একজন শিল্পী, ইমরান এ প্রজন্মে শিল্পী আর অন্বেষাও সুরেলা গান করেন-সবাই যেভাবে যত্ন নিয়ে গানগুলো গেয়েছেন, তা আমাদের ভালো লেগেছে।’
গান গাওয়ার ফাঁকে দুটি সিনেমায় আবহসংগীতের কাজ করেছে চিরকুট। সিনেমা দুটি হচ্ছে তন্ময় তানসেনের ‘পদ্মপাতার জল’ আর অনিমেষ আইচের ‘ভয়ংকর সুন্দর’।
আসমানি চরিত্রে এই ছবিতে অভিনয় করেছেন সুস্মি রহমান। মুঠোফোন সেবাদাতা প্রতিষ্ঠান গ্রামীণফোনে মডেল হিসেবে পরিচিতি পাওয়া সুস্মি এবারই প্রথম বাপ্পীর সঙ্গে জুটি হয়ে অভিনয় করছেন।
