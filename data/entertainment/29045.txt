
আগামীকাল ঢাকাসহ সারা দেশে প্রায় ৬০টি প্রেক্ষাগৃহে মুক্তি পাচ্ছে সাফি উদ্দীন সাফি পরিচালিত ছবি প্রেম প্রেম পাগলামি। দিগন্ত চলচ্চিত্রের ব্যানারে ছবিটিতে অভিনয় করেছেন কাজী হায়াৎ, বাপ্পী, আঁচল, ড্যানি সিডাক, আফজাল শরীফ, বিপাশা, নাসরিন প্রমুখ। গান লিখেছেন কবির বকুল। কণ্ঠ দিয়েছেন এস আই টুটুল, দিনাত জাহান মুন্নী, মুন ও স্বরলিপি। ছবি সম্পর্কে সাফি উদ্দীন সাফি বলেন, ‘এটি পরিপূর্ণ বিনোদন ও প্রেমনির্ভর ছবি। ছবিটি নিয়ে আমি খুবই আশাবাদী।’বিশ্ববিদ্যালয়পড়ুয়া তরুণ বাপ্পী কথায় কথায় বন্ধুদের সঙ্গে বাজি ধরায় ওস্তাদ। একদিন বাজি ধরতে গিয়ে আঁচলের সঙ্গে পরিচয় হয় তাঁর। পরিচয় থেকে প্রেম। কিন্তু প্রেমে পড়ার পরই বেরিয়ে আসে আঁচলের অন্য কাহিনি—বাপ্পী জানতে পারে, পারিবারিকভাবে আঁচলের সঙ্গে আরেকটি ছেলের বিয়ে ঠিক হয়ে আছে। এবার নিজের প্রেয়সীকে জয় করার জন্য বাজি ধরেছে সে। কী হবে এরপর? বাজিতে কি বাপ্পী জিতবে? জানতে হলে প্রেক্ষাগৃহের রুপালি পর্দায় ছবিটি দেখতে হবে আপনাকে।
