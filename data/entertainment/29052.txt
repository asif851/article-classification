
কথা ছিল, ভোলা তো যায় না তারে ছবিতে শুধু গান গাইবেন লোপা। কিন্তু শেষ পর্যন্ত শুধু গান নয়, নায়িকার হয়ে পুরো ছবির ডাবিংও করতে হয়েছে তাঁকে। আর পুরো ব্যাপারটি ছিল লোপার জন্য বেশ রোমাঞ্চকর। প্রথম আলোর সঙ্গে আলাপকালে গত রোববার তেমনটাই জানালেন তিনি।মুক্তির অপেক্ষায় থাকা রফিক সিকদার পরিচালিত ভোলা তো যায় না তারে ছবিতে নায়িকা তানহার হয়ে ডাবিং করেছেন লোপা। বললেন, ‘এবারই প্রথম কোনো ছবিতে কণ্ঠ দিলাম। ব্যাপারটি বেশ চ্যালেঞ্জিং বলে মনে হয়েছে।’ছোটবেলা থেকেই মঞ্চনাটকে অভিনয়ের সঙ্গে যুক্ত ছিলেন লোপা। বড় হওয়ার পর আনিসুল হকের লেখা দৈনিক তোলপাড় নাটকে সংগীতশিল্পীর চরিত্রে অভিনয় করেছিলেন। এরপর আরও অভিনয়ের প্রস্তাব পেলেও রাজি হননি। ভোলা তো যায় না তারে ছবির পরিচালকও লোপাকে অভিনয়ের প্রস্তাব দিয়েছিলেন। কিন্তু নাচে-গানে ভরপুর কোনো ছবিতে অভিনয়ের আগ্রহ নেই বলে রাজি হননি তিনি। লোপা বলেন, ‘শুরুতে আমি শুধু গান করেছি। এরপর পরিচালক অনুরোধ করলেন, আমি যেন নায়িকার ডাবিং করে দিই। বিষয়টা নতুন মনে হওয়ায় রাজি হলাম। আমি তো ছোটবেলা থেকে মঞ্চে অভিনয় করেছি, তারপরও ডাবিংটা অভিনয়ের চেয়েও বেশ চ্যালেঞ্জিং মনে হয়েছে।’এদিকে ভালোবাসা দিবসে গায়িকা লোপার একটি গান প্রকাশিত হবে। নিজের লেখা কবিতার বই যে অন্ধত্বের নাম ভালোবাসা থেকে নেওয়া ‘পুনর্জন্ম’ কবিতাকে গানে রূপ দিয়েছেন তিনি। গানটির সুর ও সংগীত পরিচালনা করেছেন মুন।
