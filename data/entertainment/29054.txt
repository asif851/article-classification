
স্বভাবে জেদি এবং অহংকারী, বড় হয়েছেন দাদার কাছে। ধনী পরিবারের একমাত্র ওয়ারিশ ‘সম্রাট’। সড়ক দুর্ঘটনায় দাদুর মৃত্যুর পর কোম্পানির সব দায়িত্ব এবং ঋণের বোঝা চাপে তাঁর কাঁধে। একদিকে দাদার আকস্মিক মৃত্যু, অন্যদিকে কোম্পানির নানা সংকট, এসব সামলাতে গিয়ে এক সময় ক্লান্ত হয়ে পড়েন তিনি। একপর্যায়ে অফিসের পুরোনো কর্মীদের সঙ্গেও তাঁর ভুল বোঝাবুঝি শুরু হয়। এমন গল্প নিয়েই সৈয়দ শাকিলের ধারাবাহিক নাটক ‘সম্রাট’-এর গল্প এগোতে থাকবে। এই নাটকের নামভূমিকায় অভিনয় করেছেন অপূর্ব।অপূর্ব বলেন, ‘এখানে প্রথমে আমার চরিত্রটি থাকে বড়লোকের বখে যাওয়া এক ছেলের। যে জীবনে কোনো দায়িত্বই নিতে চাইতো না। কিন্তু ঘটনাচক্রে তাঁর জীবনে এমনই এক মোড় আসে যখন সে নিজের কোম্পানির সব দায়িত্ব নিতে বাধ্য হয় এবং এই ক্ষেত্রে সে একেবারেই আনাড়ি বলে অনেক ভুল সিদ্ধান্তও নিয়ে ফেলে। মূলত একটি যুবকের বাস্তব জীবনসংগ্রামের বিষয়টিই এই গল্পে ফুটিয়ে তোলা হয়েছে।’
এ নাটকের একটি গুরুত্বপূর্ণ চরিত্রে অভিনয় করেছেন নাদিয়া আহমেদ। তিনি বলেন, ‘রাগ দিয়েই এ নাটকে আমার চরিত্রটির শুরু হয়। এখানে আমার চরিত্রের নাম শুভ্রা, যে মেয়েটি তাঁর পরিবারকে ভীষণ ভালোবাসে। মেয়েটির বাবা একসময় সম্রাটের কোম্পানিতে কাজ করত, বিনা কারণে তাঁকে অফিস থেকে ছাঁটাই করার পর স্ট্রোক হওয়ার কারণে মারা যান তিনি।’‘বাবার মৃত্যুর জন্য শুভ্রা সম্রাটকেই দায়ী করে এবং বাবার মৃত্যুর প্রতিশোধ নেওয়ার জন্য তাঁর মেধা ও শিক্ষাকে কাজে লাগায়। এখন পর্যন্ত যতটুকু শুটিং করেছি তাতে এর বেশি কিছু বলতে পারছি না’ এমনটাই জানিয়েছেন ‘সম্রাট’ নাটকের ‘শুভ্রা’ অভিনেত্রী নাদিয়া আহমেদ।হাজারো নাটকের ভিড়ে এ নাটকটি কোনদিক থেকে আলাদা? এমন প্রশ্নে অপূর্ব বলেন, ‘পরিচালক সৈয়দ শাকিল অনেক যত্ন নিয়ে এই কাজটি করেছেন। নাটকের গল্পের সঙ্গে দৃশ্যায়নে যেন কোনো অসংগতি না থাকে সে জন্য প্রতিটি খুঁটিনাটি বিষয়ের দিকে তিনি লক্ষ রাখছেন।’ অপূর্ব আরও বলেন, ‘কাজ করে ভালো লাগছে, সব মিলিয়ে এটি খুব ভালো একটি কাজ হবে বলেই আশা করছি।' 'শফিকুর রহমান শান্তনুর লেখা এই নাটকের অন্যান্য অভিনয়শিল্পীদের মধ্যে রয়েছেন রাইসুল ইসলাম আসাদ, আবুল কাশেম, কে এস ফিরোজ, চিত্রলেখা গুহ, ইলোরা গওহর, সাবেরী আলম এবং ঈশানা। খুব শিগগিরই টেলিভিশনের পর্দায় ১০৪ পর্বের এই ধারাবাহিক নাটকটির প্রচার শুরু হবে।
