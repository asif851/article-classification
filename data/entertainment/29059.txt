



আরটিভিতে প্রচারিত হবে তারকা টক শো ‘এবং পূর্ণিমা’। 
উপস্থাপনা করছেন চিত্রনায়িকা পূর্ণিমা। 
টেলিভিশন পর্দায় এটি তাঁর প্রথম উপস্থাপনা।


আগামীকাল থেকে আরটিভিতে প্রচারিত হবে ধারাবাহিক তারকা টক শো ‘এবং পূর্ণিমা’। উপস্থাপনা করছেন চিত্রনায়িকা পূর্ণিমা। টেলিভিশন পর্দায় এটি তাঁর প্রথম উপস্থাপনা। বর্তমান কাজ নিয়ে কথা হলো প্রথম আলোর সঙ্গে।
টেলিভিশন উপস্থাপনায় আগ্রহী হলেন কেন? চ্যানেল থেকে প্রস্তাব করা হয়েছে। অনুষ্ঠানটির পুরো ভাবনা নিয়ে তাঁরা আমার সঙ্গে কথা বলেন। ভাবনাটি ভালো লেগেছে। তা ছাড়া নিজের নামে অনুষ্ঠান ‘এবং পূর্ণিমা’। এটাও একটা বড় ব্যাপার।
সরাসরি মঞ্চের চেয়ে ধারণকৃত টেলিভিশনে উপস্থাপনা কি সহজ? কোনো কিছুই কঠিন নয়, আবার কোনো কিছুই সহজ নয়। সহজ করে নিলে সহজ হয়। কোনো কাজ করতে গেলে প্রথমে একটু নার্ভাস থাকি, একটু কনফিউজড থাকি। ধীরে ধীরে নিজেকে মানিয়ে নিয়ে ভালো করার চেষ্টা করি। সেটা সরাসরি অনুষ্ঠানেও হয়, ধারণকৃত অনুষ্ঠানেও হয়।
টক শোটি কীভাবে সাজানো? এটি একটি তারকা টক শো। তবে একটু ভিন্ন। অনুষ্ঠানটির সেট বাসার মতো করে তৈরি। ঘরের বাইরে থেকে উপস্থাপক নিজে গিয়ে অতিথিকে আমন্ত্রণ জানাচ্ছেন। আড্ডার সময় উপস্থাপক নিজ হাতে কফি বানিয়ে অতিথিকে খাওয়াচ্ছেন-মোট কথা, তারকার সঙ্গে উপস্থাপকের কথাবার্তা হবে পারিবারিক পরিবেশে।
এখন কি তবে উপস্থাপনাটাই উপভোগ করছেন? হ্যাঁ। আগে তো এ সম্পর্কে কোনো ধারণাই ছিল না। করাও হয়নি। এটি আমার জন্য নতুন এক অভিজ্ঞতা। নতুন কিছু করতে সবারই ভালো লাগে। আমারও। সেদিক থেকে উপস্থাপনাটা আমি উপভোগ করছি।
বিভিন্ন সময়ে অনেক তারকার চালচলন, কথাবার্তা নকল করেন আপনি। তাঁরা রাগ করেন না? না, এমন হয়নি। আমি যাঁদের কথাবার্তা নকল করতে পারি বা করি, তাঁদের সামনেই এসব করেছি, করি। তাঁরা অনেক সম্মানের। উল্টো কখনো কখনো তাঁরাই আমাকে নকল করতে বলেন। বিষয়টি উপভোগ করেন। নকল করার আগে আমি তাঁদের কাছে ক্ষমা চেয়ে নিই।
সব দিক দিয়ে উপযুক্ত থাকা সত্ত্বেও চলচ্চিত্রে দেখা যাচ্ছে না আপনাকে। নাকি কাজ পাচ্ছেন না? ধরে নেন, চলচ্চিত্রে আমাকে কেউ ডাকছেন না (হাসি)। সত্যি কথা কী, ভালো কাজ পাচ্ছি না। ভালো কাজের জন্য অপেক্ষা করছি। এত দিন পর আমি চলচ্চিত্রে ফিরব, একটা ভালো কাজ দিয়ে ফিরতে চাইছি।
অনেকে বলেন, আপনার সমসাময়িক নায়িকাদের নিয়ে লোকসানের ঝুঁকি নিতে চান না প্রযোজক-পরিচালকেরা। কী বলেন? ব্যাপারটা তা নয়। অনেক ছবিরই প্রস্তাব পাচ্ছি। কিন্তু চরিত্র, গল্প পছন্দ হচ্ছে না। আমার করার মতো ছবি মনে হচ্ছে না। করলে তো করতেই পারি। বর্তমান সময়ে হাতে ছবির সংখ্যা বাড়ানো কোনো ব্যাপারই না। ভালো কাজ হাতে না থাকলে সংখ্যা দিয়ে লাভ হবে না। তাই এই মুহূর্তে একটা ভালো ছবি দিয়ে শুরু করতে চাইছি।
সিনেমা না পাওয়ার কারণেই কি উপস্থাপনা, নাটকে অভিনয় করছেন? সিনেমা পাই না বলেই উপস্থাপনা, নাটক করছি-এটি ভুল ধারণা। এখন উপস্থাপনাটা উপভোগ করি। এবং এই কাজটি করতে মানুষজন আমাকে উত্সাহিতও করছেন। সবাই প্রশংসা করছেন, সম্মান দিচ্ছেন। তাই বলে হাতে সিনেমা না থাকার কারণে যে এটি করছি, তা নয়।
সাক্ষাৎকার: শফিক আল মামুন
