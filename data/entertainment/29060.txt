

• আগামী ৬ জুলাই মুক্তি পাবে জাহ্নবীর প্রথম ছবি ‘ধড়ক’।• বড় পর্দায় মেয়েকে দেখার জন্য উদ্‌গ্রীব ছিলেন শ্রীদেবী।• কিন্তু তা আর দেখা হলো না।
‘একটা শূন্যতা আমার মধ্যে চেপে বসেছে। আমি জানি, এটা নিয়েই কীভাবে বাঁচব, সেটা শিখতে হবে। সব হারানোর মধ্যেও আমি তোমার ভালোবাসা অনুভব করতে পারছি। সব দুঃখ, যন্ত্রণা থেকে তুমিই আড়াল করছ, সেটা বুঝতে পারছি। চোখ বন্ধ করলেই ভালো মুহূর্তগুলো এসে ভিড় করছে। আমাদের জীবনে তুমি ছিলে আশীর্বাদের মতো।’ সামাজিক যোগাযোগমাধ্যমে মা শ্রীদেবীকে নিয়ে শনিবার এমনই এক আবেগঘন পোস্ট দিয়েছেন জাহ্নবী। মায়ের সঙ্গে কাটানো মুহূর্তগুলো এখনো তাঁর স্মৃতিপটে দগদগ করছে।
আগামী ৬ জুলাই মুক্তি পাবে জাহ্নবীর প্রথম ছবি ‘ধড়ক’। কিন্তু তার আগে জাহ্নবীর কাছের মানুষটি হারিয়ে গেলেন তাঁর জীবন থেকে। প্রেক্ষাগৃহের বড় পর্দায় মেয়েকে দেখার জন্য উদ্‌গ্রীব ছিলেন শ্রীদেবী। কিন্তু তা আর দেখা হলো না। তাই মাকে প্রতিশ্রুতি দিলেন জাহ্নবী, ‘আমি তোমাকে গর্বিত করব।’
জাহ্নবী আরও লিখেছেন, তিনি ও ছোট বোন খুশি তাঁদের মাকে হারিয়েছেন। কিন্তু বাবা বনি কাপুর হারিয়েছেন তাঁর ‘জান’। কাপুর পরিবারে শ্রীদেবীর ভূমিকা মা আর স্ত্রীর চেয়েও বেশি ছিলেন। শ্রীদেবীর আত্মার শান্তির জন্য সবাইকে প্রার্থনা করার অনুরোধ করেছেন তিনি।
জাহ্নবী এই পোস্টে বারবার উল্লেখ করেছেন, শ্রীদেবী তাঁদের জীবনে কত বড় শক্তি ছিলেন। ৭ মার্চ জাহ্নবীর জন্মদিন। এবার একুশে পা রাখবেন তিনি। তার আগে লিখেছেন, ‘আমার জন্মদিনে একটা কথাই সবাইকে বলব, মা-বাবাকে ভালোবাসুন। তাঁদের যত্নে আগলে রাখুন। নিজেকে উৎসর্গ করুন মা-বাবার কাছে।’
এদিকে চেন্নাইয়ে নিয়ে যাওয়া হয়েছে বলিউডের বরেণ্য অভিনেত্রী শ্রীদেবীর চিতাভস্ম। জানা গেছে, সেখানে রামেশ্বরমে সাগরের পানিতে নিজ হাতে তা ভাসিয়ে দেবেন শ্রীদেবীর স্বামী বনি কাপুর। শুক্রবার বিশেষ বিমানে করে মুম্বাই থেকে শ্রীদেবীর চিতাভস্ম চেন্নাই নিয়ে যাওয়া হয়। তবে বনি কাপুরের সঙ্গে তাঁদের দুই মেয়ে জাহ্নবী আর খুশি আছেন কি না, তা জানা যায়নি। চিতাভস্ম ভাসানোর পর আজ শনিবার রাতেই বনি কাপুর আর তাঁর পরিবারের সদস্যরা মুম্বাই ফিরে আসবেন।
গত ২৪ ফেব্রুয়ারি রাতে দুবাইয়ের জুমেইরাহ এমিরেটস টাওয়ার হোটেলের রুমে মারা যান শ্রীদেবী। এরপর অনেক আইনি জটিলতা কাটিয়ে দেশে নিয়ে আসা হয় শ্রীদেবীর মরদেহ। ২৮ ফেব্রুয়ারি পূর্ণ রাষ্ট্রীয় মর্যাদায় মুম্বাইয়ে শ্রীদেবীর শেষকৃত্য সম্পন্ন হয়।
