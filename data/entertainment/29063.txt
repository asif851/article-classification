
অধ্যাপক বোরহানউদ্দিন খান জাহাঙ্গীরের ৮২তম জন্মদিন ছিল গতকাল সোমবার। এ উপলক্ষে বাংলাদেশ শিল্পকলা একাডেমি আয়োজন করেছিল আনন্দানুষ্ঠানের। একাডেমির চিত্রশালা প্লাজা মিলনায়তনে আয়োজিত এই অনুষ্ঠানে তাঁর সুহৃদেরা কথা বলেন তাঁর জীবন ও কর্ম নিয়ে। সবার ভালোবাসায় সিক্ত হয়ে বোরহানউদ্দিন খান জাহাঙ্গীর বললেন তাঁর কবিতার কথা, গল্পের কথা, লেখালেখি এবং দেশ ও মানুষ নিয়ে তাঁর বোধ, অনুভূতি ও ভাবনার কথা।আনন্দানুষ্ঠানের শুরুতেই তাঁর হাতে শুভেচ্ছাস্মারক ও উত্তরীয় পরিয়ে দেন শিল্পকলা একাডেমির মহাপরিচালক লিয়াকত আলী। এরপর তাঁকে ফুল দিয়ে শুভেচ্ছা জানায় জাতীয় কবিতা পরিষদ, ইতিহাস সম্মিলনী, ঢাকা বিশ্ববিদ্যালয়ের চারুকলা অনুষদ, জাতীয় জাদুঘর, বাংলাদেশ টেলিভিশন, ঢাকা আর্ট কলেজ, সুবর্ণ, চারুকলা শিক্ষক পরিষদ, বাংলাদেশ চর্চাসহ বিভিন্ন সামাজিক-সাংস্কৃতিক সংগঠন। বক্তব্য দেন তাঁর ছোট ভাই ও সাবেক স্বরাষ্ট্রমন্ত্রী মহিউদ্দীন খান আলমগীর, শিল্পী রফিকুন নবী, হাশেম খান, রামেন্দু মজুমদার, ইতিহাসবিদ মুনতাসীর মামুন, চিত্রসমালোচক মঈনুদ্দীন খালেদ, অধ্যাপক নিসার হোসেন প্রমুখ।
