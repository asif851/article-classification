
১৯৭১ সালে বাংলাদেশে পাকিস্তানি সেনা ও তাদের দোসররা যে গণহত্যা চালিয়েছিল, তা ঘিরেই হরিযূপিয়া ছবির গল্প। গত জানুয়ারি মাসে ছবিটি সেন্সর ছাড়পত্র পায়। সম্প্রতি ঘোষণা করা হলো ছবি মুক্তির দিন। আগামী ২৭ মার্চ দেশের বিভিন্ন প্রেক্ষাগৃহে মুক্তি পাচ্ছে হরিযূপিয়া। ইমপ্রেস টেলিফিল্মের এই ছবির প্রযোজক ফরিদুর রেজা সাগর। ছবির চিত্রনাট্য ও পরিচালনা করেছেন গোলাম মোস্তফা শিমুল।‘হরিযূপিয়া’ নামটি এই চলচ্চিত্রে গণহত্যার স্থান হিসেবে ব্যবহার করা হয়েছে। একজন প্রত্নতত্ত্ব গবেষক যুদ্ধের কারণে একটি স্থানে খননকাজ সমাপ্ত করতে পারেন না। মাঝপথে তাঁকে থেমে যেতে হয়। তবে থেমে যাওয়ার আগে সেই স্থানে কিছু পোড়ামাটির টালি পান। টালিগুলোয় কিছু ছবি আঁকা ছিল, এর নিচে কিছু লেখা। সেই টালি আর লেখাগুলো নিয়েই এগিয়ে যায় ছবির গল্প।ছবির পরিচালক জানান, গত বছর মুক্তি পাওয়া অনুক্রোশ ছবির সিক্যুয়েল এটি। হরিযূপিয়ার পর মারুলি নামে ছবির আরেকটি পর্ব তৈরি হচ্ছে। হরিযূপিয়া ছবিতে অভিনয় করেছেন খায়রুল আলম সবুজ, মাহমুদুল ইসলাম মিঠু, কাজী রাজু, রিয়াজ মাহমুদ, সাব্বির আহমেদ, বীথি রানী সরকার, পাভেল ইসলাম, জুনায়েদ হালিম, শফিউল আলম, নাফিজা ইসলামসহ অনেকে।
