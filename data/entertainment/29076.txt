
ইউনেসকোর সদর দপ্তর প্যারিসে গত সোমবার (১২ জুন) শুরু হয়েছে সাংস্কৃতিক বৈচিত্র্য রক্ষা সম্মেলন। এ সম্মেলনে বাংলাদেশের প্রতিনিধি সংস্কৃতিমন্ত্রী আসাদুজ্জামান নূর সভাপতিত্ব করছেন। এবারই প্রথম ইউনেসকোর কোনো সম্মেলনে বাংলাদেশ কোনো প্রতিনিধি সভাপতি হয়েছেন।
সংস্কৃতি মন্ত্রণালয়ের এক সংবাদ বিজ্ঞপ্তিতে জানা গেছে, এবারের সাংস্কৃতিক বৈচিত্র্য রক্ষা সম্মেলনে সভাপতি হিসেবে সংস্কৃতিমন্ত্রী আসাদুজ্জামান নূরের নাম প্রথম ইন্দোনেশিয়া প্রস্তাব করে। পরে ভারত ও ইতালিও প্রস্তাব করে। এ প্রস্তাবে সম্মেলনে উপস্থিত এশিয়া প্যাসিফিক অঞ্চলের ৪৪টি দেশের প্রতিনিধিরা সমর্থন জানালে সর্বসম্মতিক্রমে আসাদুজ্জামান নূর সম্মেলনের সভাপতি হিসেবে নির্বাচিত হন এবং সভাপতির আসন গ্রহণ করেন। পরে সভাপতি হিসেবে তিনি অনুষ্ঠানসূচি অনুযায়ী সম্মেলন পরিচালনা করেন। এ সম্মেলনে মোট ১৩টি সেশন আছে। সভাপতি হিসেবে তিনি সব কটিই পরিচালনা করবেন।
দুই বছর পর পর এ সম্মেলন অনুষ্ঠিত হয়। বাংলাদেশ আগামী দুই বছরের জন্য অর্থাৎ সপ্তম সম্মেলন না হওয়া পর্যন্ত সভাপতি হিসেবে দায়িত্ব পালন করবে।
উদ্বোধনী বক্তৃতায় এ সম্মেলনের সভাপতি সংস্কৃতিমন্ত্রী আসাদুজ্জামান নূর বাংলাদেশের গৌরবদীপ্ত ভাষা আন্দোলন ও মহান মুক্তিযুদ্ধের ইতিহাস উপস্থিত সবার সামনে তুলে ধরেন। তিনি বলেন, বাংলাদেশের ইতিহাস, ঐতিহ্য ও সংস্কৃতি সহস্রাব্দ প্রাচীন, আবহমান, বৈচিত্র্যময় ও সমৃদ্ধ। বাংলাদেশ সাংস্কৃতিক ঐতিহ্য ও বৈচিত্র্য সংরক্ষণে সর্বোচ্চ গুরুত্ব দেয়। বর্তমান সরকার সাংস্কৃতিক ঐতিহ্য ও বৈচিত্র্যের লালন, বিকাশ, উন্নয়ন ও সংরক্ষণে নিরলসভাবে কাজ করে যাচ্ছে উল্লেখ করে তিনি এ-সংক্রান্ত নানা উদ্যোগের কথা তুলে ধরেন।
প্যারিসে অবস্থিত ইউনেসকোর সদর দপ্তরে ১২ জুন থেকে শুরু হওয়া এ সম্মেলন আগামীকাল শেষ হচ্ছে। সম্মেলন শেষে ১৬ জুন শনিবার সংস্কৃতিমন্ত্রীর দেশে ফেরার কথা রয়েছে।
বিভিন্ন দেশের সাংস্কৃতিক বৈচিত্র্য রক্ষা ও এর উন্নয়নে ইউনেসকো পরিচালিত ১৪৫টি কমিটি পৃথিবীব্যাপী কাজ করে। তারা দুই বছর পরপর জুনে সাধারণ অধিবেশনে অংশ নেন।
