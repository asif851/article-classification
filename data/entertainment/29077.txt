
এ বছর বিশ্ব সুন্দরীর খেতাব মাথায় তুললেন ভেনেজুয়েলার গ্যাব্রিয়েলা ইজলা। দ্বিতীয় ও তৃতীয় স্থান অর্জন করেছেন যথাক্রমে স্পেনের প্যাট্রিসিয়া রড্রিগজ ও ইকুয়েডরের কনসটাঞ্জা বায়েজ।৬২তম বিশ্ব সুন্দরী প্রতিযোগিতার এ আসর বসেছিল রাশিয়ার রাজধানী মস্কোর ক্রোকাস সিটি হলে। গতকাল শনিবার ৮৬ জন প্রতিযোগীকে পেছনে ফেলে সেরার মুকুট মাথায় তুলেছেন ২৫ বছর বয়সী গ্যাব্রিয়েলা। এক খবরে এ তথ্য জানিয়েছে হাফিংটন পোস্ট।এ বছর বিশ্ব সুন্দরী প্রতিযোগিতায় ভারতের প্রতিনিধিত্ব করেছেন মানসী মঘ। তাঁর সাফল্যের পাল্লা খুব বেশি ভারী না হলেও সেরা দশে ঠাঁই পেয়েছেন তিনি।বিশ্ব সুন্দরী নির্বাচনের জন্য বিচারকের দায়িত্ব পালন করেছেন মার্কিন গায়ক ও গীতিকার স্টিভেন টাইলার, রুশ সুপারমডেল অ্যানি ভি, মার্কিন মডেল ও অভিনেত্রী ক্যারল অল্ট প্রমুখ। গ্যাব্রিয়েলার মাথায় বিশ্ব সুন্দরীর মুকুট পরিয়ে দিয়েছেন গত বছরের বিশ্ব সুন্দরী অলিভিয়া কালপো।
গ্যাব্রিয়েলা জানিয়েছেন, ‘শৈশবে ফ্ল্যামেঙ্কো নাচের তালিম নেওয়া শুরু করেছিলাম। তিন বছর আগে থিসিস শেষ করেছি। আমার বোনের মেয়ের দেখভালের কাজটা আমিই করি। আমি ভেনিভিশন টিভি নেটওয়ার্কে কাজ করছি। তবে আমার মনে হয়, মা হিসেবে দায়িত্ব পালন করাটাই পৃথিবীর সবচেয়ে কঠিন কাজ।’
