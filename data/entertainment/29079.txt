
১৫ সেপ্টেম্বর নেটফ্লিক্সে মুক্তি পাচ্ছে অ্যাঞ্জেলিনা জোলি পরিচালিত ‘ফার্স্ট দে কিল্‌ড মাই ফাদার’ ছবিটি। কম্বোডিয়ার গণহত্যায় পরিবার হারানো এক ব্যক্তির জীবনের সত্যি ঘটনা নিয়ে ছবির গল্প। এরপর? এখন আর পরিচালনা নয়, এবার তিনি অভিনয় করবেন।
২০১৫ সালের পর আর তাঁকে পর্দায় দেখা যায়নি। সেটি ছিল রোমান্টিক ছবি ‘বাই দ্য সি’। ‘মেলফিসেন্ট টু’ আর ‘ক্লিওপেট্রা’ নামের দুটি ছবির চিত্রনাট্য হাতে আছে তাঁর। দুটি গল্পই সুন্দর। জোলি বললেন, ‘এ দুটি ছাড়া আরও কয়েকটি সিনেমার ব্যাপারেও কথা হচ্ছে।’
সম্প্রতি এক সাক্ষাৎকারে জোলি বলেন, ‘অভিনয়ে ফেরার কথা ভাবছি। পারিবারিক জটিলতার কারণে অভিনয় থেকে দূরে আছি, তা-ও প্রায় বছরখানেক হলো। এখন সবকিছু গুছিয়ে নিয়েছি।’
অ্যাঞ্জেলিনা জোলির জীবনী লিখছেন ইয়ান হ্যালপেরিন। সম্প্রতি গণমাধ্যমকে তিনি জানান, বেভারলি হিলের এক বাড়িতে গোপনে দেখা করেছেন ব্র্যাড পিট ও অ্যাঞ্জেলিনা জোলি। এই জীবনীকার দাবি করেন, সন্তান আর নিজেদের সম্পর্কের কথা ভেবে আবার তাঁরা এক হওয়ার কথা ভাবছেন। হলিউড রিপোর্টার
