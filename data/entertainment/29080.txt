
এখন পর্যন্ত মুক্তি পাওয়া কোনো ছবিতেই নিজে কণ্ঠ দেননি ঢাকাই ছবির অন্যতম জনপ্রিয় অভিনেত্রী অপু বিশ্বাস। তাঁর হয়ে ডাবিংয়ের কাজটি এত দিন অন্য কেউ করে আসছিলেন। আর এ কারণে অভিনয় দেখতে পেলেও প্রিয় অভিনয়শিল্পী অপুর কণ্ঠ শোনা থেকে বঞ্চিত থাকতে হতো ভক্তদের। তাঁর ভক্তদের জন্য সুখবরই হলো, এখন থেকে তাঁরা অপুর ছবিগুলোয় অভিনয় দেখার পাশাপাশি তাঁদের প্রিয় তারকার কণ্ঠও শুনতে পারবেন। এরই মধ্যে ডাবিংয়ের কাজ শুরু করে দিয়েছেন অপু।অপু বিশ্বাস বলেন, ‘আমি মাঝে বেশ কিছুদিন সিনেমার কাজ থেকে নিজেকে দূরে সরিয়ে রেখেছিলাম। ওই সময়টায় নিজেকে নতুনভাবে চলচ্চিত্রের জন্য প্রস্তুত করেছি। অভিনয়টাকে আরও উন্নত করার চেষ্টা করেছি। আমার কাছে মনে হয়েছে, অভিনয়টাকে আরও বেশি প্রাণবন্ত করতে ডাবিংটা নিজে করতে পারলে ভালো হয়। যেহেতু নিজের অনেক ধরনের পরিবর্তন নিয়ে চলচ্চিত্রে ফেরার প্রত্যয় ব্যক্ত করেছি, তাই ডাবিংটাকেও আয়ত্তে এনেছি। আশা করছি, কোরবানির ঈদে মুক্তি পাওয়া ছবিগুলোয় আমার ভক্ত-দর্শকেরা তা ভালোভাবেই টের পাবেন।’এদিকে ডাবিং না করা প্রসঙ্গে অপু বলেন, ‘শুরুর দিকে সিনেমার শুটিং করার জন্য আমি বগুড়া থেকে ঢাকায় আসতাম। কাজ শেষ হলে আবার বগুড়ায় ফিরে যেতাম। ডাবিংয়ের জন্য প্রচুর সময়ের দরকার। সময়ের অভাবে তখন সিনেমার ডাবিং করা হতো না।’আমজাদ হোসেনের কাল সকালে ছবির মাধ্যমে ২০০৪ সালে রুপালি পর্দায় যাত্রা শুরু হয় ঢাকাই ছবির জনপ্রিয় অভিনয়শিল্পী অপু বিশ্বাসের। এখন পর্যন্ত ৭০টির মতো ছবিতে অভিনয় করেছেন তিনি।
