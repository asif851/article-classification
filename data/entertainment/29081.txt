
গায়ক জাস্টিন বিবার ফিরেছেন সেলেনা গোমেজের জীবনে। ২০১৭ সালে বিনোদন দুনিয়ার আলোচিত খবরের একটি ছিল এটি। কিন্তু এই পুনর্মিলনে খুশি ছিলেন না সেলেনার মা ম্যান্ডি টিফে। মেয়ের মন বিবার আবার ভেঙে দিতে পারেন—এ আশঙ্কায় নতুন করে পুরোনো সম্পর্ককে মানতে পারছিলেন না তিনি। এখন শোনা গেল, অনেকটা একই রকম শঙ্কায় নাকি বিবারের মা প্যাটি ম্যালেটও ছিলেন। তাই নিজেদের সব শঙ্কা দূর করতে ও সন্তানদের ভবিষ্যৎ নিয়ে আলাপ করতে দুই মা এখন এক টেবিলে ‘সংলাপ’-এ বসতে যাচ্ছেন।
জাস্টিন বিবার ও সেলেনা গোমেজের ঘনিষ্ঠ সূত্র জানিয়েছে, বেশ কিছুদিন ধরে এই দুই শিল্পীর প্রেম নিয়ে দুই পরিবারের মধ্যে অশান্তি চলছে। সেলেনা ও তাঁর মা ম্যান্ডির সম্পর্কের তো ভয়াবহ অবনতি হয়েছে। বিবারকে মেনে নিতে না পারায় সেলেনা তাঁর মাকে ইনস্টাগ্রামে অনুসরণ (ফলো) করা বন্ধ করেছেন। সেলেনার মা–ও ইনস্টাগ্রামে মেয়ের গতিবিধি দেখা বন্ধ করে দেন। পরে অবশ্য সেলেনাই উদ্যোগী হয়ে মায়ের কাছে বিবারের ভালো দিকগুলো তুলে ধরতে শুরু করেন। বিবারকে নিয়ে ম্যান্ডির ধারণা যে ভুল, তা প্রমাণ করতে পুরো বড়দিনের ছুটি সেলেনা তাঁর মায়ের সঙ্গে আলোচনা করার জন্য বাড়িতেই কাটান। কিন্তু এরপরও ম্যান্ডির মনে কিছুটা সংশয় রয়ে গেছে। এ জন্যই এখন বিবারের মা প্যাটির সঙ্গে ম্যান্ডি জরুরি বৈঠকে বসতে যাচ্ছেন, যেখানে তাঁরা বিবার ও সেলেনার সম্পর্কের ভবিষ্যৎ নিয়ে আলাপ-আলোচনা করবেন। দূর করবেন নিজেদের দুশ্চিন্তা ও সংশয়। সূত্র : এস শোবিজ।
