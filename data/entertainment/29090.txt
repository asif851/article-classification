
নব্বইয়ের দশকের সাড়াজাগানো ছবি ‘দিলওয়ালে দুলহানিয়া লে যায়েঙ্গে’র সিক্যুয়েল নিয়ে ফিরছেন ছবিটির পরিচালক আদিত্য চোপড়া। ১৯৯৫ সালে মুক্তি পাওয়া মূল ছবিতে জুটি বেঁধেছিলেন শাহরুখ খান ও কাজল। সিক্যুয়েলেও রাজ চরিত্রে অভিনয় করবেন ‘বলিউড বাদশাহ’ শাহরুখ খান। তবে সিমরান চরিত্রে কাজল অভিনয় করবেন কি না, তা নিশ্চিত নয়। 
এ প্রসঙ্গে ঘনিষ্ঠ সূত্রের বরাতে ওয়ান ইন্ডিয়া জানিয়েছে, ‘দিলওয়ালে দুলহানিয়া লে যায়েঙ্গে’ ছবিকে উত্সর্গ করে সম্প্রতি মুক্তি পেয়েছে আলিয়া ভাট ও বরুণ ধাওয়ান জুটির নতুন ছবি ‘হাম্পটি শর্মা কি দুলহানিয়া’। মূলত এর পরেই সিক্যুয়েল তৈরির ভাবনা আসে আদিত্য চোপড়ার মাথায়। এ ছাড়া আগামী বছর ‘দিলওয়ালে দুলহানিয়া লে যায়েঙ্গে’ ছবি মুক্তির ২০ বছর পূর্তি হবে। মূল ছবিকে উত্সর্গ করেই এর সিক্যুয়েল তৈরি করতে চান আদিত্য।
সিক্যুয়েলে কাজল অভিনয় করবেন কি না, তা নিয়ে সংশয় রয়েছে। কারণ আদিত্যর যশরাজ ফিল্মস এবং শাহরুখের সঙ্গে দূরত্ব তৈরি হয়েছে কাজলের। ২০১২ সালে একই দিনে মুক্তি পেয়েছিল যশরাজ ফিল্মসের ‘যব তক হ্যায় জান’ এবং অজয় দেবগন ফিল্মসের ‘সন অব সর্দার’। তখন যশরাজ ফিল্মসের বিরুদ্ধে প্রভাব খাটিয়ে বেশি সংখ্যক হলে ছবি মুক্তি দেওয়ার অভিযোগ তুলেছিলেন কাজলের স্বামী অজয়।
‘যব তক হ্যায় জান’ জান ছবির কেন্দ্রীয় চরিত্রে ছিলেন শাহরুখ খান। এ জন্য যশরাজ ফিল্মসের পাশাপাশি শাহরুখের সঙ্গেও মন কষাকষি হয় কাজল ও অজয়ের। সেই থেকে যশরাজ ফিল্মস এবং শাহরুখের সঙ্গে দূরত্ব বজায় রেখে চলছেন কাজল। মূলত এ কারণেই ‘দিলওয়ালে দুলহানিয়া লে যায়েঙ্গে’র সিক্যুয়েলে কাজলের অন্তর্ভুক্তির বিষয়টি ঠিক নিশ্চিত নয়। তবে ভক্তদের মুখের দিকে তাকিয়ে হলেও আবার জুটি বাঁধবেন শাহরুখ ও কাজল—এমনটাই প্রত্যাশা সবার।    

 

