
বেশ কিছুদিন ধরেই কারিনা কাপুর খানের মা হওয়ার খবর শোনা যাচ্ছিল। বিভিন্ন অনুষ্ঠানে কারিনার অনুপস্থিতি, লন্ডনে স্বামী সাইফ আলী খানের সঙ্গে লম্বা ছুটি কাটিয়ে আসা—সব মিলিয়ে অনেকে ধরেই নিয়েছিলেন নবাব পরিবারে আসছে নতুন অতিথি। 
কারিনা এত দিন চুপ ছিলেন। সম্প্রতি মা হওয়ার ‘গুজব’ নিয়ে মুখ খুলেছেন তিনি। বলেছেন, এখনো নাকি এই বিষয়ে কথা বলার সময় আসেনি। কারিনা বলেন, ‘আশা করি ঈশ্বর যেন তাই করেন। আমি একজন নারী, কিন্তু এই মুহূর্তে এ বিষয়ে আমার বলার কিছু নেই। আপনারা যেই বিষয়টি নিয়ে কথা বলছেন তা আমাকে চরম উচ্ছ্বসিত করছে।’এ প্রসঙ্গে কারিনা বা সাইফের কাছ থেকে সরাসরি কোনো বক্তব্য পাওয়ার জন্য গণমাধ্যম এত দিন মুখিয়ে ছিল। এর আগে কারিনার বাবা রণধীর কাপুর বলেছিলেন, ‘আশা করি খবরটি সত্যি। একটি সন্তান নেওয়ার জন্য এটাই তাদের উপযুক্ত সময়।’ এবারও কারিনা স্পষ্ট করে কিছু বললেন না। এই অভিনেত্রীর কৌশলী উত্তরে খটকা খানিকটা থেকেই যাচ্ছে। বলিউড লাইফ।
