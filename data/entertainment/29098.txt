
কথা ছিল এ বছরের আগস্টে ছবির শুটিংয়ে অংশ নিতে ঢাকায় আসবেন কলকাতার ছবির আলোচিত অভিনয়শিল্পী পাওলি দাম। কিন্তু কলকাতা ও মুম্বাইয়ে ছবির ব্যস্ততার কারণে পাওলির ঢাকায় আসার সময়টি পিছিয়ে দিতে হয়। অবশেষে ঢাকায় আসছেন পাওলি। অংশ নেবেন হাসিবুর রেজা কল্লোলের সত্তা ছবির শুটিংয়ে। ১৫ নভেম্বর দুপুরে জেট এয়ারওয়েজের একটি বিমানে ঢাকায় আসছেন বলে প্রথম আলোকে নিশ্চিত করেছেন পাওলি নিজেই।২০১০ সালে গৌতম ঘোষ পরিচালিত মনের মানুষ ছবির শুটিংয়ে অংশ নিতে প্রথমবার ঢাকায় আসেন কলকাতার আলোচিত অভিনয়শিল্পী পাওলি দাম। ছবিটিতে পাওলির অভিনয় বেশ প্রশংসিত হয়। এরপর বাংলাদেশ থেকে অনেকেই পাওলিকে নিয়ে ছবি নির্মাণ করতে চেয়েছিলেন। কিন্তু নানা কারণে সেসব ছবিতে অভিনয় করা হয়নি বলে আজ মঙ্গলবার সকালে প্রথম আলোকে জানান পাওলি।পাওলি বলেন, ‘আমার আদি নিবাস কিন্তু বাংলাদেশের ফরিদপুরে। তাই বাংলাদেশের প্রতি আলাদা একটা ভালো লাগা সব সময় কাজ করে। মনের মানুষ ছবিটির পর বাংলাদেশের অনেক পরিচালকই তাঁদের ছবিতে অভিনয়ের প্রস্তাব দিয়েছেন। কিন্তু সবকিছু ব্যাটে-বলে মেলেনি। সত্তা ছবিটি নিয়ে পরিচালক কল্লোলের সঙ্গে দুই বছর ধরে কথাবার্তা হচ্ছে। গল্পটা প্রথম শুনেই আমার ভালো লেগেছে। একই সঙ্গে পরিচালকের কথাবার্তা আমাকে মুগ্ধ করেছে। আর ছবিতে আমার চরিত্র অসাধারণ মনে হয়েছে। অবশেষে কাজটি শুরু করতে যাচ্ছি ভেবে ভালোই লাগছে। আশা করছি, সিনেমাপ্রেমীরা ভালো মানের একটি ছবি উপহার পাবেন।’ 
এদিকে ১৪ নভেম্বর কলকাতায় মুক্তি পাচ্ছে পাওলি অভিনীত নতুন চলচ্চিত্র পারাপার। সঞ্জয় নাগ পরিচালিত ছবিটিতে আরও অভিনয় করেছেন বাংলাদেশের আহমেদ রুবেল।
