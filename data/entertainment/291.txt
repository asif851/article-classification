
মেরিল-প্রথম আলো তারকা জরিপ পুরস্কারে এবার আরও একটি বিভাগ যোগ হচ্ছে। অন্যান্য পুরস্কারের সঙ্গে এবার যোগ হচ্ছে সেরা নবাগত অভিনয়শিল্পী পুরস্কার। আর এ পুরস্কার নির্ধারণ করা হবে সরাসরি পাঠকের মনোনয়ন ও পাঠকের ভোটে। ২০১৪ সালে প্রথমবারের মতো বাংলাদেশে মুক্তিপ্রাপ্ত বা প্রচারিত চলচ্চিত্র বা নাটকে যাঁরা অভিনয় করেছেন, তাঁদের মধ্য থেকে সেরা নবাগত নির্বাচন করা হবে।সেরা নবাগত পুরস্কারের জন্য প্রথমে পাঠকদের কাছ থেকে মনোনয়ন আহ্বান করা হবে। আজ আনন্দ-এর ২ নম্বর পৃষ্ঠায় ছাপা হচ্ছে কুপন। চলচ্চিত্র ও টেলিভিশনে নবাগত যে অভিনয়শিল্পীর কাজ ভালো লেগেছে, তাঁর নাম লিখে কুপনটি কেটে পাঠাতে হবে প্রথম আলোর ঠিকানায়। যাঁরা কুপন পাঠাবেন, তাঁদের মধ্য থেকে লটারি করে একটি স্মার্টফোন ও ১০টি ৫০০ টাকার মোবাইল রিফিল পুরস্কার দেওয়া হবে।প্রিয় পাঠক, আজই আপনার পছন্দের নবাগত অভিনয়শিল্পীর নাম দিন মনোয়ন হিসেবে।
