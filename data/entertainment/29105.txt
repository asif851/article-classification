
কথাসাহিত্যিক শরত্চন্দ্র চট্টোপাধ্যায়ের ‘দেবদাস’ উপন্যাস অবলম্বনে চাষী নজরুল ইসলামের নির্মিত ‘দেবদাস’ ছবির ওয়ার্ল্ড প্রিমিয়ার হবে চ্যানেল আইতে। চ্যানেল আই সূত্রে জানা গেছে, এবারের ঈদের আনন্দে বাড়তি মাত্রা যোগ করতেই এ উদ্যোগ নিয়েছে চ্যানেল আই কর্তৃপক্ষ। ঈদের দ্বিতীয় দিন বেলা ১১টা পাঁচ মিনিটে চ্যানেল আইয়ের পর্দায় ‘দেবদাস’ ছবিটি দেখার সুযোগ পাবে দর্শক। শরত্চন্দ্র ‘দেবদাস’ উপন্যাসটি লিখেছিলেন ১৯০১ সালে। তবে তা প্রথম প্রকাশিত হয় ১৯১৭ সালে। ‘দেবদাস’ উপন্যাস থেকে এখন পর্যন্ত বাংলা, হিন্দি, উর্দু, তামিলসহ একাধিক ভাষায় বেশ কয়েকটি চলচ্চিত্র নির্মিত হয়েছে। এবার ইমপ্রেস টেলিফিল্মের ব্যানারে ‘দেবদাস’ ছবি নির্মাণ করেছেন বাংলাদেশের প্রখ্যাত চলচ্চিত্রনির্মাতা চাষী নজরুল ইসলাম। ছবিটির নামভূমিকায় অভিনয় করেছেন শাকিব খান। আর প্রধান দুটি নারী চরিত্রে রয়েছেন অপু বিশ্বাস ও মৌসুমী।
এর আগে ১৯৮২ সালে ‘দেবদাস’ ছবি নির্মাণ করেছিলেন চাষী নজরুল ইসলাম। ছবিটির প্রধান তিনটি চরিত্রে অভিনয় করেছিলেন বুলবুল আহমেদ. কবরী সারোয়ার ও আনোয়ারা। চ্যানেল আই সূত্রে জানা গেছে, ঈদুল ফিতর উপলক্ষে আরও চারটি নতুন চলচ্চিত্র প্রচার করবে চ্যানেলটি। সেগুলোর মধ্যে মুহম্মদ জাফর ইকবালের কাহিনি অবলম্বনে সজল খালেদ নির্মিত ‘কাজলের দিনরাত্রি’ ছবিটি প্রচারিত হবে ঈদের দিন বেলা আড়াইটায়। এ ছাড়া, মুশফিকুর রহমান গুলজারের ‘আই লাভ ইউ’ (শাকিব খান, পূর্ণিমা, ইলিয়াস কাঞ্চন), আশরাফুর রহমানের ‘তুমি আসবে বলে’ (নিরব, নিপুণ) এবং এফ আই মানিকের ‘কোটি টাকার কাবিন’ (শাকিব খান, অপু বিশ্বাস, রাজ্জাক, ফারুক) ছবিগুলো প্রচারিত হবে যথাক্রমে ঈদের তৃতীয়, চতুর্থ ও পঞ্চম দিন বেলা ১১টা পাঁচ মিনিটে।
