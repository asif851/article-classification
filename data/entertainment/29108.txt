
চলচ্চিত্রে নাম লেখানোর পর থেকে প্রায়ই ঈদে দর্শকদের সামনে ছবি নিয়ে হাজির হয়েছেন এ প্রজন্মের আলোচিত অভিনেত্রী মাহি। কিন্তু এবারের ঈদে মাহি অভিনীত অনেক সাধের ময়না এবং ওয়ার্নিং ছবি দুটি মুক্তি পাওয়ার কথা থাকলেও শেষ পর্যন্ত তা হয়নি। তাই এবারের ঈদে রুপালি পর্দায় থাকছেন না মাহি।ঈদে নতুন কোনো ছবি মুক্তি না পেলেও মাহি অভিনীত বেশ কটি ছবির কাজ কিন্তু এরই মধ্যে শেষ। মুক্তির অপেক্ষায় থাকা অনেক সাধের ময়না এবং ওয়ার্নিং ছাড়াও মাহি কাজ করেছেন সৈকত নাসিরের দেশা-দ্য লিডার, সাফিউদ্দিন সাফির বিগ ব্রাদার, ইফতেখার চৌধুরীর অগ্নি টু, অশোক পতি ও আবদুল আজিজ পরিচালিত রোমিও জুলিয়েটসহ বেশ কিছু ছবিতে। যৌথ প্রযোজনার ছবি রোমিও জুলিয়েট-এর শুটিংয়ের জন্য সম্প্রতি লন্ডন ঘুরে এসেছেন মাহি। এ ছবিতে তাঁর নায়ক হিসেবে থাকবেন কলকাতার আলোচিত অভিনয়শিল্পী অঙ্কুশ হাজরা।
