
এক সন্ধ্যায় তাঁদের দেখা হয়েছিল। হয়তো হুট করেই, হয়তো কাকতালীয়। নাহয় দুলাইন গেয়েছিলেন গান। তাই বলে এমন ধুন্ধুমার কাণ্ড! কেউ তাঁদের খুঁচিয়ে লিখলেন। কেউ কেউ তো গাঁটছড়া বেঁধে দিতেও কার্পণ্য করেননি একটুও। অবশ্য ব্যাপারটাই এমন। ‘জেলেনা’ (জাস্টিন বিবার ও সেলেনা গোমেজ) জুটি একসঙ্গে হাসলেও খবর, কাশলেও খবর। ‘জেলেনা’ই বটে! কানাডীয় পপ তারকা জাস্টিন বিবার আর মার্কিন গায়ক-অভিনেতা সেলেনা গোমেজের সম্পর্কটাই ছিল এমন। অথচ তাই নিয়ে সেলেনার এখন কত-না বিরক্তি! সম্প্রতি যুক্তরাজ্যভিত্তিক ‘ইনস্টাইল’ সাময়িকীকে সেলেনা খোলাখুলিভাবেই জানিয়েছেন সে সব কথা।এক সন্ধ্যায় বেভারলি হিলসের এক রেস্তোরাঁয় সেলেনার সামনে তাঁকে উদ্দেশ্য করে গান গেয়েছিলেন বিবার। একসঙ্গে কিছুটা সময়ও কাটান তাঁরা। তা নিয়ে শুরু হয় জোরালো গুঞ্জন। তবে সেলেনা এবার সাফ-সাফ জানিয়ে দিয়েছেন, তাঁরা আর এক হচ্ছেন না।রাগে-দুঃখে-ক্ষোভে সেলেনা বলেন, ‘এ বিষয় নিয়ে কথা বলতে বলতে আমি ক্লান্ত। আমি কখনো এভাবে ট্যাবলয়েডের খবর হতে চাইনি।’২৩ বছরের এ তারকার নাকি মাঝেমধ্যে নিজেকে ‘ষোড়শী’ বলে মনে হয়। তিনি বলেছেন, তাই বলে ‘ছোট বাচ্চা’-র সঙ্গে প্রেম আর নয়। সেলেনা জানান, বয়সে বড় এমন কাউকেই তিনি সঙ্গী হিসেবে বেছে নিতে চান। তবে একমাত্র ব্যতিক্রম হবে ‘ওয়ান ডিরেকশন’ গায়ক জাইন মালিক।
এই সংগীতশিল্পী প্রসঙ্গে সেলেনা বলেন, ‘আমাকে যদি সে কখনও ‘ডেট’ করতে যেতে বলে, আমাকে দেখা যাবে তাঁর সঙ্গে।’পপসংগীত তারকা সেলেনা গোমেজ এবং জাস্টিন বিবারের যখন প্রথম দেখা হয়েছিল সেসময় তাঁরা আসলেই অনেক ‘ছোট’ ছিলেন। একজনের মা অপরজনের মা’কে ফোন করে দুজনের দেখা করিয়েছিলেন। এরপর মন বিনিময়। একসঙ্গে তিন বছর প্রেম করার পর এই দুই পপসংগীত তারকা তাঁদের সম্পর্কের ইতি টানেন গত বছর।
