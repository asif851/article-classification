
গত বছর আনুশকা শর্মা অভিনীত ‘পিকে’ ছবি বক্স অফিসে ধুন্ধুমার কাণ্ড ঘটিয়েছে। এ বছর দুই মাসের ব্যবধানে মুক্তি পেয়েছে তাঁর অভিনীত দুটি ছবি ‘এনএইচ১০’ ও ‘বোম্বে ভেলভেট’। দুই ছবিতেই তাঁর অভিনয় প্রশংসিত হয়েছে দর্শকমহলে। সব মিলিয়ে বলিউডে দারুণ সময় পার করছেন তিনি। সেই আনুশকাই কিনা বলিউড ছেড়ে দেবেন! সম্প্রতি এমন ইঙ্গিতই দিয়েছেন বর্তমান সময়ের অন্যতম জনপ্রিয় এ তারকা অভিনেত্রী।‘আমি কোথাও খুব বেশি সময় ধরে নিজেকে দেখতে পারি না। এমনকি আগামী বছরই বলিউড ছেড়ে দিতে পারি আমি।’ সম্প্রতি জুম টিভি চ্যানেলে দেওয়া এক সাক্ষাৎকারে এভাবেই বলিউড ছেড়ে দেওয়ার ইঙ্গিত দেন আনুশকা শর্মা।আনুশকা আরও বলেন, ‘পরিবার ছাড়া অন্য কোনো কিছুর সঙ্গে আমি খুব বেশি জড়াই না। তবে এই মুহূর্তে আমি আমার কাজের সঙ্গে জড়িয়ে আছি। কারণ কাজটাকে উপভোগ করছি আমি। যতদিন ভালো লাগবে ততদিন কাজ চালিয়ে যাব। ভালো লাগা ফুরিয়ে গেলে কাজ থামিয়ে দেব।’আনুশকা অভিনীত ক্রাইম থ্রিলারধর্মী ‘এনএইচ১০’ ছবি মুক্তি পায় গত ১৩ মার্চ। নবদ্বীপ সিং পরিচালিত ছবিটিতে আনুশকার সঙ্গে আরও অভিনয় করেছেন নেইল ভুপালাম, দর্শন কুমার, দীপ্তি নাভাল প্রমুখ। আনুশকা অভিনীত আরেকটি ছবি ‘বোম্বে ভেলভেট’ মুক্তি পেয়েছে ১৫ মে। ইতিহাস লেখক জ্ঞান প্রকাশের ‘মুম্বাই ফ্যাবলস’ বই অবলম্বনে ছবিটি তৈরি করেছেন অনুরাগ কশ্যপ। ছবিটিতে আনুশকার সহ-অভিনেতা রণবীর কাপুর। ছবির প্রধান খলনায়ক চরিত্রে অভিনয় করেছেন নির্মাতা করণ জোহর।
‘বোম্বে ভেলভেট’ ছবির ট্রেলার দেখতে ক্লিক করুন‘এনএইচ ১০’ ছবির ট্রেলার দেখতে ক্লিক করুন
