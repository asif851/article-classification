
লন্ডনের পর এবার সিডনি মাদাম তুসো জাদুঘরে স্থাপন করা হচ্ছে ‘শাহেনশা’ তারকা অমিতাভ বচ্চনের মোমের মূর্তি। সেখানে নিকোল কিডম্যান, হিউ জ্যাকম্যান, জনি ডেপ, লেডি গাগার মতো আন্তর্জাতিক তারকাদের মোমের মূর্তির পাশে ঠাঁই পাবে অমিতাভের মূর্তি। সম্প্রতি আনুষ্ঠানিক বিবৃতির মাধ্যমে বিষয়টির সত্যতা নিশ্চিত করেছে সিডনি মাদাম তুসো জাদুঘর কর্তৃপক্ষ।বিবৃতিতে বলা হয়েছে, এবারই প্রথম ইন্টারনেট ভোটিংয়ের মাধ্যমে পছন্দের তারকা হিসেবে অমিতাভ বচ্চনের মোমের মূর্তি রাখার পক্ষে রায় দিয়েছেন বিশ্বের বিভিন্ন দেশের চলচ্চিত্রপ্রেমী দর্শকেরা। ভক্তদের কাছ থেকে সবচেয়ে বেশি ভোট পাওয়ায় সিডনি মাদাম তুসো জাদুঘরে স্থাপিত হতে যাচ্ছে অমিতাভের মোমের মূর্তি। সম্প্রতি এক খবরে এ তথ্য জানিয়েছে পিটিআই।এ প্রসঙ্গে সিডনি মাদাম তুসো জাদুঘরের জেনারেল ম্যানেজার কুইন ক্লার্ক বলেন, ‘অমিতাভ বচ্চনের মতো সফল একজন তারকার মোমের মূর্তি রাখার সুযোগ পাওয়াটা সিডনি মাদাম তুসো জাদুঘরের জন্য অনেক বেশি সম্মানের।’কুইন ক্লার্ক আরও বলেন, ‘আমাদের জাদুঘরের আকর্ষণে নতুন রং যুক্ত করবে অমিতাভের মোমের মূর্তি। নিঃসন্দেহে তাঁর মোমের মূর্তি দর্শনার্থীদের কাছে, বিশেষ করে সিডনিতে বসবাসকারী ভারতীয়দের কাছে অনেক বেশি জনপ্রিয় হবে।’
এর আগে ২০১২ সালে বলিউড ওয়ার্ল্ড ট্যুরের অংশ হিসেবে সিডনি মাদাম তুসো জাদুঘরে কিছুদিনের জন্য বলিউডের প্রথম সারির কয়েকজন তারকার মোমের মূর্তি রাখা হয়েছিল। তাঁদের মধ্যে ছিলেন কারিনা কাপুর খান, শাহরুখ খান, ঐশ্বরিয়া রাই বচ্চন এবং হৃতিক রোশন।
