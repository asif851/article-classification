
সেন্সর ছাড়পত্র পেয়েছে আলোচিত চলচ্চিত্র ডুব। প্রায় ছয় মাসের জটিলতা শেষে মিলছে এই ছাড়পত্র। সেন্সর ছাড়পত্র দেওয়ার ব্যাপারটি নিশ্চিত করেছেন বাংলাদেশ চলচ্চিত্র সেন্সর বোর্ডের সদস্য ইফতেখার উদ্দিন নওশাদ। তিনি বলেন, ‘আমরা কিছু শর্ত দিয়েছিলাম। তাঁরা পূরণ করে আবার জমা দিয়েছেন। তারপরই ছাড়পত্র দেওয়া হয়েছে।’
বলিউডের অভিনেতা ইরফান খান অভিনীত ডুব চলচ্চিত্রটি পরিচালনা করেছেন মোস্তফা সরয়ার ফারুকী। এতে আরও অভিনয় করেছেন এ দেশের অভিনেত্রী তিশা, রোকেয়া প্রাচী ও ভারতের অভিনেত্রী পার্নো মিত্র। ছবিটির মুক্তির ব্যাপারে নিশ্চিত করে মোস্তফা সরয়ার ফারুকী ফেসবুকে গত মঙ্গলবার একটি পোস্ট দেন।  তাতে লেখেন, ‘আপনাদের মতো আমরাও  জানতে পেরেছি ডুব-এর সেন্সর ছাড়পত্র দেওয়ার সিদ্ধান্ত হয়েছে। আশা করছি দ্রুতই আমরা সার্টিফিকেট হাতে পাব।’ এ খবর জানানোর পাশাপাশি ফারুকী আরও ঘোষণা দেন, ‘এই খুশির খবরে, কাল বা পরশু আপনাদের জন্য উপহার হিসেবে আসছে ডুব ছবির একমাত্র গান চিরকুটের গাওয়া “আহা জীবন”-এর লিরিক ভিডিও।’
বাংলাদেশ–ভারত যৌথ প্রযোজনায় নির্মিত এই ছবিটির বাংলাদেশ অংশের প্রযোজক জাজ মাল্টিমিডিয়ার চেয়ারম্যান আবদুল আজিজ বলেন, ‘সনদ হাতে পাওয়ার পর বাকি দুজন প্রযোজকের সঙ্গে কথা বলে মুক্তির তারিখ চূড়ান্ত করব। তবে আশা করছি, আসছে নভেম্বরের শুরুতে মুক্তি দিতে পারব।’
ছবিটির কিছু দৃশ্যের কর্তনের ব্যাপারে আবদুল আজিজ বলেন, ‘আমি এ ব্যাপারে কিছু বলতে পারি না।’
গত বছর নির্মিত ছবিটি নিয়ে এ বছরের শুরুতে বিতর্ক শুরু হয়। ছবিটি নিয়ে প্রয়াত কথাসাহিত্যিক হুমায়ূন আহমেদের স্ত্রী মেহের আফরোজ শাওন সংবাদ সম্মেলনও করেছিলেন। তিনি ছবিটির জন্য সেন্সর ছাড়পত্র না দেওয়ার অনুরোধ করেন। অভিযোগ ওঠে, হুমায়ূন আহমেদের ‘বায়োপিক’ হিসেবে নির্মিত হয়েছে ডুব। অবশ্য সে অভিযোগ নাকচ করে দেন ছবির পরিচালক ও প্রযোজক।
বাংলাদেশের জাজ মাল্টিমিডিয়া পাশাপাশি কলকাতার এসকে মুভিজ ও ছবিটির অভিনেতা ইরফান খান আছেন প্রযোজক হিসেবে। তাই স্বাভাবিকভাবে শুধু বাংলাদেশে নয়, ভারতসহ আরও কয়েকটি দেশে মুক্তি পেতে পারে ডুব। সে রকম ইঙ্গিতই দিলেন আবদুল আজিজ।
 
