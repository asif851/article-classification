
শুক্রবার ঢাকাসহ সারা দেশের বেশ কয়েকটি প্রেক্ষাগৃহে মুক্তি পাচ্ছে ‘মন জানে না মনের ঠিকানা’ ছবিটি। সিনেমা মুক্তির আগে সাধারণত অভিনয়শিল্পীরা বেশ ফুরফুরে মেজাজে থাকেন। কিন্তু ছবি মুক্তির আগে উল্টো অভিনেত্রী শিরিন শিলার মন খারাপ। শিরিন শিলা বলেন, ‘এই ছবির পোস্টার থেকে শুরু করে অন্যান্য সব প্রচার-প্রচারণায় আমি উপেক্ষিত হয়েছি। এই ছবিতে আমার আর পরীমনির চরিত্রটি সমান্তরালভাবে এগিয়েছে। আমরা দুজন যমজ বোনের চরিত্রে অভিনয় করেছি। অথচ পোস্টারে পরীমনির ছবিটা বেশ বড় করে দেওয়া হয়েছে আর আমাকে এক কোনায়! এর চেয়ে না থাকলেও ভালো হতো বলে মনে হচ্ছে।’মুশফিকুর রহমান গুলজার পরিচালিত ‘মন জানে না মনের ঠিকানা’ ছবিতে শিরিন শিলার নায়ক ইরফান সাজ্জাদ, তিনি চ্যানেল আইয়ের রিয়ালিটি শো ফেয়ার অ্যান্ড হ্যান্ডসাম দ্য আল্টিমেট মেন প্রতিযোগিতার প্রথম আসরের চ্যাম্পিয়ন। এ ছাড়া ছবির অন্য অভিনয়শিল্পীরা হলেন মৌসুমী, পরীমনি, রাজ্জাক, শামস সুমন, আল মামুন প্রমুখ।
