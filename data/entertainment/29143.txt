

গেল বছর চলচ্চিত্র নিয়ে দর্শকের মধ্যে দেখা গেছে বাড়তি উচ্ছ্বাস। ভালো কিছু ছবিই তৈরি করে দিয়েছে এ উপলক্ষ। আয়নাবাজি, অজ্ঞাতনামাও শিকারিরমতো ছবিগুলো বদলে দিয়েছে হিসাবনিকাশ। গত বছর শুটিং শুরু হয়েছে এ রকম বেশ কিছু ছবির। অনুমান করা হচ্ছে, এই ছবিগুলো নিয়েই দর্শকেরা দেখাবেন বাড়তি উচ্ছ্বাস। হুমড়ি খেয়ে পড়বেন প্রেক্ষাগৃহে। এ রকম কিছু ছবির খবর জানাচ্ছেন হাবিবুল্লাহ সিদ্দিক

‘ডুব’-এ ডুব দেবেন দর্শক?
গত বছর যে ছবিটির নির্মাণ নিয়ে আলোচনা ছিল তুঙ্গে, তার নাম ডুব। মোস্তফা সরয়ার ফারুকী পরিচালিত এই ছবিতে অভিনয় করেছেন বলিউডের অভিনেতা ইরফান খান। আছেন তিশা, রোকেয়া প্রাচী, পার্নো মিত্রসহ অনেকেই। মাঝে আলোচনা উঠেছিল জনপ্রিয় কথাসাহিত্যিক হ‌ুমায়ূন আহমেদের জীবনের ছায়া অবলম্বনে নির্মিত হয়েছে চলচ্চিত্রটি। তবে সব আলোচনা ও রহস্যের সমাধান হবে ছবিটি মুক্তির পর। সে জন্য বেশি দিন অপেক্ষা করতে হবে না। ফারুকী জানালেন, এ মাসের মধ্যেই ছবিটির যাবতীয় কাজ শেষ হবে। তারপরই পরিচালক ও প্রযোজকেরা বসে সিদ্ধান্ত নেবেন কবে মুক্তি দেওয়া যায় ছবিটি। সেটা যে খুব তাড়াতাড়ি ঘটবে, এমনটাই ইঙ্গিত দিলেন ফারুকী।
 
‘ভয়ংকর সুন্দর’ আসছে...
জিরো ডিগ্রি ছিল অনিমেষ আইচের প্রথম ছবি। গত বছর হাত দিয়েছিলেন দ্বিতীয় ছবি নির্মাণের। কথাসাহিত্যিক মতি নন্দীর জলের ঘূর্ণি ও বকবক শব্দ অবলম্বনে শুরু করেছিলেন ভয়ংকর সুন্দর নামের একটি ছবি নির্মাণ। এরই মধ্যে শুটিং শেষ হয়েছে। এখন অপেক্ষা মুক্তির। ছবিটির মাধ্যমে বড়পর্দায় অভিষেক ঘটবে ছোটপর্দার অভিনেত্রী ভাবনার। তাঁর সঙ্গে কলকাতার পরমব্রতর রসায়ন দেখা যাবে ভয়ংকর সুন্দর চলচ্চিত্রে। প্রথম আলোর সঙ্গে এক সাক্ষাৎকারে অনিমেষ আইচ জানিয়েছেন ফেব্রুয়ারিতে মুক্তি দিতে চান ছবিটি।
 
‘স্বপ্নজাল’ নিয়ে বড় স্বপ্ন
জনপ্রিয় চলচ্চিত্র মনপুরামুক্তির প্রায় ৭ বছর পর দ্বিতীয় চলচ্চিত্র নির্মাণে হাত দিয়েছেন গিয়াসউদ্দিন সেলিম। ছবিতে অবশ্য চমক হিসেবে রেখেছেন আলোচিত নায়িকা পরীমনিকে। সঙ্গে আছে নবাগত অভিনেতা ইয়াশ রোহান। কিন্তু দর্শকের অপেক্ষা গিয়াসউদ্দিন সেলিমের নির্মাণশৈলী দেখার। এরই মধ্যে দেশের চাঁদপুর ও ভারতের কলকাতায় বিভিন্ন লোকেশনে শুটিং হয়েছে। পরিচালক জানিয়েছেন এ বছরই অক্টোবর নাগাদ দর্শক দেখতে পারবেন স্বপ্নজাল।
 
আসছে‘ঢাকা অ্যাটাক’ও
গত বছর বেশ ঘটা করে মহরত হয়েছে দীপংকর দীপন পরিচালিত ঢাকা অ্যাটাক চলচ্চিত্রের। ছবিটির মূল দুটি চরিত্রে অভিনয় করেছেন আরিফিন শুভ ও মাহিয়া মাহি। চলচ্চিত্রটির বাজেট, গল্প ও অভিনয়শিল্পীদের দক্ষতা, সব মিলিয়ে বছরের অন্য রকম একটা ছবি হতে যাচ্ছে ঢাকা অ্যাটাক।পরিচালক জানালেন, ছবিটি আসছে মার্চেই মুক্তি দেওয়ার পরিকল্পনা করছেন। এরই মধ্যে শুটিং শেষ করেছেন। সম্পাদনার কিছু কাজ বাকি আছে। সেটিও খুব তাড়াতাড়ি শেষ হয়ে যাবে। তারপরই শুরু হবে প্রচারণার কাজ।
 
‘ভুবনমাঝি’-এর অপেক্ষায়
গত বছর থেকে শুরু হয়েছে সরকারি অনুদানের ছবি ভুবনমাঝির।ফাখরুল আরেফীন পরিচালিত এই ছবিতে অভিনয় করেছেন এ দেশের অপর্ণা ঘোষ ও ভারতের পরমব্রত। ছবিটির নির্মাণকাজ শেষ হয়েছে গত বছরই। এখন চলছে ছবিটির প্রচারণা। সেই প্রচারণায় অংশ নিয়েছেন ছবির অভিনয়শিল্পীরা। পরিচালক জানিয়েছেন, এ বছরের মার্চের দিকে ছবিটি মুক্তি দেওয়া হতে পারে।
 
আলগা হবে ‘আলগা নোঙর’
অভিনেত্রী নওশাবা জানিয়েছিলেন, বেশ কষ্ট করে শুটিং করেছেন আলগা নোঙর চলচ্চিত্রের। চট্টগ্রামের দুর্গম স্থানে টানা প্রায় দুই মাস চলেছে শুটিং। সেই কষ্টের ইতিবাচক প্রতিফলন ঘটবে চলচ্চিত্রে, এমনটাই আশা করছেন সবাই। আলগা নোঙর নির্মাণ করেছেন ওয়াহিদ তারেক। এই ছবির মুক্তির তারিখ নির্ধারণ করা না হলেও আশা করা হচ্ছে এ বছরের মাঝামাঝিতে মুক্তি পাবে ছবিটি।
 
আলোচনায় থাকবে ‘হালদা’ ও ‘পেয়ারার সুবাস’
গত বছর অজ্ঞাতনামাচলচ্চিত্রের মাধ্যমে নতুন করে আলোচনায় এসেছেন নির্মাতা তৌকীর আহমেদ। ছবিটির মুক্তির পরপরই শুরু করেছিলেন নতুন ছবি হালদার নির্মাণ। চট্টগ্রামের হালদা নদীর আশপাশেই হয়েছে চলচ্চিত্রটির শুটিং। এতে জাহিদ হাসান, মোশাররফ করিম, তিশাসহ অনেকেই অভিনয় করেছেন। এ বছরই মুক্তি পাবে ছবিটি।
এদিকে পেয়ারার সুবাস নামের একটি চলচ্চিত্রের নির্মাণকাজ শুরু করেছেন পরিচালক নুরুল আলম আতিক। ঢাকার আশপাশে ও সিরাজগঞ্জের বিভিন্ন জায়গায় চলছে ছবিটির শুটিং। এ বছর মুক্তির তালিকায় আছে এই ছবি। ছবিটির মূল চরিত্রে অভিনয় করেছেন জয়া আহসান।
 
আরও কিছু কথা 
এখানেই শেষ নয়, সরকারি অনুদানের বেশ কিছু ছবি আসতে পারে আলোচনায়। যেমন আকরামের খানের খাঁচা ও এন রাশেদ চৌধুরীর চন্দ্রাবতী কথা। ভালো গল্প ও জনপ্রিয় ঘরানার অভিনয়শিল্পীদের নিয়ে শুরু হয়েছে সেসব ছবির শুটিং। এ বছর মুক্তি দেওয়া হতে পারে চলচ্চিত্রগুলো। যেমন বাংলাদেশের শাকিব খান ও কলকাতার শুভশ্রী অভিনীত নবাবছবিটির অপেক্ষায় থাকবেন শাকিবের ভক্তরা। আরিফিন শুভ অভিনীত প্রেমী ও প্রেমী ছবিটিও দর্শক টানতে পারে। এ ছাড়া জালালের গল্প সিনেমার নির্মাতা আবু শাহেদ ইমন শুরু করবেন অপদার্থনামের একটি সিনেমার কাজ। সেটিও আসতে পারে আলোচনায়।
