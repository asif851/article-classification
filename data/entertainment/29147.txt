
বলিউডে কোনো নায়িকার বিয়ে কিংবা সন্তান হওয়ার পর শুরু হয় প্রত্যাবর্তন পর্ব। হঠাৎ করেই বলিউড থেকে তাঁরা উধাও হয়ে যান। এরপর কালেভদ্রে একটা ছবি করলে তা নিয়ে বেধে যায় তুলকালাম। ‘কামব্যাক’ ‘কামব্যাক’ বলে চারদিক হয়ে ওঠে সরগরম। তবে এই গরম গরম ভাবটা কাজলের বেলায় খাটে না। কারণ, এ নিয়ে বিয়ে আর মা হওয়ার পর কাজলের প্রত্যাবর্তন হয়েছে মোট সাতবার। তাই এখন আর নিজের ফিরে আসাকে তিনি প্রত্যাবর্তন বলতে চাইছেন না। বরং কাজের মাঝের এই বিরতিকে তিনি নাম দিয়েছেন ‘লাঞ্চ ব্রেক’ বলে। দুপুরে দুমুঠো খেয়েই যেমন কাজ করা মানুষগুলো আবার কর্মক্ষেত্রে ফিরে আসেন, তেমনটাই ঘটেছে কাজলের বেলায়। বিরতিটা একটু লম্বা হলেও কাজল ফিরছেন, এটাই এখন হয়ে উঠেছে জ্বলন্ত সত্য বা ‘বার্নিং ট্রুথ’।সেই ২০১০ সালে ব্যর্থ ছবি টুনপুর কা সুপারহিরো ছিল এ পর্যন্ত কাজল অভিনীত শেষ ছবি। মাঝে স্টুডেন্ট অব দ্য ইয়ার ছবিতে এক গানের দৃশ্যে দুয়েক ঝলক দেখা গিয়েছিল তাঁকে। কিন্তু তাতেই কি আর কাজল-ভক্তদের মন ভরে। কাজলকে দেখার জন্য এখনো লাখো চোখ থাকে অপেক্ষায়। তাই কাজল এবার জানালেন, ‘লাঞ্চ ব্রেক’ শেষ করে তিনি ফিরছেন এ বছরই। বড় বড় কিছু ছবি নিয়ে তৈরি তিনি। ব্যাট-বলেও মিলে গেছে, এখন শুধু মাঠে নামা বাকি!কাজল একেবারে চমকের বস্তা নিয়ে ফিরছেন বড় পর্দায়। বন্ধু শাহরুখ খানের সঙ্গে এর আগে বাজিগর, দিলওয়ালে দুলহানিয়া লে যায়েঙ্গে, কুচ কুচ হোতা হ্যায়, কাভি খুশি কাভি গম আর মাই নেম ইজ খান-এর মতো ছবি দিয়ে বক্স অফিসে ইতিহাস গড়েছেন। এবারও এ অভিনেত্রী ইতিহাস গড়ার প্রস্তুতি নিয়েই তৈরি হচ্ছেন। পরিচালক রোহিত শেঠি এই ইতিহাসের সূত্রধর হয়ে কাজলকে ফিরিয়ে আনছেন বলিউডে। এ পরিচালক তৈরি করছেন দিলওয়ালে নামে নতুন একটি ছবি। এতে শাহরুখের সঙ্গে দেখা যাবে কাজলকে। সেই সঙ্গে থাকবেন বরুণ ধাওয়ান, কৃতি শ্যানন আর বরুণ শর্মার মতো তরুণ কিছু মুখ। অর্থাৎ কাজলের ‘লাঞ্চ ব্রেক’টি যে নিঃসন্দেহে দর্শকদের ক্ষুধা বাড়িয়ে দিল, তা বলার অপেক্ষা রাখে না। তবে বলিউডবোদ্ধারা তাঁদের ভাষায় এই বিরতির ফলাফলকে ব্যাখা করেছেন ‘দের আয়ে দুরুস্থ আয়ে’ বলে। সবুরে যে মেওয়া ফলে, কাজল এটা সবাইকেই জানিয়ে দিলেন।কাজলের বস্তাভর্তি চমকের মধ্যে আরও আছে স্বামী অজয় দেবগন পরিচালিত একটি ছবির কথাও। এখনো কাজল সেই ছবি নিয়ে মুখ না খুললেও বছরের শেষে দিলওয়ালের ব্যস্ততা কাটিয়ে তবেই তিনি জানাবেন পরের কাজের কথা। কারণ, কাজল এক হাতে সংসার আর সন্তান সামলে একটার বেশি ছবিতে কাজ করতে নারাজ। তাই আসছে বড়দিনে দিওয়ালে মুক্তি পেলে তবেই পরের ছবি নিয়ে ভাববেন এ অভিনেত্রী। আর যদি তিনি মনে করেন ‘লাঞ্চ ব্রেক’-এর পর এখন একটা ‘বৈকালিক নাশতা’র বিরতিতে যাবেন তিনি, তাহলে তাতেও বলার কিছুই থাকবে না। কারণ, এটা তো এখন সবারই বোঝা হয়ে গেছে যে অভিনয় ছেড়ে থাকতে পারবেন না কাজল। বিরতির শেষটা হবে তাঁর অভিনয় দিয়েই।আইএএনএস, ইন্ডিয়া টাইমস, টাইমস অব ইন্ডিয়া অবলম্বনে
