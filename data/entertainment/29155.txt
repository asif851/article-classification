
বিয়ে ও সাংসারিক ব্যস্ততা সামাল দিয়ে তিন বছর বিরতির পর এ বছরের আগস্টে অভিনয়ে ফেরেন আলোচিত অভিনেত্রী ও মডেল সারিকা। তখনো ইচ্ছে ছিল, হাতে গোনা দু-একজন পরিচালকের নাটকে অভিনয় করবেন। দু-একটি নাটকে অভিনয়ের পর পরিচালকদের কাছ থেকেও অনেক নাটকের অভিনয়ের প্রস্তাব আসতে থাকে। আর তাই তো তিন মাসের মাথায় এসে সিদ্ধান্ত নিলেন পুরোদমে কাজ করার। এখন সেভাবেই পরিকল্পনা কর নিয়েছেন বলে প্রথম আলোকে জানান সারিকা।২০১৪ সালে বিয়ে এবং পরের বছর মা হওয়ার কারণে অভিনয় ও মডেলিং থেকে নিজেকে দূরে সরিয়ে রাখেন। এই সময়টাতে সংসার ও সন্তান নিয়ে নিজেকে ব্যস্ত রাখেন তিনি। নাটক আর বিজ্ঞাপনচিত্রে অভিনয় করার ব্যাপারে একেবারেই ভাবতেন না। এখন সংসারের সবকিছু অনেকটাই গুছিয়ে এনেছেন বলেও জানান এই অভিনেত্রী ও মডেল। সারিকা বলেন, ‘অভিনয় ও মডেলিংয়ের কারণেই দেশে ও দেশের বাইরের মানুষের কাছ থেকে অনেক ভালোবাসা পেয়েছি। তাঁরাই আমাকে সারিকা হিসেবে আলাদা এক পরিচিতি এনে দিয়েছেন। এই জগৎটাকে কয়েক বছর খুব আমি মিস করেছি। অনেক দিন ধরেই ফেরার প্রস্তুতি নিচ্ছিলাম। মনে হচ্ছিল সবকিছু সামলে এখন অভিনয়ে সময় দিতে পারব। কিন্তু সবাই এত চমৎকারভাবে স্বাগত জানিয়েছে যে মনেই হচ্ছে না তিন বছর ধরে দূরে ছিলাম।’সারিকা বলেন, ‘কয়েক দিন ধরে টানা কাজ করছি। আবার সেই আগের মতো ব্যস্ততা শুরু হতে যাচ্ছে। এত দিন শুধু নাটকে অভিনয় করলেও কিছুদিনের মধ্যে নতুন একটি বিজ্ঞাপনচিত্রের কাজও শুরু করতে যাচ্ছি।’
