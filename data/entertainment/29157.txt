
ছোট পর্দায় আরিফিন শুভর শুরুটাই হয়েছিল তিশার বিপরীতে অভিনয়ের মধ্য দিয়ে। মোস্তফা সরয়ার ফারুকীর ওয়েটিং রুম টেলিছবিতে অভিনয় করেছিলেন তাঁরা দুজন। এরপর একসঙ্গে দুজনের খুব একটা কাজ দেখা যায়নি। এবার এই দুজনকে একসঙ্গে দেখা যাবে বড় পর্দায়। এরই মধ্যে ছবিতে অভিনয়ের জন্য চুক্তিবদ্ধ হয়েছেন তাঁরা। তবে দুজনের কেউ-ই আপাতত ছবির নামটি প্রকাশ করতে চাননি।এদিকে মেন্টাল ছবির পর তিশার জন্য এটি হবে বাণিজ্যিক ধারার দ্বিতীয় ছবি। তিশা বলেন, ‘এ মাসের শুরুর দিকে চুক্তিবদ্ধ হয়েছি। ছবির গল্প পড়ে ভালো লাগায় কাজটি করতে রাজি হয়েছি। ছবিতে আমার চরিত্রের নাম পরি।’তিশার সঙ্গে ছোট পর্দায় কাজের অভিজ্ঞতা থেকেই শুভ আশা করছেন তাঁদের চলচ্চিত্র যাত্রাও ‘শুভ’ হবে। শুভ বলেন, ‘তিশা ভালো অভিনেত্রী। গল্পে দুজনের চরিত্র পড়ে মনে হয়েছে নিঃসন্দেহে কাজটি আমরা ভালোভাবে করতে পারব।’ছবির পরিচালক অনন্য মামুন জানান, এটি হবে ভিন্ন ধরনের একটি প্রেমের ছবি। এতে চারটি গান রাখা হয়েছে। তিনটি গানের সংগীত করছেন হাবিব ওয়াহিদ, একটি কলকাতার সংগীত পরিচালক স্যাভি।ছবির নাম প্রসঙ্গে পরিচালক বলেন, ‘তিন-চার দিনের মধ্যেই নামটি জানানো হবে। নামটি নিয়ে একটু চমক দিতে চাইছি।’ ২৮ আগস্ট থেকে সিলেটে ছবির শুটিং শুরু হবে বলে জানান পরিচালক।
