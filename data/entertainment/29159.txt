
প্রায় আড়াই বছর পর নতুন ধারাবাহিকে অভিনয় করলেন অভিনেত্রী মেহ্জাবীন। ধারাবাহিকের নাম সুপারস্টার। থাইল্যান্ডের পাতায়া সমুদ্রসৈকতে ধারাবাহিকটির শুটিং হয়েছে। এটি পরিচালনা করেছেন রায়হান খান। পাঁচ দিনের শুটিং শেষ করে দিন কয়েক আগে দেশে এসেছেন মেহ্জাবীন। ধারাবাহিকে অভিনয়ের অভিজ্ঞতা নিয়ে তিনি বললেন, ‘শুটিংয়ের পুরো দলটা বেশ গোছানো ছিল। তাই কাজ করার অভিজ্ঞতাও বেশ ভালো। অনেক দিন পর ধারাবাহিকে কাজ করে ভালো লেগেছে।’ধারাবাহিকটির গল্প প্রসঙ্গে মেহ্জাবীন জানান, এটি থ্রিলার ধাঁচের গল্প। রায়হান খানের পরিচালনায় তা আরও বেশি প্রাণবন্ত হয়েছে।মেহ্জাবীন ছাড়াও সুপারস্টার-এ অভিনয় করেছেন তানিয়া আহমেদ, নাঈম, তৌসিফ, টয়া প্রমুখ। পাঁচ দিনের শুটিং শেষ করে মেহ্জাবীন দেশে এলেও এখনো শুটিং চলছে সুপারস্টার-এর। নাটকটি শিগগিরই একটি টিভি চ্যানেলে প্রচার শুরু হবে।মেহ্জাবীন সর্বশেষ অভিনয় করেন আতিক জামান পরিচালিত ইউনিভার্সিটি ধারাবাহিকে। ২০১৩ সালের ফেব্রুয়ারিতে এটি মাছরাঙা টিভিতে প্রচারিত হয়েছিল।
