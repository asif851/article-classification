
ভারতের প্রধানমন্ত্রীর দৌড়ে এখন এগিয়ে বলিউড সুপারস্টার অক্ষয় কুমার। পরেশ রাওয়াল, অনুপম খেরের মতো বড় বড় তারকাকে পেছনে ফেলে তিনি এই মুহূর্তে এগিয়ে। এমনকি এই প্রতিযোগিতায় টালিউডের বর্ষীয়ান অভিনেতা ভিক্টর ব্যানার্জির নামও ছিল।
বাস্তবে নয়, এখানে রুপালি পর্দার কথা বলে হচ্ছে। ভারতের প্রধানমন্ত্রী নরেন্দ্র মোদির ওপর ছবি তৈরি হবে। দিল্লির রাজনৈতিক মহলে এখন জোরালো গুঞ্জন, ভারতের প্রধানমন্ত্রী নরেন্দ্র মোদির চরিত্রে অভিনয় করবেন বলিউডের ‘ক্লিন পার্সন’ অক্ষয় কুমার। বলিউড তারকাদের মধ্যে অক্ষয়ের ভাবমূর্তি সবচেয়ে উজ্জ্বল। ব্যক্তিগত জীবন, তথা পেশাগত জীবনে এই বলিউড সুপারস্টারের কোনো দাগ নেই। এমনকি সব বিতর্ক থেকে তিনি সব সময় নিজেকে দূরে রাখতে পছন্দ করেন। কোনো নৈশক্লাব বা পার্টিতেও দেখা যায় না ‘রুস্তম’খ্যাত অভিনেতাকে।
বলিউডের সবচেয়ে ‘শৃঙ্খলা মেনে চলা’ অভিনেতা বলা হয় জাতীয় পুরস্কারপ্রাপ্ত এই অভিনেতাকে। অক্ষয়ের এই ভাবমূর্তির জন্যই তাঁকে মোদির চরিত্রের জন্য ভাবা হচ্ছে। অনেক রাজনীতিবিদের মতে, নরেন্দ্র মোদির মতো ব্যক্তিত্বের চরিত্রে অক্ষয় একদম ফিট। ব্যক্তিগত জীবনেও মোদির সংগ্রামের সঙ্গে এই বলিউড সুপারস্টারের সংগ্রামের অনেক মিল আছে। তাঁরা দুজনেই সাধারণ থেকে অসাধারণ হয়ে উঠতে অনেক সংগ্রাম করেছেন। এই ক্ষেত্রে একই মত পোষণ করেছেন বলিউড অভিনেতা, তথা বিজেপির রাজনৈতিক নেতা শত্রুঘ্ন সিনহা। তাঁর সঙ্গে যোগাযোগ করা হলে তিনি বলেন, মোদির চরিত্রের জন্য একদম সঠিক অভিনেতার নাম ভাবা হচ্ছে। অক্ষয় বলিউডের সবচেয়ে ‘ক্লিন পার্সন’।
অক্ষয় কুমারের আগামী ছবি প্রধানমন্ত্রী নরেন্দ্র মোদির ‘স্বচ্ছ ভারত অভিযান’কে কেন্দ্র করে। প্রধানমন্ত্রীর এই অভিযানকে আরও কয়েক কদম এগিয়ে নিয়ে যেতে নির্মাণ করা হয়েছে ‘টয়লেট এক প্রেম কথা’। এই ছবিতে অক্ষয় কুমারকে প্রথমবার জুটি বাঁধতে দেখা যাবে ভূমি পেডনেকরের সঙ্গে। বলিউড তারকা এই ছবির মাধ্যমে সবার কাছে এই বার্তা পৌঁছে দিচ্ছেন, ‘যদি বিবিকে ভালোবাসেন তো শৌচালয় গড়ে দিন’। এ ছাড়া অক্ষয় তাঁর আগামী ছবি ‘প্যাডম্যান’-এর মধ্য দিয়েও সমাজের আরেক অভিশপ্ত দিক তুলে ধরেছেন। তাই সবকিছু মিলিয়ে মোদির চরিত্রে অক্ষয়ের অভিনয় করার সম্ভাবনা প্রবল।
