
 
কারাগারে প্রত্যেক কয়েদিকেই পরিচয়-স্মারক হিসেবে পৃথক একটি নম্বর দেওয়া হয়। পুনের ইয়ারাওয়াড়া জেলের এমনই একটি কয়েদি নম্বর ১৬৬৫৬। নম্বরটির বিশেষত্ব হচ্ছে, বলিউডের অভিনেতা সঞ্জয় দত্তকে এ নম্বরটিই দেওয়া হয়েছে। এক খবরে এ তথ্য জানিয়েছে টাইমস অব ইন্ডিয়া।কয়েদি হিসেবে অস্ত্র মামলায় দণ্ডপ্রাপ্ত বলিউডের অভিনেতা সঞ্জয় বিশেষ কোনো সুবিধা পাচ্ছেন না। কারাগারের একটি বিশেষ কুঠরিতে থাকবেন তিনি, পাশাপাশি তাঁর জীবনের জন্য হুমকি হতে পারে, এমন কোনো ঘটনায় নিরাপত্তাও পাবেন। তিন বছরের সশ্রম কারাদণ্ড পাওয়া সঞ্জয় দত্তকে কারাগারে নির্দিষ্ট কিছু কাজও করতে হবে।২২ মে বুধবার চূড়ান্ত গোপনীয়তার মধ্য দিয়ে মুম্বাইয়ের আর্থার রোডের কারাগার থেকে পুনের ইয়েরাওয়াড়া কেন্দ্রীয় কারাগারে স্থানান্তর করা হয়েছে সঞ্জয় দত্তকে। বুধবার ভোর চারটার দিকে প্রিজন ভ্যানে করে তাঁকে ওই কারাগারে নেওয়া হয়।১৬ মে আত্মসমর্পণের এক সপ্তাহের মাথায় পুনের ইয়েরাওয়াড়া কারাগারে স্থানান্তরিত হলেন সঞ্জয়। এর আগেও এ কারাগারে দেড় বছর সাজা খেটেছেন তিনি। এবার থাকবেন সাড়ে তিন বছর। শুধু ভারতই নয়, পুরো এশিয়ার মধ্যে সবচেয়ে বেশি বন্দী ধারণক্ষমতা রয়েছে পুনের ইয়েরাওয়াড়া কারাগারের।
