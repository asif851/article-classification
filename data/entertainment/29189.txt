
মিস ওয়ার্ল্ড বাংলাদেশ প্রতিযোগিতায় অংশ নিয়ে আলোচিত হন এভ্রিল। শিগগিরই ‘এমনতো প্রেম হয়’ নামের একটি নাটকে তিনি সজলের বিপরীতে অভিনয় করবেন। আহসান হাবিবের লেখা নাটকটির পরিচালক জোনায়েদ বিন জিয়া।
প্রথম আলোর সঙ্গে আলাপে আজ শুক্রবার সজল বলেন, ‘নতুন একটি নাটকের শুটিং শেষে আজ সকালে বান্দরবান থেকে ঢাকায় ফিরেছি। ঢাকা ছাড়ার আগেই এভ্রিলের সঙ্গে নাটকটিতে অভিনয়ের ব্যাপারে প্রাথমিক আলোচনা হয়। বিকেলে বাকি সবকিছু চূড়ান্ত করেছি।’
এভ্রিল প্রসঙ্গে সজল বলেন, ‘মিস ওয়ার্ল্ড বাংলাদেশ প্রতিযোগিতা থেকে এভ্রিলকে দেখছি। তাঁর সম্পর্কে এই প্রতিযোগিতার মাধ্যমেই জানতে পেরেছি। আমার কাছে এভ্রিলকে সম্ভাবনাময় একজন মেয়ে বলে মনে হয়েছে। সে খুবই সাহসী এবং একজন যোদ্ধাও। সব প্রতিকূলতা পেছনে ফেলে তাঁর সামনের দিকে এগিয়ে যাওয়াকে আমি স্বাগত জানাই।’
১৫ ডিসেম্বর নাটকটির শুটিং শুরু হওয়ার কথা থাকলেও হয়নি। শুটিংয়ের আগের দিন সন্ধ্যায় এভ্রিল সড়ক দুর্ঘটনায় আহত হন। তাই শুটিং পিছিয়ে দেওয়া হয়। জানা গেছে, ২৮ ও ২৯ ডিসেম্বর সজল আর এভ্রিলকে নিয়ে নাটকটির শুটিং শুরু হবে।
সজল জানান, এভ্রিলকে এই নাটকে দ্বৈত চরিত্রে দেখা যাবে।
২৯ সেপ্টেম্বর ‘মিস ওয়ার্ল্ড বাংলাদেশ’ প্রতিযোগিতার চূড়ান্ত অনুষ্ঠানে চ্যাম্পিয়ন হিসেবে শুরুতে চট্টগ্রামের মেয়ে এভ্রিলের নাম ঘোষণা করা হয়। এরপর বিতর্কের সৃষ্টি হওয়ায় ঢাকার মেয়ে জেসিয়াকে চ্যাম্পিয়ন ঘোষণা করে আয়োজক প্রতিষ্ঠান অন্তর শোবিজ।
