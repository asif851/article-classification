
ঘোড়ার পিঠে সওয়ার হয়েছেন অচিন দেশের এক রাজকুমারী। পথে তাঁর সঙ্গে দেখা হয় এক জাদুকরের। তাঁর সঙ্গে রাজকুমারীর সখ্য গড়ে ওঠে। মানুষের মাঝে শান্তি ও আনন্দ ছড়িয়ে দিতে আবারও পথে–প্রান্তরে ঘুরতে শুরু করেন দুজন। রাজকুমারী ক্লান্ত হয়ে গেলে জাদুর কাঠির স্পর্শে তাঁর ক্লান্তি দূর করে দেন জাদুকর। রাজকুমারী আবদার করেন পৃথিবী থেকে অশুভ সবকিছু নিশ্চিহ্ন করে দিতে। তখনই ঘোড়ায় চড়ে আসেন আরেক অশুভ জাদুকর। ছিনিয়ে নিতে চান রাজকুমারীকে। শুরু হয় দুই জাদুকরের লড়াই।
কে জিতবে এই লড়াইয়ে? দেখতে হলে ঈদের আগের দিন চোখ রাখতে হবে চ্যানেল আইয়ের পর্দায়। নাটকে জাদুকরের ভূমিকায় অভিনয় করেছেন ইরফান সাজ্জাদ ও রাজকুমারীর ভূমিকায় সামিয়া সাঈদ। আরও রয়েছেন গাজী রাকায়েত, হাফিজুর রহমান,  মাহবুবা রেজানুর, সুকর্ণ আহমেদ, মনি কাঞ্চনসহ বিভিন্ন নাট্যসংগঠনের কর্মীরা।
ঈদের আগের দিন সন্ধ্যা ৭টা ৫০ মিনিটে নাটকটি চ্যানেল আইতে দেখানো হবে। নাটকটি রচনা ও পরিচালনা করেছেন রেজানুর রহমান।
 
