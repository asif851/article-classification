

নব্বই দশকের আলোচিত হলিউড ছবি ‘হোম অ্যালোন’ দেখেননি বা এর নাম শোনেননি, এমন সিনেমাপ্রেমী খুঁজে পাওয়া ভার। যাঁরা ছবিটি দেখেছেন, তাঁদের নিশ্চয়ই জানতে ইচ্ছা করে, সিনেমার সেই ছোট্ট ও বুদ্ধিমান শিশুশিল্পী কেভিন এখন দেখতে কেমন হয়েছে? কী করে?
‘হোম অ্যালোন’ সিরিজের মূল অভিনেতা কেভিনের আসল নাম ম্যাকোলি কালকিন। এখন তো আর সেই ছোট্টটি নেই! এখন তাঁর বয়স ৩৬ বছর। বড় হওয়ার পরেও কিছু ছবিতে টুকটাক অভিনয় করা হয়েছে তাঁর। কিন্তু মাঝে মাদকাসক্ত হয়ে পড়ায় অনেক দিন তিনি অন্তরালে ছিলেন। সম্প্রতি তাঁকে জনসমক্ষে দেখা গেছে। পোশাক ও ভাবভঙ্গি দেখে এখন আগের থেকে বেশ সুস্থ মনে হচ্ছে ম্যাকোলিকে।
২০০৪ সালে মাদক সঙ্গে রাখার কারণে পুলিশ ম্যাকোলিকে আটক করে। এর অনেক আগে থেকেই তিনি মাদকাসক্ত হয়ে পড়েছিলেন বলে ধারণা করা হয়। মার্কিন নায়িকা মিলা কুনিসের সঙ্গে দীর্ঘদিন প্রেম ছিল তাঁর। এখন অবশ্য মডেল ব্রিন্ডা সংয়ের সঙ্গে ম্যাকোলিকে ঘোরাফেরা করতে দেখা যায়।
মাদকাসক্ত হওয়ার পর বড় চুল ও দাঁড়ি রেখেছিলেন এই ‘হোম অ্যালোন’ তারকা। কিন্তু সম্প্রতি যুক্তরাষ্ট্রের একটি সুপারশপে তাঁকে দেখা গেছে ছোট করে ছাঁটা চুল ও ক্লিন শেভড অবস্থায়। পরনের পোশাকও পরিপাটি। ম্যাকোলির এলোমেলো অবস্থা দেখে যাঁরা হা-হুতাশ করেছিলেন, তাঁরা এই শিল্পীর এখনকার ছবি দেখে নিশ্চয়ই কিছুটা তৃপ্ত হবেন।
বড় পর্দায় ম্যাকোলিকে শেষ দেখা গেছে গত বছর মুক্তিপ্রাপ্ত ছবি ‘অ্যাডাম গ্রিন’স আলাদিন’-এ। এ ছাড়া ছোট পর্দাতেও দেখা যায় এই তারকার উপস্থিতি।
সূত্র: হিন্দুস্তান টাইমস
