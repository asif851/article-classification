
অস্ট্রেলিয়ার বিখ্যাত ব্যান্ড এসি/ডিসির গিটারিস্ট ম্যালকম ইয়ং (৬৪) আর নেই। তিনি দীর্ঘদিন ধরে ডিমেনশিয়ায় ভুগছিলেন। গত শনিবার পরিবারের সদস্যদের উপস্থিতিতেই মারা যান তিনি।রিদম গিটারের এই প্রতাপশালী শিল্পী ছিলেন এসি/ডিসি ব্যান্ডের অন্যতম প্রতিষ্ঠাতা। একাধারে গান লেখা, বাজানো, প্রযোজনা ছাড়াও রক সংগীতের একজন বড় মাপের স্বপ্নদ্রষ্টা হিসেবে বহু তরুণকে অনুপ্রাণিত করেছেন ম্যালকম। গত শতকের নব্বইয়ের দশকে বেশ প্রভাবের সঙ্গে সংগীত বিশ্ব শাসন করেছে এসি/ডিসি। অস্ট্রেলিয়ার সিডনি থেকে ছড়িয়ে পড়েছিল সারা পৃথিবীতে। ম্যালকম সম্পর্কে বলতে গিয়ে দলটির অন্যতম শিল্পী ব্রায়ান জনসন বলেছিলেন, ‘ম্যালকম ছিলেন আমাদের স্পিরিচুয়াল লিডার।’১৯৭৩ সালে প্রতিষ্ঠার পর থেকে ২০১৪ সাল পর্যন্ত অ্যাঙ্গাস ইয়ং ও ম্যালকম ইয়ং দলের জন্য বহু গান লিখেছেন। তাঁদের সেরা অ্যালবামগুলোর মধ্যে রয়েছে ব্যাক ইন ব্ল্যাক, হাইওয়ে টু হেল, ইউ সুক মি অল নাইট লং। বিশ্বব্যাপী ২ কোটির বেশি রেকর্ড বিক্রি হয়েছে তাঁদের।ম্যালকমের মৃত্যুর খবরে তাঁর বন্ধু ও ভক্তরা সামাজিক যোগাযোগমাধ্যমে শিল্পীর প্রতি শেষ শ্রদ্ধা জানিয়েছেন। উল্লেখ্য, এ বছরের অক্টোবর মাসে মারা গিয়েছিলেন দলটির অন্যতম প্রযোজক ও ম্যালকমের ভাই জর্জ ইয়ং। সূত্র: বিবিসি।
