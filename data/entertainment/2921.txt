
একটি সেতারের দাম এখন কত হবে? ২৫ থেকে ৩০ হাজার টাকা। কিন্তু জর্জ হ্যারিসন যে সেতারটি বাজাতেন, সেটি অমূল্য। ২৮ সেপ্টেম্বর নিলামে তোলা হচ্ছে জর্জ হ্যারিসনের ব্যবহার করা সেতারটি। বিটলসের ‘নরওয়েজিয়ান উড’ গানে এই সেতারটির সুর শোনা যায়। এর দাম শুরু হবে ৫০ হাজার ডলার থেকে। আগ্রহী ব্যক্তিরা চড়া থেকে চড়া দাম হাঁকবেন। প্রতিযোগিতা করে কিনে নিয়ে যাবেন ৫২ বছরের পুরোনো সেতারটি।
১৯৬৫ সালে লন্ডনের অক্সফোর্ড স্ট্রিটের একটি দোকান থেকে সেতারটি কেনা হয়। এটি বানিয়েছিল তখনকার কলকাতার একটি নামকরা বাদ্যযন্ত্র নির্মাতা প্রতিষ্ঠান। হাতে পাওয়ার পর ওই বছরই সেতার শিখতে ভারতে যান হ্যারিসন। পণ্ডিত রবিশঙ্করের কাছে সেতারের তালিম নেন তিনি। পরের কথা তো সবারই জানা। ১৯৭১ সালে বাংলাদেশের মুক্তিযুদ্ধের সময় যুক্তরাষ্ট্রের নিউইয়র্কের ম্যাডিসন স্কয়ারে ‘কনসার্ট ফর বাংলাদেশ’-এ বাজিয়েছিলেন দুজন। এক সাক্ষাৎকারে জর্জ হ্যারিসন বলেছিলেন, ‘এই যন্ত্রটির সুর অদ্ভুত।’
তবে হ্যারিসন এও স্বীকার করেছিলেন, ‘নরওয়েজিয়ান উড’ গানে বাজানো সেতারের অংশটুকু ছিল যথেষ্ট অপরিণত। ওই গানে হ্যারিসনকে সেতার বাজাতে দেখে অনেকে বিস্মিত হলেও পণ্ডিত রবিশঙ্কর খুব একটা হননি। ২০০০ সালের এপ্রিলে বিবিসির সঙ্গে এক সাক্ষাৎকারে তিনি বলেছিলেন সেই কথা।
পরে প্রথম স্ত্রী প্যাটি বয়েডের এক বন্ধুকে সেতারটি উপহার দিয়েছিলেন হ্যারিসন। সূত্র: বিবিসি।
