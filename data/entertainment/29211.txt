
ছোটপর্দার শক্তিমান অভিনেতা মোশাররফ করিম। তাঁর স্ত্রী রোবেনা রেজা জুঁইও নাম লিখিয়েছেন অভিনয়শিল্পী হিসেবে। এ অভিনেতার সঙ্গে বিভিন্ন ধরনের চরিত্রে অভিনয়ও করেছেন তিনি। কখনো প্রেমিকা, কখনো বন্ধু আবার কখনো স্ত্রী হয়েই মোশাররফ করিমের সঙ্গে পর্দায় এসেছেন জুঁই।তবে স্বামী মোশাররফ করিমের সঙ্গে অভিনয় করতে কী বিব্রত হন তিনি? এমন প্রশ্নে জুঁই জানিয়েছেন, খুব কমই এমনটি ঘটে তাঁর বেলায়। কিছুদিন আগে এক সাক্ষাৎকারে বলেছিলেন, উল্টো আড়ষ্ট হয়ে থাকেন স্বয়ং মোশাররফ করিমই। এদিকে, স্ত্রীর সঙ্গে অভিনয় করতে গেলেই নাকি মোশাররফ করিমের প্রায়ই মনে হয়, ‘আমি জুঁইয়ের সঙ্গে এসব কি করছি।’তবে আড়ষ্ট হওয়াই শুধু নয়, আজ জুঁই জানিয়েছেন আরও একটি মজার তথ্য। বিশেষ করে যখন তিনি মোশাররফ করিমের সহশিল্পী; তখনই আদতে ঘটনাটা ঘটে। অভিনয়ের সময় প্রায়ই ছোটখাটো খুঁত ধরেন মোশাররফ করিম। তারপর স্ত্রীর সামনে এসে বলেন, ‘একটা কথা বলবো; কিছু মনে করো না। যদি তোমার কাছে এটা গ্রহণযোগ্য মনে হয়, তাহলেই শুধু করো।’ তারপর অভিনয়টা দেখিয়ে দেন এবং জানতে চান তাঁর পছন্দ হয়েছে কিনা!জুঁই যদি উল্টো যুক্তি দেন তাহলে মোশাররফ তা মেনে নেন। অথবা অভিনয়ের সময় মোশাররফ করিমের যুক্তিটাকেই মেনে নেন তিনি।অবশ্য জুঁই জানিয়েছেন, শুধু যে তাঁর সঙ্গেই এমন করেন মোশাররফ করিম তা নয়; বিষয়টা তিনি বেশিরভাগ সহশিল্পীর বেলাতেই করেন। ভালো কাজ বের করে আনতে আর সবার মতোই অনেক চেষ্টা করেন এই অভিনেতা।
বর্তমানে জুঁই ও মোশাররফ করিমের বেশ কয়েকটি ধারাবাহিক নাটক বিভিন্ন টিভি চ্যানেলে প্রচারিত হচ্ছে। এ তালিকায় আছে ‘তিনি আসবেন’, ‘চলিতেছে সার্কাস’, ‘অতিথি পাখি’। এ ছাড়া, আরও বেশ কয়েকটি একক নাটকেও অভিনয় করেছেন এ দম্পতি।
