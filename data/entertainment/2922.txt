
টিভি নাটকের জনপ্রিয় অভিনেতা মোশাররফ করিম। বেশ কয়েকটি চলচ্চিত্রেও অভিনয় করেছেন, জাতীয় ও আন্তর্জাতিক পুরস্কারও পেয়েছেন তিনি। অথচ টিভি নাটকের জনপ্রিয় মুখ মোশাররফ করিম নাকি টিভি অভিনেতাই হতে চাননি।
সম্প্রতি প্রথম আলোর সঙ্গে এক আলাপে মোশাররফ করিম বলেছেন, ‘আমি মঞ্চে অভিনয় করতাম। নব্বই দশকের দিকে নাটকের দল ‘‘নাট্যকেন্দ্রে’’ যোগ দিই। তারপর থেকে নিয়মিত মঞ্চে অভিনয় করি। আমার ইচ্ছে ছিল মঞ্চেই নিয়মিত অভিনয় করা। কিন্তু শেষ পর্যন্ত হয়ে গেলাম টিভি অভিনেতা। আমি কখনোই চাইনি টিভি অভিনেতা হতে।’টিভি নাটকে একসময় ছোটখাটো চরিত্রে অভিনয় করলেও মোশাররফ করিমের জীবন বদলে দেয় ‘ক্যারাম’ নাটকে অভিনয়। দুটি সিক্যুয়েলের এই নাটকে তিনি অভিনয় করেন আরেক জনপ্রিয় অভিনেত্রী তিশার বিপরীতে। ওই নাটকে অভিনয়ের স্মৃতি মনে করে তিনি বলেন, ‘আমার জীবনের টার্নিং পয়েন্ট “ক্যারাম”-এ অভিনয়। অথচ ঠিক একই সময়ে আমার থাইল্যান্ডে একটি ধারাবাহিক নাটকে অভিনয় করতে যাওয়ার কথা ছিল। কিন্তু আমার স্ত্রীর সঙ্গে পরামর্শ করেই মোস্তফা সরয়ার ফারুকী পরিচালিত “ক্যারাম”-এ অভিনয় করি। তারপরই সব বদলে যায়।’জনপ্রিয় এ অভিনেতা এখন ব্যস্ত আছেন ঈদের নাটকে অভিনয় নিয়ে। এ ছাড়া বেশ কয়েকটি ধারাবাহিকে নিয়মিত অভিনয় করছেন তিনি। কথা চলছে বেশ কয়েকটি চলচ্চিত্র অভিনয়ের ব্যাপারেও।
