
সোনার খাঁচায় পাখিকে বন্দী করে বিদ্যা শিক্ষা দেওয়ার বিরাট আয়োজন চলছে। রাজা-মন্ত্রী-কোতোয়াল-পণ্ডিত—সবাই পাখিকে শিক্ষা দিতে ব্যস্ত। কিন্তু মুক্ত বাতাসে উড়তে না পারার বেদনায় বনের পাখি মরে গেল একসময়। রবীন্দ্রনাথ ঠাকুরের ছোটগল্প তোতা কাহিনী তো এমনই। এবার সেই গল্পকে বর্তমান শিক্ষাব্যবস্থা ও সাম্প্রতিক বাস্তবতার সঙ্গে মিলিয়ে নাটক হিসেবে মঞ্চে এনেছে জাহাঙ্গীরনগর বিশ্ববিদ্যালয়ের নাটক ও নাট্যতত্ত্ব বিভাগ। এ নাটক নিয়ে আজ তারা যাচ্ছে ভারতে। সেখানে দুটি মঞ্চায়ন হবে নাটকটির।‘ইন্ডিয়ান হ্যাপেনিংস’-এর আয়োজনে আজ থেকে কলকাতায় শুরু হচ্ছে রবীন্দ্র উৎসব। এ উৎসবে আইসিসিআর মিলনায়তনে আগামীকাল মঞ্চস্থ হবে তোতা কাহিনী। উৎসব চলবে ১৭ ফেব্রুয়ারি পর্যন্ত। ১৭ ফেব্রুয়ারি এ নাটক মঞ্চস্থ হবে শান্তিনিকেতনে। রবীন্দ্রনাথের গল্প থেকে এর নাট্যায়ন ও নির্দেশনা দিয়েছেন নাটক ও নাট্যতত্ত্ব বিভাগের শিক্ষক ইউসুফ হাসান অর্ক।ভারতে রওনা দেওয়ার আগে ১২ ফেব্রুয়ারি সন্ধ্যায় বাংলাদেশ শিল্পকলা একাডেমীর পরীক্ষণ থিয়েটার মিলনায়তনে তোতা কাহিনী মঞ্চস্থ হয়।
