
বরেণ্য সংগীতশিল্পী ফিরোজা বেগম তাঁর জীবদ্দশায় কিছু গানের সুর করেছেন। এর মধ্যে রয়েছে কবি জসীমউদ্দীনের লেখা ‘আমার এ ঘর ভাঙ্গিয়াছে যেবা, আমি বাঁধি তার ঘর’, অতনু চক্রবর্তীর লেখা ‘যদি পৃথিবী পান্থনিবাস’ গান দুটি। এই দুটি গানের সুর করেছেন ফিরোজা বেগম। তিনি নিজের লেখা একটি গানেরও সুর করেছেন। গানটি হলো ‘আমি নিজেরে জ্বালায়ে তোমারে দিয়েছি আলো’। গানটিতে সুর দিতে সহযোগিতা করেছেন তাঁর স্বামী কমল দাশগুপ্ত। ‘মেমোয়ার ফিরোজা বেগম’ শিরোনামে এই গানগুলো আজ বুধবার থেকে শোনা যাবে অনলাইনের বিভিন্ন প্ল্যাটফর্মে। আর এই উদ্যোগ নিয়েছেন ফিরোজা বেগমের ভাইয়ের মেয়ে সুস্মিতা আনিস। তিনি বলেন, ‘আন্তর্জাতিক পরিচিত প্রায় সব প্ল্যাটফর্মেই থাকবে গানগুলো। গানগুলো শোনার পাশাপাশি যে কেউ তা ডাউনলোড করতে পারবেন।’ফিরোজা বেগমের আজ প্রথম মৃত্যুবার্ষিকী। এই দিনটি উপলক্ষে ফিরোজা বেগমের গান সংরক্ষণের ঘোষণা দিলেন সুস্মিতা আনিস। তিনি বলেন, ‘ফুফুর গানগুলো নিয়ে আমার ওয়েবসাইটে (www.shusmitaanis.com) একটি আর্কাইভ তৈরি করেছি। এই আর্কাইভে আছে ফিরোজা বেগমের গানসহ নানা কিছু। আজ বুধবার থেকে আর্কাইভটি সবাই দেখতে পারবেন।’ফিরোজা বেগমকে নিয়ে আর্কাইভ তৈরির ব্যাপারে সুস্মিতা আনিস বলেন, ‘ফুফু তো দেশে এবং দেশের বাইরে অসংখ্য গান গেয়েছেন। বিভিন্ন অডিও প্রযোজনা প্রতিষ্ঠানে তাঁর কিছু গান রয়েছে। পাশাপাশি বিদেশে বিভিন্ন ব্যক্তির কাছ থেকেও পুরোনো দুর্লভ কিছু রেকর্ডের সন্ধান পেয়েছি। বাংলাদেশ, ভারত ও পাকিস্তানের রেডিওতে তিনি অনেক গান গেয়েছেন। এসব দেশের টিভিতেও রয়েছে তাঁর গান ও সাক্ষাত্কার। আমি এগুলো সংগ্রহ করছি। পর্যায়ক্রমে তা আর্কাইভে যুক্ত করা হবে। আগামী বছরগুলোতে ফিরোজা বেগম তাঁর গানের মধ্য দিয়েই বেঁচে থাকবেন।’ এদিকে ফিরোজা বেগমকে গান আর আলোচনার মধ্য দিয়ে আজ স্মরণ করবে বিভিন্ন টিভি চ্যানেল ও এফএম রেডিও।
