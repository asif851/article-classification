

* চিত্রনায়ক রাজ্জাকের জন্মদিনের কেক কেটেছেন চিত্রনায়িকা কবরী। * বাংলাদেশ চলচ্চিত্র শিল্পী সমিতির কার্যালয়ে এই অনুষ্ঠানের আয়োজন করা হয়। * এই আয়োজনে উপস্থিত ছিলেন না পরিবারের কেউ। * সকালে বনানী কবরস্থানে রাজ্জাকের কবরে ফুল দিয়ে শ্রদ্ধা জানানো হয়।

চিত্রনায়ক রাজ্জাকের জন্মদিনের কেক কেটেছেন চিত্রনায়িকা কবরী। এ সময় আরও উপস্থিত ছিলেন আলমগীর, ফারুক, সুজাতা, ফেরদৌস, রিয়াজ, মিশা সওদাগর, জায়েদ খান, আজিজুর রহমান, মুশফিকুর রহমান গুলজারসহ অনেকে। বাংলাদেশ চলচ্চিত্র উন্নয়ন করপোরেশনে (বিএফডিসি) বাংলাদেশ চলচ্চিত্র শিল্পী সমিতির কার্যালয়ে গতকাল মঙ্গলবার বিকেলে কেক কাটার অনুষ্ঠানের আয়োজন করা হয়। সংগঠনটির পক্ষ থেকে কোরআন তিলাওয়াত, মিলাদ মাহফিল এবং এফডিসিতে রাজ্জাকের স্মৃতিফলকে ফুল দিয়ে শ্রদ্ধা জানানো হয়।
রাজ্জাকের জন্মদিন উপলক্ষে এই আয়োজন করা হলেও তাতে উপস্থিত ছিলেন না পরিবারের কেউ। তবে ভিডিও কনফারেন্সের মাধ্যমে পরিবারের পক্ষ থেকে শুভেচ্ছা জানানো হয়।
এর আগে সকালে রাজধানীর বনানী কবরস্থানে রাজ্জাকের কবরে ফুল দিয়ে শ্রদ্ধা জানায় বাংলাদেশ চলচ্চিত্র শিল্পী সমিতি। এ সময় উপস্থিত ছিলেন সংগঠনটির সভাপতি মিশা সওদাগর, সহসভাপতি রিয়াজ ও সাধারণ সম্পাদক জায়েদ খান। শ্রদ্ধা নিবেদন শেষে তাঁরা দোয়ায় অংশ নেন।
চিত্রনায়ক রাজ্জাক গত বছরের ২১ আগস্ট মারা যান। তাঁর এবারের জন্মদিন বেশ ভাবগম্ভীর পরিবেশে উদ্‌যাপন করা হয়।
