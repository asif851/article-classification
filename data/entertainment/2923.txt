
নির্মাতা করণ জোহর আর অভিনেতা শাহরুখ খানের যে দারুণ সখ্য তা আর নতুন করে বলার কিছু নেই। কিন্তু শাহরুখের ছেলে আরিয়ানের সঙ্গেও যে এই নির্মাতার অদ্ভুত এক বন্ধন রয়েছে এটা হয়তো অনেকেরই অজানা। আরিয়ানকে নিজের সন্তানের মতো স্নেহ করেন করণ। আগেই জানিয়েছিলেন, আবারও বললেন, শাহরুখ পুত্রকে যদি নায়ক হতেই হয় তাহলে তিনিই তাকে বলিউডে আনতে চান। করণ বলেন, ‘আরিয়ান আমার নিজের ছেলের মতো। তার বলিউডে আগমন মানে আমার নিজের সন্তানের বলিউড আগমন।’ আরিয়ান এখন যুক্তরাষ্ট্রের লস অ্যাঞ্জেলেসে পড়াশোনা করছেন। চার বছরের কোর্স শেষ করে ভারত ফেরার পর যদি তাঁর মন চায় বলিউডে অভিনয় করবেন তাহলে সেই দায়িত্ব করণই নেবেন। সেটা হতে পারে নিজের ছবিতে অভিনেতা হিসেবে আরিয়ানকে নির্বাচন করে। অথবা শুধুই একজন অভিভাবকের মতো নির্দেশনা দিয়ে। নিজের ছেলে না হলে কী হবে, আরিয়ানকে সত্যিকার অর্থেই নিজের সন্তানের মতো ভালোবাসেন করণ। জানান, সামাজিক যোগাযোগ মাধ্যমে আরিয়ানের কোনো ছবি দেখতে পেলে যত রাতই হোক না কেন মেসেজ পাঠিয়ে তার কাছে জবাবদিহি চান করণ। সেখানে আরিয়ান কার সঙ্গে মেশেন, কোথায় চলাফেরা করেন সব খবর তাঁর রাখা চাই। ফিল্মফেয়ার।
