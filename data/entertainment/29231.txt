
প্রথমবারের মতো আয়োজিত অভিনয়শিল্পী সংঘের নির্বাচনে সভাপতি নির্বাচিত হয়েছেন শহিদুল আলম সাচ্চু ও সাধারণ সম্পাদক আহসান হাবিব নাসিম। মূলত, টেলিভিশন নাটকের অভিনয়শিল্পীরাই এই সংঘের সদস্য। দিনভর তাঁরা ভোটাধিকার প্রয়োগ করে ২১ সদস্যরা কমিটি নির্বাচন করেন। আজ শনিবার বেলা ১১টায় নির্বাচন কমিশনার এস এম মহসীন ফলাফল ঘোষণা করেন।
ঘোষিত ফলাফল অনুযায়ী সভাপতি পদে সাচ্চু পেয়েছেন ২২০ ভোট। তাঁর নিকটতম প্রতিদ্বন্দ্বী শহীদুজ্জামান সেলিম পেয়েছেন ১৯৮ ভোট। সাধারণ সম্পাদক পদে নাসিম পেয়েছেন ৩৫১ ভোট আর তাঁর নিকটতম প্রতিদ্বন্দ্বী সিদ্দিকুর রহমান ১১৭ ভোট।
সহসভাপতি নির্বাচিত হয়েছেন আজাদ আবুল কালাম (৪৩১), জাহিদ হোসেন শোভন (২৭৮) ও তানভিন সুইটি (২৬৮); যুগ্ম সাধারণ সম্পাদক আনিসুর রহমান মিলন (৩৪০) ও রওনক হাসান (৩৩৮), সাংগঠনিক সম্পাদক লুৎফর রহমান জর্জ (৪৪৪) প্রচার ও প্রকাশনা সম্পাদক ঊর্মিলা শ্রাবন্তী কর (৩৭৮), দপ্তর সম্পাদক শামস্ সুমন (৪০৩), অনুষ্ঠান সম্পাদক বন্যা মির্জা (২৮৯), আইন ও কল্যাণ সম্পাদক শামীমা ইসলাম তুষ্টি (৩৪৫), তথ্য ও প্রযুক্তি সম্পাদক ওমর আয়াজ অনি (৩৯৩)।
কার্যনির্বাহী পদে নির্বাচিত হয়েছেন আহসানুল হক মিনু (৩৯৮), ইন্তেখাব দিনার (৪৮৫), জাকিয়া বারী মম (৩৬৬), নিকুল কুমার মণ্ডল (২৬৪), সেলিম মাহবুব (৪৩৩) ও সুজাত শিমুল (৩৫৫); মুকুল সিরাজ ও সনি আহমেদ সমান ভোট পেয়েছেন, এখান থেকে একজনকে রাখা হবে। তবে কীভাবে রাখা হবে, সেটা এখনো যানা যায়নি। এ ছাড়া বিনা প্রতিদ্বন্দ্বিতায় অর্থ সম্পাদক তানিয়া আহমেদ নির্বাচিত হয়েছেন।
উল্লেখ্য, এই কমিটির মেয়াদ দুই বছর। জানা গেছে, গতকাল শুক্রবার বাংলাদেশ শিল্পকলা একাডেমির জাতীয় সংগীত ও নৃত্যকলা ভবনে সকাল নয়টা থেকে বিকেল পাঁচটা পর্যন্ত ৬০৮ জন ভোটার ভোট দিয়েছেন।
