
সম্প্রতি পেছনে লেগে থাকা নাছোড়বান্দা আলোকচিত্রীদের চোখ ফাঁকি দিতে দেয়াল টপকে পালিয়ে খবরের শিরোনাম হলেন ‘বদমাশ কোম্পানি’ তারকা আনুশকা শর্মা।এ প্রসঙ্গে ঘনিষ্ঠ সূত্রের বরাতে মিড-ডে ডটকম জানিয়েছে, মুম্বাইয়ের একটি প্রেক্ষাগৃহে বন্ধুবান্ধবদের সঙ্গে ছবি দেখতে গিয়েছিলেন আনুশকা। ছবি দেখা শেষ করে প্রেক্ষাগৃহ থেকে বের হওয়ার পরই বাইরে অপেক্ষমাণ আলোকচিত্রীদের উপস্থিতি টের পান তিনি। কয়েকজন আলোকচিত্রী তাঁর ছবিও তোলেন।একপর্যায়ে আলোকচিত্রীদের চোখ ফাঁকি দিতে দেয়াল টপকে সটকে পড়েন আনুশকা। দেয়ালের পাশেই রাস্তায় তাঁর জন্য অপেক্ষমাণ গাড়িতে উঠে দ্রুত সেখান থেকে চলে যান তিনি। আনুশকার এমন অদ্ভুত আচরণে প্রত্যক্ষদর্শীরা খুবই অবাক হয়েছেন।একটি শ্যাম্পুর বিজ্ঞাপনচিত্রে কাজ করতে গিয়ে ক্রিকেটার বিরাট কোহলির সঙ্গে আনুশকার সখ্য গড়ে উঠেছিল। গত ১০ নভেম্বর মধ্যরাতে মুম্বাইয়ের ভারসোভা এলাকায় আনুশকার কালো রঙের রেঞ্জ রোভার গাড়িতে দেখা যায় বিরাটকে। তাঁদের একসঙ্গে দেখা যাওয়ার পর এই জুটির প্রেমের খবরও চাউর হয় বলিউডে।এ প্রসঙ্গে একজন প্রত্যক্ষদর্শী দাবি করেন, ‘সেদিন গাড়ির ভেতর আনুশকা ও বিরাটকে স্পষ্ট দেখেছি আমি। সে সময় তাঁরা একে অপরের সঙ্গে গল্পে মশগুল ছিলেন। আনুশকার পরনে ছিল গোলাপি রংয়ের চমত্কার একটি পোশাক। আর কালো রংয়ের জিনস ও টি-শার্টের পাশাপাশি মাথায় টুপি পরেছিলেন বিরাট। পরে গাড়িটি ইয়ারি রোডের দিকে চলে যায়। আনুশকা সেখানেই থাকেন।’
প্রসঙ্গত, ক্রিকেট তারকা ও বলিউডের তারকাদের মধ্যে প্রেমের ইতিহাস বেশ দীর্ঘ। বলিউড-ক্রিকেট প্রেম উপাখ্যানে নাম লিখিয়েছেন শর্মিলা ঠাকুর-মনসুর আলী খান পতৌদি থেকে শুরু করে সংগীতা বিজলানি-আজহার উদ্দিন, নিনা গুপ্তা-ভিভিয়ান রিচার্ডস, কিম শর্মা-যুবরাজ সিং, ঈশা শর্বাণী-জহির খানসহ আরও অনেকে।
