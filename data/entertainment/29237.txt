
প্রায় দুই মাস হতে চলল, যৌথ প্রযোজনায় ছবি নির্মাণের খসড়া নীতিমালা চূড়ান্ত রূপ পাচ্ছে না। এতে করে একাধিক যৌথ প্রযোজনার ছবির নির্মাণ আটকে আছে। প্রযোজনা প্রতিষ্ঠানগুলো বলছে, চূড়ান্ত নীতিমালায় কী থাকছে, তা না জেনেশুনে ছবির শুটিংয়ে হাত দেওয়া যাচ্ছে না। শুধু তা–ই নয়, নীতিমালা প্রকাশ না করার কারণে এখন পর্যন্ত যৌথ প্রযোজনার প্রিভিউ কমিটিও গঠিত হচ্ছে না। ফলে ছবির নাম নিবন্ধনও আপাতত বন্ধ।
প্রযোজনা প্রতিষ্ঠান অ্যাকশন কাট এন্টারটেইনমেন্টের কর্ণধার ও পরিচালক অনন্য মামুন ক্ষোভ নিয়ে বললেন, ‘এত দিনে এখানে অন্তত ১০টি যৌথ প্রযোজনার ছবি নির্মাণ শুরু হয়ে যেত। প্রায় দুই মাস হয়ে গেল চূড়ান্তভাবে নতুন নীতিমালা প্রকাশ করছে না মন্ত্রণালয়। এ ধরনের আমলাতান্ত্রিক জটিলতার কারণে ছবি নির্মাণ আটকে গেছে। চলচ্চিত্রের অনেকেই কাজ থেকে বঞ্চিত হচ্ছে।’ আরেক প্রতিষ্ঠান জাজ মাল্টিমিডিয়ার চেয়ারম্যান আবদুল আজিজ বললেন অন্য কথা। তিনি বলেন, আটটি ধারা দিয়ে যে খসড়া নীতিমালা প্রকাশ করা হয়েছিল, এতে যৌথ প্রযোজনার ছবি নির্মাণ করা অসম্ভব। চলচ্চিত্রে আরও সংকট তৈরি হবে। ভালো ছবি নির্মাণ বন্ধ হয়ে যাবে, সঙ্গে হলও। মন্ত্রণালয় যাঁদের নিয়ে নতুন নীতিমালার খসড়া তৈরি করেছে, তাঁরা কেউ এখন পর্যন্ত যৌথ প্রযোজনার ছবি প্রযোজনা বা পরিচালনা কোনোটিই করেননি।আবদুল আজিজের দাবি, যেসব পরিচালক, প্রযোজক যৌথ প্রযোজনার ছবি নির্মাণ করেন, মন্ত্রণালয় যেন চূড়ান্ত নীতিমালা প্রকাশের আগে তাঁদের মতামতকেও গুরুত্ব দেয় এবং দ্রুতই নীতিমালা প্রকাশ করে।এদিকে চূড়ান্ত নীতিমালা প্রকাশের বিলম্ব নিয়ে যৌথ প্রযোজনায় ছবি নির্মাণের নতুন খসড়া নীতিমালা তৈরির কমিটির সদস্য ও পরিচালক সমিতির সভাপতি মুশফিকুর রহমান গুলজার বলেন, ‘একটু দেরিই হয়ে গেল। তবে আগামী সপ্তাহে মন্ত্রণালয়ের সঙ্গে কমিটির মিটিং। ওই মিটিংয়েই চূড়ান্ত সিদ্ধান্ত হবে।’বিষয়টি নিয়ে তথ্য মন্ত্রণালয়ের চলচ্চিত্র বিভাগের উপসচিব শাহিন আরা বেগম বলেন, ‘চূড়ান্ত নীতিমালা গঠনে জনসাধারণের মতামতগুলো নিয়ে এরই মধ্যে বসেছি। একটি খসড়াও তৈরি করেছি। এখন আন্তমন্ত্রণালয়ের বিশেষজ্ঞ ও নীতিমালা কমিটি নিয়ে বসার কথা। নীতিমালা চূড়ান্ত করার জন্য ২৪ অক্টোবর বসার কথা ছিল। কিন্তু হয়নি। আশা করছি, নভেম্বরের মধ্যেই চূড়ান্ত নীতিমালা প্রকাশ করতে পারব।’নিয়ম না মেনে যৌথ প্রযোজনায় ছবি নির্মাণ বন্ধ করতে বাংলাদেশ চলচ্চিত্রের পরিবার আন্দোলনে নামে। গত ৯ জুলাই নতুন নীতিমালা না হওয়া পর্যন্ত তথ্য মন্ত্রণালয় যৌথ প্রযোজনায় চলচ্চিত্র নির্মাণ–সম্পর্কিত কার্যক্রম স্থগিত রাখার ঘোষণা দেয়। পরে খসড়া নীতিমালা তৈরির জন্য বাংলাদেশ টেলিভিশনের মহাপরিচালক হারুন-অর-রশিদকে চেয়ারম্যান করে আট সদস্যের একটি কমিটি গঠন করে মন্ত্রণালয়। সেপ্টেম্বরের শুরুর দিকে ওই কমিটির সমন্বয়ে একটি খসড়া নীতিমালা প্রকাশ করে। এরপর ২০ সেপ্টেম্বর পর্যন্ত ওই নীতিমালার ওপর জনমত নেওয়া হয়।
