
‘আপসহীন’ নামের নতুন একটি চলচ্চিত্রে অভিনয় করতে যাচ্ছেন জাতীয় চলচ্চিত্র পুরস্কারপ্রাপ্ত অভিনয়শিল্পী নিপুণ। সম্প্রতি ছবিটির কর্তৃপক্ষের সঙ্গে নিপুণের অভিনয়ের ব্যাপারে কথাবার্তা চূড়ান্ত হয়েছে। নতুন এই ছবিটিতে নিপুণ অভিনয় করবেন হেলাল খানের বিপরীতে।সম্প্রতি রিজিয়া পারভীনের কণ্ঠে একটি গান রেকর্ডিংয়ের মাধ্যমে ছবির কাজ আনুষ্ঠানিকভাবে শুরু হয়।দুজন খ্যাতিমান রাজনৈতিক ব্যক্তির জীবনের ছায়া অবলম্বনে ‘আপসহীন’ ছবির গল্প আবর্তিত হয়েছে। ছবির কাহিনি, চিত্রনাট্য, সংলাপ ও গান রচনার পাশাপাশি এটি পরিচালনা করছেন গাজী মাজহারুল আনোয়ার।নিপুণ বলেন, ‘ছবির গল্পটা অসাধারণ। তবে গল্পটির ব্যাপারে আমাদের কোনো কিছু বলার অনুমতি নেই। এ মাসের ২৭ তারিখ থেকে শুটিং শুরু করব।’এদিকে নিপুণ আজ শনিবার ঢাকার লালবাগে ইসমত আরা শান্তি পরিচালিত ‘মায়ানগর’ ছবির শুটিং নিয়ে ব্যস্ত আছেন। এ প্রসঙ্গে তিনি জানান, ‘ঢাকায় শুটিং শেষ করে ডিসেম্বরে আমরা ‘‘মায়ানগর’’ ছবির শুটিংয়ের জন্য থাইল্যান্ডে যাব।’ নিপুণ বড় পর্দায় আসেন এফ আই মানিক পরিচালিত ‘পিতার আসন’ ছবি দিয়ে। সেই থেকে অত্যন্ত নির্ভরতার সঙ্গে অভিনয় করে চলেছেন। এরই মধ্যে নিপুণ ‘সাজঘর’ ও ‘চাঁদের মতো বউ’ ছবিতে সু-অভিনয়ের স্বীকৃতি হিসেবে পেয়েছেন সেরা পর্দা অভিনেত্রীর জাতীয় চলচ্চিত্র পুরস্কার।
 
