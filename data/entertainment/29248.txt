
ঢাকার মিরপুর ডিওএইচএসের একটি শুটিংবাড়িতে নাটকের দৃশ্য ধারণ চলছিল। দৃশ্য ধারণ শেষে নাটকের অভিনেতা-অভিনেত্রীকে একটু চিন্তিত মনে হলো। একজন তো বলেই ফেললেন, ‘এটা তো আমারই গল্প!’ তাঁর পাশে থাকা আরেকজনও সায় দিয়ে বললেন, ‘আমার সঙ্গেও বিয়ের পর এমন ঘটনাই ঘটেছিল।’ এসব শুনে তো নাটকের নির্মাতার ঠোঁটে হাসির ছাপ স্পষ্ট হয়ে ওঠে। পরে অবশ্য জানা গেল সেই হাসির কারণ। নাট্যনির্মাতা মাবরুর রশিদ তাঁর বিবাহ-পরবর্তী জীবনের অভিজ্ঞতা নিয়েই যে এই নাটকের গল্পটি লিখেছেন। নাটকের নাম দিয়েছেন আফটার ম্যারেজ। এতে মূল চরিত্রে অভিনয় করেছেন গায়ক থেকে নায়ক হওয়া জন কবির এবং মিথিলা।আফটার ম্যারেজ নাটকের পরিচালক বলেন, ‘গল্পটি আমার বাস্তব জীবনের হলেও এর সঙ্গে বেশ কিছু অংশ নতুন করে যোগ করা হয়েছে। গল্পটি যেন অনেককেই বিয়ের পরের জীবনের      কথা মনে করিয়ে দেয়, সেভাবেই নির্মাণের      চেষ্টা করেছি।’জন তাঁর অভিজ্ঞতা নিয়ে বলেন, ‘নতুন বিয়ের পর স্বামী-স্ত্রীর সম্পর্কের গল্প নিয়ে এই নাটক। ফিকশন হলেও নাটকটি দেখে সবাই তাঁদের জীবনের সঙ্গে মিল খুঁজে পাবেন।’পরিচালক জানালেন, ২৭ ও ২৯ মে নাটকটির দৃশ্য ধারণ হয়েছে। আগামী ঈদে আরটিভির বিশেষ অনুষ্ঠানমালায় প্রচারিত হওয়ার কথা রয়েছে। এতে আরও অভিনয় করেছেন কাজী উজ্জ্বল, আসিফ বিন আজাদ।
