
শাহরুখ খানের প্রথম সিনেমা যখন মুক্তি পেয়েছিল, তখনো জন্ম হয়নি আলিয়া ভাটের। সেই শাহরুখের বিপরীতে অভিনয় করলেন আলিয়া। এবার এই আলিয়াকে নিয়ে শাহরুখ জানালেন তাঁর দুর্বলতার কথা।
বন্ধু করণ জোহরের অনুষ্ঠান ‘কফি উইথ করণ’ এ শাহরুখ খান বরাবরই স্বতঃস্ফূর্ত। এখানে এলে নিজেকে উজাড় করে তুলে ধরেন, নানা খুনসুটিতে মেতে থাকেন দুই বন্ধু। এবার এ অনুষ্ঠানে শাহরুখ করণের সঙ্গে যোগ দিলেন আলিয়া ভাট। আর এখানে আলিয়াকে সামনে রেখে শাহরুখ জানালেন, তিনি ইদানীং আলিয়ার কাছ থেকে দূরে থাকছেন। দূরে থাকার কারণও জানালেন শাহরুখ। প্রসঙ্গত, নতুনতম ছবি ‘ডিয়ার জিন্দেগি’তে প্রথমবারের মতো এক সঙ্গে কাজ করছেন শাহরুখ ও আলিয়া।‘কফি উইথ করণ’-এর পঞ্চম পর্যায়ের অনুষ্ঠানে তরুণ অভিনেত্রী আলিয়া জানালেন, তাঁর বলিউডে ক্যারিয়ারের শুরু থেকে এখনো পর্যন্ত নানা অভিজ্ঞতা, প্রেম, অভিসার নিয়ে একাধিক প্রশ্ন করেন করণ। তবে নিজেকে রেখেঢেকে কথা বলেন আলিয়া। পরিষ্কার জানিয়ে দিলেন, ব্যক্তিগত জীবন নিয়ে এ ভাবে প্রকাশ্যে কথা বলাটা তাঁর পছন্দ না।অনুষ্ঠানে একপর্যায়ে ‘ডিয়ার জিন্দেগি’ ছবিতে শাহরুখ খানের সঙ্গে তাঁর কাজের অভিজ্ঞতার কথা জানতে চান করণ। কিন্তু আলিয়া জবাব দেওয়ার আগেই শাহরুখ সক্রিয় হন। তিনি যা বললেন, তার সারমর্ম দাঁড়ায় ‘ব্যক্তিগত জীবন নিয়ে আলোচনা না করাই ভালো।’ তবে বন্ধুর এই কথায় দমে যাননি করণ। সরাসরি প্রশ্ন করেন আলিয়াকে। জানতে চান তিনি কার সঙ্গে অভিসারে গিয়েছেন? এই প্রশ্নেরও উত্তর দেন শাহরুখ। তিনি বলেন, ‘আলিয়া যেমন আমার প্রতি আকৃষ্ট, আমিও আলিয়ার প্রতি আকৃষ্ট। তাই আমাকে ওঁর থেকে দূরে থাকি।’ আলিয়া শাহরুখের এ মন্তব্য সমর্থন করেন। বলেন, শাহরুখের মতো কেউ পাশে থাকলে তাঁর প্রতি আকৃষ্ট হওয়াটাই স্বাভাবিক।’প্রথমবারের মতো এক সিনেমায় অভিনয় করছেন শাহরুখ খান ও আলিয়া ভাট। ‘ডিয়ার জিন্দেগি’ নামে সিনেমাটি পরিচালনা করছেন গৌরী সিন্ধে। মুক্তি পাওয়ার নভেম্বরের মাঝামাঝি।চার তরুণের পাশাপাশি শাহরুখকে দেখা যাবে আলিয়ার বিপরীতে। প্রেম নিয়ে আলিয়ার ভিন্ন ভিন্ন অভিজ্ঞতা উঠে আসবে ‘ডিয়ার জিন্দেগি’র গল্পে। অন্য চারটি চরিত্রে অভিনয় করছেন আদিত্য রায় কাপুর, আলী জাফর, কুনাল কাপুর ও অঙ্গাদ বেদি। ‘ডিয়ার জিন্দেগি’ যৌথভাবে প্রযোজনা করছেন শাহরুখ খান ও করণ জোহর।টাইমস অব ইন্ডিয়াও ইন্ডিয়ান এক্সপ্রেস
