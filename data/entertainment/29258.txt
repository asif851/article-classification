
শাকিব খানের সঙ্গে বিয়ে, সংসার ও সন্তান নিয়ে অপু বিশ্বাস গতকাল বিকেলে মুখ খোলার পর থেকেই আলোচনায় ছিলেন ঢাকাই সিনেমার উঠতি নায়িকা শবনম বুবলিও। শাকিব ও অপুর সংসারে সম্পর্কের টানাপোড়েনের কারণ হিসেবে বারবার উঠে আসে এই নায়িকার নাম। গতকাল সারা দিন তাঁর সঙ্গে ফোনে কথা বলার চেষ্টা করা হয়। আজ সকালে ফোন ধরেন তিনি।বুবলি প্রথম আলোকে বলেন, ‘গতকাল সারা দিন যে ইস্যু নিয়ে আমার সঙ্গে সাংবাদিকেরা কথা বলার চেষ্টা করেছেন, সেটা নিয়ে কথা বলার আমি কেউ না। সবাই আমার মন্তব্য জানতে চাইছেন। এখানে ঘটনাটা যাঁদের নিয়ে হচ্ছে, এটা সম্পূর্ণ তাঁদের ব্যক্তিগত ব্যাপার। সে কারণে ব্যাপারগুলো এড়িয়ে গেছি এবং এখনো যাচ্ছি।’আপনি তো ফেসবুকে পোস্ট দিয়েছেন? এ প্রশ্নের জবাবে বুবলি বলেন, ‘বিভিন্ন সংবাদমাধ্যম থেকে ফোন করছে, আমি ফোন ধরছি না। আমি ফোন ধরে যদি একটা কথা বলি, হয়তোবা এটা অনেকে ভিন্ন উপায়ে উপস্থাপন করতে পারে। অবশ্যই অনেকে ঠিক যেটা বলছি, সেটাই লিখছেন। আবার অনেকে বাজার কাটতির জন্য বক্তব্য রসালো করে উপস্থাপন করছেন। আমার স্ট্যাটাস দেওয়ার মূল কারণ, আমার ছবিটা নিয়েও কথা এসেছে। অপু বিশ্বাস নিজেই আমার ছবির বিষয়ে কথা বলেছেন, তাই স্ট্যাটাস দিতে বাধ্য হয়েছি।’বুবলি বলেন, ‘আসলে শাকিব খান-অপু বিশ্বাস কী ভাবছেন, কী বলতে চাইছেন—তা নিয়ে কথা বলার আমি কে? আমি চাইছি নিজের কাজগুলো নিয়ে ভাবতে।’
