
দুজনের সম্পর্ক নিয়ে সিনেপাড়ায় আলোচনা কম হয়নি। ‘টিউবলাইট’ ছবির শুটিং থেকে শুরু করে অনেক জায়গায়ই দুজনকে দেখা গেছে একসঙ্গে। এবার একটি অ্যাওয়ার্ড অনুষ্ঠানে সালমানের গানের সঙ্গে নাচলেন প্রেমিকা ইউলিয়া ভান্তুর। যদিও সম্প্রতি ইউলিয়ার গানের অ্যালবাম প্রকাশনা অনুষ্ঠানে তিনি বললেন, তাঁরা শুধুই বন্ধু। বলিউডে নিজের আসন পাকা করতে ইতিমধ্যে তিনি বিভিন্ন পার্টি ও অ্যাওয়ার্ড অনুষ্ঠানে যাচ্ছেন। ইতিমধ্যে একটি অ্যাওয়ার্ড অনুষ্ঠানে পারফরমেন্সের মাধ্যমে নিজের অভিষেকও ঘটালেন। এবার স্টারডাস্ট অ্যাওয়ার্ড অনুষ্ঠানে ইউলিয়া সালমান খানের গাওয়া ‘মে হু হিরো তেরা’ গানটির সঙ্গে নেচেছেন। তাছাড়াও নেচেছেন সালমানের ‘কিক’ ছবির গান ‘জুম্মে কি রাত হ্যায়’ গানের সঙ্গে। ইউলিয়া ভারতীয় শিল্পী হিমেশ রেশামিয়ার সঙ্গেও একটি গান গেয়েছেন। যা তাঁর অ্যালবামে রয়েছে। সালমান খানকে খুব শিগগিরই দেখা যাবে ‘টিউবলাইট’ ছবিতে। সেখানে তাঁর সঙ্গে দেখা যাবে চায়নার অভিনেত্রী ঝু ঝুকে। ছবিটি পরিচালনা করেছেন কবির খান। মুক্তি পাবে এ বছরের জুন মাসে। 
ইন্ডিয়ান এক্সপ্রেস
