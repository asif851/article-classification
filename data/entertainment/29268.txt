
এটি বিটলস ব্যান্ডের বিখ্যাত অ্যালবাম সার্জেন্ট পেপার্স লোনলি হার্টস ক্লাব ব্যান্ড-এর প্রচ্ছদের ছবি। মেরিলিন মনরো, মার্লন ব্র্যান্ডো, বব ডিলান, অ্যাডগার অ্যালেন পো, কার্ল মার্ক্সসহ আরও অনেক গুণী মানুষ অ্যালবামের প্রচ্ছদে। তাঁদের সঙ্গে দেখা যাচ্ছে বিটলসের চার শিল্পীকেও। ৫০ বছর পূর্তিতে আবার অ্যালবামটির গানগুলো আসছে নতুন মোড়কে, নতুন করে। থাকবে অ্যালবাম নিয়ে বই এবং একটি প্রামাণ্যচিত্রও।১৯৬৭ সালের ১ জুন প্রকাশিত হয় পুরোনো অ্যালবামটি। আমেরিকায় প্রকাশিত বিটলসের প্রথম অ্যালবাম ছিল এটি। অ্যালবামের কাভার ডিজাইন করেছিলেন পিটার ব্লেক। প্রচ্ছদজুড়ে ছিল বিখ্যাত সব মানুষের ছবি। সঙ্গে বিটলসের চার ছোকরা—জন লেনন, পল ম্যাককার্টনি, জর্জ হ্যারিসন ও রিংগো স্টার। অ্যালবামটির ব্যাক কভারে ছাপানো ছিল গানগুলো, যা এর আগে কখনো করা হয়নি। সে সময় প্রচণ্ড জনপ্রিয় এই অ্যালবাম চারটি গ্র্যামি অ্যাওয়ার্ড জিতে নেয়। জিতে নেয় সে বছরের ‘অ্যালবাম অব দ্য ইয়ার’।নতুন করে সেই অ্যালবামটি আবার আসছে, বিটলস-ভক্তদের জন্য সুখবর বটে। একটি পুরো প্যাকেজ থাকছে অ্যালবামটি নিয়ে। আগামী ২৬ মে প্রকাশিত হবে সেগুলো। সেখানে থাকছে অ্যালবামের মূল গানগুলো। থাকছে কয়েকটি গানের রিমিক্স। লন্ডনের অ্যাবি রোড স্টুডিওতে চলছে তৈরির কাজ। থাকবে ‘পেনি লেন’ ও ‘স্ট্রবেরি ফিল্ডস ফরএভার’ গান দুটির বিরল সংস্করণ। পাওয়া যাবে স্টুডিওতে রেকর্ড করার সময়ের গানের বিভিন্ন সংস্করণ। প্যাকেজে যুক্ত করা হয়েছে পল ম্যাককার্টনি ও জাইলস মার্টিনের ভূমিকাসমৃদ্ধ ১৪৪ পৃষ্ঠার একটি বই। ১৯৯২ সালে করা দ্য মেকিং অব সার্জেন্ট পেপার নামে একটি প্রামাণ্যচিত্রও থাকছে প্যাকেজে।২০০৩ সালে অ্যালবামটিকে লাইব্রেরি অব কংগ্রেসে ন্যাশনাল রেকর্ডিং রেজিস্ট্রিতে সাংস্কৃতিক, ঐতিহাসিক, নন্দনতাত্ত্বিক দিক থেকে গুরুত্বপূর্ণ হিসেবে অন্তর্ভুক্ত করা হয়।অ্যালবামের অর্ধশতাব্দী পূর্তিতে এই বিশাল কর্মযজ্ঞ নিয়ে কী ভাবছেন জীবিত বিটলস শিল্পীরা? রিংগো স্টার বলেছেন, ‘সার্জেন্ট পেপার সে বছরের অনুভূতিটা ধরতে পেরেছিল বলে মনে হয়।’ আর পল ম্যাককার্টনি বললেন, ‘ভাবতেই অবাক লাগে যে চারজন শিল্পী, একজন দারুণ প্রযোজক ও তাঁর শব্দ প্রকৌশলী মিলে কীভাবে তৈরি করেছিল দীর্ঘস্থায়ী এক শিল্প। ৫০ বছর পর আমরা এমন এক অনুরাগ ও বিস্ময় নিয়েই অ্যালবামটি ফিরে দেখছি।’ বিলবোর্ড অবলম্বনে।
