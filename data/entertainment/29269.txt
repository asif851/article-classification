
বলিউডের নতুন মুখ তাপসী পান্নু নিতান্তই গোবেচারা। গত বছর ‌‘পিংক’-এর পর এ বছর মুক্তি পেতে যাচ্ছে তাঁর অ্যাকশন ছবি ‘নাম শাবানা’। সেখানে বেশ মারমুখী চরিত্রে দেখা যাবে পান্নুকে। অথচ ব্যক্তিগত জীবনে কোনো দিন কাউকে থাপ্পড়ও মারেননি তিনি।
নতুন ছবিটিতে গুরুত্বপূর্ণ চরিত্রে অভিনয় করছেন পান্নু। বলেছেন, ‘ছোটবেলা থেকেই আমি বেশ সক্রিয়। স্কুলে প্রচুর খেলাধুলা করতাম, কিন্তু মারমুখী ছিলাম না। এমনকি কোনো দিন কাউকে থাপ্পড়ও মারিনি।’ গতকাল শুক্রবার নতুন ছবির ‘জিনদা’ গানটির অবমুক্তির সময় কথাগুলো বলেন পান্নু।‘নাম শাবানা’ ছবিতে তাঁকে দেখা যাবে একজন গুপ্তচরের ভূমিকায়। এ ছবি প্রসঙ্গে তিনি বলেন, ‘অ্যাকশন দৃশ্যেগুলোর জন্য প্রচুর খাটতে হয়েছিল আমাকে। এমনকি নিতে হয়েছিল ফিজিওথেরাপি। দৃশ্যগুলোর শুটিংয়ের পর শরীরের পেশি ও গিঁটে রীতিমতো ব্যথা হয়ে গিয়েছিল। কাজটা খুব একটা সহজ ছিল না। একেতো নতুন, তার ওপর ব্যক্তিগত জীবনে এসবের চর্চা নেই।’
তাহলে ছবিটা করতে যথেষ্ট কষ্ট হয়েছে? এমন প্রশ্নের জবাবে পান্নু বলেন, ‘নিরাজ (পান্ডে) ও অক্ষয় স্যার ভীষণ সহযোগিতা করেছেন। রোমাঞ্চিত বোধ করছিলাম এই ভেবে যে আমি একেবারেই নতুন। এটি আমার দ্বিতীয় ছবি। নতুন অভিনয়শিল্পী হিসেবে মূল চরিত্র পাওয়া কঠিন, কথাটা কিন্তু সত্য নয়।’
অ্যাকশন থ্রিলার ‘নাম শাবানা’ পরিচালনা করছেন শিব নায়ার। ২০১৫ সালে নির্মিত ছবি ‘বেবি’ ছবিটির আগের গল্প নিয়ে নির্মিত ‘নাম শাবানা’। এতে আরও অভিনয় করেছেন অনুপম খের, পৃথ্বীরাজ সুকুমার, মনোজ বাজপেয়ি, ড্যানি ডেনজংপা প্রমুখ। একটি বিশেষ চরিত্রে দেখা যাবে অক্ষয় কুমারকে। ছবিটি মুক্তি পাবে ৩১ মার্চ। ইন্ডিয়ান এক্সপ্রেস।
