
আড়ং ডেইরি-চ্যানেল আই বাংলার গান–এর (পাওয়ার্ড বাই ইউনিভার্সাল ফুড) প্রথম আসরের চ্যাম্পিয়নের মুকুট উঠল ময়মনসিংহের শারমীনের মাথায়। রাজধানীর মিরপুরে শহীদ সোহরাওয়ার্দী ইনডোর স্টেডিয়ামে গত শুক্রবার সন্ধ্যায় ছিল এই নিয়ে জমকালো আয়োজন। দর্শকদের এসএমএস ভোট আর বিচারকদের রায়ে চ্যাম্পিয়নের মুকুট জয় করেন এই শিল্পী। পুরস্কার হিসেবে ঝলমলে মুকুটের পাশাপাশি তিনি পান পুরস্কারের অর্থমূল্য ১০ লাখ টাকার চেক। 
প্রতিযোগিতায় প্রথম রানারআপ ফরিদপুরের মো. খায়রুল ইসলাম পান ৫ লাখ টাকার চেক। দ্বিতীয় রানারআপ (যৌথভাবে) চাঁপাইনবাবগঞ্জের ইয়াসমিন অংকন ও রাজশাহীর আল-আমিন আলী পান ৩ লাখ টাকার চেক। সারা দেশ থেকে এই প্রতিযোগিতায় অংশ নিয়েছিলেন প্রায় ৬০ হাজার প্রতিযোগী।
ইউনিভার্সাল ফুড লিমিটেডের সৌজন্যে ‘স্বর্ণালি কণ্ঠ’র জন্য ১ লাখ টাকার চেক পেয়েছেন চট্টগ্রামের ইলমা বিনতে বখতেয়ার। ‘আলোকিত শিল্পী’ ও ‘উজ্জ্বল তারকা’র ১ লাখ টাকার চেক পেয়েছেন যথাক্রমে ফরিদপুরের মো. বিল্লাল হোসেন ও মো. নাজমুল হাসান।
চ্যাম্পিয়ন, প্রথম ও দ্বিতীয় রানারআপ পুরস্কারের অর্থমূল্য ছাড়াও পেয়েছেন ইমপ্রেস এভিয়েশনের সৌজন্যে হেলিকপ্টার ভ্রমণের সুযোগ, ইমপ্রেস অডিও ভিশন থেকে সিডি ও ডিভিডি প্রকাশ, ইমপ্রেস টেলিফিল্মের চলচ্চিত্রে গান গাওয়ার সুযোগ ইত্যাদি। হেলিকপ্টার ভ্রমণের সুযোগের পুরস্কারটি তুলে দেন চ্যানেল আইয়ের পরিচালক জহিরউদ্দিন মাহমুদ। বিজয়ী ব্যক্তিদের জন্য পুরস্কার ঘোষণা করেন চ্যানেল আইয়ের পরিচালক ও বার্তাপ্রধান শাইখ সিরাজ। 
বিজয়ীদের হাতে পুরস্কার তুলে দেন ব্র্যাকের চেয়ারপারসন স্যার ফজলে হাসান আবেদ, চ্যানেল আইয়ের ব্যবস্থাপনা পরিচালক ফরিদুর রেজা সাগর, চ্যানেল আইয়ের পরিচালক ও বার্তাপ্রধান শাইখ সিরাজ এবং পরিচালক মুকিত মজুমদার, ব্র্যাক ডেইরি অ্যান্ড ফুড এন্টারপ্রাইজেসের পরিচালক তৌফিকুর রহমান, ইউনিভার্সাল ফুড লিমিটেডের ব্যবস্থাপনা পরিচালক সোহানী হোসাইন, প্রতিযোগিতার প্রধান দুই বিচারক রেজওয়ানা চৌধুরী বন্যা ও আইয়ুব বাচ্চু, সংগীতশিল্পী সাংসদ মমতাজ ও রুনা লায়লা। এ সময় বিচারকদের সঙ্গে গাওয়া সেরা-৭-এর একটি সিডির মোড়ক উন্মোচন করেন অতিথিরা। এটি প্রকাশ করেছে ইমপ্রেস অডিও ভিশন। 
স্যার ফজলে হাসান আবেদ বলেন, কর্মময় নাগরিক জীবনের ব্যস্ততা সত্ত্বেও এখানে যে পরিবেশ সৃষ্টি হয়েছে, তাতে বোঝা যাচ্ছে অনুষ্ঠানটি কত জনপ্রিয়। এ সময় তিনি ব্র্যাকের কার্যক্রমের কিছু অংশ তুলে ধরেন। তিনি আশা করেন, আড়ং ডেইরি ও চ্যানেল আইয়ের এ উদ্যোগ গ্রামীণ লোকসংগীতের উন্নয়নে বিশেষ অবদান রাখবে।
এরপর প্রতিযোগিতার প্রধান দুই বিচারক রেজওয়ানা চৌধুরী বন্যা ও আইয়ুব বাচ্চু মঞ্চে আসেন। বন্যার গাওয়া ‘কেন পিরিতি বাড়াইলা’ গানের সঙ্গে ২০ নারী শিল্পী প্রদীপ নিয়ে মঞ্চে প্রবেশ করেন। রেজওয়ানা চৌধুরী বন্যা শুভেচ্ছা জানিয়ে বলেন, ‘এই প্রতিযোগিতার সঙ্গে সম্পৃক্ত থাকতে পেরে অসম্ভব সম্মানিত হয়েছি।’ আইয়ুব বাচ্চুর ‘সেই তুমি’ গানের সঙ্গে ৩০ জন নৃত্যশিল্পী মঞ্চে আসেন। আইয়ুব বাচ্চু বলেন, ‘এই প্রতিযোগিতায় এসে আমি অনেক কিছু শিখেছি।’
বিজয়ীদের নাম ঘোষণা করেন ফারজানা ব্রাউনিয়া। প্রতিযোগিতাটি পরিচালনা করেছেন ইজাজ খান। অনুষ্ঠানটি উপস্থাপনা করেন সিজিল মির্জা।
