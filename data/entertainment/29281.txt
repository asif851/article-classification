
বলিউড অভিনেত্রী শ্রদ্ধা কাপুর অভিনয় করবেন ব্যাডমিন্টন খেলোয়াড় সাইনা নেহওয়ালের জীবনীভিত্তিক ছবিতে। গতকাল একটি টুইট করে শ্রদ্ধা এ খবর সবাইকে জানান। ভারতের এই তারকা ব্যাডমিন্টন খেলোয়াড়ের জীবনকে পর্দায় তুলে ধরতে পারার সুযোগ পেয়ে দারুণ খুশি। টুইটারে তিনি সবার কাছ থেকে এ চরিত্রে অভিনয়ের জন্য শুভকামনা ও সহযোগিতা চান।
শ্রদ্ধা কাপুর এ মুহূর্তে আরও একটি জীবনীনির্ভর সিনেমার কাজে ব্যস্ত। ‘হাসিনা’ নামের ওই ছবিতে শ্রদ্ধা অভিনয় করছেন ভারতের কুখ্যাত সন্ত্রাসী দাউদ ইব্রাহিমের বোন হাসিনা পার্কারের চরিত্রে। নাম শুনেই বুঝতে পারছেন ৩০ বছর বয়সী এ অভিনেত্রী থাকছেন ছবির নাম ভূমিকায়। নতুন জীবনীনির্ভর ছবিটির নাম রাখা হয়েছে ‘সাইনা’। ছবিটি পরিচালনা করবেন আমল গুপ্তে। হিন্দুস্তান টাইমস।
