
গায়ক আসিফ আকবর এবার সিনেমা প্রযোজনায় আসছেন। তাঁর প্রযোজিত প্রথম সিনেমায় নায়ক হতে যাচ্ছেন খলচরিত্রের জনপ্রিয় অভিনেতা মিশা সওদাগর। ৪ জানুয়ারি মিশার জন্মদিনে আসিফ সিনেমা বানানোর ঘোষণা দেন। এরই মধ্যে সিনেমার বিষয়বস্তুও চূড়ান্ত করে ফেলেছেন তিনি। প্রথম আলোকে গত বৃহস্পতিবার আসিফ জানালেন ছবি সম্পর্কে তাঁর পরিকল্পনার কথা।
১৯৮৬ সালে এফডিসির নতুন মুখের সন্ধানে কার্যক্রমে নায়ক নির্বাচিত হন বাংলাদেশি সিনেমার খলচরিত্রের জনপ্রিয় অভিনেতা মিশা সওদাগর। এর ঠিক তিন বছর পর ছটকু আহমেদ পরিচালিত ‘চেতনা’ এবং পরবর্তী সময়ে আলমগীর কুমকুমের ‘অমর সঙ্গী’ ছবিতেও নায়ক হিসেবে অভিনয় করেন মিশা। দীর্ঘ দুই যুগ পর আবারও বাংলা সিনেমার এই খল চরিত্রের অভিনেতাকে নায়ক হিসেবে দেখতে পাবেন দর্শকেরা। সিনেমার সম্ভাব্য নাম ‘বাপের দোয়া কি কম দামি’।২৩ বছর ধরে খলচরিত্রে অভিনয় করছেন মিশা সওদাগর। গত শুক্রবার সকালে প্রথম আলোকে মিশা বলেন, ‘শুরুতে আমি যে নায়ক ছিলাম, এটা এখনকার অনেকেই জানেন না। আসিফ আমাকে খুব ভালোবাসে। তার প্রযোজিত এই ছবিতে একটা দারুণ গল্প আছে। আমাকে সেই গল্পের নায়ক হওয়ার প্রস্তাব করেছে। আমিও গল্পটা শুনে ভালো লাগায় রাজি হয়েছি।’২০১৫ সালের আগস্টে প্রথম আলো অনলাইনে প্রকাশিত এক সাক্ষাৎকারে মিশা বলেছিলেন, ‘যদি কেউ আমাকে নায়ক হিসেবে চান, তাহলে গল্প দেখে সিদ্ধান্ত নেব। প্রধান চরিত্র হলে অবশ্যই করব। মানুষ তথাকথিত নায়ক বলতে যা বোঝায় তা নয়, গল্পের নায়ক হলে অবশ্যই করব। অ্যান্টি-হিরো হলেও বেশির ভাগ ছবিতে দর্শকের হাততালি আমার পক্ষে নিয়ে এসেছি।’মিশা জানান, ‘বাপের দোয়া কি কম দামি’ সিনেমায় তাঁর বিপরীতে অভিনয় করার কথা রয়েছে বাংলাদেশের শাবনূর অথবা কলকাতার ঋতুপর্ণার। ফেব্রুয়ারি থেকে এই ছবির শুটিংয়ের জন্য সময় বরাদ্দ রেখেছেন বলেও জানান তিনি।আসিফ বলেন, ‘সিনেমার চিত্রনাট্য তৈরি এবং চরিত্র বিন্যাস নিয়ে ভাবছি। পরিবারের প্রধান কর্তা বাবাকে কেন্দ্র করে তৈরি হবে আমার প্রথম সিনেমা। আপাতত কেন্দ্রীয় চরিত্রে যিনি অভিনয় করবেন, তাঁকে চূড়ান্ত করা হয়েছে। বাকিগুলো কিছুদিনের মধ্যে ঠিক করে ফেলব।’
