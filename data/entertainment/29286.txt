
মানুষ পারেও বটে! বড় বড় তারকা থেকে শুরু করে শিশু শিল্পীদেরও বুঝি তাঁরা রেহাই দেবেন না। ‘বজরঙ্গি ভাইজান’ সিনেমার সেই ছোট্ট মেয়ে হারশালির অভিনয়ে মুগ্ধ হয়ে যাঁরা ওকে মাথায় তুলেছিলেন, তাঁরাই আজ সামান্য এক কারণে বেচারিকে একেবারে ধুয়ে দিলেন। মাত্র আট বছরের হারশালি মালহোত্রা কী এমন করল যে সামাজিক যোগাযোগমাধ্যমে তার ওপর এত রাগ ঝাড়া হচ্ছে? 
শুনুন তাহলে। ১৬ জুলাই ছিল বলিউড অভিনেত্রী ক্যাটরিনা কাইফের জন্মদিন। জন্মদিনে ক্যাটের ফেসবুক ওয়ালে হারশালি এই অভিনেত্রীর সঙ্গে তোলা একটি ছবি পোস্ট করে তাঁকে জন্মদিনের শুভেচ্ছা জানায়। হারশালি ছবির ক্যাপশনে লিখেছে, ‘শুভ জন্মদিন ক্যাটরিনা কাইফ আন্টি।’এই ক্যাপশন দেখেই খেপে গিয়েছেন ক্যাটরিনার কয়েকজন ভক্ত। তাঁদের প্রিয় নায়িকাকে দিদি না বলে কেন হারশালি ‘আন্টি’ বলে ডাকল—এই নিয়ে একের পর এক মন্তব্য আসতে থাকে ছবির নিচে। এই সম্বোধনে অবশ্য ক্যাটের কোনো আপত্তি নেই। কারণ, তিনি খুব ভালোভাবেই এই শিশু শিল্পীর শুভেচ্ছাবার্তার জবাব দিয়েছেন। হারশালির উদ্দেশে তিনি লিখেছেন, ‘ধন্যবাদ আমার ভালোবাসা।’ ফিল্মফেয়ার।
