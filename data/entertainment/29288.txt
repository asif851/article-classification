
হলিউডে যেন পাল্লা দিয়েই চলছে ছবি দুটির কাজ। দীপিকা-ভিন ডিজেলের ‘এক্স এক্স এক্স: দ্য রিটার্ন অব জ্যান্ডার কেজ’ আর প্রিয়াঙ্কা-জনসনের ‘বেওয়াচ’। মজার বিষয় হলো, দীপিকা-ভিন ডিজেল ও প্রিয়াঙ্কা-জনসনের এই দুটি ছবি একই প্রোডাকশন হাউসের ব্যানারেই বাজারে আসছে। ছবি দুটি মুক্তি দিচ্ছে প্যারামাউন্ট পিকচার্স।
দীপিকা অভিনীত ছবিটির মুক্তির দিন ঠিক হয়েছে আগামী বছরের ২০ জানুয়ারি। আর সম্প্রতি জানা গেছে, প্রিয়াঙ্কার ‘বেওয়াচ’ ছবির মুক্তির দিনটি ঠিক করা হয়েছে আগামী বছরের ১৯ মে।‘দেশি গার্ল’ প্রিয়াঙ্কা চোপড়ার ‘বেওয়াচ’ ছবির মাধ্যমেই হলিউডে অভিষেক হচ্ছে। ‘বেওয়াচ’ সিরিজের কাহিনি অবলম্বনে নতুন ছবি ‘বেওয়াচ’-এ ‘দ্য রক’খ্যাত জনপ্রিয় অভিনেতা ডোয়েন জনসনের বিপরীতে অভিনয় করছেন প্রিয়াঙ্কা।এক সময়ের তুমুল জনপ্রিয় টিভি সিরিজ ছিল ‘বেওয়াচ’। এই সিরিজের কাহিনি থেকেই প্রিয়াঙ্কা-জনসন অভিনীত নতুন ‘বেওয়াচ’ ছবির চিত্রনাট্য তৈরি হয়েছে। এ ছবিতে আরও অভিনয় করছেন জ্যাক অ্যাফ্রন ও অ্যালেকজান্ড্রা ড্যাড্ডারিও। এর মধ্যেই সহ-অভিনেতাদের নিয়ে অভিনয়ের কাজ শুরু করে দিয়েছেন ‘দ্য রক’ জনসন।
