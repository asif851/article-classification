
ভারতের বাংলা ছবির অন্যতম জনপ্রিয় অভিনেত্রী ঋতুপর্ণা সেনগুপ্ত গত শতকের নব্বই দশক থেকে বাংলাদেশের চলচ্চিত্রে কাজ করছেন। এই দীর্ঘ সময়ে সহশিল্পী হিসেবে পেয়েছেন হুমায়ুন ফরীদি, মান্না, জসিম, ফেরদৌসসহ এ সময়ের আরিফিন শুভকে। কিন্তু শীর্ষ নায়ক শাকিব খানের সঙ্গে তাঁর কোনো কাজ করা হয়নি। এই নায়িকার ইচ্ছা, শাকিব খানের সঙ্গে কাজ করবেন তিনি। প্রথম আলোর সঙ্গে আলাপে তেমনটাই জানালেন।
বাংলাদেশের পাশাপাশি ভারতের কলকাতায় এখন দারুণ জনপ্রিয় শাকিব খান। কলকাতার শীর্ষস্থানীয় কয়েকটি প্রযোজনা প্রতিষ্ঠান শাকিব খানকে নিয়ে ছবি নির্মাণের পরিকল্পনা করছে। সেখানে চিত্রপরিচালক এবং অভিনয়শিল্পীরাও শাকিবের ব্যাপারে বেশ আন্তরিক। তাঁদের বিভিন্ন সাক্ষাৎকার থেকে তা জানা গেছে।
ঋতুপর্ণা সেনগুপ্ত বলেন, ‘শাকিব খান একধরনের ছবি করছে। ভালোই হচ্ছে। পুরোপুরি বাণিজ্যিক। আমি চাই, শাকিব আরও ভালো করুক। কারণ, একটা দেশ থেকে আরেকটা দেশে গিয়ে সাফল্য পাওয়া চাট্টিখানি কথা নয়। এটা শাকিব তাঁর কাজ দিয়ে অর্জন করেছে। সবাইকে টেক্কা দিয়ে এ জায়গা অর্জন করা অনেক কষ্টের। কারণ, আমি নিজেও কলকাতার পাশাপাশি বাংলাদেশে কয়েকটি ছবিতে কাজ করেছি। ছবিগুলো দর্শক পছন্দ করেছে। সে কারণে আমি বুঝি, বাইরের দেশে জনপ্রিয়তা পাওয়া কতটা কষ্টের।’
দুই দশকের বেশি সময় ধরে বাংলাদেশে কাজ করলেও শাকিব খানের সঙ্গে কাজ করা হয়নি ঋতুপর্ণার। বললেন, ‘ভেবে দেখলাম, একমাত্র শাকিবের সঙ্গে কাজ করা হয়নি। এর বাইরে সবার সঙ্গে অভিনয় করেছি। সামনে নিশ্চয় ভালো কোনো পরিচালক আমাদের নিয়ে ভাববেন। তখন কাজ করা হবে।’
শাকিব খান কলকাতায় এখন ‘ভাইজান এল রে’ নামে নতুন একটি ছবির শুটিং নিয়ে ব্যস্ত। এই ছবিতে তাঁর বিপরীতে অভিনয় করছেন শ্রাবন্তী।
