
নব্বই দশকের জনপ্রিয় বলিউড অভিনেত্রী কারিশমা কাপুর। ‘রাজা হিন্দুস্তানি’, ‘বিবি নম্বর ওয়ান’, ‘দিল তো পাগল হ্যায়’, ‘জুবাঈদা’, ‘ফিজা’-এর মতো ছবিতে দুর্দান্ত অভিনয় করে জিতে নিয়েছিলেন দর্শকদের মন। এরপর সংসার-সন্তান নিয়ে ব্যস্ত হয়ে বলিউড থেকে নিজেকে গুটিয়ে নেন। কিন্তু কারিশমার মেয়ে সামাইরা ঠিকই মায়ের পথ অনুসরণ করে অভিনয়ে নাম লিখিয়েছে।দশ বছরের সামাইরা সম্প্রতি একটি স্বল্পদৈর্ঘ্য চলচ্চিত্রে অভিনয় করেছে। ১৯তম আন্তর্জাতিক শিশু চলচ্চিত্র উৎসবে ‘বি হ্যাপি’ নামের এই ছবিটির উদ্বোধনী প্রদর্শনী হয়। শুধু অভিনয়ই নয়, এই চলচ্চিত্রের চিত্রনাট্য, চিত্রগ্রহণ এবং সম্পাদনাতেও অবদান আছে তার। সামাইরার এই ছবিটি উৎসবে ‘খুদে পরিচালক’ বিভাগে নির্বাচিত হয়েছে। সাইফ আলী খানের ছেলে ইব্রাহীম এবং শেখর কাপুরের মেয়ে কাবেরী কাপুরও ছিল এই স্বল্পদৈর্ঘ্য চলচ্চিত্রের সৃজনশীল দলে।রবিবার, মা কারিশমা কাপুর এবং খালা কারিনা কাপুর খান হায়দরাবাদে ১৯ তম আন্তর্জাতিক শিশু চলচ্চিত্র উৎসবে ছোট্ট সামাইরার ছবি দেখতে হাজির হয়েছিলেন।গর্বিত মা কারিশমা মেয়ের কাজের প্রসঙ্গে বলেন, ‘সামাইরা এ ধরনের কাজের সঙ্গে যুক্ত হওয়াতে আমি ভীষণ খুশি। এই ছবিতে যে নীতিকথা বলা হয়েছে তাও দারুণ। নিজের যা আছে তাই নিয়ে খুশি থাকতে বলার কথাই এখানে বলা হয়েছে।’
মেয়ে তো অভিনয়ে নাম লিখিয়েই ফেললেন কিন্তু কারিশমা কবে ফিরছেন রুপালি পর্দায়? এর উত্তর দিলেন অভিনেত্রী নিজেই-‘আপাতত নয়’।‘আমি এখনো পর্দায় ফিরে আসার কোনো পরিকল্পনা করিনি। এখন আমি আমার পরিবার নিয়ে ব্যস্ত। এ ছাড়া, ডায়াবেটিস নিয়ে সচেতনতা বাড়াতেও কাজ করছি। এখন আমরা সবাই যেহেতু খুব ব্যস্ত জীবন যাপন করি তাই আমার মনে হয় আমাদের স্বাস্থ্যের প্রতি আরও সচেতন হওয়া উচিত’, একটি অনুষ্ঠানে এই কথা বলেন ৪১ বছর বয়সী এই তারকা।ভারতের জাতীয় চলচ্চিত্র পুরস্কারপ্রাপ্ত এই অভিনেত্রী ২০০৩ সালে বিয়ে করেছিলেন ব্যবসায়ী সঞ্জয় কাপুরকে। গত বছর তাঁদের বিবাহ বিচ্ছেদ হয়। তাঁদের ঘরে দুই সন্তান। বড় মেয়ে সামাইরা এবং পাঁচ বছরের ছেলে কিয়ান। এনডিটিভি।
