
নতুন বছরের শুরুতেই ঢাকাই ছবির অভিনেত্রী মাহিয়া মাহি দুটি নতুন ছবিতে তাঁর অভিনয়ের খবর দিয়েছিলেন। তিনি বলেছিলেন, ছবির নামধাম ঠিক না হলেও ওই দুটি ছবিতে অভিনয়ের জন্য চূড়ান্তভাবে চুক্তিবদ্ধ হয়েছেন তিনি। মাহি এ-ও জানিয়েছিলেন, এ ছবি দুটিতে পরিচালক হিসেবে থাকছেন বদিউল আলম খোকন ও তন্ময় তানসেন। মাহির দেওয়া এই তথ্য সম্প্রতি প্রথম আলোর বিনোদন পাতায় ছাপা হয়। কিন্তু খবরটি পত্রিকায় প্রকাশিত হওয়ার দিনই তন্ময় তানসেন তাঁর ফেসবুক পেজে এক স্ট্যাটাসে লেখেন, ‘দেশবাসীকে বলছি, নতুন বছরে আমি কোনো নতুন ছবিতে কাজের জন্য চুক্তিবদ্ধ হইনি।’এরপর বিষয়টি নিয়ে মাহিয়া মাহির সঙ্গে মুঠোফোনে যোগাযোগ করা হলে তিনি বলেন, ‘আমি যখন ছবি দুটিতে চুক্তি করি, তখন প্রযোজক ও প্রযোজনা প্রতিষ্ঠান থেকে এই পরিচালক দুজনের নাম বলা হয়েছিল।’ তিনি বলেন, ‘পরিচালক তন্ময় তানসেন বিষয়টি জানেন না কিংবা তিনি যদি ওই ছবিতে কাজের জন্য এখনো চুক্তিবদ্ধ না হয়ে থাকেন, সেটা তো আমার বিষয় না। তবে আমি পত্রিকায় বলার পর ফেসবুকে সেটা নেতিবাচকভাবে জানিয়ে দেওয়াটা আমার কাছে কেমন যেন মনে হয়েছে।’ফেসবুকে লিখে দেওয়ার বিষয়টি নিয়ে তন্ময় তানসেনের সঙ্গে কথা বললে তিনি বলেছেন, ‘নতুন বছরে আমি তো কোনো ছবির জন্য এখনো চুক্তিবদ্ধ হইনি, তাই লিখেছি।’কিন্তু পত্রিকায় মাহির খবর দেখেই তো আপনি ফেসবুকে স্ট্যাটাসটি দিয়েছেন? এমন প্রশ্নে তন্ময় তানসেন বলেন, ‘হ্যাঁ, কারণ খবরে আমার নাম বলা হচ্ছে অথচ আমি এখনো ছবি করার জন্য চুক্তিবদ্ধই হইনি। তাই আমি ফেসবুকে সবাইকে জানিয়েছি।’
