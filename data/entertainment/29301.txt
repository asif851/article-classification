
একটা গল্প-ভাবনা এসেছে শাকিব খানের মাথায়। গল্পের পোকাটা সরছেই না মাথা থেকে। চট করে লিখে ফেললেন নির্যাতিত একটি মেয়েকে নিয়ে গল্পটি। তারপর কথা বললেন পরিচালক শামীম আহমেদের সঙ্গে। শামীম লুফে নিলেন ভাবনাটা। তারপর সেই গল্প থেকে চিত্রনাট্য লেখার জন্য বললেন আবদুল্লাহ জহির বাবুকে। ব্যস! এবার ঢালিউড তারকার গল্প নিয়েই তৈরি হচ্ছে ছবি। ছবির নাম গাদ্দার। কেন এ রকম নামকরণ? শাকিব খান একটু হেসে বললেন, ‘সেটা দেখার জন্য তো আপনাকে সিনেমা হলে যেতে হবে!’গাদ্দার ছবির মূল দুটি ভূমিকায় অভিনয় করবেন শাকিব খান আর অপু বিশ্বাস।নিয়মিত গল্প লেখার ইচ্ছা আছে কি না, জানতে চাইলে শাকিব বললেন, ‘না, নিয়মিত চলচ্চিত্রের গল্প লেখার ইচ্ছা নেই। আর গল্প তো হুটহাট মাথায় আসেও না। যদি ভালো গল্প মাথায় আসে, পরিচালকের পছন্দ হয়, তবেই লিখব।’শামীম আহমেদ বলেন, ‘শাকিব ভাইয়ের কাছ থেকে গল্পটি শুনে মনে হলো, আমাদের চলচ্চিত্রে এ ধরনের গল্প নিয়ে ছবি এখনো তৈরি হয়নি।’কবে শুটিং শুরু হবে? পরিচালক জানান, শীতের শুরুতেই পুরো টিম নেমে পড়বে ছবির প্রস্তুতি নিতে।
