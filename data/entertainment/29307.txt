
কুসুম শিকদার। মাছরাঙা টিভিতে আজ প্রচারিত হবে টেলিছবি প্রেম ও সময়ের গল্প। এতে অভিনয় করেছেন তিনি।
‘প্রেম ও সময়ের গল্প’...ত্রিভুজ প্রেমের গল্প। লিখেছেন ও পরিচালনা করেছেন আর এ রাহুল। কাজটা করেছিলাম মাস দুয়েক আগে।অভিনয়ের শিল্পীরা...কল্যাণ আর আমার সঙ্গে একজন খুব পরিচিত শিল্পীর অভিনয়ের কথা ছিল। কিন্তু শুটিংয়ের আগের রাতে ফোন করে পরিচালককে জানালেন, তিনি অভিনয় করতে পারবেন না। পরে জানা গেছে, ওই সময় তিনি অন্য আরেকটি নাটকের কাজ করেছেন। এই হলো আমাদের পেশাদার শিল্পীদের পেশাদারি মনোভাব! শুটিং শুরু হবে সকাল ১০টায়। তার ঘণ্টা দুয়েক আগে আরেকজন শিল্পীকে পাওয়া যায়। তিনি মঞ্চে কাজ করেন। ক্যামেরার সামনে খুব একটা কাজ করা হয়নি। কিন্তু মজার ব্যাপার হলো, তিনি টিভির অনেক প্রতিষ্ঠিত শিল্পীর চেয়েও ভালো অভিনয় করেছেন।সত্যপাহাড়...বাংলাভিশনে আজ এই ধারাবাহিকটির প্রচার শেষ হচ্ছে। পরিচালক সকাল আহমেদ। নাটকে আমি কথা বলতে পারি না। আসলে এটা ছিল আমার অভিনয়। কারণ, পরিবারের সবার কর্মকাণ্ড আমাকে এ ধরনের অভিনয় করতে বাধ্য করে। একপর্যায়ে জানা যায়, হিমালয়ে একটি সত্যপাহাড় আছে। পরিবারের সবাই সেখানে গিয়ে সত্য কথা বললে মেয়েটি আবার কথা বলতে পারবে। আমরা এই অংশটির শুটিং করেছিলাম নেপালের কাঠমান্ডুতে।চলচ্চিত্রে অভিনয়...আমি কিন্তু বাণিজ্যিক ছবিতে অভিনয় করতে চাই। কয়েকজন পরিচালকের সঙ্গে আলোচনা হচ্ছে।নাটকে অভিনয়...গত মাস দুয়েক আমি কোনো এক ঘণ্টার নাটক, ধারাবাহিক নাটক কিংবা টেলিছবির কাজ করিনি। আমরা তো কাজ করি দর্শকদের জন্য। সেই দর্শকই যদি তা না দেখে, তাহলে এসব কাজ করে লাভ কী? যেখানেই যাই, শুনি ভারতের টিভি চ্যানেল, বাংলা সিরিয়াল আর হিন্দি সিরিয়ালের কথা। এসব শুনতে আর ভালো না। নিজের মধ্যে কেমন যেন হতাশা কাজ করেছে। ভেবেছিলাম অনেক তো হলো, টিভির জন্য আর কোনো কাজ করব না। এখন কয়েকজন নির্মাতা খুব অনুরোধ করছেন। বুঝতে পারছি, মন খারাপ করে বসে থাকার উপায় নেই। শিগগিরই আবার ক্যামেরার সামনে দাঁড়াব। বিনোদন প্রতিবেদক
 
