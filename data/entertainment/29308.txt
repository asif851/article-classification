
‘টয়লেট : এক প্রেম কথা’ ছবির সাফল্যের পর আরেকটি সামাজিক সমস্যা নিয়ে ছবি করেছেন বলিউড তারকা অক্ষয় কুমার। এবার তাঁর ছবির বিষয় ‘মেয়েদের মাসিক, তা নিয়ে নানা কুসংস্কার ও অন্ধবিশ্বাস’। অক্ষয় তাঁর ‘প্যাডম্যান’ ছবির প্রচার নিয়ে এখন খুবই ব্যস্ত। বাস্তবের ‘প্যাডম্যান’ অরুণাচালাম মুরুগানান্থামের জীবনের ওপর ভিত্তি করে তৈরি হয়েছে ছবিটি। এখানে অক্ষয়কে দেখা যাবে অরুণাচালমের চরিত্রে।
ভারতের আসল ‘প্যাডম্যান’ অরুণাচালমকে অনেক বিদ্রূপ আর উপহাসের মুখোমুখি হতে হয়েছে। কারণ, স্যানিটারি ন্যাপকিন বানিয়ে গ্রামের মেয়েদের নিজের হাতে তা দিতেন। মেয়েদের মাসিককে ঘিরে চিরাচরিত এই কুসংস্কারের প্রতি তিনি প্রথম আঙুল তোলেন। কিন্তু আজ তিনি ভারতের গর্ব।
অক্ষয় কুমার কখনো উপহাসের শিকার হয়েছেন? প্রথম আলোকে তিনি বলেন, ‘হ্যাঁ। ক্যারিয়ারের গোড়ার দিকে নানা অস্বস্তিকর পরিস্থিতিতে পড়তে হয়েছে। আমিও উপহাসের শিকার হয়েছি। একজনের কথা এই মুহূর্তে মনে পড়ছে। তাঁর নাম জানতে চাইবেন না প্লিজ। একটা ছবিতে আমি ছাড়া আরেকজন হিরো ছিলেন। তাঁর আগের সব ছবি হিট, আর আমার পরপর ছবি ফ্লপ। সেই হিরোকে থাকতে দেওয়া হয় এক বিলাসবহুল স্যুইটে। আর আমার জন্য সিঙ্গেল রুম। এমনকি আমাকে বাসে করে ছবির সেটে যেতে হয়। আর তাঁকে দেওয়া হয় গাড়ি। ফ্লাইটের ইকোনমি ক্লাস থেকে আজ প্রাইভেট জেটে আমি ট্র্যাভেল করছি।’
২৭ বছরের লম্বা ইনিংসের ‘ব্যাড প্যাচ’ কীভাবে সামলেছেন? অক্ষয় বলেন, ‘আমার জীবনে অনেক ব্যাড প্যাচ এসেছে। আমি সাফল্যকে কখনো গুরুত্ব দিইনি, আবার ব্যর্থতাকেও না। আমার যখন পরপর আটটা ছবি ফ্লপ করেছে, এক সাংবাদিক আমাকে এক ইভেন্টের রেড কার্পেটে প্রশ্ন করেন, “এতগুলো ছবি ফ্লপ, কেমন লাগছে?” আমি তাঁকে বলেছিলাম, আপনার টিভি চ্যানেলের টিআরপি কমে গেছে, তাই আপনার ঠিক যেমন লাগছে, আমারও তেমন লাগছে।’
‘প্যাডম্যান’ ছবির দুই নায়িকা রাধিকা আপ্তে আর সোনম কাপুর। তাঁদের ব্যাপারে অক্ষয় বলেন, ‘আমি সব সময় বলি, আমরা তিনজন পিপিপি। আমি পাঞ্জাব, ওরা একজন পুনে আর অন্যজন প্যারিস থেকে এসেছে।’
আপনার পরবর্তী ছবির বিষয় কী? অক্ষয় কুমার বলেন, ‘আপনিই বলুন, কোন দিকটা এবার তুলে ধরা যায়। শুধু আপনাকে নয়, সবাইকে বলছি। আজ সকালে রেডিওর এফএম চ্যানেলের এক প্রতিযোগিতায় একটি মেয়ে জিতে আমার সঙ্গে সাক্ষাতের সুযোগ পান। তিনি আমাকে একটা প্রশ্ন করার সুযোগ পেয়েছিলেন। সেই মেয়েটি আমাকে প্রশ্ন করেন, “পরের ছবিতে কোন বিষয়ের ওপর আলোকপাত করবেন?” আমি বলেছি, আপনিই বলুন। মেয়েটি দৃঢ়তার সঙ্গে বলেন, “পণপ্রথা নিয়ে ছবি বানান।” মেয়েটির চোখের দিকে তাকিয়ে মনে হয়েছে, তিনি হয়তো এর শিকার।’
আর বাল্কি পরিচালিত এবং টুইঙ্কল খান্না প্রযোজিত ‘প্যাডম্যান’ ছবিটি ২৫ জানুয়ারি মুক্তি পাবে।
