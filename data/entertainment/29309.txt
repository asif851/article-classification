
আগ্নেয়াস্ত্র ব্যবহার করে ধুন্ধুমার সব মারকুটে দৃশ্য ছাড়া হলিউডের অ্যাকশন ঘরানার ছবি কল্পনাই করা যায় না। দর্শক চাহিদার কারণে নির্মাতারাও এ ধরনের ছবির দৃশ্যে আগ্নেয়াস্ত্রের যথেচ্ছ ব্যবহার করেন। কিন্তু সম্প্রতি এই সংস্কৃতি থেকে বের হয়ে আসার অনুরোধ জানিয়েছেন মার্কিন প্রেসিডেন্ট বারাক ওবামা। তিনি মনে করেন, হলিউডের ছবির বিভিন্ন দৃশ্যে আগ্নেয়াস্ত্রের যথেচ্ছ ব্যবহার শিশুদের মনে বিরূপ প্রতিক্রিয়া সৃষ্টি করে।সম্প্রতি লস অ্যাঞ্জেলেসের ড্রিম ওয়ার্কস স্টুডিওতে আয়োজিত এক অনুষ্ঠানে ওবামা মন্তব্য করেন, হলিউডের ছবির বিভিন্ন দৃশ্যে আগ্নেয়াস্ত্রের ব্যবহারের মাধ্যমে বিষয়টিকে মহিমান্বিত করার চেষ্টা করা হয়। কিন্তু এই চর্চা থেকে নির্মাতাদের বেরিয়ে আসা উচিত। কারণ ছবির গল্পের মধ্য দিয়ে যা ফুটিয়ে তোলা হয় তা শিশুদের মনোজগতে বড় ধরনের প্রভাব ফেলে। ছবিতে সহিংসতা দেখানো হলে তা শিশুদের দৃষ্টিভঙ্গি এবং জীবনধারাতে নেতিবাচক প্রভাব ফেলতে পারে।
ওবামা আরও বলেন, ছবির মাধ্যমে কোনো বার্তা পৌঁছে দেওয়ার ক্ষেত্রে অনেক বেশি সতর্ক থাকতে হবে। জগতের কল্যাণের জন্য দায়বদ্ধতার কথা ভুলে গেলে চলবে না। শিল্পমাধ্যম অনেক বেশি শক্তিশালী। সুন্দর একটি পৃথিবী গড়ে তুলতে এই শক্তিকে কাজে লাগাতে হবে। ভেদাভেদ ভুলে মানুষকে সহনশীল হওয়ার শিক্ষা ছড়িয়ে দিতে হবে।    
