
রোমান্টিক ছবির আবেদনময়ী নায়িকা বিপাশা বসুকে স্বাস্থ্য সচেতন হিসেবেই চেনেন সবাই। কিছু ছবিতে মারকুটে চরিত্রেও দেখা গেছে এই বলিউড অভিনেত্রীকে। ব্যক্তিজীবনে ব্যতিক্রম একটি উদ্যোগ নিতে যাচ্ছেন তিনি। মেয়েদের আত্মরক্ষা শেখাতে মার্শাল আর্ট স্কুল খুলতে যাচ্ছেন এ অভিনেত্রী।
ভারতে ধর্ষণ বেড়ে যাচ্ছে। এ নিয়ে চিন্তিত দেশটির সচেতন মহল। যে যার জায়গা থেকে এর প্রতিকারে কাজ করে যাচ্ছেন। উদ্যোগ নিচ্ছেন বলিউড অভিনেত্রী বিপাশা বসুও। কয়েক বছর ধরে ফিটনেস–বিষয়ক সচেতনতা তৈরিতে কাজ করে যাচ্ছেন তিনি। এবার মেয়েদের আত্মরক্ষার কৌশল শেখানোর জন্য মার্শাল আর্ট প্রশিক্ষণের স্কুল খুলতে যাচ্ছেন তিনি। দিল্লি, মুম্বাই ও কলকাতায় হবে বিপাশার সেই স্কুল। সেখানে ১৩ থেকে ৩০ বছরের মেয়েদের শেখানো হবে কিক-বক্সিং, ইসরায়েলি মার্শাল আর্ট ক্রাব মাগা এবং এর আরও বেশ কয়েক ধরনের আত্মরক্ষার কৌশল।বিপাশার এ স্কুলগুলোতে থাকবে নানা ধরনের কোর্স। ক্র্যাশ কোর্স থেকে শুরু করে থাকবে পরিপূর্ণ প্রশিক্ষণ কার্যক্রম এবং সেসবের বিকল্প প্রশিক্ষণ কোর্স। ওই স্কুলের মেয়েদের মৌলিক চাহিদা পূরণেরও ব্যবস্থা করা হবে সেখানে। বিহাইন্ডউডস।
