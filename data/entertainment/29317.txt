
নব্বইয়ের দশকে সালমান খান অভিনীত ‘জুড়ওয়া’ ছবিটির কথা মনে আছে? দম-ফাটানো হাসির সেই ছবি। বক্স অফিসে রীতিমতো ধামাকা ফেলা সেই ছবি কুড়ি বছর পর আবারও নতুন করে মুক্তি পেতে যাচ্ছে। ‘জুড়ওয়া-২’-তে সালমান অভিনয় করছেন না। পরিচালক ডেভিড ধাওয়ান এই ছবিতে এনেছেন তাঁর ছেলে বরুণ ধাওয়ানকে। ‘জুড়ওয়া’ ছবি বলতেই যেমন সালমানের কথা মনে পড়ে, এবার বরুণ নাকি সেই ধারণাতেই পরিবর্তন আনবেন। ‘জুড়ওয়া-২’ দেখার পর সালমানকে ভুলে যাবেন সবাই!
গতকাল সোমবারই মুম্বাইয়ের জহু পিভিআরে মুক্তি পেয়েছে ‘জুড়ওয়া-২’ ছবির ট্রেলার। কুড়ি বছর আগে এই ছবির প্রথম নির্মাণে সালমান খানের সঙ্গে ছিলেন কারিশমা কাপুর ও রম্ভা। কুড়ি বছর পর এর সিক্যুয়েলে বরুণ ছাড়াও আছেন জ্যাকুলিন ফার্নান্দেজ ও তাপসী পান্নু।
ট্রেলার মুক্তির পর এক সংবাদ সম্মেলনে ‘জুড়ওয়া’র সিক্যুয়েল নিয়ে উচ্ছ্বাসই ঝরেছে পরিচালক ডেভিড ধাওয়ানের কণ্ঠে। কথা বলেছেন সিক্যুয়েলের নায়ক বরুণও। ডেভিড সবার সঙ্গে ভাগ করে নিয়েছেন ছেলেকে দিয়ে কুড়ি বছর আগের সালমানে সেই ‘জোড়া’ চরিত্রে অভিনয় করানোর অভিজ্ঞতা।
ছেলেকে দিয়ে অভিনয় করানোর অভিজ্ঞতা অন্য রকম বললেও প্রথম ছবিতে সালমান খানের সঙ্গে আনন্দদায়ক সময়ই কেটেছিল বলে জানিয়েছেন ডেভিড, ‘ছেলেকে পাশে নিয়ে কাজ করার অভিজ্ঞতা সব সময় দারুণ। তবে সালমানের সঙ্গেও দারুণ মজা করে কাজ করেছি। অবশ্য তখন ও একটু-আধটু জ্বালিয়েছেও। আমি মনে করি, বরুণ এখন এই ছবির জন্য একদম উপযুক্ত।’
প্রথম ছবির সময় স্কুলে পড়তেন বরুণ। সে নস্টালজিয়াটা বরুণ আনলেন নিজের বক্তব্যে, ‘সালমান ভাইয়ের “জুড়ওয়া’ যখন মুক্তি পায়, তখন আমি স্কুলে পড়ি। দারুণ লেগেছিল ছবিটা। সালমান ভাইয়ের চরিত্রটা অসাধারণ ছিল। আজ সেই চরিত্রটা করতে পেরে দারুণ লাগছে। “জুড়ওয়া-২” ছোট-বড় সবার ছবি। পরিবারের সবাই একসঙ্গে বসে ছবির মজা নিতে পারবেন।’
সাজিদ নাদিয়াদওয়ালা প্রযোজিত ছবি ‘জুড়ওয়া-২’ মুক্তি পাবে আগামী ২৯ সেপ্টেম্বর।
