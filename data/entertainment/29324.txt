
অন্যরকম এক আয়োজনে নিজের জন্মদিন উদ্‌যাপন করলেন সংগীতশিল্পী মেহরীন। গতকাল ৩০ অক্টোবর ছিল তাঁর জন্মদিন। সেদিন মেহরীন মরণোত্তর চোখদান এবং রক্তদান করেছেন। রাজধানীর নীলক্ষেত সন্ধানীর কার্যালয়ে এ সময় মেহরীনের সঙ্গে ছিলেন তাঁর কয়েকজন বন্ধু আর ভক্ত।মেহরীনের জন্মদিনের এ আয়োজনে আরও ছিলেন সাবেক রাষ্ট্রদূত ড. আফসারুল কাদের, ঢাকা বিশ্ববিদ্যালয়ের রোকেয়া হলের প্রভোস্ট রওশন আরা, মুক্তিযোদ্ধা রহেল আহমেদ বাবু, কণ্ঠশিল্পী সায়ান ও মিনার, ছড়াকার অনীক খান এবং রঙ-এর ডিজাইনার বিপ্লব সাহা।মেহরীন বলেন, ‘ছোটবেলা বাবা-মাকে দেখেছি গ্রামের স্কুলে বুড়ো মানুষদের চোখে চশমা পরিয়ে দিয়েছেন। গত বছর আমিও সন্ধানীর সহযোগিতায় আমার গ্রামে শ খানেক মানুষের চোখের ছানি অপারেশন করিয়েছি। ইচ্ছা ছিল, হই-হুল্লোড় করে জন্মদিনটা উদ্‌যাপন করব। কিন্তু মন তাতে সায় দেয়নি। মন টানল অন্যদিকে। সন্ধানীকে বললাম, আমাকে ভালো কিছু করতে দেবেন? রাজি হলেন ওনারা।’মেহরীন আরও বলেন, ‘এর আগেও সন্ধানীর রক্তদান আর আই-ব্যাংকের জন্য কাজ করেছি। এবার আমি সন্ধানীর কার্যালয়ে এসে মরণোত্তর চোখদান আর রক্তদানের মধ্য দিয়ে আমার জন্মদিনটি সত্যিকার অর্থেই উদ্‌যাপন করতে পেরেছি। নিজেকে অনেক বেশি তৃপ্ত মনে হলো।’শিল্পীর এ উদ্যোগের প্রশংসা করেন অতিথিরা। জন্মদিনের অনুষ্ঠানে জানানো হয়েছে, আগামী ৬ নভেম্বর বেলা ১১টায় সন্ধানীর নীলক্ষেত কার্যালয়ে প্রতীকী চোখদান এবং প্রীতি সম্মিলনীর আয়োজন করা হবে।
