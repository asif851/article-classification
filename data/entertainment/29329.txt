
তবে কি অশুভ ১৩ সংখ্যার প্রভাব পড়ল মার্কিন চলচ্চিত্র নির্মাতা টিম বার্টন ও ব্রিটিশ অভিনেত্রী হেলেনা বোনহাম কার্টারের জীবনে! ১৩ বছর ধরে একসঙ্গে ছিলেন তাঁরা। দুটি সন্তানও আছে তাঁদের। কিন্তু শেষ পর্যন্ত আর একসঙ্গে থাকা হলো না তাঁদের। ২০১৩ সালে রহস্যময়ী এক স্বর্ণকেশীর সঙ্গে টিমকে চুম্বনরত অবস্থায় ক্যামেরাবন্দী করা হয়। সেই ঘটনার রেশ ধরেই সম্ভবত বিচ্ছেদের পথে হেঁটেছেন টিম ও হেলেনা। চলতি বছরের শুরুর দিকে সম্পর্কের ইতি টানলেও সম্প্রতি বিষয়টির সত্যতা নিশ্চিত করেছেন এই জুটির মুখপাত্ররা।টিম বার্টন ও হেলেনার মুখপাত্ররা জানিয়েছেন, চলতি বছরের শুরুর দিকে পারস্পরিক সমঝোতার ভিত্তিতে আলাদা হয়ে গেছেন টিম বার্টন ও হেলেনা বোনহাম কার্টার। বিচ্ছেদের পরও তাঁরা বন্ধুত্বপূর্ণ সম্পর্ক বজায় রেখেছেন। যৌথভাবে সন্তানদের অভিভাবক হিসেবে দায়িত্ব পালন করছেন। এ অবস্থায় তাঁদের ব্যক্তিগত জীবন নিয়ে টানাহেঁচড়া না করে শ্রদ্ধা দেখানোর অনুরোধ করা হয়েছে।৫৬ বছর বয়সী টিম ও ৪৮ বছর বয়সী হেলেনার প্রথম সাক্ষাৎ হয়েছিল ২০০১ সালে, টিম পরিচালিত প্ল্যানেট অব দি অ্যাপস ছবির সেটে। বিগ ফিস, চার্লি অ্যান্ড দ্য চকলেট ফ্যাক্টরি, অ্যালিস ইন ওয়ান্ডারল্যান্ড ও ডার্ক শ্যাডোস-এর মতো চমৎকার কিছু ছবি উপহার দিয়েছে এই তারকা নির্মাতা জুটি। বিয়ের আনুষ্ঠানিকতা সম্পন্ন না করলেও এক ছাদের নিচেই থাকতেন তাঁরা। তাঁদের দুই সন্তান। ছেলে বিলির বয়স ১১ ও মেয়ে নেলের বয়স ৭।গত বছরের সেপ্টেম্বরে লন্ডনে রহস্যময়ী এক স্বর্ণকেশীর সঙ্গে চুম্বনরত অবস্থায় দেখা যায় টিমকে। এর পরিপ্রেক্ষিতে হেলেনার সঙ্গে টিম প্রতারণা করেছেন বলে খবর প্রকাশিত হয়। তখন অবশ্য বিষয়টাকে স্রেফ গুজব বলেই উড়িয়ে দেন হেলেনা।কিন্তু সম্প্রতি ডেইলি মেইল-এর এক খবরে দাবি করা হয়েছে, ওই স্বর্ণকেশীর নাম বেরেনিস পার্সিভাল। টিমের ব্যক্তিগত সহকারী ৩৯ বছর বয়সী বেরেনিস। তিনি তিন বছর ধরে টিমের সঙ্গে কাজ করছেন। বিশ্বের বিভিন্ন দেশে টিমের ভ্রমণসঙ্গী হিসেবে দেখা গেছে তাঁকে। কানাডার ভ্যানকোভার সফরে গিয়েছিলেন টিম ও বেরেনিস। মূলত সেই সফরের পর থেকেই টিম ও হেলেনার সম্পর্কে টানাপোড়েন শুরু হয়। হেলেনার কাছের বন্ধুরা জানিয়েছেন, টিম ও হেলেনার আলাদা হয়ে যাওয়ার সিদ্ধান্তের পেছনে অন্যতম কারণ বেরেনিস পার্সিভাল।
