
‘“হালদা” মিশন ইজ অন’, ‘শুটিং অ্যাট হালদা’ ও ‘ফার্স্ট ডে শুট ইন হালদা রিভার, আওয়ার নিউ ফিল্ম “হালদা”’—কথাগুলো জনপ্রিয় অভিনেতা ও নির্মাতা তৌকীর আহমেদের। গত কয়েক দিনে তৌকীর তাঁর ফেসবুক স্ট্যাটাসে এই কথাগুলো লিখেছেন। তৌকীর তাঁর নতুন ছবি ‘হালদা’র শুটিং শুরুর কিছু তথ্য ফেসবুকের মাধ্যমে এভাবেই জানিয়েছেন। এর সঙ্গে আছে শুটিং মুহূর্তের কিছু ছবিও।হালদা নদীতে শুটিং শেষ করে গত শনিবার ঢাকায় ফিরেছেন তৌকীর আহমেদ।অবশ্য কিছুদিন আগে তৌকীর প্রথম আলোকে জানিয়েছিলেন, আগামী মে মাসেই শুরু হবে তাঁর নতুন ছবি হালদার শুটিং। এখন দেখা যাচ্ছে নির্ধারিত সময়ের আগেই শুটিং শুরু করে দিয়েছেন তিনি।আজ রোববার সকালে প্রথম আলোকে তৌকীর বলেন, ‘হালদা নদীতে একটা নির্দিষ্ট সময়ে মাছ ডিম পাড়ে। সেই ডিম পাড়ার সময়টা এখনই। তাই আমরা এই দৃশ্যগুলোর শুটিং এখনই করে নিচ্ছি। তবে পুরোদমে ছবির শুটিং শুরু করব রোজার ঈদের পর।’মাছের প্রজননক্ষেত্র হিসেবে পরিচিত হালদা নদী ও আশপাশের মানুষের জীবনবৈচিত্র্য নিয়ে তৌকীর আহমেদের নতুন ছবি ‘হালদা’ নির্মিত হচ্ছে। নদী ও নদীর গতি-প্রকৃতি, নদীর ক্ষয় এবং নদীতীরবর্তী মানুষের জীবনের প্রবাহ ও জটিলতা—সবকিছুই ‘হালদা’ ছবির বিষয়বস্তু বলেই জানিয়েছেন তৌকীর। আজাদ বুলবুলের গল্পে এই ছবির চিত্রনাট্য ও পরিচালনা করছেন তৌকীর আহমেদ।
অভিনয়শিল্পী হিসেবে কারা থাকছেন—এমন প্রশ্নে তৌকীর বলেন, ‘এখনো যেহেতু পুরোদমে ছবিটির শুটিং শুরু করিনি, তাই বিষয়টি এই মুহূর্তে প্রকাশ করতে চাই​ছি না। পুরোদমে শুটিং শুরুর আগে বিষয়টি সবাইকে জানাতে পারব।’
