
‘মাতৃভূমির স্বাধীনতার জন্য যে বিপ্লবীরা প্রাণ দিয়েছেন, কয়েকজনকে বাদ দিলে আর সবাইকে ভুলে গেছে বর্তমান প্রজন্ম। এমনকি বর্তমান রাজনৈতিক নেতৃত্বের অনেকেই জানেন না বিপ্লবীদের মধ্যে কাদের উঠতে হয়েছিল ফাঁসির মঞ্চে? আর কারাই বা কারাগারে আত্মবিসর্জন করেছিলেন। তেমনই তিন বিপ্লবী বিনয়, বাদল ও দীনেশকে নতুন করে পরিচয় করিয়ে দেওয়ার প্রয়াস থেকেই প্রাঙ্গণেমোরের নতুন নাটক ‘বিবাদী সারগাম’।দেশের অন্যতম নাট্যসংগঠন প্রাঙ্গণেমোর মঞ্চে আনছে আরেকটি নতুন নাটক । স্বাধীন বাংলাদেশের অকুতোভয় তিন বীরের জীবনকাহিনি নিয়ে মঞ্চে আসছে ‘বিবাদী সারগাম’।কাল মঙ্গলবার জাতীয় নাট্যশালার মূল হলে সন্ধ্যা সাতটায় নাটকটির উদ্বোধনী মঞ্চায়ন অনুষ্ঠিত হবে।শিশির রহমানের রচনা ও নির্দেশনায় ব্রিটিশবিরোধী আন্দোলনের আলোয় রাইটার্স বিল্ডিং আক্রমণের ঘটনাকে কেন্দ্র করে নির্মিত হয়েছে নাটক ‘বিবাদী সারগাম’।নাটকটিতে অভিনয় করবেন রামিজ রাজু, মাইনুল তাওহীদ, তুহিন, রিগ্যান সোহাগ, শুভেচ্ছা রহমান, সবুক্তগীন শুভ, লিটু রায়, আহমেদ সুজন, চৈতালি চৈতি, রাহুল, নিরঞ্জন নীরু, সুজন গুপ্ত, প্রীতি, মাহমুদুল হাসান, সোহাগ রহমান, স্বাধীন আরুশ, নূপুর, মিঠুন, ঊর্মিল, মৌসুমি মৌ, পরশ ও বাঁধন সরকার। ‘বিবাদী সারগাম’ প্রাঙ্গণেমোরের ১১তম প্রযোজনা। চলতি বছরে এই নাট্যদলটি তিন মাসে তিনটি নতুন নাটক মঞ্চে নিয়ে এল।গত ১২ ফেব্রুয়ারি প্রাঙ্গণেমোর মঞ্চে নিয়ে আসে নূনা আফরোজের রচনা ও নির্দেশনায় ‘আমি ও রবীন্দ্রনাথ’। এরপর ১ এপ্রিল অনন্ত হিরার রচনা ও আউয়াল রেজার নির্দেশনায় ‘কনডেমড সেল’ মঞ্চে নিয়ে আসে দলটি। সেই ধারাবাহিকতায় ২৪ মে মঞ্চে আসছে প্রাঙ্গণেমোর নাট্যদলের ১১তম প্রযোজনা ‘বিবাদী সারগাম’।
