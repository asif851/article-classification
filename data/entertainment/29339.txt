
বিয়ে হয়েছে চার বছর। সন্তানও আছে ঘরে। তবুও বিয়ের পাত্রী সাজলেন স্ত্রী। তবে পাত্রী সাজার ব্যাপারটি বাস্তবে নয়, নাটকে। সংগীতশিল্পী বালাম ও তাঁর স্ত্রী সাগুফতা ফারুক সাদিয়া অভিনয় করলেন গল্পের শহরে নামের একটি নাটকে। যে নাটকে বিয়ের পাত্রী সেজে সাদিয়া হাজির হয়েছেন ‘বিপত্নীক’ বালামের সামনে। এই নিয়ে এগিয়ে চলে নাটকের গল্প।বালাম বছর পাঁচেক আগে টিভিনাটকের একটি গানে মডেল হিসেবে কাজ করেছিলেন। সেটি বাদ দিলে দুজনেরই এটা প্রথম অভিনয়। অভিজ্ঞতাটাও দারুণ। ‘শুরুতে একটু বিব্রত হয়েছি। সাদিয়া যতবারই সামনে এসেছে, ততবারই হেসে ফেলেছি। পরে অবশ্য ঠিক হয়ে গেছে। কিন্তু অভিনয় ব্যাপারটি অনেক বেশি চ্যালেঞ্জিং।’ বলেন বালাম।সাদিয়াও নাটকে অভিনয়ের অভিজ্ঞতা জানিয়ে বলেন, ‘নাটকে আমি খুব আধুনিক ও চঞ্চল ধরনের মেয়ে। বিয়ের পাত্রী সেজে বালামের সামনে হাজির হই। কিন্তু বালাম আমাকে ফিরিয়ে দেয়। এটা নিয়ে নাটকের গল্প এগিয়ে চলে। অভিনয় আমার জন্য বাড়তি অভিজ্ঞতা। দর্শক চাইলে আমি নিয়মিত অভিনয় করব।’গল্পের শহরে পরিচালনা করেছেন দুই নতুন নির্মাতা ইশতিয়াক ও সামেয়। আসছে ঈদুল আজহায় প্রচারের জন্য নির্মাণ করা হচ্ছে নাটকটি।
