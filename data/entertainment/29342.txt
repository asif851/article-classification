
ফেসবুকে বিদ্যা সিনহা মিমের ছবি দেখেই চমকে ওঠা! এ কোন মিম? মুঠোফোনে মিমকে তা জানানোর পরে অনেকক্ষণ হাসলেন তিনি। তারপর বললেন, ‘এ ছবিগুলো মাস তিনেক আগে তুলেছিলাম। একটি প্রদর্শনীতে ব্যবহার করার জন্যই তোলা হয়েছিল। আলোকচিত্রী ছিলেন রফিকুল ইসলাম। আর মেকআপ করেছিলেন মনির।’
মিম বলেন, যে দুটি ছবি প্রদর্শনীতে থাকবে, সে ছবিগুলো চূড়ান্ত করার পর বাকি ছবিগুলো গতকাল মঙ্গলবার আমাকে দিয়েছেন রফিকুল ইসলাম। সেখান থেকে এই একটা ছবিই দিয়েছি ফেসবুকে।মিম যেন ছবি প্রসঙ্গে মন্তব্য জানতেই প্রশ্ন করলেন, ছবিটা কিন্তু দারুণ, তাই না?’ ‘ব্ল্যাক’ ছবির কাজ শেষ করে কদিন আগেই কলকাতা থেকে দেশে ফিরেছেন মিম। এবার দুর্গাপূজার সময় তিনি সেখানেই ছিলেন। এদিকে, গতকাল মঙ্গলবার ‘ব্ল্যাক’ ছবির অফিশিয়াল টিজার ইউটিউবে দেওয়া হয়েছে। রাজা চন্দ পরিচালিত ‘ব্ল্যাক’ ছবিটি এবার কালীপূজায় মুক্তি পাবে কলকাতায়। এ ছবিতে মিম অভিনয় করেছেন কলকাতার অভিনেতা সোহমের সঙ্গে।
