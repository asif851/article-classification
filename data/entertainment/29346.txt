
গায়ক হৃদয় খান ও মডেল সুজানার ঘর ভাঙার খবরের রেশ কাটতে না কাটতেই শোনা গেল মডেল ও অভিনয়শিল্পী মনির খান শিমুল ও নাদিয়ার ঘর ভাঙার খবর। মতের অমিলের কারণে বছর খানেক আগে থেকেই তাঁরা আলাদা থাকা শুরু করেন বলে উভয়ের ঘনিষ্ঠজনেরা জানিয়েছেন। তবে মনির খান শিমুল ও নাদিয়ার পাঁচ বছরের দাম্পত্যজীবনের ইতি টানার খবর জানাজানি হয় সম্প্রতি।পরিবার ও উভয়ের ঘনিষ্ঠজন জানিয়েছেন, ২০০৮ সালের ২৮ ডিসেম্বর ভালোবেসে বিয়ে করেন মনির খান শিমুল ও নাদিয়া। বিয়ের কয়েক বছর থেকে দুজনের মধ্যে বোঝাপড়ার সমস্যা শুরু হয়। এ নিয়ে উভয় পরিবার আলাপ-আলোচনার মাধ্যমে মীমাংসার চেষ্টা করেন। কিন্তু শেষ পর্যন্ত এক ছাদের নিচে না থাকার সিদ্ধান্ত নেন শিমুল ও নাদিয়া। আর তার মধ্য দিয়ে দুজনের পাঁচ বছরের সম্পর্কের অবসান হয়। এই মুহূর্তে নাদিয়া আছেন মৌলভীবাজারে। সেখানে তিনি পারভেজ আমিন পরিচালিত ‘শেষ কবিতা’ নাটকের শুটিং করছেন। রোববার সকালে ঢাকায় ফিরবেন। মুঠোফোনে বিচ্ছেদের ব্যাপারটি নিশ্চিত করেছেন তিনি। তবে শিমুলের মোবাইলে ফোন করা হলে তাঁর নম্বরটি বন্ধ পাওয়া গেছে।
