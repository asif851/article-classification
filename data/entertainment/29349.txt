
কলকাতার পরিচালক বাবু রায়ের পরিচালনায় ‘অপহরণ’ নামে একটি ছবিতে অভিনয় করছেন বাংলাদেশের শাহনূর। গত শনিবার ঢাকার অদূরে পুবাইলে এই ছবির শুটিং শুরু হয়েছে। বাংলাদেশ-ভারতের যৌথ প্রযোজনার এ ছবিতে শাহনূরের নায়ক সংগ্রাম।শাহনূর বলেন, ‘ছবির অধিকাংশ শিল্পীই কলকাতার। বাংলাদেশ থেকে শুধু তিনজন অভিনয় করছেন। কলকাতার পরিচালকের ছবিতে কাজ করে ভালো লাগছে। আমি খুবই আনন্দিত।’তিনি এ-ও বলেন, ‘এর আগে ছটকু আহমেদ পরিচালিত যৌথ প্রযোজনার ছবি ‘‘শেষ যুদ্ধ’’র মাধ্যমে পশ্চিম বাংলার দর্শকদের সঙ্গে পরিচিত হওয়ার সৌভাগ্য হয়েছিল। বিপ্লব চ্যাটার্জির ‘‘চোর ও ভগবান’’ ছবিতেও অভিনয় করেছিলাম।’শাহনূর বর্তমানে বেশ কিছু ছবির কাজ নিয়ে ব্যস্ত। এর মধ্যে রয়েছে জামশেদুর রহমানের ‘কে আমার শত্রু’, ফারুক হোসেনের ‘কাকতাড়ুয়া’ এবং সারওয়ার রহমানের ‘লাবু এলো শহরে’। এ ছাড়া তাঁর অভিনীত পি এ কাজলের পরিচালনায় ‘লাট ভাই’ ছবিটি মুক্তি দেওয়ার প্রস্তুতি চলছে।এবার ঈদে শাহনূর অভিনীত একটি ছবি প্রেক্ষাগৃহে মুক্তি পেয়েছে। রকিবুল আলম রকিব পরিচালিত ছবিটির নাম ‘প্রেমিক নাম্বার ওয়ান’।
