
নাটকের শুটিংয়ে ফেনী যাওয়ার পথে ডাকাতের কবলে পড়ে আহত হয়েছেন মডেল ও অভিনেত্রী ঈশিকা খান। গত রোববার দিবাগত রাত আড়াইটায় ঢাকা-চট্টগ্রাম হাইওয়ের কুমিল্লা সেনানিবাস পার হয়ে যাওয়ার পর ঈশিকার প্রাইভেট কারটির ওপর ডাকাতেরা হামলা করে। এ সময় তারা ঈশিকার কাছে থাকা মুঠোফোন, ডেবিট কার্ড, ১২ হাজার টাকা ও শুটিংয়ের পোশাকভর্তি লাগেজ ছিনিয়ে নেয়। ছিনিয়ে নেওয়ার সময় ডাকাতদের রামদার কোপে ঈশিকার ডান হাত মারাত্মকভাবে জখম হয়। ক্ষতস্থানে তিনটি সেলাই দেওয়া হয়েছে। এখন কিছুটা সুস্থ আছেন তিনি। বর্তমানে ফেনীতে শুটিং ইউনিটের সঙ্গে আছেন ঈশিকা।নিজের অভিজ্ঞতার কথা বলতে গিয়ে ঈশিকা বলেন, ‘ইসতিয়াক আহমেদ রুমেলের নাটকের শুটিং করতে ফেনী যাচ্ছিলাম। আগের গাড়িতে পরিচালকসহ অন্য শিল্পীরা ছিলেন। হঠাৎ চলন্ত গাড়ির নিচে কিছু পড়লে গাড়ির চাকা ফেটে যায়। তারপর গাড়ি থামালে ডাকাতেরা এসে ঘিরে ফেলে। আমি চিত্কার-চেঁচামেচি করলে আমার মুখে দা দিয়ে আঘাত করতে গেলে হাত দিয়ে ঠেকাতে গিয়ে হাতে কোপ লাগে।’ তিনি আফসোস করে বললেন, ‘ডাকাতির সময় পাশ দিয়ে এত গাড়ি যাওয়া-আসা করল, আমি চিত্কার করে সাহায্য চেয়েছিলাম। কিন্তু কেউ এগিয়ে আসেননি।’
