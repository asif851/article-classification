
জনপ্রিয় সংগীতশিল্পী নাজমুন মুনিরা ন্যান্সি তাঁর নতুন একক অ্যালবামের কাজ শুরু করতে যাচ্ছেন। ন্যান্সির এবারের একক অ্যালবামটি হবে মাত্র একটি গান নিয়ে। ন্যান্সির মা প্রয়াত জ্যোৎস্না হকের স্মরণে গানটি গাইছেন শিল্পী; তাই অ্যালবামের নামও রাখা হয়েছে ‘মা’।আসিফ ইকবালের লেখা গানটির সুর ও সংগীত পরিচালনা করবেন অদিত। ১৭ জুন গানের রেকর্ডিং শেষ হবে বলে জানিয়েছেন ন্যান্সি। অ্যালবামে এ গানের অডিওর পাশাপাশি ভিডিও থাকবে। অ্যালবামটি প্রকাশিত হবে প্রযোজনা প্রতিষ্ঠান সংগীতার ব্যানারে। এরই মধ্যে প্রতিষ্ঠানটির সঙ্গে ন্যান্সির কয়েক দফা আলোচনাও হয়েছে। ‘মা’ অ্যালবাম প্রসঙ্গে ন্যান্সি বলেন, ‘গানের জগতে আমার বড় হওয়া এবং এত দূর আসা—সবকিছুতেই ছিল মায়ের অনুপ্রেরণা। মায়ের মৃত্যুর পর তাঁকে গভীরভাবে অনুভব করছি। তাঁকে শ্রদ্ধা জানানোর জন্যই আমি গানটি গাইছি। গানটি মোটেও বাণিজ্যিকভাবে ব্যবহার করা হবে না। আর গানটি আমার মাকে নিয়ে করা হলেও তা সব মাকে উত্সর্গ করছি।’
প্রসঙ্গত, মুহাম্মদ মোস্তফা কামাল রাজের ‘প্রজাপতি’ ছবির গানে কণ্ঠ দেওয়ার জন্য ন্যান্সি ২০১২ সালে সেরা সংগীতশিল্পী হিসেবে জাতীয় চলচ্চিত্র পুরস্কার লাভ করেন। এ ছাড়া মেরিল-প্রথম আলো তারকা জরিপে চারবার সেরা সংগীতশিল্পীর পুরস্কার পেয়েছেন তিনি।
২০০৯ সালে প্রযোজনা প্রতিষ্ঠান সংগীতার ব্যানারে প্রকাশিত হয়েছিল ন্যান্সির প্রথম একক অ্যালবাম ‘ভালোবাসা অধরা’। তিন বছর পর ২০১২ সালে ডেডলাইন মিউজিকের ব্যানারে প্রকাশিত হয় দ্বিতীয় একক ‘রং’। এক বছর বিরতির পর প্রকাশিত হতে যাচ্ছে তাঁর তৃতীয় একক অ্যালবাম ‘মা’।
