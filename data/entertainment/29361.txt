
দিনের বেলা স্কুল-কলেজের শিক্ষার্থী আর সন্ধ্যায় মা-বাবার হাত ধরে ছবি দেখতে আসবে খুদে দর্শকেরা— এমনটাই প্রত্যাশা করছেন এবারের আন্তর্জাতিক শিশু চলচ্চিত্র উৎসব বাংলাদেশের আয়োজকেরা। ২৩ জানুয়ারি শনিবার থেকে শুরু হবে এই উৎসব, চলবে ২৯ জানুয়ারি পর্যন্ত। চিলড্রেনস ফিল্ম সোসাইটি বাংলাদেশের উদ্যোগে এটি হচ্ছে নবম আসর।‘ফ্রেমে ফ্রেমে আগামী স্বপ্ন’ স্লোগান নিয়ে ঢাকা, রাজশাহী ও সিলেটে শুরু হচ্ছে ৯ম আন্তর্জাতিক শিশু চলচ্চিত্র উৎসব বাংলাদেশ। গত বছরেও দেশের সবগুলো বড় বিভাগে একযোগে শুরু হয় উৎসবটি। কিন্তু এবার পর্যায়ক্রমে এই উৎসব অনুষ্ঠিত হবে।প্রথম ধাপ শেষ হলে ফেব্রুয়ারিতে উৎসব অনুষ্ঠিত হবে চট্টগ্রামে, এরপর মার্চে রংপুর, খুলনা ও বরিশালে। আজ দুপুরে রাজধানীর ঢাকা রিপোর্টার্স ইউনিটিতে আয়োজিত এক সংবাদ সম্মেলনে এমন তথ্যই দিলেন উৎসব আয়োজকেরা।বাংলাদেশ সরকারের আর্থিক অনুদানের পাশাপাশি এবারের প্রধান পৃষ্ঠপোষক প্রাণ-আর এফ এল গ্রুপ। তা ছাড়া উৎসব আয়োজনে আরও সহযোগিতা করছে বাংলাদেশ শিল্পকলা একাডেমি ও মানুষের জন্য ফাউন্ডেশন। ভেন্যু পার্টনার হিসেবে থাকছে আলিয়ঁস ফ্রঁসেস ও ড্যাফোডিল বিশ্ববিদ্যালয়।সংবাদ সম্মেলনে জানানো হয়, এবারের উৎসবে ঢাকা, রাজশাহী ও সিলেটের মোট ১৫টি ভেন্যুতে ৩০টি দেশের দেড় শতাধিক শিশুতোষ চলচ্চিত্র প্রদর্শিত হবে। উৎসবের উদ্বোধনী অনুষ্ঠান হবে শনিবার বিকেল ৪টায় কেন্দ্রীয় পাবলিক লাইব্রেরি চত্বর ও শওকত ওসমান মিলনায়তনে। এই উৎসবের উদ্বোধন করবেন অর্থমন্ত্রী আবুল মাল আবদুল মুহিত। বিশেষ অতিথি হিসেবে থাকবেন সংস্কৃতিবিষয়ক মন্ত্রী আসাদুজ্জামান নূর। সভাপতিত্ব করবেন উৎসব উপদেষ্টা পরিষদের চেয়ারম্যান মুস্তাফা মনোয়ার। উদ্বোধনী দিন প্রদর্শিত হবে জার্মানির চলচ্চিত্র ‘মাই ফ্রেন্ড রাফি’।ঢাকায় উৎসবের মূলকেন্দ্র হবে কেন্দ্রীয় পাবলিক লাইব্রেরির শওকত ওসমান মিলনায়তন। উদ্বোধনী দিন ছাড়া সেখানে প্রতিদিন বেলা ১১ টা, ২ টা, বিকেল ৪টা ও সন্ধ্যা ৬টায় মোট ৪টি করে প্রদর্শনী চলবে। ঢাকার অন্য কেন্দ্রগুলোয় বেলা ১১ টা, ২ টা, বিকেল ৪টা পর্যন্ত চলবে প্রদর্শনী। উৎসবের সকল প্রদর্শনী অভিভাবকসহ শিশুদের জন্য উন্মুক্ত।চিলড্রেনস ফিল্ম সোসাইটি বাংলাদেশ আয়োজিত সংবাদ সম্মেলনে উপস্থিত ছিলেন সংগঠনটির সাধারণ সম্পাদক মুনিরা মোরশেদ, উৎসব পরিচালক রায়ীদ মোরশেদ, উপ-উৎসব পরিচালক আবির ফেরদৌস, পৃষ্ঠপোষক প্রতিষ্ঠান প্রাণ কনফেকশনারি লিমিটেডের হেড অব মার্কেটিং অ্যান্ড সেলস এ কে এম মঈনুল ইসলাম ও ব্র্যান্ড ম্যানেজার সাখাওয়াত আহমেদ ।যদিও এবারের উৎসবে বিদেশি কোনো চলচ্চিত্র ব্যক্তিত্ব অংশ নিচ্ছেন না। তবে দেশের খ্যাতনামা চলচ্চিত্র নির্মাতা, শিল্পী ও কলাকুশলীরা অংশ নেবেন এই উৎসবে। উৎ​সবে চলচ্চিত্র প্রদর্শনীর পাশাপাশি থাকবে ‘শিশুদের ওপর নির্যাতন’ বিষয়ক দুই পর্বের সেমিনার। তা ছাড়া উৎসবের অংশ হিসেবে চলচ্চিত্র নির্মাণ ও আরও কিছু বিষয় নিয়ে দুটি কর্মশালার আয়োজন করা হবে। কর্মশালা দুটি পরিচালনা করবেন চলচ্চিত্র নির্মাতা মোরশেদুল ইসলাম ও অমিতাভ রেজা। থাকবে দর্শক ও অতিথিদের মধ্যে কথোপকথন পর্ব। প্রথম দিনের কথোপকথন পর্বে দর্শকদের সঙ্গে কথা বলবেন অভিনেত্রী জয়া আহসান। আর দ্বিতীয় দিনের নিজেদের যুদ্ধের দিনগুলোর অভিজ্ঞতা ও স্মৃতিচারণ করবেন দুজন মুক্তিযোদ্ধা।
উৎ​সবে চলচ্চিত্র প্রদর্শিত হবে চারটি বিভাগে। প্রতিটি বিভাগেই সেরা নির্মাতাদের আলাদাভাবে পুরস্কৃত করা হবে। খুদে নির্মাতাদের নির্মিত বাংলাদেশি ছবি বিভাগে এ বছর জমা পড়েছে ৮০টি চলচ্চিত্র। এর মধ্য থেকে নির্বাচিত ৩৩টি ছবি প্রদর্শিত হবে এবারের উৎসবে। সেখান থেকে পাঁচটি ছবিকে পুরস্কৃত করা হবে। সেরা ছবি নির্বাচন করবে চিলড্রেনস ফিল্ম সোসাইটি বাংলাদেশের ৫ সদস্যের জুরি বোর্ড। তা ছাড়া বড়দের নির্মিত শিশুতোষ চলচ্চিত্রের আন্তর্জাতিক প্রতিযোগিতা বিভাগে বিচারকের দায়িত্ব পালন করবেন চলচ্চিত্র নির্মাতা মোরশেদুল ইসলাম, চলচ্চিত্র সমালোচক সাজেদুল আউয়াল এবং জাকির হোসেন রাজু। আরও থাকছে তরুণ নির্মাতাদের জন্য ‘ইয়ং বাংলাদেশি ট্যালেন্ট অ্যাওয়ার্ড’ ও ‘সোশ্যাল ফিল্ম অ্যাওয়ার্ড’।২৯ জানুয়ারি শুক্রবার বিকেল ৫টায় কেন্দ্রীয় পাবলিক লাইব্রেরির শওকত ওসমান মিলনায়তনে আয়োজন করা হবে উৎ​সবের সমাপনী ও পুরস্কার বিতরণী অনুষ্ঠান। এদিন অনুষ্ঠানে সকল বিভাগের প্রতিযোগিতায় পুরস্কারপ্রাপ্তদের নাম ঘোষণা ও পুরস্কার প্রদান করা হবে।
