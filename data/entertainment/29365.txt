
স্থান ফ্যান্টাসি কিংডম। সেখানে ছড়িয়ে-ছিটিয়ে আছে মান্নার ছবিসংবলিত কাট–আউট করা বড় বড় বোর্ড। মান্নাকে এভাবে দাঁড়িয়ে থাকতে দেখে অনেক দর্শনার্থীই ধাঁধায় পড়ে যান। দূর থেকে তা দেখে দ্রুতপায়ে ছবির কাছে ছুটেও আসেন অনেকে। ওখানে কি শুধুই ছবি, নাকি সত্যিই দাঁড়িয়ে আছেন মান্না! কিন্তু কাছে যেতেই ভ্রম কেটে যায় দর্শনার্থীদের। প্রয়াত মান্না নেই সেখানে, তবে এই শুটিং–সেটের প্রাণই যে মান্না! হ্যাঁ, প্রয়াত চিত্রনায়ক মান্নাকে ঘিরেই তৈরি হচ্ছে অন্তর জ্বালা ছবিটি। সেই ছবির একটি গানের দৃশ্যায়নের জন্য গত শনিবার তাঁর ছবিসংবলিত বড় বড় বোর্ড, ব্যানার আর পোস্টার দিয়ে সাজানো হয় ফ্যান্টাসি কিংডম। দিনভর মান্নার আবহেই হয় শুটিং।গানের দৃশ্যায়নে অংশ নেন অন্তর জ্বালা ছবির নায়ক জায়েদ খান; ছবিতে আলাল চরিত্রে অভিনয় করছেন তিনি। শুটিংয়ে আরও ছিলেন ছবির নায়িকা পরীমনি। ‘আমি তোর মান্না ওরে, তুই আমার সোনা’ গানের দৃশ্যায়ন হয় দিনভর। এই গানটি গেয়েছেন পলাশ ও বেলী। এর সংগীত পরিচালক আলী আকরাম। গানটির কথা লিখেছেন সুদীপ কুমার। এই গানের নৃত্য পরিচালনা করেছেন মাসুম বাবুল।ছবির পরিচালক মালেক আফসারী জানান, মান্নাকে নিয়েই গানটি তৈরি হয়েছে। পর্দায় তা সঠিকভাবে উপস্থাপনের জন্য যা যা করা দরকার, সবই করা হয়েছে।
