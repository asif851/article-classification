
হলিউডের অভিনেত্রী মেগান ফক্সের সময়টা বোধ হয় বেশ ভালোই কাটছে। সম্প্রতি ই! নিউজকে দেওয়া এক সাক্ষাৎকারে খুশিটা আর লুকিয়ে রাখতে পারেননি মেগান। তিনি বলেছেন, ‘দারুণ কিছু সময় কাটাচ্ছি আমি।’ তবে মেগানের এই খুশির কারণ যে কেবল তাঁর শিগগিরই মুক্তি পেতে যাওয়া ‘টিনএজ মিউট্যান্ট নিনজা টার্টলস’ ছবিটি, তা নয়। হাটে হাঁড়ি ভাঙার পর অন্তত সেটাই স্পষ্ট হয়েছে। আবারও যে মাতৃত্বের স্বাদ নিতে যাচ্ছেন এই ‘ট্রান্সফরমার’ তারকা। এমনটাই নিশ্চিত করছে হলিউডের একাধিক সূত্র। সম্প্রতি লাস ভেগাসে সিনেমাকনের এক অনুষ্ঠানে উপস্থিত ছিলেন তিনি। সুখবরটা সেখান থেকেই রটেছে।
সব মিলিয়ে মাতৃত্বটা ভালোই উপভোগ করছেন মেগান ফক্স। তৃতীয়বারের মতো মা হচ্ছেন তিনি। গত বছরের আগস্টে স্বামী ব্রায়ান অস্টিনের সঙ্গে ছাড়াছাড়ি হয়ে যায় এ অভিনেত্রীর। তবে বিচ্ছেদের পরেও বেশ কয়েকবার একত্রে দেখা গেছে তাঁদের। মেগান-অস্টিন দম্পতির ঘরে দুটি সন্তানও রয়েছে। ই! নিউজ।
