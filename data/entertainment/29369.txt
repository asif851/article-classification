
জন্মের পর থেকে আজ অবধি মা-বাবার সঙ্গে এক বাড়িতেই আছেন তারকা দম্পতি ঋষি কাপুর-নিতু সিং তনয় রণবীর কাপুর। কিন্তু গত এপ্রিলে প্রথম খবর চাউর হয়, মা-বাবাকে ছেড়ে নতুন বাড়িতে ওঠার পরিকল্পনা করছেন ৩২ বছর বয়সী এ ‘বরফি’ তারকা। তিনি বাড়ি খুঁজছেন বলেও খবর চাউর হয়। এবার শোনা যাচ্ছে, এরই মধ্যে বাড়ি খোঁজার কাজ শেষ হয়েছে। প্রেমিকা ক্যাটরিনা কাইফকে নিয়ে মুম্বাইয়ের কার্টার রোডের একটি ফ্ল্যাটে উঠতে যাচ্ছেন জুনিয়র কাপুর।এ প্রসঙ্গে ঘনিষ্ঠ সূত্রের বরাতে মিড-ডে ডটকম জানিয়েছে, কয়েক মাস ধরেই একসঙ্গে বসবাসের জন্য নতুন বাড়ি খুঁজছিলেন রণবীর-ক্যাটরিনা। অবশেষে পছন্দমতো বাড়ি তাঁরা খুঁজে পেয়েছেন। সম্প্রতি ‘জগ্গা জাসুস’ ছবির শুটিং শেষ করে দক্ষিণ আফ্রিকা থেকে দেশে ফিরেছেন রণবীর-ক্যাটরিনা। বান্দ্রার কার্টার রোডে অবস্থিত একটি ফ্ল্যাটে তাঁরা উঠতে যাচ্ছেন। বিষয়টি নিয়ে তাঁরা দুজনই দারুণ উচ্ছ্বসিত।সূত্রটি আরও জানিয়েছে, দক্ষিণ আফ্রিকায় শুটিং চলাকালে সময় পেলেই কেনাকাটায় ব্যস্ত হয়ে পড়তে দেখা গেছে রণবীর-ক্যাটরিনাকে। সেখানে প্রচুর কেনাকাটা করেছেন এ প্রেমিক যুগল। হেঁশেলে ব্যবহার করা হয় এমন অনেক কিছুই কিনেছেন ক্যাটরিনা। অনেকগুলো ব্যাগ ভরা জিনিস নিয়ে দেশে ফিরেছেন তাঁরা। নতুন বাড়ির জন্যই দক্ষিণ আফ্রিকা থেকে জিনিসগুলো কিনেছেন রণবীর-ক্যাট।প্রসঙ্গত, মুম্বাইয়ের পালি হিল এলাকায় অবস্থিত কৃষ্ণরাজ বাংলো বাড়িতে মা-বাবার সঙ্গে থাকেন রণবীর। প্রেমিকের সঙ্গে সময় কাটাতে প্রায়ই ওই বাড়িতে যান ক্যাটরিনা। ক্যাটের এই ঘন ঘন যাতায়াতের বিষয়টিকে একদমই সমর্থন করেন না রণবীরের বাবা ঋষি কাপুর। মূলত এ কারণেই রণবীর মনে করছেন, নতুন বাড়িতে ওঠাটাই তাঁর জন্য ভালো হবে।অনেক দিন থেকেই কৃষ্ণরাজ বাংলো বাড়িতে ঘন ঘন যাতায়াত করেন ক্যাটরিনা। এমনকি মাঝরাতে সেখানে হাজির হয়ে মুখরোচক খবরের জোগানও দিয়েছেন ক্যাট। রণবীরের বাড়িতে ক্যাটরিনা তাঁর জন্মদিনও উদযাপন করেছেন। কিন্তু স্পেনের ইবিজা সমুদ্রসৈকতে ছুটি কাটানোর সময় রণবীর ও ক্যাটরিনার অন্তরঙ্গ ছবি ফাঁসের ঘটনার পর কৃষ্ণরাজ বাংলো বাড়িতে ক্যাটরিনার ঘন ঘন যাতায়াতের ওপর নিষেধাজ্ঞা জারি করেন ঋষি কাপুর। পরে অবশ্য সেই নিষেধাজ্ঞা প্রত্যাহার করে নেন ঋষি।
