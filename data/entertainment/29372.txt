
বেশ কিছুদিন ধরে ক্যামেরা থেকে দূরে ছিলেন সাবিলা নূর। যুক্তরাষ্ট্র থেকে কিছুদিন আগে প্রথম আলোকে জানিয়েছিলেন, এ মাসেই দেশে ফিরবেন। ফিরবেন কাজেও। কথা রেখেছেন তিনি। এ মাসের শুরুতেই ঢাকায় এসেছেন। আর গতকাল রোববার থেকে শুরু করেছেন শুটিং। গতকাল রাজধানীর উত্তরায় তিনি শুটিং করেছেন হিমেল আশরাফ পরিচালিত বাড়িওয়ালা নাটকের। রচনা করেছেন মেজবাহ উদ্দিন। অনেক দিন পর ক্যামেরার সামনে দাঁড়ানোর অনুভূতি প্রকাশ করতে গিয়ে সাবিলা বলেন, ‘প্রায় সাত মাস পর ক্যামেরার সামনে দাঁড়ালাম। ক্যামেরা, লাইট অ্যাকশন ছাড়া থাকতে খুব কষ্ট হয়েছে। সামনে আরও কিছু কাজ করব। আমার ভক্তসহ সবাইকে আন্তরিক ধন্যবাদ।’
বাড়িওয়ালা নাটকে সাবিলা নূরের বিপরীতে অভিনয় করছেন মিশু সাব্বির। অনেক দিন পর প্রিয় সহকর্মীকে পেয়ে তিনিও উচ্ছ্বসিত। বলেন, ‘সবার চেষ্টায় সাবিলা আবার চলে এসেছে। ওর মতো মেধাবী অভিনেত্রীকে আমাদের এখানে দরকার।’
পরিচালক হিমেল আশরাফ বলেন, আসছে ঈদুল আজহায় প্রচারিত হবে বাড়িওয়ালা নাটকটি।
 
