
সামাজিক যোগাযোগ রক্ষার বিভিন্ন ওয়েবসাইটে সক্রিয় বলিউডের তারকাদের মধ্যে অনেকটাই এগিয়ে আছেন অমিতাভ বচ্চন। এসব ওয়েবসাইটে অনুসারীর সংখ্যার বিচারেও অনেক তারকার চেয়ে এগিয়ে আছেন তিনি। ফেসবুক, টুইটার এবং নিজের ব্লগের মাধ্যমে নিয়মিত ভক্তদের সঙ্গে যোগাযোগ রাখেন অমিতাভ। সম্প্রতি তার ফলও পেয়েছেন তিনি। ফেসবুকে দুই কোটি অনুসারীর মাইলফলক স্পর্শ করেছেন ৭২ বছর বয়সী এ তারকা অভিনেতা।বিষয়টির সত্যতা নিশ্চিত করে অমিতাভ তাঁর ব্লগে লিখেছেন, ‘হ্যাঁ, ফেসবুকে দুই কোটি অনুসারী পেয়েছি আমি। এই মুহূর্তে আমার এই লেখা যাঁরা পড়ছেন, তাঁদের ভালোবাসা ছাড়া কোনোভাবেই এই অর্জন সম্ভব হতো না।’অমিতাভ আরও লিখেছেন, ‘আরেকটি মাইলফলক স্পর্শ করলাম আমি। সবাইকে অনেক অনেক ধন্যবাদ।’ সম্প্রতি এক খবরে এমনটিই জানিয়েছে ইন্দো-এশিয়ান নিউজ।কেবল ফেসবুকেই নয়, টুইটারেও অমিতাভের অনুসারীর সংখ্যা নেহাতই কম নয়। বর্তমানে তাঁর টুইটার অনুসারীর সংখ্যা ১৩.৭ মিলিয়ন।
