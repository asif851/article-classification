
সাফল্যের জোয়ারে ভাসছে তামিল ভাষার ছবি ‘কাবালি’। এবার সেটি নির্মিত হবে হিন্দিতে। সেখানে রজনীকান্তকে নয়, দেখা যাবে বলিউডের বিগ বি অমিতাভ বচ্চনকে।
গত শুক্রবার মুক্তি পেয়েছে ‘কাবালি’। দলে দলে ছবিটি দেখছেন রজনীভক্তরা। প্রায় ১২ হাজার হলে ছবিটি প্রদর্শিত হচ্ছে ছবিটি। তামিল ছাড়াও তেলেগু, হিন্দি, মালায়ালাম ও মালয় ভাষাতেও ডাব করা হয়েছে ‘কাবালি’। এবার হিন্দিভাষী দর্শকদের কাছে পৌঁছানোর চেষ্টা। ফলে ছবিটি হিন্দিতে রিমেক করার সিদ্ধান্ত নিয়েছেন পরিচালক পিএ রনজিথ। ইতিমধ্যে সেই হিন্দি সংস্করণে অমিতাভ বচ্চনের অভিনয়ের কথাও চূড়ান্ত হয়েছে। হিন্দি সংস্করণে রজনীকান্তের জায়গায় অমিতাভের অভিনয় ও ভরাট কণ্ঠস্বর বেশ মানানসই হবে বলেই মনে করছেন পরিচালক। তিনি বলেন, ‘কাবালির রিমেকে থাকবেন অমিতাভ বচ্চন। কারণ, হিন্দি সংস্করণের ডাবিংয়ে রজনীকান্তকে ঠিকভাবে তুলে ধরা যাচ্ছে না। তামিল ‘কাবালি’ মালয়েশিয়ার তামিলবাসীদের জন্য ঠিক আছে। সেটার সংস্কৃতি ও সংলাপ—সবকিছুই তামিলবাসীর জন্য।অমিতাভ বচ্চন অবশ্য নিজেই রজনীর ভক্ত। তিনি বলেছেন, ‘রজনী দারুণ, সেরা ও সত্যিকারের বস।’ এই দুই সুপারস্টার একই সঙ্গে কাজ করেছেন ‘আন্ধা কানুন’ (১৯৮৩), ‘গ্রেপ্তার’ (১৯৮৫) ও ‘হাম’ (১৯৯১) ছবিগুলোতে। ইন্ডিয়ান এক্সপ্রেস।
