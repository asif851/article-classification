
এ কোন সালমান!প্রেমের দুনিয়ায় তিনি যেন এক ভ্রমর। ভ্রমণরত ভ্রমর আরকি! এক ফুলের সুবাস বেশি দিন যাঁর ভালো লাগে না। সালমান খানের প্রেমিকার তালিকাটা তাই দিনকে দিন বাড়ছেই। ঐশ্বরিয়া রাই, ক্যাটরিনা কাইফ, সংগীতা বিজলানি, সোমি আলী থেকে শুরু করে সদ্যই সাবেক হয়ে যাওয়া রোমানিয়ান মডেল লুলিয়া—তালিকায় নিত্যনতুন যোগ হয় অনেকেই। এই ৪৭ বছর বয়সেও বলিউডের ‘এলিজিবল ব্যাচেলর’ হয়ে আছেন। তবে ‘চিরকুমার’ থাকার শখ তাঁর নেই। সম্প্রতি ‘কফি উইথ করন’ অনুষ্ঠানে প্রেমের ব্যাপারে সালমান তাঁর যে দৃষ্টিভঙ্গির কথা বলেছেন, তাতে নাকি অচেনা একজনকেই খুঁজে পাওয়া গেছে। এই অনুষ্ঠানে সালমান বলেছেন, তিনি এবার সিরিয়াস একটি সম্পর্কে জড়াতে চান। থিতু হতে চান জীবনে। মানে কিনা বিয়ের কথাও তিনি ভাবছেন!
 
বিয়ের বাদ্যি?দুদিনেই যেখানে সম্পর্কের পাড় ভেঙে যায় হলিউডে, সেখানে দুই বছর তো অনেক লম্বা সময়। অ্যামেজিং স্পাইডারম্যান ছবিতে কাজ করতে গিয়ে অ্যান্ড্রু গারফিল্ডের সঙ্গে পরিচয়। পর্দার প্রণয়টা দ্রুতই রূপ নিয়েছে বাস্তবে, সত্যিকারের প্রেমে। ২০১১ সালের মাঝামাঝি থেকেই প্রেম করছেন এমা স্টোন আর গারফিল্ড। শোনা যাচ্ছে, দুজনে নাকি এবার বিয়ে করার সিদ্ধান্ত নিয়েছেন। এই দুজনের কাছের একটি সূত্র জানিয়েছে, তারা বিয়ে করে সংসার শুরু করতে চায়। এ ব্যাপারে তারা কথা বলছে। বিয়ের সিদ্ধান্ত নিয়ে ফেললেও শিগগিরই মালাবদলের সম্ভাবনা অবশ্য নেই। কারণ, দুজনেরই এখন ব্যস্ত সময়। সেই সূত্রটি জানিয়েছে, তারা পাগলের মতো একে অপরকে ভালোবাসে। কিন্তু ব্যস্ততার কারণেই এখনই বিয়েটা করে ফেলা তাদের পক্ষে সম্ভব হবে না।
 
হ্যারি পটারকে ‘না’হ্যারি পটারই তাঁকে তারকা বানিয়েছে। অখ্যাত কিশোর থেকে হ্যারি পটারের বদৌলতে তিনি এখন বিশ্বের মহা তারকা। তবে ড্যানিয়েল র‌্যাডক্লিফ এখন জানাচ্ছেন, সিরিজটির তৃতীয় ছবি করার পরই আর হ্যারি পটারের ভূমিকায় অভিনয় না করার কথাই তিনি ভেবেছিলেন। হ্যারি পটার অ্যান্ড দ্য প্রিজনার অব আজকাবান-এর পর খুবই গুরুত্বের সঙ্গেই চরিত্রটি ছেড়ে দেওয়ার কথা ভেবেছিলেন র‌্যাডক্লিফ। তাঁর মনে হয়েছিল, অন্য কোনো অভিনেতা খুব সহজেই হ্যারি পটার চরিত্রটিতে মানিয়ে নিতে পারবে। তবে শেষ পর্যন্ত চরিত্রটির মায়া ছাড়তে পারেননি। এরপর এই সিরিজের বাকি সব ছবিতেও কাজ করেছেন।
রা. হা.
তথ্য: রয়টার্স, এএনআই, আইএএনএস 
