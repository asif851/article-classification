
সুরের ধারার ২৫ বছর পূর্তি, শ্রুতি গীতবিতানের মোড়ক উন্মোচন আর বাংলা নববর্ষ উপলক্ষে চার দিনের অনুষ্ঠান আয়োজন করেছে চ্যানেল আই ও সুরের ধারা। ১১ এপ্রিল রাজধানীর বঙ্গবন্ধু আন্তর্জাতিক সম্মেলন কেন্দ্রে এই আয়োজন উদ্বোধন করবেন প্রধানমন্ত্রী শেখ হাসিনা। ১১ থেকে ১৩ এপ্রিল সন্ধ্যা পর্যন্ত পর্যায়ক্রমে অনুষ্ঠিত হবে সম্মেলক সংগীত, একক সংগীত, আবৃত্তি, শুভেচ্ছা বক্তব্য, নৃত্য, নৃত্যনাট্য, সেমিনার, প্রবন্ধ, আলোচনা ও তথ্যচিত্র প্রদর্শনী। ১৩ এপ্রিল সন্ধ্যায় হবে চৈত্রসংক্রান্তি উৎসব বা বর্ষবিদায়। ১৪ এপ্রিল সকালে রেজওয়ানা চৌধুরী বন্যার নেতৃত্বে সারা দেশ থেকে নির্বাচিত এক হাজার শিল্পীর কণ্ঠে পরিবেশিত হবে বর্ষবরণের গান। অনুষ্ঠানে সংগীত, নাটক ও আলোচনায় অংশ নেবেন বাংলাদেশ ও কলকাতা থেকে আসা বিশিষ্টজনেরা।
এই আয়োজনের বিস্তারিত জানাতে চ্যানেল আই ও সুরের ধারা আজ সোমবার দুপুরে রাজধানীর তেজগাঁওয়ে চ্যানেল আই কার্যালয়ে সংবাদ সম্মেলন আয়োজন করে। এখানে আয়োজনের বিস্তারিত তুলে ধরেন চ্যানেল আইয়ের পরিচালক ও বার্তাপ্রধান শাইখ সিরাজ এবং সুরের ধারার চেয়ারম্যান রেজওয়ানা চৌধুরী বন্যা। এ সময় আরও উপস্থিত ছিলেন অধ্যাপক শফি আহমেদ, আনন্দ আলোর সম্পাদক রেজানুর রহমান, সংগীতশিল্পী খুরশীদ আলমসহ অনেকে।
রেজওয়ানা চৌধুরী বন্যা জানান, সুরের ধারার শাখা কলকাতায় এবং বাংলাদেশের বিভিন্ন জেলায় প্রতিষ্ঠা করার জন্য চেষ্টা করছেন তিনি।
এবার অনুষ্ঠানস্থলে বাঙালির হাজার বছরের ঐতিহ্যের নানা উপাদান দিয়ে হবে বৈশাখী মেলা। মেলার স্টলগুলোতে থাকবে পিঠাপুলি, মাটির তৈরি তৈজস, বেত, কাঁথা, পিতল, পাট-পাটজাত দ্রব্যের জিনিসপত্রসহ রকমারি ও ঐতিহ্যসমৃদ্ধ নানা পণ্যসামগ্রী। বর্ষবরণ উৎসব চলবে বেলা দুইটা পর্যন্ত। অনুষ্ঠানটি চ্যানেল আই সরাসরি সম্প্রচার করবে।
