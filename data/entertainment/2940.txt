
আশির দশকের চলচ্চিত্র অভিনেতা আবুল কাশেম মিঠুন আর নেই। গত রোববার রাতে কলকাতায় চিকিত্সাধীন অবস্থায় তিনি মৃত্যুবরণ করেন (ইন্না লিল্লাহি ওয়া ইন্না ইলাইহি রাজিউন)।আশির দশকে চলচ্চিত্রে অভিষেক হয় মিঠুনের। তিনি অর্ধশতাধিক চলচ্চিত্রে অভিনয় করেছেন। এর মধ্যে বেশ কয়েকটি চলচ্চিত্রের কেন্দ্রীয় চরিত্রেও তাঁকে দেখা গেছে। মিঠুন অভিনীত উল্লেখযোগ্য ছবিগুলোর মধ্যে রয়েছে ভেজা চোখ, আয়না বিবির পালা, বেদের মেয়ে জোছনা, বাবা কেন চাকর। অভিনয়ের পাশাপাশি চলচ্চিত্র শিল্পী সমিতির সঙ্গেও জড়িত ছিলেন তিনি। একই সঙ্গে বেশ কয়েকটি সিনেমার চিত্রনাট্য রচনা করেছেন এই শিল্পী। মিঠুনের গ্রামের বাড়ি সাতক্ষীরার দরগাপুরে। সেখানেই তাঁর দাফন হওয়ার কথা রয়েছে।
