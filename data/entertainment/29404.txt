
কয়েক মাস আগে শোনা গিয়েছিল, ভারতের মিডিয়া মোগল গুলশান কুমারের জীবনীভিত্তিক ছবিতে অভিনয় করছেন অক্ষয় কুমার। এবার গুঞ্জন উঠেছে, সেই ছবি থেকে সরে গেছেন তিনি। কারণ, পরিচালকের সঙ্গে মতের অমিল।প্রযোজনা ও পরিবেশক প্রতিষ্ঠান টি-সিরিজের প্রতিষ্ঠাতা গুলশান কুমারকে নিয়ে মোগল নামে ছবি তৈরির ঘোষণা আসে এ বছরের শুরুর দিকে। ছবিতে গুলশান কুমারের চরিত্রের জন্য নির্বাচন করা হয় অক্ষয় কুমারকে। অক্ষয়ও তাতে সম্মতি দেন। এমনকি নিজের টুইটার অ্যাকাউন্ট থেকে ছবির একটি পোস্টার টুইট করে অক্ষয় জানান, এটি মুক্তি পাবে আগামী বছর। টুইটের শেষে হ্যাশ ট্যাগ দিয়ে লেখেন, ‘মোগল, দ্য গুলশান কুমার স্টোরি।’ এমনকি অক্ষয়ই যে হচ্ছেন পর্দার গুলশান কুমার, তা নিশ্চিত করেন গুলশানের মেয়ে সংগীতশিল্পী তুলসী কুমার। সাংবাদিকদের তিনি বলেছিলেন, ‘মোগল-এর জন্য অক্ষয় কুমারই উপযুক্ত।’কিন্তু কিছুদিন যেতেই অক্ষয়ের সঙ্গে দ্বন্দ্ব বাধে পরিচালক সুভাষ কাপুরের। ছবির চিত্রনাট্যে অক্ষয় কুমার কিছু পরিবর্তন আনতে চেয়েছিলেন। বলেছিলেন, কিছু জায়গা নতুন করে লিখতে। কিন্তু অক্ষয়ের এই পরামর্শ কানেও তোলেননি সুভাষ কাপুর। বরং এড়িয়ে গেছেন কোনো উচ্চবাচ্য ছাড়া। এ জন্যই শেষমেশ অক্ষয় ছবিটি থেকে বেরিয়ে যাওয়ার সিদ্ধান্ত নেন। তবে আনুষ্ঠানিকভাবে এখনো এ বিষয়ে কোনো ঘোষণা আসেনি।সুভাষ কাপুরের সঙ্গে অক্ষয়ের এটাই প্রথম কাজ নয়। এর আগে জলি এলএলবি টু ছবিতে দুজন একসঙ্গে কাজ করেছিলেন। মোগল চলে গেলে কী হবে? অক্ষয়ের ঝুলি ভরা এখন শুধু ছবি আর ছবি। শিগগিরই অক্ষয় কুমারকে দেখা যাবে রজনীকান্তের সঙ্গে ‘২.০’ ছবিতে। এখন শুটিংয়ে আছেন প্যাডম্যান ছবির। তাঁর সঙ্গে রাধিকা আপ্তে ও সোনম কাপুরকে দেখা যাবে। সূত্র : এনডিটিভি
