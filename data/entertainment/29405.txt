
ভারতের অরুণা পিকে ক্যানসারে আক্রান্ত। চিকিৎসক জানিয়েছেন, তিনি ওভারিয়ান ক্যানসারের তৃতীয় ধাপ পার করছেন। মৃত্যুর আগে অরুণার শেষ ইচ্ছা, তিনি শাহরুখ খানের সঙ্গে দেখা করবেন। কিছুদিন আগে সামাজিক যোগাযোগমাধ্যমে অরুণার এই ইচ্ছার কথা প্রকাশ করেন তাঁর দুই সন্তান। এরপর মাইক্রো ব্লগিং সাইট টুইটারের অরুণার ইচ্ছার কথা ছড়িয়ে পড়তে থাকে। বিষয়টি শাহরুখেরও নজরে এসেছে। সম্প্রতি এই তারকা অরুণার শেষ ইচ্ছা পূরণ করতে তাঁর সঙ্গে দেখা করার আশ্বাস দিয়েছেন।
অরুণার দুই সন্তান অক্ষত ও প্রিয়াঙ্কা ‘কিং খান’ শাহরুখকে তাঁদের মায়ের ইচ্ছার কথা জানান। বৃদ্ধ ভক্তের শেষ ইচ্ছার কথা শুনে আবেগাপ্লুত হয়ে পড়েন এই তারকা। তিনি টুইটারে তিন মিনিটের একটি ভিডিও বার্তায় অরুণাকে শুভকামনা জানিয়েছেন। শাহরুখ বলেন, ‘আপনার ছেলে অক্ষত ও মেয়ে প্রিয়াঙ্কার কাছ থেকে আমি জানতে পেরেছি, আপনি অসুস্থতার সঙ্গে লড়াই করছেন। আমি আপনাকে একটা কথা জানাতে চাই। আমি, আমার পুরো পরিবার এবং আমাদের যত বন্ধু আপনার ব্যাপারে শুনেছেন, তাঁরা সবাই আপনার সুস্থতার জন্য প্রার্থনা করছেন।’

অসুস্থ অরুণাকে সাহস জোগানোর জন্য শাহরুখ বলেন, ‘অরুণা, আপনি একজন দৃঢ়চিত্তের নারী। আমি আপনার ইচ্ছার কথা, আপনার আনন্দের কথা জেনেছি। আমি জানি, আপনি আমাদের সবার শুভকামনা ও আপনার ইচ্ছাশক্তির বলে শিগগিরই সুস্থ হয়ে উঠবেন। আপনার দুই সন্তান আপনাকে খুব ভালোবাসে। তারাও আশা করে, আপনি জলদি সুস্থ হয়ে উঠবেন।’
২০১১ সালের ফেব্রুয়ারি মাসে অরুণা পিকের ক্যানসার ধরা পড়ে। প্রায় সাত বছর ধরে তিনি ক্যানসারের সঙ্গে লড়াই করছেন। তাঁর সঙ্গে দেখা করার প্রসঙ্গে ভিডিও বার্তায় শাহরুখ বলেন, ‘অরুণা, আপনি এখন এমন এক পরিস্থিতিতে আছেন যে এই মুহূর্তে আপনার সঙ্গে দেখা করা সম্ভব নয়। তবে আপনি কিছুটা সেরে উঠলেই আমি আপনার সঙ্গে অবশ্যই দেখা করতে আসব।’
সরাসরি ভক্তের সঙ্গে দেখা করার আগে চিকিৎসকদের পরামর্শ নিয়ে ফোনে তাঁর সঙ্গে কিছুক্ষণ কথা বলার ইচ্ছার কথা প্রকাশ করেছেন শাহরুখ। হিন্দুস্তান টাইমস।
