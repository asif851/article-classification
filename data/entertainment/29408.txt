
সেন্সর ছাড়পত্র এসেছে বেশ কদিন আগে। এবার জানানো হলো মুক্তির তারিখ। প্রথম ছবি চোরাবালির পর রেদওয়ান রনি নির্মাণ করেছেন নতুন ছবি আইসক্রিম। এই ছবিতে অভিষেক হচ্ছে একাধিক নতুন মুখের। আর এই নতুন অভিনয়শিল্পীদের নিয়ে রেদওয়ান রনির ‘কারিশমা’ বোঝার জন্য অপেক্ষা করতে হবে আগামী ২৯ এপ্রিল পর্যন্ত। ওই দিনই হলে মুক্তি পাবে ছবিটি। নির্মাতা রেদওয়ান রনি ছিলেন দেশের বাইরে। গতকাল রোববার খবরটা তিনি জানালেন মুঠোফোনে। ছবিটি প্রসঙ্গে পরিচালক বলেন, ‘পয়লা বৈশাখের উৎসবের পরপরই হলে আসবে আইসক্রিম। বৈশাখের সঙ্গে নতুন আর তারুণ্যের সম্পর্ক আছে। আশা করি, বৈশাখ মাসে ছবির একঝাঁক তরুণের অভিষেক দর্শকদের জন্য দারুণ আনন্দের একটি উপলক্ষ হবে।’ আইসক্রিম মূলত ভালোবাসার সম্পর্ক আর সেই সম্পর্ক জিইয়ে রাখার গল্প। ছবির তিন নবাগত শিল্পী হলেন কুমার উদয়, নাজিফা তুষি ও রাজ। ছবিতে আরও অভিনয় করেছেন এ টি এম শামসুজ্জামান, দিতি, ওমর সানীর মতো তারকারা।
