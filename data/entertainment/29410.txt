
মিলন, আঁঁচল, সায়মন ও তমা মির্জা—এই চার তারকাকে নিয়ে নতুন একটি ছবি নির্মাণ করতে যাচ্ছেন পরিচালক দেবাশীষ বিশ্বাস। এ বছরের জুলাই থেকে ছবিটির শুটিং শুরু হবে।এরই মধ্যে গানের রেকর্ডিংয়ের মধ্য দিয়ে ‘মন জ্বলে’ ছবির মহরত অনুষ্ঠিত হয়েছে। সুদীপ কুমার দীপের লেখা ও ইমন সাহার সুরে গানটিতে কণ্ঠ দিয়েছেন কোনাল ও কিশোর। পুরো ছবির সংগীত পরিচালনার দায়িত্বে রয়েছেন ইমন সাহা। মিলন বলেন, ‘আমি এখন চলচ্চিত্রে নিয়মিত কাজ করছি। তবে ছোটপর্দার কাজ কিন্তু একেবারে ছেড়ে দিইনি। বড় পর্দার ব্যস্ততার পাশাপাশি ছোটপর্দায় অনেক বেছে বেছে কাজ করছি। সত্যি বলতে কি, এখন চলচ্চিত্রে নিজেকে পুরোপুরি ব্যস্ত রাখতে চাই আমি।’ ‘মন জ্বলে’ দেবাশীষ বিশ্বাস পরিচালিত চার নম্বর ছবি। তাঁর প্রথম ছবি ‘শ্বশুরবাড়ি জিন্দাবাদ’ মুক্তি পায় ২০০১ সালে। এরপর মুক্তি পেয়েছে ‘শুভ বিবাহ’ (২০০৯) ও ‘ভালোবাসা জিন্দাবাদ’ (২০১৩)।দেবাশীষ জানান, এবার তিনি পুরোপুরি মৌলিক গল্প নিয়ে ছবি তৈরি করছেন। ‘মন জ্বলে’ ছবির কাহিনি ও সংলাপ লিখেছেন কমল সরকার। আর চিত্রনাট্য লিখেছেন দেবাশীষ নিজেই। একটি বিয়োগান্ত গল্প নিয়ে ‘মন জ্বলে’ ছবির কাহিনি আবর্তিত হয়েছে। ছবির কাহিনিতে দেখা যাবে, দুটি মেয়ে ভালোবাসে একটি ছেলেকে। শেষ পর্যন্ত আত্মত্যাগের মধ্য দিয়ে ভালোবাসার জয় হয়।
