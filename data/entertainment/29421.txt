
গেল বছর দেশের বিভিন্ন প্রেক্ষাগৃহে মুক্তি মিলেছে ৬৬টি নতুন ছবির। নতুন হিসেবে ঢাকাই চলচ্চিত্রে অভিষেকও ঘটেছে বেশ কয়েকজন নায়ক-নায়িকার। মুক্তি পাওয়া বেশির ভাগ ছবি নিয়ে তেমন কোনো আলোচনা ছিল না। নতুন নায়ক নিয়েও আলোচনায় তেমন সাড়া মেলেনি। কিন্তু যে কজন নায়িকা প্রথম বড়পর্দায় এসেছেন, তাঁদের মধ্যে কয়েকজনকে ঘিরে আগ্রহ তৈরি হয়েছে দর্শকের। এ তালিকায় রয়েছে পরীমনি, নুসরাত ফারিয়া, মৌসুমী হামিদ ও অমৃতা খানের নাম। তাঁদের সঙ্গে কথা বলে লিখেছেন শফিক আল মামুন।২০১৫ সালে ঢাকাই চলচ্চিত্রে নতুন নতুন ছবি মুক্তির হিড়িক থাকলেও দু-চারটি ছাড়া বাকি ছবি নিয়ে তেমন একটা আলোচনা ছিল না। বেশির ভাগ ছবিই ব্যবসায়িকভাবে মার খেয়েছে। সে ক্ষেত্রে গেল বছরে চলচ্চিত্রে অভিষেক হওয়া বেশ কয়েকজন নায়িকাকে কেন্দ্র করে আলোচনা হয়েছে। তাঁদের মধ্যে কয়েকজনের নাম না বললেই নয়। তালিকার প্রথম নামটি বলতে গেলে পরীমনির নামটিই বলতে হয়।বড়পর্দায় অভিষেক হওয়ার আগেই ঢাকার চলচ্চিত্রে আলোচনায় আসেন পরীমনি। ওই সময় একাধিক ছবিতে চুক্তিবদ্ধ হয়ে আলোচনার জন্ম দেন তিনি। তাঁর প্রথম ছবি ‘ভালোবাসা সীমাহীন’ মুক্তি পায় ফেব্রুয়ারি মাসে। একই বছর একে একে আরও পাঁচটি ছবি মুক্তি পায় তাঁর। ছবিগুলো নিয়ে আলোচনাও হয়েছে। এ প্রসঙ্গে পরীমনি বলেছেন, ‘আমি খুব খুশি যে চলচ্চিত্রে আমার শুরুটা ভালোভাবেই হয়েছে। আর এ জন্য দর্শকের কাছে আমি কৃতজ্ঞ। তাঁদের ভালোবাসার কারণেই তা সম্ভব হয়েছে।’ অভিষেক হওয়া এক বছরের মাথায় এই উঠতি অভিনেত্রীর হাফ ডজন ছবি এখন মুক্তির মিছিলে আর ডজন খানেক ছবির শুটিং চলছে। এদিকে, গেল বছর এক ‘আশিকী’ ছবিতে অভিনয় করার পরই নুসরাত ফারিয়াকে ঘিরে ব্যাপক আলোচনা তৈরি হয়েছিল। ছবিটি মুক্তির আগেই ‘আশিকী’ গানটি দিয়ে সবার নজরে আসেন তিনি। গানটি ইউটিউবে মুক্তির প্রথম দিনেই ৪০ হাজার ভিউয়ার্স পায়। ছবিটি গেল বছর ঈদুল আজহায় প্রেক্ষাগৃহে মুক্তি পেয়েছে। যৌথ প্রযোজনার ছবিটিতে নুসরাত ফারিয়ার বিপরীতে অভিনয় করেছেন অঙ্কুশ। এ প্রসঙ্গে নুসরাত ফারিয়া বলেন, ‘প্রথম ছবিতেই দর্শকের ভালোবাসা পেয়েছি। যাঁরা চলচ্চিত্র নিয়ে সমালোচনা লেখেন, তাঁদের কয়েকজন ছবিটি দেখার পর আমার অভিনয় নিয়ে প্রশংসা করেছেন। আমার আর কিছুই চাওয়ার নেই।’এদিকে, প্রথম ছবির আলোচনার রেশ কাটতে না কাটতেই যৌথ প্রযোজনায় ‘হিরো ৪২০’ ছবির কাজ শেষ করে ফেলেছেন এই তারকা। গেল বছর ছোটপর্দা থেকে আসা লাক্স তারকা মৌসুমী হামিদেরও চলচ্চিত্রে অভিষেক ঘটেছে। বছরের মাঝামাঝিতে তাঁর অভিনীত ‘ব্ল্যাক মানি’ ছবিটি মুক্তি পায়। এর পরপরই ‘ব্ল্যাকমেইল’। বছর শেষে মুক্তি পেয়েছে ‘জালালের গল্প’। ‘ব্ল্যাক মানি’, ‘ব্ল্যাকমেইল’ বাণিজ্যিকভাবে আলোচনায় থাকলেও দর্শকের কাছে বেশি আলোচিত হয়েছে ‘জালালের গল্প’ ছবিটি। মৌসুমী হামিদ বলেছেন, ‘“জালালের গল্প” ছবিটিতে কাজের জন্য সাধারণ মানুষের কাছ থেকে বেশি প্রশংসা পেয়েছি। এখানে অভিনয়ের অনেক জায়গা ছিল, যেটি আমি কাজে লাগিয়েছি।’নুসরাত ফারিয়ার মতো গেল বছর একটি ছবিই মুক্তি পেয়েছে অমৃতা খানের। ছবির নাম ‘গেইম’। ছবিটি মুক্তি পায় ফেব্রুয়ারিতে। আর এ ছবির মাধ্যমেই বড়পর্দায় অভিষেক ঘটে অমৃতার। নিজের অভিনয় দিয়ে এই এক ছবির মাধ্যমেই নিজেকে আলোচনায় তুলে আনেন অমৃতা। এর পরপরই সাইফ চন্দনের ‘টার্গেট’ ছবিতে চুক্তি হন তিনি। তবে লেখাপড়া ও পারিবারিক কারণে গেল বছর আর নতুন কোনো ছবিতে চুক্তিবদ্ধ হননি তিনি। অমৃতা বলেন, ‘আমি ‘‘গেইম’’ ছবিটি মুক্তির পর অনেক ছবিতেই কাজের প্রস্তাব পেয়েছি। কিন্তু নিজের পড়ালেখা ও বেশ কিছুদিন পরিবারের সঙ্গে দেশের বাইরে ছিলাম। প্রথম ছবিই চলচ্চিত্রে আমাকে এগিয়ে দিয়েছে।’এদিকে এ বছরের প্রথম দিন থেকেই ‘ময়না পাখির সংসার’ নামে নতুন ছবিতে কাজ শুরু করেছেন ঢাকাই চলচ্চিত্রের নতুন প্রজন্মের এই নায়িকা।
