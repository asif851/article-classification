



সোনম কাপুর এখন দুবাইয়ে। 
তাঁর সঙ্গে আছেন প্রেমিক আনন্দ আহুজাও। 
আগামী জুন মাসে আনন্দের সঙ্গে সোনমের বিয়ের জোরালো গুঞ্জন শোনা যাচ্ছে।


সোনম কাপুর ও আনন্দ আহুজার বিয়ের খবর এখন আর গোপন নেই। বলিউডে জোর গুঞ্জন, আগামী জুনে তাঁরা গাঁটছড়া বাঁধতে যাচ্ছেন। বিয়ের কেনাকাটা অনেকটা এগিয়ে রেখেছেন। কারণ, গত কয়েক মাসে দেশ-বিদেশে কয়েকটি শপিং মলে কেনাকাটার সময় পাপারাজ্জিদের ক্যামেরায় ধরা পড়েন দুজন। সোনম অবশ্য তা কাজিনের বিয়ের প্রস্তুতি বলে উড়িয়ে দেওয়ার চেষ্টা করেন। কাজিনের বিয়ের খবর অবশ্য মিথ্যা নয়। তবে প্রেমিক আনন্দের মাকে নিয়ে যে সোনম কাজিনের জন্য বিয়ের গয়নার কিনতে যাবেন না, তা যে-কেউ বুঝবে। কাজিন মোহিত মারওয়ার বিয়ে উপলক্ষে সোনম এখন তাঁর পরিবারের সবার সঙ্গে আছেন দুবাইয়ে। কাপুর পরিবারের সঙ্গে আনন্দ আহুজাও এখন সেখানেই আছেন। বিয়ের অনুষ্ঠানের ফাঁকে সুযোগ বুঝে প্রেমিকাকে নিয়ে সমুদ্রসৈকতে ঘুরে এসেছেন।
মোহিত মারওয়ার ‘ডেস্টিনেশন ওয়েডিং’য়ে প্রতিদিনই প্রায় কোনো না কোনো অনুষ্ঠান থাকছে। একদিন মেহেদি, আরেকদিন সংগীত তো অন্যদিন ব্যাচেলর পার্টি। এক শহরে, একই অনুষ্ঠানে থাকলেও ছুটিতে এসে একান্তে কিছুক্ষণ সময় কাটাতে পারেন না সোনম-আনন্দ। তাই ফাঁক পেয়েই ছুটে গেছেন সমুদ্রে। হাতে হাত ধরে দুবাইয়ের এক সমুদ্রসৈকতে নিরিবিলিতে কিছুক্ষণ সময় কাটিয়েছেন। কিন্তু সেখানে বেশিক্ষণ শান্তি মেলেনি! একটু পরই কেউ একজন তাঁদের পিছু নেন। দুজনের একটি ভিডিও করে ইনস্টাগ্রামে প্রকাশ করেছেন তিনি। সেই ব্যক্তি সোনমদের পরিবারের কেউ, না আগন্তুক, তা অবশ্য জানা যায়নি।
মোহিতের বিয়ের কয়েক মাস পর কাপুর পরিবার আরেকটি জমকালো বিয়ের আয়োজন করতে যাচ্ছে। সোনম ও আনন্দের পরিবার এখন তাঁদের বিয়ে কোথায়, কীভাবে হবে, তার পরিকল্পনা করছে। হতে পারে কোনো ‘ডেসটিনেশন ওয়েডিং’ অথবা দিল্লির জমকালো পাঞ্জাবি বিয়ের আয়োজন। জানা গেছে, বিয়ের আগে ঘরোয়া পরিবেশে একটি বাগদান অনুষ্ঠান হবে। মজার ব্যাপার হলো, জুন মাসেই মুক্তি পেতে যাচ্ছে সোনম কাপুরের ছবি ‘ভিড়ে দি ওয়েডিং’। সোনমদের পারিবারিক প্রযোজনা প্রতিষ্ঠানের এই ছবির গল্প আবর্তিত হয়েছে একটি বিয়ে ঘিরে। ছবিটি মুক্তি পাবে আগামী ১ জুন। এনডি টিভি
