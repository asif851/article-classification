
গর্ভাশয় কিংবা স্তন ক্যানসারে আক্রান্ত হওয়ার ঝুঁকির মধ্যে ছিলেন হলিউডের অভিনেত্রী অ্যাঞ্জেলিনা জোলি। এ জন্য অস্ত্রোপচার করিয়েছেন বলে সম্প্রতি জানিয়েছেন এ তারকা অভিনেত্রী। 
ক্যানসারে আক্রান্ত হয়ে ২০০৭ সালে মাত্র ৫৬ বছর বয়সে মৃত্যুবরণ করেছিলেন জোলির মা ও মার্কিন অভিনেত্রী মার্শেলাইন বারট্র্যান্ড। মায়ের কাছ থেকে ‘বিআরসিএওয়ান’ নামের ত্রুটিযুক্ত জিন পেয়েছিলেন জোলি। এই জিনের প্রভাবে গর্ভাশয় কিংবা স্তন ক্যানসারের ঝুঁকি অনেকটাই বেড়ে যায়। জোলির ক্ষেত্রেও তেমন ঝুঁকি ধরা পড়ায় বিশেষজ্ঞদের পরামর্শে অস্ত্রোপচার করিয়েছেন ৩৭ বছর বয়সী এ অভিনেত্রী।  
এ প্রসঙ্গে জোলি জানান, ‘প্রয়োজনীয় স্বাস্থ্যপরীক্ষার পর চিকিত্সকেরা আমাকে জানালেন, ৮৭ শতাংশ স্তন ক্যানসার ও ৫০ শতাংশ গর্ভাশয় ক্যানসারে আক্রান্ত হওয়ার আশঙ্কা আছে আমার। সত্যটা জানার পর ক্যানসারে আক্রান্ত হওয়ার ঝুঁকি যতটা সম্ভব কমানোর সিদ্ধান্ত নিলাম।’ 
জোলি আরও বলেন, ‘অস্ত্রোপচারের মাধ্যমে স্তন কেটে ফেলার সিদ্ধান্ত নেওয়াটা আমার জন্য মোটেও সহজ ছিল না। তার পরও খুশি মনেই আমি এমনটা করেছি। অস্ত্রোপচারের পর আমার স্তন ক্যানসারের ঝুঁকি ৮৭ শতাংশ থেকে কমে মাত্র ৫ শতাংশে নেমে এসেছে।’ সম্প্রতি এক খবরে এমন চমকপ্রদ তথ্য জানিয়েছে বার্তা সংস্থা রয়টার্স।  
জানা গেছে, তিন মাস ধরে চলে জোলির এই জটিল অস্ত্রোপচার-প্রক্রিয়া। গত এপ্রিল মাসে সেটা শেষ হয়েছে। চিকিত্সার পাশাপাশি নিয়মিত পেশাগত কাজও চালিয়ে গেছেন হলিউডের অন্যতম জনপ্রিয় ও ব্যস্ত এ তারকা।  
 
