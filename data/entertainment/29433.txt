
ঐশ্বরিয়া রাই বচ্চন এখন বচ্চন পরিবারের বউ। নিজে বলিউডের অন্যতম ব্যস্ত তারকা। মা হয়েছেন। একমাত্র মেয়ে আরাধ্যর ষষ্ঠ জন্মদিন আগামী ১৬ নভেম্বর। ঐশ্বরিয়ার নিজের বয়স এখন ৪৩। কিন্তু এই বিশ্বসুন্দরীর সৌন্দর্যে এতটুকু ভাটা পড়েনি। দিন দিন তিনি যেন আরও আকর্ষণীয় হয়ে উঠছেন। বয়সের সঙ্গে সঙ্গে চেহারায় খানিক পরিবর্তন এসেছে মাত্র। তা-ও যেন মানিয়ে গেছে ঠিকভাবে। এই তারকার রূপের রহস্য কী?
মুম্বাই মিরর জানিয়েছে, ঐশ্বরিয়ার রূপ আর স্লিম গঠনের পেছনে আছে বিশেষ তেলের অবদান। তারুণ্য ধরে রাখার জন্য ভারতের কেরালায় তৈরি একধরনের তেল নিয়মিত ব্যবহার করেন তিনি। শুধু কি তেল, কেরালা থেকে এই তারকার জন্য আসে নানা রকম আয়ুর্বেদিক প্রসাধনী! একটি সূত্র জানায়, অন্তঃসত্ত্বা হওয়ার পর যখন ঐশ্বরিয়া কিছুটা মুটিয়ে গিয়েছিলেন, তখনো ভরসা রেখেছিলেন এই তেলের ওপর। কিন্তু তাঁর রূপের রহস্য কেউ এখনো পুরোপুরি ফাঁস করতে পারেনি। বিশেষ সেই তেলে কী কী উপাদান আছে, তা নিয়ে রহস্যই থেকে গেছে। ঐশ্বরিয়ার বডি টোনিংয়ে এই তেলের পাশাপাশি সমান তালে কাজ করছে তাঁর পরিমিত খাদ্যাভ্যাস।
ফ্যাশন ওয়েবসাইট স্টাইল ক্রেজের এক প্রতিবেদনে এই তারকার খাদ্যাভ্যাস সম্পর্কে কিছুটা ধারণা পাওয়া যায়। ত্বক সতেজ রাখতে প্রচুর পানি পান করেন ঐশ্বরিয়া। টাটকা ফল আর সবজি তাঁর খাবারের তালিকায় থাকে এক নম্বরে। ভাজা আর প্যাকেটজাত খাবার কখনোই পাতে তোলেন না। ঈশ্বরপ্রদত্ত সৌন্দর্য ধরে রাখতে এই নায়িকা মুখে ব্যবহার করেন বেসন, মধু ও হলুদের প্যাক। আর শরীর–স্বাস্থ্য ফিট রাখতে নিয়মিত যোগব্যায়াম করেন।
ফল ও সবজি থেকে ঐশ্বরিয়া অ্যান্টি–অক্সিডেন্ট, মিনারেল আর ভিটামিনের চাহিদা পূরণ করেন। এ ছাড়া চর্বি ছাড়া সব পুষ্টিকর খাবার খান। অ্যালকোহল ও ধূমপান করেন না। কঠোর ডায়েট মেনে চললেও তিন বেলার খাবার সময়মতো খেতে ভুল করেন না। আসন্ন ছবি ‘ফ্যানি খান’-এর জন্য এই তারকাকে আরও ওজন ঝরাতে হবে। কেরালায় তাই তেলের ফরমাশ চলে গেছে। নিজেকে ছিপছিপে গড়নে নিয়ে যেতে এবার উঠেপড়ে লেগেছেন এই তারকা। মুম্বাই মিরর
