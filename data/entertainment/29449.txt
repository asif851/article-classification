

‘আমি পুরান ঢাকার মেয়ে। আমি এবার এ লেভেল করছি।’ ‘মিস ওয়ার্ল্ড বাংলাদেশ’ হওয়ার পর নিজেকে আজ এভাবেই উপস্থাপন করলেন জেসিয়া ইসলাম। আজ বুধবার সন্ধ্যায় রাজধানীর ওয়েস্টিন হোটেলে আয়োজিত সংবাদ সম্মেলনে নতুন ‘মিস ওয়ার্ল্ড বাংলাদেশ’ হিসেবে জেসিয়া ইসলামের নাম ঘোষণা দেন বিচারক প্যানেলের সভাপতি বিবি রাসেল। ১৮ নভেম্বর চীনের সানাইয়া শহরে অনুষ্ঠেয় ৬৭তম মিস ওয়ার্ল্ড প্রতিযোগিতায় বাংলাদেশ থেকে অংশ নেবেন তিনি।
সাংবাদিকদের প্রশ্নের জবাবে জেসিয়া ইসলাম বলেন, ‘আমার জার্নিটা আজ থেকে শুরু হলো। আমার কোনো প্রবলেম ছিল না। আমি অপেক্ষা করছিলাম। আল্লাহ যা করেন ভালোর জন্য করেন। মিস বাংলাদেশ যদি না–ও হতাম, আমি বিশ্বাস করেছি, নিশ্চয়ই আমার জন্য বেটার প্ল্যাটফর্ম অপেক্ষা করছে।’

তাঁকে ‘মিস ওয়ার্ল্ড বাংলাদেশ’ হিসেবে ঘোষণা দেওয়ার জন্য বিচারকদের আর আয়োজকদের ধন্যবাদ জানান জেসিয়া ইসলাম। পাশাপাশি তিনি ফেসবুকে তাঁর ফলোয়ারদের প্রতিও কৃতজ্ঞতা জানান।
আজ সংবাদ সম্মেলন আয়োজন করেছে ‘মিস ওয়ার্ল্ড বাংলাদেশ’ প্রতিযোগিতার আয়োজক প্রতিষ্ঠান অন্তর শোবিজ। এখানে উপস্থিত ছিলেন অন্তর শোবিজের চেয়ারম্যান স্বপন চৌধুরী ও ব্যবস্থাপনা পরিচালক নাসরীন চৌধুরী, প্রতিযোগিতার বিচারক বিবি রাসেল, শম্পা রেজা ও চঞ্চল মাহমুদ। আজ আরও জানানো হয়, ‘মিস ওয়ার্ল্ড বাংলাদেশ’ প্রতিযোগিতায় প্রথম রানার আপ হয়েছেন ফাতেমা তুজ জাহরা আর দ্বিতীয় রানারআপ সঞ্চিতা রানী দত্ত ও রুকাইয়া জাহান।
২৯ সেপ্টেম্বর সন্ধ্যায় ঢাকার বসুন্ধরা আন্তর্জাতিক কনভেনশন সেন্টারের নবরাত্রী মিলনায়তনে ‘মিস ওয়ার্ল্ড বাংলাদেশ’ আয়োজনের গ্র্যান্ড ফিনালেতে প্রথম রানার আপ হয়েছিলেন জেসিয়া ইসলাম। পরে অভিযোগ ওঠে, বিচারকদের রায়ে নয়, আয়োজকদের ঘোষণায় এ প্রতিযোগিতায় চ্যাম্পিয়ন হয়েছিলেন জান্নাতুল নাঈম। পরে তাঁর বিরুদ্ধে বিয়ের তথ্য গোপনের অভিযোগ আনা হয়। অভিযোগ প্রমাণিত হওয়ায় জান্নাতুল নাঈমকে দেওয়া সেই খেতাব আজ বাতিল করা হয়।
