

☀ নতুন করে সাজবে বিএফডিসি। 
☀  ৯৪ কাঠা জমির ওপর তৈরি হবে ১২ তলা ভবন। ☀  ভবন নির্মাণে ব্যয় ধরা হয়েছে ৩৫৩ কোটি ৩৫ লাখ টাকা। ☀  তিনতলাজুড়ে একটি তিন তারকা আবাসিক হোটেল তৈরি করা হবে। ☀  ছাদে থাকবে জিমনেসিয়াম, সুইমিংপুল ও রেস্তোরাঁ।

 নতুন করে সাজবে বিএফডিসি (বাংলাদেশ চলচ্চিত্র উন্নয়ন করপোরেশন)। আধুনিকায়নের ধারায় এবার বিএফডিসির আঙিনায় তৈরি হচ্ছে বহুতল ভবন। যার নাম হবে ‘বিএফডিসি কমপ্লেক্স’। এফডিসির ভেতরের ৯৪ কাঠা জমির ওপর তৈরি হবে ১২ তলা এই ভবন। নতুন এই ভবন নির্মাণে ব্যয় ধরা হয়েছে ৩৫৩ কোটি ৩৫ লাখ টাকা। ভবন নির্মাণে সময় লাগবে তিন বছর। এরই মধ্যে নতুন ভবনের নকশাসহ পুরো প্রকল্প জমা দেওয়া হয়েছে তথ্য মন্ত্রণালয়ে। ভবন নির্মাণের জন্য ভাঙতে হবে বিএফডিসির ৩ ও ৪ নম্বর শুটিং ফ্লোর, পরিত্যক্ত দুটি সম্পাদনা ভবন ও পুলিশ ফাঁড়ি।বিএফডিসি সূত্রে জানা গেছে, আগামী সপ্তাহে প্রি-একনেক সভায় অনুমোদনের জন্য প্রকল্পটি তথ্য মন্ত্রণালয় থেকে পরিকল্পনা কমিশনে পাঠানো হবে।এ ব্যাপারে প্রকল্প প্রণয়নকারী বিএফডিসির তত্ত্বাবধায়ক প্রকৌশলী মোহাম্মদ আইয়ুব আলী বলেন, ‘মাস দুয়েক আগে আমরা তথ্য মন্ত্রণালয়ে প্রকল্পটি পাঠিয়েছি। সামনের সপ্তাহে পরিকল্পনা কমিশনের প্রি-একনেকে উঠবে এটি।’এফডিসির ব্যবস্থাপনা পরিচালক আমির হোসেন বলেন, ‘একনেক বৈঠকের পর হয়তো কিছু সংশোধনী আসতে পারে। আশা করছি সব মিলে মাস দুয়েকের মধ্যেই প্রকল্পটি পাস হয়ে যাবে।’ কবে থেকে এই কমপ্লেক্স নির্মাণের কাজ শুরু হবে—জানতে চাইলে তিনি বলেন, ‘প্রকল্প পাস হওয়ার পরপরই কাজ শুরু হয়ে যাবে। আশা করছি এপ্রিল-মে থেকে কাজ শুরু করতে পারব।’এদিকে বিএফডিসি কর্তৃপক্ষ জানায়, তিনটি বেসমেন্টসহ ১২ তলা ভবনে থাকছে তিনটি শুটিং ফ্লোর, চারটি প্রদর্শনী কক্ষ নিয়ে তৈরি একটি মাল্টিপ্লেক্স, শিশুদের বিনোদনের জন্য নির্দিষ্ট জায়গা, বিশেষ শিশুদের জন্য খেলার জায়গা এবং ফুড কর্নার। ১২ তলা ভবনের তিনতলাজুড়ে একটি তিন তারকা আবাসিক হোটেল তৈরি করা হবে। বিভিন্ন বেসরকারি চ্যানেলের শুটিংয়ের জন্য স্টুডিও রুমও থাকবে এ ভবনে। ছাদে থাকবে জিমনেসিয়াম, সুইমিংপুল ও রেস্তোরাঁ।বিএফডিসির কর্মকর্তারা মনে করছেন, চলচ্চিত্র-সংশ্লিষ্ট ব্যক্তিদের জন্য এটি একটি স্বয়ংসম্পূর্ণ প্যাকেজ হবে। এখানে দেশের বাইরের নির্মাতারাও স্বাচ্ছন্দ্যে কাজ করতে পারবেন। সব সুযোগ-সুবিধা কমপ্লেক্সেই থাকবে বলে তাঁদের বাইরে যেতে হবে না।
