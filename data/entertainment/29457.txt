
ভারতের কলকাতায় দিনে দিনে বড় হচ্ছে ‘পানিহাটি উৎসব ও বইমেলা’। ২০ ডিসেম্বর থেকে শুরু হওয়া পঞ্চম এই উৎসবে অংশ নিচ্ছেন ভারতের পশ্চিমবঙ্গের নামী শিল্পী ও সাহিত্যিকেরা। এই যেমন গত শনিবার সন্ধ্যায় এই উৎসবের মঞ্চে গান গেয়ে শোনান কবির সুমন। সেই মঞ্চেই আজ বুধবার সন্ধ্যায় উঠবেন বাংলাদেশের জেমস।
আজ সকালে ভারতের কলকাতার উদ্দেশে রওনা দেবেন জেমস। এই ‘পানিহাটি উৎসব ও বইমেলা’য় গাইতে যাওয়ার কারণ কী? এ প্রশ্নের জবাবে জেমসের ব্যবস্থাপক বলেন, ‘পাঁচ বছর ধরে এটি হচ্ছে। বিপুল লোকসমাগম হয়। শুধু পশ্চিমবঙ্গই নয়, ভারতের নামী শিল্পীরা এতে অংশ নেন।’ পানিহাটি উৎসবের এবারের অনুষ্ঠান তালিকায় দেখা গেছে, কবির সুমন ও জেমস ছাড়াও এতে অংশ নিয়েছেন শিলাজিৎ, লগ্নজিতা, রাঘব ও বলিউডের কুনাল গাঞ্জাওয়ালা। এর মধ্যে বাংলাদেশের জেমসই হলেন একমাত্র ভিনদেশি শিল্পী, যাঁকে উৎসবের অষ্টম দিনের মূল আকর্ষণ হিসেবে উপস্থাপন করা হয়েছে। এই উৎসব চলবে ৩১ ডিসেম্বর পর্যন্ত। তবে জেমস তাঁর পরিবেশনা শেষে পরদিনই ফিরে আসবেন দেশে। কারণ ২৯ ডিসেম্বর তিনি গাইবেন বরিশালে অনুষ্ঠেয় একটি কনসার্টে। এরপর ৩০ ডিসেম্বর তিনি নারায়ণগঞ্জে পারফর্ম করতে যাবেন। কিছুদিন বিরতি দিয়ে আবার নতুন বছরের ৩ জানুয়ারি গাইবেন রংপুর স্টেডিয়ামে আয়োজিত একটি কনসার্টে। 
