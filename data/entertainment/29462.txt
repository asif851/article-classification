
‘অদ্ভুত এক বিষণ্নতা আজ আমাকে আচ্ছন্ন করে রেখেছে।’ ব্লগে এভাবেই নিজের মন খারাপের কথা লিখেছেন বলিউডের বরেণ্য অভিনেতা অমিতাভ বচ্চন। মন খারাপের কারণ কী? তা জানতে হলে একটু পেছনে ফিরে যেতে হবে। গত সপ্তাহে গণমাধ্যমে প্রকাশ পায় ‘কৌন বনেগা ক্রোড়পতি’র (কেবিসি) চলতি মৌসুম শেষ হয়ে যাওয়ার খবর। কথা ছিল গত শুক্রবারই শেষ হবে। তবে কয়েকটি পর্ব বাড়িয়ে আজ সোমবার শেষ হতে যাচ্ছে ‘কৌন বনেগা ক্রোড়পতি’র নবম মৌসুম।
গত আগস্টে শুরু হওয়া অনুষ্ঠানটি হঠাৎ শেষ করে দেওয়ার সিদ্ধান্ত নিয়েছে সনি চ্যানেল কর্তৃপক্ষ। আর এই অনুষ্ঠানের সঞ্চালক অমিতাভ বচ্চন সেটি জানতে পারেন গণমাধ্যম থেকেই। আগে থেকে তাঁকে কিছুই জানানো হয়নি। বিষয়টি ভীষণ ধাক্কা দিয়েছে ‘বিগ বি’কে। সনির জনপ্রিয় অনুষ্ঠানটি শেষ করে দিয়ে ওই সময় তিনটি নতুন ডেইলি সোপের প্রচার শুরু হবে।
এদিকে টানা এক মাস কেবিসির শুটিং করতে গিয়ে কণ্ঠে সংক্রমণ হয়েছে অমিতাভের। গলাব্যথা নিয়েই পরবর্তী শুটিংয়ের প্রস্তুতি নিতে হয়েছে তাঁকে। গতকাল রোববার সকালে নিজের ব্লগে অমিতাভ বচ্চন এ কথা জানান। তিনি লিখেছেন, ‘গত এক মাস “কৌন বনেগা ক্রোড়পতি”র প্রতিযোগীদের সঙ্গে অনবরত কথা বলে আমার কণ্ঠে সংক্রমণ হয়ে গেছে। এখনো গলাব্যথায় ভুগছি। খাবার গিলতে খুব কষ্ট হয়। অ্যান্টিবায়োটিক আর ব্যথার ওষুধ খেয়ে আগামীকাল সারা দিন অনুষ্ঠানের চূড়ান্ত পর্বের শুটিংয়ে অংশ নিতে হবে।’
অমিতাভ বচ্চন ১৭ বছর ধরে ‘কৌন বনেগা ক্রোড়পতি’র সঙ্গে যুক্ত। মাঝে শুধু তৃতীয় মৌসুম সঞ্চালনা করতে দেখা গেছে শাহরুখ খানকে। কিন্তু অমিতাভকে ছাড়া কি আর ‘কেবিসি’ জমে? এরপরের সব মৌসুমের জন্য তাই অমিতাভকে ফিরিয়ে আনা হয়। অনুষ্ঠানটির সঙ্গে জড়িয়ে আছে এই মহাতারকার অনেক স্মৃতি, অনেক গল্প। ৭৫ বছর বয়সী এই অভিনেতাকে কিছু না জানিয়েই অনুষ্ঠান শেষ করে দেওয়ার সিদ্ধান্তে সবচেয়ে বেশি কষ্ট পেয়েছেন তিনি।
অনুষ্ঠানটি শেষ করার আগে অমিতাভ সবাইকে ধন্যবাদ জানিয়েছেন। টেলিভিশন অনুষ্ঠানের ইতিহাসে আরেকটি ঐতিহাসিক ঘটনা তৈরির জন্য তিনি দর্শক ও কলাকুশলীদের প্রতি কৃতজ্ঞতা প্রকাশ করে বলেন, ‘১৭ বছর আগে এই অনুষ্ঠান এক ইতিহাস সৃষ্টি করেছিল। আপনারা আবারও সেই ইতিহাস তৈরি করলেন। এই অনুষ্ঠানটি এখনো এক নম্বরে আছে। আর সনি চ্যানেলকেও এটি এক নম্বরে পৌঁছে দিয়েছে।’ বলিউড বাবল
