
বলিউড অভিনেতা সালমান খান ও রণদীপ হুদার একসঙ্গে প্রথম কাজ সাজিদ নাদিয়াওয়ালার ‘কিক’। এরপর থেকে দুজনের মধ্যে খুব ভালো বন্ধুত্ব হয়ে গেছে। একসঙ্গে নাকি তাঁদের জমে ভালো। এর পেছনের কারণটা রণদীপ নিজেই জানিয়েছেন। ‘সালমান ভাইজান’-এর সঙ্গে একটি বিষয়ে নাকি তাঁর দারুণ মিল। তাঁরা দুজনেই বেশ রসিক মানুষ। রণদীপের মন্তব্য, ‘আমাদের দুজনের রসবোধ একই রকম। এমনকি আমাদের আগ্রহের বিষয়েও অনেক মিল আছে।’সালমান আর রণদীপের আলাপ-পরিচয় অনেক দিনের। তবে ২০১৪ সালে মুক্তি পাওয়া ‘কিক’ ছবিতে কাজ করতে গিয়ে দুজনের বন্ধুত্ব আরও দৃঢ় হয়। সালমানের সঙ্গে সময় কাটাতে খুব পছন্দ করেন ‘সর্বজিৎ’ তারকা রণদীপ। শুধু সালমানের সঙ্গে একটু সময় কাটানোর সুযোগ পাবেন বলেই নাকি ‘সুলতান’ ছবিতে কাজ করতে রাজি হয়ে গেছেন। রণদীপ বলেছেন, ‘“সুলতান” ছবিতে তাঁর জায়গায় অন্য কেউ থাকলে হয়তো এখানে আমি অভিনয় করতাম না। তবে যেহেতু সালমান এখানে অভিনয় করছেন, তাই আমি এই ছবিতে কাজ করার সিদ্ধান্ত নিয়েছি।’‘সুলতান’ ছবিতে সালমানের কুস্তি প্রশিক্ষকের চরিত্রে দেখা যাবে অভিনেতা রণদীপ হুদাকে। এবার ঈদে মুক্তি পাবে ‘সুলতান’।
সূত্র: পিটিআই
