
শিরোনামটি দেখেই আহ্লাদে আটখানা হতে পারেন চন্দ্রবিন্দুর ভক্তরা! এ দেশের ভক্তদের গান শোনাতে আসছে কলকাতার জনপ্রিয় ব্যান্ড দল চন্দ্রবিন্দু। তবে কোনো কনসার্ট নয়, টিভি চ্যানেলের একটি অনুষ্ঠানে গান পরিবেশন করবে তারা। এ জন্য ভক্তদের অপেক্ষা করতে হবে আসছে ঈদুল আজহা পর্যন্ত।বলে রাখা ভালো, নব্বইয়ের দশকে কলকাতায় গড়ে ওঠে এ ব্যান্ড দল। তারপর থেকে বেশকিছু শ্রোতাপ্রিয় গান উপহার দিয়েছে তারা। এর মধ্যে রয়েছে, ‘আমার ভিনদেশি তারা’, ‘সুইট হার্ট অ্যাম সিটিং এলোন’, ‘বন্ধু তোমায় এ গান শোনাব বিকেলবেলায়’, ‘এমনও বসন্ত দিনে’, ‘মধ্যবিত্ত ভীরু প্রেম’, ‘নতজানু’, ‘ত্বকের যত্ন নিন’সহ বেশকিছু গান। বরাবরই চলতি প্রথা ভেঙে গানের জগতে নিজেদের স্বকীয় অবস্থান তৈরি করে দর্শকদের জন্য ভিন্ন স্বাদের গান গেয়েছে চন্দ্রবিন্দু। এবারও তার ব্যতিক্রম হবে না বলেই জানাচ্ছে দলটি। দেশটিভির বিশেষ কল-এর গানে অনুষ্ঠানে গান পরিবেশন করবে তারা। তানিয়া হোসেনের উপস্থাপনায় অনুষ্ঠানটি প্রচারিত হবে ঈদের চতুর্থ দিন রাত ১০টায়।
