

এবারই প্রথম বাংলাদেশের ছবিতে অভিনয় করছেন কলকাতার বাংলা ছবির জনপ্রিয় নায়িকা শ্রাবন্তী। ছবির নাম ‘শিকারি’। এ ছবিতে শাকিব খানের বিপরীতে অভিনয় করছেন তিনি। এ ছবির শুটিং শুরু হবে ১৪ মার্চ থেকে। তার আগে ছবির মহরতে অংশ নিতে গতকাল সোমবার প্রথমবারের মতো ঢাকায় এসেছেন তিনি। সন্ধ্যায় ঢাকার একটি পাঁচতারকা হোটেলে ছবির মহরত অনুষ্ঠিত হয়। মহরত অনুষ্ঠান শেষে তাঁর বাংলাদেশে সফরসহ নানা বিষয়ে কথা বলেন এই টালিগঞ্জ তারকা। সাক্ষাৎ​কার নিয়েছেন শফিক আল মামুন।

কেমন লাগছে বাংলাদেশে এসে?খুবই ভালো লাগছে। প্রথমবার এলাম। এখানকার মানুষগুলো খুবই ভালো, সহজ-সরল। যদিও আগে থেকেই সোশ্যাল মিডিয়াতে আমার বাংলাদেশের অনেক বন্ধু। তাঁদের সঙ্গে ফেসবুকে, টুইটারে প্রায় কথা হয়। তাঁরা প্রায়ই আমাকে বাংলাদেশে আসার কথা বলেন। আমারও ইচ্ছা ছিল এখানে আসার। ‘শিকারি’ ছবিতে কাজ করার মধ্যদিয়ে সেই সুযোগ হয়ে গেল।‘শিকারি’ ছবিতে অভিনয়ে আগ্রহী হলেন কেন?‘শিকারি’ ছবিটি যৌথভাবে এসকে মুভিজ আর জাজ মাল্টিমিডিয়া তৈরি করছে। এসকে মুভিজের অশোক ধানুকা ও হিমাংশু ধানুকার সঙ্গে আমার খুবই ভালো সম্পর্ক। ২০০৮ সালে আমি যখন আবার সিনেমায় ফিরে আসি তখন তাঁরা আমাকে বিশ্বাস করে এসকে মুভিজের ছবিতে কাজের সুযোগ করে দেন। ফলে তাঁদের জন্য তো বটেই, এ ছাড়াও অনেক দিন থেকেই বাংলাদেশের মানুষের সঙ্গে জড়িত হওয়ার ইচ্ছা ছিল। ফলে কোনো কিছু না ভেবে এই কাজটি হাত ছাড়া করতে চাইনি। দুই বাংলার জয় হোক— এটাই চাই আমি।শাকিব খানের বিপরীতে অভিনয় করবেন। তাঁর কোনো ছবি দেখেছেন কি?না, ওইভাবে দেখা হয়নি। তবে ছবির ছোট ছোট ভিডিও ক্লিপস দেখেছি। তাঁর অভিনীত বেশ কয়েকটি ছবির গান শুনেছি। তবে ছবিগুলোর নাম এই মুহূর্তে মনে নেই। শাকিব বাংলাদেশের চলচ্চিত্রের ‘কিং খান’ নামে খ্যাত— এটা আগেই শুনেছি।‘শিকারি’ ছবিটির ভিন্নতা কোথায়?আলাদা করে ছবিটির ভিন্নতার কথা বলা যাবে না। ছবির গল্পটা খুবই ভালো। ছবিতে হাসি আছে, রোমান্স আছে, অ্যাকশন আছে। মোট কথা একটি পরিপূর্ণ বাণিজ্যিক ছবিতে যা যা থাকা দরকার, সবই থাকবে এই ছবিতে।এর আগে কি এ দেশের ছবিতে অভিনয়ের প্রস্তাব পেয়েছেন?অনেকবার পেয়েছি। কিন্তু ওই সময় কলকাতাতে ছবির কাজের ব্যস্ততার কারণে শিডিউল দিতে পারিনি। ফলে প্রস্তাব ফিরিয়ে দিতে হয়েছে। এখন ঠিক সময়ে এসেই বাংলাদেশের ছবিতে কাজ শুরু করতে যাচ্ছি।বাংলাদেশের ছবিতে নিয়মিত কাজ করার ইচ্ছা আছে কি?অবশ্যই করব। ছবির কেমন গল্প, চরিত্র কেমন, আমি যদি মনে করি কাজটি করতে পারব, তাহলে কাজ করব। তা ছাড়া বাংলাদেশের ছবিতে আমি কাজ করতে চাই।এখন কি দুই বাংলাতেই ছবি দর্শক কমে গেছে?না না, দর্শক কমেনি। দুই বাংলাতেই দর্শক এখন আরও বাড়ছে। চলচ্চিত্র নিয়ে আরও ভালো গবেষণা হচ্ছে। এখনকার সময় ছবির গল্প ভালো হচ্ছে, ছবির বাজেটও বাড়ছে। ফলে ভালো ভালো ছবি তৈরি হচ্ছে। আর ভালো ছবি হলে অবশ্যই দর্শক প্রেক্ষাগৃহে আসবেন। ফলে দর্শক কমে যাওয়ার সুযোগ নেই।বাংলাদেশের কোন ছবির নাম বেশি শুনেছেন?ছোটবেলায় ‘বেদের মেয়ে জোসনা’ ছবির নাম বেশি শুনেছি। এখন তো যৌথ প্রযোজনার অনেক ছবিই হচ্ছে। সেই ক্ষেত্রে এখনকার ‘হিরো ৪২০, ‘রোমিও ভার্সেস জুলিয়েট, ‘অগ্নি’ ছবির নাম নাম শুনেছি।ঢালিউডে আপনার প্রিয় নায়ক কে?আপাতত শাকিব খান। তবে ফেরদৌসের সঙ্গে আগে থেকেই পরিচয় আছে। তাঁর সঙ্গে কলকাতাতে ‘ফাইটার’ ছবিতে অভিনয় করেছি। তাঁর অভিনয়ও আমার ভালো লাগে।আর টালিগঞ্জে?ওখানকার সব নায়কই আমার প্রিয়। সবার সঙ্গে আমার কাজ করে ভালো লাগে। সবাই আমার ভালো বন্ধু।
