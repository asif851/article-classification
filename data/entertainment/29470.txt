
বছর শেষ হয়েছে ‘উধাও’ দিয়ে, সারা দেশে কনসার্ট দিয়ে। আর বছর শুরুর আগে দিলেন আরেকটি খবর। চিরকুট-ভক্তরা জেনে খুশি হবেন, এবার তাঁদের প্রিয় গানের দল শ্রীলঙ্কার সাহিত্য উৎসবে গান করবে। আজ রোববার প্রথম আলোকে এমনটাই জানালেন চিরকুটের অন্যতম সদস্য শারমীন সুলতানা সুমী। আগামী ২৪ জানুয়ারি থেকে শ্রীলঙ্কার গলে শুরু হচ্ছে এই উৎসব। উৎসবের উদ্বোধনী অনুষ্ঠানে গান গাওয়ার জন্য আমন্ত্রণ পেয়েছে বাংলাদেশের গানের দল চিরকুট। পাঁচ দিনের গল লিটারেরি ফেস্টিভ্যালের তৃতীয় দিনও গান করবে বাংলাদেশের এই গানের দল।
চিরকুট ব্যান্ডের যাত্রা শুরু ২০০২ সালে। মঞ্চ পরিবেশনা আর গানের কথার জন্য অল্প সময়েই বাংলাদেশের শ্রোতাদের মন জয় করেছে ব্যান্ডটি। এখন পর্যন্ত তিনটি অ্যালবাম প্রকাশ করেছে চিরকুট। সেগুলো হলো ‘চিরকুটনামা’, ‘জাদুর শহর’ ও ‘উধাও’। চিরকুট ব্যান্ডের উল্লেখযোগ্য কয়েকটি গানের মধ্যে রয়েছে ‘জাদুর শহর’, ‘কানামাছি’, ‘খাজনা’, ‘বন্ধু’, ‘কাটাকুটি’ ‘না বুঝি দুনিয়া’, ‘আহারে জীবন’ ইত্যাদি।
শ্রীলঙ্কা থেকে এর আগেও গান গাওয়ার জন্য আমন্ত্রণ জানানো হয় চিরকুটকে। ২০১৩ সালে জাফনা সংগীত উৎসবে গান করেছিল এই ব্যান্ড। এবার শ্রীলঙ্কায় চিরকুটের দ্বিতীয় সফর। সাহিত্য উৎসবে গান গাওয়ার জন্য আমন্ত্রণ পেয়ে সম্মানিতবোধ করছেন চিরকুটের সদস্যরা। তাঁরা এখন আছেন কক্সবাজার। সেখান থেকে সুমী বলেন, ‘শ্রীলঙ্কার সাহিত্য উৎসব অনেক বড় মাপের আয়োজন। বিশ্বের অনেক নামী লেখক, সাহিত্যিক আর প্রকাশকেরা এই উৎসবে অংশ নেন। দেশের বাইরে তেমন একটা উৎসবে চিরকুটের গান করবে, তা আমাদের জন্য অনেক সম্মানের। বছরের শুরুতে এমন আয়োজনের অংশ হতে পারা নিঃসন্দেহে অনুপ্রেরণার।’
আগামী ২৪ ও ২৬ জানুয়ারি শ্রীলঙ্কার গল লিটারেরি ফেস্টিভ্যালে গান গাওয়ার পাশাপাশি ২৮ জানুয়ারি সেখানে আরেকটি বড় অনুষ্ঠানে অংশ নেবে চিরকুট। এরপর ঢাকা ফিরে ব্যস্ত হবে গান নিয়ে।
