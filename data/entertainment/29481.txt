
গান গাইলেন তিনি, নাচলেনও। সম্প্রতি শুটিং শেষ হওয়া ‘সুরাইয়া’ শিরোনামে একটি গানের মিউজিক ভিডিওতে গান গাওয়ার পাশাপাশি নাচ করতেও দেখা যাবে ক্লোজআপ তারকা লিজাকে। লিজার সঙ্গে এই নাচে অংশ নিয়েছেন চারজন ছেলে এবং চারজন মেয়ে।একসময় গানের পাশাপাশি নাচের চর্চাও ছিল নিয়মিত। কিন্তু পরে গানে নিয়মিত থাকলেও নাচের সঙ্গে বিচ্ছেদ ঘটে যায় লিজার।এ প্রসঙ্গে লিজা বলেন, ‘ছোটবেলায় গানের পাশাপাশি নাচও করতাম। কিন্তু পরে আর নাচের চর্চাটা নিয়মিত হয়ে ওঠেনি। ফলে মিউজিক ভিডিওটিতে নতুন করে নাচতে গিয়ে শুরুতে টেনশন হচ্ছিল।’লিজা জানান, মিউজিক ভিডিওটি ধারণের আগে টানা পাঁচ দিন নতুন করে নাচের অনুশীলন করতে হয়েছে তাঁকে। এ ব্যাপারে সংগীতশিল্পী কনা তাঁকে সহযোগিতা করেছেন বলে জানান তিনি। লিজা বলেন, ‘গানের সঙ্গে নাচটি তুলতে অনেক পরিশ্রম করতে হয়েছে। এ কাজটিতে নতুন অভিজ্ঞতাও হয়েছে আমার।’‘সুরাইয়া’ গানটি লিখেছেন রবিউল ইসলাম জীবন। সুর ও সংগীত করেছেন আরফিন রুমি। মিউজিক ভিডিওটি পরিচালনা করেছেন তানিম রহমান।লিজা জানান, আজ থেকে ইউটিউবসহ একাধিক স্যাটেলাইট চ্যানেলে মিউজিক ভিডিওটির প্রচার শুরু হবে।
