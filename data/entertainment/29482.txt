
ফিল্মফেয়ারের আসরে শাহরুখ খানকে দর্শক বানিয়ে সেরা অভিনেতার পুরস্কার জিতেছিলেন ফারহান আখতার। জি সিনে অ্যাওয়ার্ডে অবশ্য দুজনই পুরস্কার ভাগাভাগি করে নিলেন। সেরা অভিনেতার জনপ্রিয় বিভাগে যেমন শাহরুখ পুরস্কার জিতলেন, তেমনি বিচারকদের বিবেচনায় জিতলেন ফারহান। একইভাবে সেরা ছবির ক্ষেত্রে জনগণের রায়ে সেরা ছবি হয়েছে চেন্নাই এক্সপ্রেস, কিন্তু বিচারকদের রায়ে সেরা ছবির পুরস্কার জিতেছে ভাগ মিলখা ভাগ। মুম্বাইয়ে জি সিনে অ্যাওয়ার্ডের জাঁকালো অনুষ্ঠান হয়ে গেল গত রোববার সন্ধ্যায়। তা টিভিতে সরাসরি সম্প্রচারও করা হয়। উপস্থাপনা করেন অভিষেক বচ্চন ও রিতেশ দেশমুখ। বিশেষ কয়েকটি পর্ব উপস্থাপনা করেন শাহরুখ। দীপিকা পাড়ুকোন, রণবীর সিং, সোনাক্ষী সিনহা, অক্ষয় কুমাররা নাচেগানে মাতিয়ে রাখেন দর্শকদের।জনপ্রিয় বিভাগে শাহরুখের মতো একই ছবির জন্য সেরা অভিনেত্রীর পুরস্কার জিতেছেন দীপিকা পাড়ুকোন। তবে বিচারকদের রায়ে সেরা অভিনেত্রী সোনাক্ষী (লুটেরা)। জনপ্রিয় বিভাগে সেরা পরিচালক অয়ন মুখার্জি (ইয়ে জওয়ানি হ্যায় দিওয়ানি), বিচারকদের রায়ে সেরা পরিচালক রাকেশ ওমপ্রকাশ মেহরা (ভাগ মিলখা ভাগ)। আশিকি টুতে দুর্দান্ত সব গান তৈরি করে জিৎ গাঙ্গুলি, মিঠুন ও অঙ্কিত তিওয়ারি ত্রয়ী সেরা সুরকারের পুরস্কার জিতেছেন। জি নিউজ।
 
