
• পূর্ণ রাষ্ট্রীয় মর্যাদায় শ্রীদেবীর শেষকৃত্য সম্পন্ন হবে। • মুম্বাইর জুহু অথবা সান্টা ক্রুজে এই শেষকৃত্য হবে। • শ্রীদেবীর মরদেহ আনার জন্য একটি প্রাইভেট জেট রওনা হয়েছে।
আগামীকাল সোমবার বেলা ১১টায় পূর্ণ রাষ্ট্রীয় মর্যাদায় ভারতের বরেণ্য অভিনেত্রী শ্রীদেবীর শেষকৃত্য সম্পন্ন হবে। বিভিন্ন সূত্র থেকে জানা গেছে, মুম্বাইর জুহু অথবা সান্টা ক্রুজে এই শেষকৃত্য হবে। তবে শেষ পর্যন্ত কোথায় শেষকৃত্য হবে, নিরাপত্তার কারণে তা এখনই ঘোষণা করা হচ্ছে না। এ সময় শ্রীদেবীর পরিবারের সদস্যরা ছাড়াও সেখানে থাকবেন বলিউডের শিল্পী ও কলাকুশলীরা।
এদিকে শ্রীদেবীর মরদেহ দুবাই থেকে আনার জন্য আজ রোববার দুপুর একটায় মুম্বাই থেকে একটি প্রাইভেট জেট রওনা হয়েছে। মুম্বাই বিমানবন্দর কর্তৃপক্ষের কাছ থেকে পাওয়া তথ্য অনুযায়ী রাত আটটা নাগাদ এই প্রাইভেট জেটটি শ্রীদেবীর মরদেহ নিয়ে দুবাই থেকে মুম্বাইয়ের উদ্দেশে রওনা দেবে। এরপর মুম্বাই বিমানবন্দরে আসবে রাত সাড়ে ১১টা নাগাদ। বিমানবন্দরের বিভিন্ন আনুষ্ঠানিকতা শেষ করে শ্রীদেবীর মরদেহ তাঁর আন্ধেরির লোখান্ডওয়ালা এলাকার বাসায় নিয়ে যাওয়া হবে। শেষকৃত্যের আগে তাঁর মরদেহ এখানেই থাকবে।
আজ সকালে সংযুক্ত আরব আমিরাতে নিযুক্ত ভারতের রাষ্ট্রদূত নবদীপ সিং সুরি সংবাদমাধ্যমকে জানিয়েছেন, পুলিশ শ্রীদেবীর মরদেহের ফরেনসিক প্রতিবেদন তৈরি করছে। এরপরই মরদেহ মুম্বাই পাঠানোর ব্যাপারে ব্যবস্থা নেওয়া হবে।
ননদের ছেলে মোহিত মারওয়ারের বিয়েতে অংশ নেওয়ার জন্য সম্প্রতি দুবাই যান শ্রীদেবী। তাঁর সঙ্গে ছিলেন স্বামী বনি কাপুর ও মেয়ে খুশি। বিয়ের অনুষ্ঠানে যোগ দিয়ে মেয়ে খুশিকে নিয়ে মুম্বাই ফিরে যান বনি কাপুর। শ্রীদেবী আরও কয়েক দিন ছুটি কাটানোর জন্য দুবাই থেকে যান। গতকাল শনিবার শ্রীদেবীকে চমকে দেওয়ার জন্য আবার দুবাই যান বনি কাপুর।
মুম্বাইয়ে করণ জোহরের ‘ধাড়াক’ ছবির শুটিংয়ে ব্যস্ত থাকার জন্য বিয়ের অনুষ্ঠানে যোগ দিতে পারেননি শ্রীদেবীর বড় মেয়ে জাহ্নবী। জাহ্নবী ও খুশি এখন আছেন অনিল কাপুরের বাসায়। সেখানে গিয়ে তাঁদের সঙ্গে দেখা করেছেন করণ জোহর, রানী মুখার্জি ও বনি কাপুরের প্রথম স্ত্রীর সন্তান অর্জুন কাপুর।
আগেই জানানো হয়েছে, বলিউডের বরেণ্য অভিনেত্রী শ্রীদেবী আর নেই। গতকাল রাত সাড়ে ১১টা নাগাদ দুবাইয়ে হৃদ্‌রোগে আক্রান্ত হয়ে মৃত্যুবরণ করেন তিনি। তাঁর বয়স হয়েছিল মাত্র ৫৪ বছর।
