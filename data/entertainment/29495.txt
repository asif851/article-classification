
দৈর্ঘ্যের হিসাবে মাত্র তিন মিনিট। কিন্তু এই তিন মিনিটের চলচ্চিত্র নির্মাণ করে তিনজন পেলেন যথাক্রমে ৫০, ৩০ ও ২০ হাজার টাকা পুরস্কার। স্টার সিনেপ্লেক্স ও ব্র্যাক ইউনিভার্সিটির যৌথ আয়োজনে ‘স্টার-ব্র্যাক ইউ শর্টফিল্ম কনটেস্ট ২০১৮’ নামের এই প্রতিযোগিতার গ্র্যান্ড ফিনালে অনুষ্ঠিত হয়েছে গত শুক্রবার। প্রতিযোগিতায় প্রথম হয়েছেন দ্বিপ রায়, যৌথভাবে দ্বিতীয় হয়েছেন তাহমিদ রাকিব ও সুলতান খান এবং তৃতীয় হয়েছেন সৈয়দ সাফকাত হোসেইন। বিজয়ীরা শুধু আর্থিক পুরস্কারই নন, সঙ্গে পাবেন চলচ্চিত্র নির্মাণের বাস্তব অভিজ্ঞতা গ্রহণের সুযোগ অর্থাৎ চলচ্চিত্রবিষয়ক আন্তর্জাতিক কর্মশালায় অংশগ্রহণের সুযোগ। শুক্রবার রাজধানীর বসুন্ধরা সিটির স্টার সিনেপ্লেক্সের একটি প্রেক্ষাগৃহে বিজয়ী নির্মাতাদের মাঝে পুরস্কার বিতরণ করা হয়।
অনুষ্ঠানে জানানো হয়, দেশে মাদকের বিস্তার এবং প্রতিকারের ওপর বিভিন্ন বিশ্ববিদ্যালয়ের শিক্ষার্থীদের নির্মিত ৩ মিনিটের স্বল্পদৈর্ঘ্য চলচ্চিত্র নিয়ে আয়োজন করা হয় এ প্রতিযোগিতা। গত ২৫ ফেব্রুয়ারি থেকে ১০ মার্চ পর্যন্ত নির্মাতারা তাঁদের চলচ্চিত্র প্রতিযোগিতার নির্দিষ্ট ফেসবুক পেজে আপলোড করেছিলেন। সেখান থেকে জুরি বোর্ডের রায় এবং ফেসবুক ভোটিংয়ের ভিত্তিতে সেরা তিনটি চলচ্চিত্র নির্বাচন করা হয়। প্রতিযোগিতায় জুরি বোর্ডের সদস্য হিসেবে ছিলেন অভিনেত্রী সুবর্ণা মুস্তাফা, আফসানা মিমি ও চলচ্চিত্র নির্মাতা গিয়াসউদ্দিন সেলিম।
