
মোস্তফা সরয়ার ফারুকীর নতুন ছবি পিঁপড়াবিদ্যা। ছবিটির উদ্বোধনী প্রদর্শনী হবে দশম দুবাই আন্তর্জাতিক চলচ্চিত্র উৎসবে। আগামী ৬ থেকে ১৩ ডিসেম্বর দুবাইয়ে অনুষ্ঠিত হবে এই উৎসব। জানা গেছে, উৎসবের প্রতিযোগিতা বিভাগের জন্য নির্বাচিত হয়েছে ছবিটি। এই প্রতিযোগিতার সেরা ছবিকে দেওয়া হবে ‘মোহর’ পুরস্কার। পুরস্কারটির অর্থমূল্য ৫০ হাজার ডলার।উৎসবে যোগ দিচ্ছেন পিঁপড়াবিদ্যা ছবির পরিচালক মোস্তফা সরয়ার ফারুকী, অভিনয়শিল্পী শিনা চৌহান ও ছবিটির বাংলাদেশের প্রযোজনা প্রতিষ্ঠান ইমপ্রেস টেলিফিল্মের ব্যবস্থাপনা পরিচালক ফরিদুর রেজা সাগর।দশম দুবাই আন্তর্জাতিক চলচ্চিত্র উৎসবের ওয়েবসাইট থেকে জানা গেছে, প্রতিযোগিতা বিভাগের জন্য ১০টি ছবি চূড়ান্ত করা হয়েছে। এর মধ্যে উল্লেখযোগ্য হলো—কান উৎসবে ক্যাম দ্য’অর ও তাইপে গোল্ডেন হর্স পুরস্কারজয়ী ছবি ইলো ইলো (অ্যান্টনি চ্যান-সিঙ্গাপুর), ভেনিস উৎসবে গ্র্যান্ড জুরি পুরস্কারজয়ী ছবি স্ট্রে ডগস (সাই মিং লিয়াং-তাইয়ান), কান উৎসবে ‘আন সার্টেন রিগার্ড’ বিভাগে বিশেষ পুরস্কার জেতা দ্য লাঞ্চবক্স (রিতেশ বাত্রা-ভারত), ভেনিস উৎসবে বিশেষ ওরিজন্তি পুরস্কারজয়ী ফিশ অ্যান্ড ক্যাট (সাহারাম মকরি-ইরান), কান উৎসবে পাম দ্য’অর পুরস্কারের জন্য লড়া গ্রিগ্রিস (মোহাম্মদ সালে হারুন-ফ্রান্স ও চাদ)। দুবাই উৎসবে বিভিন্ন বিভাগে ১৭৪টি ছবির প্রদর্শনী হবে। উদ্বোধনী অনুষ্ঠানে হানি আবু-আসাদের (ফিলিস্তিন) ওমর এবং সমাপনী অনুষ্ঠানে ডেভিড ও’রাসেলের (যুক্তরাষ্ট্র) আমেরিকান হাসল ছবি দুটি দেখানো হবে।
