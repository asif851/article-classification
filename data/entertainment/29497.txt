
গত এপ্রিল মাসে মুক্তি পেয়েছে সোনাক্ষী সিনহা অভিনীত ছবি ‘নুর’। নারীকেন্দ্রিক এই ছবিতে সোনাক্ষীর অভিনয় বেশ প্রশংসিত হয়েছে। পাকিস্তানি লেখক সাবা ইমতিয়াজের ‘করাচি, ইউ আর কিলিং মি’ উপন্যাস অবলম্বনে তৈরি ছবিটিতে তিনি একজন সাংবাদিকের চরিত্রে অভিনয় করেছেন, যিনি ক্যারিয়ারে অনেক দূর যেতে চান। শুধু সিনেমাতেই নয়, বাস্তবের ক্যারিয়ারেও অনেক দূর যাওয়ার জন্য এবার একেবারে আটঘাট বেঁধে নেমেছেন সোনাক্ষী। এর আগে অ্যাকশন-ধর্মী ছবিতে কাজ করে সমালোচকদের বাহবা কুড়িয়েছেন। আর এবার এবার তাঁকে দেখা যাবে একজন সার্কাস শিল্পীর চরিত্রে।
কোরিওগ্রাফার বসকো মার্টিসের পরিচালিত প্রথম ছবি ‘সার্কাস’-এ মূল নারী চরিত্রে অভিনয় করতে যাচ্ছেন সোনাক্ষী। এখানে তিনি একজন জিমন্যাস্টের চরিত্রে অভিনয় করবেন। একটি সূত্র জানায়, এরই মধ্যে আন্তর্জাতিক মানের প্রশিক্ষকের কাছ থেকে জিমন্যাস্টিক শেখা শুরু করে দিয়েছেন এই ‘দাবাং’ নায়িকা। ছবিতে আগুন ও পানির মধ্যে কিছু দৃশ্য ধারণ করা হবে বলেও জানা গেছে। আর এই সিনেমায় সোনাক্ষী সিনহার বাবার চরিত্রে অভিনয় করছেন একসময়ের বলিউড নায়ক সুনীল শেঠি। সুনীল এখানে একজন সাবেক সার্কাস শিল্পীর চরিত্রে কাজ করবেন। ছবির জন্য তাঁকেও সার্কাসের প্রশিক্ষণ নিতে হবে। যদিও সিনেমার গল্প সম্পর্কে এখনো কোনো ধারণা পাওয়া যায়নি। কিন্তু বোঝা যাচ্ছে, ছবির প্রস্তুতি বেশ জোরেশোরেই শুরু করেছেন পরিচালক বসকো মার্টিস। কয়েক বছর আগেই এই সিনেমা তৈরির রব তুলেছিলেন বসকো। তখন তরুণ অভিনেতা সুরুজ পাঞ্চোলি ও পরিণীতি চোপড়াকে এই ছবির জন্য ভাবা হয়েছিল। পরে তাঁরা শিডিউল না দিতে পারায় পরির জায়গায় সোনাক্ষীকে নিয়েছেন পরিচালক। কিন্তু নায়কের নাম এখনো চূড়ান্ত হয়নি। সূত্র: বলিউড বাবল
