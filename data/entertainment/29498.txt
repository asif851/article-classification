
একটানা বেশ কিছুদিন ধরে কলকাতায় শুটিং করছেন অভিনেত্রী জয়া আহসান। শুরু করেছেন বিরশা দাশগুপ্তের নতুন ছবি ‘ক্রিসকস’-এর শুটিং। এতে তাঁর সঙ্গে আরও অভিনয় করছেন কলকাতার চার অভিনেত্রী মিমি চক্রবর্তী, নুসরাত জাহান, সোহিনী সরকার ও প্রিয়াঙ্কা সরকার। পাঁচ নারীর গল্প নিয়ে এগিয়েছে ‘ক্রিসকস’।গতকাল রোববার কলকাতা থেকে প্রথম আলোর সঙ্গে কথা বলেন জয়া আহসান। বললেন, ‘এবার একটানা অনেক দিন দেশের বাইরে আছি। দেশে ফেরার জন্য মন টানছে। শুটিং শেষ করে আগামী মাসের শুরুতেই দেশে ফিরব।’তিনি বলেন, ‘দেশে ফিরেই মায়ের হাতের কালিজিরা ভর্তা দিয়ে ভাত খাব। সঙ্গে থাকবে পাতলা ডাল। বরাবরই আমি বাসায় ঢুকে নিজের ঘরে যাওয়ার আগে খাবারঘরে যাই। সেখানে এগুলো খেয়ে তারপর নিজের ঘরে যাই।’জয়া জানান, তিনি আসবেন শুনেই মা তাঁর পছন্দের খাবারগুলো তৈরি করে রাখেন। সেই পছন্দের তালিকায় প্রথম দুটি আসন দখল করে আছে কালিজিরা ভর্তা আর পাতলা ডাল।
