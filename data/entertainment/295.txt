
অ্যাডেলের জন্য অপেক্ষা করছিলেন ৯৫ হাজারেরও বেশি শ্রোতা। যখন তিনি এলেন এবং শুরু করলেন গান, তাল মেলাতে থাকলেন সবাই। এরই মধ্যে হঠাৎ বুকে হাত দিয়ে পড়ে গেলেন এক ভক্ত। বাধ্য হয়ে গান থামাতে হলো গ্র্যামিজয়ী শিল্পী অ্যাডেলকে। গত শুক্রবার সিডনির এএনজেড স্টেডিয়ামে ছিল অ্যাডেলের কনসার্ট। অসুস্থ হয়ে পড়া ওই ভক্তের ঠিক পরের সারিতে বসা এক প্রত্যক্ষদর্শী জানিয়েছেন, গান চলাকালীন হঠাৎ বুকে ব্যথা অনুভব করতে থাকেন ৪৭ বছর বয়সী এক নারী। একপর্যায়ে তিনি এলিয়ে পড়লে গান থামিয়ে দেন অ্যাডেল। সেসময় খুব বিষণ্ন দেখাচ্ছিল তাঁকে। সাময়িক বিরতির জন্য উপস্থিত শ্রোতাদের কাছে দুঃখ প্রকাশ করেন তিনি। শ্রোতা অসুস্থ হয়ে পড়লে গান চালিয়ে যাওয়া তাঁর জন্য প্রীতিকর নয়।অসুস্থ ওই নারীকে স্টেডিয়াম থেকে বের করে নিতে সরে গিয়ে পথ তৈরি করে দেন স্টেডিয়ামে উপস্থিত শ্রোতারা। হাসপাতালে নেওয়া হলে জানা যায়, অ্যাডেলের ওই ভক্তের হার্ট অ্যাটাক হয়েছিল। মুম্বাই মিরর।
