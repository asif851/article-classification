
অনেক হূতিক রোশন-ভক্তই চিন্তায় পড়ে গিয়েছিলেন। গত রোববার সকালে হূতিকের একটি টুইটেই দুশ্চিন্তার সূত্রপাত। বলিউডের এই তারকা লিখেছিলেন, ‘রক্ত জমাট বাঁধার কারণে হালকা একটি অস্ত্রোপচার করাতে হচ্ছে মস্তিষ্কে। বিকেলের দিকে নিশ্চয়ই রক অ্যান্ড রোল হবে!’ হূতিক যতই ‘হালকা অস্ত্রোপচার’ বলুন না কেন, ভক্তদের মন তো নিশ্চয়ই খুঁতখুঁত করছিল; যেমনটি করছিল হূতিকের পরিবারের সদস্যদের মনেও। তবে সব দুশ্চিন্তার অবসান হলো রোববার বিকেলেই। হিন্দুজা হাসপাতালে সফল অস্ত্রোপচার শেষে পুরোপুরি সুস্থ এখন হূতিক। তাঁর স্ত্রী সুজানে রোশন সবার শুভকামনা চেয়ে বলেন, ‘আপনাদের ভালোবাসার জন্য অশেষ ধন্যবাদ। অস্ত্রোপচার শেষে হূতিক এখন পুরোপুরি সুস্থ।’ আইএএনএস।
