
রণবীর কাপুরের দাদা রাজ কাপুরের ছবি মেরা নাম জোকার বক্স অফিসে বাজেভাবে মার খেয়েছিল। প্রযোজক হিসেবে তাঁর পরের ছবি ববি বেশ সাফল্য পায়। ববির লাভ দিয়ে আগের সিনেমার ক্ষতি পুষিয়ে দিয়েছিলেন তিনি। কোনো ছবি ব্যর্থ হলে তার দায় কেবল পরিবেশক ও প্রযোজকের নয়, নায়কেরও। এমনটাই মনে করেন রাজ কাপুরের উত্তরসূরি রণবীর কাপুর। তাই তাঁর ছবি জগ্গা জাসুস নিয়ে বলেন, এটি বক্স অফিসে ব্যর্থ হলে ক্ষতিপূরণ দেবেন তিনি।সম্প্রতি বলিউডের আরেক তারকা সালমান খানের ছবি টিউবলাইট বক্স অফিসে সফল হয়নি। এই তারকা পরিবেশক ও প্রযোজককে ক্ষতিপূরণ দেওয়ার ঘোষণা দেন। সেই পথে রণবীরও হাঁটলেন। আজ শুক্রবার মুক্তি পেতে যাচ্ছে ছবিটি। তার আগেই ছবির প্রচারে সাংবাদিকদের প্রশ্নের উত্তরে এমন ঘোষণা দিলেন রকস্টার তারকা রণবীর। সালমানের টিউবলাইট ব্যর্থ হওয়ায় রণবীর কি কিছুটা বিচলিত? বলেন, ‘আমি আমার ছবিটি নিয়ে নার্ভাস। আমরা তিন বছর প্রচুর পরিশ্রম করেছি, সেই পরিশ্রমের ফল আমরা পাব আর কয়েক দিনের মধ্যেই।’জগ্গা জাসুস পরিচালনায় আছেন বরফি ছবির কারিগর অনুরাগ বসু। রণবীরের সঙ্গে দেখা যাবে তাঁর সাবেক প্রেমিকা ক্যাটরিনা কাইফকে। এক কিশোর গোয়েন্দা ও তার অপহৃত বাবাকে খোঁজার গল্প নিয়ে ছবিটি।সূত্র: টাইমস অব ইন্ডিয়া।
