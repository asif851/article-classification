
জনপ্রিয় ‘টার্মিনেটর’ সিরিজের নতুন ছবি ‘টার্মিনেটর জেনেসিস’ মুক্তি পাচ্ছে চলতি বছরের জুলাই মাসে। ছবিটির কেন্দ্রীয় চরিত্রে রয়েছেন হলিউডের ডাকসাইটে অ্যাকশন তারকা আর্নল্ড শোয়ার্জেনেগার। সম্প্রতি ৬৭ বছর বয়সী এ তারকা অভিনেতা নিশ্চিত করেছেন, ছবিটির সিক্যুয়েলেও অভিনয় করবেন তিনি। আগামী বছর ‘টার্মিনেটর জেনেসিস’ ছবির সিক্যুয়েল নিয়ে ফিরবেন তিনি।সম্প্রতি হাঙ্গেরির বুদাপেস্টে দ্যআর্নল্ডফ্যানস ডটকমে ভক্তদের সঙ্গে আলাপচারিতার সময় ‘টার্মিনেটর জেনেসিস’ ছবির সিক্যুয়েলে অভিনয় করবেন বলে নিশ্চিত করেন আর্নল্ড। দ্যআর্নল্ডফ্যানস ডট কমে তাঁকে জিজ্ঞেস করা হয়, ‘টার্মিনেটর জেনেসিস’ সিক্যুয়েল নিয়ে তিনি ফিরবেন কি না। জবাবে তিনি বলেন, ‘হ্যাঁ, অবশ্যই, আগামী বছর।’ ‘টারমিনেটর ২: জাজমেন্ট ডে’ ছবির তুমুল জনপ্রিয় সংলাপ আওড়ে শোয়ার্জেনেগার আরও বলেন, ‘হাসতা লা ভিসতা টিল দ্য টার্মিনেটর সিক্যুয়েল বেবি।’ সম্প্রতি এক খবরে এমনটিই জানিয়েছে এইসশোবিজ।সায়েন্স ফিকশন অ্যাকশন ঘরানার টার্মিনেটর সিরিজের প্রথম ছবি ‘দ্য টার্মিনেটর’ মুক্তি পায় ১৯৮৪ সালে। প্রথম ছবির ব্যাপক সাফল্যের রেশ ধরে ১৯৯১ সালে মুক্তি পায় সিরিজের দ্বিতীয় ছবি ‘টার্মিনেটর ২: জাজমেন্ট ডে’। এক যুগ বিরতির পর ২০০৩ সালে সিরিজের তৃতীয় ছবি ‘টার্মিনেটর ৩: রাইজ অব দ্য মেশিনস’ মুক্তি পায়। প্রথম তিনটি ছবিতেই কেন্দ্রীয় চরিত্রে অভিনয় করেন শোয়ার্জেনেগার। ২০০৯ সালে সিরিজের চতুর্থ ছবি ‘টার্মিনেটর স্যালভেশন’ মুক্তি পেলেও তাতে অভিনয় করেননি শোয়ার্জেনেগার। আগের ছবিগুলো বক্স অফিসে ঝড় তুললেও ‘টার্মিনেটর স্যালভেশন’ বক্স অফিসে মুখ থুবড়ে পড়ে।১২ বছর পর ‘টার্মিনেটর জেনেসিস’ ছবির মাধ্যমে আবার শোয়ার্জেনেগারকে টার্মিনেটর রূপে দেখার সুযোগ পেতে যাচ্ছেন দর্শকেরা। ছবিটির পরিচালকের আসনে রয়েছেন ‘থর: দ্য ডার্ক ওয়ার্ল্ড’ ছবির নির্মাতা অ্যালান টেইলর। শোয়ার্জেনেগার ছাড়াও ছবির অন্যান্য চরিত্রে রয়েছেন এমিলিয়া ক্লার্ক, জেসন ক্লার্ক, জে কার্টনি, ম্যাট স্মিথ, জেকে সিমনস প্রমুখ। ছবিটি মুক্তি পাচ্ছে আগামী ১ জুলাই।
‘টার্মিনেটর জেনেসিস’ ছবির ট্রেইলার দেখতে ক্লিক করুন
