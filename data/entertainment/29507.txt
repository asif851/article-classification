
বাংলা খেয়ালের প্রসার ও প্রচারের লক্ষ্য নিয়ে রাতব্যাপী বাংলা খেয়াল উৎসবের আয়োজন করেছে চ্যানেল আই। ৩১ জানুয়ারি সন্ধ্যা সাড়ে ছয়টায় শুরু হয়ে পরদিন ১ ফেব্রুয়ারি সকাল নয়টা পর্যন্ত একটানা চলবে তেজগাঁওয়ের চ্যানেল আই ভবনের ছাদ বারান্দায়। ১৪ ঘণ্টাব্যাপী এই উৎসবে বাংলা খেয়াল পরিবেশন করবেন দেশবরেণ্য শিল্পীদের পাশাপাশি প্রায় শতাধিক নবীন শিল্পী।গতকাল মঙ্গলবার চ্যানেল আই কার্যালয়ে সংবাদ সম্মেলনে এসব তথ্য তুলে ধরেন চ্যানেল আইয়ের পরিচালক ও বার্তাপ্রধান শাইখ সিরাজ। উপস্থিত ছিলেন সংগীতজ্ঞ আজাদ রহমান ও ওস্তাদ ইয়াসিন খান।
