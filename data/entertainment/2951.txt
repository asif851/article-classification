
দেশের বাইরের বেশ কয়েকটি উৎসবে দেখানো হয়েছে ‘জালালের গল্প’। দেশের বাইরের দর্শক ও চলচ্চিত্রবোদ্ধাদের কাছে ছবিটি প্রশংসিত হয়েছে। পর্তুগালের আভাঙ্কা চলচ্চিত্র উৎসবের ১৯তম আসরেও ছবিটি সেরা ছবি নির্বাচিত হয়েছে। সেখানে ছবির জন্য সেরা অভিনেতার পুরস্কার অর্জন করেন মোশাররফ করিম। দেশের যে ছবিটি বাইরের দেশে প্রশংসিত হচ্ছে ও পুরস্কার অর্জন করছে, সেই ছবিটি এখন পর্যন্ত দেশের দর্শকরাই দেখার সুযোগ পায়নি। এবার তা ঘুচতে যাচ্ছে। আসছে সেপ্টেম্বরে মুক্তি পাচ্ছে ছবিটি।‘জালালের গল্প’ ছবিটির পরিচালক আবু শাহেদ ইমন। ছবিটির প্রযোজনা প্রতিষ্ঠান ইমপ্রেস টেলিফিল্ম আগামী ৪ সেপ্টেম্বর ছবিটি মুক্তি দেওয়ার সব ধরনের প্রস্তুতি নিয়ে ফেলেছে। প্রথম আলোর সঙ্গে আলাপে ছবি মুক্তির ব্যাপারটি নিশ্চিত করেছেন পরিচালক নিজেই।আনন্দিত ইমন বললেন, ‘এটা ঠিক যে দেশের বাইরে অনেক উৎসবে “জালালের গল্প” প্রশংসিত হয়েছে, পুরস্কার নিয়ে এসেছে। শেষ পর্যন্ত দেশের প্রেক্ষাগৃহে ছবিটি মুক্তি পাওয়ার আনন্দ প্রকাশের ভাষা আমার নাই। আমি প্রচণ্ডভাবে নার্ভাসও।’ তিনি এ-ও বলেন, ‘যতই আমি আন্তর্জাতিক স্বীকৃতি পাই না কেন, দেশের মানুষের স্বীকৃতি সবচেয়ে বড়। দেশের মানুষের মন জয় করতে পারলেই আমার পরিচালনা সার্থক হবে।’
সপ্তাহ দু-এক দেশের বাইরে থেকে সোমবার দেশে ফিরেছেন মোশাররফ করিম। এখন আছেন ঢাকার অদূরে মানিকগঞ্জে। এখনো তিনি ‘জালালের গল্প’ ছবির মুক্তির খবর জানেন না। খবরটি জানানো হলে মোবাইল ফোনের অপর প্রান্ত প্রান্ত থেকে মোশাররফ বললেন, ‘বাহ, সত্যিই অনেক বেশি আনন্দের সংবাদ। এই তো কদিন আগেই ছবিটির জন্য পর্তুগালের মতো একটি দেশের চলচ্চিত্র উৎসব থেকে সেরা অভিনেতার পুরস্কার পেলাম। শুধু তা-ই নয়, ওই উৎসবে ছবিটিও সেরার পুরস্কার পায়। এখনো সেই ঘোরই কাটেনি। আমার বিশ্বাস, বাংলাদেশের দর্শকদেরও ছবিটি স্পর্শ করবে। তা ছাড়া, সারা দেশে আমার একটা দর্শকগোষ্ঠী আছে। অনেক দিন পর যেহেতু আমার কোনো ছবি মুক্তি পাচ্ছে, কী করলাম, তা দেখার জন্য হলেও হলে যাবে।’
মোশাররফ করিম প্রথম অভিনয় করেন তৌকির আহমেদের ‘জয়যাত্রা’ ছবিতে। এরপর তিনি অভিনয় করেন ‘রূপকথার গল্প’, ‘থার্ড পারসন সিঙ্গুলার নাম্বার’ ও ‘টেলিভিশন’ ছবিতে।
মোশাররফ করিম ছাড়া ‘জালালের গল্প’ ছবির অন্য অভিনয়শিল্পীরা হলেন তৌকির আহমেদ, মৌসুমী হামিদ, শর্মীমালা, নূরে আলম নয়ন, মিতালি দাশ, ফজলুল হক, আহমেদ গিয়াস, মোহাম্মদ ইমন ও আরাফাত রহমান।
