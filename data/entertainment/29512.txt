
জগলু নন; তিনি ডেপ, জনি ডেপ! তাঁর কাটা আঙুল নিয়ে উপন্যাস না হলেও যত কিছু লেখা হচ্ছে, সেগুলো একসঙ্গে করলে সাত খণ্ডের মহাকাব্য হয়ে যাবে বৈকি! এবার যে জানা যাচ্ছে ডেপের কাটা আঙুলের ‘আসল রহস্য’!গত বছরের মার্চে এই অভিনেতার একটি আঙুল মারাত্মক জখম হয়। এ জন্য ‘পাইরেটস অব দ্য ক্যারিবিয়ান’ সিরিজের নতুন ছবির শুটিংও বন্ধ রাখতে হয়েছিল। তখন শোনা গিয়েছিল, স্ত্রী অ্যাম্বার হার্ডের সঙ্গে ঝগড়া করতে গিয়ে এই জখম। হার্ড এখন সাবেক হতে চলেছেন, কিন্তু সেই ঘটনা ‘সাবেক’ হয়নি। বরং টেনে নিয়ে আসা হলো আবার।এখন বলা হচ্ছে, হার্ডের সঙ্গে সেদিন আসলে কী নিয়ে ঝগড়া হয়েছিল ডেপের। ডেপের কাছের সূত্রের দাবি, হার্ড সে সময় ডেপের সঙ্গে প্রতারণা করছিলেন। লুকিয়ে প্রেম করছিলেন সহ-অভিনেতা বিলি বব থর্টনের সঙ্গে! এ নিয়ে ঝগড়ার একপর্যায়ে ডেপ দেয়ালে ঘুষি মারতে গিয়ে একটি আঙুল কেটে ফেলেন। সেই কাটা আঙুলের রক্ত দিয়ে আয়নায় নাকি ডেপ লিখেছিলেন, ‘বিলি বব’ আর ‘ইজি অ্যাম্বার’।আসল ঘটনা কী কে জানে। দুই পক্ষই নিজেদের নির্দোষ দাবি করতে এবার শুরু করেছে অন্যের চরিত্রহনন। হলিউডের সবচেয়ে বিচ্ছিরি বিবাহবিচ্ছেদের একটি হতে চলেছে এই সম্পর্ক! টিএমজেড।
