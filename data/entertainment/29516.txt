
হাসির কারণে চা ছলকে পড়তে পারে। হাসতে হাসতে কেউ গড়িয়েও পড়তে পারে অন্যের গায়ে। এমনকি হাসির তোড়ে বিরক্তও হতে উঠতে পারেন কেউ কেউ। কিন্তু তাই বলে স্রেফ হাসির কারণেই একেবারে শুটিং বন্ধ! সম্প্রতি এমনটাই ঘটেছে এক নাটকের শুটিংয়ের সময়। সংলাপ বলতে গিয়ে বারবারই হেসে ফেলেছেন এ নাটকের অভিনয়শিল্পীরা। একাধিকবার এমন ঘটনা ঘটায় বাধ্য হয়েই সেদিনের মতো শুটিং প্যাকআপ করে দিতে বাধ্য হয়েছেন নির্মাতা।ঘটনা গত শুক্রবারের। ‘দুষ্ট ছেলের দল’ নামের একটি ৭ পর্বের ধারাবাহিক নাটক নির্মাণ করছেন নির্মাতা রেদওয়ান রনি। পুরো দলবল নিয়ে আছেন বান্দরবান। সেখানেই ঘটেছে এমন ঘটনা।বান্দরবান থেকে রনি জানান, চিত্রনাট্যের প্রায় প্রতিটি দৃশ্যই বেশ মজার, শুটিংয়ের প্রথমদিন থেকেই সংলাপ বলতে গিয়ে বারবার হেসে ফেলছিলেন ইউনিটের সবাই। সবচেয়ে বড় সমস্যা দেখা দেয় শুক্রবারে। সেদিন একটি দৃশ্য অভিনয় করতে গিয়ে বারবার হেসে ফেলাতে কোনোমতেই শট ‘ওকে’ হচ্ছিল না। একজন হাসি শুরু করলে সেই হাসি ছড়িয়ে পড়ছিল মোশাররফ করিম থেকে শ্যামল মাওলা, রুমেল, তৌসিফসহ পুরো ইউনিটের মধ্যেই। পরে বাধ্য হয়েই সেদিন শুটিং প্যাকআপ করে দিই।’অবশ্য রনি বলেছেন, আশার কথা হলো, গতকাল দৃশ্যটির শুটিং শেষ করা গেছে। এরপর বাকি কাজ শেষ করে আজ বান্দরবান থেকে ঢাকায় ফেরার কথা রয়েছে ‘দুষ্টু ছেলের দল’-এর।
৭ পর্বের এই ধারাবাহিক নাটকটি লিখেছেন আদনান আল রাজীব এবং রেদওয়ান রনি। অভিনয় করেছেন মোশাররফ করিম, শ্যামল মাওলা, তৌসিফ মাহবুব, রুমেল, মিথিলা, বাঁধন, নাদিয়া মিম, আজমেরী আশা, নীলা, তোহা সিফাত আনোয়ারসহ অনেকে। ধারাবাহিক নাটকটি এনটিভিতে প্রচারিত হবে ঈদের সাত দিন এবং অনলাইনে পপকর্নলাইভ ডট টিভিতে।
