
২৪ জুলাই সন্ধ্যায় বঙ্গবন্ধু আন্তর্জাতিক সম্মেলন কেন্দ্রে আলো ছড়াবেন চলচ্চিত্র অঙ্গনের বিভিন্ন শাখার গুণী ও নামী ব্যক্তিরা। ওই দিন ২০১৫ সালের জাতীয় চলচ্চিত্র পুরস্কার বিজয়ীদের হাতে পদক তুলে দেওয়ার অনুষ্ঠান হবে। সেই অনুষ্ঠানটি উপস্থাপনা করবেন অভিনয়ের দুই জনপ্রিয় তারকা পূর্ণিমা ও চঞ্চল চৌধুরী।
চিত্রনায়িকা পূর্ণিমা এ বছরের মেরিল-প্রথম আলো পুরস্কার অনুষ্ঠান উপস্থাপনা করে বেশ প্রশংসা কুড়িয়েছিলেন। বেশ কয়েক বছর আগে পূর্ণিমার মতো চঞ্চলও উপস্থাপনা করেছিলেন এই অনুষ্ঠানটি। তবে আর সব পুরস্কার অনুষ্ঠান থেকে জাতীয় চলচ্চিত্র পুরস্কার অনুষ্ঠানের উপস্থাপনা একেবারেই আলাদা। এমন সম্মানজনক অনুষ্ঠান সঞ্চালনার সুযোগ পেয়ে তাই দারুণ খুশি পূর্ণিমা। তিনি বলেন, ‘আজই (মঙ্গলবার) অনুষ্ঠানটিতে উপস্থাপনা করার ব্যাপারে আমাকে চূড়ান্ত করা হয়েছে। আমি চলচ্চিত্রের মানুষ। জাতীয় চলচ্চিত্র পুরস্কার অনুষ্ঠানে উপস্থাপনার সুযোগ পাচ্ছি। নিজেকে সৌভাগ্যবান মনে হচ্ছে।’ তিনি আরও বলেন, ‘এখানে উপস্থাপককে স্ক্রিপ্ট দেখে উপস্থাপনা করতে হবে। বাড়তি কথা বলার সুযোগ নেই। সুশৃঙ্খল একটি অনুষ্ঠান হবে। তার ওপর অনুষ্ঠানে উপস্থিত থাকবেন প্রধানমন্ত্রী শেখ হাসিনা। তাই আনন্দ, উচ্ছ্বাস, উত্তেজনা আর ভয়—সবই কাজ করছে।’
এদিকে জাতীয় চলচ্চিত্র পুরস্কার প্রদান অনুষ্ঠান উপস্থাপনার ব্যাপারে একই রকম অনুভূতি প্রকাশ করলেন অভিনেতা চঞ্চল চৌধুরী। তিনি বলেন, ‘এটি একটি মর্যাদাপূর্ণ অনুষ্ঠান। এখানে প্রধানমন্ত্রী বিজয়ীদের হাতে পুরস্কার তুলে দেবেন। এমন অনুষ্ঠানটির উপস্থাপনা করাটা সম্মানের। তাই প্রস্তাব পাওয়ার সঙ্গে সঙ্গে কাজটি করতে রাজি হয়ে গেছি।’
উল্লেখ্য, গত বছর জাতীয় চলচ্চিত্র পুরস্কার ২০১৪ উপস্থাপনা করেছিলেন চিত্রনায়ক রিয়াজ ও অভিনয়শিল্পী নওশীন।
 
