
গোল্ডেন গ্লোব পুরস্কার প্রদান অনুষ্ঠানের ৭১তম আসরের পর্দা নেমেছে গতকাল রোববার। বরাবরের মতো এ বছরও ঐতিহ্যবাহী ও অন্যতম মর্যাদাপূর্ণ এ পুরস্কার প্রদান অনুষ্ঠান থেকে চলচ্চিত্র ও টেলিভিশন অনুষ্ঠান এবং এর সঙ্গে সংশ্লিষ্ট ব্যক্তিদের পুরস্কৃত করা হয়েছে।এ বছর গোল্ডেন গ্লোবের বেস্ট মোশন পিকচার (ড্রামা) বিভাগে পুরস্কৃত হয়েছে ‘টুয়েলভ ইয়ারস এ স্লেভ’। এ বিভাগে মনোনয়ন পাওয়া অন্য ছবিগুলো ছিল ‘ক্যাপ্টেন ফিলিপস’, ‘গ্র্যাভিটি’, ‘ফিলোমেনা’ ও ‘রাশ’। এ ছাড়া বেস্ট মোশন পিকচার (মিউজিক্যাল বা কমেডি) বিভাগে লড়াই করে জয় ছিনিয়ে নিয়েছে ‘আমেরিকান হাসল’। এই দৌড়ে ছবিটি পেছনে ফেলেছে ‘হার’, ‘ইনসাইড লিউইন ডেভিস’, ‘নেব্রাস্কা’ ও ‘দ্য উলফ অব ওয়াল স্ট্রিট’ ছবিগুলোকে।‘গ্র্যাভিটি’ ছবির জন্য সেরা চলচ্চিত্র পরিচালকের পুরস্কার ঝুলিতে ভরেছেন এলফনসো কুয়ারন। জানিয়েছে বিবিসি অনলাইন।টম হ্যাঙ্কসের মতো অস্কারজয়ী অভিনেতাকে পেছনে ফেলে এ বছর গল্পনির্ভর ছবিতে অনবদ্য অভিনয়ের স্বীকৃতি হিসেবে গোল্ডেন গ্লোব ঘরে তুলেছেন ৪৪ বছর বয়সী মার্কিন অভিনেতা ম্যাথিউ ম্যাকনে। সেরা অভিনেতার মনোনয়ন পেয়েছিলেন টম হ্যাঙ্কস (ক্যাপ্টেন ফিলিপস), ইদ্রিস অ্যালবা (ম্যান্ডেলা: লং ওয়াক অব ফ্রিডম), সিয়াটল এজিওফোর (টুয়েলভ ইয়ারস এ স্লেভ) এবং রবার্ট রেডফোর্ড (অল ইজ লস্ট)। আর কেট উইন্সলেট, জুডি ডেঞ্চ, সান্ড্রা বুলক ও এমা থম্পসনকে পেছনে ফেলে গল্পনির্ভর ছবির সেরা অভিনেত্রী নির্বাচিত হয়েছেন ৪৪ বছর বয়সী অস্ট্রেলীয় অভিনেত্রী কেট ব্ল্যাঞ্চেট।
এ ছাড়া মিউজিক্যাল বা কমেডি ঘরানার ছবিতে সুঅভিনয়ের স্বীকৃতি হিসেবে সেরা অভিনেতা নির্বাচিত হয়েছেন লিওনার্দো ডিক্যাপ্রিও। ‘দ্য উলফ অব ওয়াল স্ট্রিট’ ছবির কল্যাণে এ পুরস্কার অর্জন করেছেন তিনি। এই দৌড়ে তাঁর পেছনে পড়েছেন ক্রিশ্চিয়ান বেল, ব্রুস ডার্ন, ওয়াকিন ফিনিক্স ও অস্কার আইজ্যাক।আর জুলি ডেলপি, গ্রেটা গারউইগ, জুলিয়া লুইস ও মেরিল স্ট্রিপের মতো তারকাদের পেছনে ফেলে ‘আমেরিকান হাসল’ ছবির জন্য সেরা অভিনেত্রীর পুরস্কার পেয়েছেন ‘ম্যান অব স্টিল’খ্যাত মার্কিন অভিনেত্রী এমি অ্যাডামস। একই ছবির জন্য সেরা পার্শ্ব অভিনেত্রী বিভাগে পুরস্কৃত হয়েছেন ‘দ্য হাঙ্গার গেমস’ তারকা জেনিফার লরেন্স। আর ‘ডালাস বাইয়ার্স ক্লাব’ ছবির জন্য সেরা পার্শ্ব-অভিনেতা নির্বাচিত হয়েছেন জেয়ার্ড লেটো।সেরা বিদেশি ভাষার চলচ্চিত্র হিসেবে পুরস্কৃত হয়েছে ইতালির ‘দ্য গ্রেট বিউটি’। এই বিভাগে মনোনীত ছবিগুলো ছিল ‘ব্লু ইজ দ্য ওয়ার্মেস্ট কালার’ (ফ্রান্স), ‘দ্য হান্ট’ (ডেনমার্ক), ‘দ্য পাস্ট’ (ইরান) এবং ‘দ্য উইন্ড রাইজেস’ (জাপান)। ‘দ্য ক্রুডস’ ও ‘ডেস্পিকেবল মি ২’ ছবিগুলোকে পেছনে ফেলে সেরা এনিমেটেড ছবির পুরস্কার জিতে নিয়েছে ‘ফ্রোজেন’। ‘হার’ ছবির জন্য সেরা চিত্রনাট্যকার হিসেবে পুরস্কার পেয়েছেন স্পাইক জোনজ।বরাবরের মতো এ বছরও চলচ্চিত্রের পাশাপাশি ছোট পর্দার বিভিন্ন অনুষ্ঠান এবং নির্মাতা, কলাকুশলীদের সম্মানিত করা হয়েছে গোল্ডেন গ্লোব পুরস্কার প্রদান আসর থেকে। সেরা টিভি সিরিজ (ড্রামা) বিভাগে পুরস্কার জিতেছে ‘ব্রেকিং ব্যাড’। আর সেরা টিভি সিরিজ (মিউজিক্যাল বা কমেডি) বিভাগে পুরস্কৃত হয়েছে ‘ব্রুকলিন নাইন-নাইন’। সেরা টিভি সিরিজ বা টেলিছবি বিভাগে সেরার পুরস্কার ঘরে তুলেছে ‘বিহাউন্ড দ্য ক্যান্ডেলাব্রা’। টেলিছবিটিতে অভিনয় করে সেরা অভিনেতা হিসেবে পুরস্কৃত হয়েছেন মাইকেল ডগলাস। এই বিভাগে সেরা অভিনেত্রী নির্বাচিত হয়েছেন ৩১ বছর বয়সী মার্কিন অভিনেত্রী এলিজাবেথ মস।গল্পনির্ভর টিভি সিরিজের সেরা অভিনেতা হিসেবে পুরস্কার পেয়েছেন ব্রায়ান ক্র্যানস্টন। আর সেরা অভিনেত্রীর পুরস্কার ঝুলিতে ভরেছেন রবিন রাইট। এ ছাড়া মিউজিক্যাল বা কমেডি ঘরানার টিভি সিরিজের সেরা অভিনেতা নির্বাচিত হয়েছেন অ্যান্ডি স্যামবার্গ। আর সেরা অভিনেত্রী হিসেবে পুরস্কৃত হয়েছেন এমি পোয়েলার।
