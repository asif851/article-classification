
রণবীর কাপুর ও ক্যাটরিনা কাইফের বিয়ে নিয়ে নানা জল্পনা-কল্পনা চলছে দীর্ঘদিন ধরে। অবশেষে বিয়ের খবর নিশ্চিত করলেন রণবীর নিজেই। বললেন, ‘এ বছর আমার প্রচুর কাজের চাপ। ক্যাটরিনারও তাই। এ বছর তো মনে হয় সময় বের করতে পারব না। পরের বছর শেষের দিকে করব ভাবছি। এখনো পর্যন্ত এটাই আমার আর ওর (ক্যাটরিনা) পরিকল্পনা।’ক্যাটরিনার সঙ্গে ছয় বছর ধরে প্রেম করছেন রণবীর। গত বছর থেকে এক ছাদের নিচেই থাকছে এই ‘আজব প্রেম কি গজব কাহানি’ জুটি। সম্প্রতি রণবীর জানান, ছয় বছর আগেই বিয়ের তারিখ নির্ধারণ করেছেন। সময় হলে বিয়ের তারিখ ঘোষণা করবেন বলেও জানান তিনি।বিয়ে নিয়ে ঘুরিয়ে-পেঁচিয়ে কথা বললেও, এবারই প্রথম ক্যাটরিনাকে বিয়ে করবেন বলে সরাসরি স্বীকারোক্তি দিলেন রণবীর। সম্প্রতি আনন্দবাজার পত্রিকায় দেওয়া এক সাক্ষাৎকারে ক্যাটরিনার সঙ্গে বিয়ের পরিকল্পনা নিয়ে খোলামেলা কথা বলেন ৩৩ বছর বয়সী এ ‘বরফি’ তারকা। গত কয়েক দিন ধরে বলিউডে গুঞ্জন চলছিল, চলতি বছরের শেষ দিকে নাকি বিয়ের পর্ব সারবেন রণবীর-ক্যাট। তবে এ বছর নয়, আগামী বছরের শেষ নাগাদ তাঁদের বিয়ের পরিকল্পনা রয়েছে বলেই নিশ্চিত করলেন রণবীর।গোয়ায় একটি কটেজে বসে সাক্ষাৎকার দেন রণবীর। মাঝে মধ্যে ডাবের পানি খেতে খেতে কথা বলেন। ডাবওয়ালার পিঠে হাত রেখে কথা বলতেও দেখা যায় তাঁকে। আরও দেখা যায়, অভ্যর্থনাকক্ষে বাচ্চারা তাঁর টুপি ধরে টানছে। বিরক্ত না হয়ে বরং বাচ্চা ও তাদের বাবা-মায়ের সঙ্গে সেলফি তুলছেন রণবীর। সুপারস্টারেরা এত অমায়িক হলো কবে থেকে? শুরুতেই এমন প্রশ্নের জবাবে একগাল হেসে রণবীর বলেন, ‘কী করব! আমি তো বরাবরই এ রকম। এই স্টারডম যে মাথায় ঢোকেনি, তার কৃতিত্ব একজনের। মা, মা, মা। মায়ের কাছে থেকেই আমার মধ্যে এই ব্যাপারগুলো এসে গেছে।’এরপর রণবীরকে জিজ্ঞেস করা হয়, বিয়ে কবে করছেন? জবাবে সরাসরি ক্যাটরিনার নাম উল্লেখ করে তাঁকে আগামী বছর বিয়ে করবেন বলে জানান রণবীর।অতীতে বিয়ে সংক্রান্ত প্রশ্নের জবাবে কখনোই সরাসরি ক্যাটরিনার নাম নেননি রণবীর। ক্যাটরিনার সঙ্গে বিয়ে নিয়ে এভাবে খোলাখুলি কথা বলার পেছনের কারণ জানতে চাইলে রণবীর বলেন, ‘আজকে সম্পর্কটা নিয়ে আমরা দুজনই অনেক নিশ্চিত। এখন কথা না বললে সম্পর্কটাকে সম্মান দেখান হবে না, তাই না? আমি আজকে ৩৩। আমি চাই, আমার পরিবার হোক। ক্যাটরিনাও তাই চায়। লুকানোর কোনো মানেই হয় না।’
