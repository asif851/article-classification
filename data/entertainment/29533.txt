
আট বছর পর আলোর মুখ দেখতে যাচ্ছে পূর্ণদৈর্ঘ্য চলচ্চিত্র দুই বেয়াইয়ের কীর্তি। ছবিটি পরিচালনা করেছেন প্রয়াত নাট্যব্যক্তিত্ব ও নির্মাতা আবদুল্লাহ আল-মামুন। নানা ধরনের প্রতিকূলতার পর অবশেষে ২৯ মে শুক্রবার ছবিটি মুক্তি পাচ্ছে প্রেক্ষাগৃহে। নানা কারণেই ছবিটি আট বছর ধরে আলোচনায় ছিল। আলোচনায় উঠে আসার অন্যতম একটি কারণ—এতে পপগুরু আজম খানের অভিনয়। ছবিতে পপগুরুকে দেখা যাবে একটি বিশেষ অতিথি চরিত্রে। তাঁর সঙ্গে ছবিতে আরও দেখা যাবে আর্ক ব্যান্ডের হাসান ও প্রমিথিউসের বিপ্লবকে। আবদুল্লাহ আল-মামুনের শেষ কয়েকটি কাজের মধ্যে এই ছবিটি নিয়েও ছিল দর্শক ও চলচ্চিত্রজগতের মানুষের অনেক প্রত্যাশা।দুই বেয়াইয়ের কীর্তি ছবিটি প্রযোজনা করেছে বাংলাদেশ ডায়াবেটিক সমিতি। সমিতির পক্ষ থেকে এর জনসংযোগ বিভাগের পরিচালক ফরিদ কবির জানান, ২০০৭ সালে শুরু হয় ছবির কাজ। কিন্তু এরপরের বছরই মারা যান পরিচালক আবদুল্লাহ আল-মামুন। তখন থেকেই নানা প্রতিকূলতার মুখে পড়ে আটকে যায় ছবিটি। পরে প্রযোজনা প্রতিষ্ঠানের চেষ্টায় লম্বা সময় নিয়ে ছবিটির কাজ শেষ করা হয়। ফরিদ কবির বলেন, ‘এই ছবি একটি সচেতনতামূলক বার্তা বহন করে। হাস্যরসাত্মক গল্পের মধ্য দিয়েই বার্তাটি সবার মধ্যে পৌঁছে যাবে বলে আমাদের বিশ্বাস।’আজ রাজধানীর একটি মাল্টিপ্লেক্সে এই ছবির উদ্বোধনী প্রদর্শনী হবে। ২৯ মে দেশব্যাপী মুক্তি পাবে ছবিটি। দুই বেয়াইয়ের কীর্তি ছবিতে অভিনয় করেছেন আবদুল্লাহ আল-মামুন, ফেরদৌসী মজুমদার, এ টি এম শামসুজ্জামান, ফেরদৌস, পপি এবং বিশেষ একটি চরিত্রে চিকিৎসাবিজ্ঞানী এ কে আজাদ খান। ছবিটির মিডিয়া পার্টনার চ্যানেল আই, সহযোগিতায় রয়েছে প্রথম আলো। ছবিটি পরিবেশন করছে ইন-উইন এন্টারপ্রাইজ।
