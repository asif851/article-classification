
অভিনেতা আলমগীর পরিচালিত একটি সিনেমার গল্প চলচ্চিত্রে গান গাইলেন তাঁর মেয়ে আঁখি আলমগীর। গত মঙ্গলবার হলো গানটির রেকর্ডিং।আঁখি আলমগীরের সঙ্গে গানটিতে কণ্ঠ দিয়েছেন এস আই টুটুল। সুরও টুটুলের করা। ‘তুমি আছ তাই’ শিরোনামের গানটির কথা লিখেছেন কবির বকুল। অনেক দিন পর চলচ্চিত্র পরিচালনা করেছেন আলমগীর। এর আগে বাবার পরিচালনায় নির্মম ছবিতে গান গেয়েছিলেন আঁখি। বললেন, ‘আমার বাবা খুব খুবই পেশাদার মানুষ। তিনি খুব ভালো করেই জানেন কাকে দিয়ে কোন কাজটা হবে। তিনি হয়তো আমাকে উপযুক্ত মনে করেছেন, তাই গানটি গাওয়ার সুযোগ পেয়েছি।’ ছবিতে অভিনয়ের জন্য এরই মধ্যে চুক্তিবদ্ধ হয়েছেন আরিফিন শুভ। যৌথ প্রযোজনার এই ছবিতে আরও অভিনয় করবেন এ দেশের পূর্ণিমা এবং কলকাতার প্রসেনজিৎ ও পাওলি দাম। আগামী মাসে ছবিটির শুটিং শুরু হওয়ার কথা রয়েছে।
