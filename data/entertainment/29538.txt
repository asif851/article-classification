
অনেক চরিত্রেই অভিনয় করেছেন প্রভা। ‘বম’ মেয়ের চরিত্রে অভিনয় করা হয়নি কখনো। এবার করলেন। পরিচালকের ভাষায়, দারুণ করেছেন প্রভা।
মেয়েটি বান্দরবানে থাকে। নাম ইপুলি। জাতিগতভাবে বম সম্প্রদায়ের। এমন চরিত্রে অভিনয় করা নিয়ে প্রভা বললেন, ‘চরিত্রটি চ্যালেঞ্জিং। বম মেয়ের আচার–আচরণ, কথা বলার ধরন, চলাফেরা—সবকিছু রপ্ত করতে হয়েছে আমাকে। তাঁদের সঙ্গে খুব ভালোমতো মিশতে হয়েছে শুটিংয়ের কয়েক দিন।’
প্রভাকে এমন চরিত্রে দেখা যাবে না জাগতিক না পুরাণ টেলিছবিতে। নির্মাণ করছেন মাহমুদ দিদার। পরিচালকের গল্প থেকে চিত্রনাট্য করেছেন সেরনিয়াবাত শাওন ও মোহাম্মদ আলী। কয়েক দিন আগে রাজনৈতিক থ্রিলারধর্মী এই টেলিছবিটির শুটিং হলো বান্দরবানে। পরিচালক বলেন, ‘শুটিংয়ে সবাই প্রচুর পরিশ্রম করেছেন। আমাদের সঙ্গে একদল স্থানীয় আদিবাসীও অভিনয় করেছেন। আরও একটা অংশের শুটিং হবে ঢাকায়।’
টেলিছবিটিতে প্রভার বিপরীতে    দেখা যাবে ইমনকে। আরও আছেন মামুনুর রশীদ, আহমেদ ফারুক, শবনম ফারিয়া, সমাপ্তি মাশুক, শানেওয়াজ রিপন, লেসং বম, মরিহ বম, জিংমুন নম, উষাই, অ্যালেক্স বম। প্রচারিত হবে চ্যানেল আইতে ঈদের দিন দুপুর সাড়ে ১২টায়।
