
অনেক দিন ধরেই ছেলেবেলার বান্ধবী নাতাশার সঙ্গে একসঙ্গে ঘুরতে বের হতে দেখা যায় বরুণকে। সম্পর্কটা যে প্রেমের, তা আর বলে দিতে হয় না। দেখলেই বোঝা যায়, কী চক্কর চলছে! নাতাশার ব্যাপারে খুবই অনুভূতিপ্রবণ বরুণ, একটু সময়ের জন্যও তাঁকে একা ছাড়েন না, দূরে দূরে রাখেন মিডিয়া থেকে। নিজেও প্রেমিকা সম্পর্কে মিডিয়ায় কোনো ধরনের টুশব্দ করেন না। সম্প্রতি বলিউড তারকা বরুণ ধাওয়ানের কাছে জানতে চাওয়া হয়েছিল, তাঁর প্রেমিকা নাতাশা দালালের পছন্দের রান্নার রেসিপি কী? উত্তর দিতে গিয়ে লজ্জা পেলেন বরুণ ধাওয়ান। ভারতের মুম্বাই মহারাষ্ট্রের মোহাম্মদ আলী রোডের খাবারের দোকানগুলো রোজার মাসের বৈচিত্র্যময় খাবারের জন্য বিখ্যাত। সেখানেই নতুন ছবি ‘ঢিশুম’-এর প্রচারণার কাজে গতকাল ব্যস্ত ছিলেন ‘স্টুডেন্ট অব দ্য ইয়ার’ এবং ‘বদলাপুর’ ছবির তারকা বরুণ ধাওয়ান। মিডিয়াকর্মীদের সঙ্গে নিয়ে সেখানকার সুস্বাদু খাবার উপভোগ করেন তাঁরা। উল্লেখ্য, বরুণকে মাঝেমধ্যেই প্রেমিকা নাতাশার সঙ্গে রাতের খাবার খেতে বের হতে দেখা যায়। তাই সেখানে একজন সাংবাদিক বরুণের কাছে জানতে চান, নাতাশার পছন্দের রান্নার রেসিপি কোনটি? প্রশ্ন শুনে লাজুক হাসি হেসে বরুণ স্রেফ জানিয়ে দেন, তা তিনি কাউকে জানাতে রাজি নন! বলিউড লাইফ।
