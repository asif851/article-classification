
ক্যালেন্ডারের পাতায় সেপ্টেম্বর মাস আসন্ন। তার আগেই গত সোমবার তরুণ কণ্ঠশিল্পী শবনম আবেদীর অডিও অ্যালবাম ‘টিল সেপ্টেম্বর...ইন্তেজার’। গতকাল সন্ধ্যায় সেগুনবাগিচার আখতার ইমাম মিলনায়তনে সরগম-লেজার ভিশনের আয়োজনে শিল্পীর একক অ্যালবাম এর মোড়ক উন্মোচন ও একক সংগীতানুষ্ঠান অনুষ্ঠিত হয়।
অনুষ্ঠানে অ্যালবামটির মোড়ক উন্মোচন করেন কম্পট্রোলার ও অডিটর জেনারেল বাংলাদেশ (সিএজি) মাসুদ আহমেদ, বিশিষ্ট সংগীতজ্ঞ আজাদ রহমান, প্রবীণ সংগীতজ্ঞ অনুপ ভট্টাচার্য, বিশিষ্ট সংগীতশিল্পী রফিকুল আলম ও সরগম সম্পাদক কাজী রওনাক হোসেন এবং লেজার ভিশনের চেয়ারম্যান এ কে এম আরিফুর রহমান, ব্যবস্থাপনা পরিচালক মাজহারুল ইসলাম প্রমুখ।অনুষ্ঠানের দ্বিতীয় পর্বে শিল্পী নিজ কন্ঠে সংগীত পরিবেশন করে শ্রোতা-দর্শকদের মাতিয়ে রাখেন। শিল্পী জানান, এটি তাঁর চতুর্থ একক অডিও অ্যালবাম। অ্যালবামটির সংগীতায়োজন করেছেন কলকাতার দূর্বাদল চট্টোপাধ্যায়। রাগভিত্তিক ও ক্ল্যাসিক্যাল ধাঁচের ৫টি গান রয়েছে এই অ্যালবামটিতে। যেসব শ্রোতারা রাগভিত্তিক গান পছন্দ করেন এবং শবনম আবেদীর চমৎকার গায়কি শ্রোতাদের মুগ্ধ করবে বলে জানান তিনি।
