
১১ বছরে পা রাখছে ব্যান্ডদল দূরবীন। ব্যান্ডের ১১ বছরে পদার্পণ উপলক্ষে আগামীকাল ধানমন্ডির রাশিয়ান সাংস্কৃতিক কেন্দ্রে এক অনুষ্ঠানের আয়োজন করা হয়েছে।বিকেল পাঁচটায় শুরু হওয়া এই অনুষ্ঠানে ব্যান্ডের নতুন-পুরোনো সব সদস্যরাই উপস্থিত থাকবেন বলে জানিয়েছেন দলনেতা শহীদ।ব্যান্ডের দলনেতা ও ভোকাল শহীদ জানিয়েছেন, ‘অনেক চড়াই উতরাই পেরিয়ে দূরবীন ১১ বছরে পদার্পণ করছে। এটা আসলেই খুব আনন্দের বিষয়। সব সময় চেষ্টা করেছি শ্রোতাদের ভালো গান উপহার দিতে। সামনের দিনগুলোতেও এ ধারাবাহিকতা বজায় রাখার চেষ্টা করে যাবে।’ ১১ বছরে পদার্পণ উপলক্ষে আয়োজন সম্পর্কে শহীদ বলেন, ‘দেশের অস্থিতিশীল পরিস্থিতির মধ্যে সেই অর্থে জাঁকজমকপূর্ণ কোনো আয়োজন থাকছে না। শুধুমাত্র পরিচিতজন ও শুভাকাঙ্ক্ষীদের নিয়ে মিলনমেলার আয়োজন করা হয়েছে। পাশাপাশি থাকবে দূরবীনের উদ্যোগে ৭১টি ব্যান্ড নিয়ে অ্যালবাম সম্পর্কে আলোচনা। ধানমন্ডির রাশিয়ান সাংস্কৃতিক কেন্দ্রে এই বিশেষ অনুষ্ঠানের আয়োজন করা হয়েছে। দর্শক-শ্রোতাদের কাছে দোয়া ও ভালোবাসা চেয়ে আগামী দিনগুলোতে সফলভাবে এগিয়ে যেতে চায় দূরবীন।’
বর্তমান কাজ প্রসঙ্গে শহীদ বলেন, ‘ব্যান্ডের নতুন অ্যালবামের জন্য তিনটি গানের কাজ পুরোপুরি শেষ হয়েছে। আশা রাখছি, সামনের বছরের ভালোবাসা দিবসে অ্যালবামটি প্রকাশ করার। কিন্তু দেশের এই অস্থিতিশীল পরিস্থিতির যদি কোনো পরিবর্তন না হয় তাহলে হয়তো অ্যালবামটির প্রকাশনা পিছিয়েও যেতে পারে। এদিকে আসছে টি-টোয়েন্টি বিশ্বকাপ উপলক্ষে একটি গান করছি।’
শহীদ তাঁর সংগীতপ্রেমী কয়েকজন বন্ধুকে নিয়ে দূরবীন ব্যান্ড গঠন করেছিলেন ২০০২ সালের ১২ ডিসেম্বর। ব্যান্ডের বর্তমান ভোকাল শহীদই প্রথম উদ্যোগ নিয়েছিলেন এ ব্যান্ড গঠনের, এর দুই বছর পর ২০০৬ সালে ব্যান্ডের নামের সঙ্গে মিল রেখে প্রকাশিত হয় প্রথম অ্যালবাম ‘দূরবীন’। এরপর আরও দুটি অ্যালবাম প্রকাশিত হয়। অ্যালবামগুলো হলো দূরবীন ২.০১ (২০০৮) ও দূরবীন ৩.০১ (২০১১)। দূরবীন ব্যান্ডের সদস্যরা হলেন শহীদ, আইয়ূব, শাওন, রাফি, ফাহাদ, শিশির ও হূদয়।
