
গল্পটা সবার জানা।সৎমায়ের অত্যাচারে অতিষ্ঠ হয়ে উঠেছিল মেয়েটার জীবন, তার নাম এলা। সারা দিনের খাটনির পর গায়ে ‘সিনডার’ বা কয়লার কালি লেগে থাকত বলে একসময় তার নাম হলো ‘সিনডারেলা’। সব অপমান মুখ বুজে সহ্য করছিল সে। হঠাৎ একদিন জাদুর ছোঁয়ায় বদলে যায় সিনডারেলার জীবন। সে খুঁজে পায় তার রাজপুত্রকে।যুক্তরাজ্যের অভিনেত্রী লিলি জেমসের জীবনে জাদুর ছোঁয়াটা দিয়েছিলেন কাস্টিং ডিরেক্টর লুসি বেভান। ‘সিনডারেলা’ গল্পটি নিয়ে চলচ্চিত্র তৈরি হবে। খবর পেয়ে লিলি গিয়েছিলেন সিনডারেলার সৎবোনের চরিত্রে অডিশন দিতে। লুসি বললেন, ‘তোমার তো সিনডারেলা চরিত্রের জন্যও চেষ্টা করা উচিত।’ ব্যস, ছয় সপ্তাহের দীর্ঘ পরীক্ষার পর লিলিকে জানানো হলো সুসংবাদ, ‘তুমিই হচ্ছ এলা!’‘ছোটবেলায় যে মেয়ে “সিনডারেলা” গল্প পড়েছে, এমন কেউ বোধ হয় নেই যে মনে মনে এলা হওয়ার স্বপ্ন দেখেনি,’ বলছেন লিলি জেমস। সবার মনে যেহেতু আগেই চরিত্রটির একটা ছবি ফুটে আছে, সিনডারেলার জুতোয় পা গলানো লিলির জন্য সত্যিই কঠিন ছিল। কিন্তু ডিজনির জাঁকজমক, চোখজুড়ানো অ্যানিমেশন যতই থাকুক; গল্পটা তো সেই একই। সেই কাচের জুতো, সেই কুমড়ো থেকে ঘোড়ার গাড়ি হয়ে যাওয়া, সেই সৎমায়ের অত্যাচার...লিলি জেমসের সিনডারেলার বিশেষত্ব তাহলে কোথায়? জেনে নিন, নতুন এই সিনডারেলার সঙ্গে জড়িয়ে আছেন মহাত্মা গান্ধী! কীভাবে? সিনডারেলা চরিত্রে ডুব দিতে গিয়ে গিয়ে লিলি জেমস খুঁজে পেয়েছিলেন এমন এক নারীকে, যিনি অন্যের অত্যাচার সহ্য করে হাসিমুখে তাঁর সাহায্যে এগিয়ে যান। চরিত্রটা নিজের ভেতর ধারণ করতে লিলি জানার চেষ্টা করেছিলেন বাস্তবের এমন সব সহনশীল মানুষগুলোকে। পড়েছেন তাঁদের জীবনকাহিনি। এভাবেই সিনডারেলার সঙ্গে যোগসূত্র হয়েছে মহাত্মা গান্ধীর।ক্যারিয়ারে এর আগে যে কটা সিনেমা, টিভি সিরিজে মুখ দেখানোর সুযোগ হয়েছে, কোথাও লিলি নিজেকে মেলে ধরার সুযোগ পাননি। প্রথম সুযোগেই তাই সেরাটুকু ঢেলে দিতে কার্পণ্য করেননি। সমালোচকেরা বলছেন, পর্দায় সৎমা কেট ব্ল্যানচেটের সঙ্গে পাল্লা দিয়েই নিজের অভিনয়প্রতিভার প্রমাণ দিয়েছেন লিলি। কেনেথ ব্রানাঘ পরিচালিত সিনডারেলা ছবিটি যুক্তরাজ্যসহ বিভিন্ন দেশের প্রেক্ষাগৃহে মুক্তি পেয়েছে ১৩ মার্চ, চলছে ঢাকার স্টার সিনেপ্লেক্সেও।
‘সিনডারেলা’ কণিকা. সিনডারেলার কস্টিউম—‘জাদুর জামা’ তৈরি করতে ১৮ জন দরজির ৫০০ ঘণ্টা সময় লেগেছিল।. পাইরেটস অব দ্য ক্যারিবিয়ান: অন স্ট্রেঞ্জার টাইডস ও ম্যালেফিশেন্ট ছবির শুটিং যেখানে হয়েছে, সিনডারেলাও একই জায়গায় চিত্রায়িত।. ‘সিনডারেলা’ চরিত্রের জন্য প্রথমে এমা ওয়াটসনকে ভাবা হয়েছিল।. ছবিতে নাচের দৃশ্যে সিনডারেলাকে বিশাল একটা নীল গাউন পরানো হয়েছিল, যেন দেখে মনে হয় সে ভাসছে!. এই ছবির জন্য লিলি জেমস দেড় মাস ধরে ঘোড়ায় চড়া শিখেছেন।. সিনডারেলার রাজপুত্র কিট। আর বাস্তবে লিলি জেমসের রাজপুত্র—‘ডক্টর হু’খ্যাত অভিনেতা ম্যাট স্মিথ।ইন্টারভিউ ম্যাগাজিন অবলম্বনে
