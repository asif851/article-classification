
২০১১ সালে পেয়েছিলেন জাতীয় চলচ্চিত্র পুরস্কার। ২০১২ সালের সেরা চলচ্চিত্র অভিনয়শিল্পী হিসেবেও নির্বাচিত হয়েছেন অভিনেত্রী জয়া আহসান। ছোট ও বড় পর্দার জনপ্রিয় এই অভিনয়শিল্পীর সাফল্যের মুকুটে যুক্ত হলো আরেকটি পালক। ‘চোরাবালি’ ছবিতে সু-অভিনয়ের স্বীকৃতি হিসেবে ২০১২ সালের জাতীয় চলচ্চিত্র পুরস্কারের জন্য নির্বাচিত হয়েছেন জয়া আহসান।রেদওয়ান রনি পরিচালিত ‘চোরাবালি’ ছবিতে জয়া আহসান একজন সাংবাদিকের চরিত্রে অভিনয় করেন। ছবিতে তাঁর বিপরীতে অভিনয় করেছেন কলকাতার ইন্দ্রনীল।ইমপ্রেস টেলিফিল্মস প্রযোজিত নাসির উদ্দীন ইউসুফ বাচ্চুর ‘গেরিলা’ ছবিতে অভিনয়ের জন্য প্রথম জাতীয় চলচ্চিত্র পুরস্কার ঘরে তোলেন জয়া। ২০১১ সালে জাতীয় চলচ্চিত্র পুরস্কারে সেরা অভিনয়শিল্পী নির্বাচিত হন তিনি। ২০১২ সালের জাতীয় চলচ্চিত্র পুরস্কার এরই মধ্যে চূড়ান্ত হয়েছে। এবারও সেরা চলচ্চিত্র অভিনয়শিল্পী হিসেবে নির্বাচিত হয়েছেন জয়া আহসান। এখন শুধু গেজেট আকারে প্রকাশের অপেক্ষা।
জয়ার পারিবারিক সূত্রে জানা গেছে, জয়া আহসান বর্তমানে দেশের বাইরে অবস্থান করছেন। চলতি মাসের শুরুর দিকে তিনি সিঙ্গাপুরে একটি চলচ্চিত্র উত্সবে যোগ দেন। সিঙ্গাপুর থেকে সরাসরি ভারতের নয়াদিল্লিতে কনফেডারেশন অব ইন্ডিয়ান ইন্ডাস্ট্রির (সিআইআই) আয়োজনে ‘বিগ পিকচার সামিট-২০১৩’ নামের একটি অনুষ্ঠানেও যোগ দেন জয়া।
জানা গেছে, এ বছরের ডিসেম্বরের কোনো একসময়ে জাতীয় চলচ্চিত্র পুরস্কার প্রদান করা হবে। ‘চোরাবালি’ ছবির জন্য সেরা সংলাপ রচয়িতা হিসেবে রেদওয়ান রনি, খলনায়ক হিসেবে শহীদুজ্জামান সেলিম এবং শব্দগ্রাহক হিসেবে রিপন নাগ নির্বাচিত হয়েছেন।
এদিকে, জয়া অভিনীত পূর্ণদৈর্ঘ্য প্রেমকাহিনি ছবিটি মুক্তির অপেক্ষায় আছে। সফিউদ্দিন সাফি পরিচালিত এ ছবিতে জয়া আহসানের সঙ্গে অভিনয় করেছেন শাকিব খান ও আরেফিন শুভ।
