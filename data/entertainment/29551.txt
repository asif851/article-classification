
আনন্দ এল রাইয়ের বহুল আলোচিত ছবি ‘জিরো’। ছবিটি নানা কারণে আলোচনায় আছে। কারণ, এই প্রথম বামনের চরিত্রে দেখা যাবে শাহরুখ খানকে। আর এখানে তাঁর সঙ্গে আরও অভিনয় করছেন আনুশকা শর্মা ও ক্যাটরিনা কাইফ। এই ত্রয়ীর ‘যব তক হ্যায় জান’ ছিল সুপারহিট। সবাই ধরেই নিয়েছিলেন আনুশকা আর ক্যাটরিনা—দুজনই এই ছবিতে শাহরুখের নায়িকা। কিন্তু সম্প্রতি পাওয়া গেল নতুন খবর। ‘জিরো’ ছবিতে নাকি ক্যাটের প্রেমিক হবেন অভয় দেওল। 
অভয় আর ক্যাট এর আগেও একসঙ্গে কাজ করেছেন। তবে ‘জিন্দেগি না মিলেগি দোবারা’ ছবিতে ক্যাটরিনার নায়ক ছিলেন না অভয়। সেই ছবিতে অভয়ের নায়িকা ছিলেন কালকি কোয়েচলিন আর ক্যাটের নায়ক হৃতিক রোশন। তাই জুটি হিসেবে অভয় ও ক্যাটরিনা এটিই প্রথম ছবি। ছবির একটি সূত্র জানায়, এখানে শুধু শাহরুখের নয়, অন্য দুই তারকার চরিত্রকেও অনেক প্রাধান্য দেওয়া হয়েছে। আনুশকা শর্মা এই ছবিতে অভিনয় করেছেন এক সংগ্রামী বিজ্ঞানীর চরিত্রে। আর ক্যাটরিনা কাইফ বড় তারকা। কিন্তু ভীষণভাবে মদের আসক্তি তাঁর। এ কারণে জীবনের নানা অধ্যায়ে পড়ে খারাপ প্রভাব। তবে, ‘জিরো’তে অভয়ের চরিত্রের ব্যাপ্তি কতটুকু, তা এখনো জানা যায়নি।
‘জিরো’ মুক্তি পাবে আগামী ২১ ডিসেম্বর। এটি ছিল প্রয়াত অভিনেত্রী শ্রীদেবীর শেষ সিনেমা। এই ছবিতে শ্রীদেবীকে অতিথি চরিত্রে দেখতে পাবেন দর্শক। এ কারণে আনন্দ এল রাইয়ের ছবিটি দর্শকদের আগ্রহ আর অপেক্ষা আরও বাড়িয়ে তুলেছে। ইন্ডিয়া টুডে।
