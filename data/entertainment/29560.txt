
সম্প্রতি বলিউডের অভিনেতা শাহরুখ খানকে ২০১৩ সালের সবচেয়ে প্রভাবশালী তারকা নির্বাচন করেছে ফোর্বস ইন্ডিয়া। এ নিয়ে দ্বিতীয়বারের মতো এ সাফল্য পেলেন ‘বলিউড বাদশাহ’।মূলত ‘চেন্নাই এক্সপ্রেস’ ছবির অভাবনীয় সাফল্যের কারণেই এ বছরের সবচেয়ে প্রভাবশালী তারকা নির্বাচিত হয়েছেন কিং খান।সম্প্রতি ভারতের প্রভাবশালী ১০০ তারকার নামের তালিকা প্রকাশ করেছে ফোর্বস ইন্ডিয়া। তালিকায় শাহরুখের পরেই স্থান পেয়েছে ক্রিকেট তারকা মহেন্দ্র সিং ধোনির নাম। ক্রিকেটার হিসেবে তুমুল জনপ্রিয়তার পাশাপাশি পণ্যের দূতিয়ালিতে সাফল্যের কারণে এ তালিকায় ঠাঁই পেয়েছেন তিনি। গত বছর তিনি তৃতীয় অবস্থানে ছিলেন। গত বছর দ্বিতীয় অবস্থানে থাকলেও, এ বছর একধাপ পিছিয়ে তৃতীয় স্থান নিয়েই সন্তুষ্ট থাকতে হয়েছে ‘দাবাং’ তারকা সালমান খানকে।তালিকায় সেরা পাঁচের বাকি দুটি স্থান দখল করে নিয়েছেন ক্রিকেট কিংবদন্তি শচীন টেন্ডুলকার ও ‘শাহেনশা’ তারকা অমিতাভ বচ্চন। তাঁর পরেই আছে ‘খিলাড়ি’ তারকা অক্ষয় কুমারের নাম। সম্প্রতি এক খবরে এ তথ্য জানিয়েছে পিটিআই।সবচেয়ে কম বয়সী তারকা হিসেবে এই তালিকায় সেরা দশে ঠাঁই পেয়েছেন ক্রিকেটার বিরাট কোহলি। তিনি সপ্তম স্থান অর্জন করেছেন। এ বছর সেরা দশের তালিকা থেকে বাদ পড়েছে ‘হিরোইন’ তারকা কারিনা কাপুর খান ও ক্রিকেটার বীরেন্দ্র শেবাগের নাম। তাঁদের পরিবর্তে অষ্টম স্থানে রণবীর কাপুর এবং দশম স্থানে হূতিক রোশনের নাম অন্তর্ভুক্ত হয়েছে। একমাত্র নারী তারকা হিসেবে সেরা দশে ঠাঁই পাওয়ার সৌভাগ্য অর্জন করেছেন বলিউডের আলোচিত অভিনেত্রী ক্যাটরিনা কাইফ। তিনি নবম স্থান দখল করেছেন।
তালিকায় ঠাঁই পাওয়া অন্যদের মধ্যে রয়েছেন ক্রিকেটার শিখর ধাওয়ান, রবীন্দ্র জাদেজা, সংগীত পরিচালক-ত্রয়ী শংকর-এহসান-লয়, নির্মাতা প্রকাশ ঝাঁ, অভিনেতা রণবীর সিং, অভিনেত্রী শ্রীদেবী প্রমুখ। গত বছর প্রভাবশালী তারকার তালিকায় ঠাঁই না পেলেও, ‘বিশ্বরূপম’ ছবি নিয়ে বিতর্ক ও সাফল্যের কল্যাণে এ বছর ঠিকই তালিকায় নিজের জায়গা করে নিয়েছেন ভারতের প্রখ্যাত অভিনেতা কমল হাসান।   
