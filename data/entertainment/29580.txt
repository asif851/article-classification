
স্বপ্ন পূরণ হতে গিয়েও পিছিয়ে গেল। কথা ছিল বাবা-মেয়ে শ্রীবাস বসাক ও ঊর্মিলা শুক্লার যুগল শিল্পকর্ম প্রদর্শনী ‘পরম্পরা’-র শুরুটা হবে আজ। এ নিয়েই একেবারে সাজ সাজ রব। কিন্তু প্রদর্শনী শুরুর ঠিক আগের দিনই ঘটে গেল দুর্ঘটনা। ঊর্মিলা শুক্লার স্বামী সংগীতশিল্পী ও অভিনয়শিল্পী রাহুল আনন্দ পড়লেন দুর্ঘটনার কবলে। তাই স্বপ্নের প্রদর্শনীটি পিছিয়ে গেল আপাতত।
রাহুল আনন্দ এখন সুস্থ আছেন। গতকাল রোববার রাতে তাঁর অস্ত্রোপচার হয়েছে। জলের গান দলের এই সদস্যের ব্যাপারে রাতেই প্রথম আলোকে জানান এই দলের আরেক শিল্পী কনক আদিত্য। তিনি বলেছেন, ‘রাহুল এখন ভালো আছে। অপারেশন খুব ভালো হয়েছে।’ঢাকা বিশ্ববিদ্যালয়ের চারুকলা অনুষদের জয়নুল গ্যালারিতে আজ সন্ধ্যা ছয়টায় ‘পরম্পরা’ প্রদর্শনীটির উদ্বোধনের কথা ছিল। শ্রীবাস বসাক ও ঊর্মিলা শুক্লা দুজনই এই চারুকলারই প্রাক্তণ শিক্ষার্থী। তাই এই প্রাঙ্গণে বাবা-মেয়ের যুগল প্রদর্শনী ছিল তাঁদের কাছে স্বপ্নের মতো। ঊর্মিলা শুক্লার সঙ্গে এ বিষয়ে কথা হলে তিনি বলেন, ‘আমরা আপাতত প্রদর্শনীটি স্থগিত করেছি। এখনো কোনো তারিখ নির্ধারণ করা হয়নি। সব গুছিয়ে এনে এরপর নতুন তারিখ ঘোষণা করব।’ আর রাহুলের বাড়ি ফেরা নিয়ে তিনি বলেন, ‘ঢাকা মেডিকেল কলেজেই আছি আমরা। তাঁকে কেবিনে নেওয়ার প্রক্রিয়া চলছে এখন। সকালে চিকিৎসক এসে দেখে গেছেন রাহুলকে। তবে তাঁকে বাড়ি নেওয়ার বিষয়ে এখনো কিছু বলেননি তাঁরা।’গতকাল বিকেলে সড়ক দুর্ঘটনায় আহত হন সংগীতশিল্পী ও অভিনেতা রাহুল আনন্দ। প্রধানমন্ত্রীর কার্যালয়ের সামনের সড়কে এ শিল্পী দুর্ঘটনার কবলে পড়েন। দুর্ঘটনার পরপরই তাঁকে প্রথমে নেওয়া হয় রাজধানীর পঙ্গু হাসপাতালে। সেখান থেকে তাঁকে পরে ঢাকা মেডিকেল কলেজে স্থানন্তর করা হলে সেখানে অস্ত্রোপচার হয় এ শিল্পীর।
