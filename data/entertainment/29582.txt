
সংগীতশিল্পী হাবিবের কোনো কাজে চমক থাকবে না, তা কি হয়! পয়লা বৈশাখ উপলক্ষে হাবিবের আরেক চমক দেখতে পাবেন তাঁর ভক্তরা। হাবিবের কণ্ঠ ও সংগীতায়োজনে তৈরি মিউজিক ভিডিওতে থাকবে সেই চমক। যেখানে গানের মডেল পিয়া বিপাশার বিপরীতে মডেল হিসেবে এবার পর্দায় আসবেন তিনি। মিউজিক ভিডিওটি পরিচালনা করেছেন তানিম রহমান অংশু।হাবিব জানান, এটি একটি মিউজিক ভিডিও। তবে এখানে অনেক চমক থাকছে। বিস্তারিত এখনই ফাঁস করতে চান না তিনি। হাবিব বলেন, ‘আমি এতটুকুই বলতে চাই, এটি দিয়ে নতুন কিছু শুরু হলো। মুক্তির আগে সংবাদ সম্মেলন করে পুরো বিষয়টি তুলে ধরতে চাই।’গানটিতে হাবিবের সঙ্গে মডেল হতে পেরে রোমাঞ্চিত পিয়া বিপাশা।পিয়া বলেন, ‘ছোটবেলা থেকেই হাবিবের গানের খুব ভক্ত আমি। তাঁর গানে মডেল হতে পারব, কোনো দিনই ভাবিনি।’পিয়া এও বলেন, পাওয়া না পাওয়া শিরোনামে মিউজিক ভিডিওর এই গানটি খুবই রোমান্টিক।পরিচালক অংশু বলেন, ‘আমার কাছে মনে হয়েছে এই কাজটির মধ্য দিয়ে নতুন হাবিব ফিরে আসবেন।’পরিচালক জানান, ঢাকার ধানমন্ডিতে মিউজিক ভিডিওটির দৃশ্য ধারণ করা হয়েছে।
