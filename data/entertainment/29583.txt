
দুটি আন্তর্জাতিক চলচ্চিত্র উৎসবে দেখানো হবে সরকারি অনুদান পাওয়া চলচ্চিত্র ‘সুতপার ঠিকানা’। ১৪ থেকে ১৬ এপ্রিল লন্ডনে আয়োজন করা হয়েছে ‘লন্ডন বেঙ্গলি ফিল্ম ফেস্টিভ্যাল’। এবারই প্রথম আয়োজন করা হয়েছে এই উৎসব। উৎসবে থাকছে বাংলাদেশ ও ভারতের বাংলা ভাষায় নির্মিত চলচ্চিত্র। ‘সুতপার ঠিকানা’ ছবির পরিচালক প্রসূন রহমান জানান, তাঁর এই ছবি লন্ডনের রিচ-মিক্স হলে উৎসবের সমাপনী অনুষ্ঠানে দেখানো হবে। প্রসূন রহমান আরও জানান, আগামী ১৯ থেকে ২৩ মে কানাডার টরন্টোতে আয়োজন করা হয়েছে ‘ইন্টারন্যাশনাল ফিল্ম ফেস্টিভ্যাল অব সাউথ এশিয়া’। এই উৎসবেও প্রদর্শিত হবে ‘সুতপার ঠিকানা’। দুটি উৎসবেই আমন্ত্রিত হয়েছেন ছবির নির্মাতা প্রসূন রহমান ও ‘সুতপা’ চরিত্রের অভিনয়শিল্পী অপর্ণা ঘোষ। টরন্টো শহরের স্কারবরো এলাকায় অডিওন সিনেপ্লেক্সে ‘সুতপার ঠিকানা’ প্রদর্শিত হবে উৎসবের চতুর্থ দিন।ঢাকায় ‘সুতপার ঠিকানা’ বাণিজ্যিকভাবে মুক্তি পায় গত বছর ৮ মে। এরপর দেশব্যাপী বিকল্প উপায়ে ছবিটি প্রদর্শন করা হয়। প্রসূন রহমান জানান, এ বছরের মা দিবসে ছবিটির ডিভিডি প্রকাশের উদ্যোগ নেওয়া হয়েছে। ডিভিডি প্রকাশ করবে লেজার ভিশন।
