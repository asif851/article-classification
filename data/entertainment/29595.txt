
ভিট-চ্যানেল আই টপ মডেল প্রথম আসরের চ্যাম্পিয়নের খেতাবজয়ী হাসিন রওশন এবার অভিনয়ে এলেন। ‘আন্টি ম্যাডাম’ নামের একটি নাটকে একজন সিনেমার নায়িকার ভূমিকায় অভিনয় করেছেন হাসিন। সেপ্টেম্বরের শেষ সপ্তাহে পুবাইলে নাটকটির শুটিং শেষ হয়েছে। নাটকে অভিনয় প্রসঙ্গে হাসিন প্রথম আলো ডটকমকে বলেন, ‘নাট্যকার আমাকে ভেবেই নাকি নাটকটির গল্প লিখেছেন। অনেক দিন পর্যন্ত শিডিউল মেলাতে পারছিলাম না। শেষমেশ সেপ্টেম্বরের ২৮ ও ২৯ তারিখ টানা শুটিং করে নাটকটির কাজ শেষ করেছি।’হাসিন আরও বলেন, ‘আমাদের মিডিয়াতে কাজ করা নায়িকা কিংবা অভিনেত্রীদের মায়েদের আচরণ এই নাটকে তুলে ধরা হয়েছে। বলতে পারেন সত্যিকারের চিত্রটাই এই নাটকে পাওয়া যাবে। নাটকটির চিত্রনাট্য খুবই মজার। আমি নাটকটিতে অভিনয় করে খুব মজা পেয়েছি।’
‘আন্টি ম্যাডাম’ নাটকের গল্পে দেখা যাবে, সিনেমার উঠতি নায়িকা তন্দ্রা। শুটিং স্পটে নায়িকার মায়ের যন্ত্রণায় অস্থির সবাই। স্পটের একজন তাঁকে আন্টি বলায় ভীষণ মন খারাপ করেন তিনি। ঘোষণা দেন, তাঁকে ম্যাডাম ডাকতে হবে। সেই থেকে তাঁর নাম হয়ে যায় আন্টি ম্যাডাম। এদিকে ছবির পরিচালকের প্রথম ছবি এটি। এর আগে দীর্ঘদিন সহকারী পরিচালক ছিলেন। আন্টি ম্যাডাম নতুন পরিচালককে নায়িকার খাবারের একটি মেন্যু ধরিয়ে দেন। তালিকা অনুযায়ী খাবার মেলাতে হিমশিম খায় প্রোডাকশন টিম। কারণ, গাছপাকা পেঁপে পাওয়া গেলেও থানকুনি পাতার রস জোগাড় করা যায় না। ছবির নায়ক ঝলক বেল্ট পরে না। ছবির নায়কেরও এটা প্রথম ছবি। বেল্ট পরলে তার দম বন্ধ হয়ে আসে। পরিচালক তাকে ধমকান। এভাবেই মজার নানা ঘটনার মধ্য দিয়ে এগিয়ে যায় নাটকের গল্প।পলাশ মাহবুবের রচনায় ‘আন্টি ম্যাডাম’ নাটকটি পরিচালনা করেছেন লিটু সোলায়মান। আন্টি ম্যাডাম চরিত্রে অভিনয় করেছেন মুনিরা মিঠু। অন্যান্য চরিত্রে রয়েছেন জাহিদ হোসেন শোভন, সাব্বির, বড়দা মিঠুসহ আরও অনেকে। বৈশাখী টিভির ঈদ অনুষ্ঠানমালায় প্রচারিত হবে নাটকটি।
