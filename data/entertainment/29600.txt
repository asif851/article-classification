
রোহিঙ্গা শরণার্থীদের নিয়ে গান গাইলেন সংগীতশিল্পী জেফার রহমান। শুধু গান নয়, স্টার সিনেপ্লেক্সের সহযোগিতায় গানটির ভিডিও নির্মাণ করা হয়েছে। ইংরেজি ভাষার এই গানটি এরই মধ্যে জেফার রহমানের ইউটিউব চ্যানেলে তোলা হয়েছে। ‘রোহিঙ্গাস ক্রাই’ শিরোনামের গানটি লিখেছেন সামির হাফিজ, সুর-সংগীত করেছেন শাহরিন শাহরিয়ার ও সামির হাফিজ।রোহিঙ্গাদের নিয়ে করা গানটি প্রসঙ্গে জেফার রহমান বলেন, ‘গানটির ব্যাপারে প্রথমে আমাকে বলেন স্টার সিনেপ্লেক্সের চেয়ারম্যান মাহবুব রহমান। তিনি জানান, এটি যেহেতু আন্তর্জাতিক ইস্যু, তাই ইংরেজি ভাষায় গানটি গাইলে এটার একটা প্রভাব পড়তে পারে। তারপরই আমি বেশ আগ্রহ নিয়ে গানটি করেছি। গানে রোহিঙ্গাদের কষ্টটাই ফুটে উঠেছে।’উল্লেখ্য, কিছুদিন আগে প্রকাশ পেয়েছে জেফার রহমানের একক গানের অ্যালবাম আনকেইজড। অ্যালবামের গানগুলো থেকে মিউজিক ভিডিও তৈরির উদ্যোগ নিয়েছেন জেফার।
