
সংগীতশিল্পী কনা। বিজ্ঞাপনচিত্রের গানে কণ্ঠ দেওয়ার পাশাপাশি চলচ্চিত্রের গান নিয়েও ব্যস্ত। চলছে নতুন অ্যালবামের প্রস্তুতিও। ২৩ মে মুক্তি পাচ্ছে মোস্তফা কামাল রাজ পরিচালিত সিনেমা ‘তাঁরকাটা’। ছবিতে পারভেজের সঙ্গে একটি দ্বৈত গানে কণ্ঠ দিয়েছেন কনা। চলচ্চিত্রের গান, সাম্প্রতিক কাজ এবং ব্যক্তিগত বিষয় নিয়ে কথা বলেছেন তিনি।‘হূদয় কি বলে শোন না! শোন কিছুক্ষণ...’আরেফিন রুমির সুরে দ্বৈত কণ্ঠের এই গানে আমার সহশিল্পী পারভেজ। প্রথম দিনে কিন্তু গানটির রেকর্ডিং শেষ করতে পারিনি। ভালোভাবে গানের সুর বুঝে নিয়ে সেদিন আমি বাসায় চলে আসি। দুই দিন পর গানটি রেকর্ডিং করি। গানটির কথাগুলো হূদয় ছুঁয়ে যাওয়ার মতো।চলচ্চিত্রের গান এবং অ্যালবামের গান...দুইটার মজা দুই রকম। চলচ্চিত্রের গান অনেক বেশি চ্যালেঞ্জিং। এখানে নিজের কোনো মতামত থাকে না। কিন্তু মৌলিক গান করার সময় নিজের পূর্ণ স্বাধীনতা থাকে। আমি আমার মতো করে অনেক কিছু করতে পারি।
নতুন অ্যালবামের কাজ...শিগগিরই শুরু করব। সেভাবেই সব পরিকল্পনাও করছি। সব গান সবার ভালো না লাগলেও কিছু গান আশা করি সবারই ভালো লাগবে। অডিও গানের পাশাপাশি থাকবে ভিডিও।
অবসরে কনা...একটুও অবসর মেলে না। যতটুকু সময় পাই পরিবারের সবার সঙ্গে কাটাই। মাঝে মাঝে মনে হয়, ২৪ ঘণ্টায় দিন-রাত না হয়ে যদি ৩২ ঘণ্টায় হতো তাহলে আমার জন্য ভালো হতো! তখন হয়তো একটু অবসর পেতাম।
অভিনয়ে কনা...২০০৭ সালের দিকে শখের বশে কিছু নাটকে কাজ করেছিলাম। মজার ব্যাপার হলো, ইদানীং অনেক নির্মাতা আমাকে সিনেমায় অভিনয়ের প্রস্তাব দেন। তবে, গান ছাড়া আমি কিছুই ভাবতে চাই না।
ভবিষ্যত্ পরিকল্পনা?বিজ্ঞাপনচিত্রের জিঙ্গেলে কণ্ঠ, চলচ্চিত্রে এবং নিজের অ্যালবামে গান করছি। ভবিষ্যতেও এ ধরনের কাজ করে যেতে চাই।
