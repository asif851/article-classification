
প্রথমবার মাকে ছাড়া ঈদ করলেন অভিনেতা জাহিদ হাসান। সিরাজগঞ্জেও গিয়েছিলেন ঈদের পর। ঈদ উদযাপন নাটকের নানা বিষয় নিয়ে কথা হলো তাঁর সঙ্গে।
ঈদের তো এক সপ্তাহ পার হলো। তবু ঈদ দিয়েই শুরু করি। কেমন কাটল ঈদ?প্রতিবছরই আমি গ্রামের বাড়ি সিরাজগঞ্জে ঈদ করি। কিন্তু এবার সবাই ঢাকায় ছিলাম। ঈদের দুই দিন পরে আমি সিরাজগঞ্জ গিয়েছিলাম। গিয়ে সবার আগে মা-বাবার কবর জিয়ারত করেছি। তারপর বাড়িতে ঢুকেছি। সারা দিন আত্মীয়স্বজন ও বন্ধুদের সঙ্গে সময় কাটিয়েছি। তাহলে তো এবারের ঈদটা আগের ঈদগুলোর মতো হয়নি!এবারের ঈদে নিজেকে এতিম মনে হয়েছে। এই প্রথম মাকে ছাড়া ঈদ কাটাতে হয়েছে। বুঝতেই পারছেন মনের অবস্থা। বাবা-মা ছাড়া ঈদ মানে তো এতিম হয়েই কাটানো। আপনার অভিনয় করা বেশ কিছু নাটক প্রচারিত হলো এবার। সবগুলো কি দেখা হয়েছে?কিছু কিছু দেখেছি। এ ছাড়া নিজের পরিচালনায়ও কিছু কাজ প্রচারিত হয়েছে। সেগুলোও দেখেছি। কেমন সাড়া পেলেন?বরাবর যেমন পাই। নাটক দেখে অনেকেই তাদের প্রতিক্রিয়া জানিয়েছে। তবে এত কিছুর মধ্যেও যে মানুষ নাটক দেখছে এবং সাধুবাদ জানাচ্ছে, এটাই তো অনেক বড় পাওয়া। তাই না?এই যে আপনি বললেন ‘এত কিছু’—আমাদেরও জানতে ইচ্ছা করে, যেভাবে নাটক প্রচারিত হচ্ছে, সেটা কি সঠিক?এখন সময় মুক্তবাজার অর্থনীতির। দেশে এতগুলো চ্যানেল রয়েছে, সবাইকে তো বাঁচতে হবে। টিকে থাকতে হবে। এ জন্য হয়তো নাটকের ওপর বিজ্ঞাপনের একটা চাপ নেমে এসেছে। এতে কি নাটকের মান বা দর্শকের আগ্রহ শেষ অবধি থাকছে?সবার আগে মনে করতে হবে, এটা একটা উৎসব। এই উৎসবে শামিল হতে সবাই চায়। এ কারণে সবকিছুর ওপরই চাপ পড়ে। আর মানের ব্যাপারটা নিয়ে বলব, সবকিছুর আগে দরকার বাজেট। আমাকে যদি দুই গজ কাপড় দিয়ে শার্ট, প্যান্ট, স্যুট—সবই বানাতে বলে, তাহলে কি সম্ভব? আমাদের নাটকের ক্ষেত্রে কিন্তু সেটাই ঘটছে। এটা থেকে কি উত্তরণের কোনো পথ নেই?আছে। কিন্তু সেটা সবাইকে একসঙ্গে চাইতে হবে। তারও আগে এটা যে একটা সমস্যা, সেটা সবাইকে বুঝতে হবে। আমি একা বা অভিনয়শিল্পীরা শুধু চাইলে হবে না। চ্যানেল, বিজ্ঞাপনদাতা, নির্মাতা, অভিনয়শিল্পী, কলাকুশলীসহ সবাই যখন একসঙ্গে চাইবেন, তখনই এর পরিবর্তন ঘটবে। সাক্ষাৎকার: হাবিবুল্লাহ সিদ্দিক
