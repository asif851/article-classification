
আগামী মাসে সেন্সর বোর্ডে জমা দেওয়া হবে অনিমেষ আইচের দ্বিতীয় ছবি ‘ভয়ংকর সুন্দর’। এরই মধ্যে শুটিং ডাবিং শেষ। শুধু মিউজিকের কিছু সংশোধনের কাজ বাকি। নির্মাতা অনিমেষ আইচ জানালেন, কাল বা পরশু মিউজিকের সংশোধনী নিয়ে বসবেন। সেটা হয়ে গেলেই ছোটখাটো কিছু সংশোধনী থাকলে সেটা করেই জমা দেবেন সেন্সর বোর্ডে। সেন্সর ছাড়পত্র পেলেই মুক্তি দিনক্ষণ ঘোষণা করা হবে।
বললেন, ‘এখন একটু নাটকের কাজ নিয়ে ব্যস্ত আছি। আশা করছি, এগুলো শেষ হয়ে গেলে দু-এক দিনের মধ্যে মিউজিকের কাজটা নিয়ে বসতে পারব।’এই ছবিতে অভিনয় করেছেন কলকাতার অভিনয়শিল্পী পরমব্রত চট্টোপাধ্যায় ও এ দেশের অভিনয়শিল্পী আশনা হাবিব ভাবনা।ছবিটি নিয়ে দারুণ আশাবাদী ভাবনা। বললেন, ‘ছবিটির জন্য বেশ পরিশ্রম হয়েছে। ঢাকা ও ঢাকার বাইরে শুটিং করতে গিয়ে বেশ কিছু ঝক্কি পোহাতে হয়েছে। একটা কথা বলতে পারি, “ভয়ংকর সুন্দর”-এর গল্পটি দারুণ। অনিমেষ আইচ নির্মাণ করেছেন অনেক যত্ন নিয়ে।’
