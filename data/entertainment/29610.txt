
গতকাল মঙ্গলবার ৫৩-তে পা দিয়েছেন আমির খান। বলিউডের এই মহাতারকা তাঁর জন্মদিনে গণমাধ্যমের সামনে ছোট একটি কেক কেটে জন্মদিন উদ্যাপন করেন। কেক কাটা শেষ হলে সংবাদমাধ্যমের সঙ্গে কেবল নিজের পরবর্তী ছবি নিয়েই কথা বলতে রাজি হন। আমির খানকে সামনে দেখা যাবে থাগস অব হিন্দুস্তান ছবিতে। এই ছবিতে প্রথমবারের মতো আমির খান আর ‘বিগ বি’ অমিতাভ বচ্চনকে একসঙ্গে দেখা যাবে। গতকাল আমির জানান, অমিতাভের সঙ্গে অভিনয় করার জন্য তিনি উন্মুখ হয়ে আছেন।জুলাইয়ের ১ তারিখ শুরু হবে থাগস অব হিন্দুস্তান-এর শুটিং। এই ছবির বিষয়ে আমিরের কাছে জানতে চাইলে তিনি বলেন, ‘আমি এখন অমিতাভ বচ্চনের সঙ্গে কাজ করার অপেক্ষায় আছি। তাঁর সঙ্গে কাজ করার অভিজ্ঞতাটি অবশ্যই আমার জীবনে স্মরণীয় হয়ে থাকবে।’১৯৯৬ সালের পর থেকে কোনো অ্যাওয়ার্ড অনুষ্ঠানে যান না আমির খান। তাঁর ভাষ্য, ‘দর্শকদের ভালোবাসা আর প্রতিক্রিয়াই আমার জন্য বড় পুরস্কার।’ দঙ্গল-এর জন্য যদি এবার জাতীয় চলচ্চিত্র পুরস্কার পান, তাহলে কি সেই অনুষ্ঠানে পুরস্কার গ্রহণ করতে যাবেন না? এই প্রশ্নের সরাসরি উত্তর না দিয়ে আমির বলেন, ‘আমি পুরস্কারবিষয়ক কোনো কথা বলতে চাই না। শুধু আমার কাজ নিয়ে কথা বলব।’ আইএএনএস।
 
