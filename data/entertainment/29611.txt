
সাজ্জাদুল ইসলাম ফামির সঙ্গে ছোট পর্দার তারকা শামীমা ইসলাম তুষ্টির বিয়ে হবে আগামী বছরের ১৯ এপ্রিল। এভাবেই আজ শনিবার প্রথম আলোকে বলেন তুষ্টি। গতকাল শুক্রবার সন্ধ্যায় ফামির সঙ্গে তিনি আংটি বদল করেছেন। তুষ্টি বলেন, ‘শুক্রবার হঠাৎ করেই আমার বাগদান হয়েছে। রাজধানীর এক রেস্তোরাঁয় এই অনুষ্ঠানে আমাদের দুই পক্ষের স্বজনেরা উপস্থিত ছিলেন।’
তুষ্টি বলেন, তাঁর হবু বর ফামি আন্তর্জাতিক কুরিয়ার সার্ভিস ইউপিএসের বিপণন বিভাগের প্রধান। তাঁদের পরিচয় ১৮ বছরের। দীর্ঘদিনের প্রেমকে এবার তাঁরা পরিণতির দিকে নিয়ে যাচ্ছেন।
তুষ্টি বলেন, ‘ফামিকে আমি ১৮ বছর ধরে জানি। মানুষ হিসেবে ও খুবই ভালো মনের। আমাকে পাওয়ার জন্য ফামি ১৮ বছর অপেক্ষা করেছে। তার এই ভালোবাসাকে শ্রদ্ধা জানাই। আমরা সবার কাছে দোয়া চাই।’
