
অনেক দিন পর টেলিভিশন রেটিংয়ে (টিভিআর) বিটিভির নিজস্ব প্রযোজনায় নির্মিত কোনো নাটক সেরা দশের তালিকায় স্থান পেল। সর্বশেষ প্রকাশিত টেলিভিশন রেটিংয়ে (সপ্তাহ ৫১, ১৪-২০ ডিসেম্বর) সেরা দশের তালিকায় স্থান পাওয়া ধারাবাহিক নাটকটির নাম ‘হাসি আনন্দের গল্প’।বিটিভির একটি সূত্র জানিয়েছে, ২০ ডিসেম্বর রাত ৯.১৮ মিনিটে প্রচারিত এ নাটকটির টিভিআর (টেলিভিশন রেটিং) ছিল ১.৪৬। জনপ্রিয় ঔপন্যাসিক ইমদাদুল হক মিলনের উপন্যাস অবলম্বনে এর নাট্যরূপ দিয়েছেন রেজাউর রহমান ইজাজ। প্রযোজনা করেছেন আউয়াল চৌধুরী।ধারাবাহিকটিতে বর্তমানে যে উপন্যাসের নাট্যরূপ প্রচারিত হচ্ছে তার নাম ‘নায়কের আড়ালে নায়ক’। ভিন্নধারার এক কাহিনি নিয়ে উপন্যাসটি রচনা করেছেন ইমদাদুল হক মিলন। এতে হাসি আনন্দের পাশাপাশি রয়েছে নাটকীয়তাও। নাটকটির মাধ্যমে একটি পরিবারের নানা সমস্যার কথা উঠে এসেছে।
‘হাসি আনন্দের গল্প’ নাটকের বিভিন্ন চরিত্রে অভিনয় করেছেন শাহেদ শরীফ খান, মুক্তি, চিত্রলেখা গুহ, হাফিজুর রহমান সুরুজ, আফজাল শরীফ, পুতুল, এ টি এম রাসেল, তারিকুজ্জামান তপন প্রমুখ। বিটিভিতে এ ধারাবাহিকটি প্রচারিত হচ্ছে সপ্তাহের প্রতি শুক্রবার রাত সোয়া নয়টায়।
সেরা ১০ নাটকের তালিকায় স্থান পাওয়া অন্য নাটকগুলো হচ্ছে বৈশাখী টিভির ধারাবাহিক ‘জয়িতা’ ও ‘নায়িকা উপাখ্যান’, এটিএন বাংলার ‘স্মৃতিকাব্য’, এনটিভির ‘শোন বলি প্রেম’, একুশে টেলিভিশনের ‘ইউ টার্ন’, বাংলাভিশনের ধারাবাহিক ‘বাতিঘর’, এশিয়ান টিভির ‘মন যে কিছু বোঝে না’ ও ‘সেকেন্ড ইনিংস’ এবং চ্যানেল নাইনের ধারাবাহিক ‘গেইম’।
