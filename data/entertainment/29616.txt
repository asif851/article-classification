
শিশুটি বাসায় একা একা কারও সঙ্গে কথা বলে। মা টের পান। বোঝেন, অদৃশ্য কেউ শিশুকে সঙ্গ দেয়। গল্প করে ওর সঙ্গে। শিশুর কাছে জানতে চাইলে উত্তর দেয়, সে ওর বন্ধু। আতঙ্কগ্রস্ত হয়ে পড়েন মা। শরণাপন্ন হন মনোরোগ চিকিৎসক। কথা, আলোচনা ও ঘটনায় প্রমাণ হয়ে যায়, শিশুটির সঙ্গে অদৃশ্য কেউ থাকে। কিন্তু কে সে?প্রশ্নটির উত্তর দিতে চাইলেন না নির্মাতা সাগর জাহান। প্রেমের নাটকের বাইরে এসে এমন নাটক বানাতে গিয়ে স্বাভাবিকভাবেই বাকি রহস্যটুকু রেখে দিলেন দর্শকদের জন্য। আরমান ভাই, সিকান্দার বক্স-এর পর এবার হাত দিয়েছেন অন্য রকম গল্প নিয়ে নাটক বানাতে। নাটকের নাম গ্রহ আর না। রচনাও তাঁরই। গতকাল শনিবার উত্তরায় শুরু হয়েছে নাটকটির শুটিং। এতে শিশুটির মায়ের চরিত্রে অভিনয় করছেন অপি করিম। মনোরোগ চিকিৎসক চরিত্রে তারিক আনাম খান। আর সেই শিশুশিল্পীর চরিত্রে সামির। অবশ্য দুই বছর আগে বাংলাদেশ নামে একটি নাটকে একসঙ্গে কাজ করেছিলেন এই দুই তারকা।গ্রহ আর না নাটক প্রসঙ্গে সাগর জাহান বললেন, ‘ঈদ উপলক্ষে একটু অন্য রকম নাটক বানাতে চেয়েছি। আর আমাদের দেশে এ ধরনের নাটকের দর্শকও আছে। এ কারণেই নির্মাণ করা।’তারিক আনাম খান বললেন, ‘দর্শকেরা বৈচিত্র্য চায়। সব গল্পের দর্শকও এক রকম না। আমার কাছে এই গল্পটি মনে হয়েছে অন্য রকম।’পরিচালক জানালেন, নাটকটি নির্মাণ করা হচ্ছে আসছে ঈদুল ফিতরে প্রদর্শনের জন্য। তবে কোন চ্যানেলে প্রচারিত হবে, এখনো তা নির্ধারণ করা হয়নি।
