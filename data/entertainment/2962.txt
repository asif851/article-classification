
দিন দু-এক আগে এক যুগ পূর্তি উদ্‌যাপন করেছে স্টার সিনেপ্লেক্স। আর আজ মঙ্গলবার যা জানা গেল, তা নাকি এই প্রেক্ষাগৃহে আগে কখনোই ঘটেনি। সকালে দেখা গেল, ‘আয়নাবাজি’ সিনেমা দেখতে বসুন্ধরা বিপণিবিতানের সামনে দর্শকদের লম্বা লাইন। দুপুরে এই লাইন ছাড়িয়ে গেছে নিচে লিফট থেকে বিপণিবিতানের বাইরে পর্যন্ত। সিনেপ্লেক্স কর্তৃপক্ষ জানিয়েছে, মার্কেট বন্ধ থাকার পরও মানুষের এত লম্বা লাইন শুধু ‘আয়নাবাজি’ সিনেমার জন্য; যা এর আগে কখনোই ঘটেনি। লাইনে থাকা একজন দর্শক ফেসবুকে একটি ছবি আপলোড করে জানান, আজ ‘আয়নাবাজি’র টিকিট তো পাবেনই না। আগামীকালেরটাও জুটবে কি না সন্দেহ!বিষয়টি সত্যি কি না, জানতে স্টার সিনেপ্লেক্সের কর্তৃপক্ষের সঙ্গে যোগাযোগ করা হয়। এই প্রেক্ষাগৃহের মিডিয়া ও বিপণন বিভাগের জ্যেষ্ঠ কর্মকর্তা মেজবাহ উদ্দিন বলেন, ‘এটা সত্যি যে আজ ও আগামীকাল বুধবার আয়নাবাজি সিনেমার টিকিট অগ্রিম বিক্রি হয়ে গেছে। আর হ্যাঁ, যে ছবিটা পোস্ট করা হয়েছে, তা ‘আয়নাবাজি’ দেখার জন্য দর্শকদের লাইন।মেজবাহ উদ্দিন বলেন, ‘আমাদের এই মার্কেট খোলা হয় সকাল ১০টায়। মঙ্গলবার সাপ্তাহিক ছুটির দিন। অথচ আজ বন্ধের দিনের মার্কেট খোলার আগে থেকেই দর্শকদের লাইন দেখা গেছে। কেউ আগাম টিকিট কিনতে এসেছেন, আবার কেউ টিকিট হাতে নিয়ে ছবিটি দেখতে এসেছেন। ছুটি থাকায় দর্শকদের চাপটা একটু বেশিও। আমরাও চেষ্টা করছি দর্শকদের সন্তুষ্টি আদায়ের।’‘আয়নাবাজি’ মুক্তি পেয়েছে ৩০ সেপ্টেম্বর। গত দুই সপ্তাহে রাজধানীর স্টার সিনেপ্লেক্সসহ দেশের বেশ কয়েকটি প্রেক্ষাগৃহে চলছে ছবিটি। মুক্তির পর থেকে প্রায় প্রতিটি শো হাউসফুল যাচ্ছে, খবর আসছে এমনটাই। তাই দর্শকদের বাড়তি চাপ সামাল দিতে দেশের অন্যতম প্রেক্ষাগৃহ স্টার সিনেপ্লেক্স ছবিটির সর্বোচ্চ ১০টি প্রদর্শনী করছে প্রতিদিন। যেমনটা এর আগে অন্য কোনো ছবির বেলায় ঘটেনি।‘আয়নাবাজি’ সিনেমার প্রধান চরিত্রে অভিনয় করেছেন চঞ্চল চৌধুরী, নাবিলা, পার্থ বড়ুয়া। অন্যান্য চরিত্রের অভিনয়শিল্পীরা হলেন লুৎফর রহমান জর্জ, হিরা চৌধুরী, শওকত ওসমান, বৃন্দাবন দাস, গাউসুল আলম, ইফফাত তৃষা প্রমুখ। যৌথভাবে এই ছবির চিত্রনাট্য লিখেছেন অনম বিশ্বাস ও গাউসুল আলম শাওন।
