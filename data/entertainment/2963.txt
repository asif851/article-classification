
নেপালের সাম্প্রতিক ভয়াবহ ভূমিকম্পে মৃতের সংখ্যা এরমধ্যেই তিন হাজার ছাড়িয়ে গেছে। এই মৃত্যুর মিছিলে আরও অনেকের মতো হারিয়ে গেছেন মার্কিন অভিনেত্রী ও নির্মাতা সোফিয়া বুশের সাবেক প্রেমিক গুগলের কর্মকর্তা ড্যান ফ্রেডিনবার্গ। সাবেক প্রেমিক ও বন্ধুর মৃত্যুতে মুষড়ে পড়েছেন ‘স্টে অ্যালাইভ’খ্যাত এ তারকা অভিনেত্রী। ইনস্টাগ্রামে আবেগপূর্ণ এক বার্তায় লিখেছেন, ‘আমার বন্ধু ড্যানের জন্য আকাশে একটি চুমু পাঠিয়ে দিন। তাকে কিছু ভালোবাসা উপহার দিন।’ গত শনিবার হিমালয় পর্বতের সর্বোচ্চ চূড়া মাউন্ট এভারেস্টে ওঠার সময় ভূমিকম্পের প্রভাবে সৃষ্ট তুষারধসে নিহত হন ড্যান ফ্রেডিনবার্গ। তুষারধসে ড্যান এবং আরও অন্তত ১৬ জন নিহত হন। সেদিনই ড্যানের মৃত্যুর খবর নিশ্চিত করেন তাঁর বোন মেগান।ড্যানের ইনস্টাগ্রাম অ্যাকাউন্টে লেখা এক বার্তায় মেগান জানান, ‘আমি ড্যানের ছোট বোন মেগান। দুঃখের সঙ্গে জানাতে হচ্ছে, আজ সকালে তুষারধসে মাথায় প্রচণ্ড আঘাত পায় আমাদের ড্যান। এই আঘাত সহ্য করতে না পেরে সে চলে গেছে। কিন্তু আমি জানি, আমাদের অনেকের মাঝেই সে চিরকাল বেঁচে থাকবে। তাকে ঘিরেই আমাদের সবকিছু ছিল এবং আছে।’ এক খবরে এমনটিই জানিয়েছে ইঅনলাইন।সোফিয়া ও ড্যানের মধ্যে প্রেম শুরু হয়েছিল ২০১৩ সালের মার্চ মাসে। কিন্তু বছর ঘুরতে না ঘুরতেই তাঁদের প্রেম ভেঙে যায়। ২০১৪ সালের ফেব্রুয়ারি মাসে প্রেমের ইতি টানেন তাঁরা। প্রেম ভেঙে গেলেও, তাঁদের বন্ধুত্ব ফুরিয়ে যায়নি। গত শনিবার ড্যানের মৃত্যুর খবর জানার পর তীব্র শোক প্রকাশ করে ইনস্টাগ্রামে আবেগপূর্ণ এক বার্তায় সোফিয়া লেখেন, ‘দুঃখ প্রকাশের শব্দ খুঁজে পাচ্ছি না। আমার হৃদয় ভেঙে এত বেশি টুকরো টুকরো হয়ে গেছে যে সেগুলো একত্র করার চেষ্টা করছি। কিন্তু কখনোই ভাঙা টুকরোগুলো খুঁজে পাব বলে মনে হয় না। আজ অসাধারণ একজন বন্ধুকে আমি হারিয়ে ফেলেছি।’সাবেক প্রেমিকের প্রশংসা করে সোফিয়া লিখেছেন, ‘ড্যান ফ্রেডিনবার্গের মতো মানুষ খুব বেশি হয় না। সে ছিল অকুতোভয়। মজার মানুষ। তাকে নৃত্যরত রোবটের সঙ্গে তুলনা করা যায়, যে ডাইনোসরের পিঠে চেপে সূর্যকে তাড়া করতেও ভয় পায় না। সুন্দর একটি পৃথিবীর স্বপ্ন দেখত সে। স্বপ্নের সেই পৃথিবী গড়তে অবিরাম চেষ্টাও করে গেছে। আমার কাছে পৃথিবীর হাতে গোনা কয়েকজন প্রিয় মানুষের মধ্যে সে একজন। আমার সত্যিকারের বন্ধু ছিল সে। মানুষ হিসেবে সে ছিল অসাধারণ। তাকে জানার ও ভালোবাসার সুযোগ পাওয়ায় তার প্রতি আমি গভীরভাবে কৃতজ্ঞ।’সোফিয়া আরও লিখেছেন, ‘আমি জানি, নেপালের হাজার হাজার মানুষ আজ আমার মতোই শূন্যতা অনুভব করছেন। ভালোবাসার মানুষটির মুখ থেকে আর কখনোই রোমাঞ্চকর গল্প শোনার সুযোগ তাঁদের হবে না। এ ধরনের দুর্যোগ যে মানুষকে কতটা ব্যথা দিতে পারে, তা শুধু আপনজন হারানোরাই বুঝতে পারেন। যাঁরা মারা গেছেন তাঁদের প্রত্যেকেই ছিলেন কারও না কারও ড্যান। পৃথিবীতে আমরা কত দিন থাকব তার কোনো নিশ্চয়তা নেই। তাই দেরি না করে ভালোবাসার মানুষকে ভালোবাসার কথা বলে ফেলুন। এখনই, এই মুহূর্তে। আমার বন্ধু ড্যানের জন্য আকাশে একটি চুমু পাঠিয়ে দিন। তাকে কিছু ভালোবাসা উপহার দিন। এরপর আপনার ভালোবাসার মানুষটিকে আরেকবার জড়িয়ে ধরুন।’ 
