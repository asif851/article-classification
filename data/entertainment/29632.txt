
বেন অ্যাফ্লেক জীবনে অনেক অভিনয়ই তো করলেন; জনপ্রিয়তাও পেয়েছেন ভালোই। এবার ‘সুপারহিরো’ ঘরানার ছবির পরিচালকদের কাতারে নাম লেখাতে চাইছেন এই হলিউডের তারকা।তিনটি বিভাগে অস্কারজয়ী ‘আরগো’ ছবির অভিনেতা ও পরিচালক বেন অ্যাফ্লেক সম্প্রতি অভিনয় করেছেন জ্যাক স্নাইডার পরিচালিত নতুন ছবি ‘ব্যাটম্যান ভার্সাস সুপারম্যান: ডন অব জাস্টিস’ ছবিতে। ‘ব্যাটম্যান’ চরিত্রে অভিনয়ের পাশাপাশি বেন খুব মনোযোগ দিয়েই জ্যাকের পরিচালনা দেখেছেন। আর বেনের ভাষায় ‘মূল্যবান’ সব অভিজ্ঞতা অর্জন করেছেন। সম্প্রতি এক প্রতিবেদনে এমনটাই জানিয়েছে কন্টাক্ট মিউজিক।গুজব রটেছিল, ‘ম্যান অব স্টিল’ ছবি পরিচালনার প্রস্তাব ফিরিয়ে দিয়েছিলেন বেন অ্যাফ্লেক। এ খবর পুরোপুরি নাকচ করে দিয়ে বেন জানিয়েছেন, তিনি বরং আগামীতে ‘সুপারহিরো’ ঘরানার ছবি পরিচালনা করতে চান। জ্যাককে দেখেই এই উৎসাহ পেয়েছেন বলে জানিয়েছেন বেন।বেন অ্যাফ্লেক বলেছেন, ‘এই ছবিতে জ্যাকের কাছ থেকে অনেক কিছুই শিখেছি আমি। অভিনয়ের পাশাপাশি আরও অনেকগুলো মূল্যবান বিষয়ের মধ্যে একটি হলো—এই মাত্রার একটি ছবি কী করে তৈরি করতে হয়, তা ভালো বোঝেন এমন কাউকে (জ্যাক) দেখে আমি শিখেছি। শিখেছি প্রযুক্তির ব্যবহার, ক্যামেরায় ভিজ্যুয়াল এফেক্টের ব্যবহার, স্টান্টসহ আরও অনেক কিছু।’
জ্যাক স্নাইডারের পরিচালনায় নতুন ছবি ‘ব্যাটম্যান ভার্সাস সুপারম্যান: ডন অব জাস্টিস’ যুক্তরাষ্ট্রে মুক্তি পেয়েছে ২৫ মার্চ। ইন্ডিয়ান এক্সপ্রেস।
