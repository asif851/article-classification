
সুবিধাবঞ্চিত শিশুদের মুখে হাসি ফোটাতে চান তাহসান। এই শিশুদের হাতে তুলে দিতে চান খেলনা। আর এই খেলনা তিনি চেয়েছেন সবার কাছে। তা হোক পুরোনো কিংবা নতুন। সবার কাছে আহ্বান জানিয়ে সামাজিক যোগাযোগমাধ্যম ফেসবুকে এই সংগীত তারকা লিখেছেন, ‘আমাদের আশপাশে অনেক শিশু আছে, যারা খেলার জন্য ন্যূনতম খেলনাও পায় না। আমাদের উচিত তাদের পাশে দাঁড়ানো। আমার-আপনার দেওয়া একটি খেলনা হাসি ফোটাতে পারে একজন সুবিধাবঞ্চিত শিশুর মুখে।’
‘টয়েজ আর ইয়োরস’ নামে একটি উদ্যোগ নিয়েছে এক্স ক্যাডেট ফোরাম। ১০ নভেম্বর রাজধানীর গুলশানের ক্যাডেট কলেজ ক্লাব প্রাঙ্গণে আয়োজন করা হয়েছে ‘৩য় গ্র্যান্ড কালেকশন ডে’। এখানে বেলা দুইটা থেকে রাত নয়টা পর্যন্ত সবার কাছ থেকে এই খেলনা আর বই গ্রহণ করা হবে।
তাহসান জানান, এই অনুষ্ঠানে থাকবেন তিনিও। বললেন, ‘আমার সঙ্গে যোগ দিতে নতুন কিংবা পুরোনো কিন্তু ব্যবহারযোগ্য খেলনা হাতে চলে আসুন এ আয়োজনে। আপনার দেওয়া একটি খেলনা সুবিধাবঞ্চিত একজন শিশুর মুখে হাসি ফোটাবে।’
আয়োজকদের কাছ থেকে জানা গেছে, গত বছর এই উদ্যোগে ভালো সাড়া পেয়েছেন তাঁরা। গত বছর ৪০টি স্কুল, হাসপাতাল এবং অন্য প্রতিষ্ঠানের ৩ হাজার ৩০০ সুবিধাবঞ্চিত শিশুকে তাঁরা খেলনা দিয়েছেন আর ১৩টি স্কুলের ৪ হাজার ৯০০ শিশুর হাতে বই তুলে দিতে পেরেছেন। তাঁরা আশা করছেন, এ বছর সবার কাছ থেকে আরও ভালো সাড়া পাওয়া যাবে। অনেকেই সহযোগিতার হাত বাড়িয়ে দেবেন। এবার তাঁরা ৮০টি স্কুলের ৩০ হাজার শিশুর হাতে খেলনা ও বই তুলে দিতে চান।
