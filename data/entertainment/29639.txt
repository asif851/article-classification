
সুন্দর একটি মুখকে কত নামই না দেওয়া যায়। বিশ্বসুন্দরী, রূপের রানি, রম্ভা, উর্বশী, আরও কত কী! মডেল ও বলিউড অভিনেত্রী উর্বশী রাউটেলার মুকুটে সম্প্রতি যুক্ত হয়েছে সে রকমই এক পালক। গেল বছরের সেরা ১০০ ‘সুন্দর মুখ’-এর তালিকায় প্রকাশিত হয়েছে ভারতীয় এই তরুণীর নাম।উর্বশী তাঁর রূপের আগুন ছড়াতে শুরু করেছেন আরও আগে। ২০১৫ সালে ‘মিস ইন্ডিয়া ইউনিভার্স ২০১৫’ নির্বাচিত হয়েছিলেন তিনি। বিভিন্ন সময়ে পেয়েছেন মিস ডিভা, মিস এশিয়ান সুপার মডেল, ইন্ডিয়ান প্রিন্সেস, মিস ট্যুরিজম কুইন, মিস টিন ইন্ডিয়া খেতাব। গেল বছর তিনি রীতিমতো ভাইরাল। অর্থাৎ ২০১৬ সালে গুগলে সব থেকে বেশিবার খোঁজা হয়েছে ২২ বছরের এই তরুণীকে।সম্প্রতি প্রকাশিত হয়েছে ২০১৬ সালের টিসি ক্যান্ডলারের ২৭তম ইনডিপেনডেন্ট ক্রিটিক লিস্ট। তাতে বিশ্বের সেরা ১০০ সুন্দর মুখের তালিকায় রয়েছে উর্বশীর নাম। সেই তালিকায় আরও রয়েছেন গেম অব থর্নস তারকা সোফি টারনার, দক্ষিণ কোরিয়ার অভিনেত্রী সং হে-কিও, দক্ষিণ আফ্রিকার সুপার মডেল জেনেভাইভ মর্টন, জার্মান সুপার মডেল আদ্রিয়েইনে জুলিগার প্রমুখ।তিন দশক ধরে পৃথিবীর সেরা সুন্দরীদের এই তালিকা প্রকাশ করে আসছে সংগঠনটি। এতে প্রতিনিধিত্ব করছে বিশ্বের প্রায় ৪০টি দেশ। এই তালিকায় জায়গা পেয়ে দারুণ আনন্দিত উর্বশী রাউটেলা বলেন, ‘এ রকম একটি জায়গায় নিজের দেশকে প্রতিনিধিত্ব করতে পারাটা আমার জন্য অনেক সম্মানের। ২০১৬ সালটি এমনিতেই আমার জন্য অনেক সৌভাগ্যের। আমি খুবই আনন্দিত।’ ইন্ডিয়া টাইমস।
 
