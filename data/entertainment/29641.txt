
চাতুর্যপূর্ণ রসিকতার জন্য সুপরিচিত ‘বলিউড বাদশাহ’ শাহরুখ খান। সম্প্রতি তিনি তাঁর স্বভাবসুলভ এ হাতিয়ার ব্যবহার করে তির্যক মন্তব্য ছুড়েছেন ভারতের প্রভাবশালী সাপ্তাহিক ‘তেহেলকা’র প্রতিষ্ঠাতা ও সাবেক প্রধান সম্পাদক তরুণ তেজপালের দিকে।একটি হোটেলের লিফটের ভেতরে নারী সহকর্মীকে যৌন নির্যাতন করার অভিযোগে বর্তমানে গোয়ায় পুলিশি হেফাজতে রয়েছেন ৫০ বছর বয়সী তরুণ তেজপাল। সম্প্রতি নয়াদিল্লিতে আয়োজিত এক অনুষ্ঠানে হাজির হয়েছিলেন শাহরুখ খান, আমির খান ও প্রিয়াঙ্কা চোপড়া। অনুষ্ঠানের এক পর্যায়ে তেজপালকে নিয়ে রসিকতা করেন শাহরুখ।স্পর্শকাতর বিষয়টি নিয়ে শাহরুখের তির্যক মন্তব্য শুনে উপস্থিত সবাই ভ্যাবাচ্যাকা খেয়ে যান। শুরুতে তাঁরা ঠিক বুঝে উঠতে পারছিলেন না কেমন প্রতিক্রিয়া জানাবেন। কিছুক্ষণের জন্য নীরবতা নেমে আসে অনুষ্ঠানে। তবে একটু পরই বিষয়টিকে হালকাভাবে নিয়ে হাসিতে ফেটে পড়েন সবাই। ঘনিষ্ঠ সূত্রের বরাতে সম্প্রতি এক খবরে এমনটিই জানিয়েছে ওয়ান ইন্ডিয়া।একটি খবরের চ্যানেল আয়োজিত অনুষ্ঠানটিতে সব প্রশ্নের জবাব বেশ শান্তভাবেই দিচ্ছিলেন শাহরুখ। এক নারী সাংবাদিক তাঁর মুখে রোমান্টিক সংলাপ শুনতে চাইলে ‘যব তক হ্যায় জান’ ছবির সংলাপ আওড়ান কিং খান। এরপর তিনি ওই নারী সাংবাদিককে জিজ্ঞেস করেন তিনি বিবাহিত কি না। হ্যাঁ-সূচক জবাব শুনে শাহরুখ খান বলেন, ‘আশা করছি, আমাদের এই কথা-বার্তা আপনার স্বামী শুনছেন না।’শাহরুখ আরও বলেন, ‘আজকের এই অনুষ্ঠানস্থলের বাইরে কোথাও আপনার সঙ্গে রোমান্স করতে চাই আমি। তবে অবশ্যই লিফটের ভেতর নয়। আদনান সামির ‘‘লিফট করা দে’’ গানটির নতুন এক অর্থ খুঁজে পাওয়া গেছে।’ শাহরুখের এ মন্তব্য যে তরুণ তেজপালকে নিয়ে তা বুঝতে পেরে অনুষ্ঠানে উপস্থিত সবাই প্রথমে চুপ মেরে গেলেও, পরে হাসিতে ফেটে পড়েন।        
   
