
গতকাল রাতে মুক্তি পেয়েছে হিমেল আশরাফ পরিচালিত প্রথম চলচ্চিত্র ‘সুলতানা বিবিয়ানা’র ট্রেলার। চার মিনিটের এ ট্রেলারে দেখা যাচ্ছে বাপ্পী ও আঁচলের রসায়ন। সঙ্গে আছে কিছু অ্যাকশন দৃশ্য।
ছবিটির ট্রেলার মুক্তির পর থেকে বেশ সাড়া পেয়েছেন নির্মাতা। বললেন, ‘অনেকেই প্রশংসা করছেন। ফেসবুকে শেয়ার করছেন। ভালো লাগছে। তবে খানিকটা ভয়ও আছে। মুক্তির পর দর্শকেরা কীভাবে নেন।’ ‘সুলতানা বিবিয়ানা’ চলচ্চিত্রের প্রধান দুটি চরিত্রে অভিনয় করেছেন বাপ্পী ও আঁচল। আছেন মামুনুর রশীদ, শহীদুজ্জামান সেলিম ও অমিত হাসানের মতো অভিনেতা। যশোর ও রাজবাড়ীর সুন্দর লোকেশনে হয়েছে শুটিং। ‘আমাদের গল্পে আমাদের সিনেমা’ ট্যাগ লাইন নিয়ে মুক্তি পাচ্ছে ছবিটি, যার গল্প, চিত্রনাট্য ও সংলাপ লিখেছেন প্রয়াত নাট্যকার ফারুক হোসেন। ছবিটি ২৪ মার্চ মুক্তির কথা থাকলেও এক সপ্তাহে পেছাতে পারে বলে জানিয়েছেন নির্মাতা। তবে ট্রেলারটি দেখা যাচ্ছে ইউটিউবের সিডি চয়েসের পেজে।
