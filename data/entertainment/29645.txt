
আজ আন্তর্জাতিক নারী দিবস। দিনটি উপলক্ষে দিনভর বিভিন্ন চ্যানেলে আজ থাকছে গান, নাটক ও আলোচনা অনুষ্ঠান। সেখান থেকেই নির্বাচিত কিছু অনুষ্ঠান থাকল এখানে:
‘আরটিভি–পন্ডস আলোকিত নারী ২০১৫’ শিরোনামের সম্মাননা প্রদান অনুষ্ঠান বেঙ্গল মাল্টিমিডিয়া স্টুডিও থেকে সরাসরি সম্প্রচার করা হবে সন্ধ্যা ৭টা ৪০ মিনিটে।
বিভিন্ন ক্ষেত্রে অবদানের জন্য এবার আটটি বিভাগে আটজন আলোকিত নারীকে সম্মাননা দেওয়া হবে।এই তালিকায় আছেন শিক্ষায় অধ্যাপক ফারজানা ইসলাম, সংগীতে শাহনাজ রহমতউল্লাহ, সাহিত্যে রিজিয়া রহমান, চ্যালেঞ্জিং পেশায় সালমা খাতুন, অভিনয়ে শর্মিলী আহমেদ, কৃষি উদ্যোক্তা মাসিংনু মারমা, সমাজসেবায় অ্যাঞ্জেলা গোমেজ এবং শিল্পকলায় রাহিজা খানম ঝুনু।

