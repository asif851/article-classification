
দুটি খবর আছে সালমানের ভক্তদের জন্য। একটি খারাপ অন্যটি ভালো খবর। প্রথমে খারাপ খবরটি শুনুন। উচ্চ আদালতের রায়ে মুক্তি মিললেও ‘হিট অ্যান্ড রান’ মামলা এবার উঠছে সুপ্রিম কোর্টে। এর অর্থ হয়তো আবারও আদালতে নিজেকে নির্দোষ প্রমাণ করার জন্য লড়তে হবে তাঁকে। এবারে সুখবরটি; আগামীকাল ২৭ ডিসেম্বর এই বলিউড তারকার পঞ্চাশতম জন্মদিন। আর কালই নাকি বিয়ের আনুষ্ঠানিক ঘোষণা দেবেন সালমান খান। মুম্বাইয়ের বেশ কয়েকটি সংবাদমাধ্যম এমনটিই জানিয়েছে।কিছুদিন আগে সালমান বলেছিলেন, ‘শিগগিরই কিছু একটা ঘটতে চলেছে আমার জীবনে।’ বলিউডের ‘দাবাং’ তারকা সালমান খানের সঙ্গে তাঁর প্রেমিকা রোমানীয় টিভি তারকা লুলিয়া ভেঞ্চুরের সম্পর্ক নিয়ে অনেক দিন ধরেই গুঞ্জন চলছিল। তা হলে কি সত্যিই এবার লুলিয়ার সঙ্গে গাঁটছড়া বাঁধতে চলেছেন সালমান?বলিউডের একটি সূত্র দাবি করছে, হয়তো নিজের পঞ্চাশতম জন্মদিনেই পরিবার এবং তাঁর ঘনিষ্ঠ মহলের সামনে লুলিয়াকে আনুষ্ঠানিকভাবে নিজের জীবনের ‘বিশেষ নারী’ হিসেবে পরিচয় করিয়ে দিতে পারেন সালমান।এদিকে, ‘হিট অ্যান্ড রান’ মামলাটি এবার উঠছে সুপ্রিম কোর্টে। সালমানের মুক্তির রায়ের বিরুদ্ধে দেশের সর্বোচ্চ আদালতের কাছে যাচ্ছে মহারাষ্ট্র সরকার। গেল বুধবার মহারাষ্ট্রের সরকারি আইনজীবী হাইকোর্টকে জানিয়েছেন রাজ্য সরকারের এই সিদ্ধান্তের কথা।
জানা গেছে, সালমানের মুক্তি প্রবল চাপে ফেলে দিয়েছে মহারাষ্ট্রের সরকারকে। ভাবমূর্তি পুনরুদ্ধারের চেষ্টাতেই সালমানের মুক্তির রায়কে সুপ্রিম কোর্টে চ্যালেঞ্জ জানাতে বাধ্য হচ্ছে মহারাষ্ট্রের বিজেপি সরকার— বলছে ওয়াকিবহাল মহল। সালমান খান বিজেপি সরকারের সঙ্গে সম্পর্ক ভালো রাখার যথেষ্ট চেষ্টা করেছেন বছরখানেক ধরে। নরেন্দ্র মোদীর সঙ্গে দেখা করেছেন, প্রধানমন্ত্রীর কর্মসূচিতে অংশগ্রহণ করে নৈকট্য বাড়ানোর চেষ্টাও করেছেন। আর এ কারণে সালমানের মুক্তিতে গুঞ্জন আরও তীব্র হয়েছে। কেন্দ্র ও রাজ্য সরকারের সঙ্গে সুসম্পর্কের সুবাদেই তাঁর মুক্তি— এমনটিই দাবি করতে শুরু করে কেউ কেউ।প্রসঙ্গত; ২০০২ সালের ‘হিট অ্যান্ড রান’ মামলার রায় দিতে গিয়ে বম্বে হাইকোর্ট জানিয়েছিলেন, সালমান খানের বিরুদ্ধে অভিযোগ ঠিকমতো প্রমাণ করতে পারেনি পুলিশ। হাইকোর্টের রায়ে স্পষ্ট বলা হয়, সালমান খানের বিরুদ্ধে যে সব তথ্য ও সাক্ষ্যপ্রমাণ তুলে ধরা হয়েছে; তাতে অপরাধ প্রমাণের প্রক্রিয়ায় কিছু ফাঁক থেকে যাচ্ছে। এনডিটিভি। জি নিউজ। ইয়াহু নিউজ।
