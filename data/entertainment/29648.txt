
গত শনিবার রাতে ধ্রুব মিউজিক স্টেশনের ইউটিউব চ্যানেলে মুক্তি পেয়েছে তাহসানের ‘চলো না হারাই’ গানের ভিডিওটি। এটি নির্মাণ করেছেন হলিউডের মিউজিক ভিডিও নির্মাতা পিজি। গানের শিল্পী তাহসান কথা বললেন তাঁর এই নতুন কাজ নিয়ে‘চলো না হারাই’ ভিডিওটি থেকে কেমন সাড়া পাচ্ছেন?আমি যেমন চেয়েছি, মুক্তির পর তেমন সাড়াই পাচ্ছি। দর্শকেরা কিছুটা মিশ্র প্রতিক্রিয়া দেখাচ্ছেন। যাঁরা গ্লোবাল গান পছন্দ করেন, তাঁরা গানটিকে ভালোভাবেই নিয়েছেন। যাঁরা আমার কণ্ঠে মেলোডি গান পছন্দ করেন, তাঁরা আবার বলছেন, এটি নাকি আমার ঘরানার গান হয়নি। এটি আমার একটি পরীক্ষামূলক গান ছিল। এ ধরনের গানের শ্রোতা বাংলাদেশে এখনো সেভাবে তৈরি হয়নি।এ সময়ে এই ধরনের গান কেন করলেন? কোনো বিশেষ উদ্দেশ্য ছিল?আমি ১৫ বছর ধরে অনেক গান করেছি। মেলো ধাঁচের গান বেশি করেছি। ভিন্নধারার গান কম করেছি। এ সময়ে এসে নিজে থেকেই আমি আমার গানে বৈচিত্র্যের প্রয়োজন অনুভব করেছি। আমার মনে হয়েছে, আমাদের দেশের গানে এখন হিন্দি গানের প্রভাব বেশি। সেই ধরনের গানই বেশি প্রচার হচ্ছে। বছরে যদি ১০ থেকে ১২টি গান করি, তার মধ্যে দুই থেকে তিনটি নতুন ধরনের গান করতে চাই। এতে নতুন শ্রোতা তৈরি হবে।গানের ভিডিওটির নির্মাতা যুক্তরাষ্ট্রের, মডেলও। আবার শুটিংও করেছেন সেখানে। এ কারণে দর্শকের আলাদা আগ্রহ নিশ্চয় আঁচ করতে পেরেছেন?হ্যাঁ, শুটিংয়ের সময় থেকেই বাড়তি আগ্রহ ছিল শ্রোতাদের। গানটি মুক্তির পর অনেকে আমাকে তা বলেছেও। গানের ভিডিওটি আমাদের দেশের হিসাবে বড় বাজেটের। কিন্তু হলিউডের হিসাবে এ বাজেট খুব অল্প ছিল। তাই একাধিক লোকেশন কিংবা সময় নিয়ে কাজটি করা সম্ভব হয়নি। এরপরও আমাদের বাজেটে যতটুকু করা সম্ভব হয়েছে, ততটুকু করা হয়েছে। পরীক্ষামূলক এই কাজটি করে আমার শিক্ষা হলো। এর মধ্য দিয়ে গ্লোবাল পরিসরে নতুন কিছু করার চেষ্টা শুরু হলো। আগামী দিনে ভালো বাজেটে আরও ভালো কাজ করা যাবে।আগামী ঈদুল ফিতরে আপনার গান বেশি থাকছে, নাকি নাটক?গান বেশি থাকছে। ঈদের জন্য পাঁচটি নাটকে কাজ করছি। এরই মধ্যে তিনটির শুটিং শেষ। আর ঈদে সাতটি গান নিয়ে একটি অ্যালবাম করছি। আমার কণ্ঠে শ্রোতারা যে ধরনের গান পছন্দ করেন, এতে তেমন গানই থাকছে। সব কটি গান আমার লেখা। আশা করছি ঈদের দুই সপ্তাহ পর গ্রামীণফোনের ব্যানারে বাজারে আসবে এটি।সাক্ষাৎকার: শফিক আল মামুন
