
ঢাকাই চলচ্চিত্রের জনপ্রিয় নায়ক শাকিব খানকে দেখতে হাসপাতালে ছুটে গেছেন তাঁর স্ত্রী ও চিত্রনায়িকা অপু বিশ্বাস। আজ বৃহস্পতিবার বিকেলে রাজধানীর ল্যাব এইড হাসপাতালে শাকিবকে দেখতে যান অপু।
বোরকা পরে সন্তান আবরাম খান জয়কে কোলে নিয়ে হাসপাতালে যান অপু। হাসপাতালে কর্তব্যরত চিকিৎসকের কাছে শাকিবের স্বাস্থ্যের খোঁজ নেন তিনি। এ সময় শাকিব অপুকে বলেন, ‘এত কষ্ট করে এখানে আসার কী দরকার ছিল।’
বিকেল ৫টা ৪০ মিনিটের দিকে হাসপাতালে যান অপু বিশ্বাস। ওই হাসপাতালের যে কক্ষে শাকিব খান চিকিৎসাধীন, সেখানে ১০ মিনিট ছিলেন অপু।
নিয়মিত স্বাস্থ্য পরীক্ষার অংশ হিসেবে বৃহস্পতিবার সকালে হাসপাতালে যান শাকিব খান। শারীরিক অবস্থা দেখার পর চিকিৎসক তাঁকে হাসপাতালে ভর্তি হওয়ার পরামর্শ দেন। পরে চিকিৎসকের পরামর্শে শাকিব খান হাসপাতালে ভর্তি হন। প্রথম আলোকে শাকিবের হাসপাতালে ভর্তি হওয়ার বিষয়টি নিশ্চিত করেছেন তাঁর স্ত্রী ও চিত্রনায়িকা অপু বিশ্বাস।
আজ বেলা আড়াইটায় প্রথম আলোকে অপু বলেন, ‘শাকিবের চাচাতো ভাই মনিরের মাধ্যমে আমি হাসপাতালে ভর্তি হওয়ার খবরটি পাই। তিনি আমাকে জানান, সকাল থেকেই তাঁর বুক ও ঘাড়ে ব্যথা ছিল। তাই নিয়মিত চেকআপের জন্য গিয়েছিল। পরে সেখানে ভর্তি হতে হয়েছে।’ অপু বিশ্বাস তাঁর স্বামীর জন্য দেশবাসীর কাছে দোয়া চেয়েছেন।
পরে বিকেলে স্বামী শাকিবকে হাসপাতালে দেখতে যাওয়ার কথা প্রথম আলোকে জানান অপু বিশ্বাস।
হাসপাতাল সূত্রে জানা গেছে, শাকিব হাসপাতালের কার্ডিয়াক বিভাগে ভর্তি আছেন।
আরও পড়ুন:অপুর সংসারে ফিরেছেন শাকিবঅসুস্থ হয়ে হাসপাতালে শাকিব খান
 
