
বলিউডে এই মুহূর্তে সবচেয়ে যোগ্য অবিবাহিত পুরুষদের মধ্যে রণবীর কাপুর অন্যতম। বলিউড তারকার বিয়ে নিয়ে হামেশাই শোনা যায় নানা খবর। কিছুদিন আগেও খবর ছিল রণবীর তাঁর মা নীতু সিং-এর সঙ্গে লন্ডনে পাত্রী দেখতে গেছেন। নীতু তাঁর আদরের পুত্রকে সাফ জানিয়ে দেন, তাঁদের পছন্দের পাত্রীকেই বিয়ে করতে হবে। প্রথমে এই নিয়ে একটু দ্বিধা ছিল বলিউড তারকার। মায়ের কথা শুনে রীতিমতো অবাকই হন রণবীর। তবে এখন বাধ্য ছেলের মতো মেনে নিয়েছেন মায়ের কথা। বাবা-মায়ের পছন্দ করা মেয়ের সঙ্গেই বিয়ে করতে রাজি রণবীর। তবে মাকে সাফ জানিয়ে দিয়েছেন, এখনই বিয়ের পিঁড়িতে বসতে রাজি নন তিনি। রণবীর এখন মন দিয়ে শুধুমাত্র তাঁর ক্যারিয়ার করতে চান। এর আগে বলিউড তারকা বারবার তাঁর নায়িকাদের সঙ্গে প্রেমের সম্পর্কে জড়িয়েছেন। কিন্তু কোনোটাই ধোপে টেকেনি। ‘সাওয়ারিয়া’ ছবিটির সময় তিনি প্রেমে পড়েন সোনম কাপুরের। কিন্তু বেশি দূর গড়ায়নি তাঁদের প্রেমের গাড়ি। এরপর প্রেমে পড়েন দীপিকা পাড়ুকোনের। ‘বাচনা অ্যায় হাসিনো’ ছবির সময় রণবীর বাঁচতে পারেননি দীপিকার প্রেমের হাতছানি থেকে। আবার প্রেমে পড়েন ‘আজব প্রেম কি গজব কাহানি’-র শুটিংয়ে। তাঁর সহনায়িকা ক্যাটরিনার প্রেমে হাবুডুবু খান বলিউডি নায়ক। সব প্রেমেই ব্যর্থ তিনি। অথচ তাঁর সাবেক প্রেমিকারা রমরমিয়ে প্রেম করছেন। সোনম কাপুর ঘটা করে তাঁর জন্মদিন পালন করলেন প্রেমিক আনন্দ আহুজার সঙ্গে। দীপিকা আর তাঁর প্রেমিক রণবীর সিং একই ছাদের তলায় থাকতে চলেছেন। তাই বুঝে গেছেন মা-বাবার পথে চলাই মঙ্গল। তবে অনেকে মনে করছেন, এ ক্ষেত্রে তিনি ঠাকুরদা রাজ কাপুরের পথ অনুসরণ করছেন। রাজ কাপুর কখনই ছবির নায়িকাকে বাড়ির বউ করে আনার পক্ষপাতি ছিলেন না। শোনা যায়, তাই তিনি তাঁর প্রেমিকা নার্গিসকে বাড়ির বউ করে আনেননি। অবশ্য এ ক্ষেত্রে তাঁর পুত্ররা অন্য পথে হেঁটেছেন। ঋষি কাপুর এবং রণধীর কাপুর দুজনেই তাঁদের সহনায়িকাদের বিয়ে করেছেন। রণবীর এখনই বিয়ে করতে না চাইলেও নীতু সিং চান চটপট বিয়ের কাজটা মিটিয়ে ফেলতে। অনেক দিন হলো পালি হিলে ছেলের জন্য আলাদা সংসার পেতে দিয়েছেন। রণবীর নিজের মনের মতো করে তাঁর বাড়ি সাজিয়েছেন। শাহরুখ পত্নী গৌরী খান রনবীরের বাড়ির অন্দরসজ্জা করেছেন। ভালোবাসার বাসা তৈরি, শুধু এখন বউয়ের প্রতীক্ষা।
