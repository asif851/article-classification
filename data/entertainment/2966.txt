
হাসান আজিজুল হকের ছোটগল্প ‘খাঁচা’ নিয়ে তৈরি হচ্ছে পূর্ণদৈর্ঘ্য চলচ্চিত্র খাঁচা। ছবিটি পরিচালনা করছেন আকরাম খান। পরিচালক বলেন, কেন্দ্রীয় চরিত্র অম্বুজাক্ষের ভূমিকায় অভিনয় করছেন আজাদ আবুল কালাম। তবে কেন্দ্রীয় নারী চরিত্র সরোজিনীর ভূমিকায় কে থাকছেন, তা এখনো ঠিক হয়নি।খ্যাতিমান গল্পকার হাসান আজিজুল হকের ‘খাঁচা’ গল্পটি অবলম্বনে তৈরি ছবির চিত্রনাট্যও লিখছেন এর অভিনেতা আজাদ আবুল কালাম এবং পরিচালক আকরাম খান দুজনে মিলে।‘খাঁচা’ নিয়ে চলচ্চিত্র হচ্ছে—এ বিষয়ে জানতে চাইলে এর লেখক হাসান আজিজুল হক বলেন, ‘১৯৬৭ বা ’৬৮ সালের দিকে কামাল বিন মাহতাব সম্পাদিত ছোটগল্প নামের একটি সংকলনে এই গল্পটি প্রথম প্রকাশিত হয়। এর আগে আমার গল্প নিয়ে বেশ কিছু টিভি নাটক ও মঞ্চনাটক হলেও এটা হবে আমার গল্প নিয়ে তৈরি প্রথম সিনেমা।’পরিচালক আকরাম খান বলেন, ‘পুরো সিনেমাটির শুটিং হবে নড়াইলের লোহাগড়ার ইতনায়। নড়াইলের স্থানীয় বেশ কয়েকজন নাট্যকর্মী এতে অভিনয় করবেন। থাকবেন বাংলা সিনেমার স্বর্ণযুগের বেশ কজন অভিনেতাও।’একটি ঐহিত্যবাহী ব্রাহ্মণ পরিবারকে নিয়ে ছবির গল্প। দেশ বিভাগের পর ওপার বাংলার একটি মুসলিম পরিবারের সঙ্গে বাড়ি বদল করে সেখানে পাড়ি জমাতে চেষ্টা করে পরিবারটি। বারবার চেষ্টা করে ব্যর্থ হয়ে হতাশ হয়ে পড়ে তারা।অম্বুজাক্ষ চরিত্রটি সম্পর্কে আজাদ আবুল কালাম বলেন, ‘এটি একটি সিরিয়াস চরিত্র। ঐতিহাসিক গল্প নিয়ে তৈরি হবে সিনেমাটি। সামান্য কাজ ইতিমধ্যে এগিয়েছে।’খাঁচা ছবির একটি গুরুত্বপূর্ণ চরিত্রে অভিনয় করছেন অভিনেতা মামুনুর রশীদ। অনেক দিন পর এই সিনেমায় দেখা যাবে অভিনেত্রী রানী সরকারকে।পরিচালক বলেন, আগামী মাসের শেষের দিকে পুরোদমে শুরু হবে খাঁচার শুটিং। এর আগে আকরাম খান নির্মাণ করেছিলেন ঘাসফুল ছবিটি।
