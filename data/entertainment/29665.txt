
তরুণদের উপদেশ দিলেন ব্রিটিশ অভিনেতা বেনেডিক্ট কাম্বারব্যাচ। ইউটিউব তারকা সোফিয়া গ্রেস ব্রাউনলির সঙ্গে এক অনুষ্ঠানে অংশ নিয়ে বড় পর্দার ‘ডক্টর স্ট্রেঞ্জ’ তরুণদের বললেন নারীকে শ্রদ্ধা করতে।
বিশ্বজুড়ে নারীর প্রতি সহিংসতা রুখতে বিভিন্ন দেশ বিভিন্ন ধরনের পদক্ষেপ নিচ্ছে। বেনেডিক্ট কাম্বারব্যাচের মতে, এই পদক্ষেপগুলো তখনই সফল হবে যখন তরুণ প্রজন্ম নিজেদের দায়িত্বের ব্যাপারে সচেতন হবে। টিভি সিরিজের ‘শার্লক হোমস’ উপদেশ দেন কী করে হেনস্তাকারীদের মোকাবিলা করতে হবে, তা নিয়েও। বেনেডিক্ট বলেন, ‘যতই কঠিন মনে হোক না কেন, ভালোবাসার সঙ্গে এর মোকাবিলা করতে হবে। ঘৃণা করা যাবে না।’ তরুণ প্রেমিকদের উদ্দেশে তিনি বলেন, ‘ভালোবাসার মানুষকে সবচেয়ে বেশি শ্রদ্ধা করো। নারীর প্রতি সহিংসতা রুখতে এটাই হতে পারে তরুণদের প্রথম ধাপ।’
বেনেডিক্ট কাম্বারব্যাচ অভিনীত ছবি দ্য অ্যাভেঞ্জার্স: ইনফিনিটি ওয়ার মুক্তি পাবে ২৭ এপ্রিল। এর প্রচারণার অংশ হিসেবে সোফিয়া গ্রেস ব্রাউনলির সঙ্গে অনুষ্ঠানে অংশ নেন কাম্বারব্যাচ। পিপল
