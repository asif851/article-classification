
শহিদ কাপুর ও কঙ্গনা রনৌতের দ্বন্দ্ব নাকি ‘দা-কুমড়া’ পর্যায়ে। কথাটা হেসেই উড়িয়ে দিয়েছেন শহিদ। দ্বন্দ্বের কী আছে, যেকোনো সময় একসঙ্গে ছবির প্রচারণায় নামবেন তাঁরা।দ্বিতীয় বিশ্বযুদ্ধের ঘটনা নিয়ে ছবি রাঙ্গুন। শুটিং চলাকালে গুঞ্জন উঠেছিল, শহিদ নাকি কঙ্গনার সঙ্গে প্রচারণায় নামবেন না। কিছু ‘ভুয়া’ খবর উড়িয়ে দিয়ে শহিদ বললেন, ‘কঙ্গনার সঙ্গে আমার কোনো দ্বন্দ্বটন্দ্ব নেই। কঙ্গনা, সাইফসহ ছবির অন্য সহকর্মীদের নিয়ে যেকোনো জায়গায়, যেকোনো সময় রাঙ্গুন-এর প্রচারণায় নামব।’ ছবিটির একটি বিশেষ চরিত্রে দেখা যাবে সাইফ আলী খানকে। শহিদ অভিনীত বিশাল ভরদ্বাজের তৃতীয় ছবি এটি। এর আগে একই পরিচালকের কামিনে ও হায়দার ছবিতে অভিনয় করেছেন তিনি। মুক্তির অপেক্ষায় রাঙ্গুন।২০১৫ সালে শ্রেষ্ঠ নারী ও পুরুষ অভিনয়শিল্পী হয়েছিলেন কঙ্গনা ও শহিদ। সেবার ফিল্মফেয়ার ও জাতীয় চলচ্চিত্র পুরস্কার ছাড়া আরও বেশ কিছু পুরস্কার পেয়েছিলেন তাঁরা। দেখা যাক, রাঙ্গুন তাঁদের জন্য কী বয়ে আনে। হিন্দুস্তান টাইমস।
