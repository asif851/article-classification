
কারিনা কাপুর ‘বেগম’ হওয়ার পর থেকে যেন তাঁর দুর্বার গতি হঠাৎ ঝিমিয়ে পড়েছে। বক্স অফিসে তাঁর বেশ কয়েকটি ফ্লপ ছবি এসে জমে যাওয়ায় এখন একটা সফল ছবির জন্য মুখিয়ে আছেন। তাই তো একটি কিংবা দুটি নয়, হাতে এখন তিনটি ছবি তাঁর। কারিনার বিশ্বাস, একটা না একটা তো তাঁর থেমে যাওয়া ভাগ্যরেখাকে আবারও সচল করবেই।সম্প্রতি কারিনা কাপুর খান চুক্তিবদ্ধ হলেন উড়তা পাঞ্জাব ছবিতে। এ ছবির সঙ্গে কারিনার নাম যোগ হওয়ার পরই চারদিকে শুরু হলো গুঞ্জন। এ কী করে সম্ভব? পুরোনো প্রেমিক শহীদ কাপুর যে এই ছবিতেই আছেন। অতীত তো আর এত সহজেই কেউ ভুলে যায়নি। তাঁদের প্রেম ভেঙে যাওয়ার পর আজ পর্যন্ত ঠিকমতো একে অন্যের মুখ পর্যন্ত দেখেননি তাঁরা। তাহলে এখন আস্ত একটা ছবি? কেমন করে? সব খোলাসা করলেন কারিনা নিজেই। বললেন, ‘আমি জানতাম বিষয়টি নিয়ে কথা উঠবে। কিন্তু সবাই যেমন ভাবছে, ছবিটা আসলে তেমন নয়। শহীদ আর আমাকে এক ছবিতে দেখা গেলেও গল্পের খাতিরে আমাদের শুটিং হবে আলাদা।’এদিকে কারিনা এই ছবির কাজ শুরুর আগে শেষ করবেন বজরঙ্গি ভাইজান ছবির শুটিং। বডিগার্ড ছবির সাফল্যের পর আবারও পর্দায় দেখা যাবে সালমান খান আর কারিনা কাপুর খানের রসায়ন। কিন্তু সেখানেও আছে বিতর্ক। কারণ, কিছুদিন আগেই কয়েকটি সংবাদমাধ্যম প্রকাশ করেছে, বজরঙ্গি ভাইজান মূলত সালমানের ওপর নির্ভর করে লেখা। ছবিতে কারিনার উপস্থিতি মাত্র ২০ মিনিটের! এই শুনেই অনেক বলিউডবোদ্ধা জিব কেটেছেন। তাঁদের মতে, বলিউড ক্যারিয়ারের ১৫ বছরে এসেও কারিনার এ ধরনের চরিত্র বাছাই তাঁর বিচক্ষণতাকে প্রশ্নবিদ্ধ করছে। তবে কারিনাও বেশ পোক্তভাবেই করেছেন আত্মপক্ষ সমর্থন। জানিয়েছেন, অনেক ভুল সিদ্ধান্ত নেওয়ার পর এখন সাবধানী কায়দায় পা ফেলেন তিনি।সেই ২০১১ সালে শেষ সাফল্যের দেখা মিলেছিল রা ওয়ান আর বডিগার্ড ছবির বদৌলতে। এরপর গত বছরের সিংহাম টু ভালো আয় করলেও কারিনার উপস্থিতি সেখানে ছিল নিষ্প্রভ। তাই বলা চলে, ২০১১ সালের পর থেকে রাহুর দশা কারিনাকে আর ছাড়েনি। মাঝে দু-একটা আইটেম গান দিয়ে স্ফুলিঙ্গের মতো জ্বলে উঠেছিলেন তিনি। কিন্তু অভিনয়ে সেই তেজটা ধরে রাখতে না পেরে আবারও পড়ে গেছেন পেছনে।কারিনার হাতে থাকা আরও একটি আলোচিত কাজ হলো করন জোহরের ব্রাদার্স ছবির আইটেম গান। অনেক গবেষণা করে কারিনা দেখেছেন, এই আইটেম গানই যেহেতু বিপদের সময় ত্রাণকর্তা অবতারে তাঁকে জিইয়ে রেখেছে, তাই নিজের সেরাটুকু সেখানে দেওয়ার চেষ্টায়ই আপাতত ব্যস্ত তিনি।জানিয়েছেন, ব্রাদার্স ছবির সেই আইটেম গানের জন্য লম্বা নাচের অনুশীলনের পাশাপাশি ফিট দেখাতেও রাত-দিন খাটছেন তিনি। এরই মধ্যে এই গানের জন্য ঝরিয়েছেন পাঁচ কেজি ওজন। কমাতে হবে আরও একটু। তাই তো সুইজারল্যান্ড থেকে স্বামী সাইফ আলী খানের সঙ্গে ভালোবাসা দিবস উদ্যাপন করে এসে ঝাঁপিয়ে পড়েছেন শরীরচর্চা আর নাচের অনুশীলনে।আদর রহমানইন্ডিয়ান টাইমস, ডেইলি ভাস্কর ও টাইমস অব ইন্ডিয়া অবলম্বনে
