
রীতিমতো ঝড় তুলেছেন টেলর সুইফট। মুক্তির মাত্র চার দিনের মাথায় বছরের সবচেয়ে সফল অ্যালবামের খেতাব জিতে নিয়েছে তাঁর ‘রেপুটেশন’অ্যালবামটি। ১০ নভেম্বর মুক্তির পর থেকে এ পর্যন্ত শুধু যুক্তরাষ্ট্রেই সেটির বিক্রি ১০ লাখ ছাড়িয়েছে। এ বছর এখন পর্যন্ত কোনো অ্যালবাম এত কপি বিক্রি হয়নি।
‘রেপুটেশন’ টেলর সুইফটের ষষ্ঠ একক অ্যালবাম। এটি দিয়ে তিনি এ বছর বন্ধু এড শিরানের ‘ডিভাইড’ অ্যালবামকে পেছনে ফেলেছেন। বছরের শুরুতে মুক্তি পাওয়া ‘ডিভাইড’অ্যালবামটি বিক্রি হয়েছে ৯ লাখ ১৯ হাজার কপি। ‘রেপুটেশন’-এর আগে মাত্র ৭ দিনে ১০ লাখ বিক্রির মাইলফলক ছাড়াতে পেরেছিল সুইফটের ‘১৯৮৯’, ‘রেড’ ও ‘স্পিক নাও’ অ্যালবামগুলো।
এক সপ্তাহে অ্যালবামের ১০ লাখ কপি বিক্রির সাফল্য এর আগে টেলর সুইফটের পাশাপাশি শুধু অ্যাডেলের ঝুলিতেই ছিল। যুক্তরাজ্যের টপচার্টেও এখন শীর্ষে আছে টেলর সুইফটের ‘রেপুটেশন’। মুক্তির সাত দিন পেরোলে অ্যালবামটি মিলবে স্পটিফাই ও আইটিউনসের মতো প্ল্যাটফর্মগুলোতে। সূত্র : বিবিসি, বিলবোর্ড
