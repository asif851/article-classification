
শাহরুখ খানের বাড়ি মান্নতে যেন গতকাল শুক্রবার বসেছিল তারার হাট। বাড়ির সামনে সন্ধ্যা থেকেই জড়ো হয় বিলাসবহুল সব গাড়ি। আর সেসব গাড়ি থেকে নেমে আসেন তার থেকেও দামি তারকারা। বড়দিন, নববর্ষ সব উদ্‌যাপনই তো শেষ। শাহরুখ তবে বাড়িতে কিসের পার্টি আয়োজন করেছিলেন? গতকাল তো এই অভিনেতার বিবাহবার্ষিকীও ছিল না, ছিল না সন্তানদের জন্মদিনও। শুনে অবাক হবেন, শাহরুখ খান আর তাঁর স্ত্রী গৌরী খান নাকি নিজের বাড়িতে এত বড় আয়োজন করেছিলেন এক বন্ধুর জন্য।
শাহরুখের আইনজীবী বন্ধু কাজল আনন্দের ৫০তম জন্মদিন উপলক্ষে মান্নতে বিশাল পার্টির আয়োজন করেন শাহরুখ। পুরো বলিউডকেই তিনি গতকাল আমন্ত্রণ জানান নিজ বাড়িতে। ঐশ্বরিয়া রাই বচ্চন, অভিষেক বচ্চন, রানী মুখার্জি, রাভিনা টেন্ডন, রণবীর কাপুর, কারিনা কাপুর খান, কারিশমা কাপুর, আলিয়া ভাট, অর্জুন কাপুর, মালাইকা অরোরা, অমৃতা অরোরা, হৃতিক রোশন, সুজান খান, রণবীর সিং, দীপিকা পাড়ুকোন, ফারাহ খান, করণ জোহর, ফারহান আখতার, জোয়া আখতার, ডিনো মোরিয়া, আদিত্য রায় কাপুর, সিদ্ধার্থ রায় কাপুর, কুনাল কাপুর, চাংকি পাণ্ডে, ববি দেওল, রিয়া কাপুর, নেহা ধুপিয়া, সোনালি বেন্দ্রে, জেনেলিয়া ডি’সুজা, অয়ন মুখার্জি, কিরণ রাও, যশ বিরলা, মনীশ মালহোত্রাসহ অনেকে এসেছিলেন কাজল আনন্দকে শুভেচ্ছা জানাতে। এত বড় তারকা সমাবেশ দেখে মনে হতে পারে, জন্মদিন তো নয় যেন কোনো পুরস্কার বিতরণীর অনুষ্ঠান।
ভারতের অন্যতম বিত্তশালী বিরলা পরিবারের সঙ্গে ঘনিষ্ঠ কাজল আনন্দ বলিউডের অনেক তারকার খুব কাছের বন্ধু। বিরলা লাইফস্টাইল কোম্পানির সাবেক এই প্রধান নির্বাহী কর্মকর্তা শাহরুখ-গৌরীর ভালো বন্ধু। গত নভেম্বরে আলীবাগে শাহরুখের জন্মদিনের ঘরোয়া আয়োজনেও কাজলকে দেখা যায়। এবার কাজলের ৫০তম জন্মদিন স্মরণীয় করে রাখলেন শাহরুখ। এই না হলে বন্ধু! ডেকান ক্রনিকল
