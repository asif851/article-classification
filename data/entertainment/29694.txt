
ভারতে সম্প্রতি অসহিষ্ণুতা প্রসঙ্গে আমির খানের সাধারণ একটি মন্তব্য নিয়ে কী তুলকালাম কাণ্ডটাই না হলো। এবার শাহরুখ খানকেও অসহিষ্ণুতার শিকার হতে হচ্ছে।গতকাল বুধবার ভারতের গুজরাটের ভুজ শহরে শাহরুখ পরবর্তী ছবি ‘রইস’-এর শুটিং করছিলেন। এ সময় বিশ্ব হিন্দু পরিষদের সদস্যরা সেখানে এসে প্রতিবাদ শুরু করেন।শাহরুখ খান এর আগে অসহিষ্ণুতা প্রসঙ্গে বলেছিলেন, ভারতের দেশপ্রেমিক হিসেবে ধর্মনিরপেক্ষ না হওয়াটাই সবচেয়ে বড় অপরাধ।এর বিরুদ্ধে প্রতিক্রিয়া আসতে শুরু করলে শাহরুখ নিজের মন্তব্য নিয়ে বলেন, তাঁর কথা ভুলভাবে উপস্থাপিত হচ্ছে। তাঁর কথার মানে কখনোই এই নয় যে ভারত অসহিষ্ণু দেশ।গত মঙ্গলবার বিশ্ব হিন্দু পরিষদের কিছু নেতা-কর্মী ভুজের জেলা কর্মকর্তাদের কাছে গিয়ে একটি স্মারকলিপি দেয়। তাদের দাবি, ‘রইস’-এর শুটিংয়ের অনুমতি প্রত্যাহার করতে হবে। গতকাল বুধবার তারা শুটিংস্থলে গিয়ে প্রতিবাদ করতে থাকে। তারা শাহরুখের বিরুদ্ধে স্লোগান দেয়। তাঁর কিছু পোস্টার ছিঁড়ে ফেলে ও আগুনে পোড়ায়।এদিকে গুজরাট বিশ্ব হিন্দু পরিষদের সাধারণ সম্পাদক রণছোড় ভরদ্বাজ বলেছেন, তারা কখনোই ওই মন্তব্যের জন্য শাহরুখকে ক্ষমা করবে না। সূত্র: বলিউড হাঙ্গামা।
