
চেনা ভঙ্গিতে শুটিং ফ্লোরে ঢুকলেন সালমান খান স্বয়ং। গায়ে ব্লেজার, চোখে সেই রোমান্টিক ‘লুক’। ‘সাল্লু’ দাঁড়ালেন ক্যামেরার সামনে। চালু হলো ক্যামেরা। হাতের বাক্সটা তিনি বিশেষ কায়দায় ছুড়ে দিলেন সামনে। ‘শট’ শেষে সালমান সরে গেলেন। এবারে ক্যামেরার সামনে আরেকজন। ‘মাসুদ রানা’ সিরিজের বইয়ের ভাষায় যাঁকে বলতে হয়, ‘ঝাড়া ছয় ফুট লম্বা।’ খাপ খোলা তরবারির মতো শরীর। সুদর্শন তরুণ মডেল দাঁড়ালেন ক্যামেরার সামনে। আরে! এ যে বাংলাদেশের আসিফ আজিম। এখন মুম্বাইয়ের বিখ্যাত সুপার মডেল! সালমান খানের সঙ্গে আসিফ আজিমের সখ্য বছর কয়েক আগের সেই ‘বিগ বস’-এর সময় থেকে। আসিফ বলেছিলেন, বলিউড অভিনেত্রী এশা গুপ্তর সঙ্গে স্প্লাশের বিজ্ঞাপনচিত্রে কাজ করছেন তিনি। এটাও জানিয়েছিলেন, সালমান খান স্প্লাশ নামের এই আন্তর্জাতিক ফ্যাশন ব্র্যান্ডের দূত হিসেবে কাজ করেন। সেই খবর ছাপাও হয়েছিল প্রথম আলোয়। কিন্তু সালমান আর আসিফের পাশাপাশি শুটিংয়ের ভিডিও বা ‘দ্য মেকিং অব স্প্লাশ সামার ২০১৫’ ক্যাম্পেইন অদেখাই ছিল এত দিন। গতকাল রোববার হঠাৎ ভিডিও লিংকটার খোঁজ পেলাম এক ফেসবুক পেজে।এই বিষয়ে আরও জানতে মুম্বাইয়ে চটজলদি আসিফ আজিমকে ফোন। সালমানের সঙ্গে পাশাপাশি শুটিংয়ের কথা মনে করিয়ে দিতেই আসিফ বললেন, ‘ও আচ্ছা। ওটা তো গত বছরের মাঝামাঝি সময়ের কথা। ভিডিওটা আসলে কোথাও সেভাবে শেয়ার করা হয়নি। দারুণ একটা। দারুণ একটা অভিজ্ঞতা ছিল।’ নতুন হোক আর খানিক পুরোনো, বাংলাদেশের আসিফ আর ‘বলিউড বস’ সালমানের একসঙ্গে শুটিংয়ের সেই ভিডিওটা আমরা আগ্রহ নিয়ে দেখতেই পারি।ক্লিক করুন এই লিংকেবাংলাদেশের ছেলে আসিফ আজিম মুম্বাইয়ের নামী সুপার মডেল। সর্বভারতের ফিটেস্ট মডেলদের তালিকায় প্রথম সারিতে থাকা আসিফ কাজ করেছেন মণীশ মালহোত্রা আর রোহিত বালের মতো শীর্ষ ফ্যাশন ডিজাইনারদের সঙ্গে। মডেল হয়েছেন ফোর্ড, মটরোলা, র‍্যামন্ডের মতো বেশ কিছু বড়সড় ব্র্যান্ডের। বিশ্বখ্যাত সাময়িকী ‘হ্যালো’ ও ‘ভোগ’-এ প্রকাশিত হয়েছে তাঁর ছবি।
