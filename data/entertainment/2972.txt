
এবার অস্কারে বাংলাদেশ থেকে পাঠানো হচ্ছে আকরাম খান পরিচালিত চলচ্চিত্র ‘খাঁচা’। আজ বৃহস্পতিবার দুপুরে রাজধানীর এক রেস্তোরাঁয় ৯০তম অস্কার বাংলাদেশ কমিটি আয়োজিত সংবাদ সম্মেলনে এই তথ্য জানানো হয়। এখানে উপস্থিত ছিলেন ৯০তম অস্কার বাংলাদেশ কমিটির চেয়ারম্যান হাবিবুর রহমান খান, কমিটির সদস্য অধ্যাপক আবদুস সেলিম, আবু মুসা দেবু, মুশফিকুর রহমান গুলজার ও আবদুল লতিফ বাচ্চু। আরও ছিলেন ‘খাঁচা’ ছবির প্রযোজনা প্রতিষ্ঠান ইমপ্রেস টেলিফিল্মের ব্যবস্থাপনা পরিচালক ফরিদুর রেজা সাগর, ছবির পরিচালক আকরাম খান, অভিনয়শিল্পী আজাদ আবুল কালাম, চিত্রপরিচালক গোলাম রাব্বানী বিপ্লব প্রমুখ। এখানে জানানো হয়, ‘খাঁচা’ ছবিটি ৯০তম একাডেমি অ্যাওয়ার্ডে (অস্কার) ‘বিদেশি ভাষার চলচ্চিত্র’ বিভাগে বাংলাদেশ থেকে প্রতিনিধিত্ব করবে।
‘খাঁচা’ ছবির অন্যতম অভিনয়শিল্পী জয়া আহসান এখন আছেন কলকাতায়। ছবিটি অস্কারে বাংলাদেশ থেকে প্রতিনিধিত্ব করছে, এই খবরে দারুণ খুশি হয়েছেন তিনি। কলকাতা থেকে মুঠোফোনে প্রথম আলোকে বললেন, ‘আসলেই অস্কারে বিদেশি ভাষার ছবি বিভাগে যে ধরনের ছবি যায়, ‘খাঁচা’ সেই মানের একটি ছবি হয়েছে। আকরাম খান খুব ভালো একটি কাজ করেছেন। আমি বলব, এটা তাঁর অন্যতম সেরা কাজ হবে। আর হাসান আজিজুল হক যেভাবে দেখেছেন, তাঁর মতো করে দেশভাগের এই বিষয়গুলো হয়তো আর কেউ দেখেননি।’
তথ্য মন্ত্রণালয় থেকে ২০১২-১৩ অর্থবছরে ‘খাঁচা’ চলচ্চিত্রের জন্য অনুদান পান আকরাম খান। চলচ্চিত্র নির্মাণে সরকারি অনুদান প্রদান নীতিমালার শর্ত অনুযায়ী অনুদানের প্রথম চেকপ্রাপ্তির নয় মাসের মধ্যে অনুদানপ্রাপ্ত চলচ্চিত্রের নির্মাণকাজ শেষ করতে হবে। কিন্তু ‘খাঁচা’ ছবির নির্মাণকাজ শেষ করে প্রেক্ষাগৃহে মুক্তি দেওয়া হয়েছে ২২ সেপ্টেম্বর।
কথাশিল্পী হাসান আজিজুল হকের ছোটগল্প নিয়ে তৈরি হয়েছে ছবিটি। দেশভাগের গল্পের এই ছবির চিত্রনাট্য যৌথভাবে লিখেছেন অভিনেতা আজাদ আবুল কালাম ও পরিচালক আকরাম খান। ছবিতে অভিনয় করেছেন জয়া আহসান, আজাদ আবুল কালাম, মামুনুর রশীদ, চাঁদনী, শাহেদ আলী, আরমান পারভেজ মুরাদ প্রমুখ।
