
‘আমার তো একটা ঝামেলা আছে। পরিচালক সমিতি সম্প্রতি আমার সদস্যপদ বাতিল করেছে। এই মুহূর্তে তাই নিজের নামে ছবির শুটিং করতে পারছি না। আর সে জন্যই ছবির শুটিংয়ের ক্ষেত্রে অন্য উপায় অবলম্বন করতে হচ্ছে। নতুন ছবি “ফ্রেন্ডশিপ”-এর শুটিং পরিচালক চন্দন চৌধুরীর নামে শুরু করছি। শুটিং চলাকালীন পরিচালক সমিতির সঙ্গে আমার ঝামেলা মিটে গেলে তখন নিজের নামে ছবিটি করে নেব।’ কথাগুলো ‘মোস্ট ওয়েলকাম’ ছবির পরিচালক অনন্য মামুনের।
আদৌ এভাবে ছবি বানানো সম্ভব কি না, জানতে চাইলে প্রথম আলোকে মামুন বলেন, ‘কেন সম্ভব হবে না! যেহেতু আমার ওপর আপাতত নিষেধাজ্ঞা আছে, তাই এ উপায়টা বেছে নিয়েছি।’ মামুন আরও বলেন, তাঁর বিশ্বাস, চলচ্চিত্র পরিচালক সমিতি তাঁর ওপর যে নিষেধাজ্ঞা আরোপ করেছে, শিগগির তা উঠিয়ে নেবে।এদিকে চলচ্চিত্র পরিচালক সমিতির সাধারণ সম্পাদক মুশফিকুর রহমান গুলজার বলেন, ‘অনন্য মামুনের সদস্যপদ বাতিল করেছে চলচ্চিত্র পরিচালক সমিতি। তার পরও তিনি যে উপায়ে চলচ্চিত্রের শুটিং শুরু করতে চাচ্ছেন, তা কেবল অন্যায়ই নয়, প্রতারণাও বটে। মামুন যদি সত্যিই এভাবে চলচ্চিত্রের শুটিং করেন, তাহলে তাঁর বিরুদ্ধে কঠোর ব্যবস্থা নেব আমরা।’মিম, মৌসুমী হামিদ ও কলকাতার হিরণকে নিয়ে আজ ২৮ জুন থেকে নতুন ছবি ‘ব্ল্যাকমেইল’-এর শুটিং শুরু করতে চেয়েছিলেন অনন্য মামুন। কিন্তু মিমের হঠাত্ অসুস্থতা এবং চলচ্চিত্র পরিচালক সমিতির নিষেধাজ্ঞার কারণে ছবিটির শুটিং শুরু করতে পারছেন না তিনি।চলচ্চিত্র জগতে অনন্য মামুনের যাত্রা শুরু হয় ২০০৬ সালে সোহানুর রহমান সোহানের ‘কথা দাও সাথি হবে’ ছবির কাহিনিকার ও সংলাপ রচয়িতা হিসেবে। অনন্য মামুন পরিচালিত প্রথম ছবি ‘মোস্ট ওয়েলকাম’। এরপর তিনি কলকাতার পরিচালক অশোক পতির সঙ্গে ‘আমি শুধু চেয়েছি তোমায়’ ছবি নির্মাণ করে আলোচনায় আসেন। এ ছাড়া মামুন পরিচালিত ‘রোমান্স’ ছবির কাজ অর্ধেক হয়ে থেমে আছে।
