
বলিউডের ‘কিং অব রোমান্স’ শাহরুখকে সুন্দরীরা ঘিরে থাকবেন, এমনটাই স্বাভাবিক। কিন্তু বাস্তবে এমন দৃশ্য খুব একটা দেখার সুযোগ হয় না। কারণ, এই নায়কের জনপ্রিয় সব ছবির নায়িকাকে তো চাইলেই এক ছাদের নিচে পাওয়া যায় না। গত রোববার ছিল শাহরুখের জন্য শুভ দিন। সেদিন এক পার্টিতে একসঙ্গে অনেক বলিউড তারকা জমায়েত হন। ছিলেন শাহরুখের সাবেক নায়িকা শ্রীদেবী, কাজল, রানী মুখার্জি, কারিশমা কাপুর আর আলিয়া ভাটও। নায়িকাদের একসঙ্গে পেয়েই তাই শাহরুখ তাঁদের সঙ্গে নিজেকে ক্যামেরাবন্দী করে রাখলেন। সুন্দর এই মুহূর্তটি করে রাখলেন অক্ষয়। গতকাল সোমবার সকালে সেই ছবি তিনি টুইটারে প্রকাশ করেন।  শ্রীদেবীর সঙ্গে শাহরুখ খান অভিনয় করেছিলেন ‘আর্মি’ ছবিতে। কারিশমা কাপুর তাঁর নায়িকা হয়েছিলেন ‘দিল তো পাগল হ্যায়’ ছবিতে। কাজল আর রানী মুখার্জির সঙ্গে অবশ্য কয়েকটি হিট ছবি আছে এই তারকার। ‘বাজিগর’, ‘দিলওয়ালে দুলহানিয়া লে জায়েঙ্গে’, ‘কাভি খুশি কাভি গম’-এর মতো অনেক আলোচিত ছবিতে দর্শক শাহরুখ-কাজলকে জুটি হিসেবে পেয়েছেন। ‘কিং খান’-এর বিপরীতে রানীকে দেখা গেছে ‘কুছ কুছ হোতা হ্যায়’ আর ‘চালতে চালতে’ সিনেমায়। আর তরুণ তারকা আলিয়া ভাটের সঙ্গে তিনি বড় পর্দায় দেখা দিয়েছেন এ বছরের শুরুর দিকের ‘ডিয়ার জিন্দেগি’ ছবিতে।
নিজের সাবেক সব নায়িকাকে একসঙ্গে পেয়ে সেই স্মৃতি ধরে না রাখার মতো বোকা তো শাহরুখ নন। কাজল আর রানীকে ডেকে তাই চট করেই একটি সেলফি তুলেছেন এই নায়ক। আর কারিশমা, শ্রীদেবী, আলিয়াকে নিয়ে তাঁর ছবিটি তুলে দিয়েছেন অন্য কেউ। দুটি ছবি কোলাজ করে টুইটারে এক অসাধারণ টুইট করেছেন শাহরুখ। তিনি লিখেছেন, ‘কোনো কোনো রাতে আপনার সঙ্গে থাকা তারকারা আকাশের তারার চেয়েও উজ্জ্বল। সুন্দরীরা তোমাদের উদারতা, সৌন্দর্য ও ভালোবাসার জন্য ধন্যবাদ।’ ডেকান ক্রনিকেল
