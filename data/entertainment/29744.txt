
সালমান খান অভিনীত এ বছরের সবচেয়ে সফল ছবি ‘বজরঙ্গি ভাইজান’ প্রতিদ্বন্দ্বিতা করবে আমির খানের জনপ্রিয় ‘পিকে’ ছবির সঙ্গে। ‘বিগ স্টার এন্টারটেইনমেন্ট অ্যাওয়ার্ড ২০১৫’-এর ‘মোস্ট এন্টারটেইনিং সোশ্যাল ফিল্ম’ হিসেবে স্বীকৃতি পাওয়ার মাঠের লড়াইয়ে এখন ছবি নিয়ে মুখোমুখি সালমান এবং আমির খান।
কবির খানের পরিচালনায় ‘বজরঙ্গি ভাইজান’ ছবিতে এক পাকিস্তানি বোবা মেয়েশিশুকে একজন ভারতীয় কীভাবে ভালোবাসতে, স্নেহ করতে শেখেন; তারই একটি অসাধারণ দৃষ্টান্ত দেখানো হয়েছে। এ ছবি দর্শকের মন জয় করে এ বছর শুধু ভারতেই আয় করেছে ৩০০ কোটি রুপি। এ ছবিতে সালমান খানের বিপরীতে অভিনয় করেছেন কারিনা কাপুর খান। আজ রোববার এক পুরস্কার প্রদান অনুষ্ঠানে ‘বজরঙ্গি ভাইজান’ ছবিটি লড়বে ‘পিকে’ ছবির সঙ্গে।অন্যদিকে, রাজকুমার হিরানী পরিচালিত ‘পিকে’ ছবিটি আলোড়ন তুলে বিশ্বে আয় করেছে ৬২০ কোটি রুপি। এ ছবিতে ‘মিস্টার পারফেকশনিস্ট’ আমির খান অভিনয় করেছেন ভিনগ্রহের এক বাসিন্দা হিসেবে।এ ছাড়া, ‘দম লাগাকে হাইসা’, ‘গব্বর ইজ ব্যাক’, ‘এনএইচ ১০’ এবং ‘এবিসিডি ২’ ছবিগুলোও পুরস্কারটির জন্য প্রতিদ্বন্দ্বিতা করবে।এই পুরস্কার প্রদান অনুষ্ঠানে অংশগ্রহণ করবেন সালমান খান এবং ‘স্টুডেন্ট অফ দ্য ইয়ার’ ছবির নায়িকা আলিয়া ভাট। অনুষ্ঠানটি সম্প্রচার করবে ভারতীয় টিভি চ্যানেল স্টার প্লাস। ইন্ডিয়ান এক্সপ্রেস।
