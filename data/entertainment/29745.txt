
বলিউডের জনপ্রিয় তারকা-অভিনেত্রী প্রিয়াঙ্কা চোপড়ার ঘরের খবর কে জানে! যে ঘরটিতে প্রিয়াঙ্কা থাকেন তার খুঁটিনাটি জানিয়েছেন প্রিয়াঙ্কা নিজেই! সম্প্রতি প্রিয়াঙ্কা তাঁর থাকার ঘরটিকে কলেজ ডরমিটরির সঙ্গে তুলনা করেছেন।এ প্রসঙ্গে প্রিয়াঙ্কা বলেন, ‘আমার থাকার ঘর অনেকটা কলেজ ডরমিটরির মতোই। ঘরের ছাদে একটি মুড বোর্ড লাগিয়ে নিয়েছি। সেখানে আমার অনুভূতিগুলো লিখে রাখি। আমি একজন সৃষ্টিশীল মানুষ। লেখালেখি করতে আমি অনেক পছন্দ করি।’ সম্প্রতি এক খবরে এ তথ্য জানিয়েছে ইন্দো-এশিয়ান নিউজ।প্রিয়াঙ্কা আরও বলেন, ‘আমার ঘরে একটি ট্যাক বোর্ডও আছে। পছন্দের নানা কিছু কেটে সেই বোর্ডে সেঁটে দিই আমি। এ ছাড়া আমার ঘরের ভিশন বোর্ডটিকে আমি পরিবারের সদস্য ও বন্ধু-বান্ধবদের ছবি দিয়ে ভরিয়ে ফেলেছি। ছোটখাটো একটি লাইব্রেরিও আছে আমার ঘরে। সেখানে অনেক বই রেখেছি। ঘরের ভেতর বই দেখতে আমার খুব ভালো লাগে।’প্রিয়াঙ্কা অভিনীত পরবর্তী ছবি ‘কৃশ ৩’ মুক্তি পাচ্ছে ১ নভেম্বর। বলিউডের প্রখ্যাত অভিনেতা ও নির্মাতা রাকেশ রোশন প্রযোজিত ও পরিচালিত ‘কৃশ ৩’ ছবির নাম ভূমিকায় অভিনয় করেছেন হূতিক রোশন।   সুপারহিরো-নির্ভর সায়েন্স ফিকশন ঘরানার এই ছবির অন্যান্য চরিত্রে রয়েছেন বিবেক ওবেরয়, কঙ্গনা রানাউত, আরিফ জাকারিয়া, অর্চনা পূরণ সিং, রাখি সাওয়ান্ত প্রমুখ। ‘কৃশ’ সিরিজের আগের দুটি ছবি ‘কোয়ি মিল গ্যায়া’ ও ‘কৃশ’-এর প্রধান চরিত্রে অভিনয় করলেও, ‘কৃশ ৩’ ছবিতে অতিথি চরিত্রে দেখা যাবে বলিউডের প্রখ্যাত অভিনেত্রী রেখাকে।
সঞ্জয় লীলা বানশালী পরিচালিত ‘রাম-লীলা’ ছবির একটি আইটেম গানেও দেখা যাবে প্রিয়াঙ্কাকে। এ প্রসঙ্গে প্রিয়াঙ্কা জানান, ‘খুবই ব্যতিক্রমধর্মী একটি গানে কাজ করার সুযোগ পেয়েছি। গানটিকে আধুনিক মুজরা বলা যায়। গানটিতে আমার নতুন একটি রূপ দেখতে পারবেন দর্শকরা। গানটির দৃশ্য ধারণের আগে ভিন্নধর্মী নৃত্য ভঙ্গিমা আয়ত্ব করতে রাত জেগে মহড়া দিতে হয়েছে আমাকে।’
এ ছাড়া সঞ্জয় লীলা বানশালী প্রযোজিত ‘মেরি কম’ বায়োপিকে নাম ভূমিকায় দেখা যাবে প্রিয়াঙ্কা চোপড়াকে। ছবিটিতে ভারতের প্রখ্যাত মুষ্টিযোদ্ধা মেরি কম চরিত্রে অভিনয়ের প্রস্তাব পাওয়ার পর থেকেই চরিত্রটির জন্য নিজেকে প্রস্তুত করতে উঠে-পড়ে লেগে যান প্রিয়াঙ্কা। বিশেষ করে চরিত্রের প্রয়োজনে পেশি বাড়ানোর মতো কঠিন একটি কাজে সফল হওয়ার জন্য নিয়ম করে জিমে গিয়ে ঘণ্টার পর ঘণ্টা ঘাম ঝরানোর পাশাপাশি আরও নানা কসরত করতে হয় তাঁকে।
 
