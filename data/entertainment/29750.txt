
পর্দা উঠল ৩৮তম মস্কো আন্তর্জাতিক চলচ্চিত্র উৎসবের। গত বৃহস্পতিবার বিকেলে মস্কোর ঐতিহ্যবাহী রাশিয়া সিনেমা হলে এই উৎসবের উদ্বোধন করেন মস্কোর মেয়র সের্গেই সাবইয়ানিন। আট দিনের এ উৎসব চলবে ৩০ জুন পর্যন্ত।
বৃহস্পতিবার উৎসবের উদ্বোধনী অনুষ্ঠানে বিশেষ অতিথি ছিলেন রাশিয়ার সংস্কৃতিমন্ত্রী ভ্লাদিমির মেদিনস্কি, ড্যানিশ চলচ্চিত্র নির্মাতা পুক গ্রাস্টেন, জার্মানির পরিচালক উলরিকে আত্তিনগের প্রমুখ। শারীরিক অসুস্থতার কারণে উদ্বোধনী অনুষ্ঠানে উপস্থিত হতে পারেননি মস্কো আন্তর্জাতিক চলচ্চিত্র উৎসবের প্রেসিডেন্ট নিকিতা মিখালোকভ।রুশ সংস্কৃতিবিষয়ক মন্ত্রণালয় ও মস্কো নগর কর্তৃপক্ষের সহযোগিতায় এই চলচ্চিত্র উৎসব অনুষ্ঠিত হচ্ছে। উৎসবের বিচারক প্যানেলের প্রধান বুলগেরিয়ান চলচ্চিত্র অভিনেতা ও পরিচালক ইভাইলো ক্রিস্তভ বলেন, সিনেমা দেখার দর্শক এখনো কমে যায়নি; নির্মাতাদের জন্য এটি খুবই আশাব্যঞ্জক সংবাদ। তিনি তরুণ নির্মাতাদের গল্প তৈরি ও চলচ্চিত্র নির্মাণকৌশলের ওপর সবচেয়ে বেশি গুরুত্ব দিতে আহ্বান জানান।বিচারকের দায়িত্বে আরও আছেন জার্মানির পরিচালক উলরিকে আত্তিনগের, বলিউড অভিনেতা রণধীর কাপুর, রুশ চলচ্চিত্র অভিনেত্রী ভিক্তোরিয়া ইসাকোভা প্রমুখ।আন্তর্জাতিক মস্কো চলচ্চিত্র উৎসবের এবারের আয়োজনে মোট ১৬টি বিভাগে ৭০টি দেশের ১৮০টিরও বেশি চলচ্চিত্র প্রদর্শনীর জন্য নির্বাচিত হয়েছে। এসবের মধ্যে রয়েছে পূর্ণদৈর্ঘ্য ও স্বল্পদৈর্ঘ্য কাহিনিচিত্র, প্রামাণ্যচিত্র ও অ্যানিমেটেড ছবি। তা ছাড়া রুশ ও ইউরোপীয় চলচ্চিত্র নিয়ে থাকছে আলাদা বিভাগ।চলচ্চিত্র প্রদর্শনের পাশাপাশি প্রতিদিনই থাকছে সেমিনার ও পরিচালকদের উন্মুক্ত লেকচার।উদ্বোধনী চলচ্চিত্র হিসেবে প্রদর্শিত হয় আন্দ্রেই গেলাসিমোভের ‘প্যারাডাইস ফাউন্ড’ উপন্যাস অবলম্বনে নির্মিত রুশ পরিচালক সের্গেই সালাভিওভের ‘স্নিকার্স’।বৃহস্পতিবার থেকে এ চলচ্চিত্র উৎসব শুরু হলেও আজ থেকে এটি সাধারণ দর্শকদের জন্য উন্মুক্ত। প্রতিদিন দুপুর ১২টা থেকে রাত ৯টা পর্যন্ত অক্ট্যাবর সিনেমা হলে টিকিটের কেটে দেখা যাবে উৎসবের ছবিগুলো। গণমাধ্যমকর্মীদের জন্য আলাদা প্রদর্শনীর আয়োজন করা হয়েছে কিনোআক্টোরা থিয়েটারে।মার্কিন পরিচালক ও লেখক উডি অ্যালেনের অন্যতম সৃষ্টি ‘ক্যাফে সোসাইটি’ প্রদর্শনীর মধ্য দিয়ে শেষ হবে পূর্ব ইউরোপের নামকরা এই চলচ্চিত্র উৎসব। গত মার্চে অনুষ্ঠিত হওয়া কান চলচ্চিত্র উৎসবের ৬৯তম আসরের উদ্বোধনী ছবি ছিল ‘ক্যাফে সোসাইটি’।উল্লেখ্য, মস্কো আন্তর্জাতিক চলচ্চিত্র উৎসব প্রথম অনুষ্ঠিত হয় ১৯৩৫ সালে। সর্বশেষ ২০১২ সালে বাংলাদেশি কোনো চলচ্চিত্র হিসেবে নাসির উদ্দীন ইউসুফ পরিচালিত মুক্তিযুদ্ধের ছবি ‘গেরিলা’ প্রদর্শিত হয়েছিল।
