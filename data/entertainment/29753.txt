
চলচ্চিত্রের জনপ্রিয় অভিনেত্রী দিতি এখন অনেকটাই সুস্থ। ভারতের একটি হাসপাতালে এখনো তিনি চিকিৎসাধীন। তবে আশা করছেন শিগগিরই তিনি দেশে ফিরতে পারবেন।নিজের ফেসবুক স্ট্যাটাসে এমনটাই জানিয়েছেন দিতির মেয়ে লামিয়া চৌধুরী।চেন্নাইয়ের মাদ্রাজ ইনস্টিটিউট অব অর্থোপেডিকস অ্যান্ড ট্রমালজি (এমআইওটি) হাসপাতালে ২৯ জুলাই দুপুরে দিতির মস্তিষ্কে অস্ত্রোপচার করা হয়। অস্ত্রোপচার সফল হয় এবং আস্তে আস্তে দিতির শারীরিক অবস্থার উন্নতির দিকে যেতে থাকে।গতকাল বৃহস্পতিবার রাতে নিজের ফেসবুক পাতায় লামিয়া লেখেন, ‘মা খাবার খাচ্ছেন। গোসল করেছেন, প্রিয়জনদের সঙ্গে আড্ডাও দিচ্ছেন। শুধু তাই নয়, জানালার পাশে দাঁড়িয়ে চেন্নাইয়ের সূর্যাস্তও দেখেছেন। আশা করছি খুব তাড়াতাড়ি আমরা দেশে ফিরব।’গত ২৫ জুলাই এমআইওটির উদ্দেশে দেশ ছাড়েন দিতি।ঈদের আগে থেকেই অসুস্থ ছিলেন তিনি। অসুস্থ হওয়ার আগে তিনি দুটি নতুন ধারাবাহিক নাটকে কাজ করছিলেন। একটি ‘লাইফ ইন এ মেট্রো’ এবং অন্যটি ‘মেঘে ঢাকা শহর’। পাশাপাশি তিনি বদিউল আলম খোকন পরিচালিত ‘রাজা বাবু’ ছবিতে কাজ করছিলেন।
