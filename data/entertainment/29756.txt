
প্রবীণ অভিনেতা আনোয়ার হোসেনকে উন্নত চিকিৎসার জন্য সিঙ্গাপুর অথবা ব্যাংককে নিয়ে যাওয়া হচ্ছে। এরই মধ্যে তাঁর পরিবারের পক্ষ থেকে সিঙ্গাপুর ও ব্যাংককের একাধিক হাসপাতালের সঙ্গে যোগাযোগ করা হয়েছে। জানালেন আনোয়ার হোসেনের স্ত্রী নাসিমা আনোয়ার। তিনি বলেন, আনোয়ার হোসেনকে দু-চার দিনের মধ্যে সিঙ্গাপুর অথবা ব্যাংককের কোনো হাসপাতালে নিয়ে যাওয়ার চূড়ান্ত প্রস্তুতি চলছে।নাসিমা আনোয়ার আরও জানান, আনোয়ার হোসেনের চিকিৎসায় সহযোগিতার ব্যাপারে সরকারের কাছ থেকেও আশ্বাস পেয়েছেন তাঁরা। তথ্যমন্ত্রী হাসানুল হক ইনুসহ আরও অনেকেই হাসপাতালে এসে আনোয়ার হোসেনকে দেখে গেছেন, তাঁর চিকিৎসার খোঁজখবর নিয়েছেন।আনোয়ার হোসেন দীর্ঘদিন ধরে পারকিনসন সমস্যায় ভুগছেন। পাশাপাশি আছে বার্ধক্যজনিত সমস্যা। সম্প্রতি শারীরিক অবস্থার অবনতি ঘটলে তাঁকে রাজধানীর স্কয়ার হাসপাতালে ভর্তি করা হয়।
