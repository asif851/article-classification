
ব্রিটিশবিরোধী স্বাধীনতাসংগ্রামে আত্মাহুতি দানকারী প্রথম নারী শহীদ বীরকন্যা প্রীতিলতার জীবনী নিয়ে নির্মাণ করা হচ্ছে ‘প্রীতিলতা’ নামে একটি চলচ্চিত্র। এবার এই চলচ্চিত্রটির সঙ্গে যুক্ত হলো প্রীতিলতা ট্রাস্ট। এই ট্রাস্ট প্রীতিলতা ছবিটি নির্মাণে সহযোগিতা করবে বলে জানান ট্রাস্টের প্রতিষ্ঠাতা সভাপতি পঙ্কজ চক্রবর্তী। প্রীতিলতার জীবনের নানা তথ্য-উপাত্ত এবং রেফারেন্স দিয়ে প্রতিষ্ঠানটি চলচ্চিত্র টিমকে সহযোগিতা করবে বলেও তিনি জানান।অন্যদিকে ‘প্রীতিলতা’ ছবির নির্বাহী প্রযোজক রঞ্জু চৌধুরী জানান, ছবিটি থেকে যে আয় হবে, তার ১০ ভাগ প্রীতিলতা ট্রাস্টের উন্নয়নকাজে দান করা হবে। প্রীতিলতার জন্মস্থান ধলঘাটে ছবিটির একটি প্রিমিয়ার হবে, যার আয়োজন করবে প্রীতিলতা ট্রাস্ট।
গোলাম রাব্বানীর চিত্রনাট্য ও সংলাপে ছবিটি নির্মাণ করতে যাচ্ছেন তরুণ নির্মাতা রাশিদ পলাশ। এই ছবির কসটিউম ডিজাইনার হিসেবে কাজ করছেন বিবি রাসেল। ছবির অভিনয়শিল্পী নির্বাচনের প্রক্রিয়া চলছে। সেপ্টেম্বর নাগাদ ছবিটির শুটিং শুরু হওয়ার কথা।
