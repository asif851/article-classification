
হলিউডের একসময়ের সবচেয়ে আবেদনময়ী অভিনেত্রী শ্যারন স্টোন। তবে এ অভিনেত্রীর কথা বলতে গেলে ‘একসময়’ কথাটা ঠিক খাটে না। কারণ, এখনো তিনি ভক্তদের মনে যে আলোড়ন তোলেন, তাতে তাঁকে সেকেলে বলা যাবে না মোটেও। সম্প্রতি একটি নিলামে শ্যারন স্টোনের একটি জিনসের প্যান্ট বিক্রির ঘটনা তো তা-ই বলে। তাঁর ব্যবহৃত একটি জিনসের প্যান্ট নিলামে বিক্রি হয় ৪ লাখ ৩১ হাজার ৬৬০ টাকায় (সাড়ে ৫ হাজার মার্কিন ডলার)। সম্প্রতি ‘জিনস ফর রিফিউজিস’ নামে অনলাইনে একটি নিলামের আয়োজন করা হয়। মার্কিন শিল্পী ও ডিজাইনার জনি ডার এই নিলামের আয়োজন করেন। এতে হলিউডের বিভিন্ন তারকা জিনসের প্যান্ট দান করেন। আয়োজক জানান, নিলামে প্যান্টগুলো বিক্রি করে পাওয়া সব অর্থ দান করা হবে ইন্টারন্যাশনাল কমিটি ফর রিফিউজিসের (আইসিআর) তহবিলে। ‘ক্যাটাউইকি’ নামের একটি ওয়েবসাইটে নিলামের জন্য তারকাদের জিনস প্যান্টগুলো তোলা হলে সর্বোচ্চ দামে বিক্রি হয় শ্যারন স্টোনের প্যান্টটি। দামের দিক থেকে এরপরই ছিল সংগীতশিল্পী পিংকের রঙিন জিনস প্যান্ট, তার দাম ওঠে ২ লাখ ৩৫ হাজার ৪৫০ টাকা পর্যন্ত (৩ হাজার মার্কিন ডলার)। তা ছাড়া আরও যেসব হলিউড তারকা এই উদ্যোগে নিজেদের শামিল করেছেন, তাঁরা হলেন অভিনয়শিল্পী অদ্রে ততু, ইভা লঙ্গোরিয়া, এমা ওয়াটসন, বেনিসিও ডেল তোরো, সংগীতশিল্পী এলটন জন, লিলি অ্যালেন, মিক জ্যাগার, মডেল কেট মস এবং ডিজাইনার ও গায়িকা ভিক্টোরিয়া বেকহাম। গত মঙ্গলবার থেকে শুরু হয়েছে এই অনলাইন নিলাম। ডার জানান, আগামী অক্টোবর পর্যন্ত অনলাইনে নিলামটি চলবে। এর মধ্যে আরও অনেক তারকার প্যান্ট যুক্ত হতে পারে নিলামে। এএফপি।
