
অন্য যেকোনো বছরের বড়দিনের চেয়ে মার্কিন তারকা মেগান মার্কেলের এবারের বড়দিন ছিল একদম আলাদা। কারণ, এখন তিনি আর দশজন সাধারণ মানুষের দলে নেই। শিগগিরই মেগান ব্রিটেনের রাজপরিবারের সদস্য হতে যাচ্ছেন। তবে আনুষ্ঠানিকভাবে রাজপ্রাসাদে আগমনের আগেই রানির সঙ্গে বড়দিন কাটানোর সুযোগ পেয়েছেন তিনি। রাজপরিবারের ইতিহাসে মেগানই প্রথম বাগদত্তা, যিনি বিয়ের আগেই রানি এলিজাবেথের সঙ্গে রাজপ্রাসাদে বড়দিনের ছুটি কাটানোর সুযোগ পেয়েছেন। এমনকি মেগানের হবু স্বামী প্রিন্স হ্যারির বড় ভাই প্রিন্স উইলিয়ামের স্ত্রী কেট মিডলটনও বাগদানের পর রাজপরিবারের সঙ্গে বড়দিন উদ্‌যাপন করতে পারেননি।
গতকাল সোমবার স্যানড্রিংহামের সেন্ট ম্যারি ম্যাগড্যালেন চার্চে ব্রিটেনের রাজপরিবারের সঙ্গে বড়দিন উদ্‌যাপন করেন মেগান মার্কেল। বড়দিনের অনুষ্ঠানে মেগান পরেছিলেন বড় কলারের ক্যামেল কোট। মাথায় ছিল ক্যারামেল রঙের গোল হ্যাট। হ্যাটের রঙের সঙ্গে মিলিয়ে হাতে পরেছিলেন গ্লাভস, বুট আর ছোট গোল আকৃতির ব্যাগ। কানে ছিল হীরার ছোট দুল আর বাম হাতে অনামিকায় হ্যারির দেওয়া বাগদানের আংটি।
বড়দিনের সকালে রেওয়াজ অনুযায়ী, ম্যাগড্যালেন চার্চে আসা মানুষদের সঙ্গে বড়দিনের শুভেচ্ছা বিনিময় করেন মেগান ও প্রিন্স হ্যারি। গতকাল সোমবার ছিল প্রচণ্ড ঠান্ডা। তার মধ্যেও শত শত দর্শনার্থী রাজপরিবারের সদস্যদের এক ঝলক দেখার জন্য বাইরে অপেক্ষা করে। জানা গেছে, অন্য বছরগুলোর তুলনায় এই বছর বড়দিনে দর্শনার্থীদের সংখ্যা বেড়েছে। রাজপরিবারের হবু বধূ মেগান মার্কেলের প্রতি কৌতূহল থেকেই নাকি অনেকে সেখানে হাজির হন। গত বছর জ্বর থাকায় রানি এলিজাবেথ ও প্রিন্স ফিলিপ রাজপরিবারের ঐতিহ্যবাহী এই বড়দিনের আয়োজনে গির্জায় উপস্থিত থাকতে পারেননি। এবার অবশ্য, রাজা, রানি দুজনকেই সুস্থ মনে হয়েছে। ছবি ও ভিডিও দেখে মনে হচ্ছে বড়দিনে নতুন পরিবারের সঙ্গে ভালোই সময় কাটান মেগান মার্কেল।
প্রিন্স হ্যারি ও মেগান মার্কেল বিয়ে করবেন ২০১৮ সালের ১৯ মে। উইন্ডসর ক্যাসেলের সেন্ট জর্জ চ্যাপেলে হবে তাঁদের রাজকীয় বিয়ের জমকালো অনুষ্ঠান। সম্প্রতি মেগানের বিয়ের পোশাকের সম্ভাব্য কয়েকটি নকশা ইন্টারনেটে ফাঁস হয়। ইনবাল ড্র নামের এক ইসরায়েলি ডিজাইনারের কয়েকটি বিয়ের গাউনের নকশা দেখে অনুমান করা হয়, এটি মেগান মার্কেলেরই বিয়ের পোশাক। অভিনয়শিল্পী মেগান মার্কেল যুক্তরাষ্ট্রে সাধারণভাবে বেড়ে ওঠা এক মেয়ে। তাঁর মা পেশায় সাইকোথেরাপিস্ট ও যোগব্যায়ামের প্রশিক্ষক। আর বাবা অ্যামি অ্যাওয়ার্ডজয়ী আলোক নির্দেশক। বিয়ের পর হ্যারি ও মেগান রাজপ্রাসাদের ভেতর নটিংহাম প্যালেসে সংসার সাজাবেন। ইউএসএ টুডে
 
