
এর আগে জাপানের ওসাকা এশিয়ান ফিল্ম ফেস্টিভাল ও নিউইয়র্ক এশিয়ান ফিল্ম ফেস্টিভালে প্রশংসা কুড়িয়েছে ‘বাংলাশিয়া’ ছবিটি। বাংলাদেশের অভিনয়শিল্পী নিরব অভিনীত মালয়েশিয়ান এই ছবির ট্রেলার মুক্তি পেল এবার। সম্প্রতি ছবিটির প্রযোজনা প্রতিষ্ঠান প্রোডিজি থেকে মুক্তি পেয়েছে ছবির দুই মিনিটের এই ট্রেলারটি। ছবিটি পরিচালনা করেছেন মালেশিয়ান পরিচালক নেম ইউ। ছবিতে মালয়েশিয়ার সরকার ও বিরোধী দলের পরস্পরবিরোধী অবস্থান দেখানো হয়েছে। এ কারণে নিয়ে মালেশিয়ান চলচ্চিত্র সেন্সর বোর্ড ছবিটির ১৩টি অংশ আটকে দিয়েছে। তবে ১৩ অংশে আটকে থাকলেও ছবির ট্রেলারে কোনো সমস্যা হবে না বলেই জানিয়েছেন নিরব। বললেন, ‘ছবির আটকে দেওয়া অংশগুলো বাদ দিয়েই ট্রেলার বানানো হয়েছে।’ ‘বাংলাশিয়া’ ছবিতে নিরবের বিপরীতে অভিনয় করেছেন সিঙ্গাপুরের অভিনয়শিল্পী আতিকা সোহাইম।
