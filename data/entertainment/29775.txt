
‘নবাব সিরাজদ্দৌলা’ ছবিতে আনোয়ার হোসেনের সঙ্গে ‘আলেয়া’ চরিত্রে অভিনয়ের কথা ছিল কবরীর। কিন্তু শেষ পর্যন্ত সেটা না হওয়ায় ভেতরে অনেক দুঃখবোধ আছে বলেই জানালেন আনোয়ার হোসেনের দীর্ঘদিনের সহকর্মী কবরী সারোয়ার।  এ প্রসঙ্গে কবরী বলেন, ‘কয়েকটি ছবিতে অভিনয়ের সুযোগ পেলেও আনোয়ার ভাইয়ের সঙ্গে “নবাব সিরাজদ্দৌলা” ছবিতে অভিনয় করতে না পারার জন্য আজও আমার ভেতর অনেক দুঃখবোধ আছে। বিষয়টি এখনো আমাকে কষ্ট দেয়। “নবাব সিরাজদ্দৌলা”  ছবির আলেয়া  চরিত্রে আমার অভিনয় করার কথা ছিল। কিন্তু কোনো এক অজ্ঞাত কারণে ওই চরিত্রে অভিনয় করা হয়নি।’  কবরী আরও বলেন, ‘আনোয়ার ভাইয়ের সঙ্গে খুব বেশি ছবিতে অভিনয় করা হয়নি। সব মিলিয়ে চার-পাঁচটি হবে। ছবির কাজ ছাড়া তাঁর সঙ্গে খুব একটা যে দেখা-সাক্ষাত্ হতো, তা-ও কিন্তু নয়। একবার ‘কখগঘঙ’ ছবির শুটিংয়ে চুয়াডাঙায় গিয়েছিলাম। তখন তাঁর সঙ্গে চমত্কার কিছু সময় কেটেছে। আমরা একসঙ্গে খেতে বসতাম। অভিনয়ের বাইরে তিনি ছিলেন খুব প্রাণবন্ত একজন মানুষ। উচ্চ স্বরে হাসতেন। খুব মজা করতেন। বাস্তবে নবাব সিরাজদ্দৌলাকে আমি দেখিনি। কিন্তু আনোয়ার ভাইয়ের অভিনয়ের গুণেই তার মধ্যে নবাব সিরাজদ্দৌলাকে যেন দেখেছি। বলতে পারেন, আনোয়ার ভাইকে দেখেই নবাব সিরাজদ্দৌলাকে দেখার সাধ মিটেছে আমার। “নবাব সিরাজদ্দৌলা” ছবিতে তাঁর অভিনয় আর সংলাপ কোনোভাবেই ভোলার নয়।’  
কবরী মনে করেন, আনোয়ার হোসেন তাঁর কাজের মধ্য দিয়ে চিরকাল বেঁচে থাকবেন। এ প্রসঙ্গে কবরীর ভাষ্য, ‘আনোয়ার হোসেনের মতো মানুষেরা হারান না। তাঁরা মানুষের মধ্যেই বেঁচে থাকেন আজীবন। আনোয়ার হোসেনের শিল্পকর্ম নিয়ে নির্দ্বিধায় বলা যায়, তাঁর মতো এত বড় মাপের শিল্পীর শূন্যতা সত্যিই পূরণ হওয়ার নয়।’ 
