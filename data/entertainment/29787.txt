
উৎসব ঘিরে বাঙালির আনন্দ আয়োজনের শেষ নেই। উৎসবে তাই নতুন সিনেমা ও নাটক যেমন প্রকাশিত হয়, তেমনি গান নিয়েও থাকে উন্মাদনা। পয়লা বৈশাখ ঘিরে গানের প্রযোজনা প্রতিষ্ঠানগুলোও প্রকাশ করছে একক গান ও অ্যালবাম। তবে অ্যালবাম থেকে একক গানের সংখ্যাই বেশি দেখা গেছে এই বৈশাখে।
প্রযোজনা প্রতিষ্ঠান জি সিরিজ ও অগ্নিবীণা পয়লা বৈশাখে বেশ কিছু একক গান ও অ্যালবাম বের করছে। এর মধ্যে বেশ কিছু প্রকাশিত হয়েছে। কয়েকটি আছে প্রকাশের অপেক্ষায়। তাদের আয়োজনের মধ্যে উল্লেখযোগ্য কাজী শুভ, রিংকু ও পূর্ণ মিলনের ফোক গানের অ্যালবাম ব্যবধান, মনজুরুল ইসলামের গজলের অ্যালবাম হারানো মেঘের সাথে দেখা, চন্দনা বিশ্বাসের শুধু তোমার কারণে এবং শাহনাজ পারভীনের গাওয়া রবীন্দ্রসংগীতের অ্যালবাম আমার সকল ভালোবাসা। ব্যান্ডের মধ্যে মেটাল লিডের আত্মসমর্পণসহ বেশ কয়েকটি অ্যালবাম। সিঙ্গেলও আছে বেশ কিছু। সব মিলিয়ে বৈশাখ নিয়ে তাদের আয়োজন বেশ বড়। পয়লা বৈশাখের এখনো বাকি বেশ কয়েক দিন। তাই আরও বেশ কিছু একক গান ও অ্যালবাম আসতে পারে বলে জানায় জি সিরিজ সূত্র। প্রতিষ্ঠানের প্রধান নির্বাহী খাদিমুল জাহান বলেন, তাঁরা অনলাইন, সিডিতে, টেলিকম কোম্পানির অ্যাপস, নিজস্ব অ্যাপসসহ নানা মাধ্যমে গান ও অ্যালবাম বের করছেন। তাই বৈশাখে তাঁদের আয়োজনটি বেশ বড়।
তবে অন্য প্রযোজনা প্রতিষ্ঠানগুলোতে অ্যালবামের দেখা খুব একটা পাওয়া যায়নি। একক গানের প্রবণতাই বেশি। ইউটিউবভিত্তিক গান প্রকাশ ও দেখার প্রবণতার কারণেই অ্যালবামের সংখ্যা কমে যাচ্ছে বলে ধারণা গান প্রযোজনাসংশ্লিষ্ট ব্যক্তিদের।
প্রযোজনা প্রতিষ্ঠান গানচিল বৈশাখ নিয়ে আনছে হাবিব ওয়াহিদের একটি মিউজিক ভিডিও। ‘ঝড়’ শিরোনামের গানটির গীতিকার সুহৃদ সুফিয়ান। এতে দেখা যাবে হাবিব ওয়াহিদ ও শার্লিনাকে। অতিথি চরিত্রে দেখা যাবে অদিত ও প্রীতমকে। তা ছাড়া একটি বিশেষ চরিত্রে থাকছেন ফেরদৌস ওয়াহিদ। সাউন্ডটেকও কোনো অ্যালবাম বের করছে না। তারা বৈশাখ উপলক্ষে বের করছে বেবী নাজনীনের ‘রাত জাগা দুটি চোখ কি আশায় জেগে রয়’। কাজী শুভ ও স্বরলিপির দ্বৈত কণ্ঠে ‘তোর কথা ভাবে মন’ এবং এফ এ সুমনের ‘ঝুলবারান্দা’ গানগুলো।
প্রযোজনা প্রতিষ্ঠান সিএমভি বের করছে তিনটি মিউজিক ভিডিও। এর মধ্যে উল্লেখযোগ্য তাহসানের ‘তোমার মাঝে’। ঈগল মিউজিক বের করছে তিনটি মিউজিক ভিডিও ও একটি অডিও গান। সংগীতার একক গানের মধ্যে আছে ন্যান্সি, ঐশী, কাজী শুভসহ বেশ কয়েকজন শিল্পীর গান। আছে সুবীর নন্দী, পুলক, সুবর্ণা রহমান, মুহিন খান, স্বরলিপির মিশ্র অ্যালবাম রূপবতী কন্যা।
এ ছাড়া বাংলা ঢোল ও ধ্রুব মিউজিকও বৈশাখ ঘিরে গান নিয়ে এসেছে। ধ্রুব মিউজিক পুরোনো দিনের ভালোবাসার নস্টালজিয়া জাগাতে বানিয়েছে মিউজিক ভিডিও ‘আমাদের সেই প্রেম’। আল মাসুদের গাওয়া গানটি ইতিমধ্যে ইউটিউবে প্রকাশিত হয়েছে। মিউজিক ভিডিওটিতে অভিনয় করেছেন সিয়াম ও নাদিয়া। অ্যালবাম কমে যাওয়া নিয়ে প্রতিষ্ঠানটির কর্ণধার ধ্রুব গুহ বলেন, অ্যালবামের সেই যুগ নেই। তাই সময় নিয়ে বৈশাখের আগে ও পরে একক গান প্রকাশ করবেন তাঁরা।
বাংলা ঢোল প্রকাশ করেছে সৈয়দ আব্দুল হাদীর মেয়ে তনিমা হাদীর একক মিউজিক ভিডিও ‘মালতীলতা’। তাদের বৈশাখী আয়োজনে আরও আছে একক গান ‘বৈশাখী প্রেম’। সোমেশ্বর অলির কথায় গানটি গেয়েছেন কুমার বিশ্বজিৎ। একটি সিনেমার গল্প চলচ্চিত্রের পাঁচটি গানও উপভোগ করা যাবে বাংলা ঢোলের ইউটিউব চ্যানেল থেকে। মীর আহসান হাবীবের কথা ও শাহনূর রেজার সুরে ক্লোজআপ তারকা সাব্বিরের গান ‘আমি রোদ্দুরে ছায়া হব যদি তুমি চাও’ তাঁর নিজস্ব ইউটিউব চ্যানেলে দেখা যাবে।
 
