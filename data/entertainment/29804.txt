
সঞ্জয় লীলা বানসালির ‘পদ্মাবতী’ ছবি নিয়ে বিতর্ক এখনো থামেনি। ছবিটি এখন আছে ভারতের চলচ্চিত্র সেন্সর বোর্ডে। ১ ডিসেম্বর ‘পদ্মাবতী’ ছবির পরিচালক সঞ্জয় লীলা বানসালি এবং ছবির প্রযোজনা প্রতিষ্ঠান ভায়াকম এইটিন মোশন পিকচার্স ঘোষণা দিয়েছে, তারা এই ছবির বিতর্ক এড়াতে প্রকাশ করছে দ্বিতীয় ট্রেলার।
জানা গেছে, এবার যাতে ছবিটি নিয়ে আর বিতর্ক না হয়, তাই ট্রেলার থেকে আলাউদ্দিন খিলজির চরিত্র বাদ দেওয়া হবে। দেখানো হবে রানি পদ্মাবতী আর রাজপুত রানা রতন সিংয়ের কাহিনির কিছু চিত্র। আর এবার ট্রেলারটি এমনভাবে তৈরি করা হবে, যার মধ্য দিয়ে রাজপুতদের বীরত্বের গৌরবময় অধ্যায়ের চিত্র উঠে আসবে।
‘পদ্মাবতী’ চলচ্চিত্রে ইতিহাস বিকৃত করা হয়েছে এবং রাজপুতদের সম্মানহানি করা হয়েছে, এই অভিযোগে কিছুদিন ধরে বিক্ষোভ ও প্রতিবাদ করছে রাজপুত সংগঠন করনি সেনা ও কয়েকটি হিন্দু সংগঠন। এমনকি ভাঙচুর, অস্ত্র-মিছিল আর ছবির পরিচালক ও অভিনয়শিল্পীদের হত্যার হুমকি—কিছুই বাদ যায়নি।
এদিকে ‘পদ্মাবতী’ নিয়ে ভারতের রাজনীতি যখন উত্তাল, তখন ছবিটির মুক্তি দেওয়ার ব্যাপারে জট কাটাতে গত বৃহস্পতিবার রাজধানী নয়াদিল্লিতে কেন্দ্রীয় তথ্য ও প্রযুক্তি মন্ত্রণালয়ের সংসদীয় কমিটির বৈঠক বসে। বৈঠকে কমিটির সদস্যরা ছাড়াও চলচ্চিত্র সেন্সর বোর্ডের শীর্ষ কর্মকর্তা প্রসূন যোশী এবং ‘পদ্মাবতী’ ছবির পরিচালক সঞ্জয় লীলা বানসালিকে ডাকা হয়। এখানে সিদ্ধান্ত হয়, ছবিটি মুক্তি দেওয়ার ব্যাপারে সিদ্ধান্ত নেবে চলচ্চিত্র সেন্সর বোর্ড।
