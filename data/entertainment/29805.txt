
‘পদ্মাবত’ ছবির জন্য রণবীর সিং পারিশ্রমিক নিয়েছিলেন আট কোটি রুপি। এই ছবির সাফল্যের পর নিজের পারিশ্রমিক বাড়িয়ে দেন তিনি। এরপর নতুন ছবির জন্য তিনি ১৩ কোটি রুপি চেয়েছেন। এবার জানা গেল, মঞ্চে ১৫ মিনিট নাচার জন্য নাকি তিনি পারিশ্রমিক চেয়েছেন পাঁচ কোটি রুপি! হিন্দুস্তান টাইমস জানিয়েছে, এবার আইপিএলের উদ্বোধনী অনুষ্ঠানে পারফর্ম করবেন রণবীর সিং। এরই মধ্যে আয়োজকদের সঙ্গে তাঁর আলোচনা চূড়ান্ত হয়েছে।
‘আইপিএল ২০১৮’ শুরু হচ্ছে। আগামী ৭ এপ্রিল মুম্বাইয়ের ওয়াংখেড়ে স্টেডিয়ামে হবে উদ্বোধনী অনুষ্ঠান। জানা গেছে, এ অনুষ্ঠানে পারফর্ম করবেন বলিউড তারকা রণবীর সিং, পরিণীতি চোপড়া, জ্যাকুলিন ফার্নান্দেজ, বরুণ ধাওয়ানসহ অনেকে। আইপিএলের ১১তম আসরের উদ্বোধনী অনুষ্ঠানকে আকর্ষণীয় করার জন্য এ উদ্যোগ নিয়েছেন উদ্যোক্তারা।
ওয়াংখেড়ে স্টেডিয়ামে উদ্বোধনী অনুষ্ঠানে বলিউড ও ক্রিকেট জগতের তারকাদের মেলা বসবে। তবে শেষ খবর পাওয়া পর্যন্ত উদ্বোধনী অনুষ্ঠানে দেখা যাবে চেন্নাই সুপার কিংসের অধিনায়ক মহেন্দ্র সিং ধোনি আর মুম্বাই ইন্ডিয়ানসের অধিনায়ক রোহিত শর্মাকে। আইপিএলে এবারের আসরের অন্য অধিনায়কেরা হলেন বিরাট কোহলি (রয়্যাল চ্যালেঞ্জার্স বেঙ্গালুরু), অজিঙ্কা রাহানে (রাজস্থান রয়্যালস), গৌতম গম্ভীর (দিল্লি ডেয়ারডেভিলস), আর অশ্বিন (কিংস ইলেভেন পাঞ্জাব), দীনেশ কার্তিক (কলকাতা নাইট রাইডার্স), ডেভিড ওয়ার্নার (সানরাইজার হায়দরাবাদ)। তবে মহেন্দ্র সিং ধোনি আর রোহিত শর্মা ছাড়া আর কোনো অধিনায়ক থাকছেন না উদ্বোধনী অনুষ্ঠানে। কারণ, এ অনুষ্ঠানের পরই ম্যাচ রয়েছে অন্যদের।
আইপিএলের গত আসরের উদ্বোধনী অনুষ্ঠানের বাজেট ছিল ৩০ কোটি রুপি। তবে এবার তা কমিয়ে ২০ কোটি রুপি করা হয়েছে। উদ্যোক্তাদের মতে, আইপিএলের প্রধান বিষয় ক্রিকেট। তাই উদ্বোধনী অনুষ্ঠানে বিনোদনের জন্য এত অর্থ খরচ করতে রাজি নন তাঁরা।
