
অস্কারজয়ী মার্কিন অভিনেত্রী জেন ফন্ডাকে আজীবন সম্মাননা দেবে আমেরিকান ফিল্ম ইনস্টিটিউট।আগামী বছরের ৫ জুন এএফআই লাইফটাইম অ্যাচিভমেন্ট পুরস্কার তুলে দেওয়া হবে ৭৫ বছর বয়সী এ অভিনেত্রীর হাতে। ১৯৭৮ সালে জেন ফন্ডার বাবা প্রখ্যাত মঞ্চ ও চলচ্চিত্র অভিনেতা হেনরি ফন্ডাকে এই সম্মাননা দিয়েছিল আমেরিকান ফিল্ম ইনস্টিটিউট। সম্প্রতি এক খবরে এ তথ্য জানিয়েছে হলিউড রিপোর্টার।এ প্রসঙ্গে আমেরিকান ফিল্ম ইনস্টিটিউটের চেয়ারম্যান হাওয়ার্ড স্ট্রিংগার বলেন, ‘মার্কিন চলচ্চিত্রের ইতিহাসে জেন ফন্ডার মর্যাদা অনেক উঁচুতে। চলচ্চিত্রজগতের সঙ্গে উজ্জ্বল এই মুখের পরিচয় করিয়ে দিয়েছিলেন তাঁর বাবা হেনরি ফন্ডা। শুরুর দিকে হেনরির কন্যা হিসেবে পরিচিতি পেলেও পরবর্তী সময়ে অসাধারণ অভিনয়প্রতিভার গুণে পূর্ণাঙ্গ অভিনয়শিল্পী হিসেবে নিজেকে প্রমাণ করেন জেন। ধীরে ধীরে কালচারাল আইকনে পরিণত হন তিনি। আজ মার্কিন চলচ্চিত্রের রথী-মহারথীদের কাতারে মাথা উঁচু করে দাঁড়িয়ে আছেন জেন ফন্ডা।’
জেন ফন্ডার জন্ম ১৯৩৭ সালের ২১ ডিসেম্বর। বাবা হেনরি ফন্ডার হাত ধরেই অভিনয়জগতে পা রাখেন তিনি। ১৯৫৪ সালে বাবার সঙ্গে ‘দ্য কান্ট্রি গার্ল’ মঞ্চনাটকে অভিনয় করেছিলেন জেন। ১৯৬০ সালে ‘টল স্টোরি’ ছবিতে অভিনয়ের মাধ্যমে চলচ্চিত্রে অভিষেক হয় তাঁর। পরবর্তী সময়ে ‘ওয়াক অন দ্য ওয়াইল্ড সাইড’, ‘সার্কেল অব লাভ’, ‘দ্য চেজ’, ‘দ্য গেম ইজ ওভার’, ‘জুলিয়া’, ‘কামিং হোম’, ‘দ্য চায়না সিনড্রোম, ‘দ্য মর্নিং আফটার’সহ অসংখ্য ব্যবসাসফল ছবি উপহার দেন জেন।
জেন ফন্ডা অভিনীত সর্বশেষ ছবি ‘দ্য বাটলার’ মুক্তি পেয়েছে চলতি বছরের আগস্ট মাসে। ছবিতে সাবেক মার্কিন ফার্স্ট লেডি ন্যান্সি রিগ্যান চরিত্রে দেখা গেছে তাঁকে। কাজের স্বীকৃতি হিসেবে কান চলচ্চিত্র উত্সব থেকে সম্মানসূচক স্বর্ণ পাম, দুটি অস্কারসহ অসংখ্য পুরস্কার ঝুলিতে ভরেছেন গুণী এ অভিনয়শিল্পী।
