
চার গুণী মানুষকে নিয়ে নির্মিত হলো একটি অনুষ্ঠান। নাম ‘উত্তর আকাশ’। ঈদের জন্য নির্মিত এ অনুষ্ঠানে হাজির হয়েছিলেন কবি নির্মলেন্দু গ‌ুণ, কবি হেলাল হাফিজ, প্রযুক্তিবিদ মোস্তফা জব্বার ও সংগীতশিল্পী বারী সিদ্দিকী। এই চার খ্যাতিমানকে নিয়ে অনুষ্ঠানটি সঞ্চালনা করেছেন কবি আসাদ চৌধুরী।বাংলাভিশনের জন্য নির্মিত এ অনুষ্ঠান প্রযোজনা করেছেন মামুন খান। অনুষ্ঠানটি প্রসঙ্গে তিনি জানান, চার অতিথির সবাই নেত্রকোনা অঞ্চলের। তাঁরা তাঁদের অঞ্চলের, বিশেষ করে নেত্রকোনার ইতিহাস, ঐতিহ্য, সংস্কৃতি, ভূপ্রকৃতি ও পূর্ববর্তী গুণীদের স্মরণ করেছেন। একই সঙ্গে তাঁরা নিজেদের শৈশব, তারুণ্য, পরস্পরের মধ্যে সম্পর্ক ও ব্যক্তিজীবনের বেশ কিছু গল্প বলেছেন।‘উত্তর আকাশ’ বাংলাভিশনে প্রচারিত হবে ঈদের পঞ্চম দিন বিকেল ৪টা ৩০ মিনিটে।
