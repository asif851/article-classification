
পপ তারকা লেডি গাগার ভক্তরা ছড়িয়ে–ছিটিয়ে আছে সারা বিশ্বেই। চীনেও তাঁর ভক্ত কম নয়। কিন্তু এবার শুধু এক মিটিংয়ের কারণে চীনে লেডি গাগাকে নিষিদ্ধ করার দাবি তুলেছে অনেকে। সেই তালিকায় আছে তাঁর ভক্তদেরও কেউ কেউ! কার সঙ্গে মিটিং করে এমন নিষেধাজ্ঞার দাবিতে পড়তে হলো গাগাকে? তিনি তিব্বতের ধর্মগুরু দালাই লামা। চীন মনে করে, দালাই লামা চীনের তিব্বতের হিমালয়ের দিকের অংশটুকু চীনের মূল ভূখণ্ড থেকে আলাদা করতে চান। তিব্বতের স্বাধীনতা আন্দোলনের নেতা হিসেবেও পরিচিত তিনি। তাঁর আন্তর্জাতিক সব বৈঠকের মূল উদ্দেশ্য তিব্বতের স্বাধীনতার জন্য চেষ্টা চালিয়ে যাওয়া—এমনটাই মনে করে চীন। সম্প্রতি যুক্তরাষ্ট্রের ইন্ডিয়ানা অঙ্গরাজ্যের এক সম্মেলনে ২০ মিনিট বৈঠক করেন লেডি গাগা ও দালাই লামা। গত রোববার অনুষ্ঠিত এই বৈঠকে গোটা বিশ্বের ভালোবাসা, সহানুভূতি ও অশুভ শক্তির বিষয়ে আলোচনা হয় বলে জানা গেছে। যুক্তরাষ্ট্রের ইন্ডিয়ানাপোলিস শহরে অনুষ্ঠিত হয় যুক্তরাষ্ট্রের এই ৮৪তম বার্ষিক মেয়র সম্মেলন। সামাজিক যোগাযোগমাধ্যম ফেসবুকে সম্মেলনটি সরাসরি সম্প্রচারিত হয় এবং দেড় লাখেরও বেশি মানুষ সেটি পছন্দ করেছে। কিন্তু চীনে তো নিজস্ব সামাজিক যোগাযোগমাধ্যম ব্যবহৃত হয়। সেখানে দালাই লামার নামটি হরহামেশাই মুছে দেওয়া হয়। দালাই লামার সঙ্গে লেডি গাগার বৈঠকের ছবি ছড়িয়ে পড়লে চীনের মূল ভূখণ্ডে গাগার সমালোচনার ঝড় ওঠে এবং চীনে তাঁকে নিষিদ্ধ করার দাবি ওঠে। চীনে গাগার অনেক ভক্ত থাকলেও এই বৈঠকের কারণে ভবিষ্যতে চীনে লেডি গাগার কোনো ধরনের গানের অনুষ্ঠান আয়োজনের ওপর নিষেধাজ্ঞা জারি হতে পারে বলে মনে করা হচ্ছে। এটাই প্রথম নয়। এর আগেও চীনে একই কারণে নিষিদ্ধ হয়েছে আরও অনেক নামী তারকার অনুষ্ঠান। গেল এপ্রিলেই চীনে নিজের কনসার্টের আয়োজন করেও শেষ মুহূর্তে তা বাতিল করে দেন সেলেনা গোমেজ। অনেকেরই ধারণা, সামাজিক যোগাযোগমাধ্যমে দালাই লামার সঙ্গে তাঁর ছবি শেয়ার করার কারণেই সেলিনাকে তাঁর অনুষ্ঠান বাতিল করতে চাপ দেওয়া হয়েছিল। গত বছর বন জোভি ও মেরুন ফাইভের সঙ্গেও একই ঘটনা ঘটেছিল। হলিউড রিপোর্টার অবলম্বনে দেব দুলাল গুহ
