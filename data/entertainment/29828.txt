
ক্যাটরিনা কাইফ ও রণবীর কাপুরের বিয়ের গুজব রটেছে বেশ কয়েকবার। সম্প্রতি আবারও এই জুটির বিয়ের গুঞ্জন ডালপালা মেলেছে। ক্যাটরিনা তাঁর হাতে থাকা তিনটি ছবিতে অভিনয় না করার সিদ্ধান্ত নেওয়ায় খবর ভাসছে, শিগগির নাকি প্রেমিক রণবীরের গলায় মালা পরাবেন ৩১ বছর বয়সী এ তারকা অভিনেত্রী। এ প্রসঙ্গে ঘনিষ্ঠ সূত্রের বরাতে ওয়ান ইন্ডিয়া জানিয়েছে, তিনটি ছবিতে অভিনয়ের জন্য চুক্তিবদ্ধ হয়েছিলেন ক্যাটরিনা। আগাম পারিশ্রমিকও নিয়েছিলেন। সম্প্রতি ছবির প্রযোজকেরা ক্যাটের কাছ থেকে লম্বা শুটিং শিডিউল চাইলে ছবিগুলোতে অভিনয় না করার সিদ্ধান্ত নেন ক্যাটরিনা। আগাম পারিশ্রমিকের অর্থও তিনি ফিরিয়ে দিচ্ছেন। আর এসবই তিনি করছেন শিগগির রণবীরের সঙ্গে বিয়ে করে থিতু হওয়ার জন্য। নতুন ছবির জন্য লম্বা শুটিং শিডিউল দিয়ে বিয়ের পর্ব সারতে দেরি হোক, তা তিনি চান না।২০০৯ সালে ‘আজব প্রেম কি গজব কাহানি’ ছবিতে জুটি বেঁধে অভিনয় করতে গিয়ে একে অন্যের প্রেমে পড়েন রণবীর-ক্যাটরিনা। এরপর তাঁদের প্রেম নিয়ে জল অনেক ঘোলা হয়েছে। বর্তমানে এই জুটি এক ছাদের নিচেই বসবাস করছে। দিন কয়েক আগে বিয়ের পরিকল্পনার কথা জানাতে গিয়ে রণবীর বলেছিলেন, ‘এই মুহূর্তে আমি আমার জীবন নিয়ে অনেক খুশি। আমি এখনো সিদ্ধান্ত নিইনি কবে বিয়ে করব। আমি সে ধরনের মানুষ নই যে বলবে, আমার বয়স এখন ৩২, তাই বিয়ে করে ফেলতে হবে কিংবা বিয়ের সময় চলে যাচ্ছে। যখন আমি সন্তান চাইব এবং আমি ও আমার সঙ্গী মনে করব এখন বিয়ে করা উচিত, কেবল তখনই বিয়ে করব।’
ক্যাটরিনা এখন তিনটি ছবির শুটিং নিয়ে ব্যস্ত সময় পার করছেন। অনুরাগ বসুর ‘জগ্গা জাসুস’ ছবিতে রণবীর কাপুরের সঙ্গে, ‘ফ্যান্টম’ ছবিতে সাইফ আলী খানের সঙ্গে এবং ‘ফিতুর’ ছবিতে আদিত্য রয় কাপুরের সঙ্গে অভিনয় করছেন ক্যাটরিনা।
আরও পড়ুনক্যাট-রণবীরের বাড়ির প্রথম অতিথি!রণবীর-ক্যাটের বিয়ে, সালমান খুশি!
