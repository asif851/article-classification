
‘ব্যাং ব্যাং’ ছবির শুটিং করতে গিয়ে মাথায় আঘাত পেয়েছিলেন হূতিক রোশন। পরে তাঁর মস্তিষ্কে অস্ত্রোপচারের কারণে ছবিটির শুটিং অনির্দিষ্টকালের জন্য বন্ধ হয়ে যায়। তবে সম্প্রতি এক বিবৃতিতে হূতিক জানিয়েছেন, নভেম্বরের মাঝামাঝিতে ‘ব্যাং ব্যাং’ ছবির শুটিংয়ে ফিরবেন তিনি। হূতিক তাঁর বিবৃতিতে লিখেছেন, ‘আগের চেয়ে আমার কর্মস্পৃহা দ্বিগুণ বেড়ে গেছে। “ব্যাং ব্যাং” ছবির দলের সবার সঙ্গে আবার রোমাঞ্চকর যাত্রা শুরু করতে যাচ্ছি। নভেম্বরের মাঝামাঝি থেকে ছবিটির শুটিংয়ে ফিরব।’ সম্প্রতি এক খবরে এমনটিই জানিয়েছে ‘পিটিআই’। থাইল্যান্ডের ফুকেটে ‘ব্যাং ব্যাং’ ছবির শুটিং করতে গিয়ে মাথায় আঘাত পাওয়ায় হূতিকের মগজ ও খুলির মাঝখানে রক্ত জমাট বেঁধেছিল। মাথায় আঘাত পাওয়ার পরও টানা আট দিন শুটিং চালিয়ে গেছেন হূতিক। এরপর তিনি মুম্বাই ফিরে আসেন। তখনও তাঁর মাথায় যন্ত্রণা হচ্ছিল। এ জন্য তাঁর সিটি স্ক্যান করা হয়। কিন্তু কোনো কিছু ধরা না পড়ায় তাঁকে ব্যথানাশক ওষুধ চালিয়ে যাওয়ার পরামর্শ দেন চিকিত্সকেরা। এরপর তাঁর মাথাব্যথা কিছুটা কমে। কিন্তু পরে আবার সেই ব্যথা বাড়তে থাকে। এ অবস্থায় হূতিকের এমআরআই করানো হয়। পরীক্ষা-নিরীক্ষার পর তাঁর মস্তিষ্কে রক্ত জমাট বেঁধেছে বলে নিশ্চিত হন চিকিত্সকেরা। একজন ভারতীয় ও একজন বিদেশি চিকিত্সকের তত্ত্বাবধানে হিন্দুজা হাসপাতালে গত ৭ জুলাই হূতিকের মস্তিষ্কে অস্ত্রোপচার করা হয়। অ্যানেসথেসিয়া ব্যবহার করে, অজ্ঞান করার পর হূতিকের মাথার খুলি ছিদ্র করে জমাট বাঁধা রক্ত বের করে আনা হয়।‘ব্যাং ব্যাং’ ছবিতে ক্যাটরিনা কাইফের সঙ্গে জুটি বেঁধেছেন হূতিক। অ্যাকশনধর্মী ছবিটির পরিচালক সিদ্ধার্থ আনন্দ। যৌথভাবে ছবিটির কাহিনি লিখেছেন সুজয় ঘোষ ও সুরেশ নায়ার। ছবিটির পরিবেশক সংস্থা ফক্স স্টার স্টুডিওস। এটি মুক্তি পাবে আগামী বছরের ২ অক্টোবর। 
