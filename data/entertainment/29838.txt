
আগেরবার বাংলাদেশ থেকে দেশে ফেরার সময় পরমব্রত সঙ্গে করে নিয়ে গিয়েছিলেন দারুণ দারুণ সব স্মৃতি আর কথায় বাংলাদেশি টান। দেশে ফিরেও বাংলাদেশিদের মতো কথা বলার ধরন থেকে বের হতে পারেননি। বেশ খানিকটা সময় লেগেছে তাঁর সেই কলকাতার ‘বাংলা’য় ফিরে যেতে। পরম আবারও এসেছেন বাংলাদেশে, এবারও সেই ভাষার টানের দোটানায় পড়ার ভয়ে আছেন তিনি!গত সোমবার শুটিংয়ে অংশ নিতে বাংলাদেশে এসেছেন পরমব্রত চট্টোপাধ্যায়। গতকাল শুরু করেন অনিমেষ আইচের ভয়ংকর সুন্দর ছবির শেষ অংশের শুটিং। তিনি বাংলাদেশে থাকবেন ১৯ আগস্ট পর্যন্ত। ঢাকায় আসার পরই পরমের সঙ্গে কথা হয় প্রথম আলোর। মজা করেই পরম জানান, গত মে মাসে ভয়ংকর সুন্দর-এর শুটিং শেষে যখন নিজ দেশে ফিরে যান, তখন নাকি তাঁর কথায় একেবারে খাঁটি বাংলাদেশি টান চলে এসেছিল। বাংলাদেশ থেকে ভারতে ফিরেই তিনি যোগ দেন কৌশিক গাঙ্গুলির বাস্তুশাপ ছবির শুটিংয়ে। সেখানে তাঁর সহশিল্পী আবির চট্টোপাধ্যায় আর রাইমা সেন নাকি পরমের এই ভাষার ‘টান’ নিয়ে তাঁকে দারুণ খেপাতেন। তবে ধীরে ধীরে সেই টান কাটিয়ে উঠেছেন টালিউডের এই অভিনেতা। এবার বাংলাদেশে এসে তাঁর কথায় শোনা যাচ্ছে আবারও সেই কলকাতার টান। একগাল হেসে পরম বলেন, ‘চিন্তা করবেন না, দেখবেন কিছুদিনের মধ্যেই আমি আবার আপনাদের মতোই কথা বলতে শুরু করব!’
