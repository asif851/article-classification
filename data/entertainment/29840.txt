
মার্কিন গায়িকা, অভিনেত্রী ও ব্যবসায়ী কেটি পেরি সম্প্রতি জানিয়েছেন, দীর্ঘদিন নারীবাদী শব্দটি নিয়ে তাঁর মধ্যে বিভ্রান্তি থাকলেও এখন তিনি শব্দটির প্রকৃত অর্থ বুঝতে পেরেছেন। কিন্তু শব্দটির যথাযথ প্রয়োগ নিয়ে এখনো সংশয় পুরোপুরি কাটিয়ে উঠতে পারেননি বলেও জানিয়েছেন ২৯ বছর বয়সী এ তারকা সংগীতশিল্পী।আরও অনেক নারী তারকার মতো কেটি পেরিরও নারীবাদী শব্দটি সম্পর্কে স্পষ্ট ধারণা নেই। শুধু তা-ই নয়, নিজেকে নারীবাদী বলতেও খুব একটা স্বাচ্ছন্দ্যবোধ করেন না তিনি। ২০১২ সালে বিলবোর্ড ম্যাগাজিনে দেওয়া এক সাক্ষাত্কারে পেরি বলেছিলেন, ‘আমি নারীবাদী নই। কিন্তু আমি নারীশক্তিতে বিশ্বাস করি।’ এক খবরে এমনটিই জানিয়েছে হাফিংটন পোস্ট।সম্প্রতি অস্ট্রেলিয়ান একটি টিভি অনুষ্ঠানে অংশ নেন পেরি। তাঁকে অনুষ্ঠান সঞ্চালক কার্ল স্টেফানোভিক জিজ্ঞেস করেন তিনি (পেরি) নিজেকে নারীবাদী মনে করেন কি না। জবাবে পেরি বলেন, ‘নারীবাদী শব্দটির অর্থ আমি ঠিক বুঝতাম না। তবে এখন আমি এর অর্থ উদ্ধার করতে পেরেছি। আমার কাছে নারীবাদী মানে হলো একজন নারী হিসেবে আমি নিজেকে ভালোবাসব। ঠিক তেমনি পুরুষের প্রতিও আমার ভালোবাসা থাকবে।’ 
   
