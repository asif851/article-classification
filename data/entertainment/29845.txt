
‘ওম্যান ইন গোল্ড’ ছবিতে অস্কারজয়ী ব্রিটিশ অভিনেত্রী হেলেন মিরেন, ‘এক্স-মেন’ তারকা রায়ান রেনল্ডসের সঙ্গে এবারে যুক্ত হতে যাচ্ছেন ‘মিশন ইম্পসিবল’ তারকা টম ক্রুজের সাবেক স্ত্রী ও হলিউডের অভিনেত্রী কেটি হোমস। এর আগে ১৯৯৯ সালে মুক্তি পাওয়া ‘টিচিং মিসেস টিঙ্গল’ ছবিতে হেলেন মিরেনের সঙ্গে অভিনয় করেছিলেন কেটি হোমস।‘ওম্যান ইন গোল্ড’ ছাড়াও কেটির হাতে রয়েছে আরও দুটি ছবির কাজ। বর্তমানে তাঁর অভিনীত ‘মেনিয়া ডেজ’ ছবির শুটিংয়ের কাজ চলছে। এ ছাড়া ‘দ্য গিভার’ ছবিতেও দেখা যাবে ৩৫ বছর বয়সী এ তারকা অভিনেত্রীকে।‘ওম্যান ইন গোল্ড’ ছবির পরিচালকের আসনে রয়েছেন সিমন কার্টিস। যৌথভাবে এর চিত্রনাট্য লিখেছেন অ্যালেক্স কে এবং অ্যালেক্স ক্যাম্পবেল। ছবিটিতে হেলেন মিরেন, রায়ান রেনল্ডস, কেটি হোমস ছাড়া আরও থাকছেন ম্যাক্স আয়রনস, অ্যান্থনি হাওয়েল, চার্লস ড্যান্স প্রমুখ। ‘ওম্যান ইন গোল্ড’ মুক্তি পাবে আগামী বছর। সম্প্রতি এক খবরে এ তথ্য জানিয়েছে হলিউড রিপোর্টার ডটকম।২০১২ সালে টম ক্রুজের সঙ্গে বিচ্ছেদের পর থেকে একমাত্র মেয়ে সুরি ক্রুজকে নিয়ে নিজস্ব জগতে বিচরণ করছেন কেটি হোমস। মেয়েকে সময় দেওয়ার পাশাপাশি পেশাগত কাজে নিজেকে ব্যস্ত রাখছেন তিনি।
প্রসঙ্গত, সাইন্টোলজি ধর্মের অনুসারী টম ক্রুজের প্রেমিকা নির্বাচনের দায়িত্ব নিয়েছিল চার্চ অব সাইন্টোলজি। আর এ ক্ষেত্রে পছন্দের তালিকায় এগিয়ে ছিলেন সাইন্টোলজি ধর্মে বিশ্বাস করেন এমন কয়েকজন অভিনেত্রী। এমন বেশ কয়েকজন অভিনেত্রীর সাক্ষাত্কার নেওয়া হলেও শেষ পর্যন্ত পরীক্ষায় উত্তীর্ণ হয়েছিলেন কেটি হোমস।২০০৫ সালের এপ্রিলে ক্রুজের জীবনে আসেন কেটি। এক বছর বাদে ২০০৬ সালের এপ্রিলে কন্যা সুরির জন্ম দেন কেটি। এর ছয় মাস পর ১৮ নভেম্বর ইতালিতে এক জমকালো অনুষ্ঠানের মাধ্যমে কেটিকে বিয়ে করেন ক্রুজ।স্বামী-সন্তানকে নিয়ে সুখেই সংসার করছিলেন কেটি। কিন্তু ২০১২ সালের ২৯ জুন হঠাত্ করেই বিচ্ছেদের আবেদন করে সবাইকে চমকে দেন তিনি। ক্রুজের ৫০তম জন্মদিনের মাত্র কয়েক দিন আগে তিনি ওই কাণ্ড ঘটান। যে সাইন্টোলজির কারণে ক্রুজকে জীবনসঙ্গী হিসেবে পেয়েছিলেন, সেই সাইন্টোলজির দোহাই দিয়েই ক্রুজের কাছ থেকে দূরে সরে যান কেটি। বিচ্ছেদের অন্যতম কারণ হিসেবে তিনি সাইন্টোলজিকেই দায়ী করেন। একমাত্র মেয়ে সুরি যাতে কোনোভাবেই সাইন্টোলজি ধর্মে দীক্ষিত হতে না পারে মূলত সে জন্যই ক্রুজের সঙ্গে বিচ্ছেদের মতো কঠিন সিদ্ধান্ত নেন কেটি।ক্রুজের সঙ্গে বিচ্ছেদের আবেদনের মাত্র ১০ দিনের মাথায় ৯ জুলাই বিচ্ছেদের কাগজে সই দিয়ে পাঁচ বছরের দাম্পত্য জীবনের ইতি টানেন তাঁরা। বিচ্ছেদের আবেদনের দুই মাসের মাথায় আনুষ্ঠানিকভাবে তাঁদের বিচ্ছেদ হয়ে যায়। বিচ্ছেদের পর আদালতের রায়ে একমাত্র মেয়ে সুরি ক্রুজের দেখভালের দায়িত্ব পান কেটি।উল্লেখ্য, বিখ্যাত কল্পবিজ্ঞান লেখক এল রন হাবার্ডের কিছু আদর্শ মাথায় রেখে ১৯৫২ সালে প্রথম সাইন্টোলজি ধর্মের উদ্ভব হয়। তার পরের বছর প্রতিষ্ঠিত হয় চার্চ অব সাইন্টোলজি। মূলত হাবার্ডের ‘ডাইনেটিকস’ বইয়ের চিন্তাভাবনার ওপর ভিত্তি করে জন্ম নেয় নতুন এ ধর্ম। ডাইনেটিকস হলো, শরীরের সঙ্গে মন বা আত্মার একটি সম্পর্ক। ডাইনেটিকসের উদ্দেশ্য হলো যে সমস্ত কারণে মানুষ কষ্ট পায় মানুষের মন বা আত্মার এমন কিছু চিন্তাভাবনাকে নিয়ন্ত্রণ করা। যদি কোনোভাবে এ থেকে মুক্তি মেলে, তা হলে মানুষের জীবন হয়ে ওঠে অনেক সুন্দর। সাইন্টোলজি ধর্মের অনুসারীরা জীবনে এ আদর্শই মেনে চলেন। তাঁদের বিশ্বাস, এই ধর্ম হলো সত্যকে খোঁজার ধর্ম। পৃথিবীর বহু বিখ্যাত ব্যক্তি এবং হলিউডের অনেক তারকাই এই ধর্ম পালন করেন। এই দলে টম ক্রুজ, জন ট্রাভোল্টা, জ্যাসন লীর মতো তারকা থেকে শুরু করে জেমস প্যাকারের মতো বিলিওনিয়াররাও আছেন।
