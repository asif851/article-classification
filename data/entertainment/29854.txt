
‘ডিয়ার জিন্দেগি’ সিনেমায় শাহরুখ খানের রোগীর চরিত্রে অভিনয় করেছিলেন আলিয়া ভাট। মানসিক রোগ থেকে রক্ষা পেতে চিকিৎসক শাহরুখের পরামর্শ নিতে নিতে একপর্যায়ে তাঁর প্রেমে পড়ে যান আলিয়া। পুরো ছবিতেই শাহরুখ-আলিয়ার রসায়ন ছিল অন্য রকম। এখানে আলিয়া সেই অর্থে শাহরুখের নায়িকার চরিত্রে অভিনয় করেননি। তবে, নতুন একটি ছবিতে তাঁরা ঠিকই নায়ক-নায়িকা হিসেবে পর্দায় ধরা দেবেন। আনন্দ এল রায়ের যে ছবিতে শাহরুখ বামনের চরিত্রে অভিনয় করবেন, সেই নাম ঠিক না হওয়া ছবির নায়িকাই হতে যাচ্ছেন আলিয়া। ছবির আরেক নায়িকা ক্যাটরিনা কাইফ। ক্যাট অবশ্য আগেই এই ছবির জন্য চুক্তিবদ্ধ হয়েছেন। দ্বিতীয় নায়িকা কে হবেন, তা নিয়েই ছিল সংশয়। শোনা যাচ্ছিল, প্রথমে এই চরিত্রের জন্য দীপিকা পাড়ুকোনকে ভাবা হয়েছিল। কিন্তু সঞ্জয়লীলা বানসালির ‘পদ্মাবতী’র শুটিং নিয়ে ব্যস্ত থাকায় এখনই কোনো ছবিতে সময় দিতে পারছেন না তিনি। তাই আলিয়া ভাটকে নেওয়া হচ্ছে। এই মাসের শেষ নাগাদ ছবির শুটিং শুরু হওয়ার কথা। আলিয়া কবে শুটিংয়ে যোগ দেবেন, তা এখনো জানা যায়নি। অবশ্য, পর্দায় শাহরুখের সঙ্গে রণবীর কাপুরের সাবেক দুই প্রেমিকা ক্যাট ও দীপিকা থাকলেও মন্দ হতো না। ইন্ডিয়া টুডে। 
