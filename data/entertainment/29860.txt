
বাংলাদেশে চাকমা ভাষায় নির্মিত প্রথম পূর্ণদৈর্ঘ্য চলচ্চিত্র মাই বাইসাইকেল বা মর থেংগারি তিন মাসে তিন দেশের তিনটি চলচ্চিত্র উৎসবে অংশ নিতে যাচ্ছে। ছবিটির সঙ্গে এর পরিচালক অং রাখাইনও উৎসবগুলোতে অংশ নেবেন। ছবি প্রদর্শনের পর কথা বলবেন ভিনদেশি দর্শকদের সঙ্গে। গতকাল বৃহস্পতিবার এসব খবর দিলেন অং রাখাইন নিজেই।১৩ নভেম্বর থেকে ইউরোপের দেশ এস্তোনিয়ার রাজধানী তালিনে শুরু হয়েছে ১৯তম ব্ল্যাক নাইটস চলচ্চিত্র উৎসব। এর ‘ওয়ার্ল্ড সিনেমা’ বিভাগে ২৬, ২৮ ও ২৯ নভেম্বর মাই বাইসাইকেল প্রদর্শিত হবে। প্রতিটি প্রদর্শনী শেষে অং রাখাইন কথা বলবেন দর্শকদের সঙ্গে। ছবিটি নিয়ে বিভিন্ন প্রশ্নের জবাব দেবেন তিনি।ব্ল্যাক নাইটস ফিল্ম ফেস্টিভ্যাল শেষে অং তাঁর মাই বাইসাইকেল নিয়ে ছুটবেন রাশিয়ায়। সেখানে উফা শহরে অনুষ্ঠিত ‘সিলভার আকবুজাত অ্যাথনিক ওয়ার্ল্ড ফিল্ম ফেস্টিভ্যাল’-এর প্রতিযোগিতা বিভাগে অংশ নেবে ছবিটি। উৎসবটি আগামী ৯ ডিসেম্বর শুরু হয়ে চলবে ১২ ডিসেম্বর পর্যন্ত।এই দুটি চলচ্চিত্র উৎসব ছাড়াও অং রাখাইনের মাই বাইসাইকেল ছবিটি আগামী জানুয়ারি মাসে প্রদর্শিত হবে ভারতের কলকাতায় অনুষ্ঠেয় ‘কলকাতা পিপলস ফিল্ম ফেস্টিভ্যাল’-এ।কিন্তু দেশের দর্শকদের জন্য কবে মুক্তি পাচ্ছে মাই বাইসাইকেল? জবাবে অং বলেন, ছবিটি সেন্সর বোর্ডে ছাড়পত্রের জন্য জমা দেওয়া হয়েছে। ছাড়পত্র পেলেই দেশের দর্শকদের জন্য বাণিজ্যিকভাবে ছবিটি মুক্তি দেওয়া হবে।
