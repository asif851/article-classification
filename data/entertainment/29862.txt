
বাংলাদেশের প্রথম ছবির কাজ করতে গিয়ে ভারতের জনপ্রিয় অভিনেত্রী পাওলি দাম ভীষণ চিন্তার মধ্যে পড়ে গেছেন। দুই বছর ধরে শুটিং করেও শেষ করা যাচ্ছে না পাওলির প্রথম বাংলাদেশি সিনেমার শুটিং। ‘সত্তা’ নামের এই ছবিতে পাওলি অভিনয় করছেন বাংলাদেশি সিনেমার জনপ্রিয় নায়ক শাকিব খানের বিপরীতে।‘সত্তা’ ছবিটির পরিচালক হাসিবুর রেজা কল্লোল। আজ প্রথম আলোকে তিনি জানান, ‘কয়েকটি দৃশ্য আর তিনটি গানের চিত্রায়ণ বাকি। শাকিব খানের শিডিউলের ওপর নির্ভর করছে কবে ছবির শুটিং শেষ হবে। কাল শুক্রবার আমি কলকাতায় যাচ্ছি, পাওলির সঙ্গেও আলাপ হবে।’প্রথম আলোকে পাওলি দাম বলেন, ‘বাংলাদেশে এটি আমার প্রথম সিনেমা। এই সিনেমা নিয়ে আমার অনেক স্বপ্ন। দুই বছর আগে ছবিটির কাজ শুরু করেছি। কিন্তু এখনো কাজ শেষ করা সম্ভব হয়নি। ছবিটির কাজ যথাসময়ে শেষ না হওয়াতে খুব চিন্তার মধ্যে আছি। পরিচালকের সঙ্গে ছবিটির ব্যাপারে বারবার যোগাযোগের চেষ্টা করেও কোনো সদুত্তর পাচ্ছি না।’পাওলি এও বলেন, ‘আমি যত দূর জানি, এই ছবির নায়ক শাকিব খান একের পর ছবির কাজ করছেন। বাংলাদেশ ও ভারত সবখানে তিনি ঠিকই শুটিং করছেন। শুধু এই ছবির কাজটা যথাসময়ে হচ্ছে না। একটা ছবির কাজ দীর্ঘদিন ধরে চলতে থাকলে একটা সময় অনেক অসামঞ্জস্য দেখা দেয়। অভিনয়শিল্পীদের লুক-এও অনেক পরিবর্তন দেখা দেয়, যা দর্শকের চোখে সিনেমার ত্রুটি হিসেবেই চিহ্নিত হয়। এখন আমার চাওয়া হচ্ছে, ছবিটির কাজ যেন দ্রুত শেষ হয়ে যায়।’
