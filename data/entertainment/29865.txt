
আজ ক্যাটরিনা কাইফের ৩৩তম জন্মদিন। জন্মদিনেই তাঁর অভিষেক হলো সামাজিক যোগাযোগ মাধ্যমে। নতুন ফেসবুক পেজ খুলে এখন দারুণ রোমাঞ্চিত ক্যাটরিনা।ক্যাটরিনা ভক্তদের জন্য এ এক দারুণ সুখবরই বটে। তাদের এত দিনের আক্ষেপ অবশেষে ঘুচল। ভক্তরা ফেসবুকে পাবেন প্রিয় অভিনেত্রীর সব খবর। এ খবর লেখা পর্যন্ত তাঁর ফেসবুক পেজে প্রায় ৩৮ লাখ ৭২ হাজার লাইক পড়েছে। মিনিটের মধ্যেই লাইক বাড়ছে হাজার হাজার!ক্যাট তাঁর জমকালো একটি ছবি প্রোফাইল ছবি হিসেবে পোস্ট করেছেন। কভার ছবিটিতে তাঁর পেছনে সমুদ্র সৈকত।অ্যাকাউন্টের প্রাথমিক কাজ সেরে ক্যাটরিনা সমুদ্র সৈকতের পাশে অবস্থিত তাঁর অ্যাপার্টমেন্টের একটি ভিডিও ছাড়েন। ভিডিওতে নিজের থাকার জায়গাটি ঘুরে ঘুরে দর্শকদের দেখান। ক্যাপশন দেন, ‘লেটস ডু দিস’। ফেসবুকে তাঁর এই কর্মকাণ্ড দেখে বোঝা যায়, নতুন ফেসবুক পেজ খুলে ক্যাটরিনা বেশ ফুরফুরে মেজাজে আছেন।সর্বশেষ তিনি অভিষেক কাপুরের ‘ফিতুর’ ছবিতে অভিনয় করেছিলেন ক্যাটরিনা। পরবর্তী সিনেমা ‘বার বার দেখো’-তে সিদ্ধার্থ মালহোত্রার সঙ্গে ক্যাটরিনাকে দেখা যাবে। ছবিটি মুক্তি পেতে পারে আগামী সেপ্টেম্বরে। টাইমস অব ইন্ডিয়া ও বলিউড লাইফ ডটকম অবলম্বনে।
