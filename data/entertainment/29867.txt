
‘প্রথম কারও প্রেমে পড়ার অনুভূতি হচ্ছে পৃথিবীর সবচেয়ে সুন্দর অনুভূতি।’ গত রোববার অস্ট্রেলিয়ার ব্রিসবেন শহরে কনসার্ট করতে গিয়ে বলছিলেন ব্রিটিশ পপতারকা অ্যাডেল। তিনি নাকি এই অনুভূতির প্রতি আসক্ত। এরপরই একটি ‘বোম’ ফাটালেন। বললেন, ‘আমি এখন বিবাহিত। আমি আমার পাশে থাকার মতো মানুষটি খুঁজে পেয়েছি।’ ভক্তরা তখন খুশিতে চিৎকার করে ওঠেন।হ্যাঁ, গ্র্যামিজয়ী তারকা অ্যাডেল এখন বিবাহিত। অনেক দিনের সঙ্গী সিমোন কোনেকির সঙ্গে এবার গাঁটছড়াটা বেঁধেই ফেললেন তিনি। অ্যাঞ্জেলো নামে তাঁদের চার বছরের ছেলেও রয়েছে।ব্যক্তিজীবনকে ভক্তদের সামনে খুব একটা আনেন না অ্যাডেল। তাই হয়তো এত দিন ‘গোপন’ খবরটা লুকিয়ে রেখেছিলেন। এমনকি এবারও যখন জানালেন বিয়ের খবর, তখনো বললেন না বিস্তারিত। বিয়ের দিনক্ষণ ও স্থান গোপনই রেখে দিলেন। দ্য গার্ডিয়ান।
 
