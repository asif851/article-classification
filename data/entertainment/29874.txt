
ঈদুল ফিতর আসতে প্রায় তিন মাস বাকি। তবে দেশের সিনেমাপাড়ায় এরই মধ্যে ঈদের ছবি নিয়ে শুরু হয়ে গেছে ব্যস্ততা। আগেভাগেই ঈদের সম্ভাব্য ছবিগুলো নিয়ে সেই ব্যস্ততার কিছু খবর জানা গেল কয়েকটি শুটিং সেট ঘুরে। এখন পর্যন্ত ঈদের বাজারে মুক্তির অপেক্ষায় রয়েছে চারটি ছবি। এগুলো হলো বুলবুল বিশ্বাসের রাজনীতি, ওয়াজেদ আলী সুমনের মনে রেখো, বাংলাদেশ-ভারতের যৌথ প্রযোজনায় নির্মিত বাবা যাদব ও আবদুল আজিজ পরিচালিত বস ২ এবং রাজীব বিশ্বাসের নাম ঠিক না হওয়া একটি ছবি। শাকিব খান অভিনীত যৌথ প্রযোজনার ছবি নবাব সামনের ঈদে পশ্চিমবঙ্গে মুক্তি পাচ্ছে বলে জানা গেলেও বাংলাদেশে এই ছবি কবে মুক্তি পাবে, তা এখনো নিশ্চিত করেনি এই অংশের প্রযোজনা প্রতিষ্ঠান।শাকিব খান-অপু বিশ্বাস জুটি অভিনীত রাজনীতি ছবির কাজ শেষ হয়েছে অনেক আগেই। তবে পরিচালক জানিয়েছেন, মূল কাজ শেষ হলেও নায়িকা অপুকে নিয়ে নতুন আরেকটি গান করার পরিকল্পনা আছে তাঁর। তাই ঈদের আগে অপু আড়াল থেকে সামনে এলে এবং সময়মতো সেন্সর ছাড়পত্র পেলে ঈদের ছবি হিসেবে পাকাপোক্ত হবে রাজনীতির নাম।১৮ মার্চ থেকে মাহি ও ভারতের পশ্চিমবঙ্গের অভিনেতা বনিকে নিয়ে ওয়াজেদ আলী সুমন শুরু করেছেন মনে রেখো ছবির শুটিং। আগামী ঈদে ছবিটি মুক্তির ইচ্ছা ব্যক্ত করেছেন এই পরিচালক। তিনি বলেন, ‘সবকিছু ঠিকমতো চললে আমাদের পরিকল্পনা ঈদে ছবিটি মুক্তি দেওয়ার। সেটা মাথায় রেখেই কাজ এগোচ্ছি।’ঈদের সম্ভাব্য আরেকটি ছবির নাম বস ২। দ্রুত এগিয়ে চলছে সেই ছবির শুটিং। নায়িকা নুসরাত ফারিয়ার ইনস্টাগ্রাম আর ফেসবুক পাতায় চোখ রাখলেই বোঝা যায় ছবিটির শুটিং তৎপরতা কত দ্রুত এগিয়ে চলছে। কিছুদিন আগে থাইল্যান্ডে এই ছবির শুটিং হয়। টালিউডের জিৎকে এই ছবিতে ফারিয়ার বিপরীতে দেখা যাবে। ছবিটির বাংলাদেশ অংশের পরিচালক আবদুল আজিজ বলেন, ‘ছবির ২৫ ভাগ কাজ শেষ হয়ে গেছে। শিগগিরই বাংলাদেশ অংশের শুটিং হবে। শুরু থেকেই আমাদের পরিকল্পনা ছিল, ছবিটি ঈদে মুক্তি দেব।’এদিকে নাম ঠিক না হওয়া ঈদের আরেকটি ছবির শুটিং শুরু হয়েছে ১৬ মার্চ। যৌথ প্রযোজনার সেই ছবির শুটিং কলকাতায় চলছে। ছবির পরিচালক রাজীব বিশ্বাস জানান, ঈদ সামনে রেখে তাঁরা কাজ করছেন। বাকিটুকু সময়ই বলে দেবে। এতে বাংলাদেশের শাকিব খানের বিপরীতে কলকাতার নুসরাত জাহান ও সায়ন্তিকা অভিনয় করছেন।তবে শাকিবের আরেকটি ছবি নবাব নিয়ে কিছু দ্বিধা দেখা দিয়েছে। কিছুদিন আগেই এই ছবির প্রথম পোস্টার প্রকাশ করেছে দুই দেশের প্রযোজনা প্রতিষ্ঠান। তবে ছবি মুক্তির ব্যাপারে দুই প্রতিষ্ঠান দিচ্ছে দুই রকম তথ্য। ভারত অংশের প্রযোজনা প্রতিষ্ঠান একে আগামী ঈদের ছবি হিসেবে ঘোষণা দিলেও বাংলাদেশের জাজ মাল্টিমিডিয়া এখনো আনুষ্ঠানিকভাবে বিষয়টি স্পষ্ট করছে না।
 
