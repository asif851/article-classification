
তাঁরা পরিচিত ছিলেন ‘ব্র্যাঞ্জেলিনা’ নামে। গত বছরের সেপ্টেম্বরে ব্র্যাড পিট ও অ্যাঞ্জেলিনা জোলি হয়ে যান আলাদা। এবার তাঁদের নিয়ে প্রামাণ্যচিত্র নির্মাণের ঘোষণা দিলেন কানাডার লেখক ইয়ান হালপেরিন। 
হলিউডের এই তারকা দম্পতির বিবাহ বিচ্ছেদই থাকছে প্রামাণ্যচিত্রটির কেন্দ্রবিন্দু হিসেবে। খবর দিলেন পরিচালক হালপেরিন নিজেই। বর্তমানে তিনি গবেষণার কাজ করছেন। এর আগেও কানাডার এই অনুসন্ধানী সাংবাদিক ও পরিচালক তারকাদের জীবনের অজানা খবর নিয়ে আরও প্রামাণ্যচিত্র তৈরি করেছেন। যেমন মাইকেল জ্যাকসনকে নিয়ে তাঁর চলচ্চিত্র ‘আনমাসক: দ্য ফাইনাল ইয়ারস অব মাইকেল জ্যাকসন’ এবং ‘সেলেন ডিওন: বিহাইন্ড দ্য ফেইরি টেল’। ২০১০ সালে মাইকেল জ্যাকসনের ওপর তিনি ‘গন টু সুন’ নামে আরও একটি চলচ্চিত্র নির্মাণ করেছিলেন। ২০০৪ সালে ‘মিস্টার অ্যান্ড মিসেস স্মিথ’ ছবির শুটিং সেট থেকে ব্র্যাড পিট ও অ্যাঞ্জেলিনা জোলির প্রেম শুরু। এরপর থেকে তাঁরা একসঙ্গে থাকতেন। ২০১৪ সালের আগস্টে অনাড়ম্বর আয়োজনে বিয়ে করেন ‘ব্র্যাঞ্জেলিনা’ হিসেবে আলোচিত এ জুটি। তাঁদের সংসারে আছে ছয় সন্তান। মুম্বাই মিরর
