
বাংলা নববর্ষে এক বাক্স গান নিয়ে এসেছে ‘গানবক্স’। ইন্টারনেটভিত্তিক গানের এ অ্যাপে রয়েছে সাত শিল্পীর ১৭টি নতুন গান। শিল্পীরা হলেন ন্যান্‌সি, শফিক তুহিন, মিনার, এফ এ সুমন, কিশোর, ঐশী এবং শাহরিদ বেলাল।
এ শিল্পীদের মধ্যে মিনারের তিনটি গানের ইপি অ্যালবাম। গান তিনটির সুর-সংগীত করেছেন শিল্পী নিজেই। কথা লিখেছেন স্নেহাশীষ ঘোষ এবং মিনার। ‘আবার উড়তে শেখাও’, ‘ব্যাকরণ’ ও ‘পাগল’। ‘পাগল’ গানটির একটি ব্যয়বহুল ভিডিও গানবক্সের ইউটিউব চ্যানেলে প্রকাশিত হবে কাল।ন্যান্‌সির ইপি অ্যালবামের গানগুলো লিখেছেন স্নেহাশীষ ঘোষ, সুর-সংগীত করেছেন রেজওয়ান শেখ। গানগুলো হচ্ছে ‘বোবা হৃদয়’, ‘দিবানিশি’ এবং ‘দেবে কি সময়’। শফিক তুহিনের কথা-সুরে দুটি বিশেষ গানের একটিতে কণ্ঠ দিয়েছেন এফ এ সুমন। শিরোনাম ‘প্রাণের মানুষ’। অন্য গান ‘পোষ মানানো’-এ কণ্ঠ দিয়েছেন শফিক তুহিন নিজেই।ক্লোজআপ ওয়ান তারকা কিশোর নিজের কথা-সুরে কণ্ঠ দিয়েছেন ‘বকবকানি’ নামের একটি রোমান্টিক গানে। ফোক-ফিউশন ঘরানার শিল্পী ঐশীর তিন গানের ইপি অ্যালবামে রয়েছে ‘মিশে গেছ’, ‘মায়া নাই’ এবং ‘স্বপ্ন ভেবে’। অ্যালবামটির জন্য গান লিখেছেন রবিউল ইসলাম জীবন ও মাহমুদ মানজুর। সুর-সংগীতায়োজন ডিজে রাহাতের।এ ছাড়াও রয়েছে শাহরিদ বেলালের পাঁচ গানের একক অ্যালবাম। সবগুলো গানের কথা-সুর করেছেন শিল্পী নিজেই, সংগীতায়োজন করেছেন রেজওয়ান শেখ। একটি গানে বেলালের সঙ্গে কণ্ঠ দিয়েছেন টুম্পা।
