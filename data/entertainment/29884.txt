
বলিউডের শক্তিমান অভিনেতা ওম পুরি আর নেই। আজ শুক্রবার সকালে ভারতের মুম্বাইতে নিজ বাড়িতে তাঁর মরদেহ পাওয়া গেছে। আগের দিন বৃহস্পতিবার সন্ধ্যায় সিনেমার শুটিং শেষে বাড়ি ফিরেছিলেন তিনি। বন্ধু ও স্বজনেরা বলছেন, হৃদরোগে আক্রান্ত হয়ে এই অভিনেতা মারা যান।বিবিসির খবরে জানা যায়, মৃত্যুর দুই সপ্তাহ আগে সামাজিক যোগাযোগের মাধ্যম টুইটারে দেওয়া এক বার্তায় নিজের অভিনয় জীবন নিয়ে কথা বলেন ওম পুরি। সেখানে তিনি লেখেন, ‘আমার কোনো অনুতাপ নেই। জীবনে ভালো কিছু করেছি। নায়কসুলভ সুন্দর চেহারা আমার ছিল না। কিন্তু আমার অর্জন অনেক। আমি এ জন্য গর্বিত।’প্রায় একই সময়ে টুইটারে দেওয়া আরেক বার্তায় ওম পুরি লেখেন, ৩৫ বছর ধরে চলচ্চিত্রে অভিনয় করছি। প্রত্যেকে এমনকি স্পট বয়ও আমার ওপর আস্থা রাখে।
বাণিজ্যিক ও আর্ট, উভয় ধারার চলচ্চিত্রেই অভিনয় করেছেন ওম পুরি। দুটোতেই তিনি ছিলেন সমান পারদর্শী। ইতিবাচক বা নেতিবাচক, যেকোনো চরিত্রে ওম পুরি ছিলেন সফল। তাঁর প্রখর ব্যক্তিত্ব ও অভিনয় দক্ষতা মন্ত্রমুগ্ধ করে রাখত দর্শকদের।
