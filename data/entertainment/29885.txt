
বিকল্প প্রদর্শনীতে বন্দরনগরী চট্টগ্রামে চলছে সরকারি অনুদানে নির্মিত ছবি ‘ভুবন মাঝি’-এর প্রদর্শনী। গত ৭ মার্চ থেকে ছবিটির প্রদর্শনী শুরু হয়। কথা ছিল ছবিটির প্রদর্শনী সেখানে চলবে আজ ১১ মার্চ পর্যন্ত। কিন্তু প্রদর্শনীতে দর্শকের ভিড় ও স্থানীয় দর্শকদের অনুরোধে প্রদর্শনীর সময় আরও একদিন বেড়েছে। আগামী ১২ মার্চ পর্যন্ত ছবিটির প্রদর্শনী চলবে থিয়েটার ইনস্টিটিউট, চট্টগ্রামে। ‘ভুবন মাঝি’ ছবির পরিচালক ফাখরুল আরেফীনের কাছ থেকে এ তথ্য জানা গেছে । এ ছবির একটি গুরুত্বপূর্ণ চরিত্রের অভিনেতা মাজনুন মিজানও একই কথা জানিয়েছেন চট্টগ্রাম থেকে। তিনি বলেন, ‘এখানকার দর্শকেরা ছবিটিকে দারুণভাবে গ্রহণ করেছেন। “ভুবন মাঝি” দেখতে এসে অনেকে ব্যক্তিগতভাবে কিংবা ফেসবুকের মাধ্যমে চট্টগ্রামে ছবিটির প্রদর্শনীর সময় বাড়ানোর কথা অনুরোধ করেছেন।’ মাজনুন জানান, প্রদর্শনীর সময় বাড়াতে গেলে মিলনায়তন খালি পাওয়ার তো একটি বিষয় থাকে। সেটা আগে থেকে বুকিং দিতে হয়। সেটার সুযোগ না হওয়ায় মাত্র একদিনই সময় বাড়ানো গেল।’এদিকে ঢাকার মাল্টিপ্লেক্সগুলোতেও গতকাল শুক্রবার ‘ভুবন মাঝি’-এর জন্য ছিল দর্শকদের ভিড়। সন্ধ্যার পর ঢাকার স্টার সিনেপ্লেক্সে খবর নিয়ে জানা যায়, হলিউডের ছবিগুলোর পাশাপাশি শুক্রবার মুক্তিযুদ্ধভিত্তিক ছবি ‘ভুবন মাঝি’-এর টিকিটের চাহিদাও ছিল বেশ। দিনের চারটি প্রদর্শনীর মধ্যে দুটিই ছিল হাউসফুল।‘ভুবন মাঝি’ ছবিতে অভিনয় করেছেন ভারতের পশ্চিমবঙ্গের পরমব্রত চট্টোপাধ্যায়, বাংলাদেশের অপর্ণা, নওশাবা, সুষমা সরকার, মাজনুন মিজান, মামুনুর রশীদ, ওয়াকিল আহাদ প্রমুখ।
