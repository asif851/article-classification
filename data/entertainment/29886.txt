
অস্কারে বরাবরই শ্বেতাঙ্গদের প্রাধান্য। তাতে কালে-ভাদ্রে স্থান পেয়েছেন কৃষ্ণাঙ্গ শিল্পীরা। চলতি বছরেও অস্কারের তালিকায় নেই কোনো কৃষ্ণাঙ্গ বা সংখ্যালঘু জাতিগোষ্ঠীর সদস্য। এ নিয়ে প্রবল সমালোচনায় পড়েছে এ বছরের অস্কার পুরস্কার। এরই মধ্যে বেশ ক’জন খ্যাতিমান চলচ্চিত্র নির্মাতা ও শিল্পী অস্কার বর্জনের ঘোষণা দিয়েছেন। ২৮ ফেব্রুয়ারির অস্কার অনুষ্ঠানে যাবেন না বলে জানিয়েছেন পরিচালক স্পাইক লি, অভিনেতা উইল স্মিথ এবং অভিনেত্রী জাডা পিংকেট স্মিথ।
প্রতি বছর অস্কার পুরস্কারের জন্য প্রার্থী মনোনয়ন এবং পুরস্কার দিয়ে আসছে যুক্তরাষ্ট্রের অ্যাকাডেমি অব মোশন পিকচার আর্টস অ্যান্ড সায়েন্সেস। অ্যাকাডেমির সভাপতি শেরিল বুন ইস্যাক্স সম্প্রতি ঘোষণা দিয়েছেন, অ্যাকাডেমির পরিচালনা কমিটিতে তিনটি নতুন পদ যোগ করা হবে। এই তিন পদে জাতিসত্তার বৈচিত্র্য রাখা হবে। এমনকি দীর্ঘদিন নিষ্ক্রিয় আছেন পরিচালনা কমিটির এমন সদস্যদের ভোটাধিকারও বাতিল করা হবে।অস্কারের জন্য মনোনীত তারকা ম্যাট ড্যামন নতুন এ সিদ্ধান্তের প্রশংসা করেছেন। তিনি বলেন, ‘সংখ্যালঘু ও নারীদের সংখ্যা বাড়াতে অ্যাকাডেমিকে আরও অনেক কিছু করতে হবে।’অস্কারের প্রবল সমালোচনার পর এবারের অনুষ্ঠান পরিকল্পনায় ব্যাপক পরিবর্তন আনা হয়েছে। এবারের অনুষ্ঠানটি উপস্থাপনা করবেন কৃষ্ণাঙ্গ অভিনেতা ক্রিস রক। বিবিসি
