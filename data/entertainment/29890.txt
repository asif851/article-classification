
পুতুল, পূজা, সাব্বির ও লুইপা—তাঁরা এ সময়ের শিল্পী। আধুনিক গানের শিল্পী হিসেবেই তাঁদের পরিচয়। রবীন্দ্রজয়ন্তী উপলক্ষে এবার তাঁরা গেয়েছেন রবীন্দ্রসংগীত। পুতুল গেয়েছেন ‘দিবস রজনী আমি যেন কার’ ও ‘চোখে আমার তৃষ্ণা’, পূজা গেয়েছেন ‘তুমি কোন কাননের ফুল’ ও ‘যে তোমায় ছাড়ে ছাড়ুক’, সাব্বির গেয়েছেন ‘পাগলা হাওয়ার বাদল-দিনে’ ও ‘ক্লান্তি আমার ক্ষমা করো প্রভু’ আর লুইপা গেয়েছেন ‘একি লাবণ্যে পূর্ণ প্রাণ’ ও ‘এসো শ্যামল সুন্দর’। গানগুলোতে তাঁরা আগেই কণ্ঠ দিয়েছেন। এবার একুশে টিভির একটি অনুষ্ঠানে থাকছে গানগুলো।
‘প্রাণের মাঝে আয়’ নামের এই অনুষ্ঠানটি ধারণ করা হবে আজ শনিবার দুপুরে। আর অনুষ্ঠানটি দেখানো হবে কাল রোববার রাত আটটায়। এমনটাই জানালেন অনুষ্ঠানটির প্রযোজক ইসরাফিল শাহীন।
