
• বাংলাদেশের দুজন জনপ্রিয় অভিনেতার বিপরীতে অভিনয় করছেন রাইমা সেন। • ছবির নাম ‘সিতারা’। • রাইমা সেন ছবিতে ফজলুর রহমান বাবুর স্ত্রী আর জাহিদ হাসানের প্রেমিকা।
ভারতের বাংলা ও হিন্দি চলচ্চিত্রের অন্যতম জনপ্রিয় নায়িকা রাইমা সেন। ১৯৯৯ সালে ‘গডমাদার’ ছবিতে অভিনয়ের মধ্য দিয়ে তাঁর অভিষেক। বাংলা ও হিন্দি ছবির পাশাপাশি তামিল এবং মালয়ালাম ছবিতেও অভিনয় করেছেন। মুক্তিযুদ্ধের প্রেক্ষাপট নিয়ে বছর তিনেক আগে নির্মিত ‘চিলড্রেন অব ওয়ার: নাইন মান্থস টু ফ্রিডম’ ছবিটি বাংলাদেশে মুক্তি পায় ‘যুদ্ধশিশু’ নামে। এই ছবিতে অভিনয় করেন তিনি। এবার বাংলাদেশের দুজন জনপ্রিয় অভিনেতার বিপরীতে অভিনয় করছেন রাইমা সেন। ছবির নাম ‘সিতারা’। পরিচালক আশীস রায়। ছবিতে নাম ভূমিকায় অভিনয় করছেন রাইমা সেন। তিনি ছবিতে ফজলুর রহমান বাবুর স্ত্রী আর জাহিদ হাসানের প্রেমিকা। ‘সিতারা’ ছবির শুটিং হচ্ছে ভারতের কোচবিহারে, তিস্তার পারে আর চর এলাকায়। শুটিংস্পট থেকে প্রথম আলোর সঙ্গে কথা বলেন তিনি।
এবারই প্রথম বাংলাদেশের কোনো অভিনেতার বিপরীতে কাজ করছেন?একদমই তাই। পাঁচ দিন হলো শুটিং করছি। এই ছবিতে কাজ করার ক্ষেত্রে জাহিদ ভাই (জাহিদ হাসান) আমাকে খুব সহযোগিতা করছেন। তাঁর সঙ্গে কাজ করে ভীষণ ভালো লাগছে।
জাহিদ হাসানের কোনো কাজ দেখেছেন?না, আগে তাঁর কোনো কাজ দেখা হয়নি।
আপনার নানি সুচিত্রা সেনের বাড়ি বাংলাদেশে। মা মুনমুন সেন ও নানি সুচিত্রা সেনের কাছ থেকে বাংলাদেশ সম্পর্কে কিছু জেনেছেন?বাংলাদেশ সম্পর্কে তেমন কিছুই জানি না। বাংলাদেশে সেভাবে যাওয়া হয়নি। ছোটবেলায় মায়ের সঙ্গে কয়েকবার গিয়েছিলাম। সেসব এখন আর মনে নেই।
আপনার বর্তমান কাজ সম্পর্কে বলুন।জানুয়ারিতে কে কে মেননের সঙ্গে ‘ভদকা ডায়েরিজ’ আর এই ফেব্রুয়ারিতে কুলদীপ পাটওয়েলের ‘আই ডোন্ট ডু ইট’ মুক্তি পেয়েছে। মার্চে হিন্দি ছবি ‘থ্রি দেব’, আরও পরে ‘বানারসি’ ছবি মুক্তি পাবে। এখন কলকাতায় তিন-চারটা বাংলা ছবির করছি।
বলিউডে আপনার প্রিয় সহশিল্পী কে?কে কে মেনন। কাজ করতে চান, এমন নায়ক কে? আমি রণবীর কাপুরের সঙ্গে কাজ করতে চাই। সে আমার খুব প্রিয় নায়ক। ‘বরফি’ ছবিটি দেখে তার ফ্যান হয়ে যাই। এত ভালো অভিনেতা, তার ছবিটি দেখে মুগ্ধ হয়েছিলাম। তবে তার সঙ্গে এখনো দেখা হয়নি।
কলকাতা আর মুম্বাই দুই জায়গায় কাজ করছেন। কীভাবে সমন্বয় করেন?শেষ তিন-চার বছর কলকাতায় আছি। তার আগে অনেকটা সময় মুম্বাইয়ে ছিলাম। সেখানেও বাড়ি আছে।
অবসরে কী করেন?পরিবারের সঙ্গে ঘোরাঘুরি করি। মা-বাবা-রিয়ার সঙ্গে বেড়াতে ভালোবাসি। ছবি দেখি। বই পড়ি। জিমে যাই। এগুলো কিন্তু শুটিংয়ের মাঝে করা হয় না। আমি খেতে ভালোবাসি।
আপনি ভোজনরসিকও?ভীষণ ভোজনরসিক। কোচবিহারে শুটিং করতে এসে খুব খাচ্ছি।
কোন খাবার বেশি পছন্দ? বাঙালি ঘরোয়া খাবার বেশি পছন্দ করি।
নিজে রান্না করতে পারেন?রিয়া খুব ভালো রান্না করতে পারে, আমি শুধু খাই। আমি রাঁধতে পারি না। রান্নার প্রতি আমার আগ্রহ নেই।
কিসে বেশি আগ্রহ?শুধু অভিনয়। আমি অভিনয়টাই করছি।
কোন ছবিতে অভিনয়ের স্বপ্ন দেখেন? ঐতিহাসিক ঘটনা অবলম্বনে কোনো কাজের স্বপ্ন দেখি, ‘যোধা-আকবর’ টাইপের।
আপনার মা মুনমুন সেন রাজনীতিতে যোগ দিয়েছেন। আপনারও ইচ্ছা আছে?আমি ছবি করছি। এটা নিয়েই ব্যস্ত থাকতে চাই। ভবিষ্যতের কথা তো আর বলা সম্ভব না। আগে দেখি মা কী করেন। তারপর না হয় সিদ্ধান্ত নেব।
(সাক্ষাৎকারের আরেকটি অংশ পড়ুন আগামীকালের প্রথম আলো ছাপা পত্রিকার বিনোদন পাতায়)
