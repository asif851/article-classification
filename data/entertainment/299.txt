

এ বছরের এই সময়সীমার মধ্যে কোন কোন গান মন ছুঁয়ে মস্তিষ্কে আটকে গেছে, তা বলা হয়তো খুব সহজ। কারণ সংখ্যাটা বেশি নয়। হতে পারে অনেক শিল্পীই অনেক অনেক গান গেয়েছেন, অ্যালবাম প্রকাশ করেছেন। কিন্তু চার মাসে হাতে গুনে তিনজন শিল্পীর চারটা গান মাথায় গুনগুন করার কথা। বিলবোর্ড ম্যাগাজিনের ‘হিট’ গানের তালিকা দেখলে তো তা-ই মনে হয়। বছরের শুরুর চার মাসের ‘হিট’ শিল্পীর তালিকায় আছেন এড শিরান, কামিলা কাবেল ও ড্রেইক।

শিরানের দখলে চার সপ্তাহ
ব্রিটিশ গায়ক এড শিরানের ডিভাইড অ্যালবামের গান ‘পারফেক্ট’। প্রেমিকার জন্য এই গান গেয়েছেন তিনি। আরেকটি রেকর্ডে তাঁর এই গানের সঙ্গে কণ্ঠ মিলিয়েছেন মার্কিন পপতারকা বিয়ন্স। সেই গান নতুন বছরের শুরু থেকে টানা তিন সপ্তাহ রাজত্ব করল গানের জগতে। বিলবোর্ড-এর শীর্ষ ১০০ গানের তালিকায় শিরান ও বিয়ন্সের দ্বৈত কণ্ঠের ‘পারফেক্ট’ গত বছরের ডিসেম্বর মাসের শেষ তিন সপ্তাহেও শীর্ষেই ছিল। মোট হিসাব করলে টানা ছয় সপ্তাহ এই গান শীর্ষস্থান দখল করে ছিল। তবে এই দ্বৈত গানকে টপকে শিরানের মূল ‘পারফেক্ট’ গানটি চতুর্থ সপ্তাহে শীর্ষে চলে আসে।
ড্রেইক হারলেন ড্রেইকের কাছে
একটি গান ‘গড’স প্ল্যান’ দখল করে ছিল টানা এগারো সপ্তাহ। বিলবোর্ড ম্যাগাজিনের শীর্ষস্থান থেকে যেন নামতেই চাইছিল না কানাডিয়ান র‍্যাপার ড্রেইকের এই গান। ‘হাভানা’-কে পেছনে ফেলে ‘গড’স প্ল্যান’ ১০০ গানের তালিকায় শীর্ষে উঠে যায়। এর আগে ২০১৬ সালে ড্রেইকেরই আরেকটি গান ‘ওয়ান ড্যান্স’ শীর্ষে ছিল টানা দশ সপ্তাহ। সেই রেকর্ড ভেঙে এগারো সপ্তাহ রাজত্ব করল ‘গড’স প্ল্যান’। এই গানের মিউজিক ভিডিওর বাজেট ছিল প্রায় ১০ লাখ মার্কিন ডলার। কিন্তু ভিডিও নির্মাণ করতে গিয়ে এর পুরোটাই বিভিন্ন জায়গায় দান করে দিয়েছেন ড্রেইক। ভিডিওতে সত্যিকারের ওই দৃশ্যগুলো আবেগী করে দেয়। হয়তো এ জন্যই এগারো সপ্তাহ বিশ্বসংগীতের মঞ্চ মাতিয়ে রেখেছে এই এক গান। ‘গড’স প্ল্যান’-এর বারোতম সপ্তাহটা হাতছাড়া হয়ে গেল ড্রেইকের আরেক গান ‘নাইস ফর হোয়াট’-এর জন্য। গত সপ্তাহে এটি ছিল বিলবোর্ড তালিকায় শীর্ষস্থানে। আর ‘গড’স প্ল্যান’ নেমে আসে দ্বিতীয় স্থানে। নিজের কাছে নিজেই হেরে গেলেন ড্রেইক!
অভিষেকেই শীর্ষে কামিলা
মার্কিন-কিউবান শিল্পী কামিলা কাবেল এ বছর প্রকাশ করেছেন তাঁর প্রথম অ্যালবাম কামিলা। এই অ্যালবামের ‘হাভানা’ গানটি বেশ জনপ্রিয় হয়েছে খুব কম সময়ে। অ্যালবাম প্রকাশের প্রথম সপ্তাহেই বাজিমাত করেছে ‘হাভানা’। ‘পারফেক্ট’-কে ছাড়িয়ে জায়গা করে নেয় কামিলার এই গান। চড়ে যায় বিলবোর্ড তালিকার শীর্ষে। গানটিতে র‍্যাপ গেয়েছেন মার্কিন র‍্যাপার ইয়াং থাগ।
সৈয়দা সাদিয়া শাহরীন
রোলিং স্টোন ও বিলবোর্ড ম্যাগাজিন অবলম্বনে
