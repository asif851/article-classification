
হাবিব এবার নতুন গান গেয়েছেন। গানটি তিনি তৈরি করেছেন পয়লা বৈশাখ উপলক্ষে। গানের শিরোনাম ‘ঝড়’। মজার ব্যাপার হলো, হাবিবের গানের মিউজিক ভিডিওতে মডেল হয়েছেন বাবা ফেরদৌস ওয়াহিদ। জানা গেছে, এই মিউজিক ভিডিওর গল্পে হাবিবের প্রেমিকা শার্লিনা হোসেন। ফেরদৌস ওয়াহিদ এই প্রেমিকার বাবা। মেয়েকে হাবিবের কাছ থেকে উদ্ধার করার জন্য অদিত আর তৌফিককে নিয়ে হাবিবের ওপর ঝাঁপিয়ে পড়েন। হাবিবকে রক্ষা করতে চায় তার সহকারী প্রীতম হাসান! তবে শেষ পর্যন্ত কী হলো, তা জানার জন্য অপেক্ষা করতে হবে পয়লা বৈশাখ পর্যন্ত।
মিউজিক ভিডিওটি এখনো আসেনি। কিন্তু এরই মধ্যে তা নিয়ে বেশ আলোচনা হচ্ছে। এবার ছেলের গানের ভিডিওতে জনপ্রিয় সংগীতশিল্পী ফেরদৌস ওয়াহিদ অভিনয়ের পর তা ভিন্নমাত্রা পেয়েছে। ‘ঝড়’ গানটি তৈরি করছে গানচিল।
হাবিব ওয়াহিদ বলেন, ‘গানের সঙ্গে মিল রেখে ভিডিওতে নতুন কিছু দেওয়ার চেষ্টা করছি। তার অংশ হিসেবে গল্প সাজানো হয়েছে। এবারই প্রথম আমার গানের ভিডিওতে মডেল হয়েছেন বাবা। তা-ও আবার আমার গার্লফ্রেন্ডের বাবার ভূমিকায়! মেয়েকে রক্ষা করার জন্য আমার ওপর হামলা করেন অদিত আর তৌফিককে নিয়ে। তাদের সঙ্গে মারামারির দৃশ্যটি দারুণ উপভোগ করেছি।’
ফেরদৌস ওয়াহিদ বলেন, ‘এটা ব্যতিক্রমী একটি কাজ হয়েছে। গল্পটি পুরান ঢাকার একটি পরিবার আর একজন প্রেমিকের! আমি হাবিবের গার্লফ্রেন্ডের বাবার চরিত্রে অভিনয় করেছি। সব মিলিয়ে খুব মজার অভিজ্ঞতা হয়েছে। আশা করি, সবাই উপভোগ করবেন।’
কথা লিখেছেন সুহৃদ সুফিয়ান। সুর ও সংগীত পরিচালনা করেছেন হাবিব নিজেই। ‘ঝড়’ গানের ভিডিওটি পরিচালনা করেছেন তানিম রহমান অংশু।
শার্লিনা হোসেন এর আগে হাবিবের ‘চলো না’ গানের মডেল হয়েছেন।
