
৭১তম কান চলচ্চিত্র উৎসবের কান ক্ল্যাসিকস বিভাগে দেখানো হবে স্ট্যানলি কুবরিকের কালজয়ী ছবি ‘২০০১: আ স্পেস অডিসি’র একটি অপ্রকাশিত সংস্করণ। ছবিটি এ বছর মুক্তির ৫০ বছর পূর্তি করতে যাচ্ছে। আগামী ১২ মে উৎসবের কান ক্ল্যাসিকসে এই ছবির বিশেষ এই সংস্করণটি প্রদর্শিত হবে। প্রদর্শনীর আগে ছবিটি নিয়ে পরিচিতিমূলক বক্তব্য দেবেন ব্রিটিশ নির্মাতা ক্রিস্টোফার নোলান।
২০০১: আ স্পেস অডিসি ছবিটি মুক্তি পায় ১৯৬৮ সালে। মুক্তির পরপরই এটি দারুণ আলোচিত হয়। সময়ের চেয়ে এগিয়ে থাকা ছবিটি হয়ে ওঠে চলচ্চিত্র ইতিহাসের অংশ। এর আগেই স্পার্টাকাস ও ললিতার মতো ছবি নির্মাণ করেছিলেন স্ট্যানলি কুবরিক। আর ‘২০০১: আ স্পেস অডিসি’র মধ্য দিয়ে কুবরিক নিজেই নিজের গণ্ডি ছাড়িয়ে যান। ছবিটিকে দ্য মুভিং আর্টস ফিল্ম জার্নাল ২০১০ সালে সর্বকালের সেরা ছবির খেতাব দিয়েছে। এই ছবির অপ্রকাশিত বিশেষ সংস্করণটির উদ্বোধনী প্রদর্শনী কান উৎসবে হওয়ার পর আগামী ১৮ মে থেকে যুক্তরাষ্ট্রের বিভিন্ন প্রেক্ষাগৃহে মুক্তি পাবে।
কান চলচ্চিত্র উৎসব কর্তৃপক্ষের পাঠানো বিবৃতি থেকে জানা যায়, ‘২০০১: আ স্পেস অডিসি’র ৫০ বছর পূর্তির বিশেষ প্রদর্শনীতে উপস্থিত থাকবেন স্ট্যানলি কুবরিকের পরিবারের সদস্যরা। এই নির্মাতা ১৯৯৯ সালের ৭ মার্চ ৭০ বছর বয়সে মারা যান।
এদিকে বিশেষ প্রদর্শনীর বক্তা ক্রিস্টোফার নোলান নিজেও স্ট্যানলি কুবরিকের কাজ দ্বারা বেশ প্রভাবিত। ৪৭ বছর বয়সী নোলান এ বছর প্রথমবারের মতো অংশ নিতে যাচ্ছেন কান চলচ্চিত্র উৎসবে। ৭১তম কান চলচ্চিত্র উৎসবের বিশেষ এই আয়োজনের অংশ হতে পেরে নোলান বলেন, ‘সিনেমা নিয়ে আমার স্বপ্ন দেখার শুরুর দিকের স্মৃতিগুলো স্ট্যানলি কুবরিককে ঘিরে। এখনো মনে পড়ে, বাবার সঙ্গে লন্ডনের লেইসেস্টার স্কয়ার থিয়েটারে বসে ২০০১: আ স্পেস অডিসি দেখার দিনটির কথা। সেই ছবির অপ্রকাশিত একটি বিশেষ সংস্করণের প্রদর্শনীর অংশ হতে যাচ্ছি আমি, এটি আমার জন্য গৌরবের ব্যাপার।’
এই প্রদর্শনী ছাড়াও ‘ইনসেপশন’ ছবির নির্মাতা নোলান একটি বিশেষ মাস্টারক্লাসও পরিচালনা করবেন এবারের কান উৎসবে। মাস্টারক্লাসটি হবে ১৩ মে।
