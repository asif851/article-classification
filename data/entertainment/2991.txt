
২০১৫ সালে মিরা রাজপুতকে বিয়ে করেন বলিউড অভিনেতা শহীদ কাপুর। এই বছরই কন্যাসন্তানের মা-বাবা হয়েছেন এই দম্পতি। কিন্তু আজ পর্যন্ত কোনো টিভি অনুষ্ঠানে দেখা যায়নি মিরাকে। এবার করণ জোহরের সেলিব্রেটি টক শো ‘কফি উইথ করণ’-এ আসছেন তাঁরা। সম্প্রতি শুরু হয়েছে জনপ্রিয় এই টক শোর পঞ্চম মৌসুমের প্রচার। ‘কফি উইথ করণ’-এ শহীদ-মিরা পর্বের শুটিং ইতিমধ্যে শেষ হয়েছে। কিন্তু এটি এখনই প্রচার করতে চাইছেন না করণ। বরং দর্শককে উৎ​সুক করে রাখা হয়েছে। এটাই নাকি এই মৌসুমের সেরা পর্বগুলোর একটি। করণের ইচ্ছে, নতুন বছরটা তিনি শুরু করবেন এই দম্পতিকে দিয়ে। শহীদ-মিরার এই পর্বটি টিভিতে প্রচার হওয়ার কথা আগামী জানুয়ারির ১ তারিখে। এই অনুষ্ঠানের মধ্য দিয়েই প্রথমবারের মতো দর্শকের সামনে আসছেন তিনি। করণের এই অনুষ্ঠানে হাজির হয়েছিলেন কারিনা কাপুর খান ও সোনম কাপুরও। সেই অংশটুকুও এখনো প্রচারিত হয়নি। শহীদ-মিরার পর্ব ১ জানুয়ারি দেখানো না হলে দুই কাপুর–কন্যার পর্ব দেখানো হতে পারে। বলিউড বাবল।
