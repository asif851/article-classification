
ত্রয়োদশ ঢাকা আন্তর্জাতিক চলচ্চিত্র উৎসব শুরু হচ্ছে আজ শুক্রবার। জাতীয় জাদুঘর মিলনায়তনে উৎসব উদ্বোধন করা হবে বিকেল চারটায়। উৎসবের আয়োজক প্রতিষ্ঠান রেইনবো চলচ্চিত্র সংসদের সভাপতি ও উৎসব পরিচালক আহমেদ মুজতবা জামাল জানান, এবার উৎসবে অংশ নিচ্ছে বাংলাদেশসহ বিশ্বের ৫৮টি দেশের ১৭৮টি চলচ্চিত্র। উৎসব চলবে ১৮ জানুয়ারি পর্যন্ত। উৎসবের ছবিগুলোর প্রদর্শনী হবে শাহবাগের কেন্দ্রীয় গণগ্রন্থাগারের শওকত ওসমান স্মৃতি মিলনায়তন, জাতীয় জাদুঘরের প্রধান মিলনায়তন ও সুফিয়া কামাল মিলনায়তন; ধানমন্ডির আলিয়ঁস ফ্রঁসেজ দো ঢাকার মিলনায়তন এবং ইএমকে সেন্টারে। ঢাকা বিশ্ববিদ্যালয়ের সিনেট ভবনে ‘সিনেমায় নারী’ শিরোনামে আয়োজন করা হয়েছে আন্তর্জাতিক সম্মেলন। দুদিনের এই সম্মেলন উদ্বোধন করা হবে আজ সকাল সাড়ে নয়টায়।উৎসবে প্রতিযোগিতা বিভাগে অংশ নিচ্ছে অস্ট্রেলিয়া ও এশিয়ার ২৩টি চলচ্চিত্র। রেট্রোস্পেকটিভ বিভাগে থাকছে ইরানের চলচ্চিত্রকার আসগর ফরহাদির চারটি চলচ্চিত্র এবং ফরাসি চলচ্চিত্রকার অলিভিয়ার আসায়েসের তিনটি চলচ্চিত্র। চিলড্রেনস বিভাগে থাকছে ছয়টি শিশুতোষ চলচ্চিত্র। উইমেন ফিল্ম মেকারস বিভাগে নারী নির্মাতাদের নির্মিত ৪১টি চলচ্চিত্র দেখানো হবে। উৎসব উপলক্ষে ঢাকায় আসছেন বিভিন্ন দেশের অর্ধশতাধিক চলচ্চিত্র ব্যক্তিত্ব।
