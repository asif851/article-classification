
টুডি ও থ্রিডি ফরম্যাটে ‘গডজিলা’ ছবিটি মুক্তি পেয়েছে চলতি মাসের মাঝামাঝিতে। মুক্তির পর বিশ্বের বিভিন্ন দেশে দারুণ ব্যবসা করেছে ছবিটি। এরই মধ্যে ২০১৪ সালের সবচেয়ে বেশি আয় করা ছবির তালিকায় শীর্ষে উঠে এসেছে ‘গডজিলা’র নাম। ছবিটির সাফল্যের রেশ শেষ হতে না হতেই সম্প্রতি এর তিনটি সিক্যুয়েল তৈরির ঘোষণা দেওয়া হয়েছে।এরই মধ্যে ব্রিটিশ চলচ্চিত্র নির্মাতা গ্যারেথ এডওয়ার্ডস পরিচালিত ‘গডজিলা’ ছবির সিক্যুয়েল তৈরির কাজ শুরু হয়ে গেছে। তিনটি সিক্যুয়েলেরই পরিচালকের আসনে থাকছেন গ্যারেথ এডওয়ার্ডস। সম্প্রতি এক খবরে এ তথ্য জানিয়েছে ইয়াহু নিউজ।সায়েন্স ফিকশন মনস্টার ঘরানার ‘গডজিলা’ ছবিটি যুক্তরাষ্ট্রে মুক্তি পেয়েছে ১৬ মে। এর বিভিন্ন চরিত্রে অভিনয় করেছেন অ্যারন টেইলর-জনসন, কেন ওয়ান্টাবি, এলিজাবেথ ওলসেন, স্যালি হকিন্স, ব্রায়ান ক্র্যান্সটন প্রমুখ। ১৬০ মিলিয়ন ডলার বাজেটের ছবিটির ঝুলিতে এরই মধ্যে জমা পড়েছে প্রায় ২০০ মিলিয়ন ডলার।

