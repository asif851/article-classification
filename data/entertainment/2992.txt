
বলিউডের তারকা ‘মেগাস্টার’ অমিতাভ বচ্চন কলকাতায় ভিক্টোরিয়া মেমোরিয়ালে এসে আবেগে আপ্লুত হলেন। অমিতাভ এ প্রসঙ্গে বলেছেন, ‘প্রথম জীবনে যখন কলকাতায় চাকরি করতাম, তখন আমার অভিনেতা হওয়ার স্বপ্ন বা শখ উঁকি দেয়। সেদিন এই ভিক্টোরিয়া মেমোরিয়ালের ঐতিহাসিক স্ট্যাচুর সামনে দাঁড়িয়ে ছবি তুলেছিলাম, চলচ্চিত্র নির্মাতাদের কাছে নিজের ছবি পাঠানোর জন্য। সঙ্গে ছিল আমার ভাই অজিতাভ বচ্চন।’অমিতাভ বচ্চন বলেন, ‘আজ তা অতীত। কিন্তু সেই স্মৃতি এখনো মনে জেগে আছে। অভিনয়ের কথা মনে পড়লে ভেসে ওঠে সেদিনের সেই ভিক্টোরিয়া মেমোরিয়ালের সামনে ছবি তোলার স্মৃতি।’গতকাল মঙ্গলবার সন্ধ্যায় প্রখ্যাত ক্রিকেটার সৌরভ গাঙ্গুলির স্ত্রী ডোনা গাঙ্গুলির নাচের স্কুল ‘দীক্ষা মঞ্জুরি’র ১৬তম বার্ষিক অনুষ্ঠানে প্রধান অতিথি ছিলেন অমিতাভ বচ্চন। কলকাতার ভিক্টোরিয়া মেমোরিয়াল চত্বরে আয়োজিত এ অনুষ্ঠানে আরও উপস্থিত ছিলেন সৌরভ গাঙ্গুলি, ডোনা গাঙ্গুলিসহ অনেকে।অমিতাভ বচ্চনের প্রতিকৃতি এঁকেছেন ‘দীক্ষা মঞ্জুরি’ স্কুলের এক শিক্ষার্থী। অনুষ্ঠানে অমিতাভের হাতে তা তুলে দেওয়া হয়।অমিতাভ বচ্চন আরও বলেন, ‘এখনো আমার প্রিয় কলকাতার ফুচকার সেই তেঁতুল জল। ওই সময় খুব ফুচকা খেতাম। বেশি খেতাম তেঁতুল জল। এখনো এসব স্মৃতি আমাকে তাড়িয়ে বেড়ায়।’অনুষ্ঠানে ‘দীক্ষা মঞ্জুরি’র শিল্পীদের ওডিশি নৃত্যানুষ্ঠান উপভোগ করেন অমিতাভ।
