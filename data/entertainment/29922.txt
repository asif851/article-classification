

‘এনজি শট’ মানে ‘নট গুড শট’। অভিনয়শিল্পীরা শুটিংয়ের সময় প্রায়ই এ ঘটনার মুখোমুখি হন। সেই অভিজ্ঞতা কখনো বিরক্তির, কখনো মজার আবার কখনো-বা মধুর। এই বিভাগে আজ জেনে নিন অভিনেত্রী বুবলীর এনজি শটের মজার স্মৃতি।

ঘটনাটি ঘটে শামিম আহমেদ পরিচালিত বসগিরি ছবির সেটে। সে ছবির শুটিং হচ্ছিল এফডিসির মান্না ডিজিটাল কমপ্লেক্সের সামনের চত্বরে। দৃশ্যটি ছিল এমন—হিরোইন মেজাজ খারাপ করে একটা গাড়িতে করে নেমে আসবেন। তাঁর এক হাতে পিস্তল ও আরেক হাতে ড্রাইভ করে দ্রুত আসবেন। গাড়ি থামিয়ে দরজা খুলে বের হবেন তিনি। তো শুটিং ইউনিট সবাই রেডি। ক্যামেরা চলছে। গাড়ি এসে থামল। এক হাতে পিস্তল ও অন্য হাতে দিয়ে গাড়ি চালিয়ে আসছি। প্রচণ্ড রাগ করে দরজা খুলব। কিন্তু দেখা গেল দরজা আর খুলছে না। ডিরেক্টর বললেন, ‘কাট’। শট হয়ে গেল এনজি। দ্বিতীয়বার শট নিতে গিয়েও দেখা গেল একই দশা। এবার তৃতীয়বার যখন দরজা খুলে বের হব তখন দেখা গেল পিস্তল হাতে নিতে আমার মনে নেই। তৃতীয় শটও হলো এনজি। চতুর্থবার শটটি ওকে হলো। পুরোনো ধরনের স্পোর্টস গাড়ি হওয়ার কারণে দরজা বারবার আটকে যাচ্ছিল। এটি ছিল আমার প্রথম ছবি। একদিকে প্রথম ছবি, অন্যদিকে বারবার এনজি শট হচ্ছে। একটু টেনশন হচ্ছিল।অনুলিখিত
 
