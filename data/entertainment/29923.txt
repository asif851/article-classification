
বছর শেষে বেড়েছে ছবি মুক্তির হার। দর্শকের সাড়াও বেশ। দেশের চলচ্চিত্রের জন্য সুবাতাসই বলা যায়। এ কারণেই সম্প্রতি মুক্তি পাওয়া কয়েকটি ছবি ও মুক্তির অপেক্ষায় থাকা ছবিগুলো নিয়ে চলচ্চিত্র-সংশ্লিষ্ট ব্যক্তিরা বেশ আশাবাদী হয়ে উঠেছেন। এ বছরের অক্টোবরে ঢাকা অ্যাটাক ছবি মুক্তির মধ্য দিয়ে সিনেমাপাড়ার চিত্র অনেকটাই বদলেছে। তবে সেই সাফল্যকে আরও এগিয়ে নেওয়াটা নির্ভর করছে ডিসেম্বরে মুক্তি পাওয়া ছবিগুলোর দর্শক গ্রহণযোগ্যতার ওপর।
প্রযোজক ও পরিবেশক সমিতির নিবন্ধনী খাতা থেকে জানা গেছে, চলতি মাসে ছয়টি ছবি মুক্তি পাচ্ছে। এর মধ্যে ১ ডিসেম্বর মুক্তি পেয়েছে হালদা। ৮ ডিসেম্বর দেশীয় ছবি চল পালাই-এর সঙ্গে মুক্তি পাচ্ছে বিনিময় চুক্তিতে আনা কলকাতার ছবি ককপিট। অন্তর জ্বালা ও পরানের পাখি ছবি দুটি মুক্তি পাচ্ছে ১৫ ডিসেম্বর, ২২ ডিসেম্বর ইনোসেন্ট লাভ এবং আঁখি ও তার বন্ধুরা। বছরের শেষ ছবি হিসেবে ২৯ ডিসেম্বর মুক্তি পাচ্ছে গহীন বালুচর।
ঢাকা অ্যাটাক-এর পর মুক্তির আগেই আলোচনায় চলে এসেছে হালদা, অন্তর জ্বালা, গহীন বালুচরসহ আরও কয়েকটি ছবি। হালদা মুক্তির পর দর্শকের সাড়া অব্যাহত রয়েছে। চলচ্চিত্র-সংশ্লিষ্ট অনেকেই মনে করছেন, ডিসেম্বর মাসে যে ছবিগুলো মুক্তি পাচ্ছে, সেগুলোর সাফল্য-ব্যর্থতার ওপরেই অনেকটা নির্ভর করছে নতুন বছরের চলচ্চিত্রের পথচলা।
তবে বছরের শেষ কয়েকটি ছবি নিয়ে বেশ আশাবাদী পরিচালক সমিতির সভাপতি মুশফিকুর রহমান গুলজার। তিনি বলেন, ‘বছরের শেষে এসে আমরা চলচ্চিত্র নিয়ে বেশ আশাবাদী হয়ে উঠছি। কেননা এরই মধ্যে মুক্তিপ্রাপ্ত বেশ কয়েকটি ছবি দর্শকেরা পছন্দ করেছেন। ডিসেম্বর মাসের ছবিগুলো নিয়েও দর্শকের আলাদা আগ্রহ দেখছি।’ তিনি মনে করেন, নতুন বছরে বাংলাদেশের ছবি একটি ভালো পরিণতির দিকে যাবে। কেননা নতুন অনেক প্রযোজক ও পরিচালক আসছেন। প্রেক্ষাগৃহ ব্যবস্থাপনা নিয়েও কাজ করছেন তাঁরা।
চলতি বছরের নভেম্বর পর্যন্ত ঢাকা থেকে ৫৫টি ছবি মুক্তি পেয়েছে। এগুলোর মধ্যে রাজনীতি, রংবাজ, অহংকারসহ আরও বেশ কিছু ছবি মোটামুটি এবং যৌথ প্রযোজনার নবাব, বস ২, ডুব ছবিগুলো বেশ আলোচনা তৈরি করতে পেরেছিল। আশা করা যাচ্ছে, বছরের শেষটা ভালো হবে। তাহলে বলা যাবে, বছরটা বাংলা ছবির জন্য ভালোই ছিল।
