
ছেলে হর্ষবর্ধনের জন্যই নাকি অস্কারজয়ী সিনেমা ‘স্ল্যামডগ মিলিয়নিয়ার’ এ অভিনয় করেছিলেন বলিউড অভিনেতা অনিল কাপুর। কিছুদিন আগে যুক্তরাজ্যের ব্রিটিশ ফিল্ম ইনস্টিটিউটে এক অনুষ্ঠানে বিশেষ অতিথি হয়ে এসেছিলেন বলিউডের এই অভিনেতা। সেখানেই তিনি এ কথা জানান।
বলিউড অভিনেতা অনিল কাপুর কি কখনো ভেবেছিলেন তাঁর অভিনীত কোনো ছবি অস্কার জিতবে? আর এই ঘটনা যে হঠাৎ করেই ঘটবে তা কে জানত? ২০০৮ সালে ড্যানি বোয়েলের ‘স্লামডগ মিলিয়নিয়ার’-এ অভিনয়ের প্রস্তাব পেয়েও তাই খুব একটা আগ্রহ দেখাননি অনিল কাপুর। কারণ, বলিউডি এই অভিনেতার কাছে ড্যানি তখন পর্যন্ত সম্পূর্ণ অচেনা এক ব্যক্তি। শুধু কি তাই, এর আগে পর্যন্ত নাকি এই নির্মাতার নামও শোনেননি অনিল। ছেলে হর্ষবর্ধনের কথা রাখতেই এই সিনেমায় অভিনয় করেছিলেন বলে জানান অনিল কাপুর। ছেলের কথা না শুনলে কী ভুলটাই না হতো। এই ছবির মাধ্যমেই যে হলিউডে দুয়ার খুলে যায় তাঁর।‘স্লামডগ মিলিয়নিয়ার’ ছবিতে অভিনয়ের প্রস্তাব পাওয়ার পর অনিল তাঁর ছেলেকে বলেছিলেন, ‘কোনো এক ড্যানি বোয়েল আমাকে তাঁর ছবিতে নিতে চায়। কে সে?’ বাবার এমন প্রশ্ন শুনে ছেলেও অবাক হয়েছিলেন। কারণ, অনিল না জানলেও হর্ষবর্ধন ঠিকই জানতেন ড্যানি বোয়েলের খ্যাতি। অনিলের আগে যে তাঁর ছেলে ‘স্লামডগ মিলিয়নিয়ার’ এর চিত্রনাট্য পড়ে ফেলেছিলেন।অনিল জানান, ছেলের কারণেই চিত্রনাট্য পড়ার আগেই এই ছবিতে কাজ করতে রাজি হয়েছিলেন তিনি। কারণ তাঁর ছেলে চেয়েছিলেন বাবা এই ছবিতে কাজ করুক। অস্কার, বাফটা, গোল্ডেন গ্লোব ওই বছরের প্রায় সব অ্যাওয়ার্ড আসরেই সেরা পরিচালক হয়েছিলেন ড্যানি বোয়েল।‘স্লামডগ মিলিয়নিয়ার’-এ আরও অভিনয় করেছেন দেব প্যাটেল, ফ্রিদা পিন্টো ও ইরফান খান। হিন্দুস্থান টাইমস।
 
