
শ্রীলঙ্কান বংশোদ্ভূত বলিউডের তারকা অভিনেত্রী জ্যাকুলিন ফার্নান্দেজ তামিলনাড়ুর বন্যাদুর্গত মানুষের পাশে দাঁড়াবেন—এমন কথা দিয়েছিলেন। বন্যার্তদের সহায়তা করার জন্য এবার ‘হাউসফুল-তিন’, ‘ঢিশুম’ আর ‘আ ফ্লাইং জাঠ’—জ্যাকুলিনের এই তিন ছবির অভিনয়শিল্পী, কলাকুশলীসহ ছবিসংশ্লিষ্ট সবাই তাঁর এ মহৎ উদ্যোগের পাশে এসে দাঁড়িয়েছেন। তাঁরা সবাই মিলে তামিলনাড়ুর বন্যার্তদের ঘরবাড়ি নতুন করে তৈরি করতে আর্থিক সহায়তা করবেন।গত বছরের বন্যায় তামিলনাড়ুর অধিকাংশ লোকালয় প্লাবিত হয়ে গিয়েছিল। এই ভয়াবহ বন্যায় বৃদ্ধ, শিশু, নারীসহ অধিকাংশ মানুষই সহায়হীন হয়ে পড়েছিল। অনেকেরই মাথার ওপরের ছাদটুকু পর্যন্ত ছিল না।তামিলনাড়ুর বন্যার্তদের অসহায় অবস্থা দেখে জ্যাকুলিন বলেছেন, ‘অনেকেরই মাথার ওপরের ছাদটুকু পর্যন্ত নেই। বিষয়টা ভয়াবহ, হৃদয়বিদারক। আমার সহকর্মীরাও এমনটি ভেবেছেন। আর তাই তাঁরা সহযোগিতার হাত বাড়িয়ে দিয়েছেন।’জ্যাকুলিনের সঙ্গে তাঁর ম্যানেজার, সহকারী, তাঁর বিউটি স্পেশালিস্ট, এমনকি হেয়ার স্টাইলিস্টও যে যাঁর সাধ্যমতো জ্যাকুলিনের এই আহ্বানে সাড়া দিয়ে সহযোগিতার হাত বাড়িয়ে এগিয়ে এসেছেন।
তামিলনাড়ুর অসহায় মানুষদের সহায়তা করার জন্য জ্যাকুলিনের পাশে এসে দাঁড়িয়েছেন অভিষেক বচ্চন, জন আব্রাহামের মতো তারকারাও।এরই মধ্যে বন্যা-ত্রাণের বাস্তবতা নিজের চোখে দেখতে এবং সেখানে যা যা প্রয়োজন তা পর্যবেক্ষণ করতে চেন্নাইতে গিয়েছেন জ্যাকুলিন। আর বন্যা-ত্রাণ ও নতুন করে বাড়িঘর নির্মাণে আর্থিক সহায়তার উদ্যোগ নিয়ে ‘হ্যাবিট্যাট ফর হিউম্যানিটি’ নামের একটি এনজিওর সঙ্গেও যুক্ত হয়েছেন তিনি, যাতে করে বন্যার্তদের সহায়তা করার জন্য পর্যাপ্ত তহবিল সংগ্রহ করা সম্ভব হয়। এর আগে বন্যা-ত্রাণে এগিয়ে আসা জ্যাকুলিন ও তাঁর দল ১০ হাজার ঘরবাড়ি পুনর্নির্মাণ করবেন বলে খবর প্রকাশিত হয়েছিল।বর্তমানে বন্যার্তদের পুনর্বাসনের জন্য সেখানে চলমান উন্নয়নকাজের বিষয়টা সরেজমিনে দেখতে এই অভিনেত্রী চেন্নাইতেই আছেন।
