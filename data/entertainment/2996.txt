
‘নমস্তে ইন্ডিয়া...আমি কিম কার্দাশিয়ান ইন্ডিয়া আসছি...বিগ বসের ঘরে।’ সম্প্রতি এভাবেই এক বিবৃতির মাধ্যমে বিগ বস ৮ টিভি রিয়েলিটি শোয়ে অংশ নেবেন বলে নিশ্চিত করলেন মার্কিন রিয়েলিটি টিভি তারকা, মডেল ও অভিনেত্রী কিম কার্দাশিয়ান।প্রথমবারের মতো ভারত সফরে আসছেন ‘কুইন অব রিয়েলিটি টিভি’খ্যাত কিম কার্দাশিয়ান। ভারতে নিজের ব্র্যান্ডের সুগন্ধি উদ্বোধন করবেন তিনি। কিম শাড়ি পরে বিগ বসের ঘরে প্রবেশ করবেন ২২ নভেম্বর। সেখানে কয়েক দিন থাকারও সম্ভাবনা রয়েছে তাঁর। সম্প্রতি এক খবরে এ তথ্য জানিয়েছে যুক্তরাজ্যের ডেইলিমেইল ডটকম।ভারতের কালারস টিভি চ্যানেলে বিগ বস ৮ অনুষ্ঠানের প্রচার শুরু হয়েছে গত ২১ সেপ্টেম্বর। সম্প্রতি চ্যানেলটির একজন মুখপাত্র জানিয়েছেন, কিম স্পষ্ট জানিয়ে দিয়েছেন, শাড়ি পরে তিনি বিগ বসের ঘরে ঢুকতে চান। তিনি অনুষ্ঠান সঞ্চালক সালমান খান সম্পর্কে অনেক কিছু শুনেছেন। সালমানের সঙ্গে সাক্ষাতের জন্য মুখিয়ে আছেন ৩৪ বছর বয়সী কিম।এর আগেও বিগ বস অনুষ্ঠানে কিমকে নেওয়ার চেষ্টা করা হয়েছে। তবে ব্যাটে-বলে মেলেনি। এবার তিনি বিগ বস অনুষ্ঠানের ভাবনা দারুণ পছন্দ করেছেন। এ ছাড়া ভারতে নিজের ব্র্যান্ডের সুগন্ধি উদ্বোধন করতে যাচ্ছেন তিনি। তাই বেশ দ্রুততার সঙ্গেই বিগ বস ৮ অনুষ্ঠানে কিমের অন্তর্ভুক্তি নিশ্চিত করা গেছে।
বিগ বসে কিম কার্দাশিয়ান!
পারিশ্রমিক হিসেবে কিম কী পরিমাণ অর্থ পাচ্ছেন তা নিশ্চিত হওয়া না গেলেও অঙ্কটা যে বিশাল—এমন খবরই চাউর হয়েছে। ভারত সফরে কিমের সঙ্গে থাকছে না তাঁর মেয়ে নর্থ ওয়েস্ট। ১৬ মাস বয়সী নর্থ ওয়েস্ট এত বেশি ভ্রমণের ধকল সইতে পারবে না বলেই এমন সিদ্ধান্ত নিয়েছেন কিম।আন্তর্জাতিক রিয়েলিটি গেম শো বিগ ব্রাদারের ভারতীয় সংস্করণ বিগ বস। বিভিন্ন মৌসুমে ভিনদেশি তারকাদের প্রবেশ করতে দেখা গেছে বিগ বসের ঘরে। এই তালিকায় আছেন ব্রিটিশ রিয়েলিটি টিভি তারকা প্রয়াত জেড গুডি, মার্কিন মডেল ও অভিনেত্রী পামেলা অ্যান্ডারসন, জার্মান মডেল ও অভিনেত্রী ক্লদিয়া সিজলা এবং ভারতীয় বংশোদ্ভূত কানাডীয় মডেল ও অভিনেত্রী সানি লিওন। এবার সেই তালিকায় যুক্ত হচ্ছে কিম কার্দাশিয়ানের নাম।
