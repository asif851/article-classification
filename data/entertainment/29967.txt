
গ্রুপ থিয়েটার ফেডারেশনের আট দিনের জাতীয় পথনাট্যোৎসব শেষ হয়েছে। রোববার আরও ছয়টি নাটকের প্রদর্শনীর মধ্য দিয়ে শেষ হলো এবারকার আয়োজন। শেষ দিনে লোক নাট্যদল (সিদ্ধেশ্বরী) পরিবেশন করে রবীন্দ্রনাথ ঠাকুর রচিত ও লিয়াকত আলী লাকী নির্দেশিত রথযাত্রা। দৃষ্টিপাত নাট্যদল পরিবেশন করে আবদুল হালিম আজিজ ও বৈদ্যনাথ অধিকারীর নির্দেশিত আলোর মশাল জ্বালো। সিরাজ হায়দার রচিত ও মোহাম্মদ মনিরুজ্জামান নির্দেশিত কালের সাক্ষী নাটকের প্রদর্শনী করে রঙ্গনা নাট্যগোষ্ঠী। চন্দ্রকলা থিয়েটার মঞ্চস্থ করে এইচ আর অনিক রচিত ও নির্দেশিত যদি কিছু মনে না করেন। খুলনার মঞ্চকথা পরিবেশন করে মেহেরজান। নাটকটি রচনা করেছেন মান্নান হীরা ও নির্দেশনা দিয়েছেন ইকবাল হাসান তুহিন। মান্নান হীরা রচিত ও আবু হাশিম মাসুদুজ্জামান নির্দেশিত নাটক আগুনের জবানবন্দি পরিবেশন করে আরণ্যক নাট্যদল।
