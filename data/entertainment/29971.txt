
সুজন, আয়েশা ও নির্ঝর তিন বন্ধু। তিনজনই ঢাকা বিশ্ববিদ্যালয়ে পড়েন। গতকাল রোববার রাজধানীর নিউমার্কেট এলাকার বলাকা সিনেমা হলে ‘স্বপ্নজাল’ ছবির মর্নিং শো দেখতে এসেছিলেন। ছবির বিরতির সময় হাসতে হাসতে প্রেক্ষাগৃহের মিলনায়তন থেকে বের হচ্ছিলেন তাঁরা।
যে পর্যন্ত ছবিটি দেখলেন কেমন লাগল? তিনজনের হয়ে নির্ঝর বললেন, ‘দারুণ ছবি! যতটুকু দেখলাম, খুব ভালো লেগেছে। ঝকঝকে একটা ছবি।’ সুজনের কাছে সবার অভিনয়ও দুর্দান্ত মনে হয়েছে। তিনি বলেন, ‘মিষ্টি একটা ছবি। গল্পটা সাধারণ মনে হলেও কী সুন্দরভাবে এগিয়ে যাচ্ছে!’
গত শনিবার মধুমিতা প্রেক্ষাগৃহ থেকে সন্ধ্যা ছয়টার শো দেখে বেরিয়েছেন অভিনেতা শান আরাফ। চোখেমুখে আনন্দের ছাপ! বললেন, ‘একটা স্বচ্ছ, শান্ত, নিটোল প্রেম নিয়ে কী সুন্দর এগিয়েছে গল্পটি! আমার বিশ্বাস, ছবিটি দেখতে বসে দর্শকের চোখ ঝাপসা হবে।’
৬ এপ্রিল দেশের ২০টি প্রেক্ষাগৃহে মুক্তি পেয়েছে ‘স্বপ্নজাল’। মুক্তির তিন দিনের মাথায় সবখান থেকেই ছবিটির ভালো খবর পাওয়া যাচ্ছে। বসুন্ধরার স্টার সিনেপ্লেক্সে দিনে ছয়টি করে শো চলছে বলে জানান জ্যেষ্ঠ ব্যবস্থাপক মেজবাহ উদ্দিন আহমেদ। তিনি বলেন, ‘ছবির দর্শক ভালো। দিনে ছয়টি করে শো চলছে। দর্শকের কাছ থেকে যে ধরনের আভাস পাচ্ছি, তাতে যেকোনো সময়ই ছবিটিতে দর্শকের উপস্থিতি আরও বেড়ে যেতে পারে।’
পরিচালক গিয়াস উদ্দিন সেলিম স্বপ্নজাল নিয়ে আশাবাদী। তিনি বলেন, ‘ছবিটিতে দর্শকের প্রশংসায় আমি মুগ্ধ। ছবির গল্প নিয়ে দর্শকের কাছে পৌঁছাতে পেরেছি, এতে প্রত্যাশা আরও বেড়ে গেছে।’ দ্বিতীয় সপ্তাহ থেকে ছবিটিতে দর্শক আরও বাড়বে বলে মনে করেন এই পরিচালক।
এদিকে একই দিনে দেশের ৭১টি প্রেক্ষাগৃহে মুক্তি পেয়েছে বাপ্পী ও মাহিয়া মাহি অভিনীত পলকে পলকে ‘তোমাকে চাই’ ছবিটি। তবে প্রচারের অভাবে ছবিটি ভালো যাচ্ছে না বলে অভিযোগ একাধিক প্রেক্ষাগৃহের কর্মকর্তাদের। সনি সিনেমা হলের ব্যবস্থাপক শংকর বলেন, ‘প্রথম দিন কিছুটা ভালো গেছে। কিন্তু দ্বিতীয় দিন থেকে ভালো যাচ্ছে না। প্রচারণা না থাকার কারণে এমনটা হয়েছে।’ জানা গেছে, সেন্সর ছাড়পত্র পাওয়ার চার দিনের মাথায় এই ছবিটি মুক্তি দেওয়া হয়েছে।
ছবিটির পরিচালক শাহনেওয়াজ সানু বলেন, ‘প্রথম দিনটা ভালোই গেছে। তবে প্রচারটা ঠিকঠাক করতে পারলে ছবিটি থেকে ব্যবসা হতো।’
 
