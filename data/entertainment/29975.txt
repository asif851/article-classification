
প্রখ্যাত সংগীতশিল্পী কিশোর কুমারের ৮৮তম জন্মদিন ছিল গতকাল শুক্রবার। ১৯২৯ সালের ৪ আগস্ট জন্মেছিলেন তিনি। দিনটি সাড়ম্বরে উদ্‌যাপিত হয়েছে কলকাতা ও হাওড়াজুড়ে। এই ৮৮তম জন্মদিনে দাবি উঠেছে, ভারতের সর্বোচ্চ রাষ্ট্রীয় সম্মান ভারত রত্ন দেওয়া হোক এই মহান শিল্পীকে। এই দাবিতে অনুষ্ঠিত মিছিল শুরু হয় হাওড়ার সালকিয়া থেকে আর শেষ হয় কলকাতার ধর্মতলায়। এই মিছিলের নেতৃত্ব দেন বিধায়ক ও ক্রিকেট তারকা লক্ষ্মীরতন শুক্লা। এই মিছিল থেকে দাবি ওঠে কিশোর কুমারকে ভারত রত্ন দেওয়ার। মিছিলে অংশগ্রহণকারী কিশোর কুমারের ভক্তরা এদিন কিশোর কুমারের মুখোশ পরে মিছিলে অংশ নেন। এই মিছিলে গান গান রক্ষ্মীরতন শুক্লা। কণ্ঠে ছিল সেই গান ‘কাভি আল বিদা না কেহনা’ আর ‘ইয়ে দোস্তি হাম নেহি তোরেঙ্গে’। সন্ধ্যায় হাওড়ায় কিশোর কুমারকে শ্রদ্ধা জানাতে অনুষ্ঠানের আয়োজন করে সালকিয়া কিশোর কুমার মেমোরিয়াল অ্যাসোসিয়েশন। তারাই কিশোর কুমারের জন্মদিনকে ঘিরে হাওড়া থেকে কলকাতা পর্যন্ত মিছিলের আয়োজন করে। 
এদিন সন্ধ্যায় কলকাতার সায়েন্স সিটি মিলনায়তনে থেজিম ইভেন্টস আয়োজন করে কিশোর কুমারের স্মরণে একটি অনুষ্ঠানের। ‘তোমায় পড়েছে মনে’ শীর্ষক এই অনুষ্ঠানে সংগীত পরিবেশন করেন কুমার শানু, বাপ্পী লাহিড়ি, সুদেশ ভোশলে এবং অভিজিৎ ভট্টাচার্য। একই মঞ্চে গান গাইলেন এই চার প্রথিতযশা শিল্পী। এ ছাড়া গানের মাধ্যমে এদিন শ্রদ্ধা জানান সংগীতশিল্পী উষা উত্থুপ, রূপঙ্কর, রাঘব চট্টোপাধ্যায় ও জোজো। অনুষ্ঠানে ছিলেন সৌমিত্র চট্টোপাধ্যায়, প্রসেনজিৎসহ টালিগঞ্জের একঝাঁক তারকা।এর আগে এদিন সকালে কলকাতার টালিগঞ্জের ট্রামডিপোয় কিশোর কুমারের মূর্তিতে মাল্যদান করে দিনের সূচনা করেন মন্ত্রী অরূপ বিশ্বাস, শিবাজি চট্টোপাধ্যায়, গৌতম ঘোষ, জোজো, অরিন্দম গাঙ্গুলি প্রমুখ শিল্পীরা।
