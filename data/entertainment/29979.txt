
সাম্প্রতিক হত্যাকাণ্ডের প্রতিবাদ জানাল ‘স্বপ্নদল’। নাট্যকর্মী সোহাগী জাহান তনু ও মাহবুব রাব্বী তনয়কে নিবেদন করে বিশেষ মঞ্চায়ন করল নাটক ‘ত্রিংশ শতাব্দী’র। আজ শুক্রবার সন্ধ্যায় শিল্পকলা একাডেমির পরীক্ষণ থিয়েটার মিলনায়তনে ছিল নাটকটি।দ্বিতীয় বিশ্বযুদ্ধ চলাকালে জাপানের হিরোশিমা-নাগাসাকিতে আণবিক বোমা হামলার ঘটনা নিয়েই কাহিনি। ঘটনার সমান্তরালে তুলে ধরা হয়েছে বাংলাদেশের মুক্তিযুদ্ধ, বসনিয়া-আফগানিস্তান-পাকিস্তান-ভারত-ইরাক-ফিলিস্তিন-কুয়েত-তিউনিসিয়া-ইয়ামেন-তুরস্ক-মিয়ানমার-সিরিয়ায় সাম্প্রতিক বর্বরতার প্রসঙ্গ। এই নাটক যুদ্ধের বিরুদ্ধে স্বপ্নদলের শৈল্পিক প্রতিবাদ।
নাটকটি যুক্তরাজ্য ও ভারতের কয়েকটি মর্যাদাপূর্ণ নাট্যোৎসবে দেখানো হয়েছে। বাদল সরকারের রচনা অবলম্বনে ‘ত্রিংশ শতাব্দী’ নাটকটি রূপান্তর ও নির্দেশনা দিয়েছেন জাহিদ রিপন। আজ ছিল নাটকটির ৮২তম প্রদর্শনী।
