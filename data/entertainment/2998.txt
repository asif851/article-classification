
কোনো নায়িকার স্বামীকে যদি প্রশ্ন করা হয় তাঁর প্রিয় নায়িকা কে? তাহলে নিশ্চয়ই তিনি সবার আগে নিজের স্ত্রীর নামটিই বলবেন। পরে অন্য সব নাম। তবে, মনে মনে কে কাকে পছন্দ করেন, সে খবর কি কেউ রাখে? বলিউড অভিনেত্রী শিল্পা শেঠির স্বামীর প্রিয় নায়িকা যেমন দীপিকা পাড়ুকোন। মুখ ফুটে এ কথা তিনি কখনোই বলেননি। সম্প্রতি এ তথ্য ফাঁস করে দিয়েছে তাঁর পাঁচ বছরের ছেলে ভিয়ান। এ নিয়ে শিল্পা মজার একটি ভিডিও প্রকাশ করেছেন।
শিল্পা তাঁর পরিবার নিয়ে মুম্বাইয়ের বাইরে ছুটি কাটানোর জন্য কোথাও যাচ্ছিলেন। বিমানবন্দরে দীপিকা পাড়ুকোনের বিশাল এক পোস্টার দেখে শিল্পার ছেলে সেদিকে ছুটে যায় আর চিৎকার করে বলতে থাকে, ‘দেখো দেখো, এটা আমার বাবার প্রিয় নায়িকা।’বিষয়টিতে খুব মজা পেয়েছেন শিল্পা। স্মৃতি ধরে রাখার জন্য ছেলের এ কথাগুলো ভিডিও করতে চাইলে সে বলে ওঠে, ‘এটা আবার ভিডিও করার কি হলো! মা, তুমি একটা অদ্ভুত মা।’রাজ কুন্দ্রও অবাক হয়েছেন। ছেলে জানল কী করে? তিনি নিজে থেকে তো কিছুই বলেননি ভিয়ানকে! দীপিকা আর স্ত্রী শিল্পাকে ট্যাগ করে সামাজিক যোগাযোগমাধ্যমে রাজ কুন্দ্র লিখেছেন, ‘আমার ছেলে থলের বিড়াল বের করে দিল দীপিকা। আর সরি শিল্পা, আমি আসলে ম্যাঙ্গালোরের সব মানুষকেই ভালোবাসি।’উল্লেখ্য, শিল্পা শেঠি ভারতের ম্যাঙ্গালোরের মেয়ে। ইন্ডিয়ান এক্সপ্রেস।
