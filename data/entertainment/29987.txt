
অনুমোদনের জন্য যৌথ প্রযোজনার প্রিভিউ কমিটিতে জমা পড়েছে তিনটি ছবির চিত্রনাট্য। এগুলো হচ্ছে অরিন্দম শীলের ‘বালিঘর’, বিদুলা ভট্টাচার্যের ‘প্রেম আমার ২’, রাজা চন্দের ‘সুলতান : দ্য সেভিয়ার’। অনুমোদন তো দূরের কথা, জমার আগেই ‘সুলতান: দ্য সেভিয়ার’ ছবির শুটিং শুরু করে দিয়েছে ছবির প্রযোজনা প্রতিষ্ঠান। এ ঘটনায় বিস্ময় প্রকাশ করেছেন যৌথ প্রযোজনা প্রিভিউ কমিটির সদস্য ও চলচ্চিত্র প্রদর্শক সমিতির সভাপতি প্রযোজক ইফতেখার উদ্দিন নওশাদ।
গত ২৯ জানুয়ারি জমা পড়ে ‘বালিঘর’ ছবির চিত্রনাট্য, ১২ মার্চ ‘প্রেম আমার ২’ ও ১৫ মার্চ ‘সুলতান : দ্য সেভিয়ার’। ২২ মার্চ বাছাই কমিটির সভায় বালিঘর ছবির ব্যাপারে সিদ্ধান্ত হওয়ার কথা থাকলেও নতুন তারিখ নির্ধারিত হয় ২৭ মার্চ। সেদিনই প্রেম আমার ২ ছবির ব্যাপারেও সিদ্ধান্ত হতে পারে বলে জানিয়েছেন যৌথ প্রযোজনা প্রিভিউ কমিটির সভাপতি ও বাংলাদেশ চলচ্চিত্র উন্নয়ন করপোরেশনের (বিএফডিসি) ব্যবস্থাপনা পরিচালক আমির হোসেন।
সুলতান ছবির অভিনয়শিল্পী ও বাংলাদেশ অংশের প্রযোজনা প্রতিষ্ঠানের দায়িত্বশীল কর্মকর্তারা নিশ্চিত করেছেন, গত ২৭ ফেব্রুয়ারি কলকাতায় ছবিটির শুটিং শুরু হয়েছে। ৯ মার্চ পর্যন্ত সেখানকার নানা জায়গায় শুটিং হয়। ২৭ মার্চ থেকে দ্বিতীয় লটের কাজ শুরু হবে। এই ছবিতে অভিনয় করছেন বাংলাদেশের মিম, আমান, শহীদুল আলম সাচ্চু ও ভারতের জিৎ, প্রয়াংকা প্রমুখ।
‘বালিঘর’ ছবির প্রযোজনা প্রতিষ্ঠান বেঙ্গল ক্রিয়েশন (বাংলাদেশ) ও নাথিং বিয়ন্ড সিনেমা ক্রিয়েশন (ভারত), ‘প্রেম আমার ২’ ও ‘সুলতান: দ্য সেভিয়ার’ ছবি দুটির প্রযোজনা প্রতিষ্ঠান যথাক্রমে গ্রিন লাইট প্রোডাকশন (বাংলাদেশ) ও রাজ চক্রবর্তী প্রোডাকশন (ভারত) এবং জাজ মাল্টিমিডিয়া (বাংলাদেশ) ও জিৎ ফিল্ম ওয়ার্কস (ভারত)।
চিত্রনাট্য অনুমোদনের আগেই ছবির শুটিং শুরুর ব্যাপারে কোনো তথ্য নেই কমিটির কাছে। বিষয়টিকে নীতিমালার লঙ্ঘন মনে করছেন আমির হোসেন। তিনি বলেন, ‘তথ্য-উপাত্ত না থাকায় এখনই এ নিয়ে মন্তব্য করতে পারছি না। কেউ যদি শুটিংয়ের ফুটেজ বা স্থিরচিত্র দিয়ে প্রমাণ করতে পারেন, আমরা ব্যবস্থা নেব।’
যৌথ প্রযোজনার নতুন নীতিমালা কী বলে? এমন প্রশ্নে আমির হোসেন বলেন, ‘শুটিং শুরুর আগে অবশ্যই পাণ্ডুলিপি আমাদের কাছে জমা দেবে, অনুমোদন পেলে শুটিং।’
যৌথ প্রযোজনার নতুন নীতিমালা প্রণয়নের দাবিতে বাংলাদেশ চলচ্চিত্র পরিবারের ব্যানারে আন্দোলনে নেমেছিল চলচ্চিত্রের বিভিন্ন সংগঠন। সংগঠনটির আহ্বায়ক ও অভিনেতা ফারুক বলেন, সবাই মিলে নীতিমালা তৈরি করা হয়েছে। সেই নীতিমালা উপেক্ষা করে চলচ্চিত্র নির্মাণ করাটা অন্যায়। দেখা গেল শুটিংয়ের পর কমিটি কয়েকটি দৃশ্য বাতিল করল, যেগুলো অনুমতি নেওয়ার আগে শুটিং করা হয়েছিল। এতে প্রযোজকেরই অর্থনৈতিক ক্ষতির আশঙ্কা থাকে।
‘সুলতান’ ছবির বাংলাদেশ অংশের প্রযোজনা প্রতিষ্ঠান জাজ মাল্টিমিডিয়ার চেয়ারম্যান আবদুল আজিজ প্রথম আলোকে বলেন, ‘আমরা তো বাংলাদেশ অংশের শুটিং করছি না। যেসব দৃশ্যের শুটিং হচ্ছে, তা কলকাতার। তাই খুব একটা সমস্যা দেখছি না। চিত্রনাট্য অনুমোদনের পর বাংলাদেশ অংশের শুটিং করব।’
এদিকে অনুমোদন না পাওয়ায় আটকে আছে ‘বালিঘর’ ছবির কাজ। যৌথ প্রযোজনার নতুন নীতিমালায় জমা হওয়া প্রথম ছবি এটি। পরিচালক অরিন্দম শীল গতকাল শনিবার দুপুরে প্রথম আলোকে বলেন, ‘ভারত থেকে সব ধরনের অনুমতি বহু আগে হয়ে গেছে। এখন শুধু বাংলাদেশের অনুমতির অপেক্ষা। আমি বুঝছি না, কেন এতটা সময় নেওয়া হচ্ছে। সব কাগজপত্র জমাও দেওয়া হয়েছে। বাংলাদেশ ও কলকাতার সব শিল্পীর শিডিউলও নেওয়া হয়েছে। বারবার শিডিউল পরিবর্তন করতে হচ্ছে।’
যৌথ প্রযোজনা প্রিভিউ কমিটির সদস্য ও চলচ্চিত্র প্রদর্শক সমিতির সভাপতি প্রযোজক ইফতেখার উদ্দিন নওশাদ বলেন, চিত্রনাট্য অনুমোদনের আগে কোনো অবস্থায় শুটিং শুরুর নিয়ম নেই। কেউ যদি করে, তাহলে সেটা অবশ্যই শাস্তিযোগ্য অপরাধ।
যৌথ প্রযোজনার নতুন নিয়মে ছবির শুটিং শুরু করার আগে প্রিভিউ কমিটির কাছে চিত্রনাট্য জমা দিতে হবে। তাদের অনুমোদনের পরই ছবির শুটিং শুরু করা যাবে। গত বছরের ১২ ডিসেম্বর যৌথ প্রযোজনায় চলচ্চিত্র নির্মাণের নতুন এ নীতিমালা প্রকাশ করা হয়।
 
