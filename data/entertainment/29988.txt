
আথিয়াকে বলিউডে এনেছেন সালমান খান। ২০১৫ সালে ‘হিরো’ ছবির মধ্যদিয়ে বলিউড অভিষেক হয়েছিল সুনীল শেঠির মেয়ে আথিয়ার। সালমান ছবিটির সহ-প্রযোজক হলেও মেয়েটিকে বলিউডের জন্য যোগ্য করে তুলতে সালমানের ভূমিকা কম ছিল না। সে জন্য এই তারকার প্রতি কৃতজ্ঞ আথিয়া শেঠি। তিনি বলেছেন, ‘আমি সালমান খানের কাছে ঋণী। তিনিই আমাকে বলিউডে এনেছেন। আমি সারা জীবন তাঁর প্রতি কৃতজ্ঞ থাকব।’ আথিয়া প্রকৃত বিনয়ী। নিজের প্রথম ছবির পরিচালক নিখিল আদভানির প্রতিও কৃতজ্ঞতা প্রকাশ করেছেন তিনি। ভারতীয় গণমাধ্যমের খবর অনুযায়ী, আথিয়ার ছোট ভাই অহনকেও বলিউডের জন্য প্রস্তুত করছেন সালমান। অহনের এখন মাত্র ১৯। তিন বছর ধরে শিখিয়ে-পড়িয়ে সুনীল শেঠির ছেলেকেও চলচ্চিত্রে আনার পরিকল্পনা করছেন সালমান খান।আথিয়াকে আবারও দেখা যাবে, আনিস বাজমির ‘মুবারাকা’ ছবিতে। এই ছবিতে আরও অভিনয় করছেন অনিল কাপুর ও অর্জুন কাপুর। ছবিটি মুক্তি পাবে ২০১৭ সালের জুলাই মাসে। এনডিটিভি।
