
তারকা সংগীতশিল্পী হিসেবেই পরিচিত তিনি। গ্র্যামি জেতা তাঁর জন্য নতুন কিছু নয়। কিন্তু প্রথমবার মনোনয়ন পেয়েই গোল্ডেন গ্লোব পুরস্কার জিতলেন লেডি গাগা, তা-ও সংগীতশিল্পী হিসেবে নয়; গাগা গোল্ডেন গ্লোব জিতেছেন অভিনেত্রী হিসেবে!হলিউডের বেভারলি হিলসে ৭৩তম গোল্ডেন গ্লোবের জমকালো অনুষ্ঠানে যুক্তরাষ্ট্রের জনপ্রিয় টিভি সিরিজ ‘আমেরিকান হরর স্টোরি’ পঞ্চম সিজন ‘আমেরিকান হরর স্টোরি: হোটেল’-এ অভিনয় করেছিলেন লেডি গাগা। গোল্ডেন গ্লোবের টিভি ছবি (মিনি সিরিজ) ক্যাটাগরিতে সেরা অভিনেত্রীর পুরস্কার জিতেছেন তিনি। ছবিতে রহস্যময় হোটেল কর্টেজের পিশাচ মালিকের চরিত্রে অভিনয় করেছেন গাগা।পুরস্কার প্রাপ্তির পর গাগা বলেন, ‘অনেকের কাছেই অন্ধকার মানেই নিরানন্দ, ফাঁকা এক জায়গা। কিন্তু আমার কাছে এটা হলো আমাদের যন্ত্রণার প্রকাশ। তিনি বলেন, ‘আমি মনে করি, এই বিষণ্নতাকে কাজে লাগিয়ে নতুন কিছু সৃষ্টি করা যায়। আমি এটাই করতে চাই এখানে।’ছোটবেলা থেকেই অভিনয়ের প্রতি আকর্ষণ অনুভব করে আসছেন লেডি গাগা। পুরস্কার পেয়ে মঞ্চের পেছনে বসা সংবাদমাধ্যমের কর্মীদের তিনি বলেন, ‘আমি সব সময়ই চেয়েছিলাম অভিনেত্রী হতে। সেটাই আমার জন্য সবচেয়ে ভালো হতো।’পরিচয় পাল্টে প্রথমবারেই মনোনয়ন এবং তাতেই সরাসরি পুরস্কার অর্জন! লেডি গাগা কি কিছুটা বিস্মিত হয়েছেন?গাগা বলেছেন, ‘কখনোই ভাবিনি আমি আজ এখানে থাকব। সব সময়ই ভেবে এসেছি গান ও শিল্পের সঙ্গে আমার দীর্ঘ পরিণয় থাকবে। কিন্তু কখনোই এতটা ভাবিনি। এখানে এই গুণীদের সঙ্গ পেয়ে আমি সত্যিই সম্মানিত বোধ করছি।’তাহলে গানের কী হবে? এ বছর কি নতুন কোনো গান পেতে যাচ্ছি আমরা তাঁর কাছ থেকে? নতুন গানে কি এই নতুন পরিচয় কোনো প্রভাব ফেলবে?গাগা খোলাসা করেই বললেন, ‘এ বছর আমি নতুন একটি অ্যালবাম বের করছি। তবে কখন বের করব, তা এখনই বলছি না। এমনকি আমার নতুন পরিচয় এতে প্রভাব ফেলবে কি না, সে ব্যাপারেও কিছু বলা মুশকিল। এখনো সেগুলো তৈরির প্রাথমিক পর্যায়ে আছে। ধাপে ধাপে আমি নিজেকে পরিবর্তন করি।’ লস অ্যাঞ্জেলেস টাইমস।
