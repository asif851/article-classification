
সম্প্রতি এক নির্জন দুপুরে মুম্বাইয়ের আন্ধেরির লাভ অ্যান্ড ল্যাতে ক্যাফেতে আড্ডায় সাংবাদিকদের মুখোমুখি হন বলিউড তারকা ইরফান খান। আড্ডায় তিনি মুক্তিপ্রতীক্ষিত ছবি ‘করিব করিব সিংগেল’-এর একটি গান প্রকাশ করেন। তনুজা চন্দ্রা পরিচালিত এই ছবিতে রোমান্টিক গানটি গেয়েছেন পাকিস্তানের গায়ক আতিফ আসলাম।
বলিউড তারকা ইরফান খান গানটি প্রসঙ্গে বলেন, ‘একদম শেষ দিকে আতিফের গাওয়া গানটি শুট করা হয়েছে। একদিন সংগীত পরিচালকের ঘরে আতিফের সচিব বসে ছিলেন। আমি তাঁকে বললাম, আতিফকে দিয়ে যদি একটা গান গাওয়ানো যায়। তিনি আমায় আতিফের সঙ্গে সরাসরি কথা বলিয়ে দেন। তারপর তিনি গানটি গেয়েছেন। আমার আগের ছবি “হিন্দি মিডিয়াম”-এ আতিফ গান গেয়েছেন। ওই ছবিতে আমার সবচেয়ে ভালো লেগেছে তাঁর গাওয়া গানটি। আতিফকে আমার দারুণ লাগে। তাঁর গান আমার খুবই ভালো লাগে।’
এই আড্ডায় সাংবাদিকদের নানা প্রশ্নের মুখোমুখি হন এই অভিনেতা। ‘করিব করিব সিংগেল’ ছবিতে রোমান্স করতে দেখা যাবে ইরফান খানকে। বলিউডে রোমান্টিক ছবির প্রসঙ্গে ইরফান বলেন, ‘আমি রোমান্টিক চরিত্রে কাজ করতে পছন্দ করি। আমি ভালোবাসাকে নতুন নতুনভাবে মেলে ধরতে চাই। আমাদের বলিউডে একই ধারার প্রেমের ছবি বানানো হয়। একই প্রেমের গল্প বারবার বলা হয়। একই চরিত্র বারবার দেখানো হয়। প্রতিটি মানুষের ভালোবাসার গল্প আলাদা। মানুষ নতুন নতুন ভালোবাসার ছবি দেখতে চায়। কিন্তু আমরা নতুন নতুন প্রেমের ছবি বানাই না। তাই ঠিক করেছি, আমি ভালোবাসার নানা রূপকে ছবির মাধ্যমে তুলে ধরব।’
বলিউডে এই মুহূর্তে সবচেয়ে বড় সংকট ভালো গল্প। কিন্তু ইরফানের ছবি মানেই দারুণ গল্প। এ প্রসঙ্গে ইরফান খান বলেন, ‘সত্যি, বলিউডে এখন ভালো লেখকের অভাব। আর আমিও অনেক কষ্টে ভালো গল্প খুঁজে নিই। আমাদের দেশে সিনেমা এবং সিরিয়ালের লেখককে সবচেয়ে বেশি অর্থ দেওয়া প্রয়োজন। কারণ, লেখকই ছবি কিংবা সিরিয়ালের গুরুত্বপূর্ণ ভূমিকা পালন করেন। একজন লেখকের পর পরিচালক আসেন, তারপর অভিনেতা। হলিউডে যাঁরা সিরিয়াল লেখেন, তাঁদের সবচেয়ে বেশি পারিশ্রমিক দেওয়া হয়। এর ফলে হলিউডের সিরিজগুলো খুবই জনপ্রিয়। সিনেমার মান কত উন্নত!’
বলিউডে শিল্পী নির্বাচন প্রসঙ্গে প্রশ্ন করা হলে ইরফান খান বলেন, ‘বলিউডে হামেশাই ছেলেমেয়ে দুজনকেই কাজ পাওয়ার জন্য নানাভাবে শোষিত হতে হয়। তবে মেয়েদের অবশ্যই বেশি হতে হয়। বলিউডে মেয়েদের যৌন হয়রানির শিকার হতে হয়। কাজ পাওয়ার জন্য তাদের কাছে শয্যাসঙ্গী হওয়ার প্রস্তাব আসে। তবে সবকিছু নির্ভর করে মেয়েটির ওপর। সামনের মানুষটি তাকে প্রস্তাব দিতেই পারেন। আর মেয়েটি এই প্রস্তাবকে “না” বলার সম্পূর্ণ অধিকার আছে। আবার মেয়েটি তার কার্যসিদ্ধির জন্য সেই প্রস্তাবে রাজি হতেও পারে। তবে যদি কারও ইচ্ছার বিরুদ্ধে কিছু হয়, তখন বিষয়টি সত্যি নিন্দনীয়। আবার যদি কেউ বারবার একই কাজ সবার সঙ্গে করে, তাহলে তার মুখোশ অবিলম্বে খুলে ফেলা দরকার। ছেলেদেরও কাজ পাওয়ার জন্য নানাভাবে শোষিত হতে হয়। আমাকেও সমঝোতা করতে হয়েছে। কেরিয়ারের গোড়ার দিকে কাজ পাওয়ার জন্য আমার কাছেও প্রস্তাব এসেছে। তবে এখন আর আমার সঙ্গে তা হয় না।’
রোমান্টিক-কমেডি ছবি ‘করিব করিব সিংগেল’ মুক্তি পাবে আগামী ১০ নভেম্বর। এই ছবিতে ইরফানের নায়িকা হিসেবে দেখা যাবে দক্ষিণের অভিনেত্রী পার্বতীকে। ‘করিব করিব সিংগেল’ ছবির মাধ্যমে বলিউডে পা রাখছেন এই দক্ষিণী তারকা।
