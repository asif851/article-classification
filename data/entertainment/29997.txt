
নজরুল ইনস্টিটিউট সকালে আয়োজন করে আলোচনা ও সাংস্কৃতিক অনুষ্ঠান। মূল আলোচক ছিলেন কবি হাবীবুল্লাহ সিরাজী। সভাপতি ছিলেন ইমেরিটাস অধ্যাপক রফিকুল ইসলাম। সাংস্কৃতিক পর্বে গান পরিবেশন করেন ইয়াকুব আলী খান, লীনা তাপসী খানসহ ইনস্টিটিউটের শিক্ষার্থীরা।সকালে কেন্দ্রীয় কচি-কাঁচার মেলা আয়োজন করে আলোচনা ও সাংস্কৃতিক অনুষ্ঠান। সেগুনবাগিচায় আয়োজিত অনুষ্ঠানে প্রধান অতিথি ছিলেন কবি আসাদ চৌধুরী। অনুষ্ঠানে শহীদ দিবস উপলক্ষে মেলা আয়োজিত হাতের লেখা, বানান ও বক্তৃতা প্রতিযোগিতায় বিজয়ীদের মধ্যে পুরস্কার দেওয়া হয়।এ ছাড়া রাজধানীর সেন্ট্রাল উইমেনস ইউনিভার্সিটি ক্যাম্পাসে যথাযোগ্য মর্যাদায় দিনটি পালিত হয়। ভিকারুন নিসা নূন স্কুল অ্যান্ড কলেজেও দিবসটি উপলক্ষে নানা কর্মসূচি পালিত হয়।গতকাল ছিল সম্মিলিত সাংস্কৃতিক জোটের ১৪ দিনব্যাপী একুশের অনুষ্ঠানমালার শেষ দিন। ধানমন্ডির রবীন্দ্রসরোবরে বিকেলে শুরু হওয়া অনুষ্ঠানে এ দিন পরিবেশিত হয় একক ও দলীয় পরিবেশনায় নাচ, গান ও অভিনয়।
