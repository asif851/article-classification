
সাংস্কৃতিক সংগঠন ঋষিজ প্রতিষ্ঠার ৩৭ বছর পালন করল গুণীজন সংবর্ধনা, সাংস্কৃতিক অনুষ্ঠান ও আলোচনা সভার মধ্য দিয়ে। গতকাল বিকেলে শিল্পকলা একাডেমীর সংগীত ও নৃত্যকলা মিলনায়তন কেন্দ্রে অনুষ্ঠিত এ আয়োজনে শিক্ষা ও সংস্কৃতিতে সংবর্ধিত হয়েছেন অধ্যাপক আনিসুজ্জামান, অভিনয়ে প্রবীণ অভিনেতা এটিএম শামসুজ্জামান ও অর্থনীতি এবং সমাজকল্যাণের অধ্যাপক আবুল বারকাত।অনুষ্ঠানে প্রধান অতিথি ছিলেন ডাক ও টেলিযোগাযোগমন্ত্রী রাশেদ খান মেনন। বিশেষ অতিথি ছিলেন সংস্কৃতিসচিব রণজিৎ কুমার বিশ্বাস। সংগঠনের সভাপতি গণসংগীতশিল্পী ফকির আলমগীরের সভাপতিত্বে সম্মিলিত সাংস্কৃতিক জোটের সহসভাপতি গোলাম কুদ্দুছ অনুষ্ঠানে বক্তব্য দেন।
