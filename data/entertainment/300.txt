
প্রথমে বাদশা, এরপর বস ২। এবার আরেকটি যৌথ প্রযোজনার ছবিতে জুটি বাঁধছেন বাংলাদেশের অভিনেত্রী নুসরাত ফারিয়া ও টালিউডের জিৎ। ১৭ আগস্ট থেকে এর শুটিং শুরুর কথা জানিয়েছেন এই নায়িকা।
নুসরাত ফারিয়া বলেন, ‘ছবির নাম এখনো ঠিক হয়নি। চিত্রনাট্য হাতে পেয়েছি। ১৭ তারিখ থেকে ইতালিতে ছবির শুটিং শুরুর কথা আছে। আমার কাছ থেকে টানা ৪০ দিনের শিডিউল নেওয়া হয়েছে। ইতালির পর বাংলাদেশ ও ভারতের কলকাতায় ছবির বাকি শুটিং হবে।’
ছবির গল্প রোমান্টিক কমেডি ধাঁচের। একটি সূত্র জানিয়েছে, নাম ঠিক না হওয়া এই ছবিটি ভারতের পাঞ্জাবি ছবি জাট অ্যান্ড জুলিয়েট-এর ছায়া অবলম্বনে তৈরি হবে। এখানে একজন পুলিশ কর্মকর্তার চরিত্রে দেখা যাবে ফারিয়াকে। ছবিতে নিজের চরিত্রটি নিয়ে ফারিয়া বলেন, ‘চিত্রনাট্যটি পড়ে মনে হয়েছে, দারুণ মজার। এর আগে যে ধরনের কালারফুল ও বাণিজ্যিক ছবিতে কাজ করেছি, সেই আমেজ এই ছবিতে দ্বিগুণ হয়ে যাবে।’
সর্বশেষ মুক্তি পাওয়া বস ২ ছবির মতো এবারও নতুন ছবিটি যৌথভাবে প্রযোজনা করছে জাজ মাল্টিমিডিয়া ও জিত্স ফিল্ম ওয়ার্ক।
ফারিয়া ও জিৎকে নিয়ে এই নতুন কাজের খবর নিশ্চিত করেছেন বাংলাদেশ অংশের প্রযোজক আবদুল আজিজও। তিনি বলেন, ‘শুটিংয়ের জন্য মোটামুটি প্রস্তুত আমরা।’
কিন্তু যৌথ প্রযোজনার নীতিমালা তো এখনো নতুন করে পুনর্গঠন হয়নি। তাহলে কীভাবে ছবির শুটিং করবেন? জবাবে প্রযোজক আজিজ বললেন, ‘যৌথ প্রযোজনার নীতিমালা পুনর্গঠনের জন্য কমিটি হয়ে গেছে। জেনেছি, আগামী রোববার কমিটির প্রথম সভা। যেভাবেই নীতিমালা করা হোক না কেন, আমরা এর আগেও নীতিমালা মেনে কাজ করেছি, নীতিমালা পুনর্গঠিত হলে সেটাও আমরা মেনেই কাজ করব। আশা করছি, শুটিং শুরুর আগেই হয়তো নীতিমালা হয়ে যাবে।’
 
