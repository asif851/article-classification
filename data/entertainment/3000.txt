
অস্কারে এবার ঠাঁই পেয়েছে বাংলা ছবি ‘রক্তকরবী’। অস্কারের ‘জেনারেল ছবি’ বিভাগে মনোনয়ন পেয়েছে রবীন্দ্রনাথ ঠাকুরের কাহিনি নিয়ে তৈরি ছবিটি। পরিচালনা করেছেন অমিতাভ ভট্টাচার্য। ছবিটি এর আগে হলিউডে মুক্তি পায় ইংরেজি ভাষায়। অভিনয় করেছেন একদল নতুন শিল্পী। আছেন মুমতাজ সরকার, শান্তিলাল মুখোপাধ্যায়, দেবদূত, রাহুল প্রমুখ।
সত্যজিৎ রায়ের ‘পথের পাঁচালি’র পর ‘রক্তকরবী’ বিশ্ব চলচ্চিত্র মঞ্চে। ‘রক্তকরবী’ বাঙালির মুখে হাসি ফোটাবে কি না, তা জানা যাবে আগামী বছরের ৪ মার্চ। গতকাল বৃহস্পতিবার ছবিটি অস্কারে মনোনয়ন পাওয়ার খবরে খুশির হাওয়া বইতে থাকে টালিউডজুড়ে।
ছবির মুখ্য চরিত্রে অভিনয় করেছেন প্রখ্যাত জাদুকর পিসি সরকারের (জুনিয়র) মেয়ে মুমতাজ সরকার। ছবিটির অস্কারযাত্রার খবর শুনে মুমতাজ সাংবাদিকদের বলেন, ‘ঈশ্বরের কাছে প্রার্থনা করুন, ছবিটি যেন ইতিহাস সৃষ্টি করতে পারে।’ আর ছবির পরিচালক অমিতাভ ভট্টাচার্য বলেছেন, ‘ছোটবেলা থেকে অস্কার পাওয়ার স্বপ্ন দেখতাম। স্বপ্নের কাছাকাছি পৌঁছাতে পেরেছি। ছবিতে বাঙালি আত্মাকে ভারতীয় সনাতনী আবেগে তুলে ধরেছি।’
প্রখ্যাত অভিনেতা প্রসেনজিৎ চট্টোপাধ্যায় বলেছেন, ‘আমি দারুণ খুশি। নতুন পরিচালক। খুব পরিচিত নন অভিনেতা ও অভিনেত্রীরা। অস্কারে অনেক দিন পর বাংলা ছবি মনোনয়ন পেয়েছে। ছবির বিষয়বস্তু ভালো। খুশির খবর আমাদের।’
