
কে বলে নায়িকায় নায়িকায় বন্ধুত্ব হতে পারে না। অন্যদের ব্যাপারে বলা না গেলেও আলিয়া কিন্তু সব নায়িকার ভালো বন্ধু হিসেবে খ্যাতি কুড়িয়ে যাচ্ছেন। শ্রদ্ধা কাপুর, ক্যাটরিনা কাইফের পর প্রিয়াঙ্কা চোপড়াও এখন আলিয়ার বন্ধুতালিকার শুরুর দিকে চলে আসতে যাচ্ছেন। কারণ, এই দুই নায়িকা শিগগিরই কাজ করতে যাচ্ছেন একসঙ্গে। আলিয়া হবেন প্রিয়াঙ্কার নায়িকা।
পাঠক ভুল ভাববেন না। এখানে করণ জোহরের দোস্তানা ছবির সিক্যুয়ালের কথা হচ্ছে না। প্রিয়াঙ্কা চোপড়া তাঁর প্রযোজিত পরবর্তী ছবির নায়িকা হিসেবে আলিয়া ভাটকে চূড়ান্ত করেছেন, খবর এটাই। প্রযোজক প্রিয়াঙ্কা শিশু ও বেওয়ারিশ কুকুর নিয়ে একটি ছবি বানাতে যাচ্ছেন। এই ছবির জন্য একজন তারকা দরকার। সেই ‘তারকা’ ছবিটিতে অতিথি শিল্পী পাঁচ থেকে ছয়টি দৃশ্যে অভিনয় করবেন। কিন্তু কোনো তারকাই এই সংক্ষিপ্ত চরিত্রটি করতে রাজি হচ্ছিলেন না। তখন প্রিয়াঙ্কার ত্রাণকর্তা হিসেবে আলিয়ার আবির্ভাব। তিনি এই চরিত্রে অভিনয় করতে রাজি হন। ছবির গল্প আলিয়ার খুবই ভালো লাগে। কিন্তু সমস্যা হলো, ধারেকাছে কোনো ফাঁকা দিনই নেই আলিয়ার। তাঁর হাতে এখন তিনটি ছবির কাজ। এগুলো হলো জোয়া আখতারের গালি বয়, অভিষেক ভার্মার নাম ঠিক না হওয়া একটি ছবি ও আয়ান মুখার্জির তারকাবহুল ছবি ব্রহ্মাস্ত্র। এসব ছবির শুটিং বাদেও আলিয়া এ বছর ব্যস্ত থাকবেন মেঘনা গুলজার পরিচালিত মুক্তি-প্রতীক্ষিত রাজি ছবির প্রচারণায়। তাই প্রিয়াঙ্কার ছবির জন্য ঠিক কোন সময় তিনি বরাদ্দ করছেন, তা এখনো জানা যায়নি। সময় দিতে না পারলে হয়তো আলিয়ার নাম বদলেও যেতে পারে। কিন্তু আপাতত আলিয়াকে ছাড়া প্রিয়াঙ্কা আর কারও কথা ভাবছেন না। সূত্র: হিন্দুস্তান টাইমস।
