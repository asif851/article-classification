
বলিউডে ব্যয়বহুল ছবি বানানোর সংখ্যা যেমন বাড়ছে, তেমনি বাড়ছে কোটি রুপি আয়ের ছবির সংখ্যাও। একের পর এক ছবি ১০০ কোটি রুপি আয় করে নাম লেখাচ্ছে অভিজাত ক্লাবে। ছবি তৈরি এবং আয়ের ক্ষেত্রে রেকর্ড ভাঙাভাঙির খেলা হরহামেশাই চলছে। এখন ছবি মুক্তি পাওয়া মানেই যেন কোটি রুপির বাণিজ্য।
বলিউড কিং শাহরুখ খানের ‘চেন্নাই এক্সপ্রেস’, ‘হ্যাপি নিউ ইয়ার’; আমির খানের ‘থ্রি ইডিয়টস’ ‘ধুম থ্রি’ হৃতিক রোশনের ‘কৃষ থ্রি’ বক্স অফিসে আয়ের ক্ষেত্রে রেকর্ড গড়েছে। এ বছরের দক্ষিণের ছবি ‘বাহুবলী’, ‘বজরঙ্গী ভাইজান’ এবং সম্প্রতি মুক্তি পাওয়া ‘প্রেম রতন ধন পায়ো’ আয়ের ক্ষেত্রে গড়ে চলেছে রেকর্ড। এভাবে রেকর্ড গড়া ও ভাঙা যখন নিয়মিত ঘটনা তখন সম্প্রতি দেশটির হিন্দুস্থান টাইমস ‘বক্স অফিসের ‘‘বাপ’’ কে?’ শিরোনামে একটি প্রতিবেদন প্রকাশ করেছে।ওই প্রতিবেদনে, ‘প্রেম রতন ধন পায়ো’, ‘বজরঙ্গী ভাইজান’ এবং ‘বাহুবলী’র আয়ের তুলনা করে এ কথা বলা হয়েছে। এই তিনটি ছবি মুক্তি পাওয়ার প্রথম পাঁচ দিনের আয়ের চিত্র দিয়ে বলা হয়েছে ‘বক্স অফিসের ‘‘বাপ’’ কে?’আপনি যদি মনে করে করেন যে, সামলান খান বলিউডে অবিসংবাদিত তবে খুব বেশি ‘ভুল’ বলা হবে না। কারণ ‘বজরঙ্গী ভাইজান’ মুক্তির পরই তা প্রমাণিত হয়। এরপর সম্প্রতি মুক্তি পাওয়া সুরুজ বারজাতিয়ার ‘প্রেম রতন ধন পায়ো’ ছবিটি বক্স অফিসে ধামাকা ছড়িয়েছে। সালমান খান ও সোনম কাপুর অভিনীত এই ছবির প্রথম পাঁচ দিনের আয় অনেকের চিন্তাকে ছড়িয়ে গেছে। ভাবা যায়, মুক্তির প্রথম পাঁচ দিনে ছবিটির আয় ১৪৩ কোটি ৩৯ লাখ ভারতীয় রুপি। ছবিটি প্রথম সপ্তাহ শেষে আয় ছাড়িয়েছে ৩০০ কোটি রুপি।তবে ছবি মুক্তির প্রথম পাঁচ দিনের আয়ের ক্ষেত্রে সল্লুকে অপরাজেয় ভাবার কোনো কারণ নেই। আর ভাবলেও আপনি ভুল প্রমাণিত হবেন। কারণ সালমানই পেছনে ফেলেছেন সালমানকে। ‘বজরঙ্গী ভাইজান’ প্রথম পাঁচ দিনে আয় করেছিল ১৫১ কোটি ৫ লাখ রুপি। তবে প্রথম পাঁচ দিনের হিসেবে এস এস রাজামৌলি পরিচালিত আনুশকা শেঠী, রানা দাগুবতী, তামান্না ও প্রভাস অভিনীত হিন্দিতে ডাবিং করা তেলেগু ছবি ‘বাহুবলী’ সবাইকে ছাড়িয়ে গেছে। দক্ষিণের এই ছবিটি প্রথম পাঁচ দিনে আয় করেছে ২৫৪ কোটি রুপি। এই আয়ের হিসেবে প্রভাসই বক্স অফিসের নেই ‘বাপ’। তবে এ হিসাব শুধু প্রথম পাঁচ দিনের।‘বাহুবলী’ প্রথম দিনে ৬০, দ্বিতীয় দিনে ৫২, তৃতীয় দিনে ৫৭, চতুর্থ দিনে ৪৮ এবং পঞ্চম দিনে ৩৭ কোটি রুপি আয় করে। সেই হিসেবে প্রথম পাঁচ দিনে এই ছবির মোট আয় দাঁড়ায় ২৫৪ কোটি।এর পর ‘বজরঙ্গী ভাইজান’ প্রথম দিনে ২৭ কোটি ২৫ লাখ, দ্বিতীয় দিনে ৩৬ কোটি ৬০ লাখ, তৃতীয় দিনে ৩৮ কোটি ৭৫ লাখ, চতুর্থ দিনে ২৭ কোটি ৫ লাখ এবং পঞ্চম দিনে ২১ কোটি ৪০ লাখ রুপি আয় করে। পাঁচ দিনে এই ছবির মোট আয় ১৫১ কোটি ৫ লাখ রুপি।এদিকে প্রথম দিনে ৪০ কোটি ৩৫ লাখ, দ্বিতীয় দিনে ৩১ কোটি ৫ লাখ, তৃতীয় দিনে ৩০ কোটি ৭ লাখ, চতুর্থ দিনে ২৮ কোটি ৩০ লাখ এবং পঞ্চম দিনে ১৩ কোটি ৬২ লাখ রুপি আয় করে ‘প্রেম রতন ধন পায়ো’ ছবিটি। প্রথম পাঁচ দিনে এ ছবির মোট আয় দাঁড়ায় ১৪৩ কোটি ৩৯ লাখ রুপি।‘বাহুবলী’ তৈরির আগে ভারতের সবচেয়ে ব্যয়বহুল ছবি ছিল শাহরুখ খানের রাওয়ান। রাওয়ান তৈরিতে ২৭ দশমিক চার মিলিয়ন ডলার খরচ হয়েছিল। যেখানে বাহুবলী তৈরির খরচ ৩৯ মিলিয়ন ডলার।
