
শামীম আহমেদ নয়, ‘রংবাজ’ ছবির বাকি কাজ শেষ করার জন্য অনুমতি পেলেন পরিচালক মান্নান গাজীপুরী। আজ বুধবার বাংলাদেশ চলচ্চিত্র পরিচালক সমিতির কার্যকরী পরিষদের এক মিটিংয়ে এ সিদ্ধান্ত নেওয়া হয়।১৫ মে ছবির বাকি কাজ শেষ করার জন্য মান্নান গাজীপুরীর নাম উল্লেখ করে পরিচালক সমিতি বরাবর আবেদন করেন ছবির প্রযোজক। সেই আবেদনের পরিপ্রেক্ষিতে অনুমতি দেয় চলচ্চিত্র পরিচালক সমিতি।এ ব্যাপারে পরিচালক সমিতির মহাসচিব বদিউল আলম খোকন বলেন, ‘আমাদের কাছে মান্নান গাজীপুরীকে দিয়ে কাজ শেষ করার অনুমতি চেয়ে একটি আবেদন করেছিলেন ছবির প্রযোজক হাজী আব্দুল বারেক। কার্যকরী পরিষদের মিটিংয়ে সবার সম্মতিক্রমে অনুমতি দেওয়া হয়েছে। সেই অনুমতির চিঠি প্রযোজক বরাবর পাঠিয়েও দিয়েছি আমরা।’পরিচালক মান্নান গাজীপুরীর সঙ্গে ফোনে একাধিকবার যোগাযোগ করেও পাওয়া যায়নি তাঁকে। তাই কবে থেকে ‘রংবাজ’ ছবির বাকি অংশের কাজ শুরু হবে, তা এখনো জানা যায়নি। তবে ছবির অন্যতম অভিনেতা অমিত হাসান বলেন, ‘শুটিংয়ের ব্যাপারে প্রযোজনা প্রতিষ্ঠান থেকে আমাকে ফোন দেওয়া হয়েছিল, দু-এক দিনের মধ্যেই শুটিং শুরু করার কথা।’‘রংবাজ’ ছবিতে অভিনয় করছেন শাকিব খান, বুবলী, নূতন, অমিত হাসান প্রমুখ।উল্লেখ্য, চলচ্চিত্র পরিচালক সমিতির গঠনতন্ত্রবিরোধী কাজ করায় গত ২৯ এপ্রিল ‘রংবাজ’ ছবির পরিচালক শামীম আহমেদের সদস্যপদ অস্থায়ীভাবে বাতিল করা হয়। পরে শামীম আহমেদকে দিয়ে শুধু ‘রংবাজ’ ছবির বাকি কাজ শেষ করে দেওয়ার অনুমতি চেয়ে পরিচালক সমিতিতে আবেদন করেন ছবির প্রযোজক। কিন্তু সমিতির কার্যকরী পরিষদের মিটিংয়ে সেই আবেদন বাতিল হয়ে যায়।
