
ঢাকার মঞ্চে আসছে আরেকটি নতুন নাটক। পদাতিক নাট্য সংসদ প্রযোজনা করেছে নতুন নাটক ‘গহন যাত্রা’। এটি দলটির ৩৯তম প্রযোজনা। সোমবার সন্ধ্যায় এ নাটকটির বিশেষ প্রদর্শনী হবে শিল্পকলা একাডেমির পরীক্ষণ থিয়েটারে।‘গহন যাত্রা’ নাটকটি লিখেছেন রুবাইয়াৎ আহমেদ এবং নির্দেশনায় রয়েছেন সুদীপ চক্রবর্তী। অভিনয় করেছেন একজন, শামছি আরা সায়েকা।নাটকটির নির্দেশক সুদীপ চক্রবর্তী প্রথম আলোকে বলেন, ‘এক কথায় বলতে গেলে এটি সহিংসতার বিপরীতে শান্তিকামী মানুষের নাট্য আখ্যান।’ যেখানে দেখা যায় একটি ভূখণ্ডের কোনো এক স্থানে জন্ম নেয় উগ্রপন্থা। সেই উগ্রপন্থার অনুসারীরা বিপরীত সব মতবাদ প্রত্যাখ্যান করে শুধু একটি মতবাদকেই প্রতিষ্ঠা করতে চায়। এ জন্য তারা চালায় ধ্বংসলীলা, হত্যা করে অগণিত মানুষ, ধর্ষিত হয় অসংখ্য নারী। ভিন্ন মতাদর্শের এক ক্ষুদ্র সম্প্রদায়ের মানুষদের তারা ধরে নিয়ে বন্দি করে রাখে। বন্দিদশা থেকে পালাতে চায় অনেকে। কিন্তু মারা পড়ে তারা। শুধু একজন বেঁচে যায়। সালমা। বেঁচে গিয়ে ফিরে আসে সালমা।’নাটকটির সংগীত পরিকল্পনা করেছেন সাইম রানা। মঞ্চ পরিকল্পনা করেছেন নির্দেশক সুদীপ চক্রবর্তী। আলোক পরিকল্পনা করেছেন আতিকুল ইসলাম।সোমবারের প্রদর্শনীটি শুধু আমন্ত্রিত দর্শকের জন্য। শিগগিরই নাটকটির উদ্বোধনী প্রদর্শনী অনুষ্ঠিত হবে।
