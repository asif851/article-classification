
দীর্ঘ ২০ বছর পর বাজারে এসেছে জনপ্রিয় বাচিকশিল্পী শিমুল মুস্তাফার একক আবৃত্তির অ্যালবাম। প্রিয়তা শিরোনামের এই অ্যালবাম প্রসঙ্গে গতকাল মঙ্গলবার বিকেলে যখন যোগাযোগ করা হয়েছিল, তখন তিনি সিরাজগঞ্জের পথে। সেখানে আয়োজিত রবীন্দ্রজয়ন্তীর অনুষ্ঠানে অংশ নেবেন তিনি। শিমুল মুস্তাফা প্রথম আলোকে জানান, এর আগে ১৯৯৬ সালে তাঁর চিঠি অ্যালবামটি বাজারে এসেছিল। এরপর বাণিজ্যিকভাবে কোনো একক অ্যালবাম বাজারে ছাড়া হয়নি নানা কারণে। সেই সূত্রে ২০ বছর পরে বাজারে তাঁর একক অ্যালবাম এল। এর মাঝে নিজের কিছু সংকলন করেছেন নিজ উদ্যোগে, যার কপিরাইট তিনি নিজের কাছেই রেখেছেন। সব মিলিয়ে প্রিয়তা তাঁর ৪১তম অ্যালবাম। মুহাম্মাদ ইমরানের রচনায় অ্যালবামটি প্রকাশ করেছে লেজার ভিশন। অ্যালবামটিতে শিমুল মুস্তাফার কণ্ঠে আটটি আবৃত্তি রয়েছে। আবৃত্তিগুলো হলো ‘চার দেয়ালের নীল’, ‘অনিমেষের ছাড়পত্র’, ‘হাসু আপা’, ‘৭ নম্বর সেক্টর থেকে আজাদ’, ‘প্রিয়তায় শারমিন’, ‘বাজান’, ‘প্রিয় খোকা’ ও ‘মৃত্যুপূর্বের শফিক’।
