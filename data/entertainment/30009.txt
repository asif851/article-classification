
‘লগন’, ‘তারে জমিন পার’, ‘থ্রি ইডিয়টস’, ‘দিল্লি বেলি’ কিংবা ‘তালাশ’-এর মতো মৌলিক ছবিতে অভিনয় করে বিভিন্ন মহলের প্রশংসা কুড়িয়েছেন ‘মিস্টার পারফেকশনিস্ট’ তারকা আমির খান। সেই আমিরের বিরুদ্ধেই কিনা ছবির পোস্টার নকলের অভিযোগ! সম্প্রতি প্রকাশিত আমিরের ‘পিকে’ ছবির পোস্টারের সঙ্গে পর্তুগিজ গায়ক কুইম ব্যারিয়র্সের একটি অ্যালবাম প্রচ্ছদের অদ্ভুত মিল খুঁজে পাওয়া গেছে।রাজকুমার হিরানির পরবর্তী ছবি ‘পিকে’র নাম ভূমিকায় অভিনয় করেছেন আমির। সম্প্রতি প্রকাশিত ছবিটির পোস্টারে আমিরকে নগ্ন অবস্থায় দেখা যাওয়ায় তাঁর বিরুদ্ধে অশ্লীলতার অভিযোগে ভারতীয় দণ্ডবিধির ২৯২ ধারায় মামলা দায়ের করেন আইনজীবী মনোজ কুমার। মামলাটির শুনানির দিন ধার্য করা হয়েছে ৭ আগস্ট। এ ছাড়া ভোপালে আমিরের বিরুদ্ধে ভারতীয় দণ্ডবিধির ২৯২ ও ২৯৪ ধারায় মামলা করেছেন আরেক আইনজীবী রাজকুমার পাণ্ডে। এই মামলার শুনানি হবে ১ সেপ্টেম্বর।আমিরের ‘পিকে’ পোস্টার নিয়ে ব্যাপক সমালোচনার রেশ কাটতে না কাটতেই এবার পোস্টারটি নকল বলে অভিযোগ উঠেছে। সম্প্রতি ইউটিউবে প্রকাশিত ‘পিকে’ ছবির মোশন পোস্টারে দেখা যায়, আমির রেললাইনের উপর দাঁড়িয়ে আছেন। হাতে ধরে রেখেছেন রেডিও। আমিরের বিবস্ত্র শরীরের কিছু অংশ ঢাকা পড়েছে ওই রেডিওতে।অন্যদিকে, পর্তুগিজ গায়ক কুইম ব্যারিয়র্সের অ্যালবাম প্রচ্ছদে দেখা যায়, সম্পূর্ণ বিবস্ত্র অবস্থায় দাঁড়িয়ে আছেন কুইম। তাঁর হাতে ধরা রয়েছে বাদ্যযন্ত্র একর্ডিয়ন। বিবস্ত্র শরীরের কিছু অংশ তিনি ঢেকে রেখেছেন ওই বাদ্যযন্ত্র দিয়ে। এক খবরে এ তথ্য জানিয়েছে জিনিউজ।
রাজকুমার হিরানি পরিচালিত ‘পিকে’ ছবির বিভিন্ন চরিত্রে রয়েছেন আমির খান, আনুশকা শর্মা, সুশান্ত সিং রাজপুত, বোমান ইরানি প্রমুখ। এ ছাড়া বিশেষ একটি চরিত্রে দেখা যাবে অস্ত্র মামলায় দণ্ডপ্রাপ্ত বলিউডের অভিনেতা সঞ্জয় দত্তকে। ‘পিকে’ মুক্তি পাবে চলতি বছরের ১৯ ডিসেম্বর।

