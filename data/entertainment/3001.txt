
গত ঈদুল আজহার পর আর কোনো নাটকে অভিনয় করেননি ছোট পর্দার মডেল ও অভিনেত্রী সারিকা করিম। অভিনয় না করা প্রসঙ্গে কিছুদিন আগে তিনি জানিয়েছিলেন, তাঁর দেড় বছরের মেয়ে অসুস্থ। অসুস্থ মেয়েকে রেখে শুটিং করতে চান না। বলেছিলেন, ‘আগে আমার মেয়ে। তারপর অভিনয়।’প্রায় দুই মাস বিরতি দিয়ে আবারও অভিনয়ে ফিরলেন ছোট পর্দার এই তারকা। একসঙ্গে দুটি এক ঘণ্টার নাটকে অভিনয় করছেন তিনি। নাটক দুটি হলো বি ইউ শুভর ‘কিলার’ ও সাখাওয়াত মানিকের ‘আমন্ত্রণ’।সারিকা বলেন, ‘এখন আমার মেয়ে সুস্থ হয়ে উঠেছে। তাই কাজে ফিরে আসলাম।’ সারিকা বলেন, আজ শনিবার থেকে কক্সবাজারের লোকেশনে নাটক দুটির শুটিং শুরু হয়েছে। দুটি নাটকের টানা চার দিন কাজ হবে সেখানে। দুটি নাটকেই সারিকার বিপরীতে অভিনয় করছেন ইমন। দুটি নাটকেই আরও অভিনয় করছেন সামিরা খান মাহি, রানী আহাদ, অবাক প্রমুখ।
