
পাক্কা ১০ বছর লাগল হৃদয়ের ক্ষত শুকাতে। ২০০৫ থেকে ২০১৫। অবশেষে আবারও সেই পবিত্র শব্দজোড়া উচ্চারণ করলেন জেনিফার অ্যানিস্টোন: ‘আই ডু’। গত বৃহস্পতিবার অনেক দিন ধরে ঝুলে থাকা শুভকাজটা সেরে ফেললেন। বিয়ে করেছেন জাস্টিন থেরক্সকে।বিয়েটা হয়েছে গোপনে। খুব কাছের ৭০ জন অতিথিকে ডাকা হয়েছিল। অতিথি নির্বাচনে এতটাই বাছবিচার হয়েছে যে তাতে নাকি অ্যানিস্টোনের মা-ই নেমন্তন্ন পাননি! কাকপক্ষী তো দূরের কথা, হলিউডের দুঁদে সাংবাদিকটিও টের পাননি এই বিয়ের খবর। আনুষ্ঠানিক ঘোষণা আসার পর সবাই থ। এই বিয়েটাকে তাই শুধু গোপনই নয়, বলা হচ্ছে ‘অতি গোপনীয় বিয়ে’!২০০৫ সালে ব্র্যাড পিটের সঙ্গে ছাড়াছাড়ি হয়েছিল অ্যানিস্টোনের। পিটকে ভালোবেসেছিলেন ভীষণ। ভালোবাসার চাদরে মুড়ে রেখেছিলেন। কিন্তু তারপরও পিট নোঙর করলেন অ্যাঞ্জেলিনা জোলির হৃদয়ের বন্দরে। বিয়ে তো দূরে থাক, ভালোবাসা আর সম্পর্কের ওপরই আস্থা উঠে গিয়েছিল অ্যানিস্টোনের। ছয় বছর পর অবশেষে থেরক্সকে মন থেকে গ্রহণ করেন। ২০১২ সালের আগস্টে আংটি বদল। ঠিক তিন বছর পর হয়ে গেল বিয়েও। হলিউড লাইফ।
