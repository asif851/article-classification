
সাবেক প্রেমিক ও সহ-অভিনেতা সালমান খানের কাছ থেকে উপহার পাওয়া দামি একটি গাড়ি বিক্রি করে দেওয়ার চেষ্টা করছেন বহুল আলোচিত বলিউডের অভিনেত্রী ক্যাটরিনা কাইফ। সম্প্রতি এক খবরে এমন চাঞ্চল্যকর তথ্য জানিয়েছে হিন্দুস্তান টাইমস। সালমানের সঙ্গে ক্যাটরিনার প্রেমের সম্পর্ক চুকেবুকে গেছে অনেক আগেই। তার পরও সাবেক প্রেমিকার সঙ্গে বন্ধুত্বপূর্ণ সম্পর্ক বজায় রাখার চেষ্টা করেছেন ‘বিগহার্ট লাভারবয়’ সালমান। গত বছর ক্যাটরিনার জন্মদিনে দামি একটি গাড়ি উপহার দিয়েছিলেন খান সাহেব। তখন জন্মদিনের উপহারটি খুশি মনে গ্রহণ করলেও সম্প্রতি সেটি বিক্রির চেষ্টা করছেন ক্যাটরিনা। এ প্রসঙ্গে ঘনিষ্ঠ একটি সূত্র জানিয়েছে, এরই মধ্যে গাড়ির ব্যবসায়ীদের সঙ্গে এ বিষয়ে আলাপ-আলোচনাও করেছেন ক্যাটরিনা।
বরাবরই একে অপরকে দামি উপহার দিয়ে খবরের শিরোনামে এসেছেন সালমান-ক্যাটরিনা। সর্বশেষ গত বছর ক্যাটরিনাকে জন্মদিনের উপহার হিসেবে দামি একটি গাড়ি কিনে দেন সালমান। নিজের ২৮তম জন্মদিনে কালো রঙের চমত্কার গাড়িটি পেয়ে দারুণ খুশি হন ক্যাটরিনা। বন্ধুবান্ধবদের নিয়ে গাড়িটিতে ঘুরে বেড়াতেও দেখা যায় তাঁকে। সারা দিন মজা করার পর গভীর রাতে গাড়িটিতে চেপে তিনি হাজির হন মুম্বাইয়ের গ্যালাক্সি অ্যাপার্টমেন্টে। সেখানে সালমান ও তাঁর পরিবারের সদস্যদের সঙ্গে নৈশভোজে অংশ নিয়ে জন্মদিন উদযাপন করেন ক্যাটরিনা।
‘বুম’ ছবির মাধ্যমে ২০০৩ সালে বলিউডে অভিষেক হয়েছিল ক্যাটরিনার। প্রথম ছবিতে সাফল্যের মুখ না দেখলেও পরবর্তী সময়ে সালমানের হাত ধরেই বলিউডে প্রতিষ্ঠা পান তিনি। বলিউডে আসন গাড়তে শুরুর দিকে সংগ্রাম করছিলেন ভারতীয় বংশোদ্ভূত ব্রিটিশ এ মডেল ও অভিনেত্রী। ‘বুম’ ছবিতে তাঁকে দেখে ভালো লাগে সালমানের। তিনি বলিউডের প্রথম সারির চলচ্চিত্র প্রযোজকদের সঙ্গে ক্যাটরিনার পরিচয় করিয়ে দেন। কিন্তু ভাঙা ভাঙা হিন্দি উচ্চারণের জন্য কেউই ক্যাটরিনাকে ছবিতে সুযোগ দেয়ার আগ্রহ দেখান না।
পরবর্তী সময়ে ভাই সোহেল খানের প্রযোজনায় ‘ম্যায়নে পেয়ার কিউ কিয়া’ ছবিতে ক্যাটরিনাকে অন্তর্ভুক্ত করেন সালমান। ২০০৫ সালে মুক্তি পাওয়া ছবিটিতে সালমানের বিপরীতে অভিনয় করেন ক্যাটরিনা। বক্স অফিসে সাফল্য পায় ছবিটি। পরে ‘পার্টনার’ ছবিতে সালমান ও গোবিন্দর সঙ্গে কেন্দ্রীয় নারী চরিত্রে অভিনয়ের সুযোগ পান ক্যাটরিনা। সালমানের কল্যাণে পর পর দুটি হিট ছবি উপহার দিয়ে নির্মাতাদের নজরে আসেন ক্যাটরিনা।
পেশাগত কাজের পাশাপাশি ব্যক্তিগত জীবনেও ঘনিষ্ঠতা বাড়তে থাকে সালমান-ক্যাটরিনার। একটা সময়ে তাঁদের প্রেমের খবরে সরগরম হয়ে উঠেছিল বলিউডকেন্দ্রিক বিভিন্ন সংবাদমাধ্যম। অবশ্য বলিউডের প্রেমের চিরায়ত রীতি মেনে জনসমক্ষে কখনোই নিজেদের প্রেম নিয়ে মুখ খোলেনি এ জুটি।
 
২০০৯ সালে ‘আজব প্রেম কি গজব কাহানি’ ছবিতে জুটি বেঁধে অভিনয় করতে গিয়ে রণবীর কাপুরের সঙ্গে প্রেমের সম্পর্কে জড়ান ক্যাটরিনা। দিনকে দিন বাড়তে থাকে তাঁদের ঘনিষ্ঠতা। সালমানকে ছেড়ে রণবীরের বাহুডোরে নিজেকে সঁপে দেওয়ায় সমালোচনার মুখেও পড়তে হয় ক্যাটকে। অনেকেই মন্তব্য করেন, বলিউডে প্রতিষ্ঠা পাওয়ার জন্য সালমানকে সিঁড়ি হিসেবে ব্যবহার করেছেন তিনি। কাঙ্ক্ষিত সাফল্য পাওয়ার পর বয়সে ১৮ বছরের বড় সালমানকে ছেড়ে সমবয়সী রণবীরকে আপন করে নিয়েছেন ক্যাটরিনা।
মাঝে কিছুটা দূরত্ব সৃষ্টি হলেও ইদানীং রণবীর-ক্যাটরিনার সখ্য অতীতের যেকোনো সময়ের তুলনায় অনেকটাই বেড়ে গেছে। নিজেদের প্রেম নিয়ে বহু দিন লুকোচুরি খেলার পর এখন অনেকটা প্রকাশ্যেই মেলামেশা করছেন তাঁরা। ঘন ঘন অভিসারে মেতে উঠছেন রণবীর-ক্যাটরিনা। এ বছর সবার সামনেই গান গেয়ে ক্যাটরিনাকে জন্মদিনের শুভেচ্ছা জানিয়েছেন রণবীর।   
এ ছাড়া গত মাসের শুরুর দিকে ম্যাকাওতে আইফা অনুষ্ঠানে যোগ দেওয়ার কথা বলে ক্যাটরিনা চলে যান স্পেনে। সেখানে আগে থেকেই তাঁর জন্য অপেক্ষা করছিলেন রণবীর। স্পেনের ইবিজা সমুদ্রসৈকতে অবকাশযাপনের সময় গোপনে তাঁদের একান্ত মুহূর্তগুলো ক্যামেরাবন্দী করেন আলোকচিত্রীরা। ‘স্টারডাস্ট’ ম্যাগাজিনের সাম্প্রতিক সংখ্যায় ছবিগুলো প্রকাশিতও হয়। স্পেনে চুপিসারে ছুটি কাটানোর সময় লুকিয়ে তোলা ব্যক্তিগত এসব ছবি ফাঁসে ক্যাটরিনার ক্ষুব্ধ প্রতিক্রিয়া প্রকাশই স্বাভাবিক ছিল। কিন্তু ক্ষোভ প্রকাশ তো দূরের কথা, অভিসারের ছবি ফাঁস হওয়ায় উল্টো নাকি খুশিই হয়েছেন তিনি।
এ প্রসঙ্গে ঘনিষ্ঠ একটি সূত্র জানায়, ক্যাটরিনা তাঁর কাছের এক বন্ধুর সঙ্গে আলাপচারিতার সময় বলেছেন, ছবিগুলো ফাঁস হওয়ায় এক ঢিলে দুই পাখি নয়, অনেক পাখিই মারা পড়েছে।
প্রথমত, রণবীর ও ক্যাটরিনা প্রেম নিয়ে লুকোচুরি খেললেও সম্পর্ক নিয়ে তাঁরা যে এখন বেশ সিরিয়াস, তা সবার কাছেই স্পষ্ট হয়ে গেছে। আর এর ফলে সালমান-ক্যাটরিনা প্রেমের অধ্যায়ের আনুষ্ঠানিক পরিসমাপ্তি ঘটেছে। এ ছাড়া ‘ইয়ে জাওয়ানি হ্যায় দিওয়ানি’ ছবির সাফল্য উদযাপন অনুষ্ঠানে সাবেক প্রেমিকা দীপিকা পাড়ুকোনের সঙ্গে রণবীরের ঘনিষ্ঠতার খবর যে মিথ্যা, সেটাও প্রমাণিত হয়েছে। ক্যাটরিনা তাঁর বর্তমান প্রেমিক রণবীরকে বশে রাখতেই সাবেক প্রেমিক সালমানের কাছ থেকে পাওয়া উপহার বিক্রির চেষ্টা করছেন কি না, তা অবশ্য জানা যায়নি।
