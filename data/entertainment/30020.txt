
শিল্পকর্ম প্রদর্শনী চলছে ধানমন্ডি সাতাশের বেঙ্গল গ্যালারি অব ফাইন আর্টসে। আর পাশের দৃক গ্যালারিতে চলছিল আলোকচিত্র প্রদর্শনী। বেঙ্গলেই ঢোকা হলো প্রথমে। আনিসুজ্জামান সোহেল, ফিরোজ মাহমুদ ও ইয়াসমিন জাহান নূপুরের মোট ৩৬টি শিল্পকর্ম দেখলে প্রথমে মনে হবে তিনজনের কাজের মধ্যে কোনো মিল নেই। মনে অবধারিত প্রশ্ন, তবে একই প্রদর্শনীতে ঠাঁই দেওয়া কেন? কিছুক্ষণ দেখতে দেখতে আবার মনে হয়, অভিন্ন সুরই তো বাজছে এখানে! সে সুর বেদনা ও স্মৃতির।ফিরোজের ‘ডিসট্যান্স অব দ্য পাস্ট’ শিরোনামের চিত্রকর্মগুলোতে উজ্জ্বল রঙে তিনি এঁকেছেন উপনিবেশকালীন নবাবদের দুর্ভাগ্য ও ইংরেজদের কাছে পরাজয়ের কাহিনি। ‘ডিসট্যান্স অব দ্য কার্ভিং পাস্ট’ শিরোনামের কাজগুলোতেও একই কথা বলেছেন তিনি, তবে এবার কাঠের ওপর খোদাই করে।আনিসুজ্জামান এঁকেছেন বর্তমানের সংকট ও সংঘাতকে। কিছুটা বিমূর্ত হলেও সহজেই বোঝা গেল তিনি কী বলতে চান। একটি চিত্রে দেখা গেল মানুষের সন্ত্রাসে মানুষের মৃত্যু ও যন্ত্রণার বয়ান। ভোগবাদে মত্ত মানুষের শরীরে তিনি এঁকে দিয়েছেন বারকোড। ইয়াসমিন এঁকেছেন পৃথিবীর স্মৃতি। তাতে সূর্য, পৃথিবীর ওপর তার ছায়া আছে। আছে পৃথিবীর জন্মের বেদনা।দেখা যখন চলছে, তার মধ্যে পার্শ্ববর্তী একটি বেসরকারি বিশ্ববিদ্যালয়ের ক্লাস শেষে একদল তরুণ হইচই করে ঢুকলেন গ্যালারিতে। অল্পকিছু দর্শনার্থী এতক্ষণ চুপচাপ দেখছিলেন ছবি, একটু যেন বিরক্ত হলেন তাঁরা। কিছুক্ষণ কথাবার্তা, সেলফি-ছবি তোলার পর বেশ মন দিয়েই ঘুরে ঘুরে প্রদর্শনীটি দেখতে থাকল তরুণের দল। তাদের মধ্যে ফরহাদ রহমান বললেন, ‘দেখতে বেশ ভালোই লাগছে। এখন পুরোটাই দেখব।’ উপায় কী, চলা শুরু হলে পথের শেষ তো দেখতেই হয়!অতীত থেকে বর্তমানের এ যাত্রা হয়তো কিছু আপাতবিরোধী সত্যের মুখোমুখি করে দেয়, তাই বুঝি প্রদর্শনীর শিরোনাম ‘দ্য প্যারাডক্সিকাল নাউ’। শুরু হয়েছে ৭ ফেব্রুয়ারি থেকে। চলবে ২২ ফেব্রুয়ারি পর্যন্ত, দুপুর ১২টা থেকে রাত আটটায়।এরপর দৃকে। সেখানে চলছিল গ্রাসহপার্সের তৃতীয় বার্ষিক আলোকচিত্র প্রদর্শনী। ১৩ ফেব্রুয়ারি শুরু হওয়া প্রদর্শনীর শেষ দিন ছিল গতকাল রোববার। শিরোনাম ‘লাইফ অ্যারাউন্ড ইউ’। সেখানে যেমন আছে প্রাণহীন গলি-রাস্তা-সড়ক-ভবন, তেমনি আছে ব্যাঙ-জেব্রা-ঘোড়াদের মতো প্রাণীর ছবি। আছে নিরাভরণ পল্লিজীবন, আছে আলোকোজ্জ্বল রাতের ঢাকা।কত রকম জীবনই না ছড়িয়ে আছে আমাদের এই এক জীবনে!
