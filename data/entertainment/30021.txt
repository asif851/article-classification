
কলকাতার পরিচালক বাবু রায়ের ‘অপহরণ’ ছবির পর নতুন আরেকটি ছবিতে অভিনয়ের জন্য চুক্তিবদ্ধ হয়েছেন শাহনূর। ‘লাভ এক্সপ্রেস’ নামের নতুন এ ছবিটির পরিচালক শাহাদাত্ হোসেন লিটন। ছবিতে শাহনূরের সঙ্গে আরও থাকবেন বাপ্পি চৌধুরী, নবাগত মিষ্টি, আসিফ ইকবাল প্রমুখ।এ প্রসঙ্গে শাহনূর বলেন, ‘লাভ এক্সপ্রেস’ ছবিটির গল্প অত্যন্ত সুন্দর। আমার চরিত্রটি খুবই মজার, শুনেই রাজি হয়ে গেছি। আমার বিশ্বাস, ছবিটি খুবই ভালো হবে।’শাহনূর আরও বলেন, ‘মাঝে কিছুটা সময় ছবির কাজ থেকে দূরে ছিলাম। এখন আবার পুরোদমে কাজ শুরু করেছি। আমি আমার এখনকার ব্যস্ততা নিয়েও খুবই সন্তুষ্ট। ভালো ভালো ছবি হচ্ছে। ভালো ছবিতে অভিনয়ের প্রস্তাবও পাচ্ছি। চেষ্টা করছি নিজের সুনাম রক্ষা করে নির্মাতা ও দর্শকদের মন জয় করতে। আমার বিশ্বাস, বর্তমানে ডিজিটাল প্রযুক্তির যে ছোঁয়া চলচ্চিত্রে লেগেছে, সেই ছোঁয়ায় আমাদের চলচ্চিত্রে বিশাল পরিবর্তন ঘটবে।’এ ছাড়া শাহনূর বর্তমানে আরও বেশ কয়েকটি ছবির কাজ নিয়ে ব্যস্ত আছেন। এর মধ্যে জামশেদুর রহমানের ‘কে আমার শত্রু’, ফারুক হোসেনের ‘কাকতাড়ুয়া’ এবং সারওয়ার রহমানের ‘লাবু এলো শহরে’ উল্লেখযোগ্য।
