
২৩ বছর ধরে প্রায় প্রতিবছর অ্যালবাম প্রকাশ করে আসছেন গীতিকার ও সুরকার প্রিন্স মাহমুদ। এবারই প্রথম নিজের নামে তৈরি করলেন অ্যালবাম। ‘প্রিন্স মাহমুদ মিক্সড’ নামের এই অ্যালবামের প্রথম গানে কণ্ঠ দিয়েছেন তপু ও কনা। দুজনের দ্বৈত কণ্ঠে গাওয়া এবারই প্রথম। ‘ঘোর’ শিরোনামের এই গানের রেকর্ডিং শেষ হয়েছে সম্প্রতি।
অ্যালবামের নাম প্রসঙ্গে প্রিন্স মাহমুদ বলেন, ‘২৩ বছরে অনেক গানই করেছি। শ্রোতাপ্রিয়তাও পেয়েছি, কিন্তু এ প্রজন্মের অনেকেই জানে না গানগুলো আমার। এ কারণেই এমন নামকরণ করেছি। প্রথম গানটি গেয়েছে তপু ও কনা। দুজনেই চেষ্টা করেছে যেন গানটি ভালো হয়। আমার বিশ্বাস, গানটি অনেকেরই পছন্দ হবে।’ তিনটি একক আর দুটি দ্বৈত গান থাকবে অ্যালবামে। অন্য গানগুলো কারা গাইছেন? এমন প্রশ্নে তিনি বলেন, ‘শুধু এটুকু বলব, দারুণ কিছু গান তৈরি করেছি। এই গানগুলোতে কণ্ঠ দেবেন কয়েকজন শ্রোতাপ্রিয় শিল্পী, যাঁদের গানের মেধা আছে।’
‘ঘোর’ গান প্রসঙ্গে তপু বলেন, ‘প্রিন্স ভাইয়ের কথা ও সুরে গাইতে পারার আনন্দটাই অন্য রকম। তাঁর সঙ্গে এর আগেও গান করার সুযোগ হয়েছে। ছোটবেলা থেকে এই মানুষটার কথা ও সুরের সঙ্গে আমার বেড়ে ওঠা, তাই নস্টালজিক একটি ব্যাপারও কাজ করেছে।’ কনা বলেন, ‘প্রিন্স মাহমুদ আমাদের সবার কাছে অন্য রকম একটা ব্যাপার, তাঁর কথা ও সুরে গান গাওয়ার জন্য উৎসুক হয়ে থাকি। সব গান তো আর একভাবে গাওয়া হয় না। প্রিন্স ভাইয়ের গান গাই আনন্দ থেকে।’
