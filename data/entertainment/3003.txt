
বিশ্বসেরা অলরাউন্ডার সাকিব আল হাসানকে নিয়ে তৈরি হয়েছে একটি গান। ‘অপরাজেয়’ শিরোনামের এই গানটির সুর ও সংগীত পরিচালনা করেছে গানের দল নেমেসিস। গানটিতে জোহাদের পাশাপাশি কণ্ঠ দিয়েছে এ প্রজন্মের রক গায়িকা জেফার। গানটির কথা লিখেছেন রবিউল ইসলাম জীবন, তিনি এর আগে ক্রিকেটার মাশরাফিকে নিয়েও একটি গান লিখেন।
‘অপরাজেয়’ গানটি ইয়োন্ডার মিউজিকের ব্যানারে আগামী মার্চে প্রকাশিত হবে। তার আগে আজ সোমবার ঢাকার একটি পাঁচতারা হোটেলে সাকিব আল হাসানের উপস্থিতিতে সংবাদ সম্মেলন হয়। সেখানেই গানটি সম্পর্কে জানায় প্রতিষ্ঠানটির কর্তাব্যক্তিরা। আড়ম্বরপূর্ণ সেই অনুষ্ঠানে জানানো হয়, এখন থেকে সাকিব ইয়োন্ডার মিউজিক অ্যাপের একজন অংশীদার, একই সঙ্গে তাঁকে শুভেচ্ছাদূত নির্বাচিত করার বিষয়টিও ঘোষণা করা হয়।
সাকিব বলেন, ‘ইয়োন্ডার আমার পছন্দ, কারণ এখানে আমার পছন্দের শিল্পীদের গান রয়েছে। শুধু তা-ই নয়, আমার স্ত্রী শিশিরের পছন্দের শিল্পীদের গানও রয়েছে এই প্ল্যাটফর্মে। আমাদের অংশীদারত্বে একসঙ্গে গান নিয়ে ভালো কিছু কাজ করে যাব।’

সাকিবকে নিয়ে তৈরি গানে কণ্ঠ দেওয়া প্রসঙ্গে নেমেসিস ব্যান্ডের জোহাদ বলেন, ‘আমি বলব, এটা একটা অনুপ্রেরণা। আমাদের কাছে যখন গানটি তৈরির প্রস্তাব আসে, তখন একটা কথাই ভেবেছি, এটা যেন অবশ্যই উদ্দীপনামূলক হয়। গানের কথাগুলো রবিউল ইসলাম জীবন খুব ভালো লিখেছেন। সবশেষে যা তৈরি করতে পেরেছি তা নিয়ে আমরা খুশি। আমরা রক ঘরানার মধ্যেই ছিলাম। জেফারও দারুণ গেয়েছে। পুরো অভিজ্ঞতা ছিল এককথায় অসাধারণ।
জেফার বলেন, ‘আমরা অনেক সম্মানিত, সাকিবকে নিয়ে এমন একটি গান তৈরি করতে পেরে। এটা আমাদের জন্য নিঃসন্দেহে অনেক ভালো লাগার একটা বিষয়।’
অংশীদার ও শুভেচ্ছাদূত সাকিব আল হাসানের সঙ্গে চুক্তি স্বাক্ষর অনুষ্ঠানে ইয়োন্ডার মিউজিকের পক্ষে অন্যদের মধ্যে আরও উপস্থিত ছিলেন এডাম কিড্রন, আদ্রিয়ান বার্টন, নভেরা নূর প্রমুখ।
ইয়োন্ডার মিউজিকের প্রতিষ্ঠাতা ও প্রধান নির্বাহী এডাম বলেন, ‘গত বছর বাংলাদেশ প্রিমিয়ার লিগের সময় সাকিবের সঙ্গে প্রথম দেখা হয়। তখনই মনে হয়েছে, সাকিব ইয়োন্ডারের জন্য আদর্শ শুভেচ্ছাদূত। তিনি ভীষণ সংগীত অনুরাগী এবং তরুণদের কাছে অনুকরণীয়।’
