
সপ্তাহ দুয়েক আগেও শাকিব খান এবং অপু বিশ্বাস অভিনীত ছবি মুক্তির ব্যাপারটি একেবারে অনিশ্চিত ছিল। সে সময় অবশ্য তাঁরা দুজন তিনটি ছবির শুটিংয়ের কাজে ব্যাংককে ব্যস্ত। শাকিব খান ও অপু বিশ্বাসের ভক্তরা এ ব্যাপারে বেশ চিন্তিত ছিলেন। শাকিব শুটিং শেষে দেশে ফেরায় ভক্তদের সেই দুশ্চিন্তা অল্প অল্প করে কাটতে শুরু করে। অবশেষে সপ্তাহ খানেক আগে নিশ্চিতভাবে জানা গেল, ঈদের প্রেক্ষাগৃহে মুক্তি পাচ্ছে শাকিব ও অপুর ছবি। তা-ও আবার একটি নয়, ঈদে মুক্তি পাওয়া পাঁচটি ছবির তিনটিরই নায়ক-নায়িকা শাকিব খান ও অপু বিশ্বাস।ঈদে শাকিব-অপুর ছবি তিনটি হচ্ছে ওয়াজেদ আলী সুমনের হিটম্যান, নজরুল ইসলাম খানের কঠিন প্রতিশোধ ও ওয়াকিল আহমেদের সেরা নায়ক। অবশ্য সেরা নায়ক ছবিটির শুরুর দিকে নাম রাখা হয়েছিল শোধ।একসঙ্গে তিনটি ছবি মুক্তির ব্যাপারটিকে ইতিবাচকভাবেই দেখছেন ঢাকাই চলচ্চিত্রের জনপ্রিয় নায়ক শাকিব খান। তাঁর মতে, বছরের অন্য সময়ের চেয়ে ঈদে প্রেক্ষাগৃহে দর্শকরা ভিড় করেন বেশি। আর তাই ঈদে দর্শকের কাছাকাছি থাকার একটা সুযোগটা থাকে বেশি।অপু বিশ্বাস বলেন, ‘আমাদের দেশের প্রেক্ষাপটে ঈদ অনেক বড় একটি উৎসব। বড় উৎসবে একসঙ্গে তিনটি ছবি মুক্তি পাচ্ছে জেনে ভালো লাগাটা কাজ করছে সবচেয়ে বেশি। ঈদে মুক্তি পেতে যাওয়া তিনটি ছবির গান, লোকেশন ও গল্পের ভিন্নতা আছে। দর্শকেরা ছবিগুলো দেখে মজা পাবেন।’এদিকে শাকিব খান ও অপু বিশ্বাস এখন আছেন কাতারে। সেখানে তাঁরা প্রবাসী বাঙালিদের আয়োজনে একটি অনুষ্ঠানে অংশ নিতে গেছেন। শাকিব ও অপু ছাড়া অনুষ্ঠানে আরও আছেন কণ্ঠশিল্পী জেমস, কনকচাঁপা, মনির খান, নির্ঝর ও কোনাল এবং নৃত্যশিল্পী নাদিয়া ও লিখন।
