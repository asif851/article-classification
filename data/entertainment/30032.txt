
বেশি টাকাও কখনো কখনো সমস্যা হয়ে যায়। এই সমস্যাটাই দেখানো হবে ছয় পর্বের একটি ধারাবাহিক নাটকে। নাম ‘মানি ইজ প্রবলেম’। এটি নির্মাণ করেছেন মাসুদ সেজান। রচনাও তাঁরই। নাটকের গল্প প্রসঙ্গে পরিচালক বলেন, ‘কোটিপতি বাবার মৃত্যুর পর ছেলে হুট করে দার্শনিক হয়ে যায়। তার মনে হয়, এক জীবনে এত টাকার কোনো দরকার নেই। এ কারণে ছেলেটি নানান মাধ্যমে টাকা বিলানো শুরু করে। এ নিয়েই ঘটতে থাকে মজার মজার সব ঘটনা। টাকা বিলানো বন্ধ করতে প্রেমিকার আর তার ভাই মিলে ঘটায় নানা ধরনের কাণ্ড।’ নাটকটি অভিনয় করেছেন চঞ্চল চৌধুরী, তিশা, এজাজুল ইসলাম, শামীমা নাজনীন, মিশু সাব্বির, রিফাত চৌধুরী, মুনিয়া ইসলাম, হায়দার মিথুন প্রমুখ। এটি প্রচারিত হবে ঈদের দিন থেকে প্রতিদিন রাত রাত ৯টা ৪০ মিনিটে আরটিভিতে।
