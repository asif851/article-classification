
ভারতের কিংবদন্তি অভিনেতা দিলীপ কুমারকে শ্বাস-প্রশ্বাসের সমস্যার কারণে আজ শনিবার মুম্বাইয়ের লীলাবতী হাসপাতালে ভর্তি করা হয়েছে। খবর প্রেস ট্রাস্ট অব ইন্ডিয়ার।
দিলীপ কুমারের অসুস্থতা ও হাসপাতালে ভর্তি হওয়া প্রসঙ্গে লীলাবতী হাসপাতালের চিকিৎসক জলিল পারকার বলেছেন, ‘আমি ফোনে জানতে পারি তিনি অসুস্থ। তাঁর জ্বর ছিল, বেশ কয়েকবার বমিও করেছেন। তিনি নিউমোনিয়ায় ভুগছেন। তাঁর রক্তে শ্বেতকণিকার পরিমাণ বেড়ে গিয়েছিল। আমরা মনে করেছি, তাঁকে হাসপাতালে ভর্তি করাটাই ভালো হবে।’এর আগে এই অভিনেতার পারিবারিক সূত্র জানিয়েছিল, দিলীপ কুমারের অসুস্থতা নিয়ে চিন্তিত হওয়ার কোনো কারণ নেই।৯৩ বছর বয়সী ভারতের এই কিংবদন্তি অভিনেতার নাম মোহাম্মদ ইউসুফ খান হলেও তিনি চলচ্চিত্রে এসে নাম নেন দিলীপ কুমার। পরবর্তী সময়ে এই নামেই তিনি প্রতিষ্ঠিত হন। ভারতীয় চলচ্চিত্রে দীর্ঘ ছয় যুগের ক্যারিয়ারে দিলীপ কুমার ‘মধুমতি’, ‘দেবদাস’, ‘মুঘল-ই-আজম’, ‘গঙ্গা-যমুনা’সহ অসংখ্য ছবিকে অসামান্য অভিনয়ের কল্যাণে জনপ্রিয় করেছেন। ‘বাবুল’, ‘আন্দাজ’, ‘দিদার’, ‘মেলা’ ছবিতে তাঁর চরিত্র ও অভিনয়ের কারণে তিনি ‘ট্র্যাজেডি কিং’ হিসেবে প্রতিষ্ঠা পান। ১৯৯৮ সালে ‘কিলা’ ছবিতে দিলীপ কুমারকে সর্বশেষ বড় পর্দায় দেখা গিয়েছিল।দিলীপ কুমার ২০১৫ সালে ভারতের বেসামরিক সম্মাননা ‘পদ্মবিভূষণ’ পান। ১৯৯১ সালে দিলীপ কুমার পেয়েছিলেন ‘পদ্মভূষণ’ আর ভারতীয় চলচ্চিত্রে অনন্য অবদানের জন্য তাঁকে ‘দাদা সাহেব ফালকে’ সম্মাননায় ভূষিত করা হয়েছিল।চলচ্চিত্রে সর্বোচ্চ পুরস্কারপ্রাপ্তির কারণে ভারতের কিংবদন্তি অভিনেতা দিলীপ কুমার সর্বোচ্চ পুরস্কার পাওয়া ভারতীয় অভিনেতা হিসেবে গিনেস বুকেও জায়গা করে নিয়েছেন। ‘পদ্মভূষণ’, ‘পদ্মবিভূষণ’, ‘দাদা সাহেব ফালকে’, ‘এনটিআর’, ‘ফিল্ম ফেয়ার’সহ অসংখ্য পুরস্কার পাওয়ার কারণে এই ভারতীয় অভিনেতার নাম গিনেস বুকে অন্তর্ভুক্ত করা হয়েছে।
