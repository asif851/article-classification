
আট বছর প্রেমের পর বিয়ে। সংসার করেছেন ছয় বছর। এই লম্বা সময়ে কোনো দিন স্ত্রী প্রিসিলাকে নাকি মেকআপ ছাড়া দেখেননি সংগীতজগতের মহাতারকা এলভিস প্রিসলি। সম্প্রতি একটি টিভি অনুষ্ঠানে এমনটাই বললেন এলভিসের সাবেক স্ত্রী হলিউড অভিনেত্রী প্রিসিলা।  ‘লুজ উইমেন’ নামের একটি টিভি অনুষ্ঠানে সম্প্রতি অংশ নিয়েছিলেন ৭১ বছর বয়সী প্রিসিলা প্রিসলি। এলভিসের সঙ্গে তিনি ১৪ বছর বয়স থেকে প্রেম শুরু করেন। ১৯৬৭ সালে বিয়ে হয় তাঁদের। ১৯৭৩ সালে হয় বিবাহবিচ্ছেদ। অনুষ্ঠানে প্রিসিলা এলভিসের সঙ্গে তাঁর ছয় বছরের সংসার নিয়ে বলেন, ‘সে (এলভিস প্রিসলি) সব সময় আমাকে শিখিয়েছে নিজেকে একটা রহস্যের ছায়ায় ঢেকে রাখতে। কখনোই নিজের সবটুকু প্রকাশ না করতে। কিছু বিষয় সব সময় নিজের মধ্যেই রাখতে। তা সবচেয়ে কাছের মানুষের সামনেই প্রকাশ করতে নেই।’ পুরোনো কথা মনে করে প্রিসিলা বলেন, ‘সে (এলভিস) কখনোই সাজগোজের সময় কিংবা পোশাক পরে তৈরি হওয়ার সময় আমার সামনে থাকত না। সে আমাকে একদম সেজেগুজে তৈরি অবস্থায় দেখতে পছন্দ করত। আমিও তার সামনে সব সময়ই একটু হলেও মেকআপ দিয়ে যেতাম।’ ১৯৭৭ সালে মাত্র ৪২ বছর বয়সে মারা যান এলভিস প্রিসলি। এলভিসের সঙ্গে বিচ্ছেদের পর প্রিসিলা আর বিয়ে করেননি। ইয়াহু বিউটি।
