
টানা চার বছর অ্যালবামে নেই। শেষ দুই বছর মিডিয়া থেকেই আড়াল। এ নিয়ে অনেক আলোচনা-সমালোচনা। সব শুনেও চুপ থেকেছেন মিলা। গেল ৩১ ডিসেম্বর পর্যন্ত মুখে কুলুপ এঁটেই ছিলেন। কেবল অপেক্ষায় ছিলেন নতুন বছরের প্রথম প্রহরের। পয়লা জানুয়ারিতে স্বেচ্ছায় মুখ খুললেন মিলা। বললেন নতুন করে জেগে উঠার গল্প। জানালেন ফের ছুটতে প্রস্তুত তিনি। আরও জানালেন, গেল দুই বছরে নিজেই নির্মাণ করেছেন একটি মিউজিক্যাল ফিল্ম। নাম রেখেছেন ‘আনসেন্সরড’।এ প্রসঙ্গে মিলা বলেন, ‘আমি এমনিতেই ‘‘হু কেয়ারস’’ টাইপের মেয়ে। তবে আমার না থাকার কারণে যেসব আলোচনা-সমালোচনা হয়েছে সেগুলো আমলে নিয়েছি গুরুত্বের সঙ্গে। কারণ সবাই আমাকে মিস করেছেন বলেই উত্কণ্ঠা প্রকাশ করেছেন।’ মিলা আরও বলেন, ‘সত্যি বলতে আমি শ্রোতা-দর্শকদের জন্যই বিরতিটা নিয়েছি। এর মধ্যে বেশ কিছু বড় কাজ করেছি, সারপ্রাইজ দেব বলে। আমি চাইনি ঘুরে ফিরে একই ঢঙে একই গান নিয়ে বছরের পর বছর সবার সামনে হাজির হতে। তাই পরিবর্তনের লক্ষে এই লম্বা বিরতি। এখন থেকে আবার আমি সব জায়গায় নিয়মিত হচ্ছি।’ মিলা জানিয়েছেন, আন্তর্জাতিক পর্যায়ে বিভিন্ন নামি-দামি তারকাদের এমন মিউজিক্যাল ফিল্ম তৈরি হলেও বাংলাদেশে এই অধ্যায়ের মোড়ক উন্মোচন করতে যাচ্ছেন তিনি। কি থাকছে আত্মজীবনীমূলক এই মিউজিক্যাল ফিল্মে জানতে চাইলে মিলা বলেন, ‘থাকছে একজন তারকার প্রায় আদ্যোপান্ত। একজন তারকা কীভাবে সারভাইভ করেন। আমাদের মতো দেশে একজন রক স্টারের বেড়ে ওঠা, চলতে গিয়ে প্রতিবন্ধকতা, আনন্দ-বেদনা, কীভাবে মন্দ পরিস্থিতির মোকাবিলা করতে হয়—এসব বিষয় উঠে এসেছে এই ফিল্মে। এ বিষয়গুলো সাধারণত কখনো শ্রোতা-ভক্তরা জানতে পারেন না। এমনকি বেশির ভাগ মিডিয়া কর্মীরও চোখ এড়িয়ে যায় এসব বিষয় থেকে।’
এই মিউজিক্যাল ফিল্মে থাকছে মিলার নতুন অ্যালবামের পাঁচটি গানের এক্সক্লুসিভ ভিডিও। মিলা জানান, ‘এই ফিল্মের মধ্য দিয়ে শুধু দেশেই নয়, দেশের বাইরেও দারুণ কিছু করা সম্ভব। বিশ্বের বেশির ভাগ দেশ আমাদের সম্পর্কে জানে না। ফলে আন্তর্জাতিক বাজারে আমাদের উপস্থিতি ব্যাপক হলেও পরিচিতি সে অর্থে মেলেনি। আমার বিশ্বাস, ‘‘আনসেন্সরড’’ ফিল্মটির মাধ্যমে বিশ্বকে আমাদের মিউজিক্যাল অবস্থান সম্পর্কে জানান দিতে পারব। এই ফিল্মটি নির্মাণের আরেকটি উদ্দেশ্য এটি।’ 
মিলা আরও জানান, ‘এই ফিল্মের গ্র্যান্ড লঞ্চিং উপলক্ষে ফেব্রুয়ারি মাসে জেলা শহরগুলোতে একটি করে বড় শোয়ের আয়োজন করা হচ্ছে। একই সঙ্গে আইটিউনস ও ইউটিউব মারফত আন্তর্জাতিকভাবে ফিল্মটির অফিশিয়াল লঞ্চিং হবে।’  
এদিকে নতুন বছরের কর্ম তালিকায় মিলা যোগ করেছেন একটি মিউজিক্যাল ওয়ার্ল্ড ট্যুরের। মার্চ থেকে শুরু হবে এই ট্যুর। এই সময় বাংলা গানকে কণ্ঠে নিয়ে বিভিন্ন দেশে উড়বেন তিনি। আর প্রত্যেকটি কনসার্টের সঙ্গে প্রোজেক্টরে থাকবে ‘আনসেন্সরড’ ফিল্মের প্রদর্শনী।
মিলা বলেন, ‘ওয়ার্ল্ড ট্যুরে যাওয়ার কথা অনেক আগেই। অপেক্ষা করছিলাম ফিল্মটির জন্য। এরইমধ্যে অনেক দেশের সঙ্গে কথা চূড়ান্ত করেছি। যাবার আগে সব জানাব।’ 
নতুন অ্যালবাম কবে আসছে—এমন প্রশ্নের জবাবে মিলা বলেন, ‘ফেব্রুয়ারিতে ‘‘আনসেন্সরড’’ প্রকাশ করছি। মার্চে যাব ট্যুরে। ইচ্ছে আছে মে-জুন নাগাদ নতুন অ্যালবাম প্রকাশের। কারণ এখন আমি সব কিছু গুছিয়ে উঠেছি। এখন আমি ফের ছুটতে প্রস্তুত।’ 
