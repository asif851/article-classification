

 চোখে কালো সানগ্লাস। পরনে লেদার স্কার্ট আর মানানসই সাদা শার্ট। কে বলবে বয়স ছাড়িয়ে গেছে ৭০-এর বেশি? ব্যক্তিত্বে আর ফ্যাশনে সুজান সার‍্যান্ডান যেন উৎকণ্ঠায় ফেলে দিলেন প্রায় হাঁটুর বয়সী অভিনেত্রীদেরও। ১৮ মে কান উৎসবের প্যালে দো ফাস্তিভালের করিডর ধরে বেরিয়ে যাচ্ছিলেন সুজান।

ইচ্ছে করছিল, হাত বাড়িয়ে একটা অটোগ্রাফ চেয়ে ফেলি। অন্য অভিনেত্রীরা অনেকেই একটা-দুটোর বেশি অটোগ্রাফ নয়—এই নীতিতে বিশ্বাসী। সুজান সেখানে দারুণ উদার। রাস্তায় রীতিমতো গাড়ি দাঁড় করিয়ে রেখে সময় নিয়ে অটোগ্রাফ দিলেন সবাইকে। যার ফলে তাঁকে ক্যামেরার আওতায় পাওয়া সহজ হয়ে গেল খুব।‘থেলমা অ্যান্ড লুই’, ‘ডেড ম্যান ওয়াকিং’-এর মতো ছবি তাঁকে পাকাপাকি জায়গা করে দিয়েছে সিনেমা ইতিহাসের পাতায়।১৮ মে দ্বিতীয়বারের মতো ৭০তম কান উৎসবের লালগালিচায় হেঁটেছেন অস্কার বিজয়ী এই অভিনেত্রী।
