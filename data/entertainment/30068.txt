
ভারতের চেন্নাইয়ের সাম্প্রতিক বন্যা বিপর্যয়ের কারণে দুর্গতদের পাশে দাঁড়াতে ত্রাণ সহায়তায় এরই মধ্যে এগিয়ে এসেছেন দক্ষিণের ছোট বড় প্রায় সব চলচ্চিত্র তারকাই। এ তালিকায় রয়েছেন ‘সুপারস্টার’ রজনীকান্ত থেকে শুরু করে ধানুশ, সিদ্ধার্থ, মাধবনের মতো অভিনেতারাও। সম্প্রতি সেখানে যুক্ত হয়েছে বলিউড বাদশা শাহরুখ খানের নাম। আর শাহরুখ খানের সঙ্গে চেন্নাইয়ের বন্যার্তদের পাশে দাঁড়িয়েছেন এ অভিনেতার সাম্প্রতিক ছবি ‘দিলওয়ালে’-র পুরো দলটিই। চেন্নাইয়ের বন্যা-ত্রাণের জন্য এক কোটি রুপি দিচ্ছে শাহরুখ খানের ‘দিলওয়ালে’ টিম।গত ৫ ডিসেম্বর চেন্নাইয়ের মুখ্যমন্ত্রী জয়ললিতাকে নিজের প্রতিষ্ঠান রেড চিলিস এন্টারটেইনমেন্ট এর পক্ষ থেকে এ সংক্রান্ত একটি চিঠিও দিয়েছেন ‘দিলওয়ালে’ তারকা শাহরুখ খান। শাহরুখ খান তাঁর পাঠানো চিঠিতে বন্যায় দুর্গত মানুষদের সাহায্যের জন্য এক কোটি টাকা দেওয়ার কথা ঘোষণা করেন।চিঠিতে শাহরুখ খান লিখেছেন, যেভাবে বন্যায় বিধ্বস্ত হয়েছে চেন্নাই, তা দেখে শাহরুখ এবং তাঁর প্রতিষ্ঠান সমব্যথী হয়েছেন। কিন্তু চেন্নাইয়ের মানুষের লড়াই গোটা দেশকে গর্বিত করেছে।একই সঙ্গে তাঁর চিঠিতে বন্যায় উদ্ধারকাজে জয়ললিতার সরকারের কাজের প্রশংসাও করেছেন ‘কিং খান’।
দাতব্য নিয়ে কখনোই প্রচার পছন্দ করেন না বলে বলিউডের ‘কিং খান’-এর এমন অনেক বিষয়ই খানিকটা আড়ালে থেকে যায়। এর আগেও তিনি ভারতের একটি গ্রামের মানুষদের জন্য বিদ্যুৎ পাওয়ার ক্ষেত্রে সহযোগিতা করেছিলেন। শাহরুখ খান ক্যানসার রোগীদের সহায়তায় তাঁদের পাশে দাঁড়িয়েছেন, এমনকি নিজের দেশের বাইরে পাকিস্তানের বন্যাদুর্গত মানুষদের জন্যও শাহরুখ খান অর্থ সহায়তা করার লক্ষ্যে তহবিল সংগ্রহের উদ্যোগ নিয়েছিলেন।প্রসঙ্গত, চেন্নাইয়ের বন্যায় নিহতের সংখ্যা দাঁড়িয়েছে আড়াই শ জনেরও বেশি। ক্ষতিগ্রস্ত হয়েছে জনপদটির অধিকাংশ মানুষ। এই বন্যার কারণে সেখানে ক্ষয়-ক্ষতির পরিমাণ দাঁড়িয়েছে কয়েকশ কোটি রুপি। ইন্ডিয়ান এক্সপ্রেস। হিন্দুস্তান টাইমস।
