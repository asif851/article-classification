
বিন্দাস কলকাতার ছবি। অভিনয় করেছেন দেব, শ্রাবন্তী চ্যাটার্জি, সায়ন্তিকা ব্যানার্জি প্রমুখ। পরিচালক রাজীব বিশ্বাস। ঈদ উপলক্ষে ২৮ জুলাই মুক্তি পাচ্ছে ভারতের পশ্চিমবঙ্গে। এই ছবির একটি গানে কণ্ঠ দিয়েছেন বাংলাদেশের হাবিব ওয়াহিদ। এবারই প্রথম তিনি ভারতের কোনো ছবিতে গান করেছেন। গানটির শিরোনাম ‘তোমাকে ছেড়ে আমি’। ভারতের বাংলা পত্রিকা এবেলার মতে, ‘গানটি এখন মানুষের মুখে মুখে।’ গতকাল বুধবার এই পত্রিকায় হাবিবের একটি সাক্ষাৎকার প্রকাশিত হয়েছে।‘তোমাকে ছেড়ে আমি’ গানটি সাত-আট বছর আগের। বিন্দাস ছবির জন্য গানটি নতুন ভাবে গেয়েছেন হাবিব। তিনি বলেন, ‘বাংলাদেশের মানুষের কাছে গানটি পুরোনো হলেও পশ্চিমবঙ্গের মানুষের কাছে তো নতুন। গানটা এখনকার মতো করে গাওয়ার চেষ্টা করেছি। পুরোনো ভার্সনের কোনো পরিবর্তন না করেই। গানের মুডটা নষ্ট করতে চাইনি।’কিছুদিন আগে বিন্দাস ছবির প্রযোজনা প্রতিষ্ঠান শ্রী ভেঙ্কাটেশ ফিল্মস থেকে গানটির ব্যাপারে যোগাযোগ করা হয় হাবিবের সঙ্গে। প্রস্তাব পেয়ে হাবিবও রাজি হয়ে যান। হাবিবের ভাষায়, ‘এটা যে কতটা এক্সাইটিং, তা বলে বোঝাতে পারব না।’এই সাক্ষাৎকারে হাবিব জানান, তাঁর নানাবাড়ি মুর্শিদাবাদে। দেশ ভাগের সময় তাঁর নানা বাংলাদেশে চলে আসেন। তবে হাবিবের মায়ের জন্ম বাংলাদেশে।বিন্দাস ছবিতে ‘তোমাকে ছেড়ে আমি’ গানটিতে হাবিবের সঙ্গে আরও কণ্ঠ দিয়েছেন তুলসী কুমার। গানটির গীতিকার এস এ হক অলীক। সুর ও সংগীত পরিচালনা করেছেন হাবিব।উইকিপিডিয়ায় দেওয়া তথ্য অনুযায়ী এই ছবির বাজেট সাত কোটি ২৫ লাখ রুপি।
