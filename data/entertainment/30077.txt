
‘টম ক্রুজের স্ত্রী’ পরিচয়ের আড়ালেই হারিয়ে যেতে বসেছিল তাঁর নিজের শিল্পীসত্তা। এমনকি দুজনের ছাড়াছাড়ি হওয়ার পরও। কেটি হোমস যেন অবশেষে ফিনিক্স পাখির মতো জেগে উঠলেন। নতুন এক পরিচয়ে এবার হাজির হচ্ছেন তিনি। আর পরিচালক হিসেবে তাঁর এই আবির্ভাব হচ্ছে বেশ সাড়া জাগিয়েই। হোমসের প্রথম ছবি অল উই হ্যাড রীতিমতো ধন্য ধন্য ফেলে দিয়েছে চারদিকে। পরিচালনার পাশাপাশি ৩৭ বছর বয়সী হোমস ছবিতে নেশাগ্রস্ত, ছন্নছাড়া গৃহহীন এক মায়ের ভূমিকায় অভিনয়ও করেছেন। বলা হচ্ছে, এটাই হোমসের ক্যারিয়ারের সেরা অভিনয়।ছবিটিতে হোমস অভিনয় করেছেন রিটা নামের ভাগ্যবিড়ম্বিত এক নারীর ভূমিকায়। প্রেমিকের বাড়ি থেকে পালিয়ে নিজের কিশোরী মেয়েকে নিয়ে ভাঙাচোরা একটি গাড়িতে করে ভাগ্যকে পিছু তাড়া করার গল্প নিয়েই এই ছবি। ছবির আরেক অভিনেত্রী জুডি গিয়ার বলেছেন, ‘আমি ওর সঙ্গে আরও অনেক কাজ করতে চাই। ও অসাধারণ এক পরিচালক।’
