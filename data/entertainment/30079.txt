
মোস্তফা সরয়ার ফারুকী পরিচালিত ডুব ছবিকে ঘিরে একের পর এক সুখবর আসছেই। কয়েক দিন আগেই ছবিটি রাশিয়ার ৩৯তম মস্কো আন্তর্জাতিক চলচ্চিত্র উৎসবের প্রতিযোগিতা বিভাগে লড়াইয়ের জন্য নির্বাচিত হলো। এবার খবর এল, ছবিটি যাচ্ছে সাংহাইয়ে। ২০তম সাংহাই আন্তর্জাতিক চলচ্চিত্র উৎসবের প্রতিযোগিতা বিভাগে নির্বাচিত হয়েছে ছবিটি। ১৭ জুন শুরু হবে এই উৎসব, চলবে ২৬ জুন পর্যন্ত। 
সাংহাই আন্তর্জাতিক চলচ্চিত্র উৎসবের ওয়েবসাইট থেকে জানা যায়, এ বছর উৎসবের মূল প্রতিযোগিতা বিভাগ অর্থাৎ গোল্ডেন গবলেট অ্যাওয়ার্ডের জন্য লড়বে ১৪টি ছবি। বাংলাদেশের ডুবসহ এই বিভাগে আরও রয়েছে যুক্তরাষ্ট্র, চীন, পোল্যান্ড, ইতালি, রাশিয়া, ব্রিটেন, জার্মানি, জাপান, রোমানিয়া, ফিলিপাইন ও ইরানের খ্যাতনামা সব নির্মাতার ছবি। সাংহাইয়ে অনুষ্ঠিত এই উৎসবে হবে ডুব ছবির উদ্বোধনী প্রদর্শনী। ২২ জুন সাংহাই ফিল্ম আর্ট সেন্টারে হবে ছবির প্রথম প্রদর্শনী। সেদিন প্রদর্শনী শেষে দর্শকদের সঙ্গে কথাও বলবেন নির্মাতা। এসব জানা গেছে উৎসবের ওয়েবসাইট থেকে। উদ্বোধনী প্রদর্শনীর পর ২৩, ২৪ ও ২৫ জুনও ছবিটির প্রদর্শনী রয়েছে। 
এদিকে ২২ জুন শুরু হওয়া ৩৯তম মস্কো আন্তর্জাতিক চলচ্চিত্র উৎসবেও ডুব ছবির প্রদর্শনী হবে। সেই উৎসব চলবে ২৯ জুন পর্যন্ত। এই ছবিতে অভিনয় করেছেন ভারতের অভিনেতা ইরফান খান, বাংলাদেশের অভিনেত্রী তিশা, রোকেয়া প্রাচী প্রমুখ।
