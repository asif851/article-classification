
বাবা ও ছেলের চরিত্রে একসঙ্গে অভিনয় করলেন অভিনয়শিল্পী আফরান নিশো। সুমন আনোয়ারের পরিচালনায় নতুন একটি ধারাবাহিকে এমন দুই চরিত্রে দেখা যাবে তাঁকে। কয়েক দিন ধরে ধারাবাহিকটির শুটিং চলছে গাজীপুরের পুবাইলে। নতুন এই ধারাবাহিকের নাম সুখী মীরগঞ্জ। ধারাবাহিকটিতে নিজের চরিত্র প্রসঙ্গে আফরান নিশো বলেন, ‘নাটকটিতে আমি একজন খুনির চরিত্রে অভিনয় করেছি। বাবার চরিত্রেও আমাকে অভিনয় করতে হয়েছে। আমার নাম ফারুক আর বাবার নাম মোবারক।’একসঙ্গে দুটি চরিত্রে অভিনয় করা প্রসঙ্গে নিশো বলেন, ‘একটু কঠিন। ধারাবাহিক হলে আরও কঠিন। কিন্তু এই নির্মাতা বরাবরই বিভিন্ন চরিত্র নিয়ে পরীক্ষা-নিরীক্ষা করেন। এটাও এমনই একটি চরিত্র।’গ্রামের দুটি বংশের আধিপত্য নিয়ে গড়ে উঠেছে নাটকটির গল্প। নাটকটির প্রচার প্রসঙ্গে নির্মাতা জানান, এখনো চ্যানেল নির্ধারণ হয়নি। তবে খুব তাড়াতাড়ি প্রচার শুরু হবে। সুখী মীরগঞ্জ নাটকে আরও অভিনয় করছেন মৌসুমী হামিদ, প্রভা, কে এস ফিরোজ প্রমুখ।
