
দেশের উত্তরাঞ্চলে নওগাঁ জেলার প্রত্যন্ত এক গ্রামে থাকে তাসমিনা। ১১ বছর বয়সী এই মেয়েটিকে প্রতিবেশী ও সহপাঠীরা ডাকে ‘ঘোড়াওয়ালি’ নামে। কারণ অশ্বারোহী মেয়েটি ঘোড়ায় চড়ে বিভিন্ন প্রতিযোগিতায় অংশ নেয়। জিতিয়ে নিয়ে আসে তার ঘোড়াকে। পুরস্কারও পায়। কিন্তু প্রতিযোগিতা শেষে সেই পুরস্কার ও উপহার তুলে দিতে হয় ঘোড়াওয়ালার হাতে। তার স্বপ্ন হলো নিজের একটা ঘোড়া কেনা। এই তাসমিনাকে নিয়ে নির্মিত হয়েছে বেশ কিছু প্রামাণ্যচিত্র। তারই একটি ‘অশ্বারোহী তাসমিনা’। এটি নির্মাণ করেছেন ফরিদুর রহমান। আগামী ২১ ফেব্রুয়ারিতে এটি দেখানো হবে স্পেনের ভ্যালেন্সিয়ায় অনুষ্ঠিতব্য এমআইসিই চলচ্চিত্র উৎসবে। আগামী ১৯ থেকে ২৬ ফেব্রুয়ারি চলবে এ উৎসব। এটি ছাড়াও বেশ কয়েকটি উৎসবে দেখানো হয়েছে প্রামাণ্যচিত্রটি।
