
গজিনি তারকা অসিন প্রেমে পড়েছেন হবু বর মাইক্রোম্যাক্সের সহ-প্রতিষ্ঠাতা রাহুল শর্মার। আর তাঁর প্রেমে মুগ্ধ হওয়ার বিষয়টির পেছনে ভূমিকা রেখেছে রাহুলের পাঠানো অভিনব এক উপহার। ইনস্টাগ্রামে সে ছবি পোস্ট করে সবাইকে তা জানিয়েও দিয়েছেন এই ‘গজিনি’ তারকা। কিন্তু সে উপহারটি আসলে কী ছিল? অসিন অভিনীত প্রত্যেকটি ছবির জন্য এক একটি করে ফুলের তোড়া পাঠিয়েছিলেন রাহুল। রাহুলের এই অভিনব উপহারে মুগ্ধ অসিন ইনস্টাগ্রামে ছবি পোস্ট করার পাশাপাশি উচ্ছ্বসিত প্রশংসাও করেছেন।সম্প্রতি রাহুল শর্মার সঙ্গে অসিন তাঁর বিয়ের বিষয়টি নিশ্চিত করেছেন বলেই জানিয়েছে ইন্ডিয়ান এক্সপ্রেস অনলাইন। এ বছরের শেষ নাগাদ বিয়ের আনুষ্ঠানিকতা সেরে ফেলবেন তাঁরা। আর অসিন জানিয়েছেন, বিয়ের জন্য ছবির কাজগুলো সব শেষ করে ফেলছেন, গুছিয়ে নিচ্ছেন নিজেকে। এরপর তিনি ব্যক্তিগত জীবনে বেশি মনোযোগ দেবেন। এ ছাড়া, নতুন ছবিতে অভিনয়ের প্রস্তাব ছেড়ে দিচ্ছেন।রাহুলের সঙ্গে বেশ কিছুদিন ধরেই প্রেম করছিলেন ‘গজনি’ ছবির তারকা অসিন। অবশ্য রাহুলের সঙ্গে প্রেম হওয়ার আগে সালমান খানের সঙ্গে অসিনের প্রেমের গুজব রটেছিল। এদিকে, রাহুলের সঙ্গে অসিনের ঘটকালির কৃতিত্ব দাবি করেছেন বলিউডের অভিনেতা অক্ষয় কুমার। মাইক্রোম্যাক্স মোবাইল ফোনের সহ-প্রতিষ্ঠাতা এই ব্যবসায়ী অক্ষয়ের খুব কাছের বন্ধু।
অক্ষয়ই নাকি এ বিয়ের মূল ঘটক। কিউপিড হয়ে অসিন-রাহুলের দিকে ভালোবাসার তিরটা নাকি তিনিই ছুড়েছেন! স্ত্রীভক্ত অক্ষয় অবশ্য এ কৃতিত্বের খানিকটা টুইঙ্কেলেরও প্রাপ্য বরে মনে করেন। দুজনে মিলেই অসিনকে মিলিয়ে দিয়েছেন রাহুল শর্মার সঙ্গে। খিলাড়ি ৭৮৬ ছবিতে অক্ষয়ের নায়িকা ছিলেন অসিন। সে সময় থেকেই অক্ষয়ের বন্ধু রাহুলের সঙ্গে তাঁর ঘনিষ্ঠতা। দুজনের সম্পর্কের শুরুটা হয়েছিল এক বিমানবন্দরে। সকালের ফ্লাইট ধরার জন্য দুজনেই সেখানে গিয়েছিলেন। অসিনের রূপে মুগ্ধ হয়ে এরই দিনকয়েক পরে রাহুল তাঁকে প্রেমের প্রস্তাব দেন।এ প্রসঙ্গে অসিন জানান, প্রথম দিন বিমানবন্দরে হাই-হ্যালো বলার পরে কয়েক দিন মোবাইলে কথা হয় তাঁদের। দুই চারবার কথা বলার পরেই অসিনের মা-বাবার কাছে কথা বলার অনুমতি চেয়ে বসেন রাহুল। তাঁদের অনুমতি নিয়েই দুজনের সম্পর্ক এগিয়ে যায়।অবশ্য এ জন্য অক্ষয়কে ধন্যবাদ দিতে ভুলেননি অসিন।রাহুলের সঙ্গে সম্পর্ক নিয়ে অসিন বলেছেন, আমাদের দুজনের সম্পর্ক অনেকটাই গজিনি ছবির কাহিনির মতো। যদিও মাঝে রাহুলের সঙ্গে কোনো সম্পর্ক নেই বলে মন্তব্য করেছিলেন অসিন।
