
চার বছর পর মঞ্চে কত্থকনাচ করলেন অপি করিম। রাজধানীর ডেইলি স্টার-বেঙ্গল আর্টস প্রিসিঙ্কটে বেঙ্গল ফাউন্ডেশন আয়োজন করেছে ‘শাস্ত্রীয় নৃত্য-উপলব্ধি’ শিরোনামে ধারাবাহিক অনুষ্ঠান। গত মঙ্গলবার সন্ধ্যায় ছিল এই আয়োজনের দ্বিতীয় অনুষ্ঠান। এখানে কত্থকনাচের উৎপত্তি, ইতিহাসসহ বিভিন্ন ধারা সম্পর্কে আলোকপাত করেন শর্মিলা বন্দ্যোপাধ্যায়। একই সঙ্গে প্রদর্শন করা হয় কত্থকনাচ। অনুষ্ঠানে শর্মিলা বন্দ্যোপাধ্যায়কে সহযোগিতা করেন অপি করিম। এই অনুষ্ঠানে তিনি কত্থকনাচ পরিবেশন করেন। আরও নাচ করেছেন তাহনিনা ইসলাম, স্নাতা শাহরীন, মনিরা পারভিন ও মেহরাজ হক। নৃত্য পরিচালনা করেন কাজী রকিবুল হক। তবলায় ছিলেন সৈয়দ মেহের হোসেন।অপি বলেন, ‘আমি দীর্ঘদিন কত্থকনাচ শিখেছি শিবলী মহম্মদের কাছে। পড়াশোনা, শিক্ষকতা আর নানা কাজের চাপে অনেক দিন নাচ থেকে দূরে ছিলাম। এখন আবার নিয়মিত চর্চা করছি। আসলে শাস্ত্রীয় নাচ নিয়মিত চর্চা করতে হয়। চর্চা ছাড়া মঞ্চে এ ধরনের নাচ করা ঠিক না। আমিও করিনি।’মঞ্চে নিয়মিত শাস্ত্রীয় নাচের অনুষ্ঠান প্রসঙ্গে অপি বলেন, ‘বিশেষ দিনগুলোতে বিভিন্ন টিভি চ্যানেলে নাচের অনুষ্ঠান প্রচার করা হয়। তখন আমাদের আমন্ত্রণ জানানো হয়। তা ছাড়া মঞ্চে কিন্তু সেই অর্থে নাচের কোনো অনুষ্ঠান হয় না বললেই চলে। আর এ ধরনের অনুষ্ঠান নিজে থেকে আয়োজন করাও সম্ভব না। এই দুঃখবোধটা সব সময়ই কাজ করে। তাই যখনই মঞ্চে শাস্ত্রীয় নাচ করার সুযোগ পাই, তখন আর লোভ সামলাতে পারি না।’২৭ নভেম্বর শুরু হচ্ছে ‘বেঙ্গল উচ্চাঙ্গসংগীত উৎসব ২০১৪’। পাঁচ দিনের এই উৎসব উপলক্ষে বেঙ্গল ফাউন্ডেশন আয়োজন করেছে অনুষ্ঠানটি।
