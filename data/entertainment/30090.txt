
কিশোরগঞ্জের ভৈরবে মানব পাচার প্রতিরোধে মানুষকে সচেতন করতে মঞ্চস্থ হচ্ছে পথনাটক অনিয়ম। নিয়ম না মেনে, না বুঝে জীবন-জীবিকার প্রয়োজনে বিদেশে পাড়ি দেওয়ার পর ভোগান্তির নানা দিক নাটকটিতে তুলে ধরা হয়েছে। 
অভিবাসী ও মানব পাচার প্রতিরোধে আন্তর্জাতিক অভিবাসন সংস্থা ‘আইওএমের আর্থিক সহযোগিতায় অভিবাসী কর্মী উন্নয়ন প্রোগ্রাম (ওকাপ) উপজেলার বিভিন্ন জনবহুল অঞ্চলে নাটকটি মঞ্চস্থ করে চলেছে। আয়োজক সূত্রে জানা যায়, বাংলাদেশ আকারে ছোট। তবে জনসংখ্যা বেশি। তবে এখন এ জনসংখ্যা জনশক্তিতে পরিণত হয়েছে। অর্থনীতিতে বিশাল অবদান রাখছে। বিশেষ করে বৈদেশিক অর্থনীতিতে। কিন্তু জীবন ও জীবিকার প্রয়োজনে এ দেশের মানুষ বিদেশ গিয়ে পদে পদে ভোগান্তি ও প্রতারণার শিকার হচ্ছেন। মানবসম্পদ পাচার হচ্ছে। আর এটা হচ্ছে গরিব এ দেশের মানুষের সচেতনতার অভাবে। ৫ ডিসেম্বর থেকে শুরু হয়ে গত রোববার পর্যন্ত পৌর শহরের মেঘনা ফেরিঘাট, রেলওয়ে স্টেশন, জগন্নাথপুর বিয়ানীবাজার, শিমুলকান্দি বাজার, আগানগর ইউনিয়নের গুকুলনগর বাজার ও কালিকাপ্রসাদ মিয়া বাড়ির মাঠে অনিয়ম মঞ্চস্থ হয়। নাটকটির স্লোগান, ‘জেনে বুঝে বিদেশ গেলে, বিপদ থেকে মুক্তি মেলে’। নাট্যদলটির নেতৃত্ব দিচ্ছেন প্রতিষ্ঠানটির কর্মী সুপ্রিয়া ও বায়োজিদ আহমেদ। বিভিন্ন চরিত্রে অভিনয় করেন ১৫ জন। ওকাপের নির্বাহী পরিচালক ওমর ফারুক চৌধুরী বলেন, ‘আমাদের দেশ থেকে স্টুডেন্ট, ট্যুরিস্ট ও ফ্রি ভিসায় প্রতিদিন অসংখ্য তরুণ বিদেশ যাচ্ছে। নারীরাও পিছিয়ে নেই। সেখানে গিয়ে অবৈধ প্রক্রিয়ায় কাজ করছে। তখন তাদের অনেকের জীবনে নেমে আসে নিদারুণ দুর্ভোগ। আগ্রহীদের বিভ্রান্ত করছে দালাল চক্র। ভুল ও মিথ্যা আশ্বাস দিয়ে দালাল চক্রের সদস্যরা সাধারণ মানুষকে তাঁদের ব্যবসায়িক হাতিয়ার বানাচ্ছে। অথচ এই বিষয়ে জ্ঞান থাকলে কেউ প্রতারণার শিকার হতেন না। এ জন্যই আমরা নাটকের সংলাপের মাধ্যমে সাধারণ মানুষকে সচেতন করতে চাচ্ছি। নাটকটি দেখার পর কালিকাপ্রসাদ মিয়াবাড়ি সরকারি প্রাথমিক বিদ্যালয়ের প্রধান শিক্ষক তাহমিনা বেগম জানালেন, সাধারণভাবে বুঝিয়ে বলা হলে মানুষ সত্যটাও অনেক সময় উপলব্ধি করতে পারে না। আবার ওই সত্যটা নাটক কিংবা সিনেমার সংলাপের মাধ্যমে ফুটিয়ে তোলা হলে সেটি জীবন স্পর্শ করে। অনিয়ম-এ সুন্দর করে দুর্ভোগের বিষয়গুলো ফুটে ওঠায় মানব পাচার প্রতিরোধে ব্যাপক ইতিবাচক প্রভাব ফেলবে।
