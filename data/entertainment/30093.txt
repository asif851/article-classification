
কে না জানে, বলিউডের ‘কিং খান’ শাহরুখ খানের অভিনয়ের যাত্রা শুরু ছোট পর্দায়। তার আগে থিয়েটারেও কাজ করেছেন। সেখান থেকেই অভিনয়ে হাতেখড়ি। কিন্তু ক’জন জানে, বাবার ব্যবসাও তাঁর অভিনয় শেখার পেছনে বড় অবদান রেখেছে? ঘটনা হলো, ভারতের ন্যাশনাল স্কুল অব ড্রামার (এনএসডি) ক্যান্টিনটি চালাতেন শাহরুখ খানের বাবা। সেই সুবাদে সেখানকার ছাত্র না হয়েও অনেক গুণী অভিনয়শিল্পীদের সংস্পর্শে আসতে পেরেছিলেন শাহরুখ। তাঁদের কাছ থেকে অভিনয়ের অনেক খুঁটিনাটি শিখে নিয়েছেন। শাহরুখ খান বলেন, ‘যদিও আমি এনএসডির ছাত্র ছিলাম না; তবে সেখানকার অনেক বড় বড় অভিনেতাকে কাছ থেকে দেখার সুযোগ পেয়েছিলাম। বলিউড অভিনেতা মনোজ বাজপেয়িও কিন্তু এনএসডির ছাত্র ছিলেন না। কিন্তু আমরা দুজন রঘুবীর যাদবের মতো গুণী অভিনেতার সঙ্গে কাজ করেছি। দিল্লিতে যখন থিয়েটার করতাম, তখন তাঁদের কাছ থেকে বাক্যের পদক্রম ও উচ্চারণের ধরন শিখেছি। আমার বাবা সেসময় এনএসডির ক্যান্টিনটি পরিচালনা করতেন।’ সর্বশেষ এই তারকার ‘ফ্যান’ ছবিটি মুক্তি পেয়েছে। এখানে দ্বৈত চরিত্রে অভিনয় করেছেন শাহরুখ। তাঁর পরবর্তী ছবি ‘রইস’ মুক্তি পাওয়ার কথা ছিল এবার ঈদে। কিন্তু মুক্তির তারিখ পিছিয়ে সামনের বছর করা হয়েছে। টাইমস অব ইন্ডিয়া।
