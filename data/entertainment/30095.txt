
গান নিয়ে রিয়্যালিটি শো ‘ফিজআপ-চ্যানেল আই সেরাকণ্ঠ ২০১৭’ শেষ হচ্ছে রোববার। কে হচ্ছেন এবার ‘সেরাকণ্ঠ’? জানা গেছে, বাংলাদেশের কোথাও নয়, থাইল্যান্ডের ব্যাংককের পাতায়াতে জানা যাবে এই প্রতিযোগিতার বিজয়ীর নাম। নিবন্ধন, প্রাথমিক বাছাই, দর্শক ভোট আর বিচারকদের নানা ধাপ পেরিয়ে ‘ফিজআপ-চ্যানেল আই সেরাকণ্ঠ ২০১৭’ প্রতিযোগিতায় এখন চলছে সেরা ১০ প্রতিযোগীর গানের লড়াই।
আজ শুক্রবার ‘ফিজআপ-চ্যানেল আই সেরাকণ্ঠ ২০১৭’ প্রতিযোগিতার প্রকল্প পরিচালক ইজাজ খান স্বপন প্রথম আলোকে জানান, ব্যাংককের পাতায়াতে সাগর পাড়ে অনুষ্ঠান আয়োজন করতে এরই মধ্যে কারিগরি দল নিয়ে পৌঁছে গেছেন তিনি। আগামীকাল শনিবার সকালে যাচ্ছেন প্রতিযোগিতার চার বিচারক, প্রতিযোগীসহ বিভিন্ন পরিবেশনায় অংশ নেওয়া শিল্পীরা।
ইজাজ খান স্বপন জানান, এবার গ্র্যান্ড ফিনালে চমকে পূর্ণ থাকবে। দর্শক টিভির পর্দায় তা উপভোগ করবেন। এই প্রতিযোগিতার শুরুতেই দেখা গেছে, বিচারক হিসেবে যুক্ত হয়েছেন মিতালী মুখার্জী। আর গ্র্যান্ড ফিনালে ব্যাংককে আয়োজন করা আরেকটি চমক। হাজার হাজার প্রতিযোগীকে পেছনে ফেলে এখন চলছে সেরা দশের লড়াই। গ্র্যান্ড ফিনালের প্রতিযোগীরা হলেন আদিবা, সুমনা, ফাতেমা, ঐশী, তারিক, তৃষা, অনিসা, তিন্নি, মৌমিতা, নান্নু, দোলা ও অপল।
ব্যাংককের পাতায়াতে ‘ফিজআপ-চ্যানেল আই সেরাকণ্ঠ ২০১৭’ আয়োজনের গ্র্যান্ড ফিনালেতে নৃত্য পরিবেশন করবেন চিত্রনায়িকা মাহিয়া মাহি আর নৃত্য পরিচালক ইভান শাহরিয়ার। রবীন্দ্রসংগীত গাইবেন ইমরান ও কোনাল। চ্যানেল আইয়ের নাচ নিয়ে রিয়্যালিটি শো ‘সেরা নাচিয়ে’র বিভিন্ন আসরের বিজয়ী একদল নৃত্যশিল্পী অংশ নেবেন পরিবেশনায়। তাঁদের মধ্যে আছেন হৃদি শেখ, সামিয়া অথৈ, পারসা ইভানা, সিনথিয়া ইয়াসমিন, মিম চৌধুরী, মন্দিরা ও রিয়া।
‘ফিজআপ-চ্যানেল আই সেরাকণ্ঠ ২০১৭’ প্রতিযোগিতায় বিচারকেরা হলেন রেজওয়ানা চৌধুরী বন্যা, মিতালী মুখার্জী, সামিনা চৌধুরী ও কুমার বিশ্বিজৎ।
