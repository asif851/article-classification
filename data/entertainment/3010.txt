
চুটিয়ে কাজ করার ফাঁকেই পড়াশোনার জন্য হঠাৎ যুক্তরাজ্যে উড়াল দেন সিয়াম আহমেদ। প্রায় এক বছর পর আইন বিষয়ে পড়াশোনা শেষ করে গত ৩১ আগস্ট দেশে ফিরেছেন ছোট পর্দার এই মডেল ও অভিনেতা। ফিরেই ব্যস্ত হয়ে পড়েছেন অভিনয়ে। দেশে ফেরার সাত দিন না পেরোতেই শুরু করেছেন দুটো নাটকের কাজ।গতকাল রোববার থেকে রুবায়েত মাহমুদের পরিচালনায় স্বপ্ন যাবে বাড়ি নামের ঈদের একটি টেলিছবিতে অভিনয় শুরু করেছেন তিনি। যখন তাঁর সঙ্গে কথা হয়, তখন তিনি টেলিছবিটির শুটিং করতে করতে ঢাকা থেকে হোতাপাড়ার দিকে যাচ্ছিলেন। বিরতির পর আবার অভিনয়ে ফেরা নিয়ে সিয়াম বলেন, ‘শুটিংয়ে এসে মনে হচ্ছে, আবার নিজের ঘরে ফিরে এলাম। সব পরিচিত মুখ ফিরে পেলাম। শান্তি লাগছে।’ তিনি আরও বলেন, এখন থেকে আবারও অভিনয়ে নিয়মিত হবেন তিনি। তবে এ নাটকের আগে সিয়াম অংশ নেন মন শুধু মন ছুঁয়েছে নামের একটি নাটকের শুটিংপূর্ব ফটোশুটে। ৭ সেপ্টেম্বর থেকে শিহাব শাহীন পরিচালিত সেই নাটকের কাজ শুরু হবে বলে জানান সিয়াম। এতে তাঁর বিপরীতে অভিনয় করবেন সাবিলা নূর।
