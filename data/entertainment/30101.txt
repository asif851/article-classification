
২১ ফেব্রুয়ারি রাত। কেন্দ্রীয় শহীদ মিনার। ঘড়ির কাঁটা চারটার ঘর সবে পেরিয়েছে। এরই মধ্যে দেশের গুরুত্বপূর্ণ ব্যক্তিরা ভাষাশহীদদের শ্রদ্ধা জানিয়ে চলে গেছেন। শহীদ মিনার খুলে গেছে সাধারণ মানুষদের জন্য। সেই সাধারণ মানুষের কাতারে গিয়ে দাঁড়ালেন একজন। খালি পায়ে এগিয়ে গিয়ে শহীদ মিনারে ফুল দিলেন। ঘুরে এসে আবার দাঁড়ালেন সারিতে। এভাবে পরপর তিনবার ফুল দিলেন তিনি। আশপাশের লোকজন অবাক। একজন এতবার ফুল দিচ্ছেন কেন! কিন্তু যার নামের আগে ‘অভিনেত্রী’ লিখতে হয় তাঁর এমন কাণ্ড সম্ভবত মানানসই। গতকাল রোববার রাত চারটায় শহীদ মিনারে একটি স্বল্পদৈর্ঘ্য চলচ্চিত্রের শুটিং করলেন অভিনেত্রী আশনা হাবিব ভাবনা। ফাগুনের অসমাপ্ত চিঠি নামের এই চলচ্চিত্র নির্মাণ করছেন ফয়সাল রাজীব। গল্প ভাবনাও তাঁর।ভাবনা বললেন, ‘খুব ছোটবেলায় শহীদ মিনারে নিয়মিত যাওয়া হতো। অনেক বছর পর এত রাতে শহীদ মিনারে গেলাম। সবার সঙ্গে মিলে শুটিং করে ভালো লেগেছে। আমার জন্য এটা নতুন অভিজ্ঞতা।’ভাবনা তাঁর নতুন আরেকটি অভিজ্ঞতার কথা জানালেন। তা হলো স্বল্পদৈর্ঘ্য চলচ্চিত্রে অভিনয়। বললেন, ‘এখন আসলে ভালো চিত্রনাট্য না পেলে কাজ করা হয় না। বলতে পারেন, ভেতর থেকে সায় দেয় না। ফাগুনের অসমাপ্ত চিঠির গল্পটি সত্যিই অন্য রকম। যার মধ্যে একুশের চেতনা সমুজ্জ্বল। এ কারণেই কাজটি করা। স্বল্প কি বড়, সেটি খেয়াল করিনি।’পরিচালক জানালেন, পাঁচ মিনিটের এই চলচ্চিত্রের শুটিং হবে আরও কয়েক দিন।
