
তাঁর সঙ্গে থাকে দুই-তিনজন উঠতি অভিনেত্রী। তাঁদের সবাইকে তিনি ঢালিউডের বড় নায়িকা হওয়ার স্বপ্ন দেখাচ্ছেন। কারণ, তিনি চলচ্চিত্র নির্মাণ করবেন। তাই তাঁদের নিয়ে নিয়মিত তিনি ধরনা দিচ্ছেন প্রযোজকদের কাছে। এ রকম একটি চরিত্রে ‘রং ঢং’ ছবিতে অভিনয় করেছেন ফারুক আহমেদ। ছবিটি পরিচালনা করছেন আহসান সরোয়ার।‘রং ঢং’ ছবিতে তাঁর চরিত্রটি সম্পর্কে ফারুক আহমেদ বলেন, ‘এখন দেখা যায় এমন কিছু প্রতারক আছেন, যাঁরা পরিচালকের বেশ ধরে প্রযোজকদের কাছে হাজির হন। এখানে সত্যিকার পরিচালক ও প্রযোজক উভয়ের জন্যই একটি ভালো বার্তা রয়েছে। আশা করছি এটি দেখে তাঁরা আরও সচেতন হবেন।’এখন রাজধানীর বিভিন্ন স্থানে ছবিটির দৃশ্যধারণ চলছে। ‘রং ঢং’ ছবিতে আরও অভিনয় করছেন তারিক আনাম খান, শবনম পারভীন, ডা. এজাজ, স্বাধীন খসরু, লুতফর রহমান জর্জ প্রমুখ।
