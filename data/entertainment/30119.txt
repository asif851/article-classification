
বাংলাদেশি সংগীত পরিচালক কৌশিক হোসেন তাপস পেয়েছেন দাদাসাহেব ফালকে এক্সিলেন্স অ্যাওয়ার্ড ২০১৮। ভারতের মুম্বাইভিত্তিক বেসরকারি সংস্থা ‘দাদাসাহেব ফালকে ফাউন্ডেশন’ এই পুরস্কার দিয়েছে। বলিউডের ‘বাহুবলী’ ছবির তারকা রানা দাগ্গুবতি পুরস্কারটি তুলে দেন তাপসের হাতে।
দাদাসাহেব ফালকে এক্সিলেন্স অ্যাওয়ার্ড ২০১৮-এর অনুষ্ঠানটি মুম্বাইয়ে অনুষ্ঠিত হয় গত শনিবার সন্ধ্যায়। গান বাংলা চ্যানেলের প্রধান কৌশিক হোসেন বাংলাদেশের সেরা সংগীতশিল্পী ও সেরা সংগীতায়োজক হিসেবে পুরস্কারটি গ্রহণ করেন। পুরস্কার আয়োজকেরা বাংলাদেশের এই শিল্পীকে একটি স্মারক ও সনদ প্রদান করেন। সনদে আয়োজকেরা তাপসকে ধন্যবাদ জানান কন্যাশিশুর ক্ষমতায়নে দাদাসাহেব ফালকে এক্সিলেন্স অ্যাওয়ার্ড ও স্মাইল ফাউন্ডেশনের কাজে অবদান রাখার জন্য।
ভারত থেকে স্বীকৃতিটি নিয়ে কৌশিক হোসেন তাপস গতকাল দেশে ফিরেছেন। ঢাকায় নামতেই কথা হয় তাঁর সঙ্গে। নিজের অনুভূতি জানিয়ে এই শিল্পী বলেন, ‘বাংলাদেশের গানকে বিশ্বদরবারে তুলে ধরার যেই স্বপ্ন, তার দিকে আরও একধাপ এগিয়ে গেলাম আমরা। অনুভূতি খুবই ভালো। অনেকের সঙ্গে দেখা হয়েছে, বাংলা গান নিয়ে কথা হয়েছে। বলিউডের অনেক বড় বড় তারকা ছিলেন এই অনুষ্ঠানে। তাঁদের সামনে বাংলাদেশের শিল্পী সম্মাননা গ্রহণ করছেন-বিষয়টি আমার জন্য সম্মানের।’
