
কয়েক বছর ধরেই হৃদ্‌রোগে আক্রান্ত হয়ে দিন কাটাচ্ছেন মুক্তিযোদ্ধা ও প্রখ্যাত কৌতুক অভিনেতা ফরিদ আলী। বেশ কিছুদিন ধরেই তাঁর চিকিৎসার ব্যয়ভার পরিবারের পক্ষ থেকে চালিয়ে নেওয়া সম্ভব হচ্ছিল না। এমন অবস্থায় গুরুতর অসুস্থ মুক্তিযোদ্ধা ও কৌতুক অভিনেতা ফরিদ আলীর চিকিৎসার যাবতীয় দায়িত্ব নিয়েছেন প্রধানমন্ত্রী শেখ হাসিনা। আজ রাতে প্রথম আলোকে বিষয়টি জানান প্রধানমন্ত্রীর উপ-প্রেস সচিব আশরাফুল আলম খোকন।
আশরাফুল আলম খোকন বলেন, ‘কয়েক দিন ধরে ঢাকা মেডিকেলের আইসিইউতে চিকিৎসাধীন ছিলেন ফরিদ আলী। পরিবারের লোকজন তাঁর চিকিৎসা খরচ চালিয়ে নিতে না পারায় একপর্যায়ে বাসায় নিয়ে যান। বিষয়টি মাননীয় প্রধানমন্ত্রী শেখ হাসিনা জানার পর তাঁর খোঁজ খবর নেন। তারপর প্রধানমন্ত্রী কার্যালয়ের পরিচালক চিকিৎসক জুলফিকার লেনিনকে দায়িত্ব দেন তাঁর চিকিৎসার ব্যাপারে দেখভাল করার। তিনি তাঁকে জাতীয় হৃদ্‌রোগ ইনস্টিটিউটে ভর্তি করান। এখানে এখন তাঁর যাবতীয় চিকিৎসা সেবা চলবে।’
