
বন্ধুত্বের যেমন কোনো নির্দিষ্ট সংজ্ঞা খুঁজে পাওয়া কঠিন, তেমনি বন্ধুর জন্য আবেগ প্রকাশের নির্দিষ্ট কোনো সীমা নেই। বলিউড অভিনেতা সালমানের ক্ষেত্রে এটাই যেন ঘটল। বন্ধুর জন্য প্রকাশ্যে কাঁদলেন এ তারকা।তাঁদের দুজনের বন্ধুত্বের বয়স দুই দশকের বেশি। সুপার ডুপার হিট ‘ম্যায়নে পেয়ার কিয়া’ থেকে। ওই ছবিটি থেকেই সালমানকে চিনতে শুরু করে বলিউড। শুরুটা হলো দাপটের সঙ্গে। থেমে থাকেননি ওখানে। আর তারপর ‘হাম আপকে হ্যায় কৌন’-এর হাত ধরে তিনি পৌঁছে যান শিখরে। যাঁদের সাহায্যে সালমান আজ সালমান খান হয়েছেন, তাঁদেরই একজনের স্মরণসভায় গিয়ে চোখের জল ধরে রাখতে পারলেন না ‘সুলতান’।গত রোববার প্রযোজনা প্রতিষ্ঠান রাজশ্রী মিডিয়ার সদ্যপ্রয়াত প্রধান নির্বাহী রজত বরজাতিয়ার স্মরণসভা ছিল। সেখানে গিয়ে রীতিমতো বাচ্চাদের মতোই হাউমাউ করে বারবার কেঁদে ফেলছিলেন বলিউডের জনপ্রিয় এ অভিনেতা। সেদিনের আয়োজনে দেখা গেল, তাঁর এক হিট ছবির পরিচালক সুরজ বরজাতিয়াকে জড়িয়ে ধরে হাউহাউ করে কাঁদছেন সালমন। আর তখনই স্পষ্ট হয়ে যায়, বলিউডে তাঁকে প্রতিষ্ঠা দেওয়া বরজাতিয়া পরিবারের সঙ্গে তাঁর সম্পর্ক কত গভীরে।
সালমানের সঙ্গে শোকসভায় ছিলেন তাঁর বোন আলভিরাও। এ ছাড়া শোকসভায় উপস্থিত ছিলেন রাভিনা ট্যান্ডন, সোনম কাপুর, অানু মালিক, সুভাষ ঘাইসহ বলিউডের অনেকেই।রাজশ্রী প্রোডাকশনের ব্যবস্থাপনা পরিচালক ও প্রধান নির্বাহী রজত বরজাতিয়া দীর্ঘদিন ক্যানসারে ভোগার পর গত শুক্রবার রাত আটটায় মারা যান তিনি।সূত্র হিন্দুস্তান টাইমস।
