
ভারতীয় টিভি চ্যানেল জি বাংলায় জনপ্রিয় কমেডি শো ‘মীরাক্কেল আক্কেল চ্যালেঞ্জার-৯ ’-এর গ্র্যান্ড ফিনালে বাংলাদেশি দর্শকদের হতাশ করেননি বাংলাদেশের তিন প্রতিযোগী। জয় প্রতিযোগীর বাংলাদেশের তিনজন হলেন এমদাদুল হক হৃদয়, কমর উদ্দিন আরমান ও সাইদুর রহমান পাভেল। ভারতের তিন প্রতিযোগীর মধ্যে দুজনের ছিল যৌথ পরিবেশনা।প্রতিযোগিতায় যৌথভাবে দ্বিতীয় রানারআপ হয়েছেন বাংলাদেশের দুই প্রতিযোগী কমর উদ্দিন আরমান ও সাইদুর রহমান পাভেল। এমদাদুল হক হৃদয় হয়েছেন চতুর্থ। সিজন নাইনের ধারণ করা গ্র্যান্ড ফিনালের প্রচার শুরু হয় আজ রোববার বাংলাদেশ সময় রাত আটটায়। টানা তিন ঘণ্টায় ওই অনুষ্ঠানে কলকাতার বেশ কজন তারকা ও বিচারক অংশ নেন। প্রতিযোগীরা দুই ধাপে নিজেদের পরিবেশনা বিচারকদের সামনে তুলে ধরেন। মীর আফসার আলীর প্রাণবন্ত উপস্থাপনা এবং বাংলাদেশি প্রতিযোগীদের অংশগ্রহণের ফলে এ দেশেও বেশ জনপ্রিয় কমেডি বিষয়ক এই রিয়েলিটি শো। বিচারক হিসেবে দায়িত্ব পালন করেছেন পরান বন্দ্যোপাধ্যায়, রজতাভ দত্ত ও শ্রীলেখা মিত্র।
