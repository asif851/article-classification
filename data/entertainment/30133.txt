
‘দঙ্গল’ তারকা গীতা ফোগতকে (জাইরা ওয়াসিম) শুধু নিজের নয়, পুরো বিশ্বের আদর্শ বলে মন্তব্য করেছেন মি. প্যাশনেট আমির খান। সম্প্রতি ফেসবুকে তাঁর পোস্ট সরিয়ে নেওয়া নিয়ে সামাজিক যোগাযোগের মাধ্যমে সমালোচনার ঝড় উঠলে জাইরাকে সমর্থন জানিয়ে এসব কথা বলেন ‘পিকে’ তারকা আমির খান। শুধু আমির নয়, অনেক রাজনীতিবিদ ও অভিনয়শিল্পীও জাইরার পাশে দাঁড়িয়েছেন।এনডিটিভির খবরে বলা হয়েছে, ‘দঙ্গলে’ ছোট্ট গীতা ফোগতের চরিত্রে অভিনয় করেন ষোড়শী জাইরা ওয়াসিম। গত শনিবার জম্মু-কাশ্মীরের মুখ্যমন্ত্রী মেহবুবা মুফতির সঙ্গে সাক্ষাতের পর থেকেই ফেসবুকে তাঁকে নিয়ে ট্রোল শুরু হয়। অনেকেই তাঁর কাছে জানতে চান, কেন মেহবুবা মুফতির সঙ্গে দেখা করলেন? অনেকে জানতে চান, হামলার শিকার সাধারণ মানুষের সঙ্গে কেন তিনি দেখা করলেন না? এরই মধ্যে প্রশংসা করে জম্মু কাশ্মীরের মুখ্যমন্ত্রী কাশ্মীরি জাইরাকে যুবসমাজের আদর্শ বলে আখ্যা দেন। এরপরই শুরু হয় সমালোচনা ও বিতর্ক।ফেসবুকে ক্ষমা চেয়ে পোস্ট দেন ভারতের শ্রীনগরের জাইরা। এতে ‘দঙ্গল’ তারকা লেখেন, ‘আমাকে কাশ্মীরি বলে তুলে ধরা হলেও আমি কারও আদর্শ নই। অনিচ্ছাকৃত দুঃখ দেওয়ায় সবার কাছেই ক্ষমা চাইছি।’ তবে এরপরও সমালোচনার থেমে থাকেনি। শুরু হয় অন্য বিতর্ক। ক্ষমা চাইতে বাধ্য করানো হয়েছে বলেও সরব হয় একটি অংশ। পরে ফেসবুক থেকে নিজের দুঃখ প্রকাশের ওই পোস্টও সরিয়ে নেয় জাইরা।
জাইরাকে নিয়ে সামাজিক যোগাযোগে ট্রোল হলে বিষয়টি নজরে আসে আমির খানের। আজ মঙ্গলবার আমির খান টুইট করে বলেন, ‘জাইরা, আমি তোমাকে জানাতে চাই যে আমরা সবাই তোমার সঙ্গে আছি। তারুণ্য, মেধাবী, পরিশ্রমী, যত্নশীল ও সাহসীদের মতো তুমি শুধু ভারত নয়, সারা বিশ্বের শিশুদের কাছে আদর্শ। তুমি অবশ্যই আমারও জন্য আদর্শ।’ টুইটে আমি খান সবার কাছে আহ্বান জানান, ১৬ বছর বয়সী জাইরাকে একা থাকতে দিন।
আমির খানের পর অভিনেত্রী পূজা ভাট, অভিনেতা অনুপম খেরসহ অনেকেই জাইরার পাশে দাঁড়ান। তার পাশে দাঁড়ান জম্মু-কাশ্মীর রাজ্যের সাবেক মুখ্যমন্ত্রী ফারুক আবদুল্লাহও।
‘দঙ্গল’ ছবিটি ভারতীয় কুস্তিগির মহাবীর সিং ফোগাতের জীবনী নিয়ে। ছবিতে সামাজিক বাধা পেরিয়ে মেয়েদের কুস্তিগির বানানোর গল্প দেখানো হয়। দুই মেয়ের চরিত্রে অভিনয় করেছেন ফাতিমা সানা শাইখ ও সানিয়া মালহোত্রা। ছবিটি পরিচালনা করেছেন নিতেশ তিওয়ারি।
আরও পড়ুন: 
দুই রূপে দুই আমির, কাকে মানব
