
২০১৫ সালে বিভিন্ন টেলিভিশন চ্যানেলে প্রচারিত এক ঘণ্টার নাটকের জন্য এবার চারুনীড়ম পুরস্কার পেয়েছেন ১২ জন নাট্যশিল্পী ও কলাকুশলী। শ্রেষ্ঠ অভিনেতার পুরস্কার জিতেছেন আজাদ আবুল কালাম ও সেরা অভিনেত্রী নুসরাত ইমরোজ তিশা। শ্রেষ্ঠ কাহিনিকারের পুরস্কার পেয়েছেন তবারক হোসেন ভূঞা, নবীন অভিনেতা সুজাত শিমুল, পরিচালক গোলাম সোহরাব ও নবীন পরিচালক ইমরাউল রাফাত। এ ছাড়া চিত্রনাট্যে মেজবাহ উদ্দিন, চিত্রগ্রহণে নিয়াজ মাহবুব, রূপসজ্জায় রহমান, চিত্র সম্পাদনায় ময়ূখ বারী ও আবহসংগীতে নীল কামরুল পুরস্কার জিতেছেন। শ্রেষ্ঠ কাহিনিচিত্র নির্বাচিত হয়েছে আঁধারের ঋণ। এ ছাড়া আজীবন সম্মাননা পেয়েছেন অভিনেত্রী দিলারা জামান ও অভিনেতা ইনামুল হক। গত শুক্রবার বিকেলে ঢাকা পাবলিক লাইব্রেরির শওকত ওসমান স্মৃতি মিলনায়তনে ছিল এই পুরস্কার বিতরণ অনুষ্ঠান।৩০টি এক ঘণ্টার নাটক নিয়ে গত ৩ মার্চ শুরু হয় আট দিনের টেলিভিশন কাহিনিচিত্র উৎসব। এতে ১২টি বিভাগে পুরস্কারের জন্য মনোনয়ন পেয়েছিলেন ৬০ জন শিল্পী ও কলাকুশলী। ২০০৯ সাল থেকে এই পুরস্কার দিয়ে আসছে চারুনীড়ম। এক ঘণ্টার নাটক বাঁচাতে উৎসব ও পুরস্কার প্রবর্তন করেছে নাটকের দল চারুনীড়ম।
