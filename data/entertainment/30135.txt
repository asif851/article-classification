
২০ বছর ধরে মুম্বাইয়ের মারাঠা মন্দির প্রেক্ষাগৃহে প্রদর্শিত হয়ে আসছিল আদিত্য চোপড়া পরিচালিত প্রথম ছবি ‘দিলওয়ালে দুলহানিয়া লে যায়েঙ্গে’। ১৯ ফেব্রুয়ারি ছবিটি প্রদর্শনের ১০০৯ সপ্তাহ পার হয়। সেদিন ছবিটির শেষ প্রদর্শনীর ঘোষণা দেওয়া হয়। কিন্তু ছবিটির অগণিত ভক্ত ও দর্শকের অনুরোধে এর প্রদর্শনী চালিয়ে যাওয়ার সিদ্ধান্ত নিয়েছে প্রযোজনা সংস্থা যশরাজ ফিল্মস ও মারাঠা মন্দির প্রেক্ষাগৃহ।‘দিলওয়ালে দুলহানিয়া লে যায়েঙ্গে’ ছবিতে রাজ ও সিমরান চরিত্রে অভিনয় করেছেন শাহরুখ খান ও কাজল। ১৯৯৫ সালের ১৯ অক্টোবর মুক্তি পাওয়ার পর সাড়া ফেলে দেয় ছবিটি। দর্শকদের আগ্রহের কারণে দুই দশক ধরে ছবিটির প্রদর্শনী অব্যাহত রাখে মারাঠা মন্দির প্রেক্ষাগৃহ।সম্প্রতি যশরাজ ফিল্মসের পক্ষ থেকে এক বিবৃতিতে বলা হয়েছে, ‘আমরা আনন্দের সঙ্গে ঘোষণা দিচ্ছি, গত দুই দশকের মতো সামনেও রাজ ও সিমরান তাদের কালজয়ী ভালোবাসা দিয়ে দর্শকদের হৃদয় জয় করে নেওয়া অব্যাহত রাখবে।’ এক খবরে এমনটিই জানিয়েছে এনডিটিভি।বিবৃতিতে আরও বলা হয়, মারাঠা মন্দির প্রেক্ষাগৃহে ১০০৯ সপ্তাহ পূর্ণ হওয়ার পর হঠাৎ করেই ছবিটির প্রদর্শনী বন্ধ করে দেওয়ার সিদ্ধান্ত নেওয়া হয়েছিল। কিন্তু ছবিটির অসংখ্য ভক্ত ও দর্শক এর প্রদর্শনী অব্যাহত রাখার অনুরোধ জানান। এর পরিপ্রেক্ষিতে ছবিটির প্রদর্শনী চালিয়ে যাওয়ার সিদ্ধান্ত নেওয়া হয়েছে। আগের মতো এখনো প্রতিদিন সকাল সাড়ে ১১টায় ছবিটি প্রদর্শিত হবে।প্রসঙ্গত, কোনো হিন্দি ছবি ১০০৯ সপ্তাহ ধরে একটি প্রেক্ষাগৃহে চলার নতুন রেকর্ড গড়েছে ‘দিলওয়ালে দুলহানিয়া লে যায়েঙ্গে’। এর আগের রেকর্ড ছিল অমিতাভ-ধর্মেন্দ্রর ‘শোলে’ ছবিটির। মুম্বাইয়ের মিনার্ভা থিয়েটারে ১৯৭৫ সালে মুক্তি পেয়ে টানা পাঁচ বছর চলেছিল ‘শোলে’।
আরও পড়ুন:
হাজার সপ্তাহ পর বড় পর্দা থেকে বিদায়
