
পরীমনি জানিয়েছিলেন, চলচ্চিত্রে কাজের শুরুতে খুব বেশি না ভেবে একের পর এক ছবিতে চুক্তি করেছেন তিনি। তবে এখন কাজ করতে চান ভেবেচিন্তে। তারই ধারাবাহিকতায় এবার দেবাশীষ বিশ্বাসের ‘মন জ্বলে’ ছবিতে চুক্তিবদ্ধ হলেন এই অভিনেত্রী। ‘মন জ্বলে’ ছবিতে চুক্তি প্রসঙ্গে পরীমনি বলেন, ‘পরিচালক যখন আমাকে গল্পটি শোনাচ্ছিলেন তখন মনে হচ্ছিল চরিত্রটি শুধুই আমার জন্য। মনে হচ্ছিল গল্পের মধ্য দিয়ে যেন আমি অভিনয় করে যাচ্ছি।’দেবাশীষ বিশ্বাস বলেন, ‘রোমান্টিক ছবিতে ঘাত-প্রতিঘাতের মধ্য দিয়ে শেষ পর্যন্ত নায়ক নায়িকার মিলন দেখানো হয়। “মন জ্বলে” ছবিটিও রোমান্টিক প্রেমের ছবি। তবে এ ছবিতে নায়ক-নায়িকার মধ্যে দুঃখ, কষ্টের পরিমাণ বেশি দেখানো হবে।’ছবিতে পরীমনির বিপরীতে অভিনয় করছেন সাইমন সাদিক। পরিচালক জানিয়েছেন, আগামী ১ আগস্ট ‘মন জ্বলে’ ছবির শুটিং শুরুর কথা আছে।এর আগে একই নামে একটি ছবি তৈরির ঘোষণা দিয়েছিলেন দেবাশীষ। সেই ছবির নায়িকা ছিলেন আঁচল। তবে দেবাশীষ জানিয়েছেন, ছবিটি এখন আর নির্মাণ করা হবে না।
