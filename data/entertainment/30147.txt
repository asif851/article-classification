
বাংলাদেশ সময় আজ ভোর ছয়টা থেকে ৮৯তম একাডেমি অ্যাওয়ার্ডের আয়োজন শুরু হয়েছে। সকাল সাড়ে সাতটা থেকে তারকায় ঝলমলে লালগালিচা পর্বের পর মূল আয়োজন শুরু হয়। শুরুতেই সেরা অভিনেতা বিভাগের পুরস্কার ঘোষণার পর একে একে মূল বিভাগগুলোর ফাঁকে ফাঁকে কারিগরি বিভাগের বিজয়ীদের নাম ঘোষণা করা হয়। এসব বিভাগে অস্কার জেতেন ‘অ্যারাইভাল’, ‘সুইসাইড স্কোয়াড’, ‘ফ্যান্টাস্টিক বিস্টস অ্যান্ড হোয়ার টু ফাইন্ড দেম’, ‘লা লা ল্যান্ড’, ‘দ্য জঙ্গল বুক’, ‘হ্যাকসো রিজ’ ছবিগুলোর নেপথ্যের কারিগরেরা।
সেরা পোশাক পরিকল্পনার জন্য এ বছর অস্কার জিতেছেন ‘ফ্যান্টাস্টিক বিস্টস অ্যান্ড হোয়ার টু ফাইন্ড দেম’ ছবির ডিজাইনাররা। সেরা প্রডাকশন ডিজাইন বিভাগের অস্কার গেছে ‘লা লা ল্যান্ড’ ছবির ঘরে। রূপ ও কেশসজ্জার জন্য ‘সুইসাইড স্কোয়াড’ ছবির রূপ ও কেশসজ্জাকারেরা জিতেছেন অস্কার।
‘লা লা ল্যান্ড’ ছবির জন্য সেরা চিত্রগ্রহণের অস্কার জিতেছেন লিনাস স্যান্ডগ্রেন। সেরা সম্পাদনার অস্কার গেছে ‘হ্যাকসো রিজ’ ছবির সম্পাদকের ঘরে। আর শব্দ সম্পাদনার অস্কারটি জিতেছেন ‘অ্যারাইভাল’ ছবির শব্দ প্রকৌশলীরা। ভিজ্যুয়াল ইফেক্টস বিভাগে এ বছর অস্কার জিতেছে ‘দ্য জঙ্গল বুক’ ছবিটি।
