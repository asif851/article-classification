
নভেম্বর পেরোলেই বিজয়ের মাস। বিজয় দিবসকে সামনে রেখে মুক্তিযুদ্ধভিত্তিক গল্প নিয়ে বিভিন্ন টেলিভিশন চ্যানেলে প্রচারের জন্য তৈরি হচ্ছে নাটক, টেলিছবি ও টিভি অনুষ্ঠান। বৈচিত্র্যময় গল্প আর উপস্থাপনা দর্শকদের সামনে তুলে ধরতে নির্মাতা আর অভিনয়শিল্পীদের চেষ্টার কমতি নেই। সেই চেষ্টার এক ঝলক দেখা গেল অভিনেতা মোশাররফ করিমের ভেতরেও। এবার পর্দায় তাঁকে দেখা যাবে এক যুদ্ধশিশুর চরিত্রে, যিনি মায়ের গ্রাম খুঁজতে বাংলাদেশে আসেন। সে সময়ই তিনি মুখোমুখি হন মুক্তিযুদ্ধের সময়কার এক কুখ্যাত রাজাকারের। তার পরের গল্পটা দেখতে হবে নাটকে। নাটকটি নির্মাণ করেছেন আবু হায়াত মাহমুদ। প্রত্যাবর্তন নামের এই নাটক লিখেছেন মাসুম শাহরিয়ার।গত সপ্তাহের শুরুতে নাটকটির শুটিং হয়েছে মানিকগঞ্জে। মোশাররফ করিমের সঙ্গে এই নাটকে অভিনয় করেছেন সোহানা সাবা, খায়রুল আলম, শহীদুল্লাহ সবুজসহ অনেকে।নাটকটি নির্মাণ প্রসঙ্গে মোশাররফ করিম বললেন, ‘নির্মাতার কাজের সঙ্গে আমি বেশ আগে থেকেই পরিচিত। তাঁর আরও তিনটি নাটকে কাজ করেছি। তাঁর কাজের ধরনটা অন্য রকম। কাজ করে ভালো লাগে।’উল্লেখ্য, অভিনেতা মোশাররফ করিম এর আগে একই পরিচালকের অভিনেতা, রেড অ্যালার্ট ও ব্যাকআপ আর্টিস্ট নামের তিনটি নাটকে অভিনয় করেছিলেন।নির্মাতা আবু হায়াত মাহমুদ প্রত্যাবর্তন নাটকটি নিয়ে বললেন, ‘মুক্তিযুদ্ধের প্রেক্ষাপট নিয়ে নাটকটির গল্প। নাটকে আমরা দেখব, মায়ের লেখা ডায়েরি হাতে নিয়ে এক যুদ্ধশিশু তার মায়ের গ্রাম দেখতে আসে। তারপর নানা ধরনের ঘটনার মুখোমুখি হয় সেই ছেলেটি।’নাটকটি বিজয় দিবস সামনে রেখে তৈরি করা হয়েছে। আগামী ডিসেম্বরে একটি বেসরকারি চ্যানেলে এটি প্রচার হওয়ার কথা রয়েছে।সম্প্রতি কালারফুল নামে একটি চলচ্চিত্রেও চুক্তিবদ্ধ হয়েছেন মোশাররফ করিম। এ ছাড়া নিয়মিতভাবে বেশ কয়েকটি ধারাবাহিকে অভিনয় করছেন। নতুন ছবি প্রসঙ্গে বললেন, ‘চিত্রনাট্য পড়ে আমি সিনেমাটির সঙ্গে যুক্ত হয়েছি। ঠিকঠাকভাবে নির্মাণ হলে অনেক ভালো মানের একটা ছবি দর্শক দেখতে পাবে বলে আশা করছি।’
