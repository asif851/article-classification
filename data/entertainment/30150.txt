
‘আশিকী’ ছবির পর আবারও বড়পর্দায় আসছেন ঢাকাই ছবির হালের আলোচিত অভিনেত্রী নুসরাত ফারিয়া। তাঁর এবারের ছবির নাম ‘হিরো ৪২০’। অবশ্য এ ছবিতে নুসরাত ফারিয়াকে দেখতে হলে দর্শকদের অপেক্ষা করতে হবে ফেব্রুয়ারি পর্যন্ত। তবে মঙ্গলবার রাতে ইউটিউবে প্রকাশিত হয়েছে নুসরাত ফারিয়ার নতুন ছবিটির তেষট্টি সেকেন্ড ব্যাপ্তির একটি টিজার। এতে নুসরাত ফারিয়ার উপস্থিতি নজর কেড়েছে সবার। যৌথ প্রযোজনার ‘হিরো-৪২০’ ছবির এই টিজারটি প্রকাশ করেছে প্রযোজনা প্রতিষ্ঠান জাজ মাল্টিমিডিয়া। ‘হিরো ৪২০’ ছবির টিজারটিতে বেশ বৈচিত্র্যপূর্ণ দৃশ্যেই দেখা গেছে নুসরাত ফারিয়াকে। কখনো সাদামাটা, কখনো চাকচিক্যময়, আবার কখনো বেশ রোমান্টিক উপস্থিতি ছিল তাঁর। টিজারে ফারিয়ার সঙ্গে এ ছবির নায়ক কলকাতার অভিনয়শিল্পী ওম ও রিয়া সেনও আছেন। ফারিয়া জানিয়েছেন, ছবির কাজে অংশ নেওয়ার জন্য মঙ্গলবার কলকাতায় গিয়েছিলেন তিনি। সেখানে ছবির জন্য প্রয়োজনীয় ফটোশুট শেষে বুধবার সকালে দেশে ফিরেছেন।নুসরাত ফারিয়া আরও জানান, ছবির একটি গানের দৃশ্যধারণের কাজ এখনো বাকি আছে। এই অংশটির কাজ বাংলাদেশে করা হবে। এই গানটি ছাড়া ছবির বাকি সব দৃশ্যধারণের কাজ শেষ হয়েছে।
‘হিরো ৪২০’ ছবিটি সম্পর্কে নুসরাত ফারিয়া প্রথম আলোকে বলেন, ‘গল্পটা খুবই মজার। পড়ে আমার দারুণ লেগেছে। সব মিলিয়ে মনে হচ্ছে, ভালো একটি ছবি হবে।’ ছবিতে তাঁর সহশিল্পী ওম প্রসঙ্গে ফারিয়া বলেন, ‘কলকাতার এখনকার সম্ভাবনাময় নায়কদের একজন ওম। সে খুব আকর্ষণীয় বটে। কিছুদিন আগে আমি তাঁর অভিনীত ‘‘অঙ্গার’’ ছবির কিছু দৃশ্য দেখেছি। আমার খুবই ভালো লেগেছে। মনে হচ্ছে, আমাদের জুটিটাও জমবে বেশ।’‘হিরো ৪২০’ ছবিটি যৌথভাবে প্রযোজনা করেছে বাংলাদেশের জাজ মাল্টিমিডিয়া ও কলকাতার এস. কে মুভিজ। ছবিটি পরিচালনা করছেন সৈকত নাসির ও সুজিত মণ্ডল।
