
আমির খান অভিনীত ‘পিকে’ ছবিটি মুক্তি পেয়েছে গত ১৯ ডিসেম্বর। একদিকে বক্স অফিসে এর দুর্দান্ত সাফল্য, অন্যদিকে ছবিটির মাধ্যমে হিন্দু ধর্মাবলম্বীদের ধর্মীয় অনুভূতিতে আঘাত দেওয়ার অভিযোগে বিক্ষোভ চলছে ভারতের বিভিন্ন জায়গায়। এত কিছুর পরও ভারতের উত্তর প্রদেশ ও বিহারে ‘পিকে’ ছবিকে করমুক্ত ঘোষণা করা হয়েছে। এবার পশ্চিমবঙ্গে ছবিটিকে করমুক্ত ঘোষণা করার দাবি জানিয়েছে সেখানকার সাংস্কৃতিক সংগঠন ভাষা ও চেতনা সমিতি।সম্প্রতি কলকাতায় আয়োজিত একটি আলোচনা সভায় অংশ নেন সেখানকার প্রথমসারির বুদ্ধিজীবীরা। ‘পিকে’ ছবিকে করমুক্ত ঘোষণা করার দাবি জানিয়ে ভাষা ও চেতনা সমিতির পক্ষ থেকে বলা হয়, কট্টোর হিন্দু সংগঠনগুলোর চলমান আন্দোলনের পরও বিহার ও উত্তর প্রদেশে ‘পিকে’ ছবিকে করমুক্ত ঘোষণা করা হয়েছে। পশ্চিমবঙ্গেও ছবিটিকে করমুক্ত ঘোষণার দাবি জানায় সংগঠনটি। এক খবরে এমনটিই জানিয়েছে ইন্দো-এশিয়ান নিউজ।এ প্রসঙ্গে ভাষা ও চেতনা সমিতির সেক্রেটারি এনামুল হক বলেন, ‘পশ্চিমবঙ্গে ছবিটিকে করমুক্ত ঘোষণা করার জন্য আমরা মুখ্যমন্ত্রী মমতা বন্দ্যোপাধ্যায়কে অনুরোধ জানিয়ে চিঠি লিখব।’
