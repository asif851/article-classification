
আলেহান্দ্রো গনজালেস ইনারিতু। মেক্সিকোর এই দুনিয়া কাঁপানো নির্মাতা বহু আগেই জয় করে নিয়েছিলেন বাংলাদেশের সিনেমাপাগল মানুষের হৃদয়। টোয়েন্টি ওয়ান গ্রামস, আমোরেস পেরোস অথবা বাবেল—এমন দুর্দান্ত সব ছবি ইনারিতুকে নিয়ে গেছে সমকালের সেরাদের কাতারে। ইউরোপ জয় করেছিলেন আগেই। কিন্তু অস্কার অবিশ্বাস্যভাবে অধরাই থেকে গিয়েছিল। এবার সেই অপ্রাপ্তি ঘুচল তাঁর। অস্কারে বার্ডম্যান আধিপত্যের সুবাদে দ্বিতীয় মেক্সিকান হিসেবে ইনারিতু হাতে তুলেছেন অস্কার। সেরা ছবি, সেরা পরিচালক, সেরা চিত্রনাট্য আর সেরা চিত্রগ্রাহক বিভাগে বার্ডম্যান জিতেছে অস্কার। সব মিলিয়ে ৮৭তম অস্কারের আসল নায়কের নামও তাই আলেহান্দ্রো গনজালেস ইনারিতু। এবারের অস্কারের অন্যতম দাবিদার পরিচালক রিচার্ড লিংকলেটারকে (বয়হুড) পেছনে ফেলে সেরা পরিচালকের পুরস্কার হাতে নিয়েছেন ইনারিতু।  তারপর কথাটাও বলেছেন মনে রাখার মতো, ‘মানুষের অহংবোধ প্রতিযোগিতা পছন্দ করে। কারণ, কাউকে জিততে হলে কাউকে হারতে হয়। কিন্তু সত্যিকার শিল্পের মাঝে কোনো তুলনা চলে না। কোনো শিল্পকর্ম অন্য কোনো শিল্পকর্মকে পরাজিত করতে পারে না। শুধু সময়ই বিচার করতে পারে আদতেই কে সেরা।’ 
