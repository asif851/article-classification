
গতকাল বরিশালের ব্রজমোহন কলেজের কবি জীবনানন্দ দাশ চত্বরের পাশে মুক্তমঞ্চে উত্তরণ সাংস্কৃতিক সংগঠনের ২৭তম প্রতিষ্ঠাবার্ষিকীর আয়োজন প্রাণবন্ত হয়ে ওঠে নাট্যজন, সাংস্কৃতিক ব্যক্তি, শিক্ষক ও শিক্ষার্থীদের উপস্থিতিতে।অনুষ্ঠানে নাট্যজন খায়রুল আলম সবুজ বলেন, সংস্কৃতি সত্যের কথা বলে। ন্যায়ের কথা বলে। জীবনের কথা বলে। সত্য ছাড়া আর কিছু সত্য নয়, সেই কথা বলে সংস্কৃতি। মানুষের মধ্য থেকে মানুষ গড়ে তোলাই হবে সংস্কৃতির মূল উদ্দেশ্য। কেবল জনগোষ্ঠী নয়, সমৃদ্ধ মানুষ, সুন্দর মানুষ গড়তে হবে। আর এই গড়ার কারিগর হবে তরুণেরা। বাংলাদেশের ইতিহাস সেটাই সাক্ষী দেয়।উত্তরণ সাংস্কৃতিক সংগঠনের সভাপতি রোকন ব্যাপারীর সভাপতিত্বে অনুষ্ঠিত প্রতিষ্ঠাবার্ষিকীর অনুষ্ঠানে অন্যান্যের মধ্যে বক্তব্য দেন বরিশাল সাংস্কৃতিক সংগঠন সমন্বয় পরিষদের সভাপতি এস এম ইকবাল, ব্রজমোহন কলেজের অধ্যক্ষ স ম ইমানুল হাকিম, সাংস্কৃতিক ব্যক্তিত্ব মুকুল দাস, কাজল ঘোষ, রওশন ঝুনু প্রমুখ।আলোচনার পর আবৃত্তি, সংগীত, কোরিওগ্রাফি, নৃত্য ও নাটক পরিবেশন করেন উত্তরণের শিল্পীরা।
