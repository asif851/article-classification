
কানাডিয়ান মেগাস্টার জাস্টিন বিবারের ভারত আগমন উপলক্ষে আয়োজকেরা কড়া নিরাপত্তাব্যবস্থা গ্রহণ করেছে। ২৩ বছর বয়সী এই শিল্পী যেখানে থাকবেন এবং যেখানে যেখানে যাবেন—সব জায়গাতেই তাঁর জন্য থাকছে বাড়তি নিরাপত্তা। আর মুম্বাই সফরে বিবারের নিরাপত্তা কাছ থেকে পর্যবেক্ষণ করছেন বলিউডের সুপারস্টার সালমান খানের ব্যক্তিগত দেহরক্ষী শেরা।
অনেক দিন ধরেই সালমানের দেহরক্ষীর দায়িত্ব পালন করছেন শেরা। পুরো নাম গুরমিত সিং জলি। শেরাকে বলা হয় সালমানের সবচেয়ে কাছের ও পছন্দের দেহরক্ষী। ভারতে থাকাকালে জাস্টিন বিবারকে শেরার নিরাপত্তা দেওয়া প্রসঙ্গে সালমান বলেন, ‘আমি ও আমার পুরো পরিবার শেরাকে নিয়ে অনেক সন্তুষ্ট। শেরা সঙ্গে থাকলে কোনো তারকারই নিজের নিরাপত্তা নিয়ে ভয় পাওয়ার কোনো দরকার নেই। সে উল্টোপাল্টা কোনো কাজ কখনোই করে না। পেশাদারির দিক বিবেচনা করলে ভারতের অন্যতম সেরা দেহরক্ষী সে।’আর এত বড় একজন আন্তর্জাতিক তারকার নিরাপত্তার দেখভাল করতে পেরে শেরার অনুভূতি কী? এটিই শেরার প্রথম অভিজ্ঞতা নয়। মাইকেল জ্যাকসন, উইল স্মিথ, প্যারিস হিলটন ও জ্যাকি চ্যানের মতো গুণী ও বিশ্বখ্যাত তারকাদের দেহরক্ষীর কাজও করেছেন তিনি।শেরা বলেন, ‘জাস্টিন বিবারের মতো একজন তারকার কোনো কাজে যুক্ত হতে পারার বিষয়টি অবশ্যই সম্মানজনক। এর আগেও অনেক আন্তর্জাতিক তারকার নিরাপত্তার দায়িত্ব পালন করেছি আমি। কিন্তু এবারের দায়িত্বটি আমার কাছে সবচেয়ে চ্যালেঞ্জিং। জাস্টিন বিবারকে কোনো অভিযোগের সুযোগ দিতে চাই না।’ভারতে জাস্টিন বিবারের নিরাপত্তা নিশ্চিত করার জন্য নেভি মুম্বাই পুলিশ মোতায়েন করা হয়েছে। আগামী বুধবার মুম্বাইয়ের ডি ওয়াই পাতিল স্টেডিয়ামে গায়কের কনসার্টে ৫০ হাজারের বেশি দর্শক উপস্থিত থাকবেন। গতকাল সোমবার সকাল থেকেই সেখানে সিকিউরিটি চেকিং শুরু করেছে পুলিশ। নেভি মুম্বাই পুলিশের এক কর্মকর্তা জানান, বিবারের কনসার্ট চলাকালে স্টেডিয়ামের নিরাপত্তা পর্যবেক্ষণের জন্য ড্রোন ব্যবহার করা হবে। সেখানে একটি পুলিশ নিয়ন্ত্রণ কক্ষ বসানো হবে বলেও জানান তিনি। নিউজ এইটটিন।
