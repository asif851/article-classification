
কাল ৪ জুন ম্যানচেস্টার ওল্ড ট্রাফোর্ডে আয়োজন করা হয়েছে ‘ওয়ান লাভ ম্যানচেস্টার’ নামের তারকাবহুল এক কনসার্ট; যে কনসার্টের মধ্যমণি মার্কিন সংগীতশিল্পী আরিয়ানা গ্রান্ডে। সেই কনসার্টের টিকিট বিক্রি শুরুর ৬ মিনিটের মধ্যেই শেষ হয়ে গেল।গত ২২ মে যুক্তরাজ্যের ম্যানচেস্টার এরিনায় আরিয়ানা গ্রান্ডের কনসার্ট চলছিল। সেই আয়োজন শেষে সবাই বেরিয়ে আসার পথেই আত্মঘাতী বোমা হামলা হয়। প্রাণ হারান ২২ জন। আরিয়ানা সেই দিনের আতঙ্ক ও শোক কাটিয়ে উঠে কদিন আগেই ঘোষণা দিয়েছিলেন, একই শহরে আবারও ফিরবেন তিনি। কথা রেখেছেন আরিয়ানা। তিনি গতকাল আবারও যুক্তরাজ্যে গিয়েছেন। সেই ম্যানচেস্টার শহরেই আবারও গাইবেন তিনি।ম্যানচেস্টার হামলায় নিহত ও আহত ব্যক্তিদের স্মরণে এবং তাঁদের পরিবারকে সহায়তা করতে এই কনসার্টের আয়োজন করা হয়েছে। গতকাল সকাল ১০টা থেকে শুরু হয় অনলাইনে টিকিট বিক্রি। কিন্তু কিছুক্ষণ পরই কনসার্টের টুইটার পেজে দেওয়া একটি টুইট থেকে জানা যায়, বিক্রি শুরুর ৬ মিনিটের মাথায় সব টিকিট শেষ হয়ে গেছে।তারকাবহুল এই কনসার্টে আরিয়ানার সঙ্গে গাইবেন কেটি পেরি, জাস্টিন বিবার, মাইলি সাইরাস, উশার, ফ্যারেল উইলিয়ামস, নিয়াল হোরান, ব্যান্ড টেক দ্যাট ও কোল্ড প্লে।২৩ বছর বয়সী এই গায়িকার ২২ মের কনসার্টে যাঁরা অংশ নিয়েছিলেন, এবারের কনসার্টে তাঁদের দেওয়া হয়েছে ফ্রি টিকিট।সূত্র: এস শোবিজ।
