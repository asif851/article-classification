
 
নিতু সিং পুরোনো দ্বন্দ্ব ভুলে দীপিকা পাড়ুকোনকে কাছে টানলেও একটা সময়ে দীপিকাকে একদমই সহ্য করতে পারতেন না। তাঁর কাছে দীপিকা ছিলেন খুবই বিরক্তিকর। সম্প্রতি এক খবরে এমন চাঞ্চল্যকর তথ্য ফাঁস করেছে ওয়ান ইন্ডিয়া।দীপিকা-নিতু সিংয়ের শীতল সম্পর্কের কথা জানা থাকলেও এমন দা-কুড়াল সম্পর্কের কথা খুব কম মানুষই জানতেন। সম্প্রতি এ বিষয়ে হাটে হাঁড়ি ভেঙেছে ঘনিষ্ঠ একটি সূত্র। এর পেছনের কারণ সম্পর্কে মজার কিছু তথ্যও ফাঁস করে দিয়েছে সূত্রটি।এ প্রসঙ্গে সূত্রটির ভাষ্য, ছেলে রণবীর কাপুরের প্রেমিকা হলেও, আদতে কখনোই দীপিকাকে পছন্দ করতেন না নিতু সিং। রণবীর-দীপিকার প্রেম যখন তুঙ্গে, তখন বেশির ভাগ সময় রণবীরের বাড়িতেই থাকতেন দীপিকা। এমনকি রণবীর শুটিংয়ের কাজে বাড়ির বাইরে গেলেও দীপিকা সেখান থেকে নড়তেন না। শুধু তা-ই নয়, বাড়ির কাজের লোকদের তিনি নানা ফরমায়েশ দিতেন। তাঁর ভাব দেখে মনে হতো, তিনিই যেন বাড়িটির আসল মালিক।
 
দীপিকার এমন বিরক্তিকর আচরণ একদমই সহ্য করতে পারতেন না নিতু সিং। অবশ্য তিনি কখনোই বিষয়টি দীপিকা কিংবা অন্য কাউকে বুঝতে দেননি। বরাবরই দীপিকার সঙ্গে হূদ্যতাপূর্ণ আচরণ করতে দেখা গেছে তাঁকে। তবে রণবীর-দীপিকার বিচ্ছেদের খবরে তিনি বেশ খুশিই হয়েছিলেন। 
 
২০০৮ সালে ‘বাঁচনা অ্যায় হাসিনও’ ছবির সেটে প্রথম পরিচয় হয়েছিল রণবীর-দীপিকার। ওই ছবিতে একসঙ্গে কাজ করতে গিয়ে তাঁদের মধ্যে প্রেমের সম্পর্ক গড়ে ওঠে। লুকোচুরির আশ্রয় না নিয়ে প্রকাশ্যেই অভিসারে মেতে ওঠে এ তারকা জুটি। কিন্তু মাত্র এক বছরের মাথায় তাঁদের সম্পর্ক ভেঙে যায়।
 
রণবীর-দীপিকার বিচ্ছেদের প্রকৃত কারণ সবার কাছে অজানাই ছিল। কিন্তু পরবর্তী সময়ে বিভিন্ন সংবাদমাধ্যমে প্রকাশিত খবরে দাবি করা হয়, রণবীরের সঙ্গে দীপিকার প্রেমের সম্পর্ক মেনে নিতে পারেননি নিতু সিং। মূলত এ কারণেই তাঁদের বিচ্ছেদ হয়ে যায়।
 
তবে দীপিকার সঙ্গে বিচ্ছেদের এ ধরনের খবরকে সম্প্রতি অস্বীকার করেছেন রণবীর। তাঁর দাবি, বিচ্ছেদ তাঁদের দুজনের সিদ্ধান্তেই ঘটেছিল। এ প্রসঙ্গে তাঁর ভাষ্য, ‘আমি স্পষ্ট করে বলতে চাই, দীপিকার সঙ্গে বিচ্ছেদের পেছনে আমার মায়ের কোনো ভূমিকা ছিল না।’
 
এদিকে, রণবীর-দীপিকা জুটির নতুন ছবি ‘ইয়ে জাওয়ানি হ্যায় দিওয়ানি’র একটি প্রদর্শনীতে দীপিকাকে উষ্ণ আলিঙ্গনে কাছে টেনে তাঁর সর্বাঙ্গীণ সাফল্য কামনা করেন নিতু সিং। কে জানে এমন উষ্ণ আলিঙ্গনে দীপিকাকে কাছে টেনে তাঁর অতীতের দ্বন্দ্বকেই বোধহয় মেটালেন নিতু।
