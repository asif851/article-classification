
সমসাময়িক নানা ইস্যু নিয়ে ছবি নির্মাণ করে থাকেন সৈয়দ অহিদুজ্জামান ডায়মন্ড। কিছুদিন আগেই বাষ্পস্নান নামের একটি সিনেমার শুটিং শেষ করেছেন তিনি। এখন চলছে ছবিটির আবহ সংগীতের কাজ। আগামী বছরের ফেব্রুয়ারিতে ছবিটি প্রেক্ষাগৃহে মুক্তি পাওয়ার কথা। তার আগেই জানা গেল ডায়মন্ডের আরেকটি নতুন ছবি নির্মাণের খবর।ডায়মন্ডের এবারের ছবির নাম রোহিঙ্গা। গতকাল শুক্রবার প্রথম আলোর সঙ্গে আলাপে নতুন এই ছবি নির্মাণের খবরটি দিলেন নির্মাতা। এ সম্পর্কে ডায়মন্ড বলেন, ‘সারা বিশ্বের কাছে এখন সবচেয়ে আলোচিত একটা ইস্যু হচ্ছে রোহিঙ্গা। বিষয়টি আমাকে বেশ কিছুদিন ধরেই ভাবাচ্ছে। তাই পরবর্তী ছবির বিষয়বস্তু হিসেবে রোহিঙ্গা ইস্যুটিকেই বেছে নিয়েছি।’বাষ্পস্নান ছবির কাজ এখনো শেষ হয়নি, অথচ তার আগেই নতুন ছবি নির্মাণের তোড়জোড় শুরু করে দিলেন মনে হচ্ছে? ‘আসলে তেমন না ব্যাপারটা। আমি সব সময় কোনো ছবি নির্মাণের কাজ শেষ হলেই পরের ছবিটি নিয়ে ভাবা শুরু করি। বাষ্পস্নান-এর কাজ যেহেতু শেষ, তাই এই বিষয়টি ভেবেছি খুব দ্রুত,’ বললেন ডায়মন্ড।আগামী বছরের মার্চ-এপ্রিলে টেকনাফ ও কক্সবাজারের সীমান্তবর্তী এলাকায় নতুন ছবির দৃশ্যধারণের কাজ শুরু হবে বলে জানান সৈয়দ অহিদুজ্জামান ডায়মন্ড। রোহিঙ্গা সিনেমার চিত্রনাট্য লেখার কাজ শেষ হয়েছে। অভিনয়শিল্পীদের মধ্যে এখন পর্যন্ত শুধু কলকাতার সমদর্শীকে চূড়ান্ত করা হয়েছে জানিয়ে তিনি বলেন, বাকি অভিনয়শিল্পী মাস খানেকের মধ্যেই ঠিক করা হবে।
