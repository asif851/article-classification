
বলিউড বাদশাহ শাহরুখ খানের মান্নাত বাসভবনের পাশ ঘেঁষে তৈরি করা অবৈধ র‌্যাম্প ভেঙে ফেলেছে বৃহান মুম্বাই মিউনিসিপ্যাল করপোরেশন (বিএমসি)। গত সপ্তাহে শাহরুখকে র‌্যাম্পটি ভেঙে ফেলার জন্য নোটিশ পাঠিয়েছিল বিএমসি। কিন্তু শাহরুখ কোনো পদক্ষেপ না নেওয়ায় বিএমসি কর্তৃপক্ষ নিজ উদ্যোগে র‌্যাম্পটি ভেঙে ফেলেছে।বান্দ্রার ব্যান্ডস্ট্যান্ড থেকে মাউন্ট মেরি গির্জার মধ্যে রাস্তার বড় একটি অংশজুড়ে নির্মিত র‌্যাম্পটির জন্য প্রায় দুই বছর ধরে রাস্তাটিতে চলাচল করতে অসুবিধার সম্মুখীন হচ্ছিলেন বান্দ্রার স্থানীয় অধিবাসীরা। অবশেষে বিএমসির উদ্যোগে পুলিশ ব্যারিকেড দিয়ে র‌্যাম্পটি ভেঙে ফেলা হয়।র‌্যাম্পটি ভেঙে ফেলার সময় স্থানীয় একজন বাসিন্দা বলেন, ‘একজনের সুবিধার জন্য অন্যদের ভোগান্তি পোহাতে হবে কেন!’ সম্প্রতি এক খবরে এমনটিই জানিয়েছে এনডিটিভি।অবৈধ র‌্যাম্পটিতে শাহরুখ প্রায় সময়ই তাঁর বিশাল ভ্যানিটি ভ্যানটি পার্ক করে রাখতেন। স্থানীয় অধিবাসীরা প্রায় দুই বছর ধরে র‌্যাম্পটি ভেঙে ফেলার জন্য দেন-দরবার করেও সফল হতে পারেননি। অবশেষে তাঁরা স্থানীয় বিজেপি এমপি পুনম মহাজনের দ্বারস্থ হন।পুনম বিষয়টি জানিয়ে মিউনিসিপ্যাল করপোরেশনের কমিশনার সীতারাম কুন্তে বরাবর একটি চিঠি লেখেন। এর পরিপ্রেক্ষিতে শাহরুখকে নোটিশ পাঠায় বিএমসি। তাঁকে এক সপ্তাহ সময়সীমা বেঁধে দেওয়া হয়। বিএমসি জানায়, শাহরুখ ব্যর্থ হলে র‌্যাম্পটি ভেঙে ফেলার উদ্যোগ নেবে বিএমসি এবং এই কাজে যে ব্যয় হবে তা শাহরুখকেই দিতে হবে। কিন্তু শাহরুখের কাছের একটি সূত্র দাবি করেছে, শাহরুখ নাকি কোনো নোটিশ পাননি।এদিকে শাহরুখ এখন ব্যস্ত আছেন তাঁর পরবর্তী ‘ফ্যান’ ছবির শুটিং নিয়ে। কাকতালীয় বিষয় হলো, শাহরুখের মান্নাত বাসভবনের ভেতরে ও এর আশপাশে ছবিটির কিছু অংশের শুটিং হচ্ছে।
আরও পড়ুন:
রাস্তা দখল করেছেন শাহরুখ!
