
নির্মাতা করণ জোহরের ‘স্টুডেন্ট অব দ্য ইয়ার’ ছবির দুই প্রিয় স্টুডেন্ট আলিয়া ভাট আর সিদ্ধার্থ মালহোত্রার প্রেমের কথা জানে সারা বলিউড। যদিও তাঁরা কখনোই নিজের মুখে এই প্রেমের কথা স্বীকার করেন না। কিন্তু একসঙ্গে দুজনের পার্টিতে হাজির হওয়া, অবসর কাটানো যে শুধু বন্ধুত্ব নয়, তা সহজেই অনুমান করা যায়। কিছুদিন আগে দুই তারকার প্রেমে বুঝি ভাটা পড়ে। শোনা যায় ভাঙনের গুঞ্জন। কিন্তু এবার দীপাবলিতে আবারও একসঙ্গে দেখা যায় দুই প্রেমের পাখিকে।
অনেক দিন আলিয়া-সিদ্ধার্থকে একসঙ্গে কোনো অনুষ্ঠানে দেখেনি বলিউড। আলিয়া যখন কাজ থেকে সাময়িক বিরতি নিয়ে নিজেকে সময় দিচ্ছিলেন, তখনো দেখা মেলেনি সিদ্ধার্থের সঙ্গ। এই নায়িকা নতুন ফ্ল্যাট কিনলেন, ঘরোয়া পার্টি হলো সেই নতুন বাড়িতে। অনেকে ধরে নেয়, সিদ্ধার্থ সেখানে সবার আগে আসবেন। কিন্তু না, সেখানেও নেই তিনি। এর মধ্যে আবার আলিয়া তাঁর ইনস্টাগ্রাম অ্যাকাউন্টে সাবেক প্রেমিক আলী দারারকারের সঙ্গে একটি ঘনিষ্ঠ ছবি প্রকাশ করেন। ব্যস, নিন্দুকেরা মেলাতে শুরু করে দুইয়ে দুইয়ে চার। কেউ কেউ ভাবলেন, এবার সিদ্ধার্থকে ‘টাটা বাই বাই’ জানিয়ে আলিয়া বুঝি আমার পুরোনো প্রেমিকের প্রেমে মজেছেন।
এই আলীকে নিয়েই তো প্রথম ঝামেলা বাধে আলিয়া আর সিদ্ধার্থের। এক দাওয়াতে বর্তমান প্রেমিক সিদ্ধার্থকে রেখে সাবেক প্রেমিক আলীর সঙ্গে আলিয়া বেশি হা হা হি হি করায় বেজায় খেপেছিলেন সিদ্ধার্থ। সেদিন নাকি রাগ করে পার্টি থেকে বের হয়ে এসেছিলেন এই নায়ক। অনেক দিন মান-অভিমান পর্ব চলার পর তাঁরা আবার এক হলেন। একসঙ্গে একটি সাময়িকীর ফটোশুট আর ‘কাপুর অ্যান্ড সন্স’ ছবিতে কাজ করার পর নতুন করে কাছে আসতে শুরু করেন দুই শিল্পী। কিন্তু শেষ কয়েক মাসে কেন দূরে দূরে ছিলেন, তার কারণ এখনো জানা যায়নি।
তবে দীপাবলির মতো উৎসবে তাঁদের একসঙ্গে দেখে ভক্তরা ভীষণ খুশি। অভিনেতা সঞ্জয় দত্ত আর প্রযোজক একতা কাপুরের বাড়ির দীপাবলি পার্টিতে আলিয়া-সিদ্ধার্থ একসঙ্গে হাজির হন। সেখানে পাপারাজ্জির ক্যামেরার ধরা পড়ে তাঁদের রোমান্টিক কিছু মুহূর্ত। দীপাবলির হাজার প্রদীপ, মরিচা বাতির আলো আর উৎসবের রোশনাইয়ে আরও উজ্জ্বল হয়ে ধরা দেয় এই তারকা জুটির উপস্থিতি। আশা করা যায়, এবার ‘ব্রেকআপ’, ‘ব্রেকআপ’ খেলা বাদ দেবেন তাঁরা। অনেক তো হলো, আর কত? এনডি টিভি
