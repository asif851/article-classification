
মল্লিক বংশের বারো পুরুষের ব্যবসা চোরাকারবারি। পরিবারে কন্যাসন্তান আসায় মন খারাপ বাবা শরীফ মল্লিকের। পরবর্তী সময়ে এই ব্যবসার হাল কে ধরবে, তা নিয়ে চিন্তায় পড়ে যান তিনি। কিন্তু একদিন সেই মেয়ে নাজমা মল্লিক বড় হয়ে চোরাকারবারি ব্যবসার হাল ধরেন। হয়ে ওঠেন মাফিয়া ডন। এই মাফিয়া ডন নাজমার চরিত্রে দেখা যাবে নওশীন নাহরিনকে। শারমিন হায়াতের লেখা, রুবায়েত মাহমুদের পরিচালনায় সাম্রাজ্য নামে এক ঘণ্টার একটি নাটকে এমনই চরিত্রে অভিনয় করছেন তিনি। এ ধরনের চরিত্রে অভিনয় নওশীনের কাছে এক নতুন অভিজ্ঞতা। তিনি বলেন, ‘গেটআপ, অস্ত্র, গোলাগুলি—সব মিলিয়ে অভিজ্ঞতাটা মজার।’নওশীন জানান, কাজটি কিছুটা চলচ্চিত্রের আদলে বড় পরিসরে করা হয়েছে। কাজটি করতে গিয়ে তাঁকে সাড়ে তিন ঘণ্টা বৃষ্টিতেও ভিজতে হয়েছে। নাটকটির পরিচালক জানান, অনলাইন টেলিভিশন 3rdbell.com–এর ঈদের বিশেষ অনুষ্ঠানমালায় প্রচারিত হবে সাম্রাজ্য।
