
নতুন একটি বিজ্ঞাপনচিত্রে শুটিং করলেন বাংলাদেশ জাতীয় ক্রিকেট দলের অধিনায়ক মাশরাফি। আজ শনিবার বিএফডিসির চিত্রনায়ক জসিম ফ্লোরে এই বিজ্ঞাপনচিত্রের শুটিংয়ে অংশ নেন তিনি। এতে তাঁর সহশিল্পী হিসেবে কাজ করছেন লাক্স তারকাখ্যাত অভিনয়শিল্পী ঈশানা।বিএফডিসির চিত্রনায়ক জসিম ফ্লোরের ভেতরে ঢুকতেই চোখে পড়ল বিয়ে বাড়ির আবহে সেট বানিয়ে রাখা হয়েছে। রং-বেরঙের কাপড় পরে এদিক-সেদিক ঘোরাফেরা করছেন অতিথিরা। কিছুক্ষণ পর পর জ্বলছে রঙিন বাতি। মাঝখানে দাঁড়িয়ে আছেন মাশরাফি। তাঁর পাশে আলাপের ফাঁকে সেলফিও তুলছেন অতিথিরা।মাশরাফি ও ঈশানাকে নিয়ে বিজ্ঞাপনচিত্রটি নির্মাণ করছেন গাজী শুভ্র।নতুন বিজ্ঞাপনচিত্রে কাজ করা প্রসঙ্গে মাশরাফি বলেন, ‘খেলার মাঠই হচ্ছে আমার একমাত্র জায়গা। মাঠে দর্শকদের বিনোদন দেওয়াটাই আমার কাজ। “লাইট, ক্যামেরা, অ্যাকশন”—ব্যাপারটি বরাবরই আমার কাছে একটু অন্যরকম লাগে। বিজ্ঞাপনের শুটিংয়ের সময় একটা শট দেওয়ার পর অনেকক্ষণ ধরে বসে থাকতে হয়। এবারও তেমনটাই হচ্ছে। সত্যি কথা বলতে, যাতে আমি এ ধরনের কাজে মোটেও অভ্যস্ত নই।’ঈশানা বলেন, ‘ক্রিকেটারদের সঙ্গে কাজ করার অভিজ্ঞতা এবারই প্রথম না। এর আগে সাকিব ও তাসকিনের সঙ্গে আমার কাজ করা হয়েছে। এবারই প্রথম মাশরাফি ভাইয়ের সঙ্গে কোনো বিজ্ঞাপনচিত্রে কাজ করছি। অভিজ্ঞতাও নিঃসন্দেহে অনেক আনন্দের।’
