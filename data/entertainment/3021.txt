
ব্যতিক্রম নাট্যগোষ্ঠী তিন দিনব্যাপী ‘সৈয়দ মহিদুল ইসলাম স্মরণ উৎসব ২০১৭’ শিরোনামে নাট্যোৎসবের আয়োজন করেছে। ২৪ থেকে ২৬ আগস্ট বাংলাদেশ শিল্পকলা একাডেমির জাতীয় নাট্যশালা ও পরীক্ষণ থিয়েটার হলে উৎসবটি অনুষ্ঠিত হবে। সৈয়দ মহিদুল ইসলামের ১৫তম মৃত্যুবার্ষিকীর নিয়মিত কার্যক্রমের অংশ হিসেবে উৎসবটি হচ্ছে। সহযোগিতা করছে সংস্কৃতি মন্ত্রণালয় ও শিল্পকলা একাডেমি।
২৪ আগস্ট প্রাচ্যনাটের সার্কাস সার্কাস, ২৫ আগস্ট ব্যতিক্রমের দুরাশা ও পিছু ডাক এবং ২৬ আগস্ট আবদুল্লাহ আল-মামুন থিয়েটার স্কুল প্রাক্তনীর প্রথম পার্থ নাটকগুলো দেখানো হবে। প্রতিদিন সন্ধ্যা ৬টা থেকে রাত ৯টা পর্যন্ত প্রদর্শনী।
 সৈয়দ মহিদুল ইসলাম পদক দেওয়া হবে নাট্যজন লিয়াকত আলী লাকীকে। এ ছাড়া মঞ্চবন্ধু পুরস্কার দেওয়া হবে সময় নাট্যদলের মানসুরা আক্তার, সুবচন নাট্য সংসদের কামাল মোহাম্মদ আহসান, নাট্যকেন্দ্রের লুসি তৃপ্তি গমেজ এবং মণিপুরি থিয়েটারের শুভাশিস সিনহাকে।
দেওয়া হবে যুগল সম্মাননাও। সংস্কৃতিক্ষেত্রে স্বামী-স্ত্রী দুজনের অবদানের স্বীকৃতি দিতে এই আয়োজন। এ বছর পাচ্ছেন শিল্পী সুজিত মোস্তফা ও নৃত্যশিল্পী মুনমুন আহমেদ, সিলেটের জীবন সংকেত নাট্যগোষ্ঠীর অনিরুদ্ধ কুমার ধর ও রুমা মোদক এবং প্রাচ্যনাট নাট্যদলের শতাব্দী ওয়াদুদ ও স্নাতা শাহরিন।
 
