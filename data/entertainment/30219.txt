
এ ছবির শুটিং হয়েছে দুবাইয়ের বিলাসবহুল পাঁচ-তারকা হোটেল আর আবুধাবির সবচেয়ে ব্যয়বহুল সব লোকেশনে। এ ছবির শুটিংয়ের জন্য রাস্তায় ছুটেছে ব্যয়বহুল ফেরারি স্পাইডার, আকাশে উড়েছে দুবাইয়ের রাজ পরিবারের ব্যক্তিগত কপ্টার আর জলে ভেসেছে রাজকীয় প্রমোদতরী; টাকা খরচে কোনো রকম হিসাবই কষেননি প্রযোজক ফিরোজ এ নাদিয়াদওয়ালা। অবশ্য হিসাব না করার কারণও যথেষ্ট। ২০০৭ সালে সুপারডুপার হিট হয়েছিল এ ছবির প্রথম সিক্যুয়েল। ছবির নাম ছিল ‘ওয়েলকাম’। এবারে প্রযোজক তাই অকুণ্ঠচিত্তেই টাকা ঢেলেছেন ওয়েলকামের সিকুয়েল ছবি ওয়েলকাম ব্যাক এর জন্য। আনিস বাজমীর পরিচালনায় বছরের সবচেয়ে ব্যয়বহুল ছবির খাতায় নিশ্চিত নাম লেখাতে যাচ্ছে বলিউডের ওয়েলকাম ব্যাক। এক খবরে টাইমস অব ইন্ডিয়া জানিয়েছে, এ ছবিতে রাজপথের সবচেয়ে দামি আর বিশেষ সব লিমিটেড ভার্সনের গাড়ি ব্যবহৃত হয়েছে। এর মধ্যে রয়েছে একটি ল্যামবারগিনি, থাকছে ফেরারির স্পাইডার আর রোলস রয়েসও। পরিচালক আনিস জানিয়েছেন, বড় ক্যানভাসের এ ছবির জন্য যা প্রয়োজন তাই করা হয়েছে। আর এর পেছনে পয়সা খরচ করতেও কোনো কার্পণ্য করেননি প্রযোজক ফিরোজ নাদিয়াদওয়ালা।এ ছবিটিতে যারা অভিনয় করেছেন তাঁরাও কেউ কারও চাইতে কম যান না। বলিউডের ডাকসাইটে সব অভিনয়শিল্পী এসে জড়ো হয়েছেন ওয়েলকাম ব্যাকের ক্যানভাসে। এ ছবিতে যেমন আছেন জন আব্রাহাম, নাসিরুদ্দিন শাহ, অনিল কাপুর; তেমনি আছেন পরেশ রাওয়াল, নানা পাটেকার। আছেন শ্রুতি হাসান এমনকি ডিম্পল কাপাডিয়াও। সিনা আজহা, অঙ্কিতা শ্রীবাস্তবসহ ওয়েলকাম ব্যাকে আছেন বলিউডের আরও অনেক তারকা অভিনয়শিল্পী। 
৪ সেপ্টেম্বর ছবিটি মুক্তি পাওয়ার কথা রয়েছে। সূত্র: টাইমস অব ইন্ডিয়া
