
গানের বিশাল সম্ভার নিয়ে এবারের ঈদে সক্রিয় থাকছে নতুন সংগীত রবি ইয়োন্ডার মিউজিক অ্যাপ। দেশের জনপ্রিয় সংগীতশিল্পী ও গানের দলের নতুন গান এই অ্যাপে মুক্তি পাচ্ছে। কিন্তু এই নতুন গানগুলোসহ ইয়োন্ডারের সব ধরনের সেবা আগামী ৭ জুলাই পর্যন্তই বিনামূল্যে উপভোগ করতে পারবেন সব অপারেটরের গ্রাহকেরা। এরপর থেকে এ অ্যাপটি ব্যবহারের জন্য রবি ডেটা প্ল্যান সক্রিয় রাখতে হবে।
আসছে ঈদে এই সংগীতসেবার অ্যাপটিতে মুক্তি পাচ্ছে এলআরবি, অর্থহীন, বাপ্পা মজুমদার, হাবিব, এলিটা, শূন্য, নেমেসিস, চিরকুট ও কনার নতুন গান। এর মধ্যে রয়েছে এলাআরবি’র একক গান ‘চলো যাই’, চিরকুটের ‘অন্তরে বাহিরে’, নেমেসিসের ‘কে জানে কে বোঝে?’ , শূন্যর ‘ঝরিয়ে দাও’, এলিটার ‘খুঁটিনাটি’, কনার ‘সেলফি’, হাবিব ওয়াহিদের ‘তুমিহীনা’ ও ‘মনের ঠিকানা’। অ্যাপটিতে নতুন অ্যালবাম হিসেবে থাকছে গানের দল অর্থহীনের ‘ক্যানসারের নিশিকাব্য’, বাপ্পা মজুমদারের ‘বোকা ঘুড়ি’ ও জুয়েল মোর্শেদের ‘খাপছাড়া’।
গত ২৪ মে থেকে চালু হয় রবি ইয়োন্ডার মিউজিক অ্যাপ। তখন থেকেই তাঁরা সব অপারেটরের গ্রাহকদের বিনামূল্যে অ্যাপটি ডাউনলোড ও ব্যবহারের সুবিধা বিনামূল্যেই দিচ্ছিল। সম্প্রতি তারা একটি সংবাদ বিজ্ঞপ্তির মাধ্যমে তাঁদের এই প্রমোশনাল অফারটি শেষ হওয়ার সময়সীমা জানায়।
