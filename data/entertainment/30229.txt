
 


‘রাজি’ ছবিতে আলিয়া ভাটকে দেখা যাবে ভারতীয় গুপ্তচরের চরিত্রে।
হরিন্দ্র শিক্কার উপন্যাস ‘কলিং সেহমাত’ অবলম্বনে তৈরি হয়েছে এই ছবি।
ছবিটি মুক্তি পাবে আগামী ১১ মে।


বলিউড তারকা আলিয়া ভাটকে দর্শক সাধারণত আহ্লাদী মেয়ের চরিত্রে দেখে অভ্যস্ত। বাবা-মায়ের আদুরে মেয়ে থেকে কখনো আবার তিনি কাজ করেছেন দায়িত্বশীল মেয়ের ভূমিকায়। চলচ্চিত্রে তাঁকে বিহারি এক উদ্বাস্তু নারীর চরিত্রেও দেখেছেন দর্শক। কিন্তু এবার আলিয়া ভাট পর্দায় হাজির হচ্ছেন ভিন্ন এক চরিত্রে। কাশ্মীরের এক গুপ্তচর হয়ে ‘রাজি’ ছবিতে উপস্থিত হয়েছেন তিনি। আজ মঙ্গলবার মেঘনা গুলজার পরিচালিত এই ছবির ট্রেলার প্রকাশ হয়েছে। প্রথম ঝলকেই আলিয়া মাতিয়ে দিয়েছেন। সাধারণ এক মেয়ের অসাধারণ পরিস্থিতি মোকাবিলা করার গল্প দেখা যাবে এই ছবিতে।
এত দিন যিনি বেশির ভাগ ছবিতে মা-বাবার আদরের মেয়ের চরিত্রে অভিনয় করেছেন, এখানে তাঁর চরিত্র সম্পূর্ণ উল্টো। ‘রাজি’তে দেশের স্বার্থে মেয়েকে বলি দেওয়ার সিদ্ধান্ত নেন আলিয়ার বাবা। এখানে আলিয়া ভাটের বাবার চরিত্রে দেখা যাবে রজিত কাপুরকে। গুপ্তচরবৃত্তির জন্য মেয়েকে তিনি পাকিস্তানের এক সেনা কর্মকর্তার সঙ্গে বিয়ে দেন। ভিকি কুশলের সঙ্গে সংসার করে পাকিস্তান থেকে প্রয়োজনীয় নানা তথ্য ভারতে পাচার করেন আলিয়া। ছবিটি ১৯৭১ সালের পটভূমিকে ঘিরে। হরিন্দ্র শিক্কার উপন্যাস ‘কলিং সেহমাত’ অবলম্বনে তৈরি হয়েছে এই ছবি। সত্য ঘটনা অবলম্বনে এই উপন্যাস লিখেছেন তিনি।
‘রাজি’ ছবির শুটিং হয়েছে পাঞ্জাব, জম্মু, কাশ্মীর আর মুম্বাইয়ে। আগামী ১১ মে মুক্তি পাবে এই ছবি। আলিয়া এর আগে সত্যি ঘটনার ওপর নির্মিত কোনো ছবিতে অভিনয় করেননি। তাই তাঁর জন্য এটি ছিল মোটামুটি একটি চ্যালেঞ্জ। আর এই চ্যালেঞ্জে ২৫ বছর বয়সী এই নায়িকা ভালোভাবেই উতরে গেছেন। ইন্ডিয়ান এক্সপ্রেস।
