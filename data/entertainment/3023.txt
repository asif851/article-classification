
নিজ কণ্ঠে গান গেয়েছেন উপস্থাপক ও চিত্রনায়িকা নুসরাত ফারিয়া। ‘পটাকা’ নামের সেই গানের ভিডিও নির্মিত হলো এবার। এর শুটিং ফারিয়া করে এলেন ভারতের মুম্বাই থেকে।
ভারতের মুম্বাইয়ে ১৮ ও ১৯ মার্চ দুই দিন শুটিং হয় পটাকা গানটির। এটি পরিচালনা করেছেন বলিউড ও টালিউডের নৃত্য পরিচালক বাবা যাদব। নুসরাত ফারিয়া বলেন, সিনেমার জন্য নয়, তবে সিনেমার আদলেই গানের ভিডিওটি করা হয়েছে।
শুটিং শেষে মুম্বাইয়ের বিমানবন্দরে বসে মুঠোফোনে ফারিয়া বলেন, ‘মুম্বাইয়ের ফোগা এলাকায় ভিডিওর শুটিং হয়েছে। ওই এলাকায় বলিউডের সিনেমার প্রচুর শুটিং হয়। বড় পরিসরে শুটিং করার যাবতীয় ব্যবস্থা আছে সেখানে। প্রায় সাত কেজি ওজনের প্যান্ট পরে টানা এক দিন শুটিং করতে হয়েছে আমাকে। এত ভারী পোশাক পরে কাজ করতে খুব কষ্ট হয়েছে। শরীর থেকে এখনো ব্যথা যায়নি।’
রকিব রাহুলের লেখা গানটির সুর ও সংগীত করেছেন প্রীতম হাসান। এপ্রিল মাসের মাঝামাঝিতে গানটির অডিও-ভিডিও একসঙ্গে নিজের বা অন্য কোনো প্রতিষ্ঠানের ইউটিউব চ্যানেলে অবমুক্ত করা হবে বলে জানান ফারিয়া।
