
রবীন্দ্রসংগীতের প্রখ্যাত শিল্পী পূরবী মুখোপাধ্যায়ের জীবনাবসান হয়েছে। গতকাল সোমবার সন্ধ্যায় কলকাতার নিজ বাসভবনে তিনি শেষনিশ্বাস ত্যাগ করেন। তাঁর বয়স হয়েছিল ৮৩ বছর। তিনি একমাত্র মেয়েসহ অসংখ্য ভক্ত আর গুণগ্রাহী রেখে গেছেন। তাঁর মেয়ে এখন মার্কিন যুক্তরাষ্ট্রে বাস করছেন।রবীন্দ্রসংগীতের প্রবীণ এই শিল্পী বেশ কিছুদিন ধরে বার্ধক্যজনিত রোগে ভুগছিলেন। কদিন আগে তিনি ভাইরাল জ্বরে আক্রান্ত হন। এরপর শারীরিকভাবে তিনি আরও দুর্বল হয়ে পড়েন। গতকাল তিনি অসুস্থ হয়ে পড়লে তাঁকে অক্সিজেন দেওয়া হয়। পারিবারিক সূত্রে বলা হয়েছে, তাঁর মরদেহ কলকাতার হিমঘর পিস হ্যাভেনে রাখা হয়েছে। আগামী শুক্রবার মেয়ে যুক্তরাষ্ট্র থেকে দেশে ফেরার পর পূরবী মুখোপাধ্যায়ের শেষকৃত্য অনুষ্ঠিত হবে।
পূরবী মুখোপাধ্যায় শান্তিনিকেতনে দেবব্রত বিশ্বাসের কাছে রবীন্দ্রসংগীতের তালিম নেন। একসময় তিনি গুরুর সঙ্গে কলকাতার বিভিন্ন অনুষ্ঠানে দ্বৈতকণ্ঠে রবীন্দ্রসংগীত পরিবেশন করে প্রশংসিত হন। সেই থেকে তিনি আর থেমে থাকেননি। গেয়েছেন অসংখ্য গান। বেরিয়েছে তাঁর গাওয়া রবীন্দ্রসংগীতের অনেক অ্যালবাম। পূরবী মুখোপাধ্যায় বিশ্বভারতীর পরীক্ষক হিসেবেও দায়িত্ব পালন করেন।
পূরবী মুখোপাধ্যায়ের মৃত্যুতে কলকাতায় সংগীতাঙ্গনে শোকের ছায়া নেমে এসেছে। গভীর শোক প্রকাশ করে মুখ্যমন্ত্রী মমতা বন্দ্যোপাধ্যায় বলেছেন, ‘পূরবী মুখোপাধ্যায়ের প্রয়াণে সংগীতজগতে অপূরণীয় ক্ষতি হলো। আমি তাঁর আত্মার শান্তি কামনা করছি। প্রয়াত শিল্পীর পরিবারের প্রতি সমবেদনা জানাই।’
 
