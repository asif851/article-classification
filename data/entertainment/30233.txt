
চিত্রনির্মাতা ও পরিচালক করণ জোহরের আগামী ছবি ‘স্টুডেন্ট অব দ্য ইয়ার ২’-এর নায়িকা হিসেবে একাধিক নতুন মুখের নাম উঠে এসেছে। আর তাঁদের মধ্যে অনেকেই বলিউড তারকাদের সন্তান। সাইফ-অমৃতার কন্যা সারা আলী খান, শ্রীদেবী-বনি কাপুরের কন্যা জাহ্নবী, দিশা পাটানি—এঁদের প্রত্যেকের নাম উঠে এসেছে করণের ব্লক ব্লাস্টার ছবি ‘স্টুডেন্ট অব দ্য ইয়ার’-এর সিক্যুয়েলের সম্ভাব্য নায়িকার তালিকায়। কিন্তু বলিউডে এখন জোর গুঞ্জন, এঁরা কেউই ‘স্টুডেন্ট অব দ্য ইয়ার ২’-এ টাইগার শ্রফের নায়িকা হিসেবে কাজ করবেন না। এখন শোনা যাচ্ছে, জনপ্রিয় বলিউড অভিনেতা চাঙ্কি পান্ডের কন্যা অনন্যা পান্ডে করণের বহুল আলোচিত ছবিটির নায়িকা হিসেবে বলিউড অভিষেক করবেন।
অনন্যা স্নাতক হওয়ার পরপরই বলিউডে পা রাখবেন বলে স্থির করে নেন। জানা গেছে, এ ক্ষেত্রে তাঁর পথপ্রদর্শক হলেন সালমান খান। চাঙ্কি-তনয়া ১৮ বছর বয়স থেকে বলিউডে ক্যারিয়ার শুরু করার সব রকম প্রস্তুতি নেওয়া শুরু করে দেন। অনন্যা তারকাদের ফিটনেস কোচ ইয়াসমিন করাচিওয়ালার কাছে ট্রেনিংও নেওয়া শুরু করেছেন। তিনি নিয়মিত অভিনয় এবং নাচের ক্লাসে যেতেন। পেশাদার পুষ্টিবিদের পরামর্শমতো চলেছেন এই তারকা সন্তান।
অনন্যা তাঁর স্বপ্ন সফল করার পথে ছোট ছোট পায়ে এগোচ্ছেন। জানা গেছে, তাঁর স্বপ্ন পূরণের প্রথম সিঁড়িতে ইতিমধ্যে পাও রেখেছেন। করণ জোহরের মতো নামজাদা চিত্রনির্মাতার আগামী ছবির মাধ্যমে বলিউড অভিষেক হতে চলেছে সুন্দরী এই নবাগতার।
সূত্রের খবর অনুযায়ী, এ ব্যাপারে চূড়ান্ত হয়ে গেছে চুপিসারে। তবে এখন সবে শুরু। এর জল গড়াতে এখনো ঢের দেরি। বলিউডে মুহূর্তে মুহূর্তে অঘটন ঘটে। সব হিসাব-নিকাশ নিমেষের মধ্যে ওলট-পালট হয়ে যায়। তাই জোর দিয়ে কিছু বলা যাচ্ছে না এখনই।
চাঙ্কি পান্ডে কিছুদিন আগে বলেছিলেন, ‘অনন্যা অভিনেত্রী হতে চায়। সে তার সিদ্ধান্তের কথা আমাকে আগেই জানিয়েছে। আমি চাই, আমার পুত্র অহন ও কন্যা অনন্যা—এরা নিজেরা নিজেদের পরিচয় গড়ে তুলুক।’
