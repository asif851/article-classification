
প্রেম, চলচ্চিত্রের চেয়ে লেখাপড়া নিয়ে ব্যস্ত হচ্ছেন বহুল আলোচিত হলিউডের অভিনেত্রী ক্রিস্টেন স্টুয়ার্ট। যুক্তরাষ্ট্রের ইউনিভার্সিটি অব ক্যালিফোর্নিয়ায় ভর্তি হয়েছেন তিনি। সেখানে ইংরেজি সাহিত্যে পড়বেন ২৩ বছর বয়সী এ ‘টোয়াইলাইট’ তারকা।এ প্রসঙ্গে ঘনিষ্ঠ সূত্রের বরাতে ‘ডেইলি মিরর’ জানিয়েছে, চলচ্চিত্রে কাজের ব্যস্ততার কারণে পড়ালেখার পর্ব শেষ করার ফুরসত মেলেনি ক্রিস্টেনের। তিনি নিজেকে পুরোপুরি সঁপে দিয়েছিলেন অভিনয়ের জগতে। তবে এবার চলচ্চিত্রের বাইরে নিজের জীবন নিয়েও ভাবতে শুরু করেছেন ক্রিস্টেন। তিনি প্রকৃত শিক্ষায় শিক্ষিত হতে চান। তবে পড়ালেখার পাশাপাশি হাতে থাকা ছবির কাজও চালিয়ে যাবেন তিনি।সূত্রটি আরও জানিয়েছে, পড়ালেখার প্রতি ক্রিস্টেনের তীব্র ঝোঁক রয়েছে। একসঙ্গে অভিনয় ও পড়ালেখার কাজ চালাতে তাঁকে যথেষ্ট বেগ পোহাতে হবে। তার পরও যে করেই হোক বিশ্ববিদ্যালয় থেকে স্নাতক ডিগ্রিটা অর্জন করতে চান তিনি। তাঁর মতে, পড়ালেখার পর্ব চুকানোর পর হলিউডের পাশাপাশি এর বাইরেও কাজ করার পথ খুলে যাবে তাঁর সামনে। তখন নিজের ইচ্ছাকে প্রাধান্য দিয়ে পেশাজীবন বেছে নেবেন তিনি।গত মে মাসে দীর্ঘদিনের প্রেমিক রবার্ট প্যাটিনসনের সঙ্গে ক্রিস্টেনের চূড়ান্ত বিচ্ছেদ হয়ে গেছে। নির্মাতা রুপার্ট স্যান্ডার্সের সঙ্গে পরকীয়ায় জড়িয়ে প্যাটিনসনের সঙ্গে প্রতারণা করার রেশ ধরে সাবেক প্রেমিককে চিরদিনের জন্য হারিয়ে ফেলেছেন ক্রিস্টেন। তিনি বিচ্ছেদের যন্ত্রণা ভুলতে চলচ্চিত্রের চেয়ে পড়ালেখায় বেশি মনোযোগী হচ্ছেন কি না, তা অবশ্য নিশ্চিত হওয়া যায়নি। 
