
আজ থেকে চ্যানেল আইতে শুরু হচ্ছে ‘পরিচ্ছন্ন বাংলাদেশ’ নামে একটি সচেতনতামূলক অনুষ্ঠান। এটি উপস্থাপনা করেছেন অভিনেতা রিয়াজ। অনুষ্ঠান ও সমসাময়িক বেশ কিছু বিষয় নিয়ে কথা বললেন তিনি।

‘পরিচ্ছন্ন বাংলাদেশ’ অনুষ্ঠানটির বিষয়বস্তু কী?নামের মধ্যেই বিষয়বস্তুর কথা বলা আছে। যেটা আমরা সবাই চাই—পরিচ্ছন্ন বাংলাদেশ। আমরা আমাদের বাড়ি যেমন ভালোবাসি, তেমনি দেশটাকেও ভালোবাসি। তাই বাড়ির মতো করেই দেশটাকে পরিচ্ছন্ন করার জন্য সচেতনতা তৈরির জন্য এই অনুষ্ঠান। দুর্ভাগ্য হলো, আমরা অনেক সময় সচেতনতার কথা বলি কিন্তু কাজ করি উল্টো। এমনটা যাতে না হয়, এ কারণেই এই অনুষ্ঠান।
এই অনুষ্ঠান উপস্থাপনা করতে গিয়ে আপনার অভিজ্ঞতা কেমন হলো?সামাজিক দায়বদ্ধতা থেকে শুরু করেছিলাম এই অনুষ্ঠানের কাজ। কিন্তু এখন আমি খুবই আনন্দিত এ রকম উদ্যোগের সঙ্গে যুক্ত থাকতে পেরে। এমন সচেতনতামূলক কাজ নিয়মিত করার ইচ্ছা আছে। এই কাজের মধ্য দিয়ে অনেকের সঙ্গে কথা বলতে পেরেছি, অনেক কিছু জানতে পারছি।
২০১৭ সাল শেষ হয়ে যাচ্ছে। এ বছরের প্রাপ্তি-অপ্রাপ্তি নিয়ে কিছু বলবেন?আমি হিসাব-নিকাশে খুবই কাঁচা। হিসাব করে কিছু বলতে পারব না। তবে ২০১৭ সাল খুবই ভালো গেছে। পরিবার, আত্মীয়স্বজন, ভক্তসহ চারপাশের সবাইকে নিয়ে খুবই ভালো ছিলাম। আরও ভালো থাকতে চাই। আমি আমার জীবনটা আনন্দে কাটাতে চেষ্টা করি। তাই বলব, এ বছর আনন্দেই কেটেছে।
এ বছর আপনারা চলচ্চিত্র পরিবার একটা আন্দোলন করলেন। কতটুকু সফল হলেন বলে মনে হচ্ছে?আমি তো বলব আমরা সফল। আমাদের আন্দোলনের কারণেই যৌথ প্রযোজনায় ছবি নির্মাণের নীতিমালা নতুন করে তৈরি হচ্ছে। নতুন প্রিভিউ কমিটি হয়েছে। আর সরকারের পক্ষ থেকে আমাদের কিছু প্রতিশ্রুতি দেওয়া হয়েছিল। সেগুলো প্রক্রিয়াধীন। আশা করছি, নতুন বছরে সেগুলো বাস্তবায়িত হবে।
এই প্রজন্মের যেসব অভিনেতা নিয়মিত চলচ্চিত্রে অভিনয় করছেন, তাঁদের মধ্যে কাকে সবার চেয়ে এগিয়ে রাখবেন?এ ব্যাপারে আমি কিছুই বলতে চাই না। কারণ, একই বিষয় নিয়ে ফেসবুকে দেখি এক রকম রিপোর্ট, এফডিসিতে আরেকটা, প্রেক্ষাগৃহে অন্য রিপোর্ট, আবার মানুষ বলছে অন্য কথা। তাই কিসের ভিত্তিতে বলব কে এগিয়ে আছে! এটা বলা সত্যি কঠিন।
আপনি তো শিল্পী সমিতির সহসভাপতিও। এই চলচ্চিত্রাঙ্গন আর এফডিসি নিয়ে কোনো স্বপ্ন দেখেন?অবশ্যই দেখি। আমি কিছু পরিবর্তন প্রত্যাশা করি। কারণ, এখন অনেক অনিয়ম নিয়ম হিসেবে চলছে। এটা বেশি দিন থাকবে না। আমাদের নেতৃত্বেই সবকিছুর একটা পরিবর্তন আসবে। তবে এসবের জন্য দরকার ‘প্রপার এডুকেশন অন সেলফ’। যে যেটাই করুক, পূর্ণাঙ্গ শিক্ষা ছাড়া এগিয়ে যাওয়া যাবে না।
২০১৮ সালের পরিকল্পনা কী?আগেই তো বললাম, আমি অঙ্কে খুব কাঁচা। পরিকল্পনায় খুবই দুর্বল। সৃষ্টিকর্তা যে কাজটুকু আমার জন্য নির্ধারণ করে রেখেছেন, সেটাই করব।
সাক্ষাৎকার: হাবিবুল্লাহ সিদ্দিক

