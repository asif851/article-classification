
নিজের সব পরিধেয় পোশাক আর জুতা সংরক্ষণ করে রাখছেন কিম কার্দাশিয়ান। নিজের জন্য তো সবাই-ই তা করতে পারেন। কিন্তু মার্কিন এই টেলিভিশন ব্যক্তিত্ব এটা করছেন মেয়ে নর্থ ওয়েস্টের জন্য। স্ন্যাপচ্যাটে একটি ভিডিওতে ভক্তদের উদ্দেশে কিমকে কথা বলতে দেখা যায়। তিনি তাঁর সংরক্ষিত পোশাক আর জুতা দেখিয়ে বলছেন, এগুলো সব তাঁর মেয়ে নর্থের জন্য জমিয়ে রাখছেন তিনি। কিমের এত এত জিনিসপত্র দেখলে নাকি স্বামী কানিয়ে ওয়েস্ট সব সাফ করতে লেগে যান। তাই কিম বলেন, ‘কানিয়ে ভাবছে, সে আমার আলমারি খালি করে ফেলেছে, অথচ আমি তো গোপনে আমার মেয়ের জন্য সেগুলো জমিয়েছি।’ কিমের জমানো সেসব পোশাকে তিনি লেবেল লাগিয়ে রেখেছেন। কবে কোথায় কোনো পোশাক পরেছেন, তা যেন সহজেই চেনা যায়। নর্থের বয়স এখন মাত্র তিন বছর। বড় হলে একদিন মা তাকে নিজের পুরোনো স্মৃতিগুলো এভাবেই ভাগ করবেন বলে ভেবে রেখেছেন। পিপল।
