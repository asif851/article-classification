
হলিউডের আলোচিত দম্পতি ব্র্যাড পিট ও অ্যাঞ্জেলিনা জোলি সোমবার তাঁদের বিচ্ছেদের বিষয়টি নিশ্চিত করেছেন। ১৫ সেপ্টেম্বর থেকেই তাঁরা আলাদা থাকছেন। আদালতে জোলিই বিচ্ছেদের জন্য আবেদন করেছেন। তবে লস অ্যাঞ্জেলেসের শীর্ষস্থানীয় আইনজীবীরা মনে করছেন, আনুষ্ঠানিকভাবে এই বিবাহবিচ্ছেদ হতে অনেক সময় লাগবে।
সাধারণ কোনো তালাক হতেই পাঁচ থেকে ছয় মাস সময় লাগে। স্বামী-স্ত্রীর সম্পর্কে যদি অসংখ্য অমীমাংসিত বিষয় থাকে, তবে সেগুলো মীমাংসা করতেই বছর পেরিয়ে যায়। এমনটাই জানিয়েছেন আইনজীবীরা।ব্র্যাড আর জোলির সংসারে ছয় সন্তান। তাঁদের সন্তানদের দায়িত্ব এখন কে নেবেন—এ প্রশ্নও অনেকের মনে ঘুরপাক খাচ্ছে। যদিও জোলি সন্তানদের নিজের কাছে রাখার বিষয়টা বিচ্ছেদের আবেদনেই উল্লেখ করে দিয়েছেন। তবে ব্র্যাড এ সিদ্ধান্ত এত সহজে মেনে নেবেন না। তিনিও চান, সন্তানেরা তাঁর কাছেই থাকুক।তা ছাড়া ব্র্যাড পিট ও অ্যাঞ্জেলিনা জোলির একসঙ্গে যে পরিমাণ সম্পদ আছে, এর ভাগ-বাঁটোয়ারার হিসাবটাও সহজ নয়। কাজেই ধারণা করা হচ্ছে, আনুষ্ঠানিকভাবে এই জুটির বিচ্ছেদ হতে আরও অনেক দেরি আছে। আইএএনএস
