
কঙ্গনা রনৌত বলিউডের একজন শক্তিশালী অভিনেত্রী! বলিউডে নিজের জায়গাটা আলাদা করে চিনিয়েছেন এই অভিনেত্রী। শুধু এটুকু বললেই শেষ হবে না। ‘ঠোঁটকাটা’ বা ‘স্পষ্টভাষী’ হিসেবেও বলিউডের চলচ্চিত্রজগতে তাঁর পরিচিতি আছে। বেফাঁস কথা বলে বিপাকেও পড়েছেন বহুবার। সাম্প্রতিক এক সাক্ষাৎকারে কঙ্গনা রনৌত জানিয়েছেন, তিনি সতী-সাবিত্রী নন, আর তা হতেও চান না।সেলিব্রিটিদের নাকি প্রায়ই ভুলভাবে উপস্থাপন করা হয়। এ ব্যাপারে তাঁর মতামত জানতে চাইলে এই অভিনেত্রী বলেন, ‘মানুষ আমাকে সতী-সাবিত্রী মনে করে। কিন্তু আমি হাল-জামানার আপসহীন একজন নারী।’এই অভিনেত্রী আরও বলেন, ‘ভারতীয়রা একটু সহানুভূতিশীল আর বিনয়ী। তাঁদের আরও খানিকটা বলিষ্ঠ হতে হবে। তাহলে আরও আনন্দ নিয়ে জীবনটা উপভোগ করতে পারবে তারা।’এ অভিনেত্রীকে সর্বশেষ দেখা গেছে, ‘তনু ওয়েডস মনু’ ছবিতে।২০০৬ সালে ‘গ্যাংস্টার’ ছবির মাধ্যমে বলিউডে আসেন কঙ্গনা রনৌত। বক্স অফিসে ছবিটি বেশ সাড়া জাগিয়েছিল। কিন্তু এত দূর আসতে অনেক সংগ্রাম করতে হয়েছে কঙ্গনাকে।কঙ্গনা পথের সব বাধাকে ঘৃণা করেন বটে কিন্তু নিজের গল্পগুলোকে বড় বেশি ভালোবাসেন।এক সাক্ষাৎকারে কঙ্গনা বলেছিলেন, ‘যেন হাজার বছর পাড়ি দিয়েছি আমি। মুম্বাইতে ফার্স্ট ক্লাসে উড়ে আসতে পারিনি। বাস, ট্যাক্সি, ট্রেন এমনকি হেঁটেও যাতায়াত করতে হয়েছে। বাড়ি ছিল না, ফুটপাতে শুয়েছি। অনেক ফাঁদে পড়ে মানুষের বিরুদ্ধে অভিযোগ করতে হয়েছে। জীবনের এই অন্ধকার দিকটি যেমন দেখেছি, তেমনি দুবার প্রেসিডেন্টের কাছ থেকে পুরস্কার জিতেছি। এখন বলিউডে সর্বোচ্চ পারিশ্রমিক পাওয়া অভিনেত্রীদের একজন আমি।’ ডিএনএ।
