
নতুন আরেকটি চলচ্চিত্রের গানে দেখা যাবে হালের আলোচিত মডেল ও অভিনেত্রী নায়লা নাঈমকে। ছবির নাম ‘রাত্রির যাত্রী’। অবশ্য শুরুতে এ ছবির পরিচালক এটিকে ‘আইটেম’ গান বললেও, নায়লা নাঈম তা বলতে নারাজ। তিনি বলেছেন, ‘গানটির পাশাপাশি আমি ছোট একটা চরিত্রে অভিনয়ও করব। তাই শুধু আইটেম গান বললে ভুল হবে।’
অবশ্য পরে এ ছবির পরিচালকও যেন নায়লার সুরে সুর মিলিয়েই বলেছেন, ‘এটাকে শুধু আইটেম গান বলা যাবে না। কারণ এখানে নায়লা নাঈম অভিনয়ও করবেন।’‘রাত্রির যাত্রী’ ছবিটি পরিচালনা করছেন হাবিবুল ইসলাম হাবিব। আগামী ২৫ ও ২৬ অক্টোবর শুটিং হবে নায়লা নাঈম অংশ নেওয়া এ ছবির গানটির। এফডিসির চার নম্বর শুটিং ফ্লোরে এরই মধ্যে নতুন সেটের প্রয়োজনীয় নির্মাণকাজ চলছে। সেখানেই হবে গানটির শুটিং।শুটিং শুরুর আগে নিজের ফেসবুক পেজে একটি ঘোষণা দিয়েছেন নায়লা। সেখানে তিনি লিখেছেন, ‘আমি নায়লা নাঈম, আসছে ২৫ এবং ২৬ অক্টোবর বিএফডিসিতে আমার দ্বিতীয় ছবি ‘রাত্রির যাত্রী’র একটি গানে অংশ নিচ্ছি। আপনাদের মধ্য থেকে ভাগ্যবান কয়েকজনকে সুযোগ করে দেওয়া হবে এই গানের শুটিংয়ে অংশ নেওয়ার জন্য।’তাঁর সঙ্গে গানের দৃশ্যে দর্শক হিসেবে অভিনয়ে অংশ নিতে চাইলে দুটি নম্বরে ফোন করতে বলেছেন নায়লা। তাঁর ফেসবুক পাতায় নম্বর দুটি দেওয়া আছে। নায়লা জানিয়েছেন, ২২ অক্টোবর রাত ১১টা পর্যন্ত শুটিংয়ে অংশ নেওয়ার জন্য ফোন করা যাবে।নায়লা আরও জানিয়েছেন, নির্দিষ্ট দর্শকেরা তাঁর গানের সঙ্গে শুটিংয়ে থাকতে পারবেন। শুটিং উপভোগের পাশাপাশি গানের দৃশ্যেও দেখা যাবে তাঁদের।‘রাত্রির যাত্রী’ ছবির জন্য গানটি গেয়েছেন লন্ডনপ্রবাসী সংগীতশিল্পী রুবাইয়াত জাহান। আর সুর করেছেন রাজা কাসিফ। গানটি লিখেছেন ‘রাত্রির যাত্রী’র পরিচালক।নতুন এ গান ও নায়লা নাঈম প্রসঙ্গে পরিচালক হাবিবুল ইসলাম হাবিব বলেন, ‘নায়লা নাঈম বর্তমান সময়ের একজন আলোচিত মডেল। সিনেমার দর্শকদের কাছে তাঁর একটি গ্রহণযোগ্যতা আছে। এ কারণেই তাকে নেওয়া।’সম্প্রতি মুক্তিপ্রাপ্ত ‘রানআউট’ ছবির একটি আইটেম গানে নেচেছেন নায়লা।
