
এবার বাংলা আর ক্রিয় ভাষায় ‘আমার ভাইয়ের রক্তে রাঙানো একুশে ফেব্রুয়ারি’ গানটি গেয়েছেন পশ্চিম আফ্রিকার দেশ সিয়েরা লিওনের স্থানীয় ১০ জন শিল্পী। এরই মধ্যে গানটিতে কণ্ঠ দিয়েছেন তাঁরা। এবার তাঁদের নিয়ে একটি বিজ্ঞাপনচিত্র পরিচালনা করছেন অমিতাভ রেজা। তিনি এখন আছেন সিয়েরা লিওনে। তাঁর সঙ্গে আছে বাংলাদেশের ১১ জনের একটি কারিগরি দল। চিত্র গ্রহণের দায়িত্বে আছেন নেহাল কোরেশি।গতকাল সোমবার দুপুরে ফেসবুকের মাধ্যমে যোগাযোগ হয় অমিতাভ রেজার সঙ্গে। তিনি জানান, এবারই প্রথম বাংলাদেশের কোনো দল এখানে শুট করছে। এর আগে বাংলাদেশের কোনো নির্মাতা বা শিল্পী ওই এলাকায় যাননি। আর যেখানে শুট করা হচ্ছে, সেই এলাকাগুলো চমৎকার।বাংলাদেশের একটি বিজ্ঞাপনী সংস্থার তত্ত্বাবধানে তৈরি হচ্ছে বিজ্ঞাপনচিত্রটি। এই প্রতিষ্ঠান সূত্রে জানা গেছে, এবার আন্তর্জাতিক মাতৃভাষা দিবস উপলক্ষে দেশের শীর্ষস্থানীয় একটি মুঠোফোন সেবাদাতা প্রতিষ্ঠান সিয়েরা লিওনের মানুষদের নিয়ে একটি বিজ্ঞাপনচিত্র তৈরি করছে।জানা গেছে, সিয়েরা লিওনের নিজস্ব ভাষা ক্রিয়। আর সেখানে দ্বিতীয় জাতীয় ভাষা বাংলা। বাংলাদেশের বাইরে পশ্চিম আফ্রিকার একটি দেশের মানুষ বাংলা ভাষাকে এতটাই আপন করে নিয়েছে। সেখানে বাংলাদেশের জাতীয় সংগীত গাওয়া হয়, বাংলাদেশের কিছু উল্লেখযোগ্য দিবস তারা উদ্যাপন করে।এবার অনেক আগেই সেখানে ‘আমার ভাইয়ের রক্তে রাঙানো একুশে ফেব্রুয়ারি’ গানটি পাঠিয়ে দেওয়া হয়। স্থানীয় শিল্পীরা তা যথাযথভাবে কণ্ঠে তুলে নেন এবং চর্চা করেছেন। আর এ কাজে সহযোগিতা করেছেন ওখানে কর্মরত কয়েকজন বাংলাদেশি। শিল্পীরা বাংলা এবং ক্রিয় ভাষায় গেয়েছেন গানটি।একুশে ফেব্রুয়ারির আগে থেকেই বিজ্ঞাপনচিত্রটি বিভিন্ন টিভি চ্যানেলে প্রচারিত হবে।
