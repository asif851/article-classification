
গত বছর মুক্তির পরপরই বলিউডে সাড়া ফেলে দিয়েছিল মহাকাব্যিক গল্পের ছবি ‘বাহুবলী’। প্রথম পর্বটিতে এই কাহিনি যেন শেষ হয়েও হয়নি শেষ। আর এ ছবির দর্শকদের অপেক্ষার পালাও যেন শেষ হচ্ছে না। কী হবে পরের পর্বে? বাহুবলীকে আগের জন্মে কেনইবা মেরেছিলেন কাটাপ্পা? এমন সব প্রশ্নের উত্তরে এ ছবির নির্মাতা রাজামৌলি সম্প্রতি জানিয়েছেন বেশ কিছু তথ্য।‘বাহুবলী’ ছবির শেষ পর্ব ‘বাহুবলী-দ্য কনক্লুশন’ মুক্তি পাওয়ার কথা রয়েছে ২০১৭ সালের ১৪ এপ্রিল। অপেক্ষার পালা দীর্ঘ থেকে দীর্ঘতর হচ্ছে। আর অনেক কৌতূহল উদ্দীপক প্রশ্নের মতো একটি প্রশ্ন হলো, কাটাপ্পা কেনো মেরেছিল বাহুবলিকে? উত্তরটা জানার জন্য অপেক্ষায় থাকতে হবে আর বছরখানেক।তবে, বাহুবলীর পেছনে যিনি, সেই নির্মাতা এসএস রাজামৌলির কাছ থেকেই অবশেষে এ সব প্রশ্নের কিছু সদুত্তর পাওয়া গেছে।ইউটিউবে সাম্প্রতিক এক সাক্ষাৎকারে রাজামৌলি জানিয়েছেন, কাটাপ্পা আসলে বাহুবলীর মনের ইচ্ছাই পূরণ করেছেন। বাহুবলীই নাকি কাটাপ্পাকে বলেছিলেন তাঁকে (বাহুবলীকে) মারতে!
যা হোক এ কাহিনিতে আসলেই কী ঘটেছিল, আর কেনই বা এমনটি বলেছিলেন বাহুবলী— তা জানতে হলে অপেক্ষায় থাকতে হবে আরও এক বছর। ‘বাহুবলী-দ্য কনক্লুশন’ ছবিটির মুক্তির পরেই মিলবে এর যথার্থ উত্তর। টাইমস অব ইন্ডিয়া।
