
দীর্ঘ চার মাস ধরে চিকিৎসার জন্য হাসপাতালে রয়েছেন উপমহাদেশের প্রখ্যাত সংগীতশিল্পী মান্না দে। সম্প্রতি তাঁর পরিবারের সদস্যদের বরাতে এ তথ্য জানিয়েছে ‘টাইমস অব ইন্ডিয়া’।৯৪ বছর বয়সী মান্না দে অনেক দিন থেকেই বার্ধক্যজনিত নানা রোগে ভুগছেন। ফুসফুসের সংক্রমণ ও কিডনির সমস্যার কারণে গত মে মাসে তাঁকে বেঙ্গালুরুর নারায়ণা হৃদয়ালয় হাসপাতালে ভর্তি করা হয়। প্রয়োজনীয় চিকিৎসা নেওয়ার পর কিছুটা সুস্থ হয়ে উঠলে হাসপাতাল ত্যাগের অনুমতি পান তিনি। কিন্তু মাত্র ১০ দিন পর আবারও তাঁকে হাসপাতালে ভর্তি করা হয়।সম্প্রতি মান্না দের পরিবারের সদস্যরা জানিয়েছেন, বলা যায়, চার মাস ধরেই নারায়ণা হৃদয়ালয় হাসপাতালে ভর্তি আছেন মান্না দে। সেখানে তাঁকে ইনটেনসিভ কেয়ার ইউনিট এবং ক্রিটিক্যাল কেয়ার ইউনিটে চিকিত্সা দেওয়া হচ্ছে।মান্না দের মেয়েজামাই জ্ঞানরঞ্জন দেব বলেন, ‘বিশ্বের বিভিন্ন দেশে ছড়িয়ে-ছিটিয়ে থাকা মান্না দের ভক্তরা তাঁদের প্রিয় শিল্পীর শারীরিক অবস্থার খোঁজখবর নিচ্ছেন। তাঁর প্রতি ভক্তদের এমন ভালোবাসা দেখে আমরা অভিভূত।’
কলকাতায় জন্ম হলেও শেষ জীবনে স্থায়ীভাবে বসবাসের জন্য বেঙ্গালুরু শহরকে বেছে নিয়েছেন মান্না দে। পূর্ব বেঙ্গালুরুর কল্যাণ নগরে ছোট মেয়ে সুমিতা দেবের পরিবারের সঙ্গে থাকেন তিনি।
মান্না দের জন্ম ১৯১৯ সালের ১ মে। হিন্দি, বাংলা, মারাঠি, গুজরাটিসহ বিভিন্ন ভাষায় অসংখ্য গান গেয়ে অগণিত ভক্তের হৃদয় জয় করেছেন বর্ষীয়ান এই সংগীতশিল্পী। তিনি পঞ্চাশ থেকে সত্তর দশক পর্যন্ত হিন্দি চলচ্চিত্রে গান গেয়ে তুমুল জনপ্রিয়তা অর্জন করেন। কাজের স্বীকৃতি হিসেবে পদ্মশ্রী, পদ্মবিভূষণ, দাদাসাহেব ফালকে পুরস্কারের পাশাপাশি অসংখ্য পুরস্কার ও সম্মাননা পেয়েছেন গুণী এই শিল্পী।    
