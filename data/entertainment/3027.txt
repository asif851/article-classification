
কাল ৭ মার্চ সারা দেশে একযোগে মুক্তি পাচ্ছে ইফতেখার চৌধুরী পরিচালিত নতুন ছবি ‘রাজত্ব’। ছবিটির প্রধান দুটি চরিত্রে অভিনয় করেছেন শাকিব খান ও ববি। এ ছাড়াও রয়েছেন প্রবীর মিত্র, শাঙ্কু পাঞ্জা প্রমুখ। মুক্তির আগেই রেকর্ড গড়েছে ‘রাজত্ব’। ছবিটির প্রযোজক এবং সংগীত পরিচালক অদিত জানান, ‘এরই মধ্যে ১০০টি হলে ছবিটি মুক্তির বিষয় চূড়ান্ত হয়েছে। সংখ্যাটা আরও বাড়তে পারে। ছবিটি নিয়ে দর্শক-শ্রোতা এবং হল-মালিকদের এমন আগ্রহে আমরা বেশ খুশি।’অদিত আরও জানান, ঢাকার পাশাপাশি ঢাকার বাইরে থেকেও বেশ সাড়া পাচ্ছি। ঢাকার বাইরের কয়েকটি হলে এরই মধ্যে ছবিটি দেখানো শুরু হয়েছে। রেসপন্সও মিলছে বেশ। দু-একদিনের মধ্যে ফলাফলটা আরও ভালো করে জানা যাবে।’
অদিতের প্রযোজনায় দ্বিতীয় ছবি ‘রাজত্ব’। এর আগে ‘দেহরক্ষী’ ছবিটি প্রযোজনা করেছিলেন তিনি। সেই ছবিটিও ব্যবসায়িকভাবে বেশ সফল হয়।
অদিত বলেন, ‘“রাজত্ব” আমার স্বপ্নের একটি প্রজেক্ট। ছবিটির জন্য সবাই অনেক কষ্ট করেছেন। ছবিটির প্রতিটি দৃশ্য উপভোগ করার মতো। সবাইকে বলব হলে গিয়ে এর সত্যতা যাচাই করার জন্য।’
