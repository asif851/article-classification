
‘আমাদের অনেক বিখ্যাত সাংবাদিক চলচ্চিত্র নির্মাণ করেছেন। অনেকের নাম আমরা উল্লেখ করতে পারব, যাঁরা সাংবাদিক হিসেবে বিখ্যাত। আর সাংবাদিকদের মধ্যে চলচ্চিত্র নির্মাণে সর্বশেষ সংযোজন অরুণ চৌধুরী। “আলতা বানু” ছবিটি কেমন হয়েছে, এটা বলবে দর্শক।’ বললেন ফরিদুর রেজা সাগর ইমপ্রেস টেলিফিল্ম ও চ্যানেল আইয়ের ব্যবস্থাপনা পরিচালক। আগামী শুক্রবার দেশের সাতটি প্রেক্ষাগৃহে মুক্তি পাচ্ছে মেট্রোসেম সিমেন্ট নিবেদিত অরুণ চৌধুরী পরিচালিত চলচ্চিত্র ‘আলতা বানু’। এ উপলক্ষে আজ বুধবার দুপুরে রাজধানীর তেজগাঁওয়ে চ্যানেল আই কার্যালয়ের তিন নম্বর স্টুডিওতে সংবাদ সম্মেলন আয়োজন করা হয়।
সংবাদ সম্মেলনে আরও উপস্থিত ছিলেন মেট্রোসেম গ্রুপের ব্যবস্থাপনা পরিচালক মোহাম্মদ শহীদ উল্লাহ, দিলারা জামান, অরুণ চৌধুরী, বৃন্দাবন দাস, নরেশ ভূঁইয়া, রেজানুর রহমান প্রমুখ।
ফরিদুর রেজা সাগর আরও বলেন, ‘এক বছর ধরে অরুণ চৌধুরী আর তাঁর টিম পরম মমতা দিয়ে, যত্নে “আলতা বানু” ছবিটি নির্মাণ করেছেন। আমরা বিশ্বাস করি, দর্শক হলে এসে প্রাণ ভরে ছবিটি দেখবেন। তাহলেই এমন যত্নে বানানো সিনেমাটি সার্থক হবে।’
‘আলতা বানু’ ছবিতে অভিনয় করেছেন দিলারা জামান। সংবাদ সম্মেলনে উপস্থিত ছিলেন তিনি। বললেন, ‘প্রচণ্ড দাবদাহে এক পশলা বৃষ্টি যেমন সবাইকে সুশীতল করে, আমি মনে করি অরুণ চৌধুরী ও ফরিদুর রেজা সাগরের “আলতা বানু” চলচ্চিত্রটিও মানুষের মধ্যে তেমন সুশীতল অনুভূতি দেবে।’
এক সময়ের সাংবাদিক, এখন পরিচালক অরুণ চৌধুরী ইমপ্রেস টেলিফিল্মের প্রতি কৃতজ্ঞতা প্রকাশ করে বলেন, ‘আমি সব ধরনের মানুষের জন্য একটি ভালো ছবি উপহার দিতে চেয়েছি। ভালো ছবি দর্শক আবার দেখতে শুরু করেছেন। গত এক বছর বেশ কিছু ভালো ছবি আমরা নির্মাণ হতে দেখেছি, যা হলে গিয়ে দর্শক দেখছেন। আমার ছবি কেমন হয়েছে, তা রিলিজের পর দর্শকেরাই বলবেন।’
ফরিদুর রেজা সাগরের গল্প অবলম্বনে ‘আলতা বানু’ ছবির সংলাপ ও চিত্রনাট্য লিখেছেন বৃন্দাবন দাস ও নরেশ ভূঁইয়া। আলতা আর বানু নামের দুই বোনের জীবনের গল্প নিয়ে এগিয়েছে ‘আলতা বানু’ ছবির কাহিনি। ২ ঘণ্টা ১০ মিনিটের এই ছবিতে আলতা চরিত্রে অভিনয় করেছেন মম এবং বানু চরিত্রে ফারজানা রিক্তা। শুটিং আর ডাবিং ছাড়া ‘আলতা বানু’ ছবির প্রায় সব কাজ হয়েছে ভারতের মাদ্রাজে। ছবিতে আরও অভিনয় করেছেন আনিসুর রহমান মিলন, রাইসুল ইসলাম আসাদ, দিলারা জামান, মামুনুর রশীদ, সাবেরী আলম প্রমুখ।
৩ এপ্রিল থেকে ‘সিস্টারহুড’ নামে একটি সেলফি প্রতিযোগিতার আয়োজন করা হয়। কয়েক হাজার সেলফির মধ্য থেকে ১০টি সেলফিকে সেরা হিসেবে নির্বাচন করা হয়। সংবাদ সম্মেলনে এই সেলফি বিজয়ীদের পুরস্কার দেওয়া হয়।
