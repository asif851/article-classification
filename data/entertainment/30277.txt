
কলকাতার বেলভিউ হাসপাতালে চিকিত্সাধীন অবস্থায় ১৭ জানুয়ারি শুক্রবার সকালে মৃত্যুবরণ করেছেন বাংলা চলচ্চিত্রের কিংবদন্তি অভিনেত্রী সুচিত্রা সেন। কালজয়ী এ নক্ষত্রের শেষ ইচ্ছার কথা জানিয়েছেন তাঁরই আদরের নাতনি রাইমা সেন। সম্প্রতি রাইমা জানিয়েছেন, সুচিত্রা সেনের শেষ ইচ্ছা ছিল নাতনি রাইমার বিয়েটা দেখে যাওয়ার। সুচিত্রা সেনের সঙ্গে রাইমার চেহারার অদ্ভুত সাদৃশ্য রয়েছে। শুধু তা-ই নয়, নানির সঙ্গে খুবই ঘনিষ্ঠ সম্পর্ক ছিল রাইমার। সুচিত্রা সেনের শেষ ইচ্ছার কথা জানাতে গিয়ে সম্প্রতি এক সাক্ষাত্কারে রাইমা বলেন, ‘আমার বিয়েটা দেখে যাওয়ার খুব ইচ্ছা ছিল তাঁর। এটাই ছিল তাঁর শেষ ইচ্ছা। আমিও চেয়েছিলাম তাঁর ইচ্ছাটা যেন পূরণ হয়।’ এক খবরে এমনটিই জানিয়েছে ওয়ান ইন্ডিয়া।সুচিত্রা সেনের মৃত্যুতে মুষড়ে পড়েছেন তাঁর মেয়ে মুনমুন সেন। রাইমা জানিয়েছেন, তিনি ও তাঁর বোন রিয়া সেনের নিজস্ব জগত্ থাকলেও তাঁদের মা মুনমুন সেনের পুরো জগত্টাই ছিল সুচিত্রা সেনকে ঘিরে। সুচিত্রা সেনের অভাব মুনমুন সেনই সবচেয়ে বেশি অনুভব করবেন বলেও জানান রাইমা।এ প্রসঙ্গে রাইমার ভাষ্য, ‘আমি সত্যিই জানি না, আমার নানিকে ছাড়া আমার মা এখন কী করবে! কারণ তাদের দুজনের পুরো জগত্ই ছিল একে অন্যকে ঘিরে। তারা সব সময় একসঙ্গে থাকত। আমার মায়ের কাছে তার মা-ই ছিল সবকিছু।’সুচিত্রা সেনের শেষ দিনগুলোর কথা স্মরণ করে রাইমা আরও বলেন, ‘আমরা কেউই ভাবিনি তিনি এত দ্রুত আমাদের ছেড়ে চলে যাবেন। কারণ মৃত্যুর খুব কাছাকাছি এসেও তাঁর শারীরিক অবস্থা তত বেশি খারাপ ছিল না। হাসপাতালের বিছানায় শুয়ে তিনি আমাদের সঙ্গে গল্পগুজব করতেন। তাঁর অনুপস্থিতিতে বাড়ির কী অবস্থা, তার খোঁজখবর নিতেন। ঘরের রান্না করা খাবার তাঁর জন্য আমরা হাসপাতালে নিয়ে যেতাম। সতর্কতার সঙ্গে তিনি সেগুলো খেতেন। হাসপাতালের খাবারও খেতেন তিনি।’সুচিত্রা সেনের শেষ ইচ্ছা পূরণ করতে রাইমা কবে বিয়ে করে থিতু হন, সেটাই এখন দেখার বিষয়।    
