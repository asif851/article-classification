
‘স্বজন পোষণ’ বা ‘নেপোটিজম’-এর পর যৌন নির্যাতনের অভিযোগ। নানা ঘটনায় সব সময় খবরের শিরোনাম হয়ে আছেন বলিউডের ‘কুইন’ কঙ্গনা রনৌত। বাবার বয়সী অভিনেতা আদিত্য পাঞ্চোলির দ্বারা যৌন নির্যাতনের শিকার হওয়ার ঘটনা প্রকাশ্যে এনে এই মুহূর্তে খবরের শিরোনামে তিনি। কঙ্গনার অভিযোগের তালিকায় হৃতিক রোশন এবং অধ্যয়ন সুমনের নামও আছে। এই বলিউড তারকারা নাকি তাঁর সাবেক প্রেমিক ছিলেন।
এবার এক মজার ঘটনা ঘটিয়ে ফেললেন এই বলিউড তারকা। আর এই ঘটনা প্রমাণ করল আর পাঁচজন বলিউড তারকা থেকে তিনি সত্যিই ব্যতিক্রম। সব সময় স্রোতের বিপরীতে হাঁটতে পছন্দ করেন কঙ্গনা। তাঁর আসন্ন ছবি ‘সিমরান’-এর প্রচারণার অনুষ্ঠানে নাইট স্যুট পরে হাজির হন কঙ্গনা। আর তাঁর এই অদ্ভুত পোশাক দেখে সবাই রীতিমতো অবাক। তাঁর এই নাইট স্যুট নানান কার্টুন চরিত্রের ছবিতে ভরা। কঙ্গনার পায়ে সোনালি রঙের জুতো। তবে বলিউডের ‘কুইন’-এর রাতের পোশাকের দাম শুনলে চোখ কপালে উঠতে বাধ্য। এই টাকায় ছোটখাটো একটি বিদেশভ্রমণ হয়ে যাবে হয়তো। এই অনুষ্ঠানে ‘স্টেলা ম্যাকার্টনি’ ব্র্যান্ডের পোশাকে এসেছিলেন ‘তনু ওয়েডস মনু’ ছবির এই তারকা। যার দাম ভারতীয় মুদ্রায় প্রায় এক লাখ রুপি। এই পোশাকের শার্টের দাম ৪৬ হাজার ৭০২ রুপি এবং প্যান্টের মূল্য ৫১ হাজার ৫০০ রুপি। শুধু জুতার দাম ৬০ হাজার ৭৭৬ রুপি। কঙ্গনা এদিন সব মিলিয়ে পরে এসেছিলেন দেড় লাখ রুপিরও বেশি দামি পোশাক ও জুতা। তবে এই নাইট স্যুটেও অপরূপা হয়ে ওঠেন এই বলিউড সুন্দরী। মুখেও ছিল না তেমন প্রসাধনীর প্রলেপ। অনেকের মতে, কঙ্গনা তাঁর আসন্ন ছবি ‘সিমরান’-এর প্রচারের জন্য নানানভাবে খবরের শিরোনামে আসছেন। এসব নাকি তাঁর ছবি প্রচারণার নতুন কৌশল। ‘সিমরান’ সিনেমায় কঙ্গনা অভিনীত চরিত্রটির নাম ‘প্রফুল্ল প্যাটেল’। এই ছবিতে তাঁকে ৩০ বছর বয়সী গুজরাটি ডিভোর্সি এক নারীর ভূমিকায় দেখা যাবে। প্রফুল্ল বিদেশে থাকে। ডিভোর্সের পর এই নারী আবার নতুনভাবে বাঁচতে চায়। কিন্তু তার চরিত্রের এক গোপন দিক আছে। প্রফুল্লর চুরির অভ্যাস আছে। হংসল মেহেতা পরিচালিত ‘সিমরান’ মুক্তি পাবে ১৫ সেপ্টেম্বর।
