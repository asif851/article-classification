
বাংলাদেশের চার তারকা ক্রিকেটার মাশরাফি বিন মুর্তজা, সৌম্য সরকার, জাহানারা আলম আর সালমা খাতুন অংশ নিয়েছেন ‘আমরাই পারি’ নামের একটি টিভি অনুষ্ঠানে। অনুষ্ঠানটির প্রযোজনা সংস্থা বিবিসি মিডিয়া অ্যাকশন।
সাতক্ষীরা জেলার তালা উপজেলার গ্রামের অধিবাসীদের বছরের প্রায় নয় মাসই পানিবন্দী থাকতে হয়। জাতীয় দলের প্রশিক্ষণের ফাঁকে কিছুটা সময় বের করে এই তারকারা কাজ করেছেন তালা উপজেলার একটি গ্রামের মানুষদের সঙ্গে। তাঁরা সেখানে কী করেছেন, তাই দেখা যাবে কাল রোববার রাত আটটায় এটিএন বাংলায় ‘আমরাই পারি’ অনুষ্ঠানে।এদিকে বিবিসি মিডিয়া অ্যাকশন জানিয়েছে, ‘আমরাই পারি’ অনুষ্ঠানে বাংলাদেশের দুর্যোগকবলিত মানুষের এক হয়ে ঘুরে দাঁড়ানোর শক্তিকে তুলে ধরা হয়। আর কাল রোববার দেখানো হবে অনুষ্ঠানটির শেষ পর্ব। বিশেষ এই পর্বটির নেপথ্যের গল্প দেখা যাবে ‘আমরাই পারি’র ফেসবুক পেজে। (www.facebook.com/bbcamraipariofficial)।বিবিসি মিডিয়া অ্যাকশন প্রযোজিত ‘আমরাই পারি’ অনুষ্ঠানটি তৈরি হয়েছে যুক্তরাজ্যের আন্তর্জাতিক উন্নয়ন সংস্থা ও ইউরোপিয়ান কমিশনের ‘হিউম্যানিটারিয়ান এইড’ ডিপার্টমেন্টের আর্থিক সহায়তায়।
