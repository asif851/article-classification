
ভারতের ক্রিকেট দলের সাবেক অধিনায়ক মোহাম্মদ আজহারউদ্দীনের ঘটনাবহুল জীবনকাহিনি নির্ভর ছবি ‘আজহার’ তৈরি হচ্ছে বলিউডে আর তাতে আজহারের চরিত্রে অভিনয় করছেন এমরান হাশমি। আজহারের চরিত্রে কেমন দেখাবে এমরান হাশমিকে? সম্প্রতি আজহাররূপী এমরানের প্রথম ছবিটি প্রকাশের পর ইন্টারনেটের দুনিয়ায় তা বেশ সাড়া ফেলেছে।ক্রিকেটার মোহাম্মদ আজহারউদ্দিনকে চেনেন না এমন ক্রিকেটভক্ত পাওয়া কঠিন। কবজির মোচড়ে অসাধারণ সব শট আর দুর্দান্ত ফিল্ডিংয়ের কারণে ক্রিকেট ভক্তদের মনে ঠাঁই করে নিয়েছিলেন। ভারতের অন্যতম সফল টেস্ট অধিনায়কও তিনি। ক্রিকেটের বাইরেও বিভিন্ন বিষয় নিয়ে আলোচিত হয়েছিলেন তিনি। স্ত্রী নওরীনের সঙ্গে সম্পর্ক চুকিয়েছিলেন অভিনেত্রী সঙ্গীতা বিজলানির সঙ্গে প্রেমের কারণে। নব্বইয়ের দশকের মাঝামাঝি সময়ে বিপুল আলোচিত ছিল আজহার-সঙ্গীতার প্রেম-কাহিনি। অসাধারণ এই ক্রিকেটারের ক্রিকেট জীবনের শেষটা কিন্তু ছিল বেদনা-বিধুর। ম্যাচ ফিক্সিংয়ের অভিযোগ প্রমাণিত হওয়ায় ৯৯ টেস্ট খেলেই আজীবনের জন্য ক্রিকেট থেকে নিষিদ্ধ হয়েছিলেন তিনি ২০০০ সালে। একসময় সঙ্গীতার সঙ্গেও তাঁর ছাড়াছাড়ি হয়ে যায়।রাজনীতিতেও যোগ দিয়েছিলেন আজহার। কংগ্রেসের সাংসদ হয়েছিলেন উত্তর প্রদেশের মোরাদাবাদ থেকে। ট্র্যাজিক এক সড়ক দুর্ঘটনায় পুত্র-বিয়োগের শোকও সইতে হয়েছে ভারতীয় ক্রিকেটের অন্যতম সেরা এই ক্রিকেটারকে।
‘আজহার’ ছবিটি পরিচালনা করছেন অ্যান্থনি ডি’সুজা। এর আগে তিনি অক্ষয় কুমার অভিনীত বস ছবিটি পরিচালনা করেছিলেন।পরিচালক অ্যান্থনি বলেন, ক্রিকেটার আজহারের জীবনে অনেক উত্থান-পতন এসেছে। ছবিতে আজহারের পুরো জীবনকে তুলে ধরা হয়েছে।ছবিতে আজহারের দ্বিতীয় স্ত্রী সংগীতা বিজলানির চরিত্রে নার্গিস ফাখরি বা কারিনা কাপুরকে দেখা যেতে পারে আর আজহারের প্রথম স্ত্রী নওরীনের চরিত্রে অভিনয় করবেন প্রাচী দেশাই। ছবিটি প্রযোজনা করছে বালাজি মোশন পিকচার্স। স্ক্রিপ্ট লিখেছেন রজত অরোরা।আগামী বছরের ১৩ মে মুক্তি পাবে আজহার ছবিটি।
