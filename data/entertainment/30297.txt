
গায়ক হিসেবে বলিউডে যাত্রা শুরু করতে চলেছেন বাংলাদেশের সংগীত তারকা ইমরান মাহমুদুল। মুম্বাইতে দুটি ছবির গান করেছেন তিনি। যাব সে মিলি হ্যায় উয়ো ছবির জন্য গেয়েছেন এস আর ভারতীর লেখা ‘ওয়াহ খুদা’ গানটি। ছবিটির পরিচালক নেহাল দত্ত।গোবিন্দ প্রোডাকশনের এখনো নাম চূড়ান্ত না হওয়া একটি ছবিতে ইমরান গেয়েছেন ‘তেরে লিয়ে’ শিরোনামে আরেকটি গান। মুম্বাইয়ের মিট ব্রাদার্স স্টুডিওতে গানটির রেকর্ডিং শেষ হয়েছে। দুটি গানের সংগীত পরিচালনা করেছেন শ্রীপ্রীতম ও জিৎ ভাদুড়ি।মুম্বাই থেকে ফোনে ইমরান বলেন, ‘কোনো দিন ভাবিনি যে হিন্দি সিনেমায় গান গাওয়ার সুযোগ পাব। মুম্বাইয়ে সংগীতপাড়ায় ঘুরতে এসেই সেই সুযোগ হয়ে গেল।’কিন্তু কীভাবে? ইমরান বলছিলেন ‘আগে থেকেই প্রীতমদার সঙ্গে পরিচয় ছিল। এবার মুম্বাইয়ে এসে গানের রেকর্ডিং নিয়ে প্রীতমদার একটা ফেসবুক স্ট্যাটাস দেখি। সঙ্গে সঙ্গে ফোন করি তাঁকে। তিনি আমাকে স্টুডিওতে যেতে বলেন। কয়েকবার গাওয়ার পরই স্টুডিওর সবাই আমার গানটা পছন্দ করলেন। ’সংগীত পরিচালক শ্রীপ্রীতম কলকাতার ছেলে। তাঁর সঙ্গেও কথা হয় মুঠোফোনে। তিনি বলছিলেন, ‘আসলে আচমকাই ইমরানের সঙ্গে সব মিলে গেল। ওর কণ্ঠ অনেক ভালো। এ জন্য দুটি ছবির গান তাঁকে দিয়ে গাইয়েছি। ইমরান ভালো গায়। বাংলাদেশের গানের প্রতি একটা বাড়তি দুর্বলতাও আছে আমার।’
