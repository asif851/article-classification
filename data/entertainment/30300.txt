
‘বাহুবলী’খ্যাত প্রভাসের বলিউড সূচনা নিয়ে জল্পনা-কল্পনার শেষ নেই। কোন ছবি দিয়ে প্রভাস হিন্দি চলচ্চিত্র জগতে পা রাখবেন, তা ঘিরে তাঁর অনুরাগীদের উৎসাহের যেন অন্ত নেই। এই মুহূর্তে বলিউডে জোর গুঞ্জন, ‘গোলমাল ফ্র্যাঞ্চাইজি’-খ্যাত পরিচালক রোহিত শেঠির অ্যাকশনধর্মী ছবির মাধ্যমে জনপ্রিয় এই তারকা বলিউডে প্রথম আত্মপ্রকাশ করবেন। আর রোহিতের এই ছবিতে নাকি অপর নায়ক হিসেবে থাকবেন সালমান খান।
একই ছবিতে ‘সুলতান’, আর ‘বাহুবলী’ থাকলে, বলার অপেক্ষা রাখে না, বিষয়টি জমে ক্ষীর হবে। আর প্রভাসের বলিউডে শুরুটাও দুর্দান্ত হবে, তা-ও বলার অপেক্ষা রাখে না। তবে পাশাপাশি এ-ও শোনা যাচ্ছে, প্রভাস নাকি করণ জোহরের ছবি দিয়েই বলিউডে তাঁর প্রথম হিন্দি ছবিটা করবেন। কিন্তু করণের দিক থেকে এ ব্যাপারে চূড়ান্ত কিছু হয়নি বলে জানা গেছে। তবে প্রভাস এখন ব্যস্ত তাঁর ছবি ‘সাহো’র শুটিংয়ে। তাঁর আগামী ছবির শুটিং-এর কাজ শেষ হলেই রোহিতের এই ছবির ব্যাপারে এগোবেন বলে জানা গেছে। তাই রোহিতকে এখন অপেক্ষা করতে হবে প্রভাসের সিদ্ধান্তের জন্য। এদিকে ‘চেন্নাই এক্সপ্রেস’ খ্যাত পরিচালক এখন ব্যস্ত ‘গোলমাল এগেইন’ পরিচালনার কাজে।
তবে গতকাল রোহিতের ছবি ঘিরে সালমানের কটাক্ষে কিছুটা দ্বিধাগ্রস্ত বলিউড। সালমানের আগামী ছবি ‘টিউবলাইট’ ছবির প্রচারের সময় বলিউড সুলতান বলেন, ‘শুধু গ্ল্যামার, অ্যাকশন এবং দামি দামি গাড়ি ওড়ালে দর্শকের মন জয় করা যাবে, এ ধারণা ভুল। আমি একজন লেখকের পুত্র। তাই আমি জানি দর্শক কী চান। দর্শকের মন জয় করতে হলে ভালো চিত্রনাট্যের প্রয়োজন।’ সালমানের এই মন্তব্য যে রোহিতের ছবির ঘরানাকে ঘিরে তা ভীষণ স্পষ্ট। কারণ, রোহিত সাধারণত অ্যাকশনধর্মী ছবি করেন। আর তাঁর ছবি মানেই দামি দামি গাড়ি শূন্যে উড়ে যাওয়া। তাই রোহিতের ছবির ঘরানার প্রতি সাল্লু মিয়ার এই কটাক্ষ তো একটা প্রশ্ন রাখছেই। তবে একটা ব্যাপারে সমগ্র বলিউড নিশ্চিত যে দুই সুপারস্টার সালমান ও প্রভাস একই ছবিতে থাকলে হিন্দি চলচ্চিত্র জগতে এক নতুন ইতিহাস সৃষ্টি হবে।
