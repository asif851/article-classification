
কেন্দ্রীয় খেলাঘর আয়োজিত ‘জাতীয় শিশু-কিশোর সাংস্কৃতিক উৎসব ২০১৫’ শুরু হচ্ছে আগামীকাল বৃহস্পতিবার ২৪ ডিসেম্বর। ওই দিন বিকেল ৪টায় বাংলাদেশ শিল্পকলা একাডেমির সংগীত, নৃত্য ও আবৃত্তি কেন্দ্র মিলনায়তনে তিন দিনব্যাপী এই উৎসবের উদ্বোধন করবেন নাট্যজন মামুনুর রশীদ।
উদ্বোধনী অনুষ্ঠানে প্রধান অতিথি হিসেবে থাকবেন সড়ক পরিবহন ও সেতুমন্ত্রী ওবায়দুল কাদের। বিশেষ অতিথি হিসেবে থাকবেন ঢাকা বিশ্ববিদ্যালয়ের উপাচার্য অধ্যাপক ড. আ আ ম স আরেফিন সিদ্দিক ও রবীন্দ্র সংগীত শিল্পী রেজওয়ানা চৌধুরী বন্যা।খেলাঘর কেন্দ্রীয় কমিটির সাধারণ সম্পাদক আবুল ফারাহ পলাশ প্রথম আলোকে জানিয়েছেন, এবারের উৎসবের অন্যতম বিষয় হলো— শিশু-কিশোর সাংস্কৃতিক প্রতিযোগিতা। সারা দেশের ৫৬টি জেলা থেকে আসা শিশু কিশোররা এখানে অংশ নেবে। এবং প্রতিটি জেলা থেকে বাছাই একজন প্রতিযোগী উৎসবের দ্বিতীয় শুক্রবার দিন সকাল ৯টা থেকে চূড়ান্ত প্রতিযোগিতায় অংশ নেবে। প্রতিযোগীরা ছড়া গান, দেশের গান, লোক সংগীত, রবীন্দ্র সংগীত, নজরুল সংগীত ও আবৃত্তি প্রভৃতি বিষয়ে প্রতিযোগিতা করবে।উৎসবের শেষ দিন শনিবার বিকেলে প্রধান অতিথি হিসেবে উপস্থিত থেকে পুরস্কার বিতরণ করবেন পররাষ্ট্রমন্ত্রী আবুল হাসান মাহমুদ আলী। এতে বিশেষ অতিথি থাকবেন সম্মিলিত সাংস্কৃতিক জোটের সভাপতি গোলাম কুদ্দুছ। অনুষ্ঠানের সভাপতিত্ব করবেন আয়োজক সংগঠনের চেয়ারপারসন অধ্যাপিকা পান্না কায়সার।উৎসবের তিন দিন সন্ধ্যা ৬টা থেকে সাংস্কৃতিক পরিবেশনায় অংশ নেবে খেলাঘরের শিশু-কিশোররা।
