
দীর্ঘ ১৫ বছর পর একসঙ্গে কাজ করলেন চলচ্চিত্র অভিনয়শিল্পী গুলশান আরা চম্পা ও পারভীন সুলতানা দিতি। অবশ্য তা কোনো চলচ্চিত্রে নয়, এ দুজন একসঙ্গে কাজ করেছেন উপস্থাপনায়। একটি বেসরকারি টেলিভিশনের ঈদ অনুষ্ঠানমালা উপস্থাপনার কাজটি করছেন চলচ্চিত্রের গুণী এই দুই অভিনয়শিল্পী।বুধবার চম্পা ও দিতি উপস্থাপনার শুটিংয়ে অংশ নেন। দিতি নিয়মিত উপস্থাপনা করলেও চম্পা এবারই প্রথম উপস্থাপনা করছেন। চম্পা বললেন, ‘উপস্থাপনার কথা শুনলেই যেন জ্বর আসে। আর আজ কিনা সত্যি সত্যি আমি এ কাজটি করছি। বেশ কঠিন কাজ। মুখস্থ বলতে হয় অনেক কথা। অবশ্য দিতির কাছে তো উপস্থাপনা কোনো ব্যাপারই নয়।’এ প্রসঙ্গে দিতি বলেন, ‘ চম্পা অযথা নিজেকে আড়াল করে রেখেছে। খুবই ভালো উপস্থাপনা করে। নিয়মিত কাজ করা উচিত চম্পার।’দিতি আরও বলেন, ‘এশিয়ান টেলিভিশন এবারের ঈদে পাঁচ দিন ব্যাপী ব্যতিক্রমী কিছু অনুষ্ঠানের আয়োজন করেছে। এর মধ্যে আমি আর চম্পা দুটি নাটকে অভিনয়ও করেছি।’চম্পা বলেন, ‘এশিয়ান টিভির ভিন্ন ধরনের কিছু আয়োজন আমার কাছে ভালো লেগেছে বলেই এই উপস্থাপনার কাজটি করেছি।’
 
এদিকে এশিয়ান টেলিভিশনের একটি সূত্র জানিয়েছে, চম্পা ও দিতি দুজনই বিনোদনজগতের আলোচিত ও সম্মানিত। তাঁদের দুজনের উপস্থাপনার মধ্য দিয়ে তুলে ধরছি আমাদের সেরা আয়োজনগুলো।
 
১৯৯৮ সালে আজহারুল ইসলামের পরিচালনায় ‘ভাই’ ছবিতে একসঙ্গে অভিনয় করেছিলেন চম্পা ও দিতি। ছবিতে চম্পা ও দিতি ছাড়া আরও অভিনয় করেছিলেন মান্না ও ইলিয়াস কাঞ্চন।
