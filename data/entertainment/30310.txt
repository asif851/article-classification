
প্রিয় অভিনেত্রীর কালজয়ী কোনো ছবির রিমেকে অভিনয়ের সুযোগ পেলে কোনো পাগলই কেবল সেই সুযোগ হাতছাড়া করবেন। তবে কি বিদ্যা সত্যিই পাগলামি করছেন? বলিউড অভিনেত্রী বিদ্যা বালান দাবি করেন, শ্রীদেবী নাকি তাঁর ভীষণ পছন্দের অভিনেত্রী। এদিকে শ্রীদেবী ও কমল হাসান অভিনীত ১৯৮৩ সালের জনপ্রিয় ছবি সাদমা নতুন করে তৈরি হতে যাচ্ছে। বিদ্যার কাছে নতুন সাদমায় অভিনয়ের প্রস্তাবও এসেছে। কিন্তু এরই মধ্যে সেই ছবিতে অভিনয় করবেন না বলে জানিয়ে দিয়েছেন জাতীয় পুরস্কারজয়ী এই অভিনেত্রী।সাদমা ছবিতে শ্রীদেবীকে এক অটিস্টিক নারীর ভূমিকায় দেখা গিয়েছিল। দারুণ অভিনয় করে তিনি সে সময় দর্শকের মন জয় করেছিলেন। এবার এই ছবির রিমেক নির্মাণ করতে যাচ্ছেন লয়েড বাপ্তিস্তা। একটি সূত্র জানিয়েছে, শ্রীদেবীর জায়গায় এই সিনেমায় নির্মাতার প্রথম পছন্দ বিদ্যা বালান। তবে বিদ্যা নাকি এখনই ‘গুরুজন’ শ্রীদেবীর জায়গায় নিজেকে ভাবতে নারাজ। তাঁর মতে, গুণী এই অভিনেত্রীর অভিনয়ের সঙ্গে পাল্লা দেওয়ার ক্ষমতা এখনো কারও হয়নি। এই ছবিতে আগ্রহ না দেখানোর পেছনে অবশ্য অন্য কারণ দেখছেন অনেকে।শোনা গেছে, বিদ্যার হাতে এ বছর তিন–তিনটি ছবি। শিডিউলের খাতায় নতুন কোনো ছবির জায়গা নেই। তা ছাড়া রিমেকের চেয়ে মৌলিক চিত্রনাট্যের প্রতিই বেশি আগ্রহী এই ডার্টি পিকচার অভিনেত্রী। যিনি নিজেই দিনে দিনে বলিউডের এক আইকনে পরিণত হচ্ছেন। এমন সুযোগ ফিরিয়ে দেওয়া তো তাঁরই সাজে! হিন্দুস্তান টাইমস।
