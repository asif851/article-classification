
‘বলিউড বাদশা’ শাহরুখ খানকে তাঁর আজকের এই পর্যায়ে আসতে অনেক কাঠখড়ই পোড়াতে হয়েছে। চলচ্চিত্রে কাজ করার স্বপ্ন নিয়ে দিল্লি থেকে যখন তিনি মুম্বাই পাড়ি দেন, সে সময় অর্ধাহারে-অনাহারেও দিন কাটাতে হয়েছে তাঁকে। ঘুমাতে হয়েছে বেঞ্চে; এমনকি ট্রেনে একবার চড়ও খেতে হয়েছিল এই তারকাকে। সম্প্রতি তাঁর নতুন ছবি ‘ফ্যান’-এর ট্রেলারের উদ্বোধনী অনুষ্ঠানে উপস্থিত সাংবাদিকদের সঙ্গে তিনি এই তিক্ত অভিজ্ঞতার কথা ভাগাভাগি করেন।শাহরুখ জানান, প্রথমবার দিল্লি থেকে মুম্বাই আসার সময় ট্রেনে চড়েই এসেছিলেন তিনি। দিল্লিতে কোনো লোকাল ট্রেনের ব্যবস্থা ছিল না। তাই এই ট্রেন মুম্বাইয়ে ঢোকার সঙ্গে সঙ্গেই যে লোকাল ট্রেনে পরিণত হয় এ বিষয়ে কোনো ধারণাই ছিল না এই ‘দিলওয়ালে’ তারকার।ট্রেন মুম্বাইয়ে ঢোকার পর যখন যাত্রী উঠতে শুরু করেছিল, তখন শাহরুখ খান খুব অবাক হয়ে যান। তাঁদের কামরায় লোক ওঠার পর তিনি তাঁদের তাড়িয়ে দিতে থাকেন। এক নারী যাত্রী সঙ্গে এক লোককে নিয়ে এসে তাঁদের বার্থে বসতে চাইলে শাহরুখ রাজি হননি। ভদ্রতার খাতিরে পরে সেই নারীকে বসতে দিতে রাজি হলেও তাঁর সঙ্গের পুরুষ যাত্রীকে বসার জায়গা দেননি। সেই নারী যাত্রী তখন চটে গিয়ে কষে এক চড় বসিয়ে দেন ‘কিং খান’-এর গালে।
ইন্ডিয়ান এক্সপ্রেস অবলম্বনে নাদিয়া মাহমুদ।
