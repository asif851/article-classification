
রীতি অনুযায়ী সব শেষেই ঘোষণা করা হলো সেরা ছবির নাম। কিন্তু সেখানে ঘটল এক অদ্ভুত ঘটনা।
পুরস্কার প্রদানকারী ওয়ারেন বেটি জয়ী ‘মুনলাইট’ ছবির বদলে সেরা হিসেবে ঘোষণা করলেন ‘লা লা ল্যান্ড’ ছবির নাম। তবে ভ্রান্তি ভাঙতে দেরি হলো না। ‘লা লা ল্যান্ড’ দলেরই একজন ভুলটি ধরিয়ে দিয়ে নিজেদের হাতে তুলে নেওয়া অস্কার দিয়ে দিলেন ‘মুনলাইট’-এর প্রযোজকদের হাতে।
‘অ্যারাইভাল’, ‘ফেন্সেস’, ‘হ্যাকসো রিজ’, ‘হেল অর হাই ওয়াটার’, ‘হিডেন ফিগার্স’, ‘লায়ন’, ‘ম্যানচেস্টার বাই দ্য সি’ ও ‘লা লা ল্যান্ড’-কে পেছনে ফেলে শেষ দৌড়ে এগিয়ে গেল ‘মুনলাইট’।
পুরস্কার প্রদানকারী চলচ্চিত্র ব্যক্তিত্ব ওয়ারেন বেটি অবশ্য নিজেই এই অবাক করা ভুলের ব্যাখ্যা দেন মঞ্চে। বলেন, তাঁর হাতে সেরা ছবির বিজয়ীর নামের বদলে সেরা অভিনেত্রীর নামের কার্ডটি ধরিয়ে দেওয়া হয়েছিল। তাই এত বড় কাণ্ড ঘটে গেল ৮৯ তম একাডেমি অ্যাওয়ার্ড আসরের শেষভাগে।
নাটকীয় এ জয়ের পর ছবির প্রযোজকেরা সব কলাকুশলীদের নিয়ে মঞ্চে উঠে নিজেদের অস্কার গ্রহণ করেন। আর এর মধ্য দিয়েই এবারের মতো পর্দা নামে অস্কার আসরের।
