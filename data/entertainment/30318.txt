
ঢাকায় এসে পৌঁছেছেন বলিউডের জনপ্রিয় অভিনেত্রী সোহা আলী খান। তবে কোনো সিনেমার শুটিংয়ে অংশ নিতে নয়, তিনি এসেছেন একটি ফ্যাশন শোতে অংশ নিতে। আজ বৃহস্পতিবার বেলা ১১টা ২০ মিনিটে জেট এয়ারওয়েজের একটি বিমানে চড়ে মুম্বাই থেকে ঢাকায় এসে পৌঁছান তিনি।জানা গেছে, আজ বৃহস্পতিবার সন্ধ্যায় ঢাকার হোটেল র‌্যাডিসন ওয়াটার গার্ডেনে ‘পন্ডস প্রেজেন্টস দ্য লাস্টট্রস রানওয়ে’ শিরোনামে আয়োজিত ফ্যাশন শোতে শো স্টপার হিসেবে উপস্থিত থাকবেন সোহা। বলিউড অভিনেত্রী সোহা আলী খানের ঢাকায় আসার বিষয়টি নিশ্চিত করেছেন ইনফিনিটি ইভেন্টসের চেয়ারম্যান কারিশমা খান।প্রথম আলোর সঙ্গে আলাপকালে তিনি বলেন, ‘ডিজাইনারদের জন্য একটা প্ল্যাটফর্ম তৈরির লক্ষ্যে দুই বছর ধরে আমরা ‘দ্য লাস্টট্রস রানওয়ে’ শিরোনামে একটি ফ্যাশন শোর আয়োজন করছি। দেশের জনপ্রিয় মডেলদের পাশাপাশি দেশের বাইরের মডেলরাও এখানে অংশ নেন। এবারের অনুষ্ঠানে ডিজাইনারদের উত্সাহ দেওয়ার জন্য আমরা সোহা আলী খানকে আমন্ত্রণ জানিয়েছি।’
শো স্টপার হিসেবে সোহা আলী খান কেন? বাংলাদেশে কি তেমন কোনো তারকা ছিলেন না—জানতে চাইলে কারিশমা খান বলেন, ‘সোহা আলী খান অনেক জনপ্রিয় একজন অভিনয়শিল্পী। তিনি বাঙালিও বটে। বাংলাদেশের সঙ্গে তাঁর পূর্বসূরিদের একটা যোগসূত্র আছে। অনেক বিষয় বিবেচনায় মনে হলো এ ধরনের অনুষ্ঠানে সোহা আলী খানকে আমন্ত্রণ জানালে অনুষ্ঠানটি আরও জাঁকজকমপূর্ণ হবে। তাই তাঁর আসার বিষয়টি নিশ্চিত করি।’
আয়োজক প্রতিষ্ঠান সূত্রে জানা গেছে, রাতের অনুষ্ঠান শেষে কাল সকালের ফ্লাইটে সোহা আলী খান ঢাকা ত্যাগ করবেন।
সোহা আলী খান ভারতের পতৌদি অঞ্চলের নবাব ও ভারতের সাবেক ক্রিকেট দলের অধিনায়ক মনসুর আলী খান পতৌদি এবং অভিনেত্রী শর্মিলা ঠাকুরের মেয়ে। তাঁর ভাই সাইফ আলী খান বলিউডের আরেক জনপ্রিয় অভিনেতা। সোহা বেশ কয়েকটি হিন্দি ও বাংলা ছবিতে অভিনয় করেছেন। ২০০৪ সালে ‘দিল মাঙ্গে মোর’ ছবির মধ্য দিয়ে বলিউডে অভিষেক ঘটে সোহার। ২০০৫ সালে মুক্তি পাওয়া বাংলা ছবি ‘অন্তর মহলে’ অভিনয়ের জন্য সোহা সমালোচকদের প্রশংসা অর্জন করেন।
