
ভক্ত ও দর্শকের কাছে চিত্রনায়িকা নিপুণের নতুন পরিচয় উন্মোচিত হচ্ছে। এরপর থেকে অনেকেই তাঁকে চিনবেন একজন ব্যবসায়ী হিসেবে। রাজধানীর বনানীতে সাড়ে চার হাজার বর্গফুট আয়তনের জায়গা নিয়ে নারীদের সৌন্দর্যচর্চার একটি প্রতিষ্ঠান চালু করেছেন এই অভিনেত্রী। আসছে ৪ জানুয়ারি আনুষ্ঠানিকভাবে নিপুণের এই প্রতিষ্ঠানটি যাত্রা শুরু হতে যাচ্ছে। প্রতিষ্ঠানের নাম ‘টিউলিপ নেইলস অ্যান্ড স্পা’।
অনেক দিন ধরেই ঢাকায় একটি আন্তর্জাতিক মানের সৌন্দর্যচর্চার প্রতিষ্ঠান চালুর স্বপ্ন দেখছেন নিপুণ। কারণ, ব্যক্তিগত অসন্তুষ্টি।এ প্রসঙ্গে নিপুণ বলেন,‘জীবনের একটা বড় সময় আমি দেশের বাইরে কাটিয়েছি। তখন দেখেছি, সৌন্দর্যের ব্যাপারে মানুষ কত সচেতন। কিন্তু আমাদের দেশে অনেকে সচেতন থাকলেও সৌন্দর্যচর্চার সব ধরনের সেবা তাঁরা চাইলেও ঠিকমতো পান না। আমি নিজেই ভুক্তভোগী। আর তাই, আমি চেয়েছি, সেই অভিজ্ঞতা থেকে একটা কিছু করার।’নিপুণের সৌন্দর্যচর্চার প্রতিষ্ঠানটি হবে আন্তর্জাতিক মানের। বিষয়টি বোঝানোর জন্য আরও কিছু তথ্য দিলেন,‘গ্রাহকদের উন্নত সেবা নিশ্চিত করতে আমার এখানে থাইল্যান্ডের ৫ বিশেষজ্ঞ রূপ-সজ্জাশিল্পী থাকবেন। সঙ্গে তো আমি আছিই।হঠাৎ করে এমন ব্যবসার ভাবনা কেন মাথায় এল?নিপুণ বললেন,‘হঠাৎ করে নয়। অনেক দিনের পরিকল্পনা থাকলেও দুই বছর ধরে বিষয়টা নিয়ে খুব সিরিয়াসলি ভাবছিলাম। সবকিছু গুছিয়ে আনতে একটু সময় লেগেছে। তা ছাড়া আমাদের দেশে নেইলস ও স্পা’র তেমন ভালো প্রতিষ্ঠান নেই বললেই চলে। হাতেগোনা কয়েকটি পাঁচতারকা হোটেল এ সেবা দিয়ে থাকে। এই ব্যাপারটাও মাথায় কাজ করেছে।’কুমিল্লার মেয়ে নিপুণ রাশিয়ার মস্কো অটোমোবাইল অ্যান্ড রোড কনস্ট্রাকশন ইউনিভার্সিটি থেকে কম্পিউটার সায়েন্সে স্নাতকোত্তর সম্পন্ন করেন। এর পর ঢাকায় ফিরে ২০০৬ সালে এম এ আওয়ালের ‘রত্নগর্ভা মা’ ছবিতে অভিনয়ের মাধ্যমে ঢাকাই চলচ্চিত্রে যাত্রা শুরু করেন। নয় বছর ধরে চলচ্চিত্রের সঙ্গে আছেন নিপুণ। অভিনয় করেছেন ৫০ টির বেশি চলচ্চিত্রে। অভিনয়ের জন্য দুবার জাতীয় চলচ্চিত্র পুরস্কারও পেয়েছেন তিনি। তাঁর মুক্তি পাওয়া সাম্প্রতিক ছবিগুলোর মধ্যে রয়েছে— মানিক মানবিকের ‘শোভনের স্বাধীনতা’ ও ডা. অরূপ রতনের ‘স্বর্গ থেকে নরক’।ব্যবসা আর চলচ্চিত্র এই দুইয়ের সমন্বয় করবেন কীভাবে? নিপুণ বললেন, ‘আমি কোনো সময় একটানা ছবির কাজ করিনি। বুঝে-শুনে ভালো গল্পের ছবিতে কাজ করেছি। এটা কিন্তু সত্যি, এখন আর চলচ্চিত্রের অবস্থা আগের মতো নেই। তাই খুব বেশি ভালো গল্প না হলে ছবিতে অভিনয় করছি না। আশা করছি, খুব একটা সমস্যা হবে না।’
