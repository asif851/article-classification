
দিন কয়েক আগে মুম্বাইয়ের একটি রেস্তোরাঁয় বলিউডের অভিনেত্রী অসিনকে দেখা গিয়েছিল তাঁর হবু স্বামী রাহুল শর্মার সঙ্গে। অসিনের আঙুলে সে সময় জ্বলজ্বল করছিল বাগদানের হিরের আংটি! আজ ১১ জানুয়ারি বলিউডের একটি সংবাদমাধ্যম জানিয়েছে, এই জানুয়ারিতেই শিল্পোদ্যোক্তা রাহুল শর্মার সঙ্গে বিয়ের পিঁড়িতে বসছেন অসিন।অসিনের বিয়ের অনুষ্ঠান আয়োজনের সঙ্গে জড়িত একটি সূত্র জানিয়েছে, জানুয়ারির ১৯ ও ২০ তারিখে অসিনের বিয়ের অনুষ্ঠান হবে রাজধানী নয়াদিল্লির একটি হোটেলে। অসিন ঠিক বলিউডের অন্য তারকাদের মতো নন। বিয়ের কথা কোনোভাবেই গোপন রাখেননি তিনি। খুশির এই খবরটি নিজেই সবাইকে আনন্দের সঙ্গে বিলিয়ে বেড়াচ্ছেন। হাতের কয়েক কোটি রুপি মূল্যমানের হিরের আংটিই এর প্রমাণ।‘গজনী’, ‘রেডি’, ‘বোল বচ্চন’, ‘হাউসফুল ২’ ছবির মতো জনপ্রিয় ছবির তারকা অসিনের দুই দিনের এই বিয়ের অনুষ্ঠানে ১০০ জন অতিথির জন্য আয়োজন রাখা হয়েছে। কিন্তু কী কী আয়োজন থাকছে অসিনের বিয়েতে?সূত্রটি জানিয়েছে, এটা হবে একটা ঘরোয়া আয়োজন। শুধু পরিবারের সদস্য এবং কাছের বন্ধুরাই এতে উপস্থিত থাকবেন। মেহেদি হবে ১৯ জানুয়ারি। বিয়ের কার্যক্রম হিন্দু ও খ্রিষ্টান দুই রীতিতেই হবে। সূত্রটি আরও জানিয়েছে, অসিন এবং রাহুল দুজনেই চান অনুষ্ঠানটা অনাড়ম্বর হোক, নিরামিষ খাবার থাকুক। বিধিসম্মত উপায়ে বিয়ের অনুষ্ঠানটি আয়োজিত হবে জানুয়ারির ২০ তারিখে। ব্যবস্থা থাকবে ২৫০ জন নিমন্ত্রিত অতিথির জন্য, যাতে রাহুলের স্থানীয় বন্ধুরা উপস্থিত থাকবেন।জানুয়ারির ২৩ তারিখে মুম্বাইতে হবে অসিনের বিয়ের অভ্যর্থনা অনুষ্ঠান। এর মধ্যে এ অনুষ্ঠানের নিমন্ত্রণপত্র পাঠানো হয়ে গেছে। মুম্বাইয়ের এই অনুষ্ঠানে মূলত এই জুটির বলিউডের বন্ধুদের উপস্থিতিই চোখে পড়বে। তাই বলে সেখানে সবাই কিন্তু আমন্ত্রিত নন। হাতে গোনা কয়েকজনকেই শুধু নিমন্ত্রিত অতিথির তালিকায় রাখা হয়েছে।অসিনের বিয়ের নিমন্ত্রণপত্রটি সবার আগে পেয়েছেন বলিউডের ‘খিলাড়ি’খ্যাত অভিনেতা অক্ষয় কুমার। নিমন্ত্রণপত্রটি হাতে পেয়ে গত রোববার অক্ষয় কুমার এক টুইট বার্তায় লিখেছেন, ‘আমার দুই কাছের বন্ধু অসিন ও রাহুলের বিয়ের কার্ড পেয়ে খুবই আনন্দিত আমি। তোমাদের দুজনকে সুখী দেখতে চাই।’ টাইমস অব ইন্ডিয়া।
