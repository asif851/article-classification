
আজ বেঙ্গল ফাউন্ডেশনের আয়োজনে শুরু হতে যাচ্ছে ‘বেঙ্গল সিনেমাথেক’-এর ত্রৈমাসিক আয়োজন। ধারাবাহিক এই আয়োজনের প্রতি পর্বে দুজন চলচ্চিত্র নির্মাতার ছবি প্রদর্শিত হবে। বেঙ্গল সিনেমাথেকের প্রথম পর্বে আজ যুক্তরাষ্ট্রের টেরেন্স ম্যালিকের দি ট্রি অব লাইফ ও আগামীকাল ইতালির মিকেলেঞ্জেলো অ্যান্টনিনির লা’ অ্যাভেনচুরা প্রদর্শিত হবে। প্রতিদিন সন্ধ্যা সাড়ে ছয়টায় কারওয়ান বাজারের ডেইলি স্টার-বেঙ্গল আর্টস প্রিসিঙ্কটে শুরু হবে প্রদর্শনী।বেঙ্গল সিনেমাথেক একটি ধারাবাহিক ত্রৈমাসিক আয়োজন। এর লক্ষ্য বিশ্বের শ্রেষ্ঠ চলচ্চিত্র নির্মাতাদের চলচ্চিত্র প্রদর্শন ও ধারণা উপস্থাপনের মধ্য দিয়ে দেশের প্রতিশ্রুতিশীল চলচ্চিত্র নির্মাতা, লেখক ও কলাকুশলীদের নিয়ে একটি চলচ্চিত্র গোষ্ঠী তৈরি করা। প্রতি তিন মাস পর পর বেঙ্গল ফাউন্ডেশন আয়োজনটি করবে।
