

* শাকিব খান টানা কয়েক দিন শুটিং আর শো করেছেন বিভিন্ন দেশে।* ঠান্ডা-গরম আবহাওয়ায় কাজ করে সিডনি গিয়ে অসুস্থ হয়ে পড়েন।* তাঁকে অ্যাম্বুলেন্সে করে সিডনি হাসপাতালের জরুরি বিভাগে নিয়ে যাওয়া হয়।

চিত্রনায়ক শাকিব খান টানা কয়েক দিন শুটিং আর শো করেছেন বিভিন্ন দেশে। ভারতের হায়দরাবাদে ‘নোলক’ দিয়ে শুরু। তখন সেখানে ছিল কনকনে শীত। সেখান থেকে অন্য ছবির গানের শুটিংয়ে উড়ে যান থাইল্যান্ডের ব্যাংকক। সেখানে আবহাওয়া ভারতের ঠিক উল্টো, একটু গরম। গানের শুটিং শেষে স্টেজ শোতে অংশ নিতে ব্যাংকক থেকে শাকিব যান ভারতের মুর্শিদাবাদে। সেখান আবার প্রচণ্ড শীত। ভারত থেকে আসেন বাংলাদেশ। এরপর আবার উড়াল দেন অস্ট্রেলিয়ার সিডনিতে, সেখানে এখন খুবই গরম। এই ঠান্ডা-গরম আবহাওয়ায় টানা কাজ করে কাহিল অবস্থা শাকিব খানের। সিডনি গিয়ে অসুস্থ হয়ে পড়েন। অবস্থা এমন হয়েছিল যে তাঁকে অ্যাম্বুলেন্সে করে সিডনি হাসপাতালের জরুরি বিভাগে নিয়ে যাওয়া হয়। চিকিৎসকেরা দ্রুত প্রয়োজনীয় চিকিৎসাসেবা দিয়ে ছেড়ে দেন। তাঁকে তিন দিন পূর্ণ বিশ্রামে থাকার পরামর্শ দেওয়া হয়। তবে ভাবনার কিছু নেই। গতকাল শনিবার রাতে শাকিব খান প্রথম আলোকে বলেন, ‘আল্লাহর রহমতে এখন ভালো আছি। ভালো লাগলে রোববার থেকে আবার শুটিং করতে পারব।’
এর আগে বিকেলে শাকিব খানের শারীরিক অবস্থা নিয়ে কথা হয় চিত্রনায়িকা শবনম বুবলীর সঙ্গে। শাকিবের সার্বিক অবস্থা নিয়ে সিডনি থেকে প্রথম আলোকে তিনি বলেন, ‘আগের তুলনায় শাকিব খান এখন সুস্থ আছেন। আসলে ভারতে গত সপ্তাহে শো করার সময় থেকেই তিনি অসুস্থতা বোধ করছিলেন। বারবার আবহাওয়া পরিবর্তন হওয়ায় ঠান্ডা-জ্বরে আক্রান্ত হন। তাঁকে প্রয়োজনীয় চিকিৎসা দেওয়া হয়েছে।’
শাকিব খান ও শবনম বুবলী এখন অস্ট্রেলিয়ার সিডনিতে আছেন ‘সুপার হিরো’ ছবির শুটিং করার জন্য। ২২ জানুয়ারি মধ্যরাতে তাঁরা সিডনির উদ্দেশে ঢাকা ছাড়েন।
