
পবিত্র ঈদুল ফিতরের পরপরই সপরিবারে মালয়েশিয়া গিয়েছিলেন জনপ্রিয় অভিনেতা মোশাররফ করিম। ছিলেন মাসখানেক। গত রোববার রাতে দেশে ফিরেছেন তিনি। ফিরেই যথারীতি দাঁড়িয়েছেন ক্যামেরার সামনে। গত সোমবার সারা দিন শুটিং করেছেন ঢাকার সদরঘাটে। সেখানে শুটিং হয়েছে ঈদের নাটক ডাকাত-এর। নাটকটি রচনা করেছেন শফিকুর রহমান ও পরিচালনা করেছেন এল আর সোহেল। সদরঘাটে শুটিং শেষ করে পুরো দল লঞ্চে করে গেছে চাঁদপুর। পরিচালক জানালেন, নাটকটির শুটিং হবে লঞ্চেও। এ কারণেই লঞ্চযাত্রা।
অনেক দিন পর দেশে এসে শুটিং করা প্রসঙ্গে মোশাররফ করিম বললেন, ‘মালয়েশিয়ায় বেশ কয়েকটি নাটকের শুটিং করেছি। এরই মধ্যে দেশের অনেক পরিচালক ঈদের নাটকের শিডিউল নিয়েছেন। এখন ঠিকমতো সব কাজ শেষ করার চেষ্টায় আছি।’
ডাকাত নাটকের মূল চরিত্রে অভিনয় করেছেন মোশাররফ করিম। পরিচালক জানালেন, ডাকাত সরদার চরিত্রে দেখা যাবে তাঁকে। এতে আরও অভিনয় করেছেন তাসনুভা এলভিন। ঈদে প্রচারিত হবে একটি বেসরকারি টিভি চ্যানেলে। 
