
কারামুক্ত হলেন বলিউড তারকা সঞ্জয় দত্ত। আজ বৃহস্পতিবার স্থানীয় সময় সকাল সাড়ে নয়টার দিকে ভারতের মহারাষ্ট্রের পুনের ইয়েরওয়াড়া কেন্দ্রীয় কারাগার থেকে বেরিয়ে আসেন বলিউডের এই ‘মুন্নাভাই’। বললেন, ভক্তদের ভালোবাসাতেই মুক্তির স্বাদ নিতে পারছেন। তাঁর মুক্তির পথ সহজ ছিল না বলে জানান তিনি।আজ থেকে সঞ্জয় স্বাধীন, মুক্ত। আর দশজনের মতোই স্বাভাবিক জীবনযাপন করবেন তিনি। কারাগার থেকে বের হওয়ার সময় পাশে ছিলেন স্ত্রী মান্যতা দত্ত।প্রথমেই মুম্বাইয়ের বিখ্যাত সিদ্ধিবিনায়ক মন্দিরে যাবেন সঞ্জয়। এর পর মেরিন লাইনে মা নার্গিসের কবরে যাবেন। সেখান থেকে বাড়ি ফিরবেন।বলিউডের প্রয়াত দুই তারকা সুনীল দত্ত ও নার্গিসের পুত্র সঞ্জয় ১৯৯৩ সালে মুম্বাইয়ের ধারাবাহিক বিস্ফোরণ মামলায় দোষী সাব্যস্ত হন। কারাদণ্ড ভোগ করেন প্রায় পাঁচ বছর। মাঝে অবশ্য তিনি কয়েকবার প্যারোলে মুক্তি পেয়েছিলেন।কারাভোগের সময় ভালো ব্যবহার করায় প্রতি মাসে সঞ্জয়ের সাজা থেকে আট দিন করে মোট ২৫৬ দিন কমিয়ে দেওয়া হয়েছে। সশ্রম সাজাভোগের কারণে এত দিন তিনি কারাগারে কাগজের ব্যাগ তৈরি করেছেন। কারাগার থেকে বের হওয়ার সময় এই শ্রমের মূল্য হিসাবে ৪৪০ রুপি তুলে দেওয়া হয় সঞ্জয়ের হাতে। কারাগারের বন্দীরা তাঁকে বিদায় সংবর্ধনা জানান।২০০৭ সালে সঞ্জয় দত্তকে ছয় বছরের সশ্রম কারাদণ্ড দেওয়া হয়। পরে সুপ্রিম কোর্টে আপিলের পরিপ্রেক্ষিতে ২০১৩ সালে তাঁর কারাদণ্ডের মেয়াদ কমিয়ে পাঁচ বছর করা হয়।
আরও পড়ুন...আজ থেকে মুক্ত সঞ্জয়
