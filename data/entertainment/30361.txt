
কদিন আগে প্রকাশিত হয়েছে অনিমেষ আইচের দ্বিতীয় ছবি ‘ভয়ংকর সুন্দর’-এর টিজার। তারপর থেকেই নাকি খুব সাড়া পাচ্ছেন এ চলচ্চিত্রের প্রধান অভিনেত্রী আশনা হাবিব ভাবনা। টিজারের সাড়া নিয়ে তিনি বেশ রোমাঞ্চিত।কারণটাও অবশ্য পরিষ্কার। ‘ভয়ংকর সুন্দর’ অনিমেষ আইচের দ্বিতীয় ছবি হলেও বড় পর্দায় এই প্রথম দেখা যাবে ভাবনাকে। আগামী বছরের শুরুতেই তার জীবনে ঘটছে এই ঘটনা। আর ঘটনা ঘটার শুরুটা হলো টিজারে।ভাবনা বললেন, ‘প্রচুর ম্যাসেজ (খুদে বার্তা) পাচ্ছি। টিজার প্রকাশের পর থেকেই অনেকে আমাকে ফোন ও ম্যাসেজ করছেন। মজার ব্যাপার হলো, যাদের সঙ্গে এর আগে আমার কখনোই কথা হয়নি, তারাই আমাকে বেশি ম্যাসেজ দিচ্ছেন। আর বন্ধুরা তো আছেই।’
‘ভয়ংকর সুন্দর’ চলচ্চিত্রে ভাবনার ‘নায়ক’ হিসেবে দেখা যাবে কলকাতার পরমব্রত চট্টোপাধ্যায়কে। এরপর তাঁরা একটি ফটোশুট করবেন, ‘ভয়ংকর সুন্দর’ ফেসবুক পেজ থেকে লাইভেও অংশ নেবেন। কথা বলবেন দর্শক ও ভক্তদের সঙ্গে। ভাবনা জানালেন, এ জন্য আগামী ৮ ডিসেম্বর কলকাতা যাবেন তিনি।
