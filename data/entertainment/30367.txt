
শিক্ষাবিদ আবদুল্লাহ আবু সায়ীদের গল্পের নায়িকা হলেন চিত্রনায়িকা মৌসুমী। রুবিরন নামের গল্পের প্রধান চরিত্রে অভিনয় করলেন তিনি। দুই দিন ধরে ঢাকার উত্তরার একটি বাড়িতে টেলিছবিটির শুটিং হয়েছে।গল্পের সঙ্গে মিল রেখে টেলিছবির নামও রাখা হয়েছে রুবিরন। চিত্রনাট্য করেছেন সালমান রাইয়ান। টেলিছবিটি যৌথভাবে পরিচালনা করেছেন মাহফুজুল হক ও মাইনুল হাসান।রুবিরন টেলিছবির গল্প প্রসঙ্গে পরিচালক মাহফুজুল হক বলেন, ‘এক লাইনে যদি বলতে হয় তাহলে বলব, গৃহকর্ত্রীর সামান্য ভুলে একজন গৃহকর্মীর পতিতায় রূপান্তরিত হওয়ার গল্পটাই এই টেলিছবিতে দেখানো হয়েছে।’প্রথম আলোকে মৌসুমী বলেন, ‘প্রায় সময়ই নাটক ও টেলিছবিতে অভিনয়ের প্রস্তাব পাই। গল্প পছন্দ হলে মাঝেমধ্যে অনুরোধে সেসব কাজ করতে হয়। সেই হিসেবে চলচ্চিত্রের পাশাপাশি বেশ কয়েকটি নাটক ও টেলিছবিতে অভিনয়ের অভিজ্ঞতা হয়েছে। সায়ীদ স্যারের গল্পে এবারই প্রথম কাজ করলাম।’রুবিরন টেলিছবিতে মৌসুমী ছাড়াও অন্য অভিনয়শিল্পীদের মধ্যে আছেন শহীদুল আলম সাচ্চু, শিরিন বকুল প্রমুখ। টেলিছবিটি খুব তাড়াতাড়ি একটি বেসরকারি টিভি চ্যানেলে প্রচারিত হবে বলে জানান নির্মাতারা।
