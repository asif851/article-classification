
বহু বছর ধরে চলচ্চিত্রে অভিনয় করছেন তাঁরা দুজন। কিন্তু এত দিনে মাত্র দুটি ছবিতে একসঙ্গে অভিনয় করেছেন রিয়াজ ও অপু বিশ্বাস—শুভ বিবাহ ও বাজাও বিয়ের বাজনা।তাও তো পাঁচ বছর হয়ে গেল।
এবার দীর্ঘ সময় পর আবার এক ফ্রেমে বন্দী হলেন রিয়াজ ও অপু। চলচ্চিত্রে নয়, ছোট পর্দার জন্য বিজ্ঞাপনে মডেল হলেন তাঁরা। নাভানা ইঞ্জিনিয়ারিং লিমিটেডের প্রধান বিপণন কর্মকর্তা শুভাশীষ ভৌমিক জানান, দুই বছরের চুক্তিতে প্রতিষ্ঠানটির বিভিন্ন পণ্যের ২০টি বিজ্ঞাপনে একসঙ্গে কাজ করবেন রিয়াজ ও অপু।
সম্প্রতি রাজধানীর তেজগাঁওয়ের কোক স্টুডিওতে প্রথম ধাপের শুটিং হয়েছে। যৌথভাবে চারটি বিজ্ঞাপন নির্মাণ করেছেন এস এম সালাউদ্দিন ও কে এস ফাহিম।
রিয়াজ বলেন, ‘নিঃসন্দেহে ঢাকাই ছবির জনপ্রিয় নায়িকা অপু বিশ্বাস। সিনেমায় একসঙ্গে বেশি কাজ করার সুযোগ হয়নি। এবার অন্য মাধ্যমে কাজের সুযোগ হলো। বেশ অনেক দিন পর আবার আমরা একসঙ্গে ক্যামেরার সামনে দাঁড়ালাম।’
এ ব্যাপারে অপু বিশ্বাস বলেন, ‘রিয়াজ ভাইয়ের সঙ্গে মাত্র দুটি ছবিতে কাজ করেছি। কাজের সময় অনেক সহযোগিতা করেন। এবার নতুন জায়গায় নতুন অভিজ্ঞতা হচ্ছে। কাজ করতেও ভালো লাগছে।’
 
