
• মহরতের তারিখ ঘোষণা হয়ে গেছে। • ছবিতে অভিনয় করছেন না পরীমনি। • অজুহাত হিসেবে দেখিয়েছেন, তিনি অসুস্থ।
সবকিছু ঠিক ছিল, মহরতের তারিখ ঘোষণা হয়ে গেছে। মহরত অনুষ্ঠানের দাওয়াতপত্র পৌঁছে গেছে অতিথিদের ঠিকানায়। কিন্তু অনুষ্ঠানের দুই দিন আগে জানা গেল, ছবিতে অভিনয় করছেন না পরীমনি। অজুহাত হিসেবে দেখিয়েছেন, তিনি অসুস্থ। সেই ফাঁকে ছবির নায়িকা চরিত্রে সুযোগ পেয়ে যান দীর্ঘদিন চলচ্চিত্র থেকে দূরে থাকা অপু বিশ্বাস। পরিচালক রফিক সিকদার নিশ্চিত করেছেন, অপুকে নিয়েই ছবিটি শুরু করতে যাচ্ছেন তিনি।
অপুর চুক্তিবদ্ধ হওয়া এই ছবির নাম ‘ওপারে চন্দ্রাবতী’। পরিচালক রফিক সিকদার। আগামীকাল ১৪ ফেব্রুয়ারি ভালোবাসা দিবসে এফডিসিতে মহরত অনুষ্ঠান আয়োজন করা হয়েছে।
রফিক সিকদার বলেন, ‘পরীমনি আমাকে জানিয়েছেন তিনি অসুস্থ। তাই ছবিটি ছেড়ে দিতে বাধ্য হন। যেহেতু সবকিছু চূড়ান্ত, তাই দ্রুত নায়িকা খুঁজতে থাকি। অপু বিশ্বাসের সঙ্গে কথা হয়েছে। তিনি রাজি হয়েছেন। তাঁর সঙ্গে চুক্তিও হয়ে গেছে।’
‘ওপারে চন্দ্রাবতী’ ছবির কাজ শুরু হবে এপ্রিল মাসে। ছবিতে অপু বিশ্বাস অভিনয় করবেন সাইমনের বিপরীতে। ২০০৫ সালে ‘কাল সকালে’ ছবির মাধ্যমে বড় পর্দায় অভিনয় শুরু করেন অপু বিশ্বাস। আর এর সাত বছর পর ২০১২ সালে ‘জি-হুজুর’ ছবির মধ্য দিয়ে সাইমনের যাত্রা শুরু হয়।
পরিচালক রফিক সিকদার বলেন, ‘আমাদের ছবির নায়ক সাইমন সাদিক। এ সময়ের পরিচিত মুখ, তিনি একের পর এক ছবি করছেন। সব মিলিয়ে আমি মনে করি, সুন্দর একটি কাজ হবে।’
