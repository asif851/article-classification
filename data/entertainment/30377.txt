

নতুন ছবির শুটিং করতে লন্ডনে গেছেন জান্নাতুল পিয়া। আজ শনিবার সকালের ফ্লাইটে ঢাকা ছাড়েন তিনি। ‘প্রেম কি বুঝিনি’ নামের এই ছবির শুটিং শেষে আগামী ৮ জুন তাঁর ঢাকায় ফেরার কথা। লন্ডন যাওয়ার আগের রাতে গতকাল শুক্রবারে ঢাকার একটি পাঁচতারকা হোটেলে ফ্যাশন শো’তে অংশ নেন পিয়া। সেখানেই দেখা হয় তাঁর সঙ্গে। কথা প্রসঙ্গে তিনি প্রথম আলোকে জানালেন নতুন ছবিটিতে অভিনয়ের খবরটি। র‍্যাম্প মডেল পিয়ার প্রথম চলচ্চিত্র ‘চোরাবালি’। এরপর তাঁর আরও দুটি ছবি মুক্তি পেয়েছে। ‘প্রেম কি বুঝিনি’ ছবিতে পিয়া অতিথি চরিত্রে অভিনয় করছেন। এই ছবিতে তাঁর সহশিল্পী কলকাতার অঙ্কুশ। পিয়া বলেন, ‘ছবিটির প্রযোজনা প্রতিষ্ঠানের সঙ্গে কিছুদিন ধরেই আলোচনা চলছিল। এই ছবির গল্প ভাবনা আমার দারুণ লেগেছে। ছবিতে আমার উপস্থাপনের ব্যাপারটিতেও চমক আছে বলে মনে হয়েছে। তাই অভিনয় করতে রাজি হয়েছি।’ অতিথি চরিত্রে অভিনয় করতে রাজি হওয়ার কারণ? পিয়া বললেন, ‘আমি মনে করি, একটি সিনেমা কিংবা নাটকে প্রতিটি চরিত্রই অনেক বেশি গুরুত্বপূর্ণ। কেউ যদি ওই সময়ের মধ্যে নিজের মুনশিয়ানা দেখাতে পারেন, সেটাই তাঁর সাফল্য।’
