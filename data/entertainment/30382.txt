
ছোট পর্দার মডেল ও অভিনয়শিল্পী আয়শা মনিকাকে বিয়ে করলেন নির্মাতা সুমন আনোয়ার। গতকাল শুক্রবার রাজধানীর একটি রেস্টুরেন্টে মনিকা ও সুমনের বিয়ের আনুষ্ঠানিকতা সম্পন্ন হয়। এতে মনিকা ও সুমনের খুব ঘনিষ্ঠ লোকজনেরাই উপস্থিত ছিলেন।মনিকা বলেন, ‘তিন বছর ধরে আমাদের জানাশোনা। তবে চার মাস ধরে নিজেদের প্রতি ভালো লাগা ও ভালোবাসার ব্যাপারটি উপলব্ধি করছি। তারই পরিপ্রেক্ষিতে বিয়ের সিদ্ধান্ত। পছন্দের মানুষকে জীবনসঙ্গী হিসেবে পেয়ে ভালোই লাগছে। আমি খুবই খুশি। সবাই আমাদের জন্য দোয়া করবেন।’ সুমন আনোয়ারও নিজেদের নতুন জীবনের জন্য সবার কাছে দোয়া চেয়েছেন।আয়শা মনিকা ও সুমন আনোয়ারের বিয়েতে মিডিয়ার বেশ কয়েকজন তারকা শিল্পী উপস্থিত ছিলেন। ছিলেন ক্রিকেট তারকাও। তাঁদের মধ্যে আছেন গিয়াসউদ্দিন সেলিম, বন্যা মির্জা, কৃষ্ণকলি ইসলাম, কোনাল, স্বাগতা, কাজী আসিফ, অগ্নিলা, অনন্যা রুমা, লাক্স তারকাখ্যাত স্বর্ণা ও ক্রিকেটার নাসির হোসেন।উল্লেখ্য, সুমন আনোয়ার ২০০২ সালে ‘মুমুক্ষা, একটুর জন্য’ নাটকের মধ্য দিয়ে পরিচালক হিসেবে আত্মপ্রকাশ করেন। এ পর্যন্ত প্রায় দেড়শোর মতো নাটক পরিচালনা করেছেন। এখন চলচ্চিত্র নির্মাণের প্রস্তুতি নিচ্ছেন। অন্যদিকে, আয়শা মনিকা দীর্ঘদিন ধরে নির্মাতা গিয়াসউদ্দিন সেলিমের সহকারী হিসেবে কাজ করেন। ২০০৯ সালে রেহানা সামদানীর ‘হারায়ে খুঁজি’ নাটকের মধ্য দিয়ে অভিনয়ে অভিষেক হয় তাঁর। এরপর একে একে অভিনয় করতে থাকেন। নিজেকে এখন পুরোপুরি অভিনয়ের সঙ্গে যুক্ত রেখেছেন। টিভি নাটকের পাশাপাশি বিজ্ঞাপনচিত্রেও কাজ করেন মনিকা। ২০১০ সালে পিংক সিটির বিজ্ঞাপনে মডেল হিসেবে অভিষেক ঘটে মনিকার। এ ছাড়া আরও বেশ কয়েকটি বিজ্ঞাপনের কাজও করেন মনিকা। তবে গ্রামীণফোনের ১৫ বছর পূর্তির বিজ্ঞাপনটির মধ্য দিয়ে আলাদা পরিচিতি পান তিনি।
