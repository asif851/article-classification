
আরেফিন শুভর সঙ্গে ‘অগ্নি’ ছবিতে জুটি হলেন হালের আলোচিত চলচ্চিত্র অভিনেত্রী মাহি। ইফতেখার চৌধুরী পরিচালিত ‘অগ্নি’ ছবিতে শুটিংয়ের জন্য গতকাল সোমবার দুপুরের ফ্লাইটে ব্যাংককের উদ্দেশে ঢাকা ছেড়েছেন শুভ, মাহিসহ ছবির আরও কয়েকজন অভিনয়শিল্পী।‘অগ্নি’ ছবির মাধ্যমে প্রথমবারের মতো চলচ্চিত্রে জুটি হলেন আরেফিন শুভ ও মাহি। ছবির গল্প গড়ে উঠেছে মাহিকে কেন্দ্র করে। সেই সঙ্গে আরেফিন শুভর অ্যাকশন ধরনের উপস্থিতি থাকছে।আরেফিন শুভ বলেন, ‘বড়পর্দায় প্রথম অভিনয় করি খিজির হায়াতের “জাগো” ছবিতে। এরপর আস্তে আস্তে নিজেকে বড়পর্দার জন্য তৈরি করতে থাকি। ছবিতে অভিনয়ের জন্য যা যা করা দরকার, তার সব ধরনের প্রস্তুতি নিই। এখন আমার সবকিছুই চলচ্চিত্রকে ঘিরে। চলচ্চিত্র নিয়েই নিজেকে ব্যস্ত রাখছি।’‘অগ্নি’ ছবি প্রসঙ্গে শুভ জানান, ‘আমি এর আগে বেশ কয়েকটি ছবিতে অভিনয় করেছি। কিন্তু “অগ্নি” ছবিতে আমাকে একেবারেই ভিন্ন গেট-আপে দেখা যাবে, যা দর্শক আগে কখনো দেখেনি। ছবিটির গল্প ও অন্যান্য বিষয়ে আমি অনেক রোমাঞ্চিত।’অভিনয় ছাড়াও ‘অগ্নি’ ছবির একটি গানে কণ্ঠ দিয়েছেন আরেফিন শুভ। ‘সহে না যাতনা’ শিরোনামের গানটির সুর ও সংগীত পরিচালনা করেছেন অদিত। গানটি প্রসঙ্গে শুভ বলেন, ‘ছবিটির সংগীতপরিচালকের অনুরোধেই কয়েক দিন মহড়া দেওয়ার পর গানটিতে কণ্ঠ দিয়েছি। রেকর্ডিংয়ের পর সবাই গানটির ব্যাপারে প্রশংসা করেছেন। সবার উত্সাহ দেখে আমিও বেশ খুশি।’
বাপ্পীর সঙ্গে জুটি হওয়ার মধ্য দিয়ে আলোচনায় আসেন মাহি। একই সঙ্গে কয়েকটি ছবিতে অভিনয়ের পর মাহি সম্প্রতি জুটি হয়েছেন শাকিব খানের সঙ্গে। এই জুটির ‘ভালোবাসা আজকাল’ ছবিটি আসছে ঈদ উপলক্ষে মুক্তির পরিকল্পনা রয়েছে বলে প্রযোজনা প্রতিষ্ঠান সূত্রে জানা গেছে। এ ছাড়া মাহি এরই মধ্যে শুটিং শেষ করেছেন শাহিন সুমনের পরিচালনায় ‘আমি তুমি সে’। এ ছবিতে মাহির নায়ক বাপ্পী।
অন্যদিকে বড়পর্দায় আরেফিন শুভ অভিনীত ছবিগুলোর মধ্যে মুক্তির অপেক্ষায় আছে মুহাম্মদ মোস্তফা কামালের ‘ছায়া-ছবি’। সফিউদ্দিন সফির ‘পূর্ণদৈর্ঘ্য প্রেমকাহিনি’, দেবাশীষ বিশ্বাসের ‘ভালোবাসা জিন্দাবাদ’ ছবির শুটিংও শেষ করেছেন তিনি। এসব ছবিতে শুভ অভিনয় করেছেন পূর্ণিমা, জয়া আহসান ও আইরিনের বিপরীতে।
