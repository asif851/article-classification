
৫০ দিনের ব্যবধানে আবার হাসপাতালে ভর্তি হয়েছেন জনপ্রিয় অভিনেতা মোশাররফ করিম। জানা গেছে, এবার তিনি জন্ডিসে আক্রান্ত হয়েছেন। গত বুধবার রাজধানীর উত্তরায় একটি বেসরকারি হাসপাতালে ভর্তি করা হয় তাঁকে। আজ শনিবার দুপুরে হাসপাতাল থেকে মুঠোফোনে মোশাররফ করিম বলেন, চার দিন ধরে তিনি হাসপাতালে ভর্তি আছেন।
ঈদের আগে গত ২৯ আগস্ট পুবাইলে শুটিং করতে গিয়ে গুরুতর অসুস্থ হয়ে পড়েন মোশাররফ করিম। তাঁকে রাজধানীর উত্তরার একটি বেসরকারি হাসপাতালে সিসিইউতে (করোনারি কেয়ার ইউনিট) ভর্তি করা হয়। তখন তিনি বুকে প্রচণ্ড চাপ অনুভব করেন। ব্যথাও ছিল। এ সময় তাঁর রক্তচাপও বেশি ছিল। পরদিন চিকিৎসক তাঁকে বাসায় যাওয়ার অনুমতি দেন। চিকিৎসক তাঁকে ১৫ দিন পূর্ণ বিশ্রাম নেওয়ার পরামর্শ দেন। পাশাপাশি তাঁকে নির্ধারিত সময়ে খাবার খাওয়া আর সময়মতো ঘুমানোর পরামর্শ দিয়েছিলেন। কিন্তু পরিচালকের অনুরোধ রক্ষা করতে গিয়ে বিশ্রামের সময় শেষ হওয়ার আগেই নাটকে অভিনয় করেন মোশাররফ করিম।
আজ দুপুরে মোশাররফ করিম প্রথম আলোকে বলেন, ‘আরও দুই-তিন দিন হাসপাতালে থাকতে হবে। এরপর বাসায় চলে যাব। তবে চিকিৎসক বলেছেন মাসখানেক পূর্ণ বিশ্রামে থাকতে হবে। এবার আর কোনো শুটিং করা যাবে না। ঘুম-বিশ্রাম খাবার খাওয়া—সব নিয়ম মেনে করতে হবে। ভাবছি সুবিধাজনক সময় বের করে দেশের বাইরে যাব। চেকআপ করাব।’
মোশাররফ করিমের সুস্থতা চেয়ে ভক্ত-শুভাকাঙ্ক্ষী সবার কাছে দোয়া চেয়েছেন স্ত্রী রেবেনা রেজা জুঁই। এদিকে অসুস্থতার কারণে আজ শনিবার ‘গোলাপি ঘুড়ি’ নাটকের শুটিংয়ে অংশ নিতে পারেননি মোশাররফ করিম। আগামী অনেক দিন কোনো শুটিং করতে পারবেন না তিনি।
