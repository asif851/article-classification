
আজ সকালে যাঁরা বাংলাদেশ চলচ্চিত্র উন্নয়ন করপোরেশনের (বিএফডিসি) সামনে দিয়ে গেছেন, তাঁরা নিশ্চয়ই খেয়াল করেছেন, নিরাপত্তাকর্মী, জটলা হয়ে থাকা উৎসুক মুখের পাশাপাশি সদর দরজার দুপাশে দাঁড়িয়ে আছে গেটের আদলে তৈরি অস্থায়ী দুটি তোরণ, যার মাধ্যমে অভ্যর্থনা জানানো হয়েছে জাতীয় চলচ্চিত্র দিবসের। সেটি পেরিয়ে সামনে এগোতেই চোখে পড়ে বাড়তি সাজসজ্জা। আলাদা করে চোখে পড়ে প্রবেশমুখের রাস্তাসহ এফডিসিজুড়ে বাংলাদেশের চলচ্চিত্রের শুরু থেকেই বর্তমান সময়ের আলোচিত এবং দর্শকপ্রিয় চলচ্চিত্রের পোস্টার দিয়ে বানানো ফেস্টুন। শুধু সাজসজ্জাতেই শেষ নয়, চলচ্চিত্র দিবস উপলক্ষে আয়োজন করা হয়েছিল স্থিরচিত্রের ও চলচ্চিত্রের বিভিন্ন সরঞ্জামের প্রদর্শনীর। ছিল লাল গালিচার ব্যবস্থা।

সকালে ঝরনা স্পটের সামনে বানানো মঞ্চে পায়রা উড়িয়ে দিবসটির উদ্বোধন করেছেন সংস্কৃতিমন্ত্রী আসাদুজ্জামান নূর, তথ্যমন্ত্রী হাসানুল হক ইনু, তথ্য মন্ত্রণালয়ের সচিব মরতুজা আহমেদ, বিএফডিসির ব্যবস্থাপনা পরিচালকতপন কুমার ঘোষ, জাতীয় চলচ্চিত্র দিবসের আহ্বায়ক ও অভিনেতা রাজ্জাক, সৈয়দ হাসান ইমামসহ অনেকেই। উদ্বোধন শেষে ছিল র‍্যালির আয়োজন। অতিথিসহ সেই র‍্যালিতে বাড়তি আকর্ষণ হিসেবে ছিল হাতি আর ঘোড়ার গাড়ি। এফডিসি থেকে বেরিয়ে র‍্যালিটি ঘুরে এসেছে সোনারগাঁও হোটেলের মোড় পর্যন্ত। দিনজুড়ে এত আয়োজন থাকলেও সেই আয়োজনে উপস্থিত ছিলেন না কোনো তারকা। তবে বেলা একটার দিকে এফডিসিতে আসেন অভিনেতা সাইমন সাদিক। তারকাদের অনুপস্থিতি নিয়ে কথাও হয়। আলোচনা চলে পরিচালক সমিতিসহ এফডিসির সবখানে। তখনো হাতি-ঘোড়া বাঁধা ছিল এফডিসির ক্যানটিনের সামনে।র‍্যালি শেষে ছিল সেমিনারের আয়োজন। মন্ত্রীসহ চলচ্চিত্র পরিচালক, প্রযোজক, কলাকুশলী এবং সাংবাদিকেরা অংশ নেন সেমিনারে।সেমিনারের পরে বিকেলে আয়োজন করার কথা সাংস্কৃতিক অনুষ্ঠানের। অনেকেই আশা করছেন সেই অনুষ্ঠানে অন্তত দেখা মিলবে সেই সব তারকার, দেশের চলচ্চিত্র যাঁদের ওপর ভর করে এগোবে।
