
হুমায়ূন আহমেদের দৃষ্টিতে তিনি ছিলেন হিমু। এ জন্যই টিভির পর্দায় হলুদ পাঞ্জাবি পরে খালি পায়ে ঢাকার পথে পথে তাঁকে ঘুরতে দেখা গিয়েছিল। সেই ‘হিমু’ অর্থাৎ ওয়াহিদ ইবনে রেজা এখন জয় করে চলেছেন একের পর এক মাইলফলক। সম্প্রতি তিনি যুক্ত হলেন হলিউডের জনপ্রিয় অ্যানিমেশন ছবি হোটেল ট্রানসিলভানিয়া-এর সিক্যুয়ালের নতুন কিস্তিতে। এই ছবির কারিগরি দলে তিনি কাজ করবেন অ্যাসোসিয়েট প্রোডাকশন ম্যানেজার হিসেবে।
হোটেল ট্রানসিলভানিয়া থ্রি ছবির পরিচালক গেন্ডি টারটাকোভস্কি। এ সিরিজে আগের দুই ছবি ছাড়াও এই নির্মাতা পরিচিত কার্টুন সিরিজ ডেক্সটার্স ল্যাবরেটরি, দ্য পাওয়ারপাফ গার্লস ও সামুরাই জ্যাক-এর নির্মাতা হিসেবে। এমনকি আয়রন ম্যান টু ছবির স্টোরি বোর্ড আর্টিস্টও ছিলেন তিনি। সেই পরিচালকের সঙ্গেই সরাসরি কাজ করতে যাচ্ছেন বাংলাদেশের ওয়াহিদ ইবনে রেজা। গত সোমবার রাতে সামাজিক যোগাযোগমাধ্যমে একটি পোস্ট দিয়ে রেজা এই খবরটি জানান। ছবিটি প্রযোজনা করছে সনি পিকচার্স অ্যানিমেশন। গতকাল মঙ্গলবার থেকে সনির হয়ে রেজা কাজ শুরু করেছেন।
এর আগে ওয়াহিদ ইবনে রেজা ভিজ্যুয়াল ইফেক্টস কো-অর্ডিনেটর হিসেবে কাজ করেছেন হলিউডের ব্যাটম্যান ভার্সেস সুপারম্যান: ডন অব জাস্টিস, ক্যাপ্টেন আমেরিকা: সিভিল ওয়ার, ডক্টর স্ট্রেঞ্জ, ফাস্ট অ্যান্ড ফিউরিয়াস সেভেনসহ আরও অনেক জনপ্রিয় হলিউডের ছবিতে। সনি পিকচার্সের হয়ে অ্যাসোসিয়েট প্রোডাকশন ম্যানেজার হিসেবে এটাই হবে তাঁর প্রথম ছবি।
 
