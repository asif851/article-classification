
অস্কার মনোনয়ন পাওয়া বলিউডের ছবি লগনের গল্প ব্রিটিশ ভারতের একটি নির্দিষ্ট সময়ের। ইংরেজের চাপিয়ে দেওয়া করের বোঝায় ক্লান্ত ছোট্ট এক জনপদের অধিবাসীদের এই গল্প তাঁদের ভিন্ন এক যুদ্ধজয়ের। এ ছবির গল্প ক্রিকেট নিয়েও। আর এ ছবিতে আমির খানের অসাধারণ অভিনয় নির্মাতা আশুতোষ গোয়ারিকরের ‘লগন’কে অন্য এক উচ্চতায় পৌঁছে দিয়েছিল। সম্প্রতি লগনের পরবর্তী ছবি নির্মাণের কথা উঠেছে। কিন্তু এ ছবিতে নাকি আমির খানই থাকছেন না। ‘লগন’ সিনেমার দ্বিতীয় ছবির (সিকুয়েল) জন্য আমির খান কাজ শুরু করেছেন— এমন খবরে এ অভিনেতার ঘনিষ্ঠ একটি সূত্র জানিয়েছে, আমির এই ছবিতে কাজ করছেন; এ খবর সত্যি নয়। এটা একটা ডাহা মিথ্যা কথা।অবশ্য এ বিষয়ে আমির খানের কোনো বক্তব্য এখনো পাওয়া যায়নি। এ মুহূর্তে আমির ব্যস্ত আছেন নির্মাতা নীতেশ তিওয়ারির ‘দঙ্গল’ ছবির কাজ নিয়ে। এ ছবিতে তিনি অভিনয় করছেন কুস্তিগির মহাবীর সিংয়ের ভূমিকায়। প্রসঙ্গত, এর আগেও ‘লগন’ নির্মাণের শুরুর দিকে আমির খান এ ছবিতে অভিনয় না করার সিদ্ধান্ত প্রায় চূড়ান্তই করে ফেলেছিলেন। সব মিলিয়ে ছয়বার ‘লগন’ ছবিটির চিত্রনাট্যে পরিবর্তন আনার পরও ‘মিস্টার পারফেকশনিস্ট’ আমির খানকে রাজিই করাতে পারছিলেন না নির্মাতা আশুতোষ গোয়ারিকর। শেষপর্যন্ত সাত বারের বার এ ছবির কাহিনিতে পরিবর্তন আনার পরে সন্তুষ্ট ও ছবিতে অভিনয় করতে রাজি হয়েছিলেন আমির খান। আর এর পরের কাহিনি কমবেশি সবারই জানা। আশুতোষ গোয়ারিকর পরিচালিত ‘লগন’ ছবিটি একপর্যায়ে অস্কারের মনোনয়ন পর্যন্ত পেয়েছিল। আরেকটি বিষয় হচ্ছে— ‘লগন’ ছবির গল্প আমির খান শেষে এতই পছন্দ করে ফেলেছিলেন যে, এ ছবির প্রযোজনার দায়িত্বটিও নিজের কাঁধেই তুলে নিয়েছিলেন তিনি। 
এবারও ‘লগন’ ছবির সিকুয়েল, এবারও আমির বিষয়ক জটিলতা। দেখা যাক, শেষপর্যন্ত কী হয়!
