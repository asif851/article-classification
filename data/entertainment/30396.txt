
দুই বছর আগে মুক্তি পায় রোমান্টিক ধাঁচের ছবি ‘দম লাগা কে হ্যায়সা’। অমনি ছবির অভিনেত্রী ভূমি পেড়নেকরের কাছে একের পর এক বিয়ের প্রস্তাব হাজির। সেখানে তিনি সদ্য বিয়ে করা এক স্ত্রীর চরিত্রে অভিনয় করেন। পরিবার ভালোও লাগে তাঁর। কিন্তু বিয়ে? বিয়েটা ঠিক করবেন কি না, এখনো নিশ্চিত নন।
ভূমি বলেন, ‘আমি মাত্র সিনেমায় অভিনয় শুরু করেছি। বয়সে এখনো তরুণ। ভবিষ্যতে একটি পরিবার চাই। কিন্তু আমি জানি না, তাঁর সঙ্গে বিয়ের কোনো সম্পর্ক থাকবে কি না।’ভূমির সংসারে কি ছেলে-মেয়ে থাকবে? হেসে এ অভিনয়শিল্পী উত্তর দিলেন, ‘আপাতত নয়। ১০ বছরের মধ্যে এমন ঘটনা ঘটছে না।’ এই মুহূর্তে ভূমি ব্যস্ত তাঁর নতুন ছবি ‘শুভ মঙ্গল সাবধান’ নিয়ে। সেখানে তাঁর বিপরীতে দেখা যাবে আয়ুষ্মান খুরানাকে। এ ছাড়া তিনি অভিনয় করেন অক্ষয় কুমারের সঙ্গে ‘টয়লেট: এক প্রেম কথা’ ছবিতে। খুব শিগগিরই ছবিটি মুক্তি পাবে।ইতিমধ্যে ভূমির ঝুলিতে কয়েকটি ভালো পাণ্ডুলিপিও জমা হয়েছে। তিনি বলেন, ‘আমি মনোযোগের সঙ্গে কয়েকটি পাণ্ডুলিপি পড়ছি। আমি ভাগ্যবান যে আমার কাছে চমৎকার সব পাণ্ডুলিপি পাঠানো হয়।’ হিন্দুস্তান টাইমস
