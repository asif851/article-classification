
‘তোর ইশারাতে, মন হারাতে, ছুটে যায়’, ১৩ আগস্ট আশিকী ছবির গানটির ভিডিও এসেছে ইউটিউবে। প্রথম চার দিনে গানটির দর্শক ছিল দুই লাখ! এরই মধ্যে পেরিয়ে গেছে ১৩ দিন। ইউটিউব চ্যানেল থেকে জানা গেছে, গানটির ভিডিও দুটি প্রতিষ্ঠান থেকে দেওয়া হয়েছে। মঙ্গলবার দুপুর পর্যন্ত ছবিটির বাংলাদেশের প্রযোজনা প্রতিষ্ঠান জাজ মাল্টিমিডিয়ার গানের দর্শক ছিল ১ লাখ ৭২ হাজার ৬৭৩ আর ভারতের এসকে মুভিজের দেওয়া গানের দর্শক ২ লাখ ৯৩ হাজার ১০১।আশিকী ছবিতে অভিনয় করেছেন বাংলাদেশের নুসরাত ফারিয়া আর ভারতের পশ্চিমবঙ্গের অঙ্কুশ। ছবির কাজ শেষ করে ২৩ আগস্ট দেশে ফিরেছেন নুসরাত ফারিয়া। পরদিন দুপুরে কথা হলো তাঁর সঙ্গে। রাজধানীর হাতিরঝিলে ছবি তোলার ফাঁকে ফাঁকে।: প্রথম ছবি। কেমন লাগছে?: দারুণ!: ‘তোর ইশারাতে, মন হারাতে, ছুটে যায়’ গানটির শুটিং কোথায় করেছেন?: ওয়েলসে। আমরা দুদিন কাজ করেছি। গানটির কোরিওগ্রাফি করেছেন আদিল শেখ। তিনি বজরঙ্গি ভাইজান ছবির গানের কোরিওগ্রাফি করেছেন। তিনি আমাদের এমনভাবে প্রশিক্ষণ দিয়েছেন আর এত দ্রুত কাজ করেছেন, মনেই হয়নি, কোথা দিয়ে দুই দিন চলে গেছে। পরে যখন পুরো গানটি তৈরি হয়েছে, দেখে সবাই মুগ্ধ। এখন দেখছি, দর্শকও পছন্দ করছেন।: ছবির গান। আপনি প্রথম অভিনয় করেছেন। ইউটিউব চ্যানেলে দেওয়ার আগে কেমন অনুভূতি হয়েছিল?: আমার তো মনে হয়েছে এসএসসি পরীক্ষার রেজাল্ট বের হবে। প্রথম ছবির গান। আমি নতুন। সবকিছু মিলিয়ে চ্যালেঞ্জ ছিল। পরে যখন দেখলাম, চার দিনে দুই লাখ দর্শক গানটি দেখেছেন, তখন দারুণ আনন্দ হয়েছে!নুসরাত ফারিয়া আশিকী ছবির শুটিং করেছেন টানা ৩১ দিন। ছবির শুটিং হয়েছে স্কটল্যান্ড, লন্ডন, কার্ডিফ, ওয়েলস আর ক্রলিতে। এরপর দেশে ফিরেছেন। কয়েক দিন পর আবার যান। এবার ভারতের কলকাতায়। এখানে ছবির ডাবিং করেন আর অংশ নেন ছবির প্রচারণায়।কে এই নুসরাত ফারিয়া? শুরু থেকেই এমন প্রশ্ন ছিল কলকাতার প্রচারমাধ্যমগুলোতে। কিন্তু চিত্রটা পাল্টে যায় ‘তোর ইশারাতে, মন হারাতে, ছুটে যায়’ গানের ভিডিও দেখার পর। ছবির ট্রেলারও এখানে ইতিবাচক ভূমিকা রেখেছে।নুসরাত ফারিয়া বলেন, ‘শুরুতে কলকাতায় আমাকে কেউ গ্রহণ করতে পারেনি। কিন্তু হঠাৎ জাদুর মতো সব পাল্টে যায়। একের পর এক টিভি চ্যানেল, এফএম রেডিও আর পত্রিকায় সাক্ষাৎকার দিতে দিতে একসময় আমি যেন কোথায় হারিয়ে যাই।’এখনো মুক্তি পায়নি আশিকী। কিন্তু এরই মধ্যে কলকাতা থেকে একাধিক ছবিতে অভিনয়ের প্রস্তাব পেয়েছেন এই ছবির নায়িকা। কিন্তু এখনই এ ব্যাপারে এর বেশি কিছু বলতে চাননি। এদিকে ঢাকায় ফিরেই নতুন একটি ছবিতে কাজের আলাপ চূড়ান্ত করেছেন। ছবির নাম পুলিশগিরি। এ ছবিতে নুসরাত ফারিয়া অভিনয় করবেন আরিফিন শুভর সঙ্গে। ছবিটি পরিচালনা করবেন সৈকত নাসির।ছবিতে নায়িকা হওয়ার জন্য অনেক আগে থেকেই প্রস্তুতি নিচ্ছেন নুসরাত ফারিয়া। মুটিয়ে যাওয়ার ভয়ে সাড়ে তিন বছর ভাত খাননি। নিয়মিত ব্যায়াম করছেন। বললেন, ‘টানা ১৮ থেকে ২০ ঘণ্টা শুটিং করেও এতটুকু ক্লান্ত হইনি। আমি কিন্তু স্বাস্থ্য-সচেতন।’চলচ্চিত্রের নায়িকা নুসরাত ফারিয়া একেবারে নতুন। কিন্তু বাংলাদেশের দর্শকদের কাছে তিনি খুব পরিচিত। নিজের কাজের ব্যাপারে সব সময়ই তিনি ছিলেন সচেতন। তাই কখন কী কাজ করেছেন, সব বলে দিতে পারেন এক নিমেষেই। এই যেমন নিজের কাজের সংখ্যা জানালেন এভাবে, ‘তিন বছরে আমি টিভির লাইভ অনুষ্ঠান করেছি ৩৬০টি আর টিভিতে আগে ধারন করা এবং টিভির বাইরে প্রায় হাজার দুয়েক অনুষ্ঠান উপস্থাপনা করেছি।’আবার কবে উপস্থাপনা করবেন? বললেন, ‘না না, এখন আর উপস্থাপনা করার ইচ্ছে নেই।’অনেকক্ষণ থেকেই একটা প্রশ্ন করার খুব আগ্রহ হচ্ছে। নুসরাত ফারিয়া নায়িকা হলেন কীভাবে? এবার তাঁর চোখে-মুখে হাসির ঝিলিক। বললেন, ‘এ বছর জানুয়ারি মাসে কাতারে চ্যানেল আইয়ের একটি অনুষ্ঠান করতে গিয়েছিলাম। সেখানে মঞ্চে আমি আর আরিফিন শুভ একটি গানের সঙ্গে অভিনয় করেছি। তা দেখে জাজ মাল্টিমিডিয়ার প্রধান নির্বাহী কর্মকর্তা আবদুল আজিজ আমাকে ছবিতে অভিনয়ের প্রস্তাব দেন। সেই থেকে শুরু।’পড়াশোনায় বরাবরই ভালো ফলাফল করেছেন নুসরাত ফারিয়া। এবার পড়াশোনার কী হবে? ছন্দপতন? তিনি বললেন, ‘আমি এআইইউবিতে বিবিএ সপ্তম সেমিস্টারে পড়ছি। ছবির শুটিংয়ের কারণে আট মাস পড়াশোনা থেকে দূরে ছিলাম। এখন আবার শুরু করছি।’ছবি তোলা শেষ। নুসরাত ফারিয়াও ব্যস্ত। অনেক দিন পর দেশে ফিরেছেন। অনেক কাজ জমা হয়ে আছে।সবশেষে বললেন, ‘নিজেকে আমি পুরোপুরি একটি প্যাকেজ হিসেবে উপস্থাপন করছি। যে ভালো কথা বলবে, ভালো নাচবে, ভালো গান করবে, ভালো মডেলিং করবে। শোবিজে সব ক্ষেত্রে সমানভাবে কাজ করব। আজ হয়তো অনেকেই আমার এই কথাগুলো অতিরিক্ত মনে করবেন। কিন্তু আমি অপেক্ষা করছি আশিকী ছবি মুক্তির জন্য। আমি বিশ্বাস করি, এরপর সবাই আমার সঙ্গে এই কথাগুলোর মিল খুঁজে পাবেন।’
