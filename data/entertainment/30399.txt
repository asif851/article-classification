
বলিউডের প্রেমিক জুটি দীপিকা পাড়ুকোন ও রণবীর সিংয়ের কাছে আসার পেছনে নির্মাতা সঞ্জয় লীলা বানসালির অনেক অবদান। ‘গলিয়োঁ কি রাসলীলা রাম লীলা’, ‘বাজিরাও মাস্তানি’, ‘পদ্মাবতী’—বানসালি পরপর তিনটি ছবিতে এই দুই শিল্পীকে জুটি করেছেন। একসঙ্গে কাজ করতে গিয়ে দীপিকা আর রণবীর দুজনের আরও বেশি কাছে আসতে পেরেছেন, এতে কোনো সন্দেহ নেই। কিন্তু এখন তো মনে হচ্ছে কাহিনি উল্টো দিকে এগোচ্ছে। বানসালির ছবির কারণেই দুজনের মধ্যে সৃষ্টি হচ্ছে দূরত্বের।
সম্প্রতি মুম্বাইয়ে ‘পদ্মাবতী’র ত্রিমাত্রিক ট্রেলার উদ্বোধনীর অনুষ্ঠান আয়োজন করা হয়। সেখানে উপস্থিত থাকার কথা ছিল শুধু পরিচালক ও প্রযোজকের। ছবির তিন শিল্পী দীপিকা পাড়ুকোন, রণবীর সিং ও শহীদ কাপুর—কারও সেখানে হাজির হওয়ার কথা না। কিন্তু শেষ মুহূর্তে দেখা গেল অনুষ্ঠানে দিপীকাও এসেছেন। তাঁকে দেখে গণমাধ্যমকর্মীসহ সবাই অবাক হন। তবে ‘পদ্মাবতী’ ছবির এই তারকাকে কাছে পেয়ে তো আর তাঁরা কোনো প্রশ্ন না করেই ছেড়ে দেবেন? তাঁদের অনুরোধে সেখানে দীপিকা একটি সংক্ষিপ্ত সংবাদ সম্মেলনে অংশ নেন।
অনেকেই সেদিন দীপিকাকে দেখে ভেবেছিলেন, রণবীর বা শহিদকেও বুঝি পাওয়া যাবে। কিন্তু তাঁরা এই অনুষ্ঠানের অতিথি তালিকায় ছিলেন না বলে জানায় একটি সূত্র। বিষয়টা নিয়ে শহীদের খুব বেশি মাথাব্যথা না থাকলেও রণবীর মনে হয় কিছুটা খেপেছেন। টুইটারে এই ক্ষোভ ছেড়েছেন নায়ক। তবে সরাসরি কোনো কথা তিনি লেখেননি। মনের কথা ঘুরিয়ে-পেঁচিয়ে লিখে একটি টুইট করেছেন রণবীর। সেখানে তিনি বলেন, ‘একবার ভেবেছিলাম একটা ছবি পোস্ট করব। এরপর চিন্তা করলাম না থাক, আমি তো এত বিখ্যাত হতে চাই না।’ পরে আরেকটি টুইটে এই অভিনেতা কটাক্ষ করে লেখেন, ‘বাহ! কী সৌভাগ্য আমার। এই প্রথম নিজেকে থ্রিডিতে দেখতে পাব।’ এসব কথা বলে তিনি প্রেমিকা দীপিকার ওপর রাগ ছেড়েছেন, এটি স্পষ্ট। তা ছাড়া কিছুদিন আগে ‘পদ্মাবতী’ ছবিতে দীপিকা দুই নায়কের থেকে বেশি পারিশ্রমিক নিয়েছেন বলেও একটা খবর চাউর হয়। এতেও হয়তো অপমানবোধ করেছেন রণবীর। সিনেমায় যে দীপিকাই প্রধান চরিত্র, সেটি তো আর অস্বীকার করা যাবে না।
যদিও মুম্বাইয়ের সেই ট্রেলার উদ্বোধনী অনুষ্ঠানের একটি সূত্র জানিয়েছে, বিষয়টা মোটেও এমন নয়। ‘পদ্মাবতী’ সিনেমার কিছু অংশের কাজ এখনো বাকি আছে। রণবীর ও শহীদ সেখানেই ব্যস্ত ছিলেন। দীপিকা আগে কাজ শেষ করতে পেরেছেন বলে অনুষ্ঠানে আসতে পেরেছেন। কোনটা সত্যি আর কোনটা মিথ্যা, সেটা তাঁরাই ভালো জানেন। তবে দীপিকা-রণবীরের বহুল আকাঙ্ক্ষিত ছবি ‘পদ্মাবতী’ মুক্তির আগেই যদি দুজনের সম্পর্কে দূরত্ব সৃষ্টি হয়, তাহলে তাঁদের ভক্তরা খুব কষ্ট পাবেন নিশ্চিত। ইন্ডিয়া টুডে।
