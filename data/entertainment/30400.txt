
আজ রোববার শিল্পকলা একাডেমির সেমিনার কক্ষে দেখানো হবে অস্কারজয়ী চলচ্চিত্র ‘স্পটলাইট’। সন্ধ্যা ছয়টায় ‘ডিজিটাল চলচ্চিত্র নির্মাণ কর্মশালা ২০১৬’-এর উদ্বোধনীতে আলোচনা অনুষ্ঠান শেষে ছবিটি দেখানো হবে।বাংলাদেশ শিল্পকলা একাডেমি ও ম্যুভিয়ানা ফিল্ম সোসাইটি আয়োজিত কর্মশালার উদ্বোধনী অনুষ্ঠানে প্রধান অতিথি থাকবেন চলচ্চিত্রগ্রাহক ও আলোকচিত্রশিল্পী আনোয়ার হোসেন। বিশেষ অতিথি থাকবেন বাংলাদেশ চলচ্চিত্র ও টেলিভিশন ইনস্টিটিউটের প্রধান নির্বাহী মোহাম্মদ জাহাঙ্গীর হোসেন। আলোচনা করবেন প্রামাণ্য চলচ্চিত্র নির্মাতা সৈয়দ সাইফুল ওয়াদুদ এবং চলচ্চিত্র গবেষক ও সমালোচক অধ্যাপক ফাহমিদুল হক। অনুষ্ঠানের শুরুতে আলোচনা করবেন ম্যুভিয়ানা ফিল্ম সোসাইটির সভাপতি ও কর্মশালা পরিচালক বেলায়াত হোসেন। সভাপতি থাকবেন বাংলাদেশ শিল্পকলা একাডেমির মহাপরিচালক লিয়াকত আলী।ম্যুভিয়ানা ফিল্ম সোসাইটির সভাপতি বেলায়াত হোসেন বলেন, ‘ডিজিটাল চলচ্চিত্র নির্মাণ কর্মশালা’ গত ২০১২ সাল থেকে প্রায় প্রতিবছর আয়োজিত হচ্ছে। ছয় মাস মেয়াদী এই কর্মশালায় স্বাধীনধারায় চলচ্চিত্র নির্মাণে উত্সাহী তরুণদের চলচ্চিত্র নির্মাণের তত্ত্বীয় ও কারিগরি প্রশিক্ষণ দেওয়া হয়।
