
‘সুন্দরী’দের নিয়ে বেশ কিছু নাটক হয়েছে দেশে। মহুয়া সুন্দরী, ভানু সুন্দরীর কথা অনেকেরই জানা। সেসব নাটক নিয়ে ঢাকায় শুরু হচ্ছে ছয় দিনের উৎসব ‘সুন্দরী নাট্যমেলা’। ২ থেকে ৭ ডিসেম্বর এ উৎসবে মঞ্চস্থ হবে ছয়টি নাটক, যেগুলোর প্রতিটিরই মূল চরিত্র নারী। দলের বর্ষপূর্তি উপলক্ষে উৎসবটির আয়োজন করেছে ‘নাট্যতীর্থ’।শুক্রবার উদ্বোধনী সন্ধ্যায় থাকবে ঢাকার মহাকাল নাট্য সম্প্রদায়ের শিবানী সুন্দরী, শনিবার কিশোরগঞ্জের বঙ্গলোকের রূপচান সুন্দরী, রোববার ঢাকা নাট্যতীর্থের কমলা সুন্দরী, সোমবার কিশোরগঞ্জের একতা নাট্যগোষ্ঠীর মহুয়া সুন্দরী, মঙ্গলবার ঢাকার থিয়েটার আর্ট ইউনিটের আমিনা সুন্দরী ও উৎসবের শেষ দিন বুধবার সন্ধ্যায় ময়মনসিংহ অন্বেষা থিয়েটারের ভানু সুন্দরী মঞ্চস্থ হবে। প্রতিদিন সন্ধ্যা সাতটা থেকে শিল্পকলা একাডেমির জাতীয় নাট্যশালার মূল মিলনায়তনে দেখানো হবে নাটকগুলো। কাল উদ্বোধনী অনুষ্ঠানে প্রধান অতিথি থাকবেন কথাসাহিত্যিক সেলিনা হোসেন ও বিশেষ অতিথি কবি রুবি রহমান। উদ্বোধন করবেন নাট্যজন ফেরদৌসী মজুমদার। ভিন্ন ভিন্ন দিনে অতিথি হিসেবে থাকবেন শিমূল ইউসুফ, সারা যাকের, লাকী ইনাম, কৃষ্টি হেফাজ ও নূনা আফরোজ।উৎসব উপলক্ষে শনিবার বিকেল চারটায় জাতীয় নাট্যশালার সেমিনার কক্ষে রয়েছে একটি সেমিনার। তাতে ‘বাংলাদেশের নাটকে নারীর ভূমিকা ও ভবিষ্যৎ’-এর ওপর মূল প্রবন্ধ পড়বেন মাহফুজা হিলালী। সভাপতিত্ব করবেন নাট্যজন লিয়াকত আলী। উৎসব চলাকালে প্রতিদিন একজন নাট্যবন্ধুকে সম্মাননা জানানো হবে। ২০০৪ সালের ১ ডিসেম্বর একঝাঁক তরুণ শুরু করেন নাটকের দল নাট্যতীর্থ।
