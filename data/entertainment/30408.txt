
ঈদে সালমান খানের ছবি মানেই বিশাল ব্যাপার। ‘ওয়ান্টেড’, বজরঙ্গি ভাইজান’, ‘সুলতান’ হলো তাঁর প্রমাণ। বড় বাজেটের এই ছবিগুলোর লাভের অঙ্কও ছিল বড়। কিন্তু ঈদে সালমানের ছবি মুক্তি দিলেই তা বক্স অফিসের বাজিমাত করবে—এই সূত্র এবার আর খাটলো না। বলিউডের এবারের ঈদের ছবি ‘টিউবলাইট’ ঠিকমতো জ্বলে উঠতে পারেনি। কবির খান পরিচালিত এই ছবি মুক্তির এক সপ্তাহ পর টেনেটুনে ১০০ কোটি রুপির ক্লাবে ঢুকতে পেরেছে; যেখানে সালমানের আগের ছবিগুলো মাত্র তিন দিনেই ১০০ কোটি রুপি আয় করতে সক্ষম হয়। এদিকে পরিবেশকেরা পুরোনো সূত্র মেনে কোটি কোটি টাকা দিয়ে ‘টিউবলাইট’ কিনেছেন। তাঁদের পকেট এখন শূন্য। খবর পাওয়া গেছে, ‘ভাইজান’ সালমান তাঁদের সবাইকে ৫৫ কোটি রুপি ক্ষতিপূরণ দেবেন।
মুক্তির প্রথম দিনে সালমানের ‘এক থা টাইগার’ (২০১২) আয় করছিল ৩২ কোটি ৯৩ লাখ রুপি, ‘কিক’ (২০১৪) ২৬ কোটি ২৪ লাখ রুপি, ‘বজরঙ্গি ভাইজান’ (২০১৫) ২৭ কোটি ২৫ লাখ, ‘সুলতান’ (২০১৬) ৩৬ কোটি ৫৪ লাখ রুপি। আর মুক্তির প্রথম দিন ‘টিউবলাইট’ আয় করেছে মাত্র ২১ কোটি ১৫ লাখ রুপি, যেখানে একই সপ্তাহে মুক্তি পাওয়া দক্ষিণ ভারতীয় নায়ক আল্লু অর্জুনের ছবি ‘দুভভাড়া’র আয় ছিল সালমানের চেয়ে বেশি (২৪ কোটি রুপি)।
এখন প্রশ্ন উঠতে পারে, ‘টিউবলাইট’-এর ব্যর্থতার ভার শুধুই কি সালমানের? এটা ঠিক, ছবির ব্যবসা খারাপ হওয়ার পেছনে সালমানের ভূমিকা বলতে গেলে খুবই কম। কিন্তু পরিবেশকেরা তো সালমানের ছবি বলেই এর পেছনে বিপুল পরিমাণ টাকা ব্যয় করেছিলেন। খবর অনুযায়ী, পরিবেশকেরা দল বেঁধে সালমান খান ও তাঁর বাবা সেলিম খানের সঙ্গে বিষয়টি নিয়ে আলাপ করতে গিয়েছিলেন। তাঁদের ক্ষতি পুষিয়ে দেওয়ার জন্য সালমান ৫০-৫৫ কোটি রুপি দেওয়ার আশ্বাস দিয়েছেন বলেও জানা গেছে। ছবির পরিবেশকদের দুঃখ নাহয় এবার ঘুচল, কিন্তু সালমানের দুঃখ কে ঘোচাবে? এটি হলিউডের ‘লিটল বয়’-এর অফিসিয়াল রিমেক। এখানে আরও অভিনয় করেছেন সালমানের ভাই সোহেল খান, চীনা অভিনেত্রী ঝু ঝু ও শিশুশিল্পী মাতিন রে তাংগু। সূত্র: বলিউড বাবল
