
তিন দশকেরও বেশ সময় ধরে বলিউডে আধিপত্য প্রবীণ এবং জনপ্রিয় অভিনেতা অনিল কাপুরের। সম্প্রতি কমেডি ছবি ‘মুবারকার’ ট্রেলার প্রকাশ অনুষ্ঠানের সময় এই অভিনেতা জানালেন, বলিউডে কীভাবে টিকে থাকতে হয়।
অনিল কাপুর বললেন, ‘আমি ৩৮ বছর ধরে এবং এখনো একইভাবে এই ইন্ডাস্ট্রিতে কাজ করে চলেছি। এখান থেকে অনেক কিছু পেয়েছিও। আর আমি মনে করি দীর্ঘ এতগুলো বছর ধরে একইভাবে দাপটের সঙ্গে কাজ করা একদমই সহজ কথা নয়। তাই আমার ধারণা, আমি নিশ্চয় সঠিক সিদ্ধান্ত নিয়ে এসেছি তাই ৩৮ বছরেরও বেশি সময় বলিউডের মাটিতে নিজের জায়গা একইভাবে ধরে রাখতে পেরেছি। তবে এই সফরটা মোটেও সহজ ছিল না।’
বলিউড সুপারস্টার এই প্রজন্মের অভিনেতাদের পরামর্শ দেন কীভাবে তাঁরা এই সাম্রাজ্যে আধিপত্য বিস্তার করবেন। শুধু তাই নয়, এই আধিপত্যের ধারা কীভাবে অব্যাহত রাখবে তাও তিনি জানান। অনিল কাপুর তরুণ অভিনেতাদের উদ্দেশে বলেন, ‘বলিউডে লম্বা ইনিংস খেলতে চাইলে পারিবারিক বিনোদনমূলক চলচ্চিত্র করো। এমন ছবি করো যেখানে হাসি, আবেগ এবং নাটকের সংমিশ্রণ আছে। ছবিটির মধ্যে যেন ভরপুর বিনোদন থাকে এবং কোনো বার্তা থাকে। আমার আসন্ন ছবি ‘মুবারকাও’ পারিবারিক বিনোদমূলক। এই ছবিটিতেও সব মসলা মজুত আছে।’
অ্যানিস বাজমী পরিচালিত ছবি মুবারকাতে চাচা-ভাতিজা অনিল-অর্জুন কাপুরকে একসঙ্গে প্রথম রুপালি পর্দায় দেখা যাবে। এই দুই তারকা ছাড়া বাজমীর পরিচালিত ছবিতে দেখা যাবে আথিয়া শেঠঠি এবং ইলেনা ডিক্রুজকে। চাচা-ভাতিজার এই ছবিটি মুক্তি পাবে ২৮ জুলাই। এর আগে বাজমী পরিচালিত ছবি ‘নো এন্ট্রি’, ‘ওয়েলকাম’ এবং ‘ওয়েলকাম ব্যাক’ চলচ্চিত্রে অভিনয় করেছেন অনিল। আবার দীর্ঘ সময় পর তাঁকে দেখা যাবে ‘বাজমীর’ ছবিতে। এর আগে এই পরিচালক-নায়কের জুটি যে চূড়ান্ত সফল তা বলার অপেক্ষা রাখে না। তাই আবার একটা সফল ছবির প্রতীক্ষায় থাকবে হিন্দি চলচ্চিত্রপ্রেমীরা।
