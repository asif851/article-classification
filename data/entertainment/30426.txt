
দেশের বিভিন্ন বিশ্ববিদ্যালয়ে সংগীত নিয়ে অনেকবার কথা বলেছেন চিরকুট ব্যান্ডের অন্যতম সদস্য শারমীন সুলতানা সুমী। সর্বশেষ কথা বলেন ঢাকা বিশ্ববিদ্যালয়ে। এবার তিনি শ্রীলঙ্কার পেরাডেনিয়া বিশ্ববিদ্যালয়ে বক্তৃতা দেওয়ার জন্য আমন্ত্রিত হয়েছেন। আগামীকাল সোমবার স্থানীয় সময় সকাল ১০টায় বিশ্ববিদ্যালয় ক্যাম্পাসে তিনি কথা বলবেন। তাঁর আলোচনার বিষয় চিরকুট, চাকরি আর সংগীতকে কীভাবে সামলান, তা নিয়ে। দেশের বাইরের বিশ্ববিদ্যালয়ে দেশের গান ও নিজেদের ব্যান্ড নিয়ে কথা বলার সুযোগ পেয়ে সুমী খুবই খুশি।
চিরকুট ব্যান্ডের পাশাপাশি সুমী একটি বেসরকারি প্রতিষ্ঠানে কর্মরত আছেন। গান আর চাকরি—দুই কাজকে সামলে নিয়ে আজ সমানতালে এগিয়ে চলার চেষ্টা করছেন এই শিল্পী। আজ রোববার সকালে প্রথম আলোর সঙ্গে আলাপে শ্রীলঙ্কা থেকে সুমী বলেন, ‘নিঃসন্দেহে দেশের বাইরের বিশ্ববিদ্যালয়ে অতিথি হয়ে কিছু বলতে পারা অনেক আনন্দের। আমি ঘণ্টা খানেক কথা বলব। চাকরি ও সংগীত—দুটো একসঙ্গে কীভাবে সামলাই। দুটো কাজ একসঙ্গে চালিয়ে যাওয়া কঠিন, তারপরও করছি। এই দুটো কীভাবে সমন্বয় করে চলছি, তা নিয়ে কথা বলব।’
সুমী আরও বললেন, ‘দেশের বাইরে নিজের দেশের সংগীত নিয়ে কথা বলতে পারা ভীষণ আনন্দের। আমাদের গানের শক্তি সম্পর্কে সেখানে শিক্ষার্থীদের জানাতে পারব। আমাদের ব্যান্ড চিরকুট দেশের বাইরেও কাজ করেছে। আমাদের গানের চাহিদা সেখানে শ্রোতাদের মাঝে আছে। এ কারণেই এমনটা হয়েছে।’
এদিকে ১৬ নভেম্বর শ্রীলঙ্কার জাতীয় বেতার চ্যানেল শ্রীলঙ্কা ব্রডকাস্টিং করপোরেশনে প্রায় দেড় ঘণ্টার একটি অনুষ্ঠানে অংশ নেন সুমী। ‘রাইজ অ্যান্ড শাইন’ নামের অনুষ্ঠানে তিনি কথা বলেন বাংলাদেশের সংগীত, চিরকুট এবং পেশাগত জীবন নিয়ে। সুমী বলেন, ‘শ্রীলঙ্কায় এসে তাদের জাতীয় চ্যানেলে অংশ নিয়েছি। একজন বাংলাদেশি হিসেবে এটা আমার জন্য অনেক গর্বের। সময়টা খুব উপভোগ করেছি।’
২১ নভেম্বর ঢাকায় ফিরবেন সুমী।
