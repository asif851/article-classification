
আজ রাত আটটায় এটিএন বাংলায় প্রচারিত হচ্ছে ধারাবাহিক নাটক সিনেমা হল–এর প্রথম পর্ব। কচি খন্দকারের রচনা ও পরিচালনায় এতে অভিনয় করছেন মডেল ও অভিনয়শিল্পী মুমতাহিনা টয়া। কিছুদিন আগে নিজের একটি ইউটিউব চ্যানেল চালু করেছেন তিনি। এসব বিষয় নিয়ে কথা হলো তাঁর সঙ্গে।‘সিনেমা হল’–এর শুটিং কেমন হলো?এক কথায় দারুণ। নাটকটিতে আমি সিনেমার নায়িকা। মোশাররফ ভাইয়ের সঙ্গে অভিনয় করি। এটা আমার জন্য মজার এক অভিজ্ঞতা। চিত্রনাট্য যতটুকু হাতে পেয়েছি, তাতে আমার বেশির ভাগ কাজ মোশাররফ ভাইয়ের সঙ্গেই।মোশাররফ করিমের সঙ্গে আগে অভিনয় করেননি?অনেক আগে একবার করেছিলাম। আমার অভিনয়জীবনের শুরুর দিকের কথা। ওই সময় আমাকে মোশাররফ ভাই অনেক সহযোগিতা করেছেন। আমাকে প্রতিটি সংলাপের ডেলিভারি, অ্যাকশন বুঝিয়ে দিয়েছিলেন। এখন তো এ জন্যই একটু-আধটু পারি।তাহলে তো বেশ মজা করেই এর শুটিং করেছেন?তা আর বলতে। কচি ভাই (কচি খন্দকার) খুবই মজার মানুষ। চিত্রনাট্যও দারুণ। নাটকের মাঝে আমাকে আর মোশাররফ ভাইকে একটু নাচতে হয়েছে। সেটা করতে গিয়ে কি যে হুলুস্থুল লেগে গিয়েছিল।‘লোকাল বাস’ গানের পর আরও কয়েকটি মিউজিক ভিডিওতে নাচলেন। সিনেমার প্রস্তাব পাননি?এফডিসিতে দুটি গানের ভিডিওতে কাজ করলাম। একটি বেলাল খান ও পূজার গান, অন্যটি কাজী শুভর। মজার ব্যাপার হলো, ওই শুটিং করার সময়ই দুজন পরিচালক আমাকে সিনেমার অফার দিয়েছেন। পরে আরও তিনজন ফোন করে কথা বলেছেন। কাউকে ‘হ্যাঁ’ বলিনি। বলেছি গল্প দেখে বুঝে করব।তাহলে তো ভবিষ্যতে সিনেমার নায়িকা হিসেবে দেখা যাচ্ছে আপনাকে?এখনই বলতে পারছি না। সিনেমার মতো সিনেমা হলে হয়তো দেখা যাবে। না হলে না।কিছুদিন আগে আপনি একটি ইউটিউব চ্যানেল খুলেছেন। কী ধরনের ভিডিও দিচ্ছেন সেখানে?আমি আর সাফা কবির মিলে ইউটিউব চ্যানেলটি চালাচ্ছি। আমাদের চ্যানেলে ২০ হাজার সাবস্ক্রাইবার হয়েছে। ভিউও বাড়ছে অনেক। আমরা চেষ্টা করছি নতুন নতুন ভিডিও পোস্ট করতে। আমরা যেটা খেয়াল রাখি সেটা হলো, এই যে অনলাইনে সবাই নানা কিছু শেখানোর চেষ্টা করে, তার বিপরীতে থেকে নতুন কিছু করার, ভালো কিছু করার।সাক্ষাৎকার: হাবিবুল্লাহ সিদ্দিক
