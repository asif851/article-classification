
প্রথমবারের মতো বাবা হয়েছেন হলিউড তারকা জর্জ ক্লুনি। আজ বুধবার সকালে যমজ সন্তানের জন্ম দিয়েছেন তাঁর স্ত্রী আমাল ক্লুনি। ক্লুনি দম্পতি যেহেতু প্রথমবার মা-বাবা হয়েছেন, তাই তাঁদের অভিজ্ঞ বন্ধুরা তো সন্তান লালন-পালন সম্পর্কে একটু-আধটু পরামর্শ দিতেই পারেন। কিন্তু আরেক হলিউড তারকা ও ক্লুনি দম্পতির কাছের বন্ধু সালমা হায়েক বললেন ভিন্ন কথা। তিনি মনে করেন, প্রথমবার মা-বাবা হয়েছেন বলেও ক্লুনি দম্পতিকে পরামর্শ দেওয়ার কোনো প্রয়োজন নেই। কিন্তু কেন তিনি এমন কথা ভাবছেন?
গতকাল সালমা হায়েক তাঁর নতুন ছবি ‘বিটরিজ অ্যাট ডিনার’-এর প্রিমিয়ার শোতে উপস্থিত হয়ে সাংবাদিকদের প্রশ্নের জবাবে এ কথা বলেন। তিনি বলেন, ‘তাঁদের প্রতি আমার কোনো পরামর্শ নেই। কারণ, তাঁর (জর্জ ক্লুনি) স্ত্রী আমার মতো একজন লেবানিজ এবং আমি তাঁর শাশুড়ি ও শ্যালিকাকেও চিনি। আর আমি জানি, তাঁদের চেয়ে ভালো হাতে এই শিশুরা পড়তে পারে না।’ সালমা হায়েকের নিজেরও আছে এক কন্যাসন্তান।উল্লেখ্য, ১৯৯৬ সালে জর্জ ক্লুনির ও সালমা হায়েকের থ্রিলার ছবি ‘ফ্রম ডাস্ক টিল ডন’ বক্স অফিস মাতিয়েছিল। পিপল।
