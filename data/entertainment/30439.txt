
সিরাজ এক সহজ-সরল যুবক। একদিন ঘুমের ঘোরে স্বপ্ন দেখে সে বাংলা, বিহার ও উড়িষ্যার শেষ স্বাধীন নবাব সিরাজউদ্দৌলার চেয়ারে বসে আছে। আর মসনদে বসেই সে তার উজির, নাজিরদের নানা হুকুম দিচ্ছে।
‘সিরাজ যখন নবাব সিরাজউদ্দৌলা’ নাটকের শুরুটা এমন। বাংলাদেশ শিল্পকলা একাডেমির জাতীয় নাট্যশালার মূল মিলনায়তনে গতকাল রোববার সন্ধ্যায় মঞ্চস্থ হয় নাটকটি।বাংলাদেশ থিয়েটারের প্রযোজনা ‘সিরাজ যখন নবাব সিরাজউদ্দৌলা’। এটি নব নাট্যরূপায়ন ও নির্দেশনা দিয়েছেন আবদুল আজিজ। এতে সিরাজ চরিত্রে অভিনয় করেছেন খন্দকার শাহ আলম।নাটকে দেখা যায়, ইংরেজদের সঙ্গে মীর জাফর হাত মিলিয়ে নবাবকে সর্বস্বান্ত করার সব চেষ্টা সম্পন্ন করেছে। মীর জাফরের চক্রান্তে নবাব তার মসনদ হারানোর পর সর্বস্বান্ত হয়ে পথে পথে ঘুরছি​লেন এমন সময় স্ত্রীর ডাকে ঘুম ভেঙে যায় যুবক সিরাজের। ঘুম ভাঙার পর সে বুঝল স্বপ্নে সে নবাব সিরাজউদ্দৌলার সিংহাসনে বসেছিল। এভাবেই এগিয়ে যায় কমেডি-র্ভর নাটক ‘সিরাজ যখন নবাব সিরাজউদ্দৌলা’।নাটকটির অন্যান্য চরিত্রে অভিনয় করেছেন শফি কামাল, নবীয়া ইসলাম, মাসুদা খান, ফাতেমা আক্তার ও আবদুল আজিজ প্রমুখ।
