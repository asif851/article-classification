
মঞ্চের শক্তিমান অভিনেতা আনিসুর রহমান মিলন। টিভি নাটকেও দারুণ সব চরিত্রে অভিনয় করে দর্শককে মুগ্ধ করেছেন তিনি। বেশ কয়েক বছর ধরে বড়পর্দাতেও নিয়মিত হয়েছেন এই অভিনয়শিল্পী। এদিকে ঢাকাই চলচ্চিত্রে নায়ক হিসেবে তাঁর জনপ্রিয়তা অক্ষুণ্ন রেখেছেন শাকিব খান। চলচ্চিত্র সংশ্লিষ্টদের অনেকের মতে, একা শাকিবের ওপর ভর করেই গত কয়েক বছর চলছে দেশের চলচ্চিত্র। এবার এই দুই অভিনয়শিল্পী অভিনয় করছেন একসঙ্গে; একই ছবিতে। ছবির নাম ‘রাজনীতি’। শাকিবের সঙ্গে এক ছবিতে কাজ করার বিষয়টাকে ‘চ্যালেঞ্জ’ হিসেবেই দেখছেন মঞ্চ ও টিভি নাটকের দাপুটে অভিনেতা মিলন।
এরই মধ্যে শাকিব খান ‘রাজনীতি’ ছবির শুটিং শুরু করলেও আজ সোমবার থেকে শুটিংয়ে অংশ নেবেন মিলন। ত্রিভুজ প্রেমের এ ছবিতে শাকিব ও মিলনের সহশিল্পী হিসেবে কাজ করছেন অপু।প্রথম আলোকে মিলন বলেন, ‘নিঃসন্দেহে দেশের চলচ্চিত্রের অনেক বড় একজন তারকার নাম শাকিব খান। তাঁর মতো অভিনেতার সঙ্গে সমান্তরালভাবে কাজ করলে নিজেকে চেনানোর জায়গাটায় অনেকখানি এগিয়ে থাকা সম্ভব।’মিলন আরও বলেন, ‘আমি বেশ কয়েকটা ছবিতে কাজ করে ফেলেছি। সম্প্রতি আমার দুটি ছবি মুক্তিও পেয়েছে। এ দুটি ছবিতে আমি ছিলাম একক নায়ক। কিন্তু ‘রাজনীতি’ ছবিতে নায়ক দুজন। অবশ্য দুজনেই একদম আলাদা সত্তা।’ তিনি বলেন, ‘আমার চরিত্রে কাজ করার সুযোগ আছে বলেই কাজটা করতে রাজি হয়েছি। শাকিবের সঙ্গে প্রথম কাজ করছি। এটা অনেক বড় চ্যালেঞ্জ।’মিলন আরও বলেন, ‘নায়িকা হিসেবে অপু বিশ্বাসের সঙ্গেও এটা আমার প্রথম কাজ। আশা করছি, বাংলাদেশি চলচ্চিত্রের দুজন বড় তারকার সঙ্গে কাজ করার অভিজ্ঞতা মোটেও মন্দ হবে না।’এদিকে, আনিসুর রহমান মিলন শিগগিরই আরেকটি নতুন ছবির কাজ শুরু করবেন। তানিম রহমান পরিচালিত ছবিটির নাম ‘আদি’। এতে মিলনের সহশিল্পী হিসেবে থাকবেন সায়লা সাবি।এই শুক্রবার সারা দেশের অর্ধশত প্রেক্ষাগৃহে মুক্তি পেয়েছে মিলন অভিনীত চলচ্চিত্র ‘ভালোবাসার গল্প’। অনন্য মামুন পরিচালিত এ ছবিতে মিলনের সহশিল্পী নবাগত আফরিন।
