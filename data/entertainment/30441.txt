
নজরুলসংগীত সম্রাজ্ঞী ফিরোজা বেগম স্মরণে প্রবর্তিত হয়েছে ‘ফিরোজা বেগম স্বর্ণপদক’। প্রথম পদকটি পাচ্ছেন কণ্ঠশিল্পী সাবিনা ইয়াসমীন। পাশাপাশি ঢাকা বিশ্ববিদ্যালয়ের সংগীত বিভাগের একজন মেধাবী শিক্ষার্থীকে দেওয়া হচ্ছে স্বর্ণপদক ও নগদ অর্থ।গত ফেব্রুয়ারি মাসে গঠিত ‘ফিরোজা বেগম ট্রাস্ট’ কর্তৃক প্রতিবছর বাংলাদেশের একজন বরেণ্য শিল্পী ও ঢাকা বিশ্ববিদ্যালয়ের (ঢাবি) সংগীত বিভাগের একজন মেধাবী শিক্ষার্থীকে স্বর্ণপদক ও সম্মানী প্রদানের সিদ্ধান্ত নেওয়া হয়। ফিরোজা বেগমের ৯০তম জন্মবার্ষিকীতে কণ্ঠশিল্পী সাবিনা ইয়াসমীনকে ‘ফিরোজা বেগম স্বর্ণপদক-২০১৬’ ও এক লাখ টাকা সম্মানী দেওয়া হবে। এ ছাড়া স্বর্ণপদক ও নগদ অর্থ পাওয়া ২০১৫ সালে ঢাবির সংগীত বিভাগে প্রথম স্থান অধিকারী শিক্ষার্থী পার্থ প্রতিম মিত্র।২৮ জুলাই বিকেলে ঢাবির সহ–উপাচার্য (শিক্ষা) নাসরীন আহমাদের সভাপতিত্বে নবাব নওয়াব আলী চৌধুরী সিনেট ভবন মিলনায়তনে স্বর্ণপদক তুলে দেওয়া হবে। ঢাকা বিশ্ববিদ্যালয়ের ফিরোজা বেগম ট্রাস্ট্রের পক্ষে পদক ও সম্মানীর অর্থায়ন করবে এসিআই ফাউন্ডেশন।গত ২৩ ফেব্রুয়ারি ঢাকা বিশ্ববিদ্যালয়ে ট্রাস্টটি চালু করেন এসিআই ফাউন্ডেশনের চেয়ারম্যান এম আনিস উদ দৌলা। ট্রাস্টি বোর্ড কর্তৃক পাঁচ সদস্যের একটি জুরিবোর্ড শিল্পী নির্বাচন করবে বলে জানিয়েছেন বোর্ডের অন্যতম সদস্য, ফিরোজা বেগমের ভাতিজি ও তাঁর একনিষ্ঠ শিষ্য সুস্মিতা আনিস। ফান্ডটি পরিচালনা করবে আট সদস্যের একটি ট্রাস্টি বোর্ড।আজ বেলা তিনটায় ঢাকা বিশ্ববিদ্যালয়ের বিজনেস স্টাডিজ ফ্যাকাল্টির কনফারেন্স রুমে এ নিয়ে সংবাদ সম্মেলনের আয়োজন করা হয়েছে।
