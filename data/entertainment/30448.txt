
বাস্তবের জুটি হলেও চলচ্চিত্রে একসঙ্গে খুব কম ছবিতেই অভিনয় করেছেন অজয় দেবগণ ও কাজল। আবার কাজল অভিনীত অধিকাংশ জনপ্রিয় ছবিতেই এই তারকা অভিনেত্রীর জুটি হয়েছেন ‘কিং খান’ শাহরুখ। তবে, এবার আর শাহরুখ নন, সামনের বছরের এপ্রিলের দিকে নতুন একটি ছবিতে কাজলের জুটি হচ্ছেন অজয়। ছবিটি নির্মিত হবে অজয় দেবগণ ফিল্মস এর ব্যানারে।সব প্রস্তুতি নেওয়া শেষ। অজয় দেবগণের প্রযোজনায় এবং রাম মাধবানির পরিচালনায় আসছে এই নতুন ছবি, যেখানে অভিনয় করবেন অজয়-কাজল দম্পতি। যদিও ছবির কাজ ২০১৪ সালে শুরু করার কথা ছিল এবং কাজল নিশ্চিত করেছিলেন, তিনি এ ছবির প্রধান চরিত্রে অভিনয় করবেন। কিন্তু নানা প্রতিবন্ধকতার কারণে সেসময় ছবিটির কাজ আর করা হয়নি।এর পরপরই অজয় ‘শিবায়’ ছবিতে এবং অন্যদিকে কাজলও শাহরুখ খানের সঙ্গে রোহিত শেঠির ‘দিলওয়ালে’ ছবির কাজে ব্যস্ত হয়ে পড়েন। অবশ্য এরই মধ্যে মুক্তি পেয়েছে ‘দিলওয়ালে’। আর এর পাশাপাশি, অজয়ের ‘শিবায়’ ছবির শুটিংও সামনের এপ্রিলেই শেষ হয়ে যাবে। এই তারকা দম্পতি এখন তাঁদের পরবর্তী ছবির পরিকল্পনা করছেন।বিষয়টি নিশ্চিত করে কাজল বলেছেন, ‘হ্যাঁ, আমরা ‘অজয় দেবগণ ফিল্মস’ এর ব্যানারে পরবর্তী ছবির পরিকল্পনা করেছি। ছবিটির চিত্রনাট্য (স্ক্রিপ্ট) আমাদের হাতে আছে এবং আমরা এটাই দুটো গুরুত্বপূর্ণ বিষয় ঠিকঠাক করছি।’কাজল আরও বলেন, ‘শিবায়’ ছবির কাজ এখনো চলছে এবং অজয়ের পরিকল্পনা অনুযায়ী আগামী জুন মাসে কাজলের সঙ্গে নতুন ছবির কাজ শুরু করবেন। তিনি পরিচালনা নয়; ছবিটি প্রযোজনা করছেন।’ তিনি বলেন, ‘আমরা পরিচালক চূড়ান্ত করেছি। খুব শীঘ্রই আমরা ছবিটির নাম, ধরন এবং আমার চরিত্র সম্পর্কে জানাব।’বড়পর্দায় দীর্ঘ পাঁচ বছর বিরতির পর কাজল আবারও ফিরেছেন তাঁর পেশা জীবনে। তাই এর মাঝে এমন সুদীর্ঘ বিরতি নেওয়ার চিন্তা কাজলের মধ্যে এখনো দেখা যাচ্ছে না। আর এদিকে, অজয় তাঁর ‘সিংঘম রিটার্ন’ এবং ‘দৃশ্যায়ম’ ছবির মতো প্রায় ছবিতেই সামঞ্জস্যপূর্ণ বিরতি রাখেন। অন্যদিকে, কাজলেরও নিজস্ব পরিকল্পনা আছে।কাজল এ প্রসঙ্গে জানিয়েছেন, অজয় এবং তাঁর চিন্তার ধরনটা ভিন্ন। তিনি নিজেকে একজন কর্মীর দৃষ্টিতে দেখেন। কাজলের যা করতে ভালো লাগে তিনি তাই করেন।
কাজল বলেন, ‘সৌভাগ্যবশত, আমার সে আর্থিক ক্ষমতা আছে যে, শুধুমাত্র আমি চাইলেই নির্দিষ্ট কিছু ছবি করতে পারি; যেসব ছবি করতে আমার ভালো লাগে।’ তিনি বলেন, ‘আমি একটা ছবি করার সিদ্ধান্ত তখনই নিই, যখন ছবির চিত্রনাট্য পড়ে নিজেকে খুঁজে পাই।’কাজলের এই কথায় আবারও প্রমাণ হলো যে, ছবিতে অভিনয়ের ক্ষেত্রে তিনি ভীষণ খুঁতখুঁতে। এ বিষয়টা মেনেই কাজল বলেছেন, ‘হ্যাঁ, এটা ঠিক, আমি ভীষণ খুঁতখুঁতে। কিন্তু কে জানে, যদি আমার আগ্রহ জাগে, পরপর তিন তিনটা বাণিজ্যিক ছবিতে কাজ করে ফেলতেও পারি।’ এনডিটিভি।
