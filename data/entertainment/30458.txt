
রোদের প্রখরতার সঙ্গে এবার পাল্লা দিয়ে উত্তাপ ছড়িয়েছে ‘মেরিল-প্রথম আলো পুরস্কার ২০১৫’ আয়োজনের লালগালিচা। তারকার সান্নিধ্যের কাছে এই গরম যে কিছুই না, তার প্রমাণ মিলেছে অনুষ্ঠানের প্রধান ফটকের কাছে দর্শকদের ভিড় দেখে। ক্যামেরার ক্লিক, কৌতূহলী চোখ, প্রিয় তারকাকে চিৎকার করে ডাকা—ভক্ত আর তারকাদের মিলন তো ঘটে এখানেই। এবারের লালগালিচার টুকটাক গল্প নিয়ে এ আয়োজন।
আগেভাগে হাজির...তখনো আড়মোড়া ভাঙেনি ‘মেরিল-প্রথম আলো পুরস্কার ২০১৫’ আসরের। গালিচার ভাঁজ পুরোপুরি খোলা হয়নি। তবুও তারকারা হাজির প্রধান ফটকে। নির্ধারিত সময়ের আগেই যাঁরা পৌঁছে গিয়েছিলেন, তাঁদের মধ্যে আছেন আল মনসুর, ইনামুল হক, শিহাব শাহীন, মম, মোহনা মিম, আমিন খান আর সালমা। ছুঁয়ে দিল মন ছবির মনোনয়নের উত্তেজনা যেন ধরে রাখতে পারছিলেন না এর শিল্পী মম আর পরিচালক শিহাব শাহীন। তাই তো লালগালিচায় ধুলোর এক পরত না জমতেই তাতে পা রাখেন তাঁরা।
লালে লাল‘সোনায় সোহাগা’ প্রবাদটি জানা আছে নিশ্চয়ই। লালগালিচায় লাল পোশাকে হাজির হওয়া তারকাদের বেলায় সেই প্রবাদ এবার দারুণ খেটেছে। লালের সঙ্গে লালের মিলন তো একেই বলে। সেই সঙ্গে বিকেলের পড়তি রোদের লাল আভাও যোগ হয়। তাই লালগালিচার চাকচিক্য তখন আরও বেড়ে যায়। অপি করিম, বন্যা মির্জা, রোকেয়া প্রাচী, বিদ্যা সিনহা মিম, নাদিয়া, মিথিলা—এঁরা সবাই লাল পোশাকে হাজির হন লালগালিচায়।তিন কন্যা এক ছবিআগের গাড়িতে ছিলেন বিন্দু ও তাহসিন। একটু পর সেখানে আসেন বিদ্যা সিনহা মিমের গাড়ি। লালগালিচায় পা রাখতেই আলোকচিত্রীদের ক্লিক ক্লিক শুরু। তাঁদের আগ্রহের কারণ খুঁজতে গিয়ে বেরিয়ে আসে, আরে এরা তিনজন একই সুন্দরী প্রতিযোগিতার মধ্য দিয়ে নাম লিখিয়েছেন অভিনয়জগতে। তাই তো তাঁদের এই কাকতালীয় লালগালিচায় পদার্পণ ভিড়ের মধ্যে আলোড়ন ছড়ায়।বিলম্বে উপস্থিতিসন্ধ্যা ছয়টায় শুরু হয় ‘মেরিল-প্রথম আলো পুরস্কার ২০১৫’-এর মূল আয়োজন। এই সময়ের মধ্যে বেশির ভাগ শিল্পী এসে পৌঁছান অনুষ্ঠানস্থলে। বিকেল গড়িয়ে সন্ধ্যা নেমে এলে লালগালিচার লালের আভায় ভাটা পড়ে। কিন্তু তাতে তারকাদের কিছু যায় আসে না। দেরিতে এলেও লালগালিচায় হুড়োমুড়ি করে যোগ দেন মূল আয়োজনে। এই বিলম্ব উপস্থিতির এবারের তালিকায় নাম উঠেছে অনেক নামী শিল্পীর। এঁদের মধ্যে রয়েছেন অনন্ত জলিল, বর্ষা, আলী যাকের, সারা যাকের, ইরেশ যাকের, ফাহমিদা নবী, সামিনা চৌধুরী, মোশাররফ করিম, মৌসুমী হামিদ, হাবিব ওয়াহিদ, হৃদয় খান, মাহিয়া মাহি, সাফা কবির, পরীমনি, সারিকাসহ আরও অনেকে।সখী যুগল একাল-সেকালপ্রিয় বন্ধুর সঙ্গে আলোচনা করে একই সময়ে মূল আসরে হাজির হন অনেক বন্ধু। সামাজিক যোগাযোগমাধ্যমের এই সময়ে ‘কাকতাল’ বিষয়টি যেন হারিয়েই গেছে। স্ন্যাপচ্যাট, হোয়াটসঅ্যাপ দিয়ে আগেই বন্ধুরা জেনে যান, ‘আমি এখন মূল দরজায়।’ আর ওপাশ থেকে জবাব আসে, ‘একটু দাঁড়া, আমিও কাছাকাছি!’ ব্যস, এভাবেই একালে লালগালিচায় এসে একই সময়ে হাজির হন দুই শিল্পীবন্ধু। কিন্তু এ ঘটনা সত্যিই কাকতালীয়। এ সময়ের দুই তরুণ মডেল ও অভিনয়শিল্পী তাসনুভা এলভিন ও শ্রাবণ্য তৌহিদা যখন ‘বান্ধবী! বান্ধবী!’ বলে একে অপরের সঙ্গে সেলফি তুলছেন, তখন সেখানে ‘সেকেলে’ দুই বান্ধবীর আবির্ভাব। তাঁরা গুণী অভিনেত্রী দিলারা জামান ও শর্মিলী আহমেদ। তাঁরাও একসঙ্গে গাড়ি থেকে নেমে ‘আমরাও কিন্তু সখী!’ বলে নিজেদের যেন নতুন করে পরিচয় করিয়ে দিলেন।প্রথম প্রথম‘মেরিল-প্রথম আলো পুরস্কার ২০১৫’ আসরে সেরা অভিনেতা হিসেবে ‘চলচ্চিত্র সমালোচক পুরস্কার ২০১৫’ পেয়েছেন আরেফ সৈয়দ। অনিল বাগচীর একদিন ছবির জন্য তাঁর এই জয়। এটাই তাঁর প্রথম চলচ্চিত্র। এবারই প্রথম ‘মেরিল-প্রথম আলো পুরস্কার’ আয়োজনের সঙ্গে যুক্ত হয়েছে তাঁর নাম। প্রথম এই রেড কার্পেটে হাঁটা। তাই তো মনোনয়ন পেয়ে বিজয়ীর মতো উচ্ছ্বাস প্রকাশ করেছিলেন। সেই উচ্ছ্বাস নিয়েই তিনি হেঁটেছেন লালগালিচায়। একই অবস্থা অভিনেত্রী মোহনা মিমের। প্রথম ছবি লালচর-এ অভিনয় করে সেরা নবীন অভিনয়শিল্পী বিভাগে মনোনয়ন পান মিম। পুরস্কার না জিতলেও লালগালিচায় তাঁর উপস্থিতি কেড়েছে অনেকের নজর।তবে লালগালিচায় কিন্তু শুধু নবাগতদেরই অভিষেক হয়নি, অভিষেক হয়েছে আরও দুজনের। তাঁরা নাঈম ও নাদিয়া। প্রশ্ন উঠতে পারে, তাঁরা নবাগত হলেন কী করে? তাঁরা সবার অনেক দিনের চেনা! তাহলে বলে রাখি, দম্পতি নাঈম-নাদিয়ার এটাই কিন্তু প্রথম লালগালিচা। অর্থাৎ গত লালগালিচায় তাঁরা ছিলেন শুধুই সহকর্মী। আর এবার দম্পতি।
