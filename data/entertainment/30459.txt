
শাহরুখ-কাজল অভিনীত সর্বশেষ ছবি ‘দিলওয়ালে’-এর বক্স অফিস সাফল্যে এ ছবির সংশ্লিষ্ট কম-বেশি সবাই খুশি। কিন্তু ‘দিলওয়ালে’ নিয়ে হতাশ কেবল একজন। ব্যক্তিটির নাম শাহরুখ খান। অবাক হচ্ছেন? চলুন জেনে নিই ‘দিলওয়ালে’ নিয়ে শাহরুখ কেন হতাশ।শাহরুখ খান আর কাজলের জুটি বলিউডের দর্শকদের অসাধারণ সব ছবি উপহার দিয়ে এসেছে। এ জুটির প্রতিটি ছবি ছিল দুর্দান্ত ব্যবসাসফল। তা সে ‘কাভি খুশি কাভি গাম’-ই হোক কিংবা হোক ‘কুছ কুছ হোতা হ্যায়’। এমন আরও অসংখ্য ছবি তাঁদের সফলতার নিদর্শন হয়ে আছে। কিন্তু ‘দিলওয়ালে’ ছবিটি নিয়ে যে ব্যাপক আশা ছিল তা কি পূরণ হয়েছে?খুব সম্ভবত প্রচুর আয় করলেও দর্শকের মনে ছবিটি দাগ কাটতে পারেনি। এমনকি বক্স অফিসেও তেমন ভালো কোনো জায়গা করে নিতে ব্যর্থ হয়েছে ‘দিলওয়ালে’, যা অনেকের মতো ‘কিং খান’ শাহরুখের মনেও হতাশা তৈরি করেছে।দিলওয়ালে প্রসঙ্গে শাহরুখ খান বলেছেন, ‘ছবিটি যতটা সফল হওয়া উচিত ছিল, তা হয়নি। ব্যক্তিগতভাবে আমি ভীষণ হতাশ।’শাহরুখ আরও বলেন, ‘প্রকৃতপক্ষে ছবিটি ভারতে খুব বেশি ব্যবসা করতে পারেনি, আর দর্শকও ছবিটি তেমন পছন্দ করেননি। কিন্তু ভারতের বাইরে জার্মানি ও অস্ট্রেলিয়ায় বেশ ভালো ব্যবসা করেছে ছবিটি।’ তিনি বলেন, ‘বিদেশের মানুষ “দিলওয়ালে” পছন্দ করেছে। এটা একটা ভালো দিক যে ভারতের চলচ্চিত্রজগৎ বাইরের দেশে প্রসার লাভ করছে। আমাদের দেশের বিস্তৃতি আরও বাড়ছে।’এদিকে, ‘দিলওয়ালে’ তারকা শাহরুখের একটি ঘনিষ্ঠ সূত্র জানিয়েছে, রোহিত শেঠি পরিচালিত ‘দিলওয়ালে’ ও সঞ্জয় লীলা বনশালী পরিচালিত ‘বাজিরাও মাস্তানি’ ছবি দুটি একই দিনে অর্থাৎ গত ১৮ ডিসেম্বর প্রেক্ষাগৃহে মুক্তি পায়। ‘দিলওয়ালে’ ছবির মাধ্যমে দীর্ঘ সময় পরে শাহরুখ ও কাজল, রোমান্টিক এই জুটি একসঙ্গে রূপালি পর্দায় ফিরে আসে। স্বভাবতই, এ ছবি নিয়ে সবার আরও অনেক বেশি প্রত্যাশা ছিল। এটা সত্যি যে ছবিটি বিশ্বজুড়ে ৩৫০ কোটি রুপি ব্যবসা করেছে কিন্তু দর্শকের মন কাড়তে ব্যর্থ হয়েছে, এ কথাটিও অস্বীকার করার কোনো সুযোগ নেই।
এমনকি শাহরুখ খানের খুব কাছের বন্ধু, অভিনেত্রী জুহি চাওলাও ‘দিলওয়ালে’ ছবিটি দেখতে অসম্মতি জানিয়েছিলেন। কারণ তিনি এ ছবি সম্পর্কে কারও কাছ থেকেই তেমন ভালো কিছু শোনেননি।এদিকে রণবীর সিং ও দীপিকা পাড়ুকোনের ছবি ‘বাজিরাও মাস্তানি’ এখনো বক্স অফিস দখল করে রেখেছে। ছবিটি এখন পর্যন্ত দেশটির (ভারতের) বাজারে ১৭৫ কোটি রুপি আয় করেছে। ইন্ডিয়া টুডে।
