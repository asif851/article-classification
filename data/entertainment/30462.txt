
কে লম্বা বেশি, দীপিকা নাকি ক্যাটরিনা? ভারতে স্টাফ সিলেকশন কমিশনের (এসএসসি) তত্ত্বাবধানে একটি নিয়োগ পরীক্ষায় ছিল এমনই প্রশ্ন।ওই পরীক্ষায় একটি নৈর্ব্যক্তিক প্রশ্নে বলিউডের চারজন তারকার মধ্যে সবচেয়ে লম্বা অভিনেত্রী কে তার উত্তর জানতে চাওয়া হয়। এমন প্রশ্ন করায় সমালোচনার মুখে পড়েছেন এসএসসির চেয়ারম্যান এ ভট্টাচার্য। তিনি ক্ষমাও চেয়েছেন। এনডিটিভির এক খবরে এ তথ্য জানানো হয়েছে।পরীক্ষায় প্রশ্নের এমন অদ্ভুত ধরন দেখে কিছুটা ভড়কে যান চাকরিপ্রার্থীরা। পরীক্ষায় প্রশ্নটি ছিল: নিচের অভিনেত্রীদের মধ্যে উচ্চতায় কে সবচেয়ে লম্বা? বিকল্প উত্তর হিসেবে চারজন অভিনেত্রীর নাম দেওয়া হয়। ১) হুমা কোরাইশি, ২) ক্যাটরিনা কাইফ, ৩) দীপিকা পাড়ুকোন এবং ৪) প্রীতি জিনতা।একজন পরীক্ষার্থী বলেন, একটি সর্বভারতীয় পরীক্ষায় যেখানে প্রায় ১০ লাখ পরীক্ষার্থী অংশ নেয়, যার মূল উদ্দেশ্য হচ্ছে সরকারি কর্মচারীদের যোগ্য করে তোলা, সেখানে কীভাবে এমন গুরুত্বহীন বিষয় নিয়ে প্রশ্ন করা হলো? এই প্রশ্ন দিয়ে কীভাবে মেধাযাচাই সম্ভব?এ ধরনের প্রশ্ন করায় বিপদে পড়ে গেছেন এসএসসির কর্মকর্তারাও। এসএসসির চেয়ারম্যান এ ঘটনায় ক্ষমাও চেয়েছেন। এক বিবৃতিতে এ ভট্টাচার্য বলেছেন, ‘এটা ভুল, ন্যক্কারজনক, নিকৃষ্ট মানের...আমরা খুবই মর্মাহত ও আন্তরিকভাবে দুঃখিত।’কেরালার একটি নারী সংস্থা এই প্রশ্নের সমালোচনা করেছে এবং ব্যাখ্যা দাবি করেছে। প্রশ্নপত্রের নৈর্ব্যক্তিক অংশে দীপিকা-ক্যাটরিনার মধ্যে কে লম্বা, এ ধরনের প্রশ্ন ছাড়াও নারীদের নিয়ে ‘বিতর্কিত’ একটি বিবৃতিও ছিল।এ ব্যাপারে এসএসসির চেয়ারম্যান বলেন, এসএসসির কেউ এই প্রশ্ন তৈরি করেনি। স্থানীয় শিক্ষকদের কাছ থেকে প্রশ্ন নিয়ে প্রশ্ন ব্যাংক করা হয়েছিল। পরে একটি বিশেষজ্ঞ প্যানেল এর মধ্য থেকে মূল প্রশ্ন নির্বাচন করেছে।
পরীক্ষার ফলাফলের জন্য ওই দুটি বিতর্কিত প্রশ্ন মূল্যায়ন করা হবে না বলেও জানান তিনি।
