
এক সময়ের জনপ্রিয় মডেল ও অভিনয়শিল্পী শ্রাবস্তী দত্ত তিন্নি নতুন করে আলোচনায় এলেন ফেসবুকে একটি ছবি পোস্ট করার সুবাদে। গতকাল বুধবার তিন্নি নিজেই তাঁর ফেসবুক অ্যাকাউন্টে একটি ছবি আপলোড করেন। এ ছবি দেখে তিন্নির শুভাকাঙ্ক্ষী ও ভক্তরা চরম হতাশ হয়েছেন। পরিচিতজনদের অনেকে আবার বিস্ময়ও প্রকাশ করেছেন। কেউ কেউ বলেছেন, প্রিয় মানুষটির এমন পরিণতি দেখার চেয়ে না দেখাটাই ভালো ছিল। অনেকেই আবার ছবিটি দেখে প্রত্যাশা করছেন, সব গুছিয়ে ফের ফিরে আসার চেষ্টায় আছেন তিন্নি। অবশ্য ছবিটির নিচে প্রকাশিত বিভিন্ন মন্তব্যে কোনো উত্তর ছিল না তিন্নির। তিন্নি এখন আছেন মায়ের সঙ্গে, ইস্কাটনের বাসায়। তিন্নির মা জানিয়েছেন, চিকিত্সকের পরামর্শে তিন্নিকে বাসাতেই থাকতে হয়। মাঝে-মধ্যে বাসা থেকে পুনর্বাসন কেন্দ্রেও নিয়ে যেতে হয়।’ দুই বছর বিরতির পর এ বছরের এপ্রিলে ‘নীল কুয়াশা’ নামের একটি নাটকে অভিনয়ও করেছিলেন তিন্নি। নাটকটিতে তিন্নি অভিনয় করেছিলেন নোবেল ও তারিনের সঙ্গে। এরপর নাটক সংশ্লিষ্ট অনেকেই তিন্নিকে নিয়ে নতুন করে আশার আলো দেখতে পেয়েছিলেন। দুই বছর বিরতির পর তিন্নির আগমনকে মিডিয়া সংশ্লিষ্ট সবাই নতুনভাবে স্বাগত জানিয়েছিলেন। তবে শিডিউল ফাঁসানোর যে তকমা গায়ে লাগিয়ে অভিনয় থেকে দূরে সরে ছিলেন; ফেরার পরও তা থেকে নিজেকে মুক্ত করতে পারেননি তিন্নি। প্রথম দিন ঠিকঠাক শুটিং করলেও, পরের দিন আর খোঁজ মেলেনি তিন্নির। বিরতির পর তিন্নির এমন আচরণ সবাইকে আবারও অবাক করেছিল। অথচ দশ বছর আগে মিডিয়ায় তিন্নির আগমনটা ছিল চোখে পড়ার মতোই। মডেলিং, অভিনয় এবং গান দিয়ে নিজেও তা একের পর এক প্রমাণ করে গেছেন। একটা সময় নাম লিখিয়েছিলেন বাণিজ্যিক চলচ্চিত্রেও। নায়ক হিসেবে প্রথম ছবিতে সহশিল্পী হিসেবে পেয়েছেন শাকিব খানকে। সোহানুর রহমান সোহানের ‘সে আমার মন কেড়েছে’ চলচ্চিত্রে তিন্নির অভিনয়ও সবার কাছে প্রশংসিত হয়েছিল। কিন্তু শুটিংয়ের পর ছবি মুক্তি পর্যন্ত কোনো ধরনের অনুষ্ঠানে তিন্নির দেখা কেউই পাননি। এমনকি ছবির পরিচালকও নন।
মিডিয়াতে আগমনের একটা পর্যায়ে তিন্নির সঙ্গে অভিনয়শিল্পী আদনান ফারুক হিল্লোলের প্রেমের সম্পর্ক তৈরি হয়। নানা প্রতিকুল পরিস্থিতি পার হয়ে হিল্লোল ও তিন্নি বিবাহবন্ধনেও আবদ্ধ হন। বছর পাঁচেক ভালোভাবেই সংসার চলছিল। হিল্লোল-তিন্নির ঘর আলো করে এসেছিল তাঁদের মেয়ে ওয়ারিশা। কিন্তু সন্তানের বয়স এক বছর যেতে না যেতেই হিল্লোল-তিন্নির সংসারে শুরু হয় তার ভাঙা-গড়া। এরপর হিল্লোল নিজেকে ধরে রাখতে পারলেও তিন্নি মানসিকভাবে বিপর্যস্ত হয়ে পড়েন। যা আর অতিক্রম করতে পারেননি তিন্নি।
