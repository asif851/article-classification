
ঈদের আগ পর্যন্ত জনপ্রিয় অভিনেতা মোশাররফ করিমের টানা শুটিং। দম ফেলার ফুরসত নেই। সুযোগ নেই বিশ্রামের। ঈদের আগ পর্যন্ত একধরনের চাপেই আছেন এ অভিনেতা। কিন্তু তিনি এটাকে ‘চাপ’ বলতে নারাজ। ‘প্রথম আলো’র সঙ্গে এক আলাপে বললেন, ‘আমি চাপ ভাবতে চাই না। তাহলে কাজ করতে পারব না। আমি ভাবতে চাই এটা আমার আনন্দ। এ রকম ভাবলেই কেবল আনন্দ নিয়ে কাজ করতে পারব। না হলে কোনো কাজেই শান্তি পাব না।’
ভক্তদেরও একই অনুরোধ করলেন এ অভিনেতা। ‘কোনো কাজকেই চাপ মনে করবেন না। যে কাজই আপনার ওপর দেওয়া হোক, সেটা আনন্দ নিয়ে করুন। দেখবেন কোনো চাপই মনে হবে না।’ঈদ উপলক্ষে বেশ কয়েকটি বিশেষ নাটকের সিক্যুয়েল এ অভিনয় করছেন। এ ছাড়া নতুন কয়েকটি ঈদ ধারাবাহিকেও দেখা যাবে তাঁকে। আর এক ঘণ্টার নাটক তো রয়েছেই। এবারের ঈদের কাজ প্রসঙ্গে মোশাররফ বলেন, ‘চেষ্টা করছি বেছে বেছে কাজ করতে। তবুও অনেক সময় অনুরোধে পড়ে অনেক বাজে নাটকে অভিনয় করতে হয়। এবার সেটা কম হবে মনে হয়।’
