
• তৌকীর আহমেদ এবার নতুন ছবির কাজ শুরু করতে যাচ্ছেন। • ছবির গল্প ১৯৫২ সাল আর ভাষা আন্দোলনের প্রেক্ষাপট নিয়ে।
তৌকীর আহমেদ এবার নতুন ছবির কাজ শুরু করতে যাচ্ছেন। তাঁর এবারের ছবির গল্প ১৯৫২ সাল আর ভাষা আন্দোলনের প্রেক্ষাপট নিয়ে। তৌকীর আহমেদের ভাষায়, ‘ওই সময় বাংলাদেশের এক মফস্বল শহরের গল্প তুলে ধরা হবে আমার ছবিতে।’ টিটো রহমানের ছোট গল্প ‘বউ কথা কও’-এর অনুপ্রেরণায় তৈরি হবে চলচ্চিত্রটি। ছবির নাম ‘ফাগুন হাওয়া’। প্রযোজনা করছে ইমপ্রেস টেলিফিল্ম।
কোথায় শুটিং হবে? পরিচালক তৌকীর আহমেদ বললেন, ‘তা এখনই জানাতে চাচ্ছি না। “হালদা” ছবির শুটিংয়ে অনেক ঝামেলা পোহাতে হয়েছিল। ভিড় সামাল দিয়ে আমাদের শুটিং করতে হয়েছিল।’ শুধু এটুকু জানালেন, শুরুতে ‘ফাগুন হাওয়া’ ছবির শুটিং হবে খুলনায়। শুটিং শুরুর আগে এই ছবি নিয়ে ঢাকায় একটি অনুষ্ঠান হবে। এই ছবিতে অনেক চমক আছে। তখন জানানো হবে সব।’
ছবির শুটিং শুরু হবে আগামী ৭ মার্চ। ৭ মার্চ বঙ্গবন্ধু শেখ মুজিবুর রহমানের ঐতিহাসিক ভাষণের দিন। ওই দিন ছবির শুটিং শুরু হচ্ছে। কোনো বিশেষ কারণ আছে? তৌকীর আহমেদ বলেন, ‘বিষয়টি কাকতালীয়। শিল্পীদের শিডিউল ও আনুষঙ্গিক কারণে ৭ মার্চ শুটিং শুরু করব বলে ঠিক করেছি।’
‘ফাগুন হাওয়া’ ছবিতে অভিনয় করবেন সিয়াম, ফজলুর রহমান বাবু, রওনক হাসান, সাজু খাদেম, আবুল হায়াত, শহিদুল আলম সাচ্চু। আরও থাকবেন মঞ্চের একদল অভিনয়শিল্পী।
সিয়াম সম্প্রতি ‘পোড়ামন ২’ ছবির কাজ শেষ করেছেন। এবার তিনি অভিনয় করবেন ‘ফাগুন হাওয়া’য়। বললেন, ‘এই ছবিটি আমার জন্য অনেক বড় পাওয়া। আমার সৌভাগ্য, আমি এত গুণী মানুষদের সঙ্গে কাজ করার সুযোগ পেয়েছি। এর জন্য পরিচালককে ধন্যবাদ জানাই।’
তৌকীর আহমেদের সর্বশেষ ছবি ‘হালদা’ মুক্তি পেয়েছিল ২০১৭ সালে। হালদা নদী আর এই নদীকে ঘিরে কিছু মানুষের জীবনের গল্প নিয়ে ছবিটি। এর আগে তিনি তৈরি করেন ‘অজ্ঞাতনামা’। তাঁর অন্য ছবিগুলো হলো ‘জয়যাত্রা’ (২০০৪), ‘রূপকথার গল্প’ (২০০৬) ও ‘দারুচিনি দ্বীপ’ (২০০৭)।
আমজাদ হোসেন রচিত ‘জয়যাত্রা’ উপন্যাস অবলম্বনে বাংলাদেশের স্বাধীনতাযুদ্ধ নিয়ে চলচ্চিত্র ‘জয়যাত্রা’ জাতীয় চলচ্চিত্র পুরস্কারে সেরা ছবি, সেরা পরিচালক ও সেরা চিত্রনাট্যকার বিভাগে পুরস্কার পেয়েছে। ছবিটি ‘মেরিল-প্রথম আলো পুরস্কার’-এ সেরা চলচ্চিত্র পরিচালকের পুরস্কার পায়। তাঁর দ্বিতীয় ছবি ‘রূপকথার গল্প’ ‘মেরিল-প্রথম আলো পুরস্কার’ আয়োজনে সেরা চলচ্চিত্র পরিচালক এবং ঢাকা আন্তর্জাতিক চলচ্চিত্র উৎসবে দর্শকদের বিবেচনায় সেরা চলচ্চিত্রের পুরস্কার পায়। হ‌ুমায়ূন আহমেদ রচিত ‘দারুচিনি দ্বীপ’ উপন্যাস অবলম্বনে তৌকীর আহমেদ তৈরি করেন চলচ্চিত্র। বালি আন্তর্জাতিক চলচ্চিত্র উৎসব দর্শকদের বিবেচনায় সেরা চলচ্চিত্রের পুরস্কার পায় ছবিটি।
