
২০১০ সালের ৭ এপ্রিল বলিউড তারকা সাইফ আলী খান পেয়েছিলেন পদ্মশ্রী পুরস্কার। ভারতের তৎকালীন রাষ্ট্রপতি প্রতিভা পাতিল পতৌদির ছোটে নবাবের হাতে তুলে দিয়েছিলেন ভারতের চতুর্থ সর্বোচ্চ বেসামরিক এ সম্মাননা। কিন্তু পুরস্কারটা হয়তো আর ধরে রাখতে পারবেন না সাইফ। ভারত সরকার সাইফের কাছ থেকে এ পুরস্কার ফিরিয়ে নেওয়ার কথা ভাবছে বলে গুঞ্জন ছড়িয়েছে। এর পেছনের কারণ হচ্ছে, ২০১২ সালে মুম্বাইয়ের তাজ হোটেলে ঘটে যাওয়া এক অপ্রীতিকর ঘটনা।সেই সময়ের প্রেমিকা (বর্তমানে স্ত্রী) কারিনা কাপুরকে সঙ্গে নিয়ে তাজ হোটেলে গিয়েছিলেন সাইফ। সেখানে তিনি এক ব্যবসায়ীর সঙ্গে বাগ্‌বিতণ্ডায় জড়িয়ে পড়েন। একপর্যায়ে সাইফ ওই ব্যবসায়ীকে ঘুষি মেরে বসেন। এ ঘটনায় ওই ব্যবসায়ী কোলাবা থানায় একটি মামলা করেন। সাইফের বিরুদ্ধে আদালতে চার্জশিটও গঠন করা হয়। সম্প্রতি এক তথ্য অধিকার কর্মী ওই ঘটনার জন্য সাইফের পদ্মশ্রী পুরস্কার ফিরিয়ে নেওয়ার দাবি জানিয়ে সরকারের কাছে আবেদন করেন। এরপর কেন্দ্রীয় স্বরাষ্ট্র মন্ত্রক তাজ হোটেলের ওই ঘটনার বিস্তারিত প্রতিবেদন চেয়ে মুম্বাই পুলিশকে চিঠি দেয়। এতেই গুঞ্জন ছড়িয়ে পড়ে, সরকার হয়তো সাইফের কাছ থেকে পদ্মশ্রী পুরস্কারটি ফিরিয়ে নিচ্ছে। ইন্ডিয়া টুডে।
