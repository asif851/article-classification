
সেলফি তোলা নিয়ে এ পর্যন্ত কম কাণ্ড ঘটেনি! কিন্তু সাপের কামড় থেকে শুরু করে বন্দুকের গুলি, আসমান থেকে আছড়ে অথবা উঁচু পাথুরে চাতাল থেকে অনেক নিচের সাগরে পড়ে যাওয়াও ঠেকাতে পারেনি সেলফির জয়যাত্রা! অথচ কলম্বিয়ান বংশোদ্ভূত মার্কিন অভিনেত্রী ‘মডার্ন ফ্যামিলি’ তারকা সোফিয়া ভারগারা কিনা সম্প্রতি জানিয়েছেন ঠিক উল্টো কথা।সোফিয়া স্পষ্ট করেই জানিয়েছেন, তিনি সেলফি অপছন্দ করেন। তিনি এও জানান, যখন তিনি নিজে তাঁর ফোটোগ্রাফ বা ছবি তোলেন অর্থাৎ সেলফি, কোনো সেলফিতেই নাকি তাঁকে সুন্দর দেখায় না। আর যদি ছবিতে নিজেকে সুন্দরই না লাগে; তাহলে কেন সেলফি পছন্দ করবেন সোফিয়া ভারগারার মতো অমন ডাকসাইটে সুন্দরী অভিনেত্রী!৪৩ বছর বয়সী এই ‘মডার্ন ফ্যামিলি’ তারকা লালগালিচায় দাঁড়িয়ে ছবির জন্য ‘পোজ’ দিতে কার্পণ্য করেন না, কিন্তু যখনই সেলফি তোলার বিষয়টি আসে সে সময় বোধ হয় খানিক ভয়ে ও অস্বস্তিতেই থাকেন। ছবিটা ভালো আসবে তো!এ বছরের নভেম্বর মাসে সোফিয়া ভারগারা বিয়ে করতে যাচ্ছেন প্রেমিক জো ম্যানগানিয়েল্লোকে। বিয়ের আয়োজনের প্রায় সবকিছুই চূড়ান্ত হয়ে আছে। টেলিভিশনে অনুষ্ঠান উপস্থাপনা থেকে শুরু করে এই অভিনেত্রী অনুষ্ঠান প্রযোজনা, মডেলিং, ব্যবসা— সব ক্ষেত্রেই তাঁর সাফল্যের সাক্ষর রেখেছেন। ২০১৪ সালের বিশ্বের ক্ষমতাধর নারী হিসেবে ফোর্বসের তালিকায় ৩২ নম্বরে ছিলেন কলম্বিয়ান বংশোদ্ভূত মার্কিন এই সুন্দরী মডেল ও অভিনেত্রী। প্রেস ট্রাস্ট অব ইন্ডিয়া।
