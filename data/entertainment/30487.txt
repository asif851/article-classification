
তৃতীয়বারের মতো নির্মিত হলো বাংলাদেশ পর্যটন করপোরেশনের প্রমোশনাল ফিল্ম বিউটিফুল বাংলাদেশ। এবারের বিষয় ছিল ‘ল্যান্ড অব রিভার’। আর এর নির্মাতা হিসেবে এবার কাজ করেছেন পরিচালক গিয়াস উদ্দিন সেলিম। সাড়ে তিন মিনিটের এই ভিডিওচিত্রে দেখানো হবে বাংলাদেশের নদ-নদীর বৈচিত্র্য, নদীর সৌন্দর্য এবং নদীর ওপর নির্ভরশীল মানুষের জীবন-জীবিকার চিত্র।এরই মধ্যে দেশের নানান জায়গায় ২২ দিনের শুটিং শেষ করেছেন পরিচালক। এ বিষয়ে তিনি বলেন, ‘আমরা সুন্দরবন, বান্দরবান; পদ্মা, মেঘনা, যমুনা, আত্রাই, কালীগঙ্গা; টাঙ্গুয়ার হাওরসহ অসংখ্য নদীতে শুটিং করেছি। এখন এই “টুরিজম ফিল্ম”টির এডিটিংয়ের কাজ চলছে।’ নির্মাতা সূত্রে জানা যায়, বিউটিফুল বাংলাদেশ-এ কার্লো ও মাউড নামের দুজন বিদেশি কাজ করেছেন। তাঁরা হল্যান্ডের নাগরিক। এ ছাড়া বাংলাদেশি মডেল ও অভিনেত্রী জিনাত সানু স্বাগতা অভিনয় করেছেন বেদেনির চরিত্রে। বিউটিফুল বাংলাদেশ-এ কাজ করা প্রসঙ্গে স্বাগতা বলেন, ‘আমি জীবনে প্রথম সাপ ঘাড়ে নিয়ে শুটিং করেছি। এটা অন্য রকম একটা অভিজ্ঞতা।’খুব তাড়াতাড়ি প্রচার শুরু হবে বিউটিফুল বাংলাদেশ-এর। এর আগে এটি নির্মাণ করেছিলেন গাজী শুভ্র ও অমিতাভ রেজা।
