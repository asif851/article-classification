
 বাংলা সিনেমার জনপ্রিয় নায়িকা অপু বিশ্বাসের আসল নাম অবন্তী। হারম্যান মেইনার স্কুলে ভর্তি হওয়ার মধ্যে দিয়ে অপুর পড়াশোনায় হাতেখড়ি। স্কুলজীবনে পদার্থবিদ্যায় সবচেয়ে বেশি নম্বর (৮৯) পেয়ে নিজের মধ্যে যেমন পদার্থবিদ হওয়ার সম্ভাবনা জাগিয়ে তুলেছেন, তেমনি বাংলা ব্যাকরণে সর্বনিম্ন নম্বর (৩৩) পাওয়ার মধ্য দিয়ে ক্লাসের ফেল্টুস ছাত্রীর খাতায়ও নাম লিখিয়েছিলেন। অভিনয়ে কোনো রকম প্রাতিষ্ঠানিক শিক্ষা না থাকলেও ছোটবেলায় নাচ আর গান—দুটোই শিখেছেন আয়োজন করে। নবম শ্রেণীতে পড়ার সময় কোনো এক নাচের প্রতিযোগিতায় প্রথম হওয়ার মধ্যে দিয়ে উপস্থিত সবাইকে চমকে দেন তিনি। ছোটবেলায় অপুর বাসার দেয়ালজুড়ে ছিল শাহরুখ খানের ছবি। শাহরুখ খান অভিনীত দিলওয়ালে দুলহানিয়া লে জায়েঙ্গে ছবিটি তাঁকে এমনই মুগ্ধ করেছিল যে সেই ছবি দেখতে দেখতে ওইটুকু বয়সেই মনে মনে তিনি শাহরুখকে নিজের বয়ফ্রেন্ড বানিয়ে ফেলেছিলেন! প্রথম প্রেমের বিষয়ে অনেকটাই খোলামেলা অপু বিশ্বাস। বয়ফ্রেন্ডের নাম বলতেও দ্বিধা করেননি এতটুকু। আর সেই বন্ধুর নাম ‘ক্যামেরা’। নিজের অভিনীত প্রথম ৫০টি ছবির মধ্যে ৪০টির মতো ছবিতেই এ অভিনেত্রী জুটি বেঁধেছেন শাকিব খানের সঙ্গে। ‘লাক্স চ্যানেল আই সুপারস্টার’ প্রতিযোগিতায় অপুর অংশগ্রহণের কথা হয়তো অনেকেরই অজানা। শুধু অংশগ্রহণের মধ্যে দিয়েই অপু সেই প্রতিযোগিতা থেকে ফিরে আসেননি, ছিলেন সেরা ১০ জনের মধ্যেও। কোটি টাকার কাবিন নায়িকা অপুর মুক্তিপ্রাপ্ত প্রথম ছবি হলেও এর আগেই তিনি অভিনয় করেছেন চলচ্চিত্রকার আমজাদ হোসেনের কাল সকালে ছবিতে। ছবিটিতে নায়িকা শাবনূরের ছোট বোনের চরিত্রে অভিনয় করেন তিনি। ছোটবেলা থেকেই অপুর স্বপ্ন ছিল একজন নামকরা আইনজীবী হওয়ার। কিন্তু সেই স্বপ্ন পূরণে বাধা হয়ে দাঁড়ায় তাঁর অভিনয়জীবন।গ্রন্থনা: আবদুল ওয়াজেদ
