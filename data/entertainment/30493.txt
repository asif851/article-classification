
রাতের কলকাতায় শ্লীলতাহানির শিকার হলেন ভারতের বাংলা সিরিয়ালের অন্যতম জনপ্রিয় অভিনেত্রী কাঞ্চনা মৈত্র। চলচ্চিত্রেও অভিনয় করছেন তিনি। গত শনিবার রাতে শুটিং শেষ করে বাসায় ফেরার পথে বেহালার সিরিটি শ্মশানের কাছে এ ঘটনা ঘটে। ভারতীয় সংবাদমাধ্যম সূত্রে আজ মঙ্গলবার জানা গেছে, গত শনিবার রাত সাড়ে ১২টা নাগাদ তিনজন মদ্যপ যুবক রাস্তায় কাঞ্চনা মৈত্রের গাড়ি থামিয়ে তাঁকে উদ্দেশ করে আপত্তিকর ভাষা ব্যবহার করে এবং তাঁর গায়ে হাত দেয়।
কাঞ্চনা মৈত্র পরদিন বেহালা থানায় অভিযোগ করেছেন। পুলিশকে দেওয়া অভিযোগ পত্রে তিনি বলেছেন, গত শনিবার রাতে শুটিং শেষ করে বাড়ি ফিরছিলেন তিনি। সাড়ে ১২টা নাগাদ সিরিটি শ্মশানের কাছে রাস্তায় তাঁর চলন্ত গাড়িতে ইট ছুড়ে মারে। গাড়ির চালক গৌর পাল গাড়ি থামাতে বাধ্য হন। তখন দুজন মদ্যপ যুবক তাঁকে ঘেরাও করে। গাড়ির চালককে রক্ষা করতে নেমে আসেন কাঞ্চনা। তিনি মদ্যপ যুবকদের গাড়ির সামনে থেকে সরে যাওয়ার জন্য অনুরোধ করেন। এ সময় গাড়ি থেকে চাবি খুলে নেয় মদ্যপ যুবকেরা এবং গাড়ির চালক আর কাঞ্চনাকে শারীরিকভাবে হেনস্তা করে।
তখন পাশ দিয়ে যাওয়ার সময় পুলিশের একটি টহল গাড়ির দিকে ছুটে যান কাঞ্চনা মৈত্র। তিনি পুলিশের কাছ থেকে সহযোগিতা চান। পুলিশ ঘটনাস্থল থেকে শংকর দলুই ও সুরজিত পাণ্ডা নামের দুজনকে গ্রেপ্তার করেছে। তৃতীয় আরেকজনকে খুঁজছে পুলিশ।
