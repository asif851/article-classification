
ঈদুল ফিতরে মুক্তি পেয়েছে শাকিব খান আর অপু বিশ্বাস অভিনীত লাভ ম্যারেজ ছবিটি। এবার ঈদুল আজহায়ও থাকছে এই জুটির ছবি। নাম রাজা বাবু। এ ছবিতে আছেন আরও একজন, ববি।গত ঈদের আগে লাভ ম্যারেজ ছবি নিয়ে দারুণ আশাবাদী ছিলেন অপু বিশ্বাস। এবারও তিনি আশাবাদী। বললেন, ‘রাজা বাবু ছবির গল্প খুব সুন্দর। ছবিটি দর্শক উপভোগ করবেন, এ ব্যাপারে আমি শতভাগ নিশ্চিত।’দুই ঈদের দুটি ছবির তুলনা করলেন তিনি এভাবে, ‘লাভ ম্যারেজ কমেডি ধাঁচের ছবি। এই ছবির সংলাপ ছিল পুরান ঢাকার ভাষায়। রাজা বাবু শতভাগ রোমান্টিক ধাঁচের গল্প নিয়ে নিখুঁত প্রেমের ছবি। ছবিতে চমৎকার কিছু লোকেশন ব্যবহার করা হয়েছে। আমি তো বলব, লাভ ম্যারেজ ছবির সাফল্যকে ছাড়িয়ে যাবে রাজা বাবু।’রাজা বাবু ছবিতে ‘রাজা বাবু’ শাকিব খান। নিজের নতুন ছবি নিয়ে তিনি দারুণ রোমাঞ্চিত। বললেন, ‘ছবিটির গল্প ভালো। বড় বাজেট। ছবির সবকটি গানের শুটিং হয়েছে দেশের বাইরে। আমার বিশ্বাস, ছবিটি দর্শকের ভালো লাগবে।’তিনি আরও বলেন, ‘একটু বেশি সময় নিয়ে করলে কাজ ভালো কাজ হয়, এটাই স্বাভাবিক। তবে ঈদের জন্যই রাজা বাবু ছবির কাজ অল্প সময়ের মধ্যে শেষ করতে হয়েছে।’থাইল্যান্ডে চারটি গান আর কিছু দৃশ্যের শুটিংয়ের মধ্য দিয়ে রাজা বাবু ছবির কাজ শেষ হলো ১০ সেপ্টেম্বর। যেহেতু ছবিটি এবার ঈদে মুক্তি পাবে, তাই এখন পুরোদমে চলছে সম্পাদনা আর ডাবিংয়ের কাজ। শুটিংয়ে ছিল তাড়াহুড়ো আর শুটিং-পরবর্তী কাজ হচ্ছে খুব দ্রুত। কিন্তু তাতে ছবিতে কোনো ত্রুটি থাকবে না, এমনটাই মনে করছেন পরিচালক বদিউল আলম। তিনি বলেন, ‘আমরা কোনো বিরতি ছাড়াই কাজ করেছি। তাই কম সময় লেগেছে। কিন্তু কাজটি খুব ভালো হয়েছে।’রাজা বাবু ছবিতে আরও অভিনয় করেছেন মিশা সওদাগর, উজ্জ্বল, দিতি প্রমুখ।
