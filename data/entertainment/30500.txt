
বলিউড সুন্দরীদের মধ্যে লড়াই নতুন কিছু নয়। এবার একসঙ্গে চার সুন্দরী নামলেন একই রেসে। বিশাল ভরদ্বাজ তাঁর আগামী ছবির জন্য দুই বলিউড নায়িকার সন্ধানে বেরিয়েছেন। এই দুই বলিউড নায়িকা তাঁর ছবি ‘চুঁরিয়া’-তে দুই বোনের চরিত্রে অভিনয় করবেন। এই ছবির জন্য বিশালের পছন্দের চার বলিউড অভিনেত্রী হলেন শ্রদ্ধা কাপুর, পরিণীতি চোপড়া, সোনাক্ষী সিনহা ও কৃতি শ্যানন।
বিশাল ভরদ্বাজের ছবি মানেই জোরালো নারী চরিত্র। তাই শ্রদ্ধা, পরিণীতি, সোনাক্ষী, কৃতিরা অপেক্ষায় আছেন কার কার ভাগ্যে শিকে ছিঁড়বে। বিশালের মতো চিত্রনির্মাতার ছবিতে কাজ করার জন্য বলিউডের অনেক অভিনেতা মুখিয়ে থাকেন, তা আর বলার অপেক্ষা রাখে না। তবে বিশালের শেষ মুক্তিপ্রাপ্ত ছবি ‘রেঙ্গুন’ বক্স অফিসে সেভাবে সাড়া জাগাতে পারেনি। এই ছবিতে কঙ্গনা রনৌত, সাইফ আলী খান ও শহীদ কাপুর অভিনয় করেছিলেন।
এবার বিশাল তাঁর আগামী ছবি ‘চুঁরিয়া’-তে দুই বোনের সম্পর্ক নিয়ে এক অন্য ধারার ছবি নির্মাণ করতে চলেছেন। সূত্রের খবর অনুযায়ী, বিশাল তাঁর ছবির দুই বোনের চরিত্রের জন্য শ্রদ্ধা, পরিণীতি, সোনাক্ষী ও কৃতির সঙ্গে দেখা করে প্রাথমিক কথাবার্তা বলেছেন। ছবির জন্য এই চার বলিউড নায়িকার ‘লুক টেস্ট’ নেওয়া হবে। এরপরই বিশাল সিদ্ধান্ত নেবেন তাঁর ছবিতে দুই বোনের চরিত্রে কোন দুই বলিউড নায়িকা মানানসই হবেন। ইতিমধ্যে ‘দম লাগা কে হ্যাঁইসা’-খ্যাত অভিনেত্রী ভূমি পেডনেকার বোনের চরিত্রের জন্য বিশালের সঙ্গে দেখা করেছিলেন। কিন্তু পরিচালক তাঁকে ‘না’ করে দেন। এর আগে বিশাল দুই যমজ বোনকে নিয়ে ‘মাকড়ি’ নামের একটি ছবি নির্মাণ করেন। ছবিটি খুব প্রশংসিত হয়।
বিশাল এই মুহূর্তে ব্যস্ত তাঁর প্রযোজিত অন্য এক ছবি নিয়ে। এই ছবিতে বলিউড অভিনেত্রী দীপিকা পাড়ুকোনকে দেখা যাবে মুম্বাইয়ের মাফিয়া কুইন রহিমা খান ওরফে স্বপ্না দিদির চরিত্রে। দীপিকা ছাড়া এই ছবিতে আছেন ইরফান খান। বিশাল প্রযোজিত এই ছবিটি পরিচালনা করবেন হানি ত্রেহান।
