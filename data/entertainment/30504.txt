
অভিনেতা অ্যালেন শুভ্র এখন টিভি নাটক নিয়ে ব্যস্ত। কাজ করেছেন একটি চলচ্চিত্রেও। পাশাপাশি কিশোর-কিশোরীদের শারীরিক ও মানসিক পরিবর্তন, নারী-পুরুষের ওপর সহিংসতা, বৈষম্য ও সমতার বিষয়গুলো নিয়ে প্রতি শুক্রবার রাত সাড়ে নয়টায় রেডিও টুডেতে প্রচারিত অনুষ্ঠান ‘দশ উনিশের মোড়’–এর উপস্থাপনাও করছেন। এতে অ্যালেনের সঙ্গে আরও শোনা যায় নৃত্যশিল্পী স্নাতা শাহরিনকে। আজ শোনা যাবে অনুষ্ঠানটির ৫০তম পর্ব। এসব নিয়েই কথা হলো অ্যালেনের সঙ্গে।
‘দশ উনিশের মোড়’ অনুষ্ঠানটির অভিজ্ঞতা কেমন?অনুষ্ঠানটিতে উপস্থাপনার পাশাপাশি আমাকে একটু অভিনয়ও করতে হয়েছে। অনুষ্ঠানে আমি কম বয়সী, চঞ্চল এক অ্যালেন। যার বয়স ১০ থেকে ১৯–এর মধ্যে। সারাক্ষণ দুষ্টুমি করি। অনুষ্ঠানে নিজেদের সমস্যা নিয়ে পরিচয় গোপন রেখে শ্রোতারা কথা বলতে পারেন। তাঁদের সমস্যা জেনে অনেক সময় বিশেষজ্ঞরা পরামর্শ দিয়ে থাকেন। আমরাও পরামর্শ দিই। সব মিলিয়ে দারুণ একটা অভিজ্ঞতা হচ্ছে আমার। আমার মনে হয়, কিশোর-কিশোরীদের জন্য এ ধরনের অনুষ্ঠান অনেক বেশি কাজে দেয়। অনুষ্ঠানটি প্রচারিত হয় বিবিসি মিডিয়া অ্যাকশন ও রেডিও টুডের যৌথ উদ্যোগে।সম্প্রতি আপনি অনিমেষ আইচের ‘ভয়ংকর সুন্দর’ চলচ্চিত্রেও কাজ করলেন!প্রথমবার চলচ্চিত্রে কাজ করেছি। আমার চরিত্রটি খুব বেশি বড় নয়। কিন্তু দর্শকদের ভালো লাগবে, এটা গ্যারান্টি দিতে পারি। আমাকে বড় পর্দায় দেখা যাবে, এটা ভাবতেই আমার মধ্যে অন্য রকম ভালো লাগা কাজ করে।চলচ্চিত্রে নিয়মিত কাজ করার ইচ্ছা আছে?অবশ্যই। বাণিজ্যিক কিংবা আর্ট ফিল্ম—সব ধরনের চলচ্চিত্রেই আমার কাজ করার ইচ্ছা আছে। শুধু চরিত্রটি ভালো হতে হবে।তা হলে ভবিষ্যতে আমরা বাংলা সিনেমার নতুন একজন ‘নায়ক’ পাচ্ছি?যে উচ্চতা ও সাইজ, তাতে আমার জন্য নায়ক হওয়া কঠিন হবে! আমি চরিত্রাভিনেতা হতে চাই। যদি মনে হয় চরিত্রটি আমি ফুটিয়ে তুলতে পারব, তবেই কাজটি করব।এখন ব্যস্ততা কী নিয়ে?বেশ কয়েকটি ধারাবাহিক প্রচারিত হচ্ছে নিয়মিত। ধাপে ধাপে সেগুলোর শুটিং করতে হয়। আর এক ঘণ্টার নাটকেও কাজ করছি।সাক্ষাৎকার: হাবিবুল্লাহ সিদ্দিক
