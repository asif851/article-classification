
দিনটা ছিল ৫ ফেব্রুয়ারি ২০১৫। প্রতিদিনের মতো সেদিনও ভক্তদের অসংখ্য ম্যাসেজে তাঁর ফ্যান পেজ ভরা। তারকা বলে কথা! নাটক, মডেলিং উপস্থাপনা—কত কাজ নিয়েই তো নাফিসা কামালকে ব্যস্ত থাকতে হয়। তাই সব ম্যাসেজ পড়াও হয় না।কিন্তু সেদিন হঠাৎ ফ্যান পেজে পাঠানো একটি সাধারণ ম্যাসেজে চোখ আটকে যায় ছোট পর্দার তারকা নাফিসার। পাঠিয়েছিলেন সৈয়দ আসিফ হোসেন নামের এক ভক্ত। ম্যাসেজটি অসাধারণ মনে হলো তাঁর কাছে। এরপর টুকটাক কথা বলা শুরু। কয়েক দিনের মাথায় ফেসবুকে বন্ধু হিসেবে নাফিসা যুক্ত করে নেন আসিফকে।এরপর দুজনের প্রেম। বছর গড়িয়ে এসে এবার হয়ে গেল তাঁদের বাগদান। গতকাল শুক্রবার সন্ধ্যায় রাজধানীর উত্তরার একটি পার্টি সেন্টারে উভয় পরিবারের সদস্যদের উপস্থিতিতে বাগদান সম্পূর্ণ হয়।এই নাটকীয় ঘটনা সম্পর্কে নাফিসা কামালের কাছে জানতে চাইলে তিনি বলেন, ‘সব সময় ভক্তদের পাঠানো ম্যাসেজ পড়া হয় না। ওই দিন দু-একটি ম্যাসেজ চেক করতে গিয়েই আসিফের ম্যাসেজটা চোখে পড়ে। দেখলাম আসিফ নর্থ সাউথ বিশ্ববিদ্যালয়ের শিক্ষক। এরপর কথাবার্তা বলতে বলতেই একটা সময় সম্পর্কে জড়িয়ে পড়া।’তারকারা তো একটু সময় নিয়ে বিয়ের পিঁড়িতে বসেন। কিন্তু এ ক্ষেত্রে একটু তাড়াহুড়ো হয়ে গেল না?নাফিসার উত্তর, ‘বেশ কিছুদিন ধরেই বাসা থেকে বিয়ের জন্য বলা হচ্ছিল। দেখলাম আসিফ নিজেই সম্পর্কের প্রতি সিরিয়াস। সংসার করার মতো গোছানো একটা মানুষ মনে হয়েছে তাঁকে। তাই আর সময় নিলাম না।’বাগদান শেষ। এখন কেমন লাগছে?নাফিসা বলেন, ‘কিছুই বুঝতে পারছি না। এখন সব চিন্তাভাবনা বিয়ের অনুষ্ঠান নিয়ে। বিয়ে কবে? ছোট পর্দার এই তারকা বলেন, আগামী ডিসেম্বরে।এখন থেকে মিডিয়ায় কাজের পরিধি কমিয়ে দেওয়ার কথাও জানালেন নাফিসা। তিনি বলেন, ‘ছেলেপক্ষ থেকে মিডিয়ায় কাজের ব্যাপারে কোনো বিধিনিষেধ নেই। সংসারে সময় দেওয়ার জন্য নিজ থেকেই কম কাজ করার সিদ্ধান্ত নিয়েছি আমি।’
