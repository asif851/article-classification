
শ্রদ্ধা নিবেদনের জন্য অভিনেত্রী দিতির মরদেহ তাঁর দীর্ঘদিনের কর্মস্থল বাংলাদেশ চলচ্চিত্র উন্নয়ন সংস্থায় (বিএফডিসি) আনার কথা ছিল সকাল সাড়ে ১০টায়। কিন্তু তারও এক ঘণ্টা আগে দিতির মরদেহ পৌঁছে যায় সেখানে। গতকাল সোমবার এফডিসির জহির রায়হান কালার ল্যাবের সামনে জানাজায় দিতির আত্মীয়স্বজন, চলচ্চিত্রশিল্পী, কলাকুশলী ও শুভানুধ্যায়ীরা অংশ নেন।এফডিসিতে দিতির জানাজায় অংশ নেন সংস্কৃতিমন্ত্রী আসাদুজ্জামান নূর। গুণী এ অভিনেত্রীকে শেষ শ্রদ্ধা জানাতে আসা অভিনয়শিল্পীদের মধ্যে ছিলেন আলমগীর, রুবেল, ওমর সানী, চম্পা, আহমেদ শরীফ, মিজু আহমেদ, জাহিদ হোসাইন শোভন, আজমেরী বাঁধন, আফসানা বিন্দু, খালেদা আকতার কল্পনা ও নাসরিন। আরও এসেছিলেন পরিচালক মুশফিকুর রহমান গুলজার, এস এ হক অলীক, ইদ্রিস হায়দার, শাহ আলম কিরণ, দেলোয়ার জাহান ঝন্টু। ছিলেন প্রযোজক খোরশেদ আলম খসরু। এফডিসি থেকে দিতির মরদেহ নিয়ে যাওয়া হয় নারায়ণগঞ্জের সোনারগাঁ উপজেলার দত্তপাড়ায় তাঁর গ্রামের বাড়িতে।সোনারগাঁয়ে বাদ জোহর জানাজা শেষে দিতির ইচ্ছে অনুযায়ী তাঁকে সমাহিত করা হয় পারিবারিক কবরস্থানে।
