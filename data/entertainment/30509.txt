
বলিউডের বহুল আলোচিত অভিনেত্রী সানি লিওন কন্যাসন্তানের মা হয়েছেন। সানি ও তাঁর স্বামী ড্যানিয়েল বেবারের প্রায় দুই বছর বয়সী ফুটফুটে ওই কন্যাশিশুর নাম নিশা কৌর বেবার। তবে তাঁরা মা-বাবা হলেও ওই সন্তানের জন্মদাত্রী বা জন্মদাতা নন।  আজ শুক্রবার টাইমস অব ইন্ডিয়ার প্রতিবেদনে বলা হয়, সানি ও ড্যানিয়েল দম্পতি নিশা নামের ওই শিশুটিকে মহারাষ্ট্রের লাতুর গ্রাম থেকে দত্তক নিয়েছেন। সানি ও ড্যানিয়েল ২০০৯ সালে বিয়ে করেন।
প্রতিবেদনে বলা হয়, পরিবারের নতুন সদস্যকে নিয়ে বেশ আনন্দে আছেন সানি দম্পতি। এ ঘটনায় অভিনেত্রী শার্লিন চোপড়া প্রথম সানিকে টুইট করে শুভেচ্ছা জানিয়েছেন।
তবে হিন্দুস্তান টাইমসের প্রতিবেদনে বলা হয়, সানির দত্তক নেওয়া সন্তান নিশার বয়স এখন ২১ মাস।
এভাবে মা হওয়ার অনুভূতি জানাতে গিয়ে সানি বলেন, ‘যে মুহূর্তে নিশার প্রথম ছবি দেখলাম, সেই মুহূর্তে আমি খুব আবেগপ্রবণ হয়ে পড়েছিলাম, আনন্দিত হয়েছিলাম। মাত্র তিন সপ্তাহের মধ্যে পুরো বিষয়টি আমরা চূড়ান্ত করে ফেলি। অথচ একটি সন্তানের জন্য মানুষকে নয় মাসের প্রস্তুতি নিতে হয়।’
ড্যানিয়েল বেবার বলেন, ‘আমাদের জীবনটা খুব অদ্ভুত। আমাদের জীবনে কোনো নয় মাস নেই। গত দুই বছর এ নিয়ে অনেক কাগজপত্র ঘাঁটাঘাঁটি করেছি। এরপর হঠাৎ একদিন ই-মেইল এল যে একটি শিশুর সঙ্গে আমাদের ম্যাচিং হয়েছে। এটা খুবই আনন্দের।’
ড্যানিয়েল বলেন, ‘আমি জীবনেও ভাবিনি, কোনো দিন সন্তান দত্তক নেব। তবে এতিম শিশুদের নিয়ে কাজ করতে গিয়ে আমার মানসিকতার পরিবর্তন হয়েছে। এ ছাড়া আমরা যে কাজ করি, তাতে আমাদের জন্য এমনিতে কোনো সময় নেই। এই ব্যস্ততার মাঝে সন্তান নেওয়ার পরিকল্পনা করা খুব কঠিন।’
সানি লিওন বলেন, ‘আমি অন্যদের কথা বলতে পারব না। তবে সন্তান বায়োলজিক্যাল না কী, এটা আমাদের কাছে কোনো বিষয় নয়। আমার একটা পরিপূর্ণ পরিবার চেয়েছিলাম, সেটা এখন পেয়েছি। আমার বিশ্বাস, নিশা আমাদের খুব পছন্দ করবে।’
সন্তানের নামের ব্যাপারে সানি বলেন, ‘ওর নাম ছিল নিশা। আমরা ওটাই রেখে করেছি নিশা কৌর বেবার। আমার প্রকৃত পাঞ্জাবি নাম করঞ্জিত কৌর।’
মেয়ের বিষয়ে সানি বলেন, ‘সে খুব মিষ্টি মেয়ে। সে যখন আপনার দিকে তাকিয়ে হাসবে, তখন আপনার হৃদয় গলে যাবে। আমি চাই, সে বড় হয়ে স্বাধীন হোক। নিজের মতো করে নিজের জীবন কাটাক।’
