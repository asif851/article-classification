
বাংলাদেশের সবচেয়ে গুণী ও সৃজনশীল চলচ্চিত্রকার হিসেবে জহির রায়হানের অবস্থান নিঃসন্দেহে সব ধরনের বিতর্কের ঊর্ধ্বে। ১৯৬০ থেকে ১৯৭১ সাল পর্যন্ত তিনি চলচ্চিত্রে তাঁর নিজস্বতার স্বাক্ষর রেখেছিলেন। চলচ্চিত্র পরিচালনা কিংবা প্রযোজনা ছাড়াও তিনি উপন্যাস ও ছোটগল্প লিখেছেন; অংশগ্রহণ করেছেন রাজনৈতিক ক্ষেত্রে সরাসরি প্রতিবাদী ভূমিকায়। ১৯৭১ সালে স্বাধীনতাযুদ্ধে তিনি ক্যামেরা হাতে চলচ্চিত্রকারদের নেতৃত্ব দিয়েছেন। তাঁর কিছু চলচ্চিত্র নান্দনিকতার শিখর স্পর্শ করতে সক্ষম হয়েছে। স্টপ জেনোসাইড, কাঁচের দেয়াল, জীবন থেকে নেয়া—এই চলচ্চিত্রগুলো বাংলাদেশে চলচ্চিত্র নির্মাণকলার ক্ষেত্রে মাইলফলক হয়ে রয়েছে। ১৯৭২ সালের ৩০ জানুয়ারি ঢাকার মিরপুরে বাংলাদেশের চলচ্চিত্রের অন্যতম অভিভাবক জহির রায়হান নিখোঁজ বা নিহত হন। ৩০ জানুয়ারি জহির রায়হানের নিখোঁজ বা নিহত হওয়ার ৪৪তম বছরকে স্মরণে রেখে মুভিয়ানা ফিল্ম সোসাইটি মুক্তিযোদ্ধা, চলচ্চিত্রকার ও সাহিত্যিক জহির রায়হান ও তাঁর চলচ্চিত্র-বিষয়ক তিন দিনব্যাপী কর্মশালার আয়োজন করেছে। বাংলাদেশ শিল্পকলা একাডেমির সহযোগিতায় কর্মশালাটি অনুষ্ঠিত হবে ২৯, ৩০ ও ৩১ জানুয়ারি। কর্মশালায় তিন দিনে তিনটি শিরোনামে পাঁচজন চলচ্চিত্রকার, গবেষক ও লেখক জহির রায়হানের নির্মিত চলচ্চিত্র, সাহিত্য ও তাঁর জীবনকে বিশ্লেষণ করবেন, যা জহির রায়হানের সামগ্রিকতাকে অনুভব ও উপলব্ধিতে কার্যকর ভূমিকা রাখবে।কর্মশালায় প্রথম দিনের আলোচনার শিরোনাম ‘জহির রায়হানের চলচ্চিত্র: আত্মপরিচিতির রাজনীতি’। আলোচনা করবেন চলচ্চিত্র গবেষক জাকির হোসেন রাজু। দ্বিতীয় দিনের বিষয় ‘জহির রায়হান: চলচ্চিত্র, বুদ্ধিজীবিতা ও জাতীয় মুক্তিসংগ্রাম’। আলোচনা করবেন চলচ্চিত্র নির্মাতা ও লেখক জাঈদ আজিজ। কর্মশালার শেষ দিনের শিরোনাম ‘জহির রায়হান: যেমন দেখেছি, যেমন পেয়েছি’। এই দিনের আলোচনায় থাকবে জহির রায়হানের সঙ্গে কাজের প্রত্যক্ষ অনুভূতি বিনিময় এবং গবেষকের দৃষ্টিতে জহির রায়হানের অনুসন্ধান। আলোচনায় অংশগ্রহণ করবেন অগ্রজ চলচ্চিত্রকার সৈয়দ হাসান ইমাম, চলচ্চিত্রকার সি বি জামান এবং চলচ্চিত্র গবেষক ও লেখক অনুপম হায়াৎ। কর্মশালার পরিকল্পনা ও সমন্বয় করছেন বেলায়াত মামুন।কর্মশালায় অংশগ্রহণের জন্য নিবন্ধন করা যাবে ২৭ জানুয়ারি পর্যন্ত। নিবন্ধনের জন্য যোগাযোগ করতে হবে কক্ষ নম্বরÿ ৭০১, জাতীয় নাট্যশালা, বাংলাদেশ শিল্পকলা একাডেমি, সেগুনবাগিচা, ঢাকা। ফোন ০১৯৭১১০১১০৬।
