
দেশ যদি হয় ‘মা’, তবে দেশের নদী-নাল-খাল-বিল হলো সে মায়ের জীবন শক্তি। বাংলার নদীগুলোর সঙ্গে মানুষের রয়েছে মায়ময় সম্পর্ক। উন্নয়নের নামে দেশের প্রাকৃতিক বৈশিষ্ট্যগুলোকে ধ্বংস করে ফেলছি আমরা। নদীমাতৃক বাংলায় বিদ্যমান ছিল নদী, তা ক্রমশ অপসৃয়মান। জলবায়ুর পরিবর্তন রোধে যে উপাদানগুলোর নিয়ন্ত্রণ জরুরি ছিল তা ক্রমবর্ধমান অবহেলায় বাঙালিদের সামনের দিনগুলোতে নির্মমভাবে ভোগাবে।
থিয়েটারের নতুন নাটক ‘মায়ানদী’র মূল বক্তব্য এটি। নাটকে বলা হয়েছে বাংলার মানুষগুলোর সঙ্গে নদীর মায়াময় সম্পর্কের কথা। যারা অন্তরের অন্তস্থল থেকে প্রকৃতিকে গভীরভাবে ভালোবাসেন তাদের প্রত্যেকের হৃদয়ের গহিনেই একটি নদীর বসবাস।প্রতিষ্ঠাবার্ষিকী উপলক্ষে নাট্য সপ্তাহের দ্বিতীয় দিনে নতুন নাটক মঞ্চে এনেছ দেশের প্রথম শ্রেণির নাটকের দল থিয়েটার। দলটির আয়োজনে ‘থিয়েটার সপ্তাহ’-এর দ্বিতীয়দিন শনিবার সন্ধ্যায় শিল্পকলা একাডেমির জাতীয় নাট্যশালার প্রধান মিলনায়তনে অনুষ্ঠিত হয় ‘মায়ানদী’ নামের এই নাটকটির উদ্বোধনী মঞ্চায়ন। নাটকটির রচনা ও নির্দেশনায় ছিলেন মারুফ কবির।নাটকের বক্তব্য স্পষ্ট। পানির দেশের মানুষ হিসেবে বাঙালির পানির কষ্ট সহ্য করার ক্ষমতা খুব সীমিত, কিন্তু প্রকৃতিকে ধ্বংসের এবং নদী ধ্বংসের ফলে একসময় তা সমগ্র বাঙালি জাতিকে নিদারুণভাবে ভোগাবে। বাঙালির জীবনে নেমে আসবে দুঃসহ বিভীষিকা। এই বিষয়টি নাটকে উপস্থাপন করেছেন নাট্যকর্মীরা। নাটকটিতে নদীর সঙ্গে মানুষের সম্পর্কের গভীরতা ফুটিয়ে তুলেছেন নাটকটির সঙ্গে সংশ্লিষ্টরা।অভিনয় শিল্পীদের দক্ষ অভিনয়শৈলীর পাশাপাশি ‘মায়ানদী’র মঞ্চসজ্জা দর্শকদের আকৃষ্ট করেছে। গল্পের সঙ্গে সামঞ্জস্যপূর্ণ সেট নাটকটিকে দর্শকদের প্রশংসায় একধাপ এগিয়ে রেখেছে। বিভিন্ন চরিত্রে অভিনয় করেছেন রামেন্দু মজুমদার, ত্রপা মজুমদার, পরেশ আচার্য, রাশেদ শাওন, গোলাম শাহরিয়ার, রবিন বসাক, নুর জামান রাজা, নুরে খোদা, মাসুক সিদ্দিক প্রমুখ।আজ উৎসবের তৃতীয় সন্ধ্যায় মঞ্চায়ন হবে থিয়েটার প্রযোজিত নাটক ‘কুহকজাল’।১০ ডিসেম্বর শেষ হবে এই নাট্য উৎসব।
