
বলিউডপ্রেমীদের জন্য এ বছরে ছিল সিক্যুয়েল ও রিমেকের ডালি। কেউ আবার বলছেন, নতুন ইতিহাস গড়ার বছর। বছরজুড়ে ছিল বেশ কিছু বিগ বাজেটের ছবি। দর্শকহূদয় জয় করে বেশ কয়েকটি ছবি ১০০ কোটির ক্লাবেও যোগ দিয়েছে। তবে ২০১৩-তে এসে রোমান্টিক ছবি তৈরির ধরনটা অনেকটাই পাল্টে দিয়েছে বলিউড। ভিন্নধর্মী গল্পে নতুনত্বের ছোঁয়ায় তৈরি হয়েছে চমক জাগানিয়া বেশ কয়েকটি রোমান্টিক ছবি। ভারতের জনপ্রিয় ম্যাগাজিন ফিল্মফেয়ার-এ প্রকাশিত এ বছরে মুক্তিপ্রাপ্ত বলিউডের সেরা পাঁচ লাভ স্টোরি নিয়েই এবারের আয়োজন
আশিকি টুচেনা ছকে এক অন্ত্যমিলহীন ভালোবাসার গল্প নিয়ে আশিকি টুর চিত্রনাট্য লিখেছেন সাগুফতা রফিক। মুক্তির আগেই ছবিটির প্রায় সব গানই অল্প সময়ের মধ্যে জনপ্রিয়তা অর্জন করে। অলিগলিতে মানুষের মুখে মুখে সর্বত্রই শোনা যায় ‘তুম হি হো’, ‘শুন রাহা হ্যা তু,’ ‘চাহু ম্যা আনা’ গানগুলো। আর এই গানগুলোর কারণেই লাখো সিনেমাপ্রেমী মানুষের মনের মধ্যে জায়গা করে নেয় বলিউডের এক জোড়া নতুন মুখ—আদিত্য রায় কাপুর ও শ্রদ্ধা কাপুর। ছবিটির সংগীত পরিচালনার দায়িত্বে ছিলেন মিঠুন, অনিকেত তিওয়ারি ও জিৎ গাঙ্গুলি। গত ২৬ এপ্রিল মুক্তি পাওয়া মোহিত সুরি পরিচালিত আশিকি টু তৈরি হয়েছিল মাত্র নয় কোটি রুপির বাজেটে। মুক্তির এক মাসের মধ্যে বক্স অফিসে ১০০ কোটির মুখ দেখে ছবিটি।
ইয়ে জাওয়ানি হ্যায় দিওয়ানিবন্ধুত্ব, ভালোবাসা ও স্বপ্ন—মানুষের জীবনের এই তিনটি গুরুত্বপূর্ণ উপাদান নিয়ে মূলত গড়ে উঠেছে ইয়ে জাওয়ানি হ্যায় দিওয়ানি ছবির কাহিনি। সুন্দর লোকেশন থেকে শুরু করে ভালো কাহিনি, চমৎকার সব গান, সেই সঙ্গে অভিনেত্রী মাধুরী দীক্ষিতের আইটেম নাচ ছবিটির আকর্ষণ যতখানি না বাড়িয়ে তুলেছিল, তার চেয়েও বেশি আকর্ষণীয় ছিল বাস্তব জীবনে একসময়ের প্রেমিক-প্রেমিকা রণবীর কাপুর ও দীপিকা পাড়ুকোনের পর্দা-রোমান্স। পরিচালক আয়ান মুখার্জির অসাধারণ নির্দেশনা কিংবা রণবীর-দীপিকার পর্দা-রসায়ন—কারণ যেটাই হোক, সারা দুনিয়াকে বলিউডপ্রেমী বানাতে সক্ষম হয় ইয়ে জাওয়ানি হ্যায় দিওয়ানি। কারণ, হলিউডের টপচার্টেও সেরা দশের তালিকায় স্থান পেয়েছিল ছবিটি, যা আমেরিকায় মুক্তিপ্রাপ্ত বলিউড ছবির ইতিহাসে এই প্রথম। ছবিটি মুক্তির প্রথম সপ্তাহেই আয় করে ১০০ কোটি রুপি।
রানঝানাছবির শুরুটা দেখে অনেকেরই হয়তো নিজের স্কুলজীবনে ফিরে যেতে ইচ্ছা করবে। ছোটবেলার প্রেম বড় হওয়ার পর বেশির ভাগ ক্ষেত্রেই স্মৃতিতে পরিণত হয়। প্রেমবিষয়ক এ বাস্তবতাই এই ছবির মধ্য দিয়ে তুলে ধরেছেন পরিচালক আনন্দ এল রয়। এক রোমান্টিক গল্প দিয়ে শুরু করে পলিটিক্যাল থ্রিলারের মধ্য দিয়ে শেষ হয়েছে রানঝানা ছবির গল্প। ছবির কিছু রাজনৈতিক আন্দোলনের দৃশ্য বেশ সুনাম অর্জন করে। মিউজিকের জাদুকর এ আর রহমানের সংগীত পরিচালনায় ছবিটির গানগুলোও বেশ জনপ্রিয়তা অর্জন করে। রানঝানায় অভিনয় করেছেন ‘কোলাভেরি ডি’খ্যাত গায়ক এবং দক্ষিণ ভারতের নায়ক ধানুশ ও অনিলকন্যা সোনাম কাপুর। মুক্তি পাওয়ার দুদিনের মাথায় ছবিটি বক্স অফিস থেকে ২০ কোটি রুপির বেশি তুলে নেয়।
লুটেরাপুরোদস্তুর এক নিটোল প্রেমের কাহিনি লুটেরা। পঞ্চাশের দশকের জমিদারকন্যার সঙ্গে বরুণের প্রেমকাহিনিতে দর্শকদের মন্ত্রমুগ্ধ করেছেন উড়ানখ্যাত পরিচালক বিক্রমাদিত্য মোটওয়ানি। আমেরিকান লেখক ও. হেনরির ছোট গল্প ‘দ্য লাস্ট লিফ’-এর অনুপ্রেরণায় নির্মিত হয়েছে লুটেরা ছবিটি। ছবিতে প্রথমবারের মতো জুটি বেঁধে রুপালি পর্দায় হাজির হন সোনাক্ষী-রণবীর সিং। পঞ্চাশ দশকের আবহ তৈরি করতে ছবিটি চিত্রায়ণ করা হয়েছে ঐতিহ্যবাহী কলকাতা ও ডালহৌসির হিমাচল প্রদেশে। লুটেরার সংগীত আয়োজনে ছিলেন জাতীয় পুরস্কার পাওয়া বলিউডের এ সময়ের তরুণ প্রতিভাবান সংগীত পরিচালক অমিত ত্রিবেদি। চলচ্চিত্র সমালোচকদের অনেকেই লুটেরাকে এ বছরের মাস্টারপিস অভিহিত করেছেন।
গলিয়োঁ কি রাসলীলা রাম-লীলাদীর্ঘ বিরতির পর এই ছবি দিয়ে আবারও পরিচালনায় সঞ্জয় লীলা বনশালি। ছবিটির কাহিনি আবর্তিত হয়েছে উইলিয়াম শেক্সপিয়ারের অমর সৃষ্টি জনপ্রিয় ট্র্যাজেডি রোমিও অ্যান্ড জুলিয়েট-এর ছায়া অবলম্বনে। অস্ত্র ব্যবসা ও চোরাকারবারি নিয়ে দুই পরিবারের দ্বন্দ্ব, আর সেই দ্বন্দ্বের মধ্যে দুই পরিবারের যুবক-যুবতীর প্রেম-ভালোবাসা, পরিণয় এবং শেষে এসে দুজনের আত্মাহুতির মাধ্যমে পরিবার দুটির মধ্যে ঐক্য এই হচ্ছে ছবির কাহিনি। গুজরাটের প্রেক্ষাপটে রচিত রক্তাক্ত এই প্রেমকাহিনিতে অভিনয় করেছেন রণবীর সিং ও দীপিকা পাডুকোন। মুক্তির আগে থেকেই ছবিটি পড়েছিল বিতর্কের মুখে, গিয়েছে আদালত পর্যন্তও। অশ্লীলতার দোহাই দিয়ে রাম-লীলায় ছুরি চালিয়েছিল সে দেশের সেন্সর বোর্ডও। তবে এত বিতর্ক সত্ত্বেও ছবিটি মুক্তির ১০ দিনেই ব্যবসা করেছে প্রায় ১০০ কোটি রুপি। সাজিদুল হকফিল্মফেয়ার ও বলিউড হাঙ্গামা অবলম্বনে
