
মার্কিন গায়ক ক্রিস কর্নেলের শেষকৃত্যে বন্ধু চেস্টার বেনিংটন গেয়েছিলেন লিওনার্দ কোহেনের ‘হ্যালোলুইয়া’ গানটি। চেস্টারও সপ্তাহ দুই আগে চলে গেলেন। এবার ক্রিসের মেয়ে টনি কর্নেল একই গান গাইলেন দুই বন্ধুর স্মৃতির প্রতি শ্রদ্ধা জানিয়ে।
ওয়ানরিপাবলিক ব্যান্ডের সঙ্গে এবিসি টেলিভিশনের ‘গুড মর্নিং আমেরিকা’ অনুষ্ঠানে গানটি গাইলেন টনি।
সাউন্ড গার্ডেনের ক্রিস কর্নেল ও লিনকিন পার্কের চেস্টার বেনিংটন একসঙ্গে করেছেন অনেক সংগীত ট্যুর। গত ১৮ মে ক্রিস আত্মহত্যা করার পর বন্ধুর শোকে সামাজিক যোগাযোগমাধ্যমে একটি চিঠিও লেখেন। দুই মাসের ব্যবধানে ক্রিসের ৫৩তম জন্মদিনে (২০ জুলাই) চেস্টার নিজেই আত্মহত্যা করেন। দুজনকে শ্রদ্ধা জানিয়ে গান গাওয়ার সময় টনি বলেন, ‘বাবা ও চেস্টারের জন্য গাওয়া আমার জন্য গর্বের।’
কথা ছিল, এবিসির গুড মর্নিং আমেরিকার সামার কনসার্ট সিরিজে সেন্ট্রাল পার্কে গান গাইবে লিনকিন পার্ক। কিন্তু চেস্টারের মৃত্যুর পর দলটি তাদের সব ট্যুর বাতিল করেছে। আর ওয়ানরিপাবলিক দেশজুড়ে সংগীত ট্যুর করছে। তারা লিনকিন পার্কের জায়গায় গান করে এবং ক্রিস ও চেস্টারকে শ্রদ্ধা জানায়। ওয়ানরিপাবলিক এবিসি নিউজকে বলে, প্রিয় সহকর্মীদের শ্রদ্ধা জানানোটা সম্মানের। সূত্র: এবিসি নিউজ।
 
