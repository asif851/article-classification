
‘আপনাদের অনুষ্ঠানের পুরস্কার ঘরের ভেতর বসে দিন।’ ফিল্মফেয়ার অ্যাওয়ার্ডের মনোনয়ন নিয়ে এমন সব পোস্ট দেখা যাচ্ছে টুইটারে। গত বছর মনোনয়ন নিয়ে বিতর্ক হয়েছিল। এবারও তার ব্যতিক্রম হলো না।
সেরা ছবির পুরস্কার, সেরা অভিনেতা কিংবা অন্য সব শাখা; সঠিক বিচার করা হয়নি এবারের মনোনয়নে-এমন ধারণা বলিউডের দর্শকদের। আকাশ স্বামী নামের একজন টুইটে লিখেছেন, ‘নিউটন ও ট্র্যাপড-এর মনোনয়ন কোথায়? সেরা অভিনেতা বিভাগে রাজকুমার রাওয়ের মনোনয়নই-বা কোথায়? ভারতের চলচ্চিত্র পুরস্কারগুলো দিন দিন ভাঁড়ামিতে পরিণত হচ্ছে।’
সেরা ছবির মনোনয়ন পেয়েছে ‘বদ্রিনাথ কি দুলহানিয়া’, ‘বেরেলি কি বরফি’, ‘হিন্দি মিডিয়াম’, ‘সিক্রেট সুপারস্টার’, ‘টয়লেট: এক প্রেমকথা’। অথচ ২০১৭ সালের বহুল প্রশংসিত ছবির তালিকায় থাকা ‘নিউটন’-এর নাম সেখানে নেই। যদিও কিছু কারিগরি বিভাগে এই ছবিকে দেওয়া হয়েছে ছয়টি মনোনয়ন। বিশাল ভরদ্বাজের ছবি ‘রেঙ্গুন’ বক্স অফিসে সফল না হলেও এর নির্মাণশৈলী ও গানের কারণে আলোচনায় ছিল। গুরুত্বপূর্ণ বিভাগের মনোনয়নে অনুপস্থিত এই ছবিও। বক্স অফিসের আয়ে এগিয়ে ছিল টাইগার জিন্দা হ্যায়’ আর ‘জড়ুয়া টু’। দুটির একটিও নেই সেরা ছবির তালিকায়। ‘টাইগার জিন্দা হ্যায়’ শুধু ‘সেরা অ্যাকশন’ বিভাগে মনোনয়ন পেয়েছে। অথচ ‘বদ্রিনাথ কি দুলহানিয়া’ কিংবা ‘সিক্রেট সুপারস্টার’ তেমনটা সাড়া জাগাতে না পারলেও ফিল্মফেয়ার অ্যাওয়ার্ডে পেয়েছে সর্বোচ্চ মনোনয়ন। সেরা অভিনেতার মনোনয়ন দেওয়া হয়েছে অক্ষয় কুমার, আয়ুষ্মান খুড়ানা, হৃতিক রোশন, ইরফান খান, শাহরুখ খান ও বরুণ ধাওয়ানকে। এখানে নেই রাজকুমার রাওয়ের নাম। কিন্তু গত বছর এই ছবিতে অভিনয় করেই তিনি জিতেছেন ‘এশিয়া প্যাসিফিক স্ক্রিন অ্যাওয়ার্ড’।
গত বছর ‘রুস্তম’ ও ‘এয়ারলিফট’ দিয়ে বেশ প্রশংসা কুড়ান অক্ষয় কুমার। সেরা অভিনেতার তালিকায় অক্ষয় কুমারকে মনোনয়ন না দেওয়ায় গত বছরের অনুষ্ঠানের স্বচ্ছতা নিয়ে প্রশ্ন উঠেছিল। এবারও বিতর্কমুক্ত হতে পারল না ফিল্মফেয়ার। আজ ২০ জানুয়ারি ফিল্মফেয়ার পুরস্কার বিজয়ীদের হাতে তুলে দেওয়া হবে। শিগগিরই এটি দেখা যাবে টিভি পর্দায়ও। এনডি টিভি, হিন্দুস্তান টাইমস, ইন্ডিয়া ওয়েস্ট
