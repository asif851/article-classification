


• দুপুর সাড়ে ১২টা থেকে বেলা আড়াইটার মধ্যে শ্রীদেবীর মরদেহ মুম্বাই আনার কথা শোনা গিয়েছিল। • সন্ধ্যা অথবা গভীর রাতের যেকোনো সময় মরদেহ মুম্বাই আসবে।

দুবাই থেকে আজ রোববার শ্রীদেবীর মরদেহ মুম্বাই আনা হচ্ছে। মুম্বাই বিমানবন্দর থেকে এমন তথ্যই পেয়েছে সংবাদমাধ্যম। শুরুতে জানা গেছে, দুপুর সাড়ে ১২টা থেকে বেলা আড়াইটার মধ্যে কার্গো কিংবা প্রাইভেট জেটে শ্রীদেবীর মরদেহ মুম্বাই আনা হচ্ছে। কিন্তু পরে প্রথম আলোর মুম্বাই প্রতিনিধি জানান, শেষ খবর পাওয়া পর্যন্ত শ্রীদেবীর মরদেহ দুবাই বিমানবন্দরে আনা হয়েছে। তবে মরদেহ মুম্বাইয়ে কখন পৌঁছাবে, তা এখনই বলা যাচ্ছে না। ধারণা করা হচ্ছে, সন্ধ্যা অথবা গভীর রাতের যেকোনো সময় মরদেহ মুম্বাই আসবে। এরপর শ্রীদেবীর শেষকৃত্য সম্পন্ন হবে।
তবে পরিবার থেকে এ ব্যাপারে কিছুই নিশ্চিত করে জানানো হয়নি। একটি নির্ভরযোগ্য সূত্র সংবাদমাধ্যমকে জানিয়েছে, শ্রীদেবীর মরদেহ মুম্বাই আনার পর শেষকৃত্যের ব্যাপারে চূড়ান্ত সিদ্ধান্ত হবে। আর শ্রীদেবীর মরদেহ মুম্বাই আনার বিষয়টি তত্ত্বাবধান করছেন তাঁর স্বামী বনি কাপুর।
এদিকে আজ সকালে সংযুক্ত আরব আমিরাতে নিযুক্ত ভারতের রাষ্ট্রদূত নবদীপ সিং সুরি সংবাদমাধ্যমকে জানিয়েছেন, পুলিশ শ্রীদেবীর মরদেহের ফরেনসিক প্রতিবেদন তৈরি করছে। এরপরই মরদেহ মুম্বাই পাঠানোর ব্যাপারে ব্যবস্থা নেওয়া হবে।
ননদের ছেলে মোহিত মারওয়ারের বিয়েতে অংশ নেওয়ার জন্য সম্প্রতি দুবাই যান শ্রীদেবী। তাঁর সঙ্গে ছিলেন স্বামী বনি কাপুর ও মেয়ে খুশি। বিয়ের অনুষ্ঠানে যোগ দিয়ে মেয়ে খুশিকে নিয়ে মুম্বাই ফিরে যান বনি কাপুর। শ্রীদেবী আরও কয়েক দিন ছুটি কাটানোর জন্য দুবাই থেকে যান। গতকাল শনিবার শ্রীদেবীকে চমকে দেওয়ার জন্য আবার দুবাই যান বনি কাপুর।
এদিকে মুম্বাইয়ে করণ জোহরের ‘ধাড়াক’ ছবির শুটিংয়ে ব্যস্ত থাকার জন্য বিয়ের অনুষ্ঠানে যোগ দিতে পারেননি শ্রীদেবীর বড় মেয়ে জাহ্নবী।
আগেই জানানো হয়েছে, বলিউডের বরেণ্য অভিনেত্রী শ্রীদেবী আর নেই। গতকাল রাত সাড়ে ১১টা নাগাদ দুবাইয়ে হৃদ্‌রোগে আক্রান্ত হয়ে মৃত্যুবরণ করেন তিনি। তাঁর বয়স হয়েছিল মাত্র ৫৪ বছর। তাঁর মৃত্যুর খবর দ্রুত ছড়িয়ে পড়ে ভারতসহ সারা বিশ্বে।
