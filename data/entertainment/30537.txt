

মঞ্চ, টেলিভিশন কিংবা সিনেমা—তিন অঙ্গনেই অভিনেতা আজাদ আবুল কালাম সমান তালে কাজ করে যাচ্ছেন। আজ বেলা ২টা ৩০ মিনিটে তাঁকে দেখা যাবে চ্যানেল আইয়ে সকাল আহমেদ পরিচালিত নাটক বায়োস্কোপ-এ। আজাদ আবুল কালাম তাঁর তিন অঙ্গনের ব্যস্ততা নিয়েই কথা বললেন এবার।

‘বায়োস্কোপ’ নাটকের গল্প নাকি একটু অন্য রকম?নাটকের বায়োস্কোপওয়ালা তাঁর বায়োস্কোপে সিনেমা বা রূপকথার গল্প দেখান না। তিনি মুক্তিযুদ্ধের গল্প দেখান। কীভাবে যুদ্ধ হলো, মুক্তিযোদ্ধারা কীভাবে দেশ স্বাধীন করলেন—সেসব ছবি দেখা যায় তাঁর বায়োস্কোপে। তাঁর বাবাও বায়োস্কোপ দেখাতেন। মুক্তিযুদ্ধে গিয়ে তাঁর বাবা আর ফিরে আসেননি। বায়োস্কোপওয়ালার ইচ্ছা, সারা দেশ ঘুরে ঘুরে বায়োস্কোপে মুক্তিযুদ্ধের গল্প দেখাবেন। কিন্তু সে জন্য পর্যাপ্ত অর্থ নেই তাঁর। নাটকে আমার সহ-অভিনেত্রী রিচি সোলায়মান আমাকে সেই অর্থ জোগাড় করতে সহায়তা করবেন।নতুন সিনেমার অর্থ জোগাড়ের কত দূর?নতুন সিনেমার কাজ খুব ধীরে এগোচ্ছে। একটি প্রোমো বানিয়ে ফেলেছি। সেটি দেখিয়ে টাকাপয়সা জোগাড় করা যায় কি না, সেই চেষ্টায় আছি। ছবির বাজেট খুব বেশি না, মাত্র ৩০ লাখ টাকা।সিনেমাটা কেমন হবে? নাম কী, নায়ক-নায়িকা কারা?একটি থ্রিলার ছবি বানাচ্ছি। সিনেমার নাম অসুখের নাম ভালোবাসা। নায়ক রাজীব সালেহীন এবং নায়িকা সানজিদা প্রীতি। ছবিতে রাজীবকে একটি পাগলাটে চরিত্রে দেখা যাবে। এরই মধ্যে পাঁচ দিন শুটিং করে ফেলেছি। মার্চে ফাইনাল শুটিং শুরু করব। ছবি শেষ করতে আরও অন্তত ১২ দিন শুটিং করতে হবে। এই সিনেমার গল্পটিও আমার লেখা।মঞ্চের জন্য কিছু করছেন না?এই মুহূর্তে মঞ্চের জন্য একটি নাটক লিখছি। কবে মঞ্চস্থ করব, জানি না। নিয়মিত লেখালেখির অংশ হিসেবেই লিখতে বসেছিলাম। সামনের বইমেলায় একটি নাটকের বই প্রকাশিত হতে পারে।আকরাম খান পরিচালিত চলচ্চিত্র ‘খাঁচা’র শুটিং শেষ?প্রায় শেষ। আরও দুই দিন শুটিং করতে হতে পারে। শেষ শুটিং হবে মানিকগঞ্জে।সাক্ষাৎকার: রাসেল মাহ্‌মুদ
