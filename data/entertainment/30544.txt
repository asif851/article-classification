
ভারতের কলকাতার টালিগঞ্জের দুই নায়িকার বিপরীতে অভিনয় করছেন ঢালিউডের নায়ক শাকিব খান। সেই দুই নায়িকার একজন সায়ন্তিকার নাম জানা গিয়েছিল আগেই। গত বুধবার জানা গেল দ্বিতীয় নায়িকা হচ্ছেন কলকাতার নুসরাত জাহান। শুটিংয়ের তারিখও পাকা করেছেন ছবির পরিচালক রাজীব বিশ্বাস। গতকাল বৃহস্পতিবার বিকেলে কলকাতা থেকে মুঠোফোনে পরিচালক বলেন, ‘শুরুতে নুসরাতের কথাই ভেবেছিলাম আমরা। কিন্তু তিনি আরেকটি ছবির শুটিংয়ে ব্যস্ত ছিলেন। একটু দ্বিধাদ্বন্দ্ব ছিল যে, আমাদের ছবিতে সময় দিতে পারবেন কি না। এখন দ্বিধা নেই আর, নুসরাতই আমাদের ছবিতে কাজ করছেন।’ছবির প্রাথমিক প্রস্তুতির জন্য কলকাতায় আছেন শাকিব খান। সেখান থেকে মুঠোফোনে তিনি বলেন, ‘ভেঙ্কটেশ ফিল্মসের অফিসে ছবি-সংশ্লিষ্টদের একটি ছোটখাটো মিটিং হয়েছে। সেখানে আমিও ছিলাম। ওই মিটিংয়েই নুসরাতের বিষয়টি চূড়ান্ত হয়।’অভিনেতা-অভিনেত্রী এবং শুটিংয়ের দিন-তারিখ পাকা হলেও ছবির নাম এখনো ঠিক হয়নি। এ ব্যাপারে পরিচালক বলেন, আপাতত একটি নাম দেওয়া হয়েছে। তবে চিত্রনাট্যে খানিকটা পরিবর্তন আসবে। তখন এই নামটি বদলে যাবে। দু-এক দিনের মধ্যেই সেই নাম জানানো হবে। পরিচালক জানিয়েছেন, ১৬ মার্চ থেকে শুটিংয়ের তারিখ দিয়েছেন শাকিব খান। শুটিং শুরু হবে কলকাতা থেকে। এরপর বাংলাদেশ, সুইজারল্যান্ড ও ইতালির ভেনিসেও ছবিটির শুটিং হওয়ার কথা রয়েছে। যৌথভাবে ছবিটি প্রযোজনা করছে বাংলাদেশের আরাধনা এন্টারপ্রাইজ ও কলকাতার শ্রী ভেঙ্কটেশ ফিল্মস।
