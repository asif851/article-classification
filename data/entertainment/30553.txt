
বলা যায়, একটা দৃশ্যই শেষ করে দিয়েছিল প্রয়াত অভিনেতা ইন্দর কুমারের জীবন। গতকাল হৃদ্‌রোগে আক্রান্ত হয়ে মারা যান ৪৩ বছর বয়সী এই বলিউড অভিনেতা। মানুষ ইন্দরের মৃত্যু হয়েছে গতকাল, কিন্তু অভিনেতা ইন্দরের মৃত্যু হয়েছে বেশ কয়েক বছর আগেই।
পার্থ ঘোষের ‘মাসিহা’ ছবিতে সুনীল শেঠির সঙ্গে ইন্দর কুমার। ছবিতে হেলিকপ্টারের এই দৃশ্য ছিল। ইন্দর নিজে এই দৃশ্য স্ট্যান্ট করছিলেন। হঠাৎ চলন্ত হেলিকপ্টার থেকে নিচে পড়ে যান তিনি। পায়ে ভয়ানক চোট পান। চিকিৎসক তিন বছরের জন্য তাঁকে বিশ্রামে থাকার পরামর্শ দেন। হাঁটাচলা বন্ধ হয়ে যায় ইন্দরের। এমনকি তিনি কখনো হাঁটতে পারবেন কি না, চিকিৎসক এই ব্যাপারে আশঙ্কা প্রকাশ করেন। এই তিন বছরই ইন্দরের চলচ্চিত্রজীবন বরবাদ করে দেয়। এরপর ধর্ষণের অভিযোগে অভিযুক্ত হয়ে কারাগারে যান তিনি।
ভারতের একটি সংবাদপত্রে সাক্ষাৎকারের সময় ইন্দর বলেছিলেন, ‘আমাকে যখন গ্রেপ্তার করা হয়, আমার মেয়ে তখন খুব অসুস্থ হয়ে পড়ে। স্ত্রী পল্লবী আমার জামিনের জন্য অনেকের দরজায় কড়া নাড়ে, কিন্তু কেউ সাড়া দেয়নি। তখন বাড়িভাড়ার টাকা ছিল না। তাই বন্ধুর বাড়িতে আশ্রয় নিয়েছিলাম। বলিউডের একজন কেউ একটা ফোন করে খবর পর্যন্ত নেয়নি। একমাত্র ডলি বিন্দ্রা ছাড়া।’ সালমান খানের ‘ওয়ান্টেড’ ও ‘তুম কো না ভুল পায়েঙ্গে’ ছবির সহ-অভিনেতা ওই সাক্ষাৎকারে বলেছিলেন, ‘হাতে টাকাপয়সা একদম ছিল না। ব্যাংকের টাকাও শেষ হয়ে যায়। গাড়ি বিক্রি করতে হয়। উকিলকে পারিশ্রমিক দেওয়ার টাকা পর্যন্ত ছিল না। একজনও কেউ এগিয়ে আসেনি সাহায্য করতে।’
তবে বলিউডের সুলতান সালমান খান ইন্দরের দিকে বেশ কয়েকবার সাহায্যের হাত বাড়িয়ে দিয়েছিলেন বলে শোনা যায়। ‘বিগ বস’-এর প্রস্তাব ইন্দরের কাছে এসেছিল। কিন্তু সাল্লু ভাই তাঁকে নিষেধ করেন এই রিয়্যালিটি শোতে অংশ নিতে। কারণ, ইন্দরের শারীরিক অবস্থা ভালো ছিল না। আর্থিক সংগতি না থাকা সত্ত্বেও ইন্দর ভাইজানের কথা মেনে নেন।
বলিউডের অনেক তারকাকেই দেখা গেছে ইন্দর কুমারের শেষকৃত্যে। টুইট করে অনেক বলিউড তারকা তাঁর মৃত্যুতে শোক জানান। কিন্তু ইন্দর জীবনযুদ্ধের কঠিনতম পরিস্থিতেও পাশে পাননি কাউকে। তাই যেন এক বুক অভিমান নিয়ে তিনি চিরবিদায় জানালেন বলিউডকে।
 
