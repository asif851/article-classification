
তৃতীয়বারের মতো শুরু হলো মাসব্যাপী ‘একুশে নাট্যোৎসব’। নন্দন কলাক্ষেত্রের নাচের মধ্য দিয়ে গতকাল বিকেলে সোহরাওয়ার্দী উদ্যানের মুক্তমঞ্চে শুরু হয় এ উৎসব। ঢাকা ও ঢাকার বাইরের ৩০টি দল পথনাটক এবং ২৭টি দল মঞ্চনাটক নিয়ে এ উত্সবে অংশ নিচ্ছে। উদ্বোধনী দিনে প্রাচ্যনাট পরিবেশন করে মঞ্চনাটক মহাবিদ্যা। সংলাপ গ্রুপ থিয়েটার পরিবেশন করে পথনাটক কাটুক ঘোর এবং মুন্সিগঞ্জের থিয়েটার সার্কেল পরিবেশন করে পথনাটক মাগো ওরা বলে। গ্রুপ থিয়েটার ফেডারেশনের চেয়ারম্যান লিয়াকত আলীর সভাপতিত্বে উদ্বোধনী অনুষ্ঠানে বক্তব্য দেন গ্রুপ থিয়েটার ফেডারেশনের সেক্রেটারি জেনারেল আকতারুজ্জামান, সভাপতিমণ্ডলীর সদস্য ঝুনা চৌধুরী ও নাদের চৌধুরী।
