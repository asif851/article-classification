
ছোট পর্দায় দারুণ জনপ্রিয় চরিত্র ‘আরমান ভাই’। নির্মাতা সাগর জাহান এই চরিত্র নিয়ে তৈরি করেছেন ছয় পর্বের দুটি ধারাবাহিক—‘আরমান ভাই দ্য জেন্টেলম্যান’ ও ‘আরমান ভাই হানিমুনে’। এ ছাড়া তিনি তৈরি করেছেন আরও পাঁচটি সিঙ্গেল নাটক ও টেলিছবি। ‘আরমান ভাই’ চরিত্রে অভিনয় করেছেন জাহিদ হাসান। ২০১২ সালে তিনি বলেছিলেন, ‘ছোট পর্দায় আর আরমান ভাই চরিত্রে অভিনয় করব না। যদি বড় পর্দায় আরমান ভাইকে নিয়ে চলচ্চিত্র হয়, তাহলে করতে পারি।’ তাঁর কথায় সেদিন সংশ্লিষ্ট সবাই রাজি হন। সিদ্ধান্ত হয়, ‘আরমান ভাইকে নিয়ে চলচ্চিত্র তৈরি হবে। আর তা পরিচালনা করবেন সাগর জাহান।’ এরপর এই চলচ্চিত্র তৈরির ব্যাপারে তেমন কিছু জানা যায়নি। গতকাল বৃহস্পতিবার সকালে সাগর জাহান প্রথম আলোকে বললেন, ‘আরমান ভাইকে নিয়ে চলচ্চিত্র হবে। আর এই ছবিটি তৈরি হবে ২০১৯ সালে।’
২০১৯ সালে কেন? সাগর জাহান জানান, তাঁর বাবা সুরকার ও সংগীত পরিচালক আনোয়ার জাহান ঝন্টু আর দুই চাচা চিত্র পরিচালক দেলোয়ার জাহান ঝন্টু ও ইফতেখার জাহান চলচ্চিত্র তৈরির ব্যাপারে তাঁকে কিছু পরামর্শ দিয়েছেন। শুরুতে নিজের সিগনেচার চরিত্র নিয়ে চলচ্চিত্র না বানিয়ে একটি মৌলিক গল্প নিয়ে চলচ্চিত্র তৈরির পরামর্শ তাঁদের। হ্যাঁ, সাগর জাহান প্রথমেই একটি মৌলিক গল্প নিয়ে চলচ্চিত্র তৈরি করবেন। এখন নাটক তৈরির পাশাপাশি সেই চলচ্চিত্র তৈরির পূর্বপ্রস্তুতি নিচ্ছেন তিনি। এরপর ‘আরমান ভাই’ নিয়ে চলচ্চিত্র তৈরি করবেন। আর চলচ্চিত্রে থাকবে ‘আরমান ভাই’কে নিয়ে একটি নতুন গল্প। তবে ‘আরমান ভাই’য়ের চরিত্রে অভিনয় করবেন জাহিদ হাসান।
সাগর জাহান বলেন, ‘চলচ্চিত্রের সঙ্গে সংশ্লিষ্ট অনেকের মধ্যে আমি বড় হয়েছি। যেহেতু প্রথম চলচ্চিত্র তৈরি করব, তাই সেভাবেই নিজেকে প্রস্তুত করছি।’
আরমান ভাইয়ের পর এই নাটকের জনপ্রিয় জুটি জাহিদ হাসান আর তিশাকে নিয়ে সাগর জাহান আরও কয়েকটি নাটক তৈরি করেছেন। এর মধ্যে খুব জনপ্রিয় হয়েছে ‘মাখন মিয়ার অদ্ভুত বউটা’। একই চরিত্র নিয়ে এবার কোরবানির ঈদে প্রচারিত হয়েছে ‘মাখন মিয়ার উদার বউটা’।
‘আরমান ভাই’ চরিত্রের পর সাগর জাহান ‘সিকান্দর বক্স’ চরিত্র নিয়ে ধারাবাহিক ও টেলিছবি নির্মাণ করেছেন। মোশাররফ করিম অভিনীত এই ‘সিকান্দর বক্স’ চরিত্রও এখন খুব জনপ্রিয়।
