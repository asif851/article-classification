
কথার শুরুতেই হৃদয় খান বললেন, ‘এটা কিন্তু অনেক বড় খবর। দেশের সীমানা ছাড়িয়ে বাইরে কাজ করছি। আপনারা পাশে থাকবেন।’কলকাতার রাজা চন্দ পরিচালিত ব্ল্যাক ছবিতে সম্প্রতি গান গাইলেন হৃদয় খান। তাঁর সঙ্গে এই গানে কণ্ঠ দিয়েছেন ‘ইন্ডিয়ান আইডল’–খ্যাত ভারতের জনপ্রিয় সংগীতশিল্পী মোনালী ঠাকুর। গানটি লিখেছেন ব্ল্যাক ছবির পরিচালক নিজে। সুর করেছেন পরিচালকের ছেলে রাজপুত্র।গত বৃহস্পতিবার রাতে হৃদয় খানের অংশটুকু ধারণ করা হয়েছে। আর কলকাতায় কয়েক দিন আগেই রেকর্ড করা হয় মোনালী ঠাকুরের অংশটুকু। ব্ল্যাক ছবির এই গান নিয়ে হৃদয় বলেন, ‘সিনেমার গান তো করেই থাকি। কিন্তু দেশের বাইরের জন্য কাজ করা হয় খুব কম। এবারের গানটি একটু আলাদা মেজাজের, তাই করলাম।’কলকাতার ব্ল্যাক ছবিতে অভিনয় করেছেন বাংলাদেশের বিদ্যা সিনহা মিম ও ভারতের সোহম।সম্প্রতি এস এ হক অলীকের নতুন ছবির জন্য ‘দিওয়ানা’ শিরোনামের একটি গান করেছেন হৃদয় খান। সেই গান নিয়ে তিনি বললেন, ‘আসা করছি, এই গানটি বের হলে একটা শোরগোল পড়ে যাবে। অনেক দিন পর নিজের মনের মতো একটা গান করলাম।’মোনালী ঠাকুর ২০০৬ সালে ‘ইন্ডিয়ান আইডল’-এর মাধ্যমে গানের জগতে সাড়া ফেলেন। এ ছাড়া তিনি অভিনয়ও করেছেন টিভি সিরিয়াল ও বলিউডের ছবিতে। নিয়মিত কণ্ঠ দেন চলচ্চিত্রের গানে। রেস ছবির ‘খওয়াব দেকে’, ‘টাচ মি’, লুটেরা ছবির ‘সাওয়ার লু’ কিংবা দম লাগাকে হাইসা ছবির ‘মোহ মোহ কি ধাগে’—এসব গানই মোনালীর গাওয়া।
