
মুক্তিযুদ্ধ জাদুঘরের হলরুমে বিশিষ্ট লেখক ও গবেষক ড. গোলাম মুরশিদ তাঁর লেখা রেনেসন্স বাংলার রেনেসন্স নামের সদ্য প্রকাশিত বইটি নিয়ে কথা বলেন। অবসর প্রকাশনীর এ আয়োজন ছিল বিভিন্ন সংবাদমাধ্যমের কর্মীদের জন্য।রেনেসন্স আসলে কী? রেনেসন্স মানে কি ইহলৌকিকতা? মানবমুখিতা? অতীতের পুনরুত্থান? বঙ্গদেশেও কি সত্যি সত্যি রেনেসন্স হয়েছিল? এসব গুরুত্বপূর্ণ প্রশ্নের উত্তর তুলে ধরেন লেখক। গোলাম মুরশিদ বলেন, ‘রেনেসন্স নিয়ে লেখার প্রধান কারণ, আমরা এখন একধরনের অন্ধকার যুগে বাস করছি।’ তিনি বিভিন্ন ছবি তুলে ধরে বিশেষভাবে উল্লেখ করেন, রেনেসন্স যে প্রাচীনের ওপর পুনর্নির্মাণ, সেটা ছবির সঙ্গে তুলনামূলক বিশ্লেষণ না করলে সঠিকভাবে বোঝা যায় না। এই গ্রন্থে ৯১টি ছবি দেওয়া হয়েছে বলেও এ সময় তিনি উল্লেখ করেন।গোলাম মুরশিদ আরও বলেন, বইটি পুরোপুরি বাস্তবের ওপর নির্ভর করে লেখা। বাংলাদেশে উনিশ শতকের বাংলায় সীমিত অর্থে রেনেসন্স হয়েছে। ইউরোপের রেনেসন্সের সঙ্গে বঙ্গীয় রেনেসন্সের সাদৃশ্য রয়েছে, তবে স্থাপত্য ও চিত্রকলায় পুনর্জাগরণ হয়নি বলে তিনি উল্লেখ করেন।
