
বিরাট কোহলি ও আনুশকা শর্মার সম্পর্কটি আর আগের মতো নেই। গণমাধ্যমের কল্যাণে তাঁদের বিচ্ছেদের খবর এখন কমবেশি সবারই জানা হয়ে গেছে। কিন্তু আজও একজনের নাম নিলে কোনো না কোনোভাবে আরেকজনের নাম চলেই আসে। এখনো মাঠে বিরাটের খারাপ খেলার দায় ভক্তরা আনুশকার ওপরেই চাপান। অবশ্য সাবেক প্রেমিকাকে নিয়ে এমন টিটকারির প্রতিবাদ করতেও দেরি করেননি কোহলি। তাঁদের ‘ব্রেক আপ’ নিয়ে যখন এত আলোচনা, ঠিক তখনই ঘটল আরেক ঘটনা।গতকাল বুধবার রাতে আনুশকা ও বিরাট—এই দুজনকে একসঙ্গে একটি রেস্তোরাঁ থেকে বের হতে দেখা গেছে। তাহলে কি নিজেদের মধ্যে সবকিছু মিটমাট করে ফেলেছেন দুজনে? এ বিষয়ে অবশ্য এখনো স্পষ্ট করে কিছু জানা যায়নি। এদিকে ভক্তরাও তো আর গোয়েন্দাগিরিতে কম যান না। গত ফেব্রুয়ারির পর থেকে আনুশকা শর্মাকে নিজের টুইটার ও ইনস্টাগ্রাম থেকে আনফলো করে দিয়েছেন বিরাট। যদিও আনুশকা এখনো টুইটারে বিরাটকে ফলো করে যাচ্ছেন। আর এসবের কোনো কিছুই ভক্তদের চোখ এড়ায়নি। তার ওপর দুজনের নৈশভোজের বিষয়টা এখন কোহলি-আনুশকা আলোচনায় নতুন মোড় নিয়েছে। ২০১৩ সালে একটি বিজ্ঞাপনচিত্রে কাজের সুবাদে আনুশকার সঙ্গে বিরাট কোহলির ঘনিষ্ঠতা বাড়ে। এরপর বন্ধুত্ব থেকে প্রেম। এ বছরের শুরুর দিকে দুজনের ছাড়াছাড়ি হয়ে গেছে—অন্তত বলিউডের সংবাদমাধ্যমগুলো তেমন খবরই প্রকাশ করেছে। এনডিটিভি।
