
বলিউড পাড়ায় শোনা যাচ্ছে শ্রদ্ধার প্রেমের গুঞ্জন। সত্যিই শ্রদ্ধা প্রেমে বুঁদ হয়ে আছেন। তবে, পত্র-পত্রিকা যেই প্রেমের কথা প্রচার করছে, এটি সেই প্রেম নয়। এই নায়িকা এখন প্রেম করছেন তাঁর কাজের সঙ্গে। আক্ষরিক অর্থেই তিনি এখন প্রতিদিন সিনেমার শুটিংয়ে সময় দিচ্ছেন। তাই কোনো রক্তমাংসের মানুষের সঙ্গে প্রেম করার সময় আপাতত তাঁর হাতে নেই। শ্রদ্ধা জানিয়েছেন, একাই বেশ সুখে আছেন তিনি। নভেম্বরের ১১ তারিখে মুক্তি পাবে শ্রদ্ধা কাপুর অভিনীত ‘রক অন ২’। এই ছবিতে তাঁর সহশিল্পী ফারহান আখতার। আর তাঁকে ঘিরেই শ্রদ্ধার সম্পর্কে ছড়ানো হচ্ছে নানা গুজব। এ ধরনের উড়ো খবরে ভীষণ বিরক্ত শ্রদ্ধা বলেন, ‘আমার খুব অবাক লাগে। মানুষ এসব খবর পায় কোত্থেকে? এটি খুবই দুঃখজনক, আর একেবারেই ঠিক কাজ নয়। যাঁকে জড়িয়ে এমন গুজব ছড়ানো হয়, সেই শিল্পীর জন্য অপমানজনক।’ তিনি আরও বলেন, ‘এ ধরনের খবরে ক্ষতি যা হওয়ার আমারই হচ্ছে। এমন সময় আমার মা-বাবা আমাকে সান্ত্বনা দেন। তাঁরা আমাকে বোঝান যে এসব জীবনেরই অংশ। আমি আসলে এখন আমার কাজের সঙ্গে প্রেম করছি। আর একাই ভালো আছি।’ হিন্দুস্তান টাইমস।
