
চলচ্চিত্রে মাহির বয়স মাত্র তিন বছর। একেবারে শুরু থেকেই তাঁকে নিয়ে নানা আলোচনা। খুব অল্প সময়ে নিজের নাম জনপ্রিয় তারকার খাতায় লিখিয়ে নিয়েছেন তিনি। বাংলাদেশি চলচ্চিত্রের আলোচিত এই নায়িকা এবার দর্শকের সামনে আসছেন ধামাকা নিয়ে। সবকিছু ঠিক থাকলে নতুন এই ছবির কাজ শুরু হবে ৯ ডিসেম্বর। মালেক আফসারী পরিচালিত এই ছবিতে মাহির বিপরীতে অভিনয় করবেন নবাগত আসিফ।গতকাল বৃহস্পতিবার প্রথম আলোর সঙ্গে আলাপে মাহি বলেন, ‘শুধু এইটুকু জানাতে চাই, ধামাকা খুবই ধামাকা টাইপের একটা সিনেমা হবে। দর্শকের জন্য দারুণ একটা চমক অপেক্ষা করছে। গল্পটা শুনেছি। দারুণ লেগেছে। কিন্তু পরিচালকের কড়া নির্দেশ, আপাতত ছবির গল্প নিয়ে কারও সঙ্গে কোনো কথা যেন না বলি। তাই মুখে কুলুপ এঁটে আছি।’ধামাকা ছবিটি প্রযোজনা করছেন চিত্রনায়ক আমিন খান। অবুঝ দুটি মন ছবির মাধ্যমে ঢাকাই চলচ্চিত্রে ‘নায়ক’ হিসেবে পা রেখেছিলেন আমিন খান। মোহাম্মদ হোসেন পরিচালিত এই ছবি মুক্তি পেয়েছিল ১৯৯২ সালে। সেই অভিনেতাই এবার আসছেন চলচ্চিত্র প্রযোজনায়। ‘আইকন এন্টারটেইনমেন্ট’ নামে তাঁর এই প্রতিষ্ঠান থেকে তৈরি হবে ধামাকা ছবিটি।
