
‘ব্যাং ব্যাং’ ছবির শুটিং পিছিয়ে যাওয়ায় জানুয়ারি মাস পর্যন্ত অবসর কাটানোর সুযোগ পেলেও অলস সময় কাটানোর পক্ষপাতী নন ক্যাটরিনা কাইফ। অবসর সময়টাতে কয়েকটি বিজ্ঞাপনচিত্রের কাজ করে বাড়তি রোজগারের সিদ্ধান্ত নিয়েছেন কর্মচঞ্চল এ তারকা অভিনেত্রী।ক্যাটরিনা কাইফ ও হূতিক রোশন অভিনীত ‘ব্যাং ব্যাং’ ছবির শুটিং করতে গিয়ে মাথায় আঘাত পেয়েছিলেন হূতিক। এ জন্য ছবিটির শুটিং স্থগিত করা হয়। আজ বুধবার থেকে ছবিটির শুটিং শুরু হওয়ার কথা ছিল। কিন্তু চিকিত্সার জন্য হূতিক যুক্তরাষ্ট্র যাওয়ায় আবার ছবিটির কাজ পিছিয়ে দেওয়া হয়েছে। নতুন সিদ্ধান্ত অনুযায়ী আগামী বছরের জানুয়ারি মাসে ছবিটির শুটিং শুরু হবে। সম্প্রতি এক খবরে এমনটিই জানিয়েছে ওয়ান ইন্ডিয়া।ছবির কাজ পিছিয়ে যাওয়ার সুযোগে অবসর মিললেও তা কাজে না লাগিয়ে কয়েকটি নতুন বিজ্ঞাপনচিত্রের কাজ হাতে নিয়েছেন ক্যাটরিনা। লন্ডনে পরিবারের সঙ্গে সময় কাটানোর পর সম্প্রতি মুম্বাই ফিরেছেন ক্যাট। শিগগির মুম্বাইয়ে একটি বিজ্ঞাপনচিত্রের শুটিংয়ে অংশ নেবেন এই ‘বুম’ তারকা। কাজটি শেষ করেই আরেকটি বিজ্ঞাপনচিত্রের শুটিংয়ে অংশ নিতে দুবাই উড়াল দেবেন তিনি।টম ক্রুজ ও ক্যামেরন ডায়াজ অভিনীত অ্যাকশন ঘরানার হলিউডের ছবি ‘নাইট অ্যান্ড ডে’র ভারতীয় রিমেক ‘ব্যাং ব্যাং’ ছবিটির পরিচালক সিদ্ধার্থ আনন্দ।যৌথভাবে ছবিটির চিত্রনাট্য লিখেছেন সুরেশ নায়ার ও ‘কাহানি’ ছবির নির্মাতা সুজয় ঘোষ। ‘ব্যাং ব্যাং’ ছবিতে হূতিক-ক্যাটরিনা ছাড়াও অভিনয় করছেন বিপাশা বাসু, জাভেদ জাফরি, ড্যানি দেনজংপা প্রমুখ। ১৫০ কোটি রুপি বাজেটের ছবিটির মুক্তির দিন ধার্য করা হয়েছে ২০১৪ সালের ২ অক্টোবর।  
 
