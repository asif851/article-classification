
 
দীর্ঘ প্রতীক্ষার পর অবশেষে প্রকাশিত হয়েছে জনপ্রিয় গায়ক আসিফের নতুন একক গানের অ্যালবাম ‘এক্স প্রেম’।তিন বছর পর আসিফের নতুন কোনো গানের অ্যালবাম প্রকাশিত হলো। এটি আসিফের ২৯তম একক গানের অ্যালবাম। আজ থেকে ১৮টি প্রতিষ্ঠানের মাধ্যমে সারা দেশে অ্যালবামটি বাজারজাত করা হবে।অ্যালবাম প্রসঙ্গে আসিফ জানান, অ্যালবামে মোট গান রয়েছে ১৪টি। মৌলিক ১৩টি গানের মধ্যে রয়েছে ‘চাঁদবতী’, ‘বোকা প্রেমিক’, ‘প্রতিশোধ’, ‘মন ফেরানো গেল না’, ‘কার প্রেমে পড়বে’, ‘এক্স প্রেম’, ‘রং-তুলি’, ‘কী চাই তোমার’, ‘সাদা-কালো প্রেম’, ‘অন্য যুবক’, ‘নেই ব্যবধান’, ‘পিছুটান’ ও ‘সখা’। এর বাইরে ‘এক্স প্রেম’ অ্যালবামে আসিফ গেয়েছেন সলীল চৌধুরীর সুরে হেমন্ত মুখোপাধ্যায়ের বিখ্যাত গান ‘শোনো, কোনো একদিন’।আসিফের সর্বশেষ অ্যালবাম ‘সেই দিনগুলি কই’ প্রকাশিত হয়েছিল ২০১০ সালের ১৩ মার্চ আর্ব এন্টারটেইনমেন্টের ব্যানারে। তিন বছর পর প্রকাশিত হওয়া ‘এক্স প্রেম’ অ্যালবামটি নিয়ে বেশ রোমাঞ্চিত আসিফ। কথা প্রসঙ্গে বললেন, ‘অ্যালবামের সব কাজ শেষ করার পর কয়েক দিন ধরে একধরনের রোমাঞ্চকর অনুভূতি কাজ করছে আমার মধ্যে। বলতে পারেন, এক যুগ আগের সেই প্রথম অ্যালবাম প্রকাশের মতোই এ অনুভূতি। আমি আসলে এ অ্যালবামের মাধ্যমে নিজেকে অপরাধবোধ থেকে মুক্তি দিতে চাইছি। তিন বছর আমি অডিও বাজার থেকে দূরে থেকে শ্রোতা-ভক্তদের গান শোনানো থেকে বঞ্চিত করেছি। ভক্তদের অভিমানের উত্তাপ আমাকে অপরাধী করেছে। আশা করছি, সেই অভিমানের দাম “এক্স প্রেম” দিয়ে কিছুটা হলেও শোধ করতে পারব।’
আসিফের ‘এক্স প্রেম’ অ্যালবামে গীতিকার-সুরকার হিসেবে আছেন প্রদীপ সাহা-রাজেশ জুটি। তাঁর অনেক জনপ্রিয় গানেই এই জুটি গীতিকার ও সুরকার হিসেবে কাজ করেছে। এ ছাড়া অ্যালবামের জন্য পাঁচটি গান লিখেছেন রাজীব আহমেদ। একটি করে গান লিখেছেন শহীদুল্লাহ ফরায়েজী ও হাসান জান। অ্যালবামের অন্যান্য গানের সুর-সংগীতায়োজন করেছেন মনোয়ার হোসেন টুটুল, নাজির মাহমুদ, পঙ্কজ ও বাউল লতিফ শাহ।
১ আগস্ট থেকে মুঠোফোন সেবাদাতা প্রতিষ্ঠান গ্রামীণফোন থেকেও এর গানগুলো ডাউনলোড করা যাবে।
আসিফ বলেন, আগামী দুই মাস গ্রামীণফোনের গ্রাহকেরা এ সুযোগ পাবেন। এরপর অন্য মুঠোফোন প্রতিষ্ঠানগুলোতে পর্যায়ক্রমে ছাড়া হবে অ্যালবামটি।
জানা গেছে, গ্রামীণফোনের সাড়ে তিন কোটি গ্রাহকের কাছে ‘এক্স প্রেম’ অ্যালবামের প্রচারণা চালানো হবে।
