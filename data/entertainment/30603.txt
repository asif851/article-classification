
কাজ শুরু হয়েছিল গত বছরের শেষ দিকে। এরই মধ্যে শেষও হয়ে গেছে। নীরবেই নতুন একটি সিনেমা নির্মাণ করলেন পরিচালক আকরাম খান। অবশ্য শুরুর আগে গণমাধ্যমে বেশ কিছু সংবাদ প্রকাশ হয়েছিল বটে। বলা হচ্ছে আকরাম খানের নতুন এ সিনেমা ‘খাঁচা’র কথা। ছবিটির শুটিং শুরু হয়েছিল গত বছরের নভেম্বরে। বেশ কিছুদিন আগে শুটিং ও সম্পাদনার শেষ করে এখন মুক্তির অপেক্ষায় আছে চলচ্চিত্রটি। আকরাম খান বললেন, ‘আগামী ২৫ অক্টোবর তথ্য মন্ত্রণালয়ে প্রদর্শিত হবে ছবিটি। যেহেতু অনুদানের ছবি তাই তাদের দেখাতে হবে। তাদের মতামত নিয়ে ছবিটি সেন্সরে দেব। এরপর হয়তো টুকটাক কিছু কাজ করব।’ আর দর্শকদের দেখার জন্য অপেক্ষা করতে হবে আগামী বছরের মাঝামাঝি অবধি। বলে রাখা ভালো, কথাসাহিত্যিক হাসান আজিজুল হকের ছোটগল্প ‘খাঁচা’ অবলম্বনে নির্মিত হচ্ছে চলচ্চিত্রটি। চিত্রনাট্য লিখেছেন অভিনেতা আজাদ আবুল কালাম এবং পরিচালক আকরাম খান দুজনে মিলে। আর অভিনয় করেছেন আজাদ আবুল কালাম, জয়া আহসান, মামুনুর রশীদ, রানী সরকারসহ অনেকেই।  ‘খাঁচা’ শুটিং হয়েছে নড়াইলের লোহাগড়ার ইতনা, মুন্সিগঞ্জের দোহার ও নাটোরে। আকরাম খান এর আগে ‘ঘাসফুল’ নামে একটি চলচ্চিত্র নির্মাণ করেছিলেন।
