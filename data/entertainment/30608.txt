
এবার অস্কারের ‘ভিএফএক্স’ ক্যাটাগরির প্রথম ২০টি ছবির তালিকায় স্থান পেয়েছে ‘গার্ডিয়ানস অব দ্য গ্যালাক্সি ভলিউম টু’। এই ছবিতে প্রোডাকশন ম্যানেজার হিসেবে কাজ করেছেন বাংলাদেশের ওয়াহিদ ইবনে রেজা। গতকাল মঙ্গলবার সামাজিক যোগাযোগমাধ্যম ফেসবুকে খবরটি তিনি নিজেই জানিয়েছেন।
ওয়াহিদ ইবনে রেজা লিখেছেন, ‘গত বছর এই সময় একটা মজার ব্যাপার হয়। অস্কার পুরস্কারের ভিএফএক্স ক্যাটাগরিরর প্রথম তালিকায় যে ২০টি সিনেমার নাম আসে, দেখা যায় আমি তার মধ্যে তিনটি সিনেমায় কাজ করেছি! দ্বিতীয় তালিকায় যখন ১০টি সিনেমার নাম আসে, দেখা যায় সেখানে আমি কাজ করেছি দুটিতে। সব শেষে যখন চূড়ান্ত নমিনেশনে পাঁচটি সিনেমার তালিকা বের হয়, সেখানে একটি সিনেমায় আমি কাজ করেছি।’
ওয়াহিদ ইবনে রেজা আরও লিখেছেন, ‘এবার বাজির দর একটু উঁচুতে। প্রথম ২০টি সিনেমার তালিকায় মাত্র একটিতে কাজ করেছি আমি। অবশ্য সেটাও খারাপ না। নাই মামার চেয়ে কানা মামা তো ভালো। এখন দেখি এই কানা মামা মতান্তরে “গার্ডিয়ানস অব দ্য গ্যালাক্সি ভলিউম টু”, কত দূর যায়!’
‘ভিএফএক্স’ ক্যাটাগরিতে এবার আরও আছে ‘বিউটি অ্যান্ড দ্য বিস্ট’, ‘জুমানজি: ওয়েলকাম টু দ্য জাঙ্গল’, ‘লোগান’, ‘স্পাইডারম্যান হোমকামিং’ ছবিও। যুক্তরাষ্ট্রের লস অ্যাঞ্জেলেসের ডলবি থিয়েটারে ২০১৮ সালের ৪ মার্চ হবে অস্কার অনুষ্ঠান।
ওয়াহিদ ইবনে রেজা এখন আছেন কানাডায়। সম্প্রতি যুক্ত হয়েছেন হলিউডের জনপ্রিয় ছবি ‘হোটেল ট্রানসিলভানিয়া’র নতুন কিস্তিতে। এই ছবির কারিগরি দলে অ্যাসোসিয়েট প্রোডাকশন ম্যানেজার হিসেবে কাজ করছেন তিনি। ছবিটি প্রযোজনা করছে সনি পিকচারস অ্যানিমেশন। সনি পিকচারসের হয়ে অ্যাসোসিয়েট প্রোডাকশন ম্যানেজার হিসেবে ওয়াহিদ ইবনে রেজার এটাই প্রথম কাজ।
