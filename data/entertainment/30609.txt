
কয়েক বছর ধরে ঘটছে ঘটনাটি। নতুন বছরের প্রথম তিন দিন শুটিং করেন নাট্যনির্মাতা সাগর জাহান। নির্মাণ করেন একটি এক ঘণ্টার নাটক। শুধু তা–ই নয়, নতুন বছরের প্রথম নাটকটিতে অভিনয় করেন তিশা। সাগর জাহান বললেন, এটা দুজনেরই পরিকল্পনা। তবে এবারের নাটকে তিশার পাশাপাশি আছেন জনপ্রিয় অভিনেতা জাহিদ হাসান।সাগর জাহানের এবার বর্ষশুরুর নাটকের নাম আমার অদ্ভুত বউটা। বছরের প্রথম দিন থেকে নাটকটির শুটিং হচ্ছে গাজীপুরের পুবাইলে। শুটিংয়ে যাওয়ার আগে ‘আরমান ভাই’ ও ‘সিকান্দার বক্স’খ্যাত এই নির্মাতা বললেন, ‘এর আগে শহরের গল্প নিয়ে হলেও এবারের গল্পটা গ্রামীণ পটভূমিতে, বেশ মজার। সরিষা ফুলের খেত ও আশপাশের সুন্দর লোকেশনে শুটিং করছি আমরা।’জাহিদ হাসান অবশ্য মজা করেই বললেন, ‘অনেক দিন সাগরের সঙ্গে কাজ করা হয়নি। ওরা আমাকে নেয়নি। তবে অনেক দিন পরে কাজ করে ভালো লাগছে।’কথা প্রসঙ্গে সাগর জানালেন, আরমান ভাই ধারাবাহিকের পর আর জাহিদ হাসানের সঙ্গে কাজ করা হয়নি তাঁর। এবার সেই কষ্টটা ঘুচল। পরিচালকের ভাষায়, ‘জাহিদ ভাইয়ের সঙ্গে কাজ করার আনন্দটাই অন্য রকম।’বছরের প্রথম দিনই শুটিং করা প্রসঙ্গে তিশা বললেন, ‘আগের তিন বছরের মতো সাগর ভাই ও আমি আজীবন বছরের প্রথম তিন দিন শুটিং করব। অনেকেই বলেন, বছরের শুরুতে ভালো কাজ করা মানে সারা বছর ভালো কাজ করা।’পরিচালক জানালেন, আমার অদ্ভুত বউটা প্রচারিত হবে আসছে বৈশাখে।উল্লেখ্য, এর আগের তিন বছরের প্রথম তিন দিন সাগর জাহান নির্মাণ করেছিলেন যথাক্রমে আংটি, নীল ভালোবাসা ও স্ট্রিট সিংগার নামে তিনটি নাটক।
