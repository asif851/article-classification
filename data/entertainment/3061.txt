
নিভৃতে গত এক সপ্তাহ বাংলাদেশে শুটিং করে গেলেন কলকাতার অভিনেত্রী শ্রাবন্তী। মুহাম্মদ মোস্তফা কামাল রাজ পরিচালিত যদি একদিন ছবিতে অভিনয় করতে ১১ ফেব্রুয়ারি বাংলাদেশে আসেন তিনি। ঢাকায় টানা এক সপ্তাহ কাজ শেষে গতকাল রোববার তিনি ভারতে ফিরে যান।
ঢাকা ছাড়ার আগে শ্রাবন্তী প্রথম আলোকে বলেন, ‘আমি খুব অল্প সময়ের জন্য এসেছিলাম। এই সময়ের মধ্যে আমার অংশের শুটিং ঠিকঠাক শেষ করা জরুরি ছিল। এর বাইরে হাতে বাড়তি সময় ছিল না। সাংবাদিকদের সঙ্গেও কথা বলা হয়নি। সাংবাদিকদের সঙ্গে আমার কথা বলা না–বলার বিষয়টি পরিচালক ও ছবির পুরো ইউনিট দেখভাল করেছে।’
এর আগে বাংলাদেশ-ভারত যৌথ প্রযোজনার ছবিতে অভিনয় করলেও বাংলাদেশে এসে এ দেশের একক প্রযোজনায় নির্মিত ছবিতে এবারই প্রথম অভিনয় করছেন কলকাতার শ্রাবন্তী। জানালেন, তাঁর অভিজ্ঞতা দারুণ। বললেন, ‘নতুন জায়গা, নতুন কাজ, কতটুকু ভালো পারব—এসব নিয়ে শুরুতে একটু ভয়েই ছিলাম। আমার সহকারীদের বারবার বলেছিলাম, ভালো পারব তো! কিন্তু সেটে ঢুকে সবার কাছ থেকে যে আন্তরিকতা পেয়েছি, সব ভয় দূর হয়ে যায়।’
ছবির শেষ ধাপের কাজ করতে আগামী মার্চ মাসে আবার বাংলাদেশে আসবেন বলে জানান এই টালিউড অভিনেত্রী। যদি একদিন ছবিতে শ্রাবন্তীর বিপরীতে অভিনয় করছেন সংগীতশিল্পী তাহসান এবং তাসকিন রহমান।
