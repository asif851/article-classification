
যমজ সন্তানের বাবা হলেন ভারতের চলচ্চিত্র পরিচালক করণ জোহর। সারোগেসির মাধ্যমে তিনি এক ছেলে ও এক মেয়েসন্তানের বাবা হয়েছেন। সেই আনন্দ তিনি টুইটারে শেয়ার করেছেন। লিখেছেন, ‘আমি বাবা হতে পেরে অভিভূত। তারা আমার হৃদয়ের টুকরো।’ একই সঙ্গে সারোগেসির বিষয়টিকে ‘চিকিৎসাবিজ্ঞানের বিস্ময়’ বলে উল্লেখ করেন।
গত ৭ ফেব্রুয়ারি আন্ধেরির মাসরানি হাসপাতালে জন্ম নেয় এই দুই শিশু। নাম রাখা হয় রুহি ও যশ।
যে মা গর্ভ ভাড়া দেন, তিনি ‘সারোগেট মা’। আর সারোগেট মা যে প্রক্রিয়ায় সন্তানের জন্ম দেন, সেটা সারোগেসি। এখানে শুক্রাণু ও ডিম্বাণুর মিলন ঘটিয়ে তা সারোগেট মায়ের জরায়ুতে প্রতিস্থাপন করা হয়।
বৃহত্তর মুম্বাই পৌরসভা করপোরেশনের (বিএমসি) নির্বাহী স্বাস্থ্য কর্মকর্তা পদ্মজা কেসকার বলেন, গত শুক্রবার তাদের নাম নথিভুক্ত হয়। সেখানে বাবা হিসেবে করণের নাম লেখা হয়। তবে মায়ের নাম নেই। টাইমস অব ইন্ডিয়াও কেন্দ্রীয় সরকারের ওয়েবসাইট, যেখানে জন্ম ও মৃত্যুর বিষয়টি নথিভুক্ত থাকে, সেখান থেকে নিশ্চিত হয়েছে।  করণের ঘনিষ্ঠ বন্ধু ‘বলিউড বাদশাহ’ শাহরুখ খান তাঁর তৃতীয় সন্তান গর্ভ ভাড়ার মাধ্যমে নেন। এই হাসপাতালেই ওই সন্তানের জন্ম হয়।
গত জুনে সারোগেসির মাধ্যমে বলিউডের আরেক অভিনেতা তুষার কাপুর ছেলের বাবা হন। নাম রাখেন লক্ষ্য।
সম্প্রতি করণ তাঁর আত্মজীবনী ‘অ্যান আনসুইটেবল বয়’-তেও লিখেছিলেন যে তিনি সন্তান দত্তক নিতে চান বা সারোগেসির মাধ্যমে সন্তানের বাবা হতে চান।
বই প্রকাশের সময় তিনি বলেছিলেন, ‘আমি জানি না আমি এ বিষয়ে কী করতে যাচ্ছি, কিন্তু আমার বাবা হতে ইচ্ছা করছে। আমি জানি না এটা কীভাবে হবে, কিন্তু আমি সন্তানের অভাব অনুভব করি। আমি তাকে অনেক ভালোবাসা দিতে চাই। এই ভালোবাসাটা প্রকাশের একটি জায়গা দরকার।’
করণ তাঁর টুইটার বার্তায় সারোগেট মায়ের নাম উল্লেখ না করলেও তিনি তাঁর প্রতি কৃতজ্ঞতা প্রকাশ করেছেন। করণ বলেন, ‘তিনি আমার দীর্ঘদিনের স্বপ্ন পূরণ করেছেন, আমার সন্তানদের পৃথিবীতে এনেছেন।’
বাবা হওয়ার এ সিদ্ধান্ত নেওয়ার সময়টা সম্পর্কে বলতে গিয়ে করণ বলেন, ‘এ সিদ্ধান্ত নেওয়ার সময় আমি নিজেকে শারীরিক, মানসিক, আবেগ ও অন্যান্য দিক দিয়ে প্রস্তুত করেছি। সন্তানেরা আমার পৃথিবী ও গুরুত্বপূর্ণ। আমার কাজ, ভ্রমণ ও যোগাযোগমাধ্যম সবকিছু পরে।’
সারোগেসির মাধ্যমে বাবা হলেও করণ জোহর বিয়ে করেননি।
