
সম্প্রতি ‘কিং খান’খ্যাত বলিউডের তারকা অভিনেতা শাহরুখ খান জানিয়েছেন, তিনি ‘রা. ওয়ান’-এর মতো আরেকটি ছবি ভবিষ্যতে অবশ্যই বানাবেন। আর এ বিষয়ে শাহরুখ রীতিমতো দৃঢ়সংকল্প। ‘রা. ওয়ান’ ছবির নির্মাতা ছিলেন অনুভব সিনহা। এ ছবিতে শাহরুখ খান অভিনয় করেছিলেন বিজ্ঞানী ‘শেখর সুব্রামনিয়াম’ ও বায়োবট ‘জি. ওয়ান’-এর চরিত্রে। এ ছবিতে আরও ছিলেন কারিনা কাপুর খান ও অর্জুন রামপাল।যদিও শাহরুখের রেড চিলিস এন্টারটেইনমেন্টের এই ‘রা. ওয়ান’ ছবিটি বক্স অফিসে প্রায় মুখ থুবড়েই পড়েছিল; কিন্তু ‘চেন্নাই এক্সপ্রেস’ তারকা শাহরুখ সম্প্রতি এ প্রসঙ্গে জানিয়েছেন যে তিনি আরেকবার এই ছবির বিষয়টি নিয়ে চেষ্টা করতে আগ্রহী। অর্থাৎ, ‘সুপার হিরো’ গল্পের ‘রা. ওয়ান’ ছবির সিরিজে আরও একটি নতুন ছবি যুক্ত করতে চান তিনি।
এ প্রসঙ্গে শাহরুখ খান বলেছেন, ‘আমি এখনো ততটা বুড়ো হয়ে যাইনি। “রা. ওয়ান” নিয়ে আমি অবশ্যই আরও একবার কাজ করতে পারব।’ তিনি আরও বলেন, ‘অনেকে এমনটা মনে না-ও করতে পারেন; কিন্তু আমার এটা মনে হয়েছে যে ছবি নির্মাণের ক্ষেত্রে দল হিসেবে এটি আদতে এক ধাপ এগিয়ে যাওয়া।’ শাহরুখ বলেন, ‘যদিও ছবির কাহিনি এখনো আমার মাথায় আসেনি। কিন্তু এ ছবিতে অসাধারণ সব ভিজ্যুয়াল ইফেক্টস (ভিএফএক্স) থাকবে।’ এই অভিনেতা এও বলেন, ‘“রা. ওয়ান” ছবিটি আমার প্রত্যাশা পূরণ করতে পারেনি। কিন্তু “কৃশ” ছবির সাফল্যের উদাহরণ তো আমাদের সামনেই রয়েছে।’ শাহরুখ জানিয়েছেন, এই ছবি নির্মাণের বিষয়ে তিনি দৃঢ়কল্প।এক খবরে ইন্দো-এশিয়ান নিউজ জানিয়েছে, ‘কিং খান’ সম্ভবত ভারতে ‘সুপারম্যান’-এর মতো ছবি বানাতে চাইছেন।
