
শাকিব-অপুর ছেলে আব্রাম খান জয়ের আজ প্রথম জন্মদিন। এ বছরের এপ্রিলে একটি টিভি চ্যানেলকে দেওয়া সাক্ষাৎকারে জয়কে নিয়ে হাজির হন মা অপু বিশ্বাস। পরবর্তী সময়ে অপুর মনে হয়েছে, ওভাবে আব্রামকে সবার সামনে আনা ঠিক হয়নি। তাই সন্তানের প্রথম জন্মদিনটি স্মরণীয় করে রাখতে এবং পুরোনো স্মৃতিকে ছাপিয়ে আব্রামকে নতুন এক চমক দেওয়ার জন্য অপু বিশ্বাস চেষ্টার কোনো কমতি রাখছেন না। ছেলের প্রথম জন্মদিনকে স্মরণীয় করতে আজ নানা পরিকল্পনা রয়েছে তাঁর। অন্যদিকে শাকিব খানও আজ ছেলের জন্য কাজ থেকে নিয়েছেন ছুটি। তাই এখন প্রশ্ন সবার মনেই, আজ কি তবে ছেলের জন্য আবারও এক হতে যাচ্ছেন শাকিব খান ও অপু বিশ্বাস?
অপু বিশ্বাস বলেন, ‘আমার সন্তানের প্রথম জন্মদিনটা স্মরণীয় করে রাখতে চাই। বড় হয়ে জয় তার প্রথম জন্মদিনের অনুষ্ঠান দেখে টেলিভিশনে গিয়ে তার পরিচয় তুলে ধরার বিষয়টি যেন ভুলভাবে না নেয়।’
শাকিব ও অপুর ছেলের প্রথম জন্মদিনকে ঘিরে কয়েক দিন ধরেই চলচ্চিত্রপাড়ায় বেশ আলোচনা চলছে। জানা গেছে, অনুষ্ঠানের সব আয়োজন শেষ। সন্ধ্যায় গুলশানের একটি রেস্তোরাঁয় এই জন্মদিনের অনুষ্ঠান।
প্রথম জন্মদিনে কীভাবে সাজবে জয়, জানতে চাইলে অপু বিশ্বাস বলেন, জয়ের জন্য কাতার থেকে একটি শেরওয়ানি আনা হয়েছে। সেটিই পরবে সে। রাজকুমারের জন্য উপহার আছে সোনার মুকুট। অনুষ্ঠানে মাথায় মুকুট পরে রাজপুত্রের মতোই সিংহাসনে বসে থাকবে জয়।
এদিকে বিয়ে ও সন্তানের বিষয়টি প্রকাশের পর থেকে শাকিব খানের সঙ্গে অপু বিশ্বাসের সম্পর্কের জায়গা ভালো নেই। সিনেমাপাড়ায় এ নিয়ে আলোচনা চলে আসছে অনেক দিন ধরে। জন্মদিনের অনুষ্ঠানে শাকিব থাকছেন কি না, এ ব্যাপারে অপু বিশ্বাস খানিকটা দ্বিধাদ্বন্দ্বে আছেন। বললেন, ‘ছেলের প্রথম জন্মদিনে হয়তো আসবে শাকিব।’
শাকিব খান তাঁর ছেলের প্রথম জন্মদিনের অনুষ্ঠানে থাকবেন কি না, তা অস্পষ্ট। তবে এটুকু জানা গেছে যে ছেলের জন্মদিনের জন্য আজকের দিনে কাজ থেকে ছুটি নিয়েছেন তিনি। আজ তিনি করছেন না আমি নেতা হব ছবির শুটিং। শাকিব খানের সঙ্গে যোগাযোগ করা হলে বিষয়টি নিয়ে কথা বলতে চাননি তিনি। শুধু বললেন, ‘জয়ের প্রথম জন্মদিনে দুপুরে ঢাকার একটি এতিমখানায় থাকব। তাদের মাঝে এক বেলা উন্নত খাবার পরিবেশন করার ইচ্ছা।’
