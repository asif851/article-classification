
‘বেসিক ইন্সটিঙ্কট’, ‘ফ্যাটাল অ্যাট্রাকশন’সহ এমন অনেক ছবিতে মাইকেল ডগলাস অভিনয় করেছেন যেগুলো পরিবারের সবাইকে নিয়ে দেখার উপযোগী নয়। এ জন্য ডগলাস তাঁর অভিনীত ছবি দেখতে দেন না তাঁর সন্তানদের। রীতিমতো নিষেধাজ্ঞাই জারি করেছেন তিনি।৭০ বছর বয়সী ডগলাসের দুই সন্তান। ছেলে ডিলানের বয়স ১৪। আর মেয়ে ক্যারিসের বয়স ১২। ডগলাস মনে করেন, তাঁর অভিনীত ছবি দেখার বয়স তাঁর সন্তানদের হয়নি। এ প্রসঙ্গে তাঁর ভাষ্য, ‘আমার অনেক ছবিই তারা দেখেনি। কারণ আমার ক্যারিয়ারের বেশির ভাগ ছবিই শিশুদের দেখার উপযোগী নয়।’ এক খবরে এমনটিই জানিয়েছে পিটিআই।সম্প্রতি ডগলাস জানতে পারেন, ডিলান বাড়িতে বসে চুপি চুপি ‘ফ্যাটাল অ্যাট্রাকশন’ ও ‘বেসিক ইন্সটিঙ্কট’ ছবিগুলো দেখেছে। এ জন্য প্রচণ্ড খেপে যান ডগলাস। ডিলানের কাছে জানতে চান, ‘বেসিক ইন্সটিঙ্কট’ ছবিটি সে দেখেছে কি না। অবস্থা বেগতিক দেখে ডিলান তার বাবাকে বলে, ‘ছবিতে আমি শুধু তোমার অভিনয় দেখেছি, শ্যারন স্টোনকে দেখিনি।’মাইকেল ডগলাস অভিনীত নতুন ছবি ‘অ্যান্ট-ম্যান’ মুক্তি পেয়েছে ১৭ জুলাই। ছেলে ডিলানের পরামর্শেই ছবিটিতে অভিনয় করতে রাজি হন ডগলাস। অভিনয়ের সিদ্ধান্ত নেওয়ার আগে ডিলান বলে, ছবিটিতে অভিনয় করলে নতুন প্রজন্মের ভক্তদের কাছাকাছি যেতে পারবেন ডগলাস। ডগলাস জানান, তিনি ‘অ্যান্ট-ম্যান’ ছবির চিত্রনাট্য পড়ছিলেন। তখন ডিলান তাঁর হাত থেকে সেটি নিয়ে বলে, ‘বাবা, সম্পূর্ণ নতুন কিছু দর্শক অপেক্ষা করছে তোমার জন্য। ছবিটিতে অভিনয় করলে আমার বন্ধুরা জানবে, তুমি কে।’
