
সর্বশেষ ‘উড়ালপাখি’ ও ‘লালনকন্যা’ নামের দুটি গানের ভিডিও মুক্তি পায় ২০১১ সালে। ছয় বছর পর আবার নতুন গানের ভিডিও আসছে বিউটির। ‘পাষাণ বন্ধু’ শিরোনামে গানটির ভিডিও প্রকাশ করা হবে আজ ৭ অক্টোবর বিউটির জন্মদিনে জিসান মাল্টিমিডিয়ার ইউটিউব চ্যানেলে।এত দিন পর নতুন গান প্রসঙ্গে বিউটি বলেন, ‘সত্যি বলতে, সময় ও সুযোগের অভাবে গানের ভিডিও নিয়ে কাজ করা হয়নি। মাঝে লেখাপড়া ও সন্তানকে সময় দিয়েছি।’ এই ক্লোজআপ তারকা বলেন, ‘যেহেতু দীর্ঘদিন পর আমার গানের ভিডিও আসছে, তাই এটি আমার সন্তান রায়াতের নামে ডেডিকেট করব।’ভিডিওটির নির্মাতা সৌমিত্র ঘোষ জানান, মাসখানেক আগে গাজীপুর ও ঢাকার লোকেশনে ভিডিওটির শুটিং শেষ হয়েছে। এতে মডেল হয়েছেন নাদিম খান ও রিফা। ‘পাষাণ বন্ধু’ গানটির কথা ও সুর জিয়া উদ্দিন আলমের, সংগীতায়োজন করেছেন মুশফিক লিটু।
