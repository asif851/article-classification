
মালয়েশিয়ায় ‘ঢাকা অ্যাটাক’ ছবির শুটিং শেষে আজ বুধবার সকালে ঢাকায় ফিরেছেন বাংলাদেশি চলচ্চিত্রের অন্যতম জনপ্রিয় নায়ক আরিফিন শুভ। টানা এক সপ্তাহ মালয়েশিয়ার বিভিন্ন জায়গায় ছবিটির গান আর কিছু দৃশ্যের শুটিং করেছেন শুভ। এ সময় তাঁর সঙ্গে ছিলেন ছবির নায়িকা মাহি। শুটিংয়ের অভিজ্ঞতা জানিয়ে শুভ বলেন, ‘পুরো কাজ শেষ করতে পারিনি। তবে যতটুকু কাজ হয়েছে.তাতে ভালোই হয়েছে। গানের দৃশ্যগুলো মালয়েশিয়ার চমৎকার কিছু লোকেশনে ধারন করা হয়েছে।’‘ঢাকা অ্যাটাক’ ছবিতে কাজের অভিজ্ঞতা প্রসঙ্গে শুভ বলেন, ‘এই ছবির জন্য আমাকে নানা ধরনের কৌশল শিখতে হয়েছে। জরুরী প্রয়োজনে পুলিশ কীভাবে তাদের কার্যক্রমে অংশ নেয়, কী ধরনের প্রস্তুতি থাকে, ভারী অস্ত্র কীভাবে চালাতে হয়—সবই শিখেছি।’‘ঢাকা অ্যাটাক’ ছবি পরিচালনা করছেন দীপঙ্কর দীপন। ছবিতে আরও অভিনয় করছেন আফজাল হোসেন, শতাব্দী ওয়াদুদ, নওশাবা, এ বি এম সুমন প্রমুখ।আরিফিন শুভ ও মাহিয়া মাহি জুটির এটি তৃতীয় ছবি। এর আগে তাঁরা ‘অগ্নি’ আর ‘ওয়ার্নিং’ ছবিতে অভিনয় করেছেন।
