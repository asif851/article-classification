
চলচ্চিত্রের অন্যতম জনপ্রিয় অভিনয়শিল্পী অনন্ত জলিল অভিনীত ছবি নিয়ে চলচ্চিত্র সপ্তাহ আয়োজন করেছে স্টার সিনেপ্লেক্স। ‘দ্য এজে মুভি উইক’ শিরোনামের এই আয়োজন শুরু হচ্ছে কাল শুক্রবার। চলবে ২ জানুয়ারি পর্যন্ত। স্টার সিনেপ্লেক্স সূত্রে জানা গেছে, এই আয়োজনে মনসুন ফিল্মস পরিবেশিত এবং অনন্ত জলিল প্রযোজিত ও অভিনীত চারটি ছবি দেখানো হবে। ছবিগুলো হলো—গাজী মাজহারুল আনোয়ার পরিচালিত হূদয় ভাঙা ঢেউ, সোহানুর রহমান পরিচালিত দ্য স্পিড, অনন্য মামুন পরিচালিত মোস্ট ওয়েলকাম এবং অনন্ত জলিল পরিচালিত নিঃস্বার্থ ভালোবাসা।অনন্ত জলিল বলেন, ‘এটা আমার জন্য অনেক সম্মানের ব্যাপার। দর্শকেরা এক সপ্তাহে স্টার সিনেপ্লেক্সে আমার চারটি ছবিই আবার দেখতে পাবেন। আশা করব কেউ সুযোগটি হাতছাড়া করবেন না। আর আমি নিজে দর্শকদের সঙ্গে ছবি দেখব ২৯ ডিসেম্বর বেলা তিনটায়।’
