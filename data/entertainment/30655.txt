
মূকাভিনয়ের পথিকৃৎ হিসেবে বিবেচিত ‘মাস্টার অব মাইম’ মার্সেল মার্সো-র ৯৫তম জন্মদিন ২২ মার্চ। ওই দিন ‘বিশ্ব মূকাভিনয় দিবস’ও। এ দিনটি উদ্‌যাপন উপলক্ষে চিরদিনের ‘জাতীয় মূকাভিনয় উৎসব-মাঘ’-এর আয়োজন করেছে বাংলাদেশ মূকাভিনয় ফেডারেশন। 
‘শুদ্ধ সংস্কৃতি রুখবে অপসংস্কৃতির সকল দ্বার’ স্লোগানে মঙ্গলবার ২১ মার্চ শুরু হবে এ উৎসব। শিল্পকলা একাডেমির স্টুডিও থিয়েটার মিলনায়তনে এ উৎসব অনুষ্ঠিত চলবে থেকে ২৩ মার্চ পর্যন্ত। বাংলাদেশ মূকাভিনয় ফেডারেশনের চেয়ারম্যান জাহিদ রিপন প্রথম আলোকে জানান, তিন দিনের এ আয়োজনে আলোচনা, র‍্যালি, সেমিনার, মূকাভিনয়, মূকনাট্য প্রদর্শনীর কর্মসূচি আছে।  মঙ্গলবার সন্ধ্যা ৬টায় এ উৎসবের উদ্বোধন করবেন প্রধান অতিথি সম্মিলিত সাংস্কৃতিক জোটের সভাপতি গোলাম কুদ্দুছ। বিশেষ অতিথি হিসেবে থাকবেন কামাল বায়েজিদ, খোরশেদুল আলম, ইস্রাফিল আহমেদ ও শফিকুল ইসলাম। এরপর মূকাভিনয় পরিবেশন করবে মুক্তমঞ্চ নির্বাক দল, ঢাকা বিশ্ববিদ্যালয় মাইম অ্যাকশন ও শামুক থিয়েটার।  ২২ মার্চ বুধবার মার্সেল মার্সো-র জন্মদিন ও’ বিশ্ব মূকাভিনয় দিবস’ উপলক্ষে বিকেল ৪টায় শিল্পকলা একাডেমিতে স্মারক র‍্যালি অনুষ্ঠিত হবে। বিকেল সাড়ে ৪টায় সেমিনার কক্ষে ‘মূকাভিনয়ের শিল্পরূপ’ শীর্ষক মূল প্রবন্ধ উপস্থাপন করবেন বাংলাদেশ মূকাভিনয় ফেডারেশনের সেক্রেটারি জেনারেল রিজোয়ান রাজন। আতাউর রহমানের সভাপতিত্বে আলোচনায় অংশগ্রহণ করবেন বাবুল বিশ্বাস, কামাল উদ্দিন কবীর, ইস্রাফিল আহমেদ, জাহিদ রিপন, অনন্ত হীরা, নিথর মাহবুব প্রমুখ। সন্ধ্যা ৭টা থেকে স্টুডিও থিয়েটারে পরিবেশিত হবে স্বপ্নদলের মূকনাট্য (মাইমোড্রামা) ‘জাদুর প্রদীপ’।  উৎসবের শেষদিন ২৩ মার্চ বৃহস্পতিবার সন্ধ্যা ৬টায় সমাপন অনুষ্ঠানে প্রধান অতিথি হিসেবে উপস্থিত থাকবেন ইনামুল হক এবং বিশেষ অতিথি হিসেবে থাকবেন ঝুনা চৌধুরী, শহিদুল হাসান শামীম ও ধীমান সাহা জুয়েল। মূকাভিনয় পরিবেশন করবে প্যান্টোমাইম মুভমেন্ট, জেন্টেলম্যান প্যান্টোমাইম ও শ্রুতি সাংস্কৃতিক একাডেমি।
 
 
।
 
