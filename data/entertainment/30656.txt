
‘শ্বশুর শ্বাশুড়ি আমাকে অনেক আদর করেন। আমি রাতে শুটিং শেষ করে না ফেরা পর্যন্ত ঘুমাতে যান না। আমি বাসায় ফিরি, ফ্রেশ হই, তারপর খেয়ে দেয়ে গল্প করার পরই ঘুমাতে যান সবাই।’ বলছিলেন অভিনয়শিল্পী ঊর্মিলা কর।
গত সপ্তাহে তার সঙ্গে কথা হচ্ছিল বিয়ে-পরবর্তী জীবন নিয়ে। বললেন, ‘বিয়ের পরে তো সব মেয়ের জীবনেই একটা পরিবর্তন আসে। আমারও এসেছে। তবে আমি কিন্তু সবাইকে নিয়ে দারুণ খুশি। আমার শ্বশুর শাশুড়ি এত সহযোগিতা করেন এবং ভালোবাসেন যে মাঝে মধ্যে নিজের কাছেই অবাক লাগে। রাতে বাসায় ফেরার পর তাদের সঙ্গে গল্প করতে করতে মধ্যরাত হয়ে যায়। কিন্তু কোনো ক্লান্তি আসে না কারও। আমারও দারুণ লাগে।’গত বছর মে মাসে বিয়ের পিঁড়িতে বসেছেন এ অভিনেত্রী। তারপর থেকে ধানমন্ডিতে একসঙ্গেই থাকেন সবাই। স্বামী জয়দ্বীপ সিনহা একটি বেসরকারি প্রতিষ্ঠানে কর্মরত। ঊর্মিলার শ্বশুর প্রদীপ কুমার রায় ব্যবসায়ী। শাশুড়ি রুবি সিনহা রায় গৃহিণী। স্বামীর ব্যাপারেও কথা বললেন ঊর্মিলা। ‘ও সহযোগিতা না করলে তো আমার জন্য নিয়মিত অভিনয় করা কঠিন হতো। সহযোগিতা পাচ্ছি বলেই কাজ করতে পারছি।’বর্তমানে ঊর্মিলা বেশ কয়েকটি ধারাবাহিক নাটকে অভিনয়ে পাশাপাশি ঈদের নাটক করছেন।
