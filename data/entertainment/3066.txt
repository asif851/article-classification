
মিশা সওদাগর চলচ্চিত্রের সঙ্গে যুক্ত আছেন ২০ বছর। এ পর্যন্ত অভিনয় করেছেন প্রায় ৮০০ ছবিতে। খলনায়ক হিসেবেই তাঁর পরিচয়। তবে এবার তিনি একটি ছবির প্রধান চরিত্রে অভিনয় করছেন। তাও আবার শখের গোয়েন্দা চরিত্রে। সৈয়দ শামসুল হকের কিশোর উপন্যাস হডসনের বন্দুক অবলম্বনে একটি চলচ্চিত্র তৈরি হচ্ছে। ছবিটির নামও হডসনের বন্দুক। পরিচালনা করছেন প্রশান্ত অধিকারী। ২০১২ সালে সরকারি অনুদান পেয়েছে ছবিটি। ছবিতে শখের গোয়েন্দা চিত্রশিল্পী নয়ন মামার (মিশা সওদাগর) সহকারীর চরিত্রে অভিনয় করছেন মৌসুমী হামিদ। তিনি নয়ন মামার ভাগনি। মৌসুমী এর আগে আরেকটি চলচ্চিত্রে অভিনয় করেন। ছবিটি ছিল অনিমেষ আইচের না মানুষ।এরই মধ্যে হডসনের বন্দুক ছবির শুটিং শুরু হয়েছে।ছবির গল্প প্রসঙ্গে প্রশান্ত জানান, সিপাহী বিদ্রোহে ব্যবহার করা একটি বন্দুক আছে সিলেটের এক চা-বাগানে। বহু বছর আগে একজন ব্রিটিশ কর্মকর্তা বন্দুকটি এখানে নিয়ে এসেছিলেন। এবার তাঁরই একজন বংশধর বন্দুকটি নিয়ে যেতে চান। লন্ডনের এক নিলাম প্রতিষ্ঠানের সঙ্গে তাঁর এ ব্যাপারে আলোচনা হয়েছে। বাংলাদেশের একটি মাফিয়া দলের সঙ্গে তিনি হাত মেলান। কিন্তু তাদের এই কাজে বাধা হয়ে দাঁড়ান নয়ন মামা। তিনি চান বন্দুকটি উদ্ধার করে বাংলাদেশের জাদুঘরে জমা দিতে।প্রশান্ত আরও জানান, ছবিটি তিনি আগামী বছর জানুয়ারি মাসে প্রেক্ষাগৃহে মুক্তি দিতে চান। সেভাবেই ছবির কাজ এগিয়ে নিচ্ছেন তিনি।
