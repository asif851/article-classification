
‘পরিবার ছাড়া মানুষ একা কিছুই করতে পারে না। একজন মানুষের জীবনে তাঁর পরিবার অবিচ্ছেদ্য অংশ। তাই শত ব্যস্ততার মাঝেও যদি একটুখানি অবসর মেলে তা আড্ডাবাজিতে না কাটিয়ে পরিবারের সঙ্গেই কাটানো উচিত। অক্সিজেন ছাড়া যেমন বেঁচে থাকা যায় না, ঠিক তেমনি পরিবার ছাড়াও কেউ বাঁচতে পারে না। আমার কাছে পরিবার মানে অক্সিজেন।’ ছয় বছর পর শিলিগুড়িতে নানিবাড়ি থেকে ফেরার পর এমন উপলব্ধির কথাই জানালেন ঢাকাই ছবির জনপ্রিয় নায়িকা অপু বিশ্বাস।অপু বিশ্বাস তাঁর মায়ের সঙ্গে শিলিগুড়িতে নানাবাড়িতে যান ১৬ এপ্রিল। শিলিগুড়িতে স্বামী-সন্তান নিয়ে থাকেন অপু বিশ্বাসের বড় বোনও। আরও থাকেন মামা-মামিসহ অনেক আত্মীয়স্বজন। টানা ছয় দিন সবার সঙ্গে কাটানোর পর ২৩ এপ্রিল ঢাকায় ফিরেছেন অপু।ঢাকায় ফেরার পর প্রথম আলোরে সঙ্গে আলাপে অপু বললেন, ‘ছোটবেলায় নানিবাড়িতে অনেক যাওয়া হতো। একটা সময় পর্যন্ত তা নিয়মিতই ছিল। চলচ্চিত্রের কাজ নিয়ে ব্যস্ততা বাড়ার পর নানিবাড়িতে যাওয়াটা অনিয়মিত হয়ে পড়ে। দীর্ঘ ছয় বছর পর এবার শিলিগুড়িতে নানিবাড়ি বেড়াতে গেলাম। অনেক দিন থেকে নানিকে দেখার জন্য মনটা ছটফট করছিল। কাজের কারণে সময় বের করতে পারছিলাম না। অবশেষে সবকিছু সামলে এক সপ্তাহের মতো সময় বের করে নানিবাড়ি থেকে ঘুরে এলাম। কী যে ভালো লেগেছে তা বলে বোঝাতে পারব না। মনে হচ্ছিল, শৈশবের দিনগুলোতে ফিরে গেছি। সবাইকে নিয়ে এত আনন্দ আর উল্লাসে মেতে ছিলাম যে সময় কোন দিক দিয়ে পার হয়ে গেছে টেরই পাইনি। ছয় দিন যেন ছয় সেকেন্ডেই শেষ হয়ে গেছে।’কোথায় কোথায় ঘুরলেন জানতে চাইলে অপু বলেন, ‘কাজ করতে করতে নিজেকে মানুষ না, যন্ত্র মনে হচ্ছিল। অনেক দিন ধরেই কাজ থেকে ছুটি নিয়ে দূরে কোথাও যাওয়ার কথা ভাবছিলাম। আমার বড় দিদি শিলিগুড়িতে থাকেন। সেখানে যাওয়ার ব্যাপারে তাঁর সঙ্গে আলাপ চলছিল। পরে মার সঙ্গে কথা বলে শিলিগুড়ি যাওয়ার সিদ্ধান্ত চূড়ান্ত করি। মামা-মামি, মামাতো ভাই–বোন, দিদি ও দুলাভাই এবং বোনের ছেলেসহ সবার সঙ্গে জীবনের অন্যরকম কয়েকটা দিন কাটিয়েছি। আত্মীয়স্বজনদের বাড়ি ছাড়াও গোয়াহাটি, শিলং, শিলচর এবং চেরাপুঞ্জি বেড়াতে গিয়েছি। আমি আমার পরিচিত সবাইকে অনুরোধ করব, কাজের ফাঁকে যদি কেউ একটুখানি সময় পান তাহলে পরিবারকে নিয়ে পছন্দের জায়গা থেকে ঘুরে আসবেন। এতে মনের শান্তি আসবে, কাজ করতে পারবেন দ্বিগুণ উদ্যমে।’অপু বিশ্বাস এখন বেশ কয়েকটি ছবির কাজ করছেন। এগুলো হচ্ছে শাহিন-সুমনের ‘লাভ ম্যারেজ’, উত্তম আকাশের ‘রাজা ফোরটোয়েন্টি’, মনতাজুর রহমান আকবরের ‘মাই ডার্লিং’ ও জি সরকারের ‘লাভ ২০১৪ ’। এ ছাড়া বদিউল আলম খোকনের ‘লাগাম’ ও শামীম আহমেদ রনির ‘বসগিরি’ ছবির কাজ শিগগিরই শুরু করবেন অপু ​বিশ্বাস।
