
শাকিলা জাফর, সুবর্ণা মুস্তাফা, আফসানা মিমি, বিপাশা হায়াত, মেহ্জাবিনসহ অনেকেই ইউনিলিভারের পণ্য লাক্সের শুভেচ্ছাদূত হয়েছেন। সেই পথ ধরে এবার পণ্যটির শুভেচ্ছাদূত হলেন লাক্স তারকা বিদ্যা সিনহা মিম। এ বিষয়ে সম্প্রতি এক বছরের জন্য লাক্সের সঙ্গে চুক্তিবদ্ধ হয়েছেন এই লাক্স তারকা। ইউনিলিভারের একটি দায়িত্বশীল সূত্র বিষয়টি নিশ্চিত করেছে।২০০৭ সালে লাক্স সুপারস্টার নির্বাচিত হন মিম। এরপর থেকে লাক্সের বিভিন্ন অনুষ্ঠানে যোগ দিলেও পণ্যটির কোনো বিজ্ঞাপনে মডেল হওয়ার সুযোগ হয়নি। শুভেচ্ছাদূত হওয়ার মধ্য দিয়ে এই পণ্যের মডেল হওয়ারও সুযোগ হলো তাঁর। রোমাঞ্চিত মিম বলেন, ‘লাক্স তারকা হওয়ার সুবাদেই কিন্তু মিডিয়াতে পথচলা শুরু হয়েছে আমার। দীর্ঘ সময় পর পণ্যটির শুভেচ্ছাদূত হওয়ার সুযোগ পেলাম। এটি আমার জন্য অনেক সম্মানের। মনে হচ্ছে নিজের ঘরে ফিরে এলাম। এ এক অন্য অনুভূতি।’এক বছরের চুক্তিতে তাঁকে কী কী করতে হবে—জানতে চাইলে মিম জানান, লাক্সের পাঁচটি বিজ্ঞাপনে মডেল ও পণ্যটির বিভিন্ন ধরনের প্রচারণামূলক অনুষ্ঠানে অংশ নিতে হবে।এরই মধ্যে প্রথম বিজ্ঞাপনের কাজ শুরু হয়ে গেছে। গতকাল শনিবার থেকে গাজীপুরের লোকেশনে বিজ্ঞাপনটির শুটিং চলছে। শুটিং লোকেশন থেকে মুঠোফোনে খবরটি নিজেই দিয়েছেন মিম।
