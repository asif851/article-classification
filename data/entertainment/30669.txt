
জনপ্রিয় কৌতুকশিল্পী টেলি সামাদের অস্ত্রোপচার সম্পন্ন হয়েছে। আজ মঙ্গলবার বেলা ১১ টায় স্কয়ার হাসপাতালের ইন্টারভেনশনাল কার্ডিওলজি বিভাগের সহযোগী কনসালট্যান্ট কামাল পাশার তত্ত্বাবধানে তাঁর বাঁ–পায়ের আঙুলের অস্ত্রোপচার সম্পন্ন হয়। বর্তমানে তিনি এই হাসপাতালের করোনারি কেয়ার ইউনিটে (সিসিইউ) আছেন।আজ বিকেল পাঁচটায় হাসপাতালের সিসিইউর সামনে কথা হয় টেলি সামাদের বড় মেয়ে সোহেলী সামাদের সঙ্গে। বাবার সর্বশেষ অবস্থা সম্পর্কে সোহেলী প্রথম আলোকে বলেন, ‘অস্ত্রোপচার শেষে বাবাকে এখন পর্যবেক্ষণে রাখা হয়েছে। তাঁর শারীরিক অবস্থা খুব বেশি ভালো, তা বলা যাচ্ছে না। চিকিৎসক বলেছেন, বাবাকে আরও তিন দিন পর্যবেক্ষণে রাখতে হবে। দেশবাসী সকলের কাছে বাবার সুস্থতার জন্য দোয়া চাই।’চিকিৎসক কামাল পাশা বলেন, ‘টেলি সামাদ মোটেও শঙ্কামুক্ত নন। সব মিলিয়ে তাঁর শারীরিক অবস্থা এমন যে, আরও কয়েকটা দিন না যাওয়া পর্যন্ত আগাম কিছু বলা সম্ভব না।’টেলি সামাদ হৃদরোগে আক্রান্ত হয়ে গুরুতর অবস্থায় স্কয়ার হাসপাতালে ভর্তি হন। পাশাপাশি তিনি নানা ধরনের জটিল রোগেও ভুগছেন। কিডনি, স্নায়ু ও ডায়াবেটিসের সমস্যার পাশাপাশি তাঁর বাম পায়ের বৃদ্ধাঙ্গুলিতে গ্যাংগ্রিন ধরা পড়েছে। গ্যাংগ্রিনের চিকিৎসার জন্য আজ সকালে তাঁর বাঁ–পায়ে অস্ত্রোপচার করা হয়।টেলি সামাদ ১৯৭৩ সালে ‘কার বউ’ চলচ্চিত্রের মধ্য দিয়ে বড় পর্দায় যাত্রা শুরু করেন। টিভি, চলচ্চিত্র ও মঞ্চে অভিনয়ের পাশাপাশি প্রযোজনা এবং গানের জগতেও তাঁর বিচরণ ছিল। ১৯৪৫ সালের ৮ জানুয়ারি ঢাকার বিক্রমপুরে জন্মগ্রহণ করেন এই অভিনয়শিল্পী।
