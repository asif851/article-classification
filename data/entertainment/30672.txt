
হলিউডের অভিনেত্রী অ্যাঞ্জেলিনা জোলিকে বিশেষ সম্মাননা দেওয়ার সিদ্ধান্ত নিয়েছে অ্যাকাডেমি অব মোশন পিকচার আর্টস অ্যান্ড সায়েন্সেস। জনহিতকর কাজে গুরুত্বপূর্ণ অবদান রাখার স্বীকৃতি হিসেবেই জোলিকে এ সম্মাননা দিচ্ছে অ্যাকাডেমি।প্রতিষ্ঠানটির পঞ্চম বার্ষিক গভর্নরস পুরস্কার প্রদান অনুষ্ঠান থেকে আগামী ১৬ নভেম্বর জোলিকে এই বিশেষ সম্মাননা জ্যঁ হারসহল্ট হিউম্যানিটেরিয়ান পুরস্কার দেওয়া হবে।জোলির পাশাপাশি এ বছর অস্কারের বিশেষ সম্মাননা পাচ্ছেন এঞ্জেলা ল্যান্ডসবারি, স্টিভ মার্টিন ও পিয়েরো তোসি।এ প্রসঙ্গে এক টুইটার বার্তায় জোলি লিখেছেন, ‘সম্মানসূচক অস্কারের জন্য অ্যাকাডেমি আমাকে মনোনীত করায় আমি অনেক গর্বিত ও আনন্দিত। সবাইকে অনেক অনেক ধন্যবাদ ও ভালোবাসা জানাচ্ছি। মার্টিন, ল্যান্ডসবারি ও তোসিকে অভিনন্দন।’ এক খবরে এমনটিই জানিয়েছে ‘এইচশোবিজ’। অ্যাকাডেমির প্রেসিডেন্ট শেরিল বুন জানিয়েছেন, ‘নিজ নিজ অঙ্গনে গুরুত্বপূর্ণ অবদান রাখার স্বীকৃতি হিসেবে গভর্নরস পুরস্কার দেওয়া হয়। এ বছর বিশেষ এ সম্মাননা পাওয়ার জন্য মনোনীত ব্যক্তিদের নিয়ে আমরা খুবই উচ্ছ্বসিত।’ চলচ্চিত্রশিল্পের সঙ্গে জড়িত যেসব ব্যক্তি জনহিতকর কাজের মাধ্যমে চলচ্চিত্রশিল্পকে সম্মানিত করেছেন, তাঁদের জ্যঁ হারসহল্ট হিউম্যানিটেরিয়ান পুরস্কার দেওয়া হয়ে থাকে। এর আগে এ সম্মাননা পেয়েছেন মার্কিন টিভি ব্যক্তিত্ব অপরাহ উইনফ্রে, ড্রিম ওয়ার্কস অ্যানিমেশন প্রতিষ্ঠানের সিইও জেফরি ক্যাটজেনবার্গ প্রমুখ।
 
