
‘যুক্তরাষ্ট্র-ফেরত বোনটি দেখতে একদমই যেন আমেরিকান। মুখ দিয়ে ফট ফট করে বের হয় ইংরেজি। আর আমরা? তাঁর কাছ থেকে শিখতে শুরু করলাম ইংরেজি গান।’ বোন প্রিয়াঙ্কার গান শেখানোর কথা এভাবেই বললেন অভিনেত্রী পরিণীতি চোপড়া। ১৬ বছর বয়সে প্রিয়াঙ্কা যখন পড়াশোনা শেষ করে যুক্তরাষ্ট্র থেকে ভারতে ফিরে এসেছিলেন, তখন নাকি তিনি পরিণীতিকে সে সময়ের জনপ্রিয় ইংরেজি গানগুলো শেখাতেন। আর পরিণীতির কাছে এই গান শেখার ব্যাপারটা দারুণ লাগত।মেরি পেয়ারি বিন্দু ছবিতে অভিনয়ের পাশাপাশি নিজ কণ্ঠে গানও গেয়েছেন পরিণীতি চোপড়া। ‘মানা কে হাম ইয়ার নাহি’ গান দিয়ে বলিউডে কণ্ঠশিল্পী হিসেবে অভিষেক ঘটল তাঁর। হঠাৎই কেন গান গাইলেন? এ প্রশ্নের জবাবে পরিণীতি বলেন, আর কিছুই নয়, এ যে গুরুর দেখানো পথেই হেঁটে চলা। তাঁর গানের শিক্ষক প্রিয়াঙ্কারও তো বলিউড ছবিতে গান গেয়ে সংগীতশিল্পী হিসেবে অভিষেক হয়েছিল।পরিণীতির ভাষায়, প্রিয়াঙ্কা তাঁর গানের গুরু হলেও তাঁর গানের অনুপ্রেরণা পরিণীতির বাবা। বাবাই গানের আদর্শ। এখনো তাঁর বাবা পবন চোপড়া হারমোনিয়ামে গান করেন। পরিণীতি ও তাঁর ভাই বাবার গান শুনে আনন্দে কেঁদে ফেলেন। বাবার গানের প্রতি ভালোবাসা দেখেই পরিণীতি তাই তাঁর গাওয়া সব গান উৎসর্গ করতে চান পবন চোপড়াকে।সূত্র: হিন্দুস্তান টাইমস
