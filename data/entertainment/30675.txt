

ভারতজুড়ে সোয়াইন ফ্লুর প্রকোপ বেড়েছে। গত মাসে এই ভাইরাসে আক্রান্ত হয়ে প্রাণ হারিয়েছেন ১০৩ জন। মুম্বাইয়ে আক্রান্ত ৮৫০ জনের মধ্যে ১৬ জনের মৃত্যু হয়েছে। সম্প্রতি বলিউড অভিনেতা আমির খান ও তাঁর স্ত্রী চলচ্চিত্র নির্মাতা কিরণ রাও এই ভাইরাসে আক্রান্ত হয়েছেন।
গতকাল রোববার এই দম্পতির নিজস্ব দাতব্য সংস্থা ‘পানি ফাউন্ডেশন’ আয়োজন করেছিল ‘সত্য ভে মে জয়তে পুরস্কার’-এর। তাতে দুজনই যেতে পারেননি। তবে আমিরের বদলে এই অনুষ্ঠানে যোগ দেন শাহরুখ খান। সেই অনুষ্ঠানে ভিডিও কনফারেন্সে আমির ও তাঁর স্ত্রী যোগ দিলে তখনই জানা যায়, এই দুজনও আক্রান্ত হয়েছেন সোয়াইন ফ্লুতে। শাহরুখ পরে টুইট করে আমিরের প্রতি কৃতজ্ঞতা জানিয়েছেন এমন একটা আয়োজনে তাঁকে অংশ নেওয়ার সুযোগ করে দিতে।
ভিডিও কনফারেন্সে আমির বলেন, ‘আজ খুশির দিন। কিন্তু আমাদের জন্য দুঃখের...কারণ, একটা বছর এত পরিশ্রম করার পর যখন উদ্‌যাপন করার দিনটি এল, তখনই আমরা অসুস্থ হয়ে পড়লাম।’
আমিরের কথার সুর ধরে কিরণ বলেন, ‘আমরা সোয়াইন ফ্লুতে আক্রান্ত। আর এই রোগের সবচেয়ে বড় সমস্যা হলো এটি খুব দ্রুত ছড়ায়। আমাদের রোগটি ছোঁয়াচে বলে আজকের অনুষ্ঠানে সবার মাঝে আসতে পারিনি। এ জন্য আমাদের মন ভীষণ খারাপ। এক সপ্তাহ আমাদের বাড়িতেই কাটাতে হবে।’
শাহরুখ ছাড়াও গতকালের অনুষ্ঠানে এসেছিলেন মহারাষ্ট্রের মুখ্যমন্ত্রী দেবেন্দ্র ফাড়নাবিশ, নিতা আম্বানি, সিদ্ধার্থ রায় কাপুর, আশুতোষ গোয়াড়িকর, রাকেশ ওমপ্রকাশ মেহরাসহ অনেকে।
আমির এখন কাজ করছেন বিজয় কৃষ্ণ আচার্যের ‘থাগস অব হিন্দোস্তান’ ছবিতে। এই ছবিতে আরও অভিনয় করেছেন অমিতাভ বচ্চন, ক্যাটরিনা কাইফ ও ফাতিমা সানা শেখ। ছবির প্রথম অংশের শুটিং শেষ হয়েছে। আর আগামী অক্টোবরে মুক্তি পাবে আমির অভিনীত ‘সিক্রেট সুপারস্টার’। ছবিটি প্রযোজনা করেছেন কিরণ রাও। তথ্যসূত্র: দ্য হিন্দু, এনডিটিভি।
