
চলচ্চিত্রের একসময়ের জনপ্রিয় নায়ক মান্না স্মরণে গত শুক্রবার সন্ধ্যায় আয়োজন করা হয় ‘মান্না উৎসব ২০১৬: ড্রিমস অব মান্না’। সন্ধ্যা সাড়ে সাতটায় শুরু হওয়া এই অনুষ্ঠান যৌথভাবে আয়োজন করে মান্না ফাউন্ডেশন ও বাংলাদেশ চলচ্চিত্র শিল্পী সমিতি।বাংলাদেশ শিশু একাডেমীর উন্মুক্ত মঞ্চে আয়োজিত উৎসবের অন্যতম আকর্ষণ ছিল চলচ্চিত্র ও সংগীত তারকাদের অংশগ্রহণে নাচ ও গান। মান্না উৎসব ২০১৬: ড্রিমস অব মান্না উদ্বোধন করেন তথ্যমন্ত্রী হাসানুল হক ইনু। বিশেষ অতিথি ছিলেন এনটিভির চেয়ারম্যান ও ব্যবস্থাপনা পরিচালক মোসাদ্দেক আলী। উদ্বোধনের পর লিখিত বক্তব্য পাঠ করেন মান্না ফাউন্ডেশনের চেয়ারপারসন শেলী মান্না। তিনি অনুষ্ঠানে আসা অতিথিদের উত্তরীয়ও পরিয়ে দেন। এ সময় মঞ্চে ছিলেন মান্নার ছেলে সিয়াম ইলতিমাস।মান্না উৎসেব আসা অতিথিরা প্রয়াত চিত্রনায়ক মান্নাকে মানবতার নায়ক হিসেবে অভিহিত করেন। তাঁদের মতে, মান্না শুধু পর্দার নন, বাস্তবেরও নায়ক ছিলেন।উৎসবে চলচ্চিত্র ও সংগীত তারকাদের অংশগ্রহণে নাচগানের পাশাপাশি ছিল মান্না অভিনীত ছবির পরিচালক, সহশিল্পীদের স্মৃতিচারণা। মান্না অভিনীত বিভিন্ন গানের সঙ্গে নেচেছেন মৌসুমী-ওমর সানী, অমিত হাসান-পপি, ইমন-আলিশা, জায়েদ খান-আইরিন ও সায়মন-শিরিন শিলা।বুলবুল টুম্পার কোরিওগ্রাফিতে ছিল ফ্যাশন শো। এ ছাড়া অনুষ্ঠানে গান পরিবেশন করেন মনির খান, কনা ও মেহরাব। আর অনুষ্ঠানটি উপস্থাপনা করেছেন জনপ্রিয় দুই অভিনেতা রিয়াজ ও ফেরদৌস।
