
বলিউডের অভিনেত্রী ও সাবেক বিশ্বসুন্দরী ঐশ্বরিয়া রাই বচ্চনের কান উপস্থিতি মানেই ভারতীয় সংবাদমাধ্যমগুলোতে হুলুস্থুল। গত ১৪ বছরে যতবারই তিনি পা রেখেছেন কানে, সরব হয়ে উঠেছে পত্র-পত্রিকাগুলো। ঐশ্বরিয়ার কান আগমন যেন এখন নিয়মিত ঘটনাই। তফাৎ শুধু ঐশ্বরিয়া কোন ফ্যাশন ডিজাইনারের পোশাক পড়বেন এই নিয়ে। ৬৮তম কান উৎসবেও এরই মধ্যে হাজির হয়েছেন ঐশ্বরিয়া। নিস বিমানবন্দরে ঐশ্বরিয়ার সঙ্গে দেখা গেছে তাঁর মা বৃন্দা ও একমাত্র মেয়ে আরাধ্যকে।আজ বাংলাদেশ সময় রাত একটার দিকে কানের লাল গালিচায় হাঁটতে পারেন ঐশ্বরিয়া। খুব ব্যতিক্রম না হলে ন্যানি মরেত্তির প্রতিযোগিতা বিভাগের ছবি ‘মিয়া মাদরে’র উদ্বোধনী প্রদর্শনীর লাল গালিচায় দেখা যেতে পারে এ অভিনেত্রীকে।
