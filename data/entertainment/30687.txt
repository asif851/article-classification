
‘বাহুবলী’ আবার আসছে! না, সিনেমা নয়, এবার ওয়েব সিরিজ হয়ে আসছে ‘বাহুবলী’। নান্দনিক সৌন্দর্য, অসাধারণ অ্যাকশন ও ভিজ্যুয়াল ইফেক্টের জৌলুশে দর্শকের মনে জায়গা করে নিয়েছিল এস এস রাজামৌলির ‘বাহুবলী’ চলচ্চিত্রটি। তৈরি করেছিল ভারতীয় চলচ্চিত্রে একটি নতুন ইতিহাস। ‘বাহুবলী’ নিয়ে দর্শকমনে বিভিন্ন কৌতূহল থাকবে, এটাই স্বাভাবিক। সেই সূত্র ধরেই ‘বাহুবলী’ এবার আসছে রুপালি পর্দায়।
অর্ক মিডিয়া ওয়ার্কস ‘বাহুবলী’র অন্যতম চরিত্র শিবগামীকে কেন্দ্র করে সিরিজটি তৈরি করার পরিকল্পনা করেছে। ১০ কোটি রুপির বাজেট রাখা হয়েছে সিরিজটি তৈরি করতে। দেখানো হবে শিবগামীর জীবনী এবং কীভাবে তিনি পরিপূর্ণ রাজমাতা হয়েছিলেন, সেই কাহিনি। থাকবে জীবনের শেষনিশ্বাস ত্যাগ পর্যন্ত ন্যায়ের জন্য যুদ্ধ করে যাওয়ার গল্প। আনন্দ নীলকান্তনের উপন্যাস ‘দ্য রাইজ অব শিবগামী’ অবলম্বনে তৈরি হচ্ছে সিরিজটি।
এখন সিরিজটির প্রাথমিক কাজ চলছে। কিন্তু এটা নিশ্চিত যে সিরিজটি হচ্ছে। আনুষ্ঠানিক ঘোষণা শিগগিরই আসতে পারে।
তেলেগু পরিচালক দেব কাট্টারের ঘাড়ে পড়েছে পরিচালনার কাজটি। আগামী বছরের শুরুর দিকেই শুটিং শুরু হতে পারে। মোট ১৫ পর্বে হবে সিরিজটি। শিবগামীর চরিত্রে মূল ছবির অভিনেত্রী রামিয়া কৃষ্ণান থাকবেন কি না, এখনো ঠিক হয়নি। ভক্তদের জন্য এই সুখবরই বটে, মহেষ্মতি সাম্রাজ্যের কাহিনিতে তাঁরা আবারও ডুব দিতে পারবেন। সূত্র: জুম।
