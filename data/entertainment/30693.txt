
একের পর এক ঘটনার কারণে আলোচনায় আছেন নুসরাত ফারিয়া। কখনো তাঁর গানের ভিডিও, কখনো বলিউডের ছবি, কখনো আবার বিতর্কিত সাক্ষাৎকার। আজ ভারতের পশ্চিমবঙ্গে মুক্তি পাচ্ছে এই অভিনেত্রীর প্রথম চলচ্চিত্র আশিকী। কলকাতার উদ্দেশে উড়াল দেওয়ার আগে গতকাল বৃহস্পতিবার দুপুরে নবাগত ফারিয়া কথা বললেন তাঁর অভিষেক নিয়ে।
আপনার প্রথম ছবি ‘আশিকী’ ভারতের পশ্চিমবঙ্গে মুক্তি পাচ্ছে আজ। অনুভূতি নিশ্চয়ই দারুণ?
তা তো অবশ্যই। তবে এখন মনে হচ্ছে, শুটিংয়ের সময়টাই ভালো ছিল। মুক্তির আর কয়েক ঘণ্টা বাকি। এরপর দর্শকেরা আমাকে কীভাবে নেবেন, সেই চিন্তা মাথায় ঘুরপাক খাচ্ছে। রাতে আমার ঘুম আসে না। আমাকে নিয়ে সবার যে প্রত্যাশা দেখছি, তা কতটুকু পূরণ করতে পারব—এসব নিয়ে খুব চিন্তা হচ্ছে।ছবিটি ঢাকার আগে কলকাতায় মুক্তি পাচ্ছে। কীভাবে দেখছেন বিষয়টি?আমি বাংলাদেশি, ছবিটি প্রথম বাংলাদেশে মুক্তি পেলে সবচেয়ে বেশি খুশি হতাম। ছবিটি নিয়ে বাংলাদেশের মানুষের আগ্রহটাই সবচেয়ে বেশি দেখেছি আমি। কলকাতায় এটি পূজা সামনে রেখে মুক্তি পাচ্ছে। আবার আমাদের এখানে আশিকী ঈদের ছবি হিসেবে মুক্তি পাবে।কয়েক দিন ধরে কলকাতার একটি পত্রিকায় দেওয়া আপনার সাক্ষাৎকার নিয়ে তর্ক-বিতর্ক চলছে। এ নিয়ে কী বলবেন?একেবারেই ভুল-বোঝাবুঝির কারণে এই তর্ক-বিতর্ক। এর শুরুটা হয়েছিল কলকাতার একটি পত্রিকায় আমার দেওয়া সাক্ষাত্কারের একটি বাক্য নিয়ে। কিন্তু ভুল আমার ছিল না। আমি বিষয়টি স্পষ্ট করতে কলকাতার ওই পত্রিকা অফিসে পর্যন্ত গিয়েছিলাম। সংশ্লিষ্ট প্রতিষ্ঠান ও ব্যক্তি নিজের ভুলটা স্বীকার করেছেন এবং তা শুধরেও দিয়েছেন। আমি সেই সংশোধনীর কথা স্ট্যাটাসের মাধ্যমে আমার ফেসবুক বন্ধু, অনুসারীদের জানিয়েছি।

সাক্ষাৎকার: শফিক আল মামুন

