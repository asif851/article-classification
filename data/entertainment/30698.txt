
ভারত-পাকিস্তানের রাজনৈতিক উত্তেজনা ছড়িয়ে গেছে দুই দেশের চলচ্চিত্র অঙ্গনেও। গত সেপ্টেম্বরে ভারতের উরি সেনাছাউনিতে আক্রমণের পর পাকিস্তানের সব শিল্পীকে ভারতীয় মিডিয়ায় নিষিদ্ধ করা হয়। এই সিদ্ধান্তের পর পাকিস্তানেও বলিউডের ছবির প্রদর্শন বন্ধ করে দেয় সে দেশের হলমালিকদের সংগঠন। সম্প্রতি তারা বলিউডের ছবির ওপর থেকে এই নিষেধাজ্ঞা উঠিয়ে নেওয়ার সিদ্ধান্ত নিয়েছে।পাকিস্তানের চলচ্চিত্র প্রদর্শন সংগঠনের সভাপতি জোরাইশ লসহরি একটি সাক্ষাৎকারে জানান, পাকিস্তানে বলিউডের ছবির প্রদর্শন বন্ধ করা কোনো সরকারি সিদ্ধান্ত ছিল না। হলমালিক ও প্রযোজকেরা ভারতীয় ছবির প্রচার সাময়িকভাবে নিষিদ্ধ করেছিলেন। আজ সোমবার থেকে হলগুলোয় হিন্দি সিনেমা প্রদর্শন করার কথা রয়েছে। আর ২৩ ডিসেম্বর আমির খানের নতুন ছবি দঙ্গলও মুক্তির কথা রয়েছে।এর আগে ১৯৬৫ সালে ভারত-পাকিস্তান যুদ্ধের সময়ও পাকিস্তানে ভারতীয় সিনেমা প্রদর্শনের ওপর নিষেধাজ্ঞা আরোপ করা হয়েছিল। সেই নিষেধাজ্ঞা পরে তুলে নেওয়া হয় ২০০৮ সালে। উল্লেখ্য, পাকিস্তান এখন বলিউড ছবির তৃতীয় বৃহত্তম বাজার। কয়েক মাস হিন্দি ছবির প্রদর্শন বন্ধ রাখায় পাকিস্তানের হলমালিকেরা ব্যাপক ক্ষতির মুখে পড়েছেন। এই ক্ষতি পুষিয়ে নিতেই স্ব-আরোপিত নিষেধাজ্ঞা উঠিয়ে নিচ্ছেন তাঁরা। বিবিসি, টাইমস অব ইন্ডিয়া।
