
১৭ থেকে ১৯ ডিসেম্বর অনুষ্ঠিত হতে যাচ্ছে বাংলাদেশ উদীচী শিল্পীগোষ্ঠী আয়োজিত জাতীয় সাংস্কৃতিক সম্মেলন। ‘শহীদ স্মরণে আপন মরণে, রক্ত ঋণ শোধ কর, শোধ কর’—এবারের সম্মেলনের স্লোগান এটি। ১৭ ডিসেম্বর বিকেল তিনটায় কেন্দ্রীয় শহীদ মিনার চত্বরে সম্মেলনের উদ্বোধন করবেন বৃহত্তর চট্টগ্রামের প্রখ্যাত লোকশিল্পী আমান উল্লাহ গায়েন।উদীচীর সাধারণ সম্পাদক প্রবীর সরদার জানান, অসংখ্য জনপ্রিয় লোকগানের স্রষ্টা নিভৃতচারী আমান উল্লাহ গায়েনকে উদ্বোধক হিসেবে আমন্ত্রণ জানিয়ে বাংলার আবহমান সংস্কৃতিকে সবার সামনে নতুন করে তুলে ধরার প্রয়াস নিয়েছে উদীচী। উদ্বোধনী অনুষ্ঠানে উপস্থিত থাকবেন অধ্যাপক শান্তনু কায়সার এবং সাম্প্রদায়িক মৌলবাদী অপশক্তির নৃশংস হামলায় নিহত গণজাগরণ মঞ্চের অন্যতম কর্মী রাজীব হায়দার-এর বাবা ডা. নাজিম উদ্দিন। উদীচী কেন্দ্রীয় সংসদের সভাপতি কামাল লোহানীর সভাপতিত্বে উদ্বোধনী পর্ব শেষে থাকবে বর্ণাঢ্য শোভাযাত্রা। এরপর সন্ধ্যায় শুরু হবে উদীচীর বিভিন্ন জেলা ও শাখা সংসদ থেকে আগত শিল্পীদের সাংস্কৃতিক পরিবেশনা। এসব পরিবেশনায় বাংলাদেশের বিভিন্ন অঞ্চলের ঐতিহ্যবাহী সংস্কৃতি এবং কৃষ্টিকে তুলে ধরা হবে।জাতীয় সাংস্কৃতিক সম্মেলনের দ্বিতীয় দিন ১৮ ডিসেম্বর সকাল ১০টায় থাকবে ‘সাম্রাজ্যবাদ ও সাম্প্রদায়িকতা বিরোধী দক্ষিণ এশীয় সাংস্কৃতিক সংগ্রাম’ বিষয়ক সেমিনার। এরপর সন্ধ্যায় থাকবে সাংস্কৃতিক পরিবেশনা। তৃতীয় দিন ১৯ ডিসেম্বর সন্ধ্যায়ও গান, নাচ, আবৃত্তি, নাটক, নৃত্যনাট্যসহ নানা বৈচিত্র্যময় পরিবেশনা নিয়ে মঞ্চে উপস্থিত থাকবেন উদীচীর বিভিন্ন জেলা ও শাখা সংসদ থেকে আগত শিল্পীরা।
