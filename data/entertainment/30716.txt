
গণমাধ্যমব্যক্তিত্ব হানিফ সংকেত দেড় যুগ ধরে বছরে দুই ঈদে দুটি নাটক নির্মাণ করে আসছেন। তাই বরাবরই এ নাটক দুটি নিয়ে দর্শকদের থাকে বাড়তি আগ্রহ। সে ধারাবাহিকতায় এবারও তিনি এটিএন বাংলার জন্য নির্মাণ করেছেন ঈদের বিশেষ নাটক, নাম সন্দেহে মনদাহ।
সদ্য বিবাহিত দম্পতি সোমা ও মিলনকে ঘিরে গড়ে উঠেছে সন্দেহে মনদাহ নাটকের কাহিনি। সোমার স্বামী মিলন অত্যন্ত খুঁতখুঁতে এবং সন্দেহ বাতিকগ্রস্ত এক মানুষ। যে কারণে সে সবকিছুতেই সোমাকে সন্দেহ করে। আর তাদের দাম্পত্য কলহে জড়িয়ে পড়ে পরিবারের অন্য সদস্যরা। এ নিয়ে সংসারে ঘটতে থাকে নানান ঘটনা।
নাটকটিতে সোমার চরিত্রে অভিনয় করেছেন চিত্রনায়িকা পূর্ণিমা এবং মিলনের চরিত্রে অভিনয় করেছেন মীর সাব্বির। এ ছাড়া নাটকটির বিভিন্ন চরিত্রে অভিনয় করেছেন আল মামুন, আবদুল কাদের, সুভাশিষ ভৌমিক, সাবেরী আলম, দীপা খন্দকার, স্বাগতা, সাজ্জাদ সাজু, সুজাত শিমুল, নজরুল ইসলামসহ অনেকে। ঢাকায় ফাগুন অডিও ভিশনের নিজস্ব শুটিং স্পটে নাটকটি ধারণ করা হয়েছে। নাটকের সূচনা সংগীতের কথা লিখেছেন কবির বকুল, সংগীতায়োজন করেছেন বিনোদ রায়, কণ্ঠ দিয়েছেন রবি চৌধুরী। আবহ সংগীত পরিচালনা করেছেন ফরিদ আহমেদ। নাটকটি রচনা ও পরিচালনা করেছেন হানিফ সংকেত। নাটকটি এটিএন বাংলায় ঈদের দিন রাত ৮টা ৫০ মিনিটে প্রচারিত হবে। 
