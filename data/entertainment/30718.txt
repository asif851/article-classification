
আবার প্রেক্ষাগৃহে দেখা যাবে শাবনূরকে। হ্যাঁ, চার বছর পর আগামী শুক্রবার প্রেক্ষাগৃহে মুক্তি পাচ্ছে জনপ্রিয় চিত্রনায়িকা শাবনূরের নতুন ছবি। নাম ‘পাগল মানুষ’। আর তা নিশ্চিত করেছেন ছবিটির বর্তমান পরিচালক বদিউল আলম খোকন। আর এত দিন পর নিজের নতুন ছবি মুক্তির খবর শুনে দারুণ খুশি শাবনূর। বললেন, ‘এম এ মান্নান আমার পছন্দের পরিচালক। তাঁর সঙ্গে অনেক ছবি করেছি। ছবিটি শেষ পর্যন্ত আলোর মুখ দেখবে। ভালো লাগছে।’
‘পাগল মানুষ’ ছবিতে শাবনূর চুক্তিবদ্ধ হন ২০১১ সালের অক্টোবর মাসে। ছবির শুটিং শুরু হওয়ার পর ২০১২ সালের ২৯ ডিসেম্বর হৃদ্‌রোগে আক্রান্ত হয়ে মারা যান পরিচালক এম এ মান্নান। বন্ধ হয়ে যায় ছবির শুটিং। পরে ২০১৬ সালে ছবির কাজ শেষ করেন পরিচালক বদিউল আলম খোকন। তিনি বলেন, ‘এটি আমার ওস্তাদের শেষ কাজ। শুটিংয়ের সময় তিনি মারা যান। ছবিটা শেষ করা আমার দায়িত্ব ছিল। এবার মুক্তি দিতে পারলে শান্তি পাব। ছবিতে পরিচালক হিসেবে ওস্তাদের নামই যাবে।’
‘পাগল মানুষ’ ছবিতে শাবনূরের সঙ্গে অভিনয় করেছেন শাহেন খান।
শাবনূরের সর্বশেষ মুক্তিপ্রাপ্ত ছবি মোস্তাফিজুর রহমান মানিকের ‘কিছু আশা কিছু ভালোবাসা’। ছবিটি মুক্তি পায় ২০১৩ সালের ২০ সেপ্টেম্বর।
