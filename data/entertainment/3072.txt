
সংগীতশিল্পী শাকিরা কিছুদিনের মধ্যে দ্বিতীয় সন্তানের মা হতে চলেছেন। আর সব সন্তানসম্ভবা মায়ের মতো তিনিও পালন করেছেন তাঁর সাধ। তবে শাকিরা বলে কথা, তাই এর মধ্যে একটু ভিন্নতা তো থাকতেই হয়। এ জন্যই শাকিরা তাঁর সাধ পালন করেছেন বিশাল পরিসরে। এ উপলক্ষে শাকিরা ‘ওয়ার্ল্ড বেবি শাওয়ার’ নামে একটি দাতব্য কর্মসূচির ঘোষণা করেছেন। এতে তাঁকে সহায়তা করছে ইউনিসেফ।ইউনিসেফ সম্প্রতি কিছু বিশেষ ধরনের প্রসবকালীন ও নবজাতকের পরিচর্যা-সহায়ক পণ্য বাজারে ছেড়েছে। এসব পণ্য বিক্রি থেকে পাওয়া অর্থ ইউনিসেফ দরিদ্র দেশের শিশুদের সহায়তায় ব্যয় করবে। নতুন এই কার্যক্রমের নামই হলো ‘ওয়ার্ল্ড বেবি শাওয়ার’। শাকিরা তাঁর সাধে সেই ওয়ার্ল্ড বেবি শাওয়ার ক্যাম্পেইনের পণ্যই ব্যবহার করেছেন বলে একটি ভিডিও বার্তায় তাঁর ভক্তদের জানান। তিনি আহ্বান করেন, সব অন্তঃসত্ত্বা নারী যেন তাঁদের সাধ্যমতো এই কর্মসূচিতে অংশ নেন। শাকিরার ভাষায়, এতে করে একটি মানবশিশুর জন্মের পাশাপাশি কয়েকজন দরিদ্র শিশুরও কয়েক বেলার খাবার নিশ্চিত হবে। এর আগে শাকিরার প্রথম সন্তান মিলানের জন্মের সময়ও তিনি এভাবেই তাঁর সাধ উদ্যাপন করেছিলেন।এস শোবিজ
