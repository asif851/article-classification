
বিজয়ের মাসে এফএম রেডিও স্টেশনগুলোতে প্রচুর হিন্দি গান বাজানোর কারণে চটেছেন সংগীতশিল্পী ফাহমিদা নবী।প্রথম আলো ডটকমকে ফাহমিদা নবী বলেন, ‘আমি এমনিতে প্রচুর গান শুনি। ইদানীং গান শোনার অন্যতম মাধ্যম হিসেবে জনপ্রিয় হয়ে উঠছে এফএম স্টেশনগুলো। কিন্তু বিজয়ের মাসে এফএম স্টেশনগুলোর কাণ্ডজ্ঞান আমাকে হতবাক করেছে।’ফাহমিদা নবী আরও বলেন, ‘আজ সকাল থেকেই যতগুলো রেডিও স্টেশনে গান শোনার চেষ্টা করছি প্রায় সবগুলোতেই হিন্দি গান বাজানো হচ্ছে। বিষয়টি একটা পর্যায়ে আমার সহ্যসীমা অতিক্রম করে গেছে।’হিন্দি গান বাজানোর প্রতিবাদ প্রসঙ্গে ফাহমিদা নবী বলেন, ‘রেডিও স্টেশনগুলোতে ঢালাওভাবে হিন্দি গান বাজানোর বিষয়টি নিয়ে কয়েকজনের সঙ্গে কথাও হয়েছে আমার। তাঁরা আমাকে জানিয়েছেন, এসব নিয়ে কথা বলে আর কী হবে! যখন ক্ষোভ প্রকাশের আর কোনো জায়গা পাচ্ছিলাম না তখন বাধ্য হয়ে ফেসবুকে একটি স্ট্যাটাস দিই। ওটাই আমার প্রতিবাদ জানানোর একমাত্র জায়গা মনে করেছি।’ফাহমিদা নবী আক্ষেপ করে বলেন, ‘আমাদের গানের ভান্ডার কি এতটাই অসম্পূর্ণ? কতই না সমৃদ্ধ আমাদের গানের ভান্ডার। অথচ আমাদের এফএম স্টেশনগুলো গান বাজানোর জন্য নাকি কোনো বাংলা গান পাচ্ছে না। এমনকি আমাকে এও শুনতে হচ্ছে, বাংলা গানের জন্য নাকি বিজ্ঞাপনদাতা প্রতিষ্ঠানগুলো সেই অর্থে কোনো পৃষ্ঠপোষকতা করে না, যা তারা স্বচ্ছন্দে করে থাকে বিজাতীয় ভাষার গানে। এগুলো কিন্তু আমাদের সংস্কৃতির জন্য কোনো ধরনের ইতিবাচক লক্ষণ নয়। এমনিতে আমাদের গানের বাজারের এখনকার অবস্থা খুব একটা ভালো না। তার ওপর এ ধরনের অবস্থা যদি চলতে থাকে তা সংস্কৃতির জন্য সতর্কবার্তা। 
