
মেয়েটার বয়স মাত্র ছয়। যে বয়সে তার প্রজাপতির পেখম মেলে ছুটে বেড়ানো, নেচে-গেয়ে বাড়ি মাত করে রাখার কথা, সেই বয়সে সে লড়ছে ব্রেন টিউমারে। নিদারুণ কষ্টে একেকটা দিন পার করা অ্যাভরি নামের ফুটফুটে সেই মেয়েকে কিছুক্ষণের জন্য হলেও যন্ত্রণাদায়ক এই পৃথিবীর কথা ভুলিয়ে দিয়েছেন ক্রিস্টেন বেল।অ্যাভরি ডিজনির ছবির ভীষণ ভক্ত। বিশেষ করে ফ্রোজেন-এর অ্যানার। এই চরিত্রে কণ্ঠ দিয়েছেন ক্রিস্টেন। অ্যাভরির গল্পটা শোনার পর তার সঙ্গে মুঠোফোনে কথা বলেন। সেখানে অ্যানা সেজে, অ্যানার মতো করে গল্প চালিয়ে যান ক্রিস্টেন। বেশ মজা করেন। যন্ত্রণা ভুলে অ্যাভরির মুখেও ফুটে ওঠে খিলখিল হাসির ঝরনা!আবেগময় এই মুহূর্ত ক্যামেরাবন্দী করেছিলেন অ্যাভরির বাবা। সেটাই এখন ছড়িয়ে পড়েছে ভার্চুয়াল দুনিয়ায়। অ্যাভরির বাবার আকুতি, কল্পলোকের অ্যানারা যেন এভাবেই সব সময় এসে দাঁড়ায় অ্যাভরিদের পাশে। পিটিআই।
