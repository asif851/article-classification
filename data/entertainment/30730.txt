
এ বছরটি বলিউড অভিনেতা অক্ষয় কুমারের জন্য যেমন সফলতা এনেছে, তেমনি তাঁকে দম ফেলার ফুরসতও দেয়নি এতটুকু। এ বছর এই ‘খিলাড়ি’ অভিনেতা পরপর তিনটি সুপারহিট ছবি উপহার দিয়েছেন। ‘এয়ারলিফট’, ‘হাউসফুল থ্রি’ ও ‘রুস্তম’ দারুণ ব্যবসা সফল হওয়ার পর অক্ষয় এখন ‘জলি এলএলবি টু’-এর শুটিং করছেন। আগামীকাল শুক্রবার এই অভিনেতার ৪৯তম জন্মদিন। এই উপলক্ষে পরিবারের সঙ্গে কিছুদিন আনন্দময় সময় কাটানোর পরিকল্পনা করেছেন তিনি। ব্যস্ততার কারণে বেশ কিছুদিন স্ত্রী টুইংকেল খান্নার সঙ্গে তেমন সময় কাটানোর সুযোগ পাননি অক্ষয়। এবার তাই স্ত্রীর সঙ্গে কিছুদিন দেশের বাইরে থেকে ঘুরে আসার পরিকল্পনা করেছেন তিনি। জানা গেছে, একটি জেট ভাড়া করে তাঁরা দুজনে দেশের বাইরে অবকাশ যাপনে যাবেন। তবে তাঁরা কোন দেশে ছুটি কাটাতে যাচ্ছেন, তা আপাতত গোপন রয়েছে। ফিল্মফেয়ার
