
ভারতের ‘হরিয়ানার গর্ব’ কুস্তিগির সুলতান আলী খান। আর সেই কুস্তিগিরের জীবন নিয়ে আলী আব্বাস জাফরের ছবি ‘সুলতান’। এ ছবিতে ‘সুলতান’ হচ্ছেন বলিউডের অভিনেতা সালমান খান। এই ছবির ‘জাগ ঘুমিয়া’ শিরোনামের একটি গানেও কণ্ঠ দিয়েছেন সালমান। ছবির সেই গানটি রেকর্ডিংয়ের সময় নাকি কান্নায় ভেঙে পড়েছিলেন এই তারকা। গানটির কথা খুব আবেগনির্ভর। আর সালমান খানও যে মানুষ হিসেবে অত্যন্ত আবেগপ্রবণ, এর প্রমাণও বহুবারই মিলেছে।‘সুলতান’ ছবির সঙ্গে সংশ্লিষ্ট একজন জানিয়েছেন, ‘জাগ ঘুমিয়া’ গানটির রেকর্ডিং করতে গিয়ে এমন ঘটনা ঘটে। রেকর্ডিং শেষে কিছুক্ষণের জন্য একেবারে নির্বাক হয়ে গিয়েছিলেন তিনি। কোনো এক চিন্তার জগতে যেন হারিয়ে গিয়েছিলেন। সালমান এর আগেও ‘কিক’ ও ‘হিরো’ ছবির গানে কণ্ঠ দিয়েছিলেন। তবে এবারের গানটি বিশেষ।অবশ্য সালমানের কণ্ঠে এই গান শোনার জন্য দর্শকদের আরও কয়েক দিন অপেক্ষা করতে হবে। ‘সুলতান’ মুক্তি পাবে এবার ঈদে। বলিউড লাইফ।
