
 
চলচ্চিত্র অভিনেতা শাকিব খানের শিল্পী সমিতির সদস্যপদ বাতিল করেছে ১৬টি সংগঠনের সমন্বয়ে গঠিত বাংলাদেশ চলচ্চিত্র পরিবার। সেই সঙ্গে তাঁকে বিএফডিসিতে অবাঞ্ছিত ঘোষণা করা হয়েছে। এ ছাড়া যৌথ প্রযোজনার চলচ্চিত্র নির্মাণে অনিয়মের পক্ষ নেওয়ায় তথ্যমন্ত্রীর সব অনুষ্ঠান বর্জন ও তাঁর পদত্যাগের দাবিও করেছে তারা। গতকাল শুক্রবার সন্ধ্যায় এফডিসিতে এক সংবাদ সম্মেলনে এ ঘোষণা দেন নেতারা।
‘বাংলাদেশ চলচ্চিত্র পরিবার’-এর পক্ষ থেকে সংগঠনের আহ্বায়ক মুশফিকুর রহমান গুলজার লিখিত বক্তব্যে বলেন, ‘চলচ্চিত্রে জ্যেষ্ঠ শিল্পীদের সম্পর্কে বিরূপ মন্তব্য ও আন্দোলনকারীদের সম্পর্কে অশালীন বক্তব্য দেওয়ায় শাকিব খানকে বিএফডিসিতে অবাঞ্ছিত ঘোষণা করা হয়েছে।’ এ সময় বক্তব্য দেন নায়ক আলমগীর, ফারুক প্রমুখ।
শাকিব খান জ্যেষ্ঠ অভিনেতা ফারুককে অসম্মান করে বক্তব্য রেখেছেন বলে অভিযোগ করে অভিনেতা আলমগীর বলেন, ‘শাকিব জনপ্রিয় তারকা; অনেক টাকাপয়সাও হয়েছে। কিন্তু তার বুদ্ধি লোপ পেয়েছে।’ আবদুল আজিজকে পরিচালক পদ থেকেও বহিষ্কার করার ঘোষণা দেওয়া হয় এ সময়। অনুষ্ঠানে নেতারা বলেছেন, যৌথ প্রযোজনার নীতিমালা ভঙ্গ করে দেশীয় প্রতিষ্ঠানের আড়ালে ভিনদেশি পৃষ্ঠপোষকের পক্ষে স্বৈরাচারী কায়দায় নবাব ও বস ২ নামের দুটি ভারতীয় চলচ্চিত্র স্বাধীন দেশে মুক্তির পথ সুগম করে দিয়েছেন তথ্যমন্ত্রী। এ কারণে তথ্যমন্ত্রীর সব অনুষ্ঠান বর্জন করা হবে।
মুশফিকুর রহমান গুলজার বলেন, ‘আজ থেকে তথ্যমন্ত্রীর সব সভা-সমাবেশ বর্জন করব ও তাঁর আদেশ-নির্দেশ মানব না। আমরা তাঁর পদত্যাগ দাবি করছি।’ পরিচালক সমিতির সভাপতি গুলজার প্রিভিউ কমিটি ও সেন্সর বোর্ডের সদস্যপদ থেকে পদত্যাগের ঘোষণা দেন।মুশফিকুর রহমান গুলজার অভিযোগ করেছেন, ‘বাংলা চলচ্চিত্র রক্ষার্থে যৌথ প্রযোজনার নামে প্রতারণা ঠেকাতে বারবার তথ্যমন্ত্রী আশ্বাস দিলেও সব সময়ই প্রতারকদের পক্ষ নিয়েছেন। শিগগিরই আমরা মাননীয় প্রধানমন্ত্রীর সঙ্গে দেখা করব।’ সংবাদ সম্মেলনে আরও উপস্থিত ছিলেন অভিনেতা ফারুক, রোজিনা, অঞ্জনা, ডিপজল, পরিচালক সমিতির মহাসচিব বদিউল আলম খোকন, শিল্পী সমিতির নেতা মিশা সওদাগর, রিয়াজ, জায়েদ খান, পপি প্রমুখ।
এ ব্যাপারে যোগাযোগ করা হলে শাকিব খান লন্ডন থেকে টেলিফোনে প্রথম আলোকে বলেন, ‘এ সিদ্ধান্ত হাস্যকর। আমি এটা নিয়ে ভাবছি না। আমি আমার কাজ করে যেতে চাই। আন্দোলনকারীরা জ্যেষ্ঠ শিল্পীদের ব্যবহার করছেন। সম্মানিত জ্যেষ্ঠ শিল্পীদের বিষয়টি বুঝতে পারা উচিত।’
