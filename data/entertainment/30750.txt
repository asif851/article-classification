

এফডিসির মূল ফটক পেরিয়ে হাতের ডানে নির্মাণ করা হয়েছে সেট। কিন্তু ভেতরে ঢুকে মনে হলো গুদামঘর। সেই গুদামঘরে বিরাট লোহার একটি চাকা; যার প্রায় অর্ধেকটা আবার ডোবানো আছে পানিতে। নিচের অংশে পুরোটাজুড়ে পানি।গতকাল শনিবার সকালেই অভিনয়শিল্পী পরীমনি জানিয়েছিলেন, একটি কঠিন দৃশ্যে শুটিং করতে হবে তাঁকে। চাকা, পানি আর চারপাশের আবহ দেখে মনে হলো, সত্যিকারের বিপদেই আছেন এই অভিনেত্রী। ছবির নাম রক্ত। তারই শেষ ধাপের শুটিং করতে সেট বানানো হয়েছে এফডিসিতে।পরিচালক ওয়াজেদ আলী বললেন, ভিলেন অমিত হাসান, বিলাস ও প্রসূন দের আস্তানার টর্চার সেল বানানো হয়েছে এখানে। আর চাকাটিই হলো ওয়াটার হুইল। এই হুইলের সঙ্গে উল্টো করে বাঁধা হয়েছে অভিনেত্রী পরীমনিকে। তারপর ধীরে ধীরে চাকা ঘুরিয়ে পরীকে নামানো হচ্ছে পানির ভেতরে।দুপুরে এফডিসিতে রক্ত ছায়াছবির এমন একটি দৃশ্য ধারণ করা হলো। দৃশ্যটির শুটিং শুরু হওয়ার আগমুহূর্তে পরীমনি বললেন, ‘রক্ত পুরোপুরি অ্যাকশনধর্মী ছবি। এ কারণে বিপজ্জনক দৃশ্যে অভিনয় করতে হয়েছে। এই দৃশ্যটি তারই একটি। চাকা ঘুরিয়ে আমাকে পানির মধ্যে ডোবানো হবে, দম বন্ধ করে থাকতে হবে। সব মিলিয়ে খুব বিপজ্জনক পরিস্থিতি।’শেষ খবর হলো, পরীমনিকে নিয়ে ঠিকঠাক দৃশ্যটি ধারণ করা গেছে।
