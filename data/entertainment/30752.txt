
 
দুই বছর আগে ‘আই হেট লাভ স্টোরিজ’ ছবিতে তরুণ নির্মাতা পুনিত মালহোত্রার পরিচালনায় অভিনয় করেছিলেন সোনম। এই নির্মাতা-তারকা জুটির প্রেমের খবরও চাউর হয়েছিল বলিউডে। অবশ্য এ বিষয়ে তাঁরা কখনোই মুখ ফুটে কিছু বলেননি। কিন্তু খবর রটেছে, ভেস্তে গেছে সোনম-পুনিতের প্রেমের সম্পর্ক।
‘আমি সম্পূর্ণ একা। আমার কোনো সঙ্গী নেই। এ মুহূর্তে আমার জীবনে সবচেয়ে গুরুত্বপূর্ণ মানুষটি হলেন আমার বাবা।’ সম্প্রতি এভাবেই নিজের বর্তমান অবস্থান স্পষ্ট করেছেন বলিউডের অভিনেত্রী  সোনম কাপুর। এক খবরে এ তথ্য জানিয়েছে পিটিআই।
এক প্রশ্নের জবাব দিতে গিয়ে নিজেকে একা দাবি করেন প্রখ্যাত বলিউডি অভিনেতা অনিল কাপুরের ২৬ বছর বয়সী মেয়ে সোনম। এই তারকা অভিনেত্রী বলেন, ‘আমি গুজবে কান দিই না, কোনো প্রতিক্রিয়াও জানাই না। শুধু এটুকু বলব, বর্তমানে আমি সম্পূর্ণ একা। এ জন্য আমার কোনো দুঃখ নেই। বরং একাকী জীবন নিয়ে আমি অনেক খুশি। নিজেকে অনেক ভাগ্যবানও মনে হয়।’  
সোনম আরও জানান, বাবা ও ভাইদের কারণে নিজেকে কখনোই একা মনে করেন না তিনি। নিজের ভাই হর্ষবর্ধন কাপুর ও চাচাতো ভাই অর্জুন কাপুর সব সময় তাঁকে সঙ্গ দেন বলে জানান সোনম। এ প্রসঙ্গে তাঁর ভাষ্য, ‘আমার ছয়জন ভাই আছে। তারা সব সময় আমাকে চোখে চোখে রাখে। আমি তাদের অনেক ভালোবাসি।’ 
