
সেখানে তাঁর দাদির কবর, পাশেই আছেন বাবা-মা। আর ঠিক তাঁদের পাশেই অনন্ত ঘুমের জন্য জায়গা পেলেন চিত্রনায়িকা পারভীন সুলতানা দিতি।আজ সোমবার নারায়ণগঞ্জের সোনারগাঁ উপজেলার দত্তপাড়া গ্রামে পারিবারিক কবরস্থানে বাংলাদেশি চলচ্চিত্রের জনপ্রিয় এই অভিনেত্রীর দাফন সম্পন্ন হয়। এর আগে দত্তপাড়ায় নিজ বাড়ির সামনে মসজিদের মাঠে তাঁর শেষ জানাজা অনুষ্ঠিত হয়। জানাজা পরিচালনা করেন দিতির মামা মাওলানা দেলোয়ার হোসেন। জানাজায় দিতির ছেলে সাফায়েত হোসেন দীপ্ত চৌধুরী, তাঁর বড় ভাই মনির হোসেন, পারভেজ হোসেন, আনোয়ার হোসেনসহ সর্বস্তরের মানুষ অংশ নেন।দত্তপাড়া কবরস্থানে সমাহিত করার আগে ঢাকার এফডিসি ও গুলশান আজাদ মসজিদে জানাজা শেষে লাশবাহী গাড়িতে করে বেলা একটার আগে দিতির মরদেহ গ্রামের বাড়িতে এসে পৌঁছায়। জোহরের নামাজের আগে তাঁর মরদেহ দত্তপাড়া জামে মসজিদের মাঠে আনা হয়। সকাল ১০টা ২০ মিনিটে এফডিসির জানাজায় অংশ নেন সংস্কৃতিবিষয়কমন্ত্রী আসাদুজ্জামান নূর। দিতির অন্য সহকর্মীদের মধ্যে ছিলেন অভিনয়শিল্পী আলমগীর, রুবেল, ওমর সানী, চম্পা, আহমেদ শরীফ, মিজু আহমেদ, জাহিদ হোসাইন শোভন, আজমেরী বাঁধন, আফসানা বিন্দু, খালেদা আকতার কল্পনা, নাসরিন, সাবরিনা নিসা, মুনিয়া, পরিচালক মুশফিকুর রহমান গুলজার, এস এ হক অলীক, ইদ্রিস হায়দার, শাহ আলম কিরণ, দেলোয়ার জাহান ঝন্টু, প্রযোজক খোরশেদ আলম খসরু প্রমুখ।এফডিসিতে জানাজা শেষে সহকর্মী এবং বিভিন্ন সংগঠনের পক্ষ থেকে দিতির কফিনে শ্রদ্ধা নিবেদন করা হয়। এদিকে দত্তপাড়ায় প্রিয় অভিনেত্রীকে শেষবারের মতো দেখতে তাঁর সহকর্মী, বন্ধুবান্ধবসহ এলাকার অসংখ্য মানুষ ভিড় জমান। এ সময় দিতির পরিবারের সদস্য ও আত্মীয়স্বজন কান্নায় ভেঙে পড়েন।রোববার বিকেল চারটায় রাজধানীর ইউনাইটেড হাসপাতালে শেষনিশ্বাস ত্যাগ করেন জনপ্রিয় চলচ্চিত্র অভিনেত্রী পারভীন সুলতানা দিতি।১৯৬৫ সালের ৩১ মার্চ নারায়ণগঞ্জের সোনারগাঁয়ে দিতির জন্ম। ১৯৮৪ সালে নতুন মুখের সন্ধানের মাধ্যমে দেশীয় চলচ্চিত্রে পদার্পণ করেন তিনি। ৩১ বছরের অভিনয়জীবনে দুই শতাধিক ছবিতে কাজ করেছেন দিতি। মুক্তির অপেক্ষায় রয়েছে ‘ধূমকেতু’ ছবিটি।সিনেমার পাশাপাশি টিভি নাটকেও অভিনয় করেছেন দিতি। পরিচালনা করেছেন নাটক। এ ছাড়া রান্নাবিষয়ক অনুষ্ঠানও উপস্থাপনা করেছেন। অভিনয়ের বাইরে মাঝেমধ্যে গান গাইতেও দেখা গেছে তাঁকে। প্রকাশিত হয়েছে তাঁর একক গানের অ্যালবামও। বিজ্ঞাপনচিত্রে মডেলও হন তিনি।দিতির সংসারে লামিয়া ও দীপ্ত নামের দুই সন্তান রয়েছে।
