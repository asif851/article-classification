
হূতিক রোশন ও সুজন রোশনের বিচ্ছেদের নেপথ্যে সম্পৃক্ততার খবর রটার পর সম্প্রতি আবারও নেতিবাচক খবরের শিরোনাম হয়েছেন বলিউডের অভিনেতা অর্জুন রামপাল। তাঁর নিজস্ব পানশালা ও নৈশক্লাবের বিশাল অঙ্কের ভাড়া বাকি পড়ায় অর্জুনের বিরুদ্ধে মামলা ঠুকে দিয়েছে ভারতের পর্যটন মন্ত্রণালয়ের মালিকানাধীন প্রতিষ্ঠান ইন্ডিয়া ট্যুরিজম ডেভেলপমেন্ট করপোরেশন লিমিটেড। রাজধানী দিল্লিতে প্রতিষ্ঠানটির পাঁচ তারকা হোটেল সম্রাটে ২০০৯ সাল থেকে ল্যাপ নামের বিলাসবহুল পানশালা ও নৈশক্লাব চালাচ্ছেন অর্জুন রামপাল।এ বিষয়ে জানতে চাইলে অর্জুন তাঁর আইনজীবীর সঙ্গে কথা বলতে বলেন। পরে তাঁর আইনজীবী আতিভ মাথুরের সঙ্গে যোগাযোগ করা হলে মামলার বিষয়টি নিশ্চিত করেন তিনি। সম্প্রতি এক খবরে এ তথ্য জানিয়েছে ইন্ডিয়া টুডে।এ প্রসঙ্গে অর্জুনের আইনজীবী আতিভ মাথুর বলেন, ‘আমাদের ধারণা, হিসাবের কোনো একটা গরমিল হয়েছে। আমাদের আইনি নোটিশ পাঠিয়েছে আইটিডিসি (ইন্ডিয়া ট্যুরিজম ডেভেলপমেন্ট করপোরেশন লিমিটেড)। বিষয়টি নিয়ে প্রতিষ্ঠানটির সঙ্গে আমাদের আলাপ-আলোচনা চলছে। আশা করছি, শিগগিরই একটি মীমাংসায় পৌঁছানো সম্ভব হবে।’
এদিকে আইটিডিসির একটি সূত্র জানিয়েছে, ল্যাপ নামের এ পানশালা ও নৈশক্লাবের ভাড়া প্রতি মাসে ২৫ লাখ রুপি। বিদ্যুত্, পানি ও গ্যাস বিলও পরিশোধ করতে হয় অর্জুনকে। ২০১২ সালের অক্টোবর মাস থেকে ভাড়া দিচ্ছেন না তিনি। তাঁর বকেয়া ভাড়ার পরিমাণ সাড়ে চার কোটি রুপি ছাড়িয়ে গিয়েছিল। তবে সম্প্রতি আড়াই কোটি রুপি পরিশোধ করেছেন তিনি। তার পরও দুই কোটি রুপি ভাড়া বকেয়া রয়ে গেছে।সূত্রটি আরও জানিয়েছে, পুরো বকেয়া পরিশোধ না করায় ল্যাপ পানশালা বন্ধ করে দেওয়া হবে বলে অর্জুনকে সতর্ক করা হয়েছিল। সম্রাট হোটেলে ল্যাপের জন্য বরাদ্দকৃত জায়গাটুকু ফাঁকা করে দিতেও বলা হয়। কিন্তু অর্জুন কোনো উদ্যোগ না নেওয়ায় শেষ পর্যন্ত বাধ্য হয়েই আইনের আশ্রয় নিতে হয়েছে। আইনি নোটিশ পাঠানোর আগে বারবার অর্জুনকে ভাড়া পরিশোধ করতে বলা হলেও তিনি তা করেননি। এদিকে ল্যাপের সঙ্গে লিজের চুক্তির মেয়াদ শেষ হয়েছে গত বছরের অক্টোবরে। চুক্তি নবায়নের জন্য আবেদনও করেছেন অর্জুন। কিন্তু বকেয়া ভাড়া পরিশোধের পরই কেবল তাঁর সঙ্গে চুক্তি নবায়ন করা হবে। তবে আইনগত প্রক্রিয়া শেষ না হওয়া পর্যন্ত ল্যাপ চালাতে পারবেন অর্জুন।এদিকে এক টুইটার বার্তায় অর্জুন লিখেছেন, ‘তার মানে এখন আমি দেউলিয়া! অন্তত বিভিন্ন গণমাধ্যমে প্রকাশিত খবরে আমার বর্তমান অবস্থা এমনই। বন্ধুরা, আপনারা সবাই চেক ভাঙিয়ে ক্যাশ রেডি রাখুন। ... উদ্ভট।’
