
বাজছে মুক্তিযুদ্ধের গান। কারও হাতে প্ল্যাকার্ডে লেখা ‘বাংলাদেশ’। মাইকে চলছে ২৫ মার্চ রাতের পাকিস্তানি বাহিনীর বর্বরতার বর্ণনা। চলছে যুদ্ধে যাওয়ার পরিকল্পনা। পথচারীরা অবাক। সব মিলিয়ে একাত্তর যেন হাজির আজকের কলকাতায়। অবাক তো হওয়ার কথাই। কারণ, সেখানেই চলছিল বাংলাদেশের ছবি ভুবন মাঝির দৃশ্য ধারণ। মুক্তিযুদ্ধভিত্তিক ছবিটির দৃশ্য ধারণ বাংলাদেশে হলেও বাকি কাজের জন্য অপর্ণা, মাজনুন মিজান ও শুটিং দল ২৪ মার্চ থেকে কলকাতায় শুটিং করছে। সেখানে দৃশ্য ধারণে অংশ নিয়েছেন টালিগঞ্জের অভিনেতা পরমব্রত চট্টোপাধ্যায়। ছবির গল্পে দেখা যাবে, বাংলাদেশের নহির বাউল (পরমব্রত) কলকাতায় যান আকাশবাণীতে গান গাইতে। সেখানে গিয়ে একসময় তিনি যুদ্ধে যাওয়ার প্রস্তুতি নেন। ছবিটি পরিচালনা করছেন ফাখরুল আরেফিন খান। তিনি বলেন, ‘বাংলাদেশের মুক্তিযুদ্ধের কিছু অংশের দৃশ্য ধারণের কাজ চলছে কলকাতায়। কলকাতার মানুষ নানাভাবে আমাদের সহযোগিতা করেছেন। এটা আমাদের জন্য অন্য রকম অনুপ্রেরণা।’ মুঠোফোনে কথা হলো পরমব্রতের সঙ্গে। তিনি বলেন, ‘বাংলাদেশের মুক্তিযুদ্ধের ইতিহাস আমরা জানি। মুক্তিযুদ্ধের এই ছবি করতে গিয়ে খুব কাছ থেকে বাংলাদেশের মুক্তিযুদ্ধকে আবার জানলাম। ছবিটি দেখে বর্তমান প্রজন্ম মুক্তিযুদ্ধের ইতিহাস সম্পর্কে জানতে পারবে। ছবিতে যুদ্ধের সময়ের অনেক মানবিক দিক ফুটিয়ে তোলা হয়েছে।’২ এপ্রিল শুটিং দলের দেশে ফেরার কথা রয়েছে। বাকি অংশের দৃশ্য ধারণ হবে এপ্রিলের ১৪ থেকে ১৭ তারিখ। এই ছবিতে আরও অভিনয় করছেন মামুনুর রশীদ, নওশাবা, সুষমা সরকার প্রমুখ।
