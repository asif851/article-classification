
আসছে ২৫ মে মুক্তি পাচ্ছে হলিউডের ছবি ‘বেওয়াচ’। এ নিয়ে খুব উচ্ছ্বসিত সাবেক বিশ্বসুন্দরী প্রিয়াঙ্কা চোপড়া। তাঁর প্রথম হলিউড ছবি বলে কথা। ছবির প্রচারণায় এখন মহা ব্যস্ত ভারতীয় এই অভিনেত্রী। সবাইকে উদ্বুদ্ধ করছেন ‘বেওয়াচ’ দেখার জন্য। তবে শিশুদের একদম না। 
১৩ মে মিয়ামিতে ‘বেওয়াচ’-এর ওয়ার্ল্ড প্রিমিয়ার শো-তে উপস্থিত হয়ে সবাইকে মিলনায়তনে গিয়ে ছবিটি দেখার অনুরোধ করেছেন তিনি। সাফ জানিয়ে দিয়েছেন, ‘বাচ্চাদের সঙ্গে নেবেন না।’ যদিও এর কারণ ব্যাখ্যা করেননি তিনি। তবে বোঝা যাচ্ছে, ছবিটি প্রাপ্তবয়স্কদের জন্য। সেখানে ছবির শুটিংয়ের অভিজ্ঞতার কথাও জানান প্রিয়াঙ্কা। টিভি সিরিয়াল ‘কোয়ান্টিকো’ এবং এই ছবির শুটিং একই সঙ্গে করতে হয়েছে তাঁকে। একটির কাজে বিরতি দিয়ে আবার আরেকটির শুটিং সেটে দৌড়াতে হয়েছে। আর ছবির সহশিল্পীদের তো চমৎকার লেগেছে। গ্রীষ্মের সময় নাকি তাঁদের সঙ্গে বেশ আনন্দে কেটেছে তাঁর। প্রিয়াঙ্কার নিজের দেশ ভারতে ছবিটি মুক্তি পাবে ২ জুন। হিন্দুস্তান টাইমস।
