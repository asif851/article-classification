
যেভাবে ম্যাডোনা নিজের তারুণ্য ধরে রেখেছেন তাতে তাঁকে ‘৫৬ বছরের তরুণী’ বললে ভুল হবে না। এ তারকা যেমন করে নিজের তারুণ্য ধরে রেখেছেন, একইভাবে ধরে রেখেছেন সংগীত দুনিয়ায় অর্থকড়ির দিক থেকে সবচেয়ে ওপরের স্থানটি। বিশ্বের সবচেয়ে ধনী সংগীতশিল্পীর কাতারে ম্যাডোনার নাম এখন সবার শীর্ষে।‘ওয়েলথ এক্স’ নামের একটি জরিপ সংস্থা সম্প্রতি এ খবর প্রকাশ করেছে। তারা জানিয়েছে, ম্যাডোনা এখন ৮০ কোটি মার্কিন ডলারের মালিক। আয়ের দৌড়ে তিনি পেছনে ফেলেছেন দ্য বিটলস খ্যাত পল ম্যাককার্টনি, ইউটুর বোনো আর এলটন জনের মতো সংগীত মহারথীদের। তা ছাড়া হালের বিয়োন্সে কিংবা মারায়া ক্যারিও তাঁর সঙ্গে পাল্লা দিয়ে উঠতে পারেননি।ধনী সংগীতশিল্পীর তালিকায় ম্যাডোনার পর পল ম্যাকক্যার্টনির অবস্থান। পল বর্তমানে ৬৬ কোটি মার্কিন ডলারের মালিক। মাত্র এক কোটি মার্কিন ডলার কম থাকায় পলের পেছনে পড়েছেন শিল্পী ডক্টর ড্রি। তা ছাড়া আয়ের দৌড়ে অনেকটা এগিয়ে সংগীত তারকা সেলিন ডিওন আর পি ডিডি। সূত্র: এস শোবিজ
