
ভারতের পশ্চিমবঙ্গ সরকারের দেওয়া রাজ্যের সর্বোচ্চ সম্মান ‘বঙ্গবিভূষণ’ প্রত্যাখ্যান করেছেন সৌমিত্র চট্টোপাধ্যায়। তাঁর ভাষায়, ‘এটা একটি মেকি (বোগাস) সম্মান। এ ধরনের সম্মাননা অনুষ্ঠান ভবিষ্যতে না হওয়াই বাঞ্ছনীয়।’ গত বছর এই সম্মান প্রত্যাখ্যান করেছিলেন সম্প্রতি প্রয়াত পণ্ডিত রবিশঙ্কর। তখন জানা গিয়েছিল, আরও অনেকের সঙ্গে পণ্ডিত রবিশঙ্করকে এই সম্মাননা দেওয়া হচ্ছে—এ খবর জানতে পেরে সম্মাননাটি প্রত্যাখ্যান করেছিলেন তিনি। গত সোমবার কলকাতার বিজ্ঞান নগরের মিলনায়তনে আয়োজিত অনুষ্ঠানে ২৪ জনকে বঙ্গবিভূষণ এবং ছয়জনকে বঙ্গভূষণ সম্মাননা তুলে দেন পশ্চিমবঙ্গের রাজ্যপাল এম কে নারায়ণন। এ সময় উপস্থিত ছিলেন পশ্চিমবঙ্গের মুখ্যমন্ত্রী মমতা বন্দ্যোপাধ্যায়।
