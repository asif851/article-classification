
হিন্দি টিভি সিরিয়ালগুলো একেক সময় একেক অদ্ভুত ধারার প্রচলন করে। পুনর্জন্ম, প্লাস্টিক সার্জারি করে মানুষের বদলে যাওয়া, বহুবিবাহ—আরও কত-কী! কিন্তু এবার সত্যিই এক নতুন ধারার প্রচলন হলো। ভারতীয় টিভি সিরিয়াল প্রযোজনা প্রতিষ্ঠান বালাজি প্রোডাকশন তাদের নতুন ডেইলি সোপের অভিনয়শিল্পীদের এক অভিনব চুক্তিপত্রে স্বাক্ষর করিয়েছে। চুক্তিপত্রে শর্ত দেওয়া হয়েছে যে এই সিরিয়ালের শিল্পীরা তাঁদের সহশিল্পীদের সঙ্গে প্রেম করতে পারবেন না!প্রেম না করার শর্তে শিল্পীরা কাজ করছেন বালাজির নতুন ডেইলি সোপ ‘রিশতো কা সওদাগর-বাজিগর’-এ। এ সপ্তাহেই একটি ভারতীয় চ্যানেলে শুরু হচ্ছে এটি। মূল চরিত্রে অভিনয় করছেন ‘টারজান’ ছবি খ্যাত অভিনেতা বৎসল শেঠ ও ‘দৃশ্যম’ ছবিতে অভিনয় করা ঈশিতা দত্ত। তাঁরা দুজনসহ এই সিরিয়ালের সব শিল্পীকে ‘নো ডেটিং ক্লজ’যুক্ত চুক্তিপত্রে স্বাক্ষর করতে হয়েছে। এরপরেই সুযোগ মিলেছে অভিনয়ের।ঈশিতা শর্তটিকে সহজভাবেই নিয়েছেন, তবে বৎসল বেশ দ্বিধাদ্বন্দ্বে ভুগে সিদ্ধান্ত নিয়েছেন। প্রেমে নিষেধাজ্ঞার এই শর্ত এরই মধ্যে ভারতে বেশ আলোচনা-সমালোচনার জন্ম দিয়েছে। ছোট পর্দার শিল্পীদের মধ্যে এ নিয়ে শুরু হয়েছে তর্ক-বিতর্ক।নতুন এই শর্ত নিয়ে প্রযোজনা প্রতিষ্ঠানের পক্ষ থেকে বলা হয়েছে, শিল্পীদের পেশাগত দায়বদ্ধতা ও টিভি সিরিয়ালের সাফল্য নিশ্চিত করতেই এই শর্ত। অতীতের অভিজ্ঞতা থেকে শিক্ষা নিয়েই তারা এই পদক্ষেপ নিয়েছেন। হিন্দুস্তান টাইমস।
