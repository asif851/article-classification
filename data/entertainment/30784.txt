
‘ছোটবেলা থেকে তাঁকে দুলাল ভাই হিসেবে হিসেবে চিনি। খুব কাছে থেকে দেখার কারণে পরে তাঁর গুণগুলো সম্পর্কে জেনেছি। সে জানা থেকে বলা যায়, মানুষ হতে হলে দুলাল ভাইয়ের মতোই হতে হয়।’ ভাষাসংগ্রামী ও শব্দসৈনিক কামাল লোহানী সম্পর্কে মানবাধিকারকর্মী সুলতানা কামাল বলছিলেন এসব কথা।গতকাল সোমবার সন্ধ্যায় বাংলাদেশ মানবাধিকার নাট্য পরিষদ ছায়ানট ভবনে কামাল লোহানীর ৮০তম জন্মবার্ষিকী অনুষ্ঠানের আয়োজন করে। ২৬ জুন কামাল লোহানীর জন্মদিনের প্রাক্কালে ঘরোয়াভাবে কথা, গান, নৃত্য ও আবৃত্তি দিয়ে সাজানো হয়েছিল অনুষ্ঠান।সাংবাদিক আবু সাঈদ খান বলেন, কামাল লোহানী ত্রিকালদর্শী। ব্রিটিশ আমল দেখেছেন, পাকিস্তান আমলে লড়েছেন, বাংলাদেশ গড়েছেন। সব সময় তিনি নিপীড়িত মানুষের পাশে দাঁড়িয়েছেন। তিনি সবার কাছের মানুষ।কামাল লোহানী বলেন, এ ধরনের ঘরোয়া আয়োজন বেশ সুন্দর। এর চেয়েও বেশি বয়সের গুণী মানুষ এখনো বেঁচে আছেন। কিন্তু রাষ্ট্রীয়ভাবে তাঁদের সম্মান দেওয়া হয়নি।
