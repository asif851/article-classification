
সংগীতশিল্পী দুই ভাই হৃদয় খান ও প্রত্যয় খান একসঙ্গে প্রথম একই মঞ্চে গান গাইবেন। আজ শুক্রবার সন্ধ্যায় আইসিবি মিলনায়তনে বসবে সুন্দরীদের নিয়ে মিস ওয়ার্ল্ড প্রতিযোগিতার চূড়ান্ত আসর। সেই অনুষ্ঠানে এই দুই ভাই কয়েকটি গানের একটি বিশেষ পরিবেশনা নিয়ে উঠবেন মঞ্চে। তাসনিম আনিকা নামে আরও একজন সংগীতশিল্পী এই পরিবেশনায় অংশ নেবেন।
জানা গেছে, এ অনুষ্ঠানে একটিই গান থাকছে। তাই ভিন্নভাবে একাধিক বাংলা ও ইংরেজি গান নিয়ে নয় মিনিটের একটি কোলাজ করা হয়েছে। এর সংগীতায়োজন করেছেন হৃদয় নিজেই।
হৃদয় খান বলেন, ‘বাংলাদেশে এ ধরনের কাজ সাধারণত করা হয় না। এখানে এটি একেবারেই নতুন। যেহেতু এটি একটি আন্তর্জাতিক প্ল্যাটফর্মের অনুষ্ঠান, তাই একটু ভিন্নভাবে কাজটি করার চেষ্টা করা হয়েছে। বলা যায়, এটা আমার জন্য একটি পরীক্ষামূলক কাজ।’
কী ধরনের গান থাকছে পরিবেশনায়? জানতে চাইলে এই সংগীতশিল্পী বলেন, ‘আমার নিজের “চাই না মেয়ে”, “অবুঝ মন” থাকছে। আর ইংরেজি ব্যান্ড কোল্ড প্লেসহ আরও কয়েকটি গান থাকবে।’
