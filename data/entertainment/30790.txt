
একটা সময়ে সকাল-সন্ধ্যা একসঙ্গেই দেখা যেতো তাঁদের। যেন সেটাই স্বাভাবিক ছিল। আর এখন কালেভদ্রে দেখা হলেই হয়ে যান খবরের শিরোনাম। কথা হচ্ছে কানাডীয় পপ গায়ক জাস্টিন বিবার এবং মার্কিন গায়ক ও অভিনেতা সেলেনা গোমেজকে নিয়ে। তাঁদের সম্পর্কের রসায়ন নিয়ে চুলচেরা বিশ্লেষণ হয়েছে ঢের। এখনো হচ্ছে। এরই মধ্যে আগুনে ঘি ঢালার মতোই যেন খবরগুলোকে উসকে দিলেন বিবার। ২০ নভেম্বর সন্ধ্যায় যুক্তরাষ্ট্রের ক্যালিফোর্নিয়ার মন্টেজ বেভারলি হিলস রেস্তোরাঁয় প্রাক্তন প্রেমিকা সেলেনা গোমেজের উপস্থিতিতে তাঁকে উদ্দেশ্য করে পিয়ানো বাজিয়ে গাইলেন মোটাউন ক্লাসিক ‘মাই গার্ল’ গানটি।প্রত্যক্ষদর্শীদের অনেকেই তাঁদের সেই মধুর মুহূর্তটি ক্যামেরাবন্দী করে সামাজিক যোগাযোগের ওয়েবসাইটে ছড়িয়ে দেন। এরপর একসঙ্গেই সেই রেস্তোরাঁ থেকে বেরিয়ে যান তাঁরা। হাঁটতে থাকেন বেভারলি হিলসের রাস্তা ধরে।‘স্প্রিং ব্রেকার’ অভিনেত্রী সেলেনাকে যে এই ‘সরি’ গায়ক ফিরে পেতে চান তা স্বীকার করেছেন কোনোরকম রাখঢাক ছাড়াই। জনপ্রিয় টিভি শো হোস্ট এলেন ডিজেনারসকে বিবার বলেন, ‘একসঙ্গে অনেক মধুর ইতিহাস আছে আমাদের। এখন আমরা নিজ নিজ কক্ষপথে পরিভ্রমণ করছি, নিজেদের চিনছি। চিনতে পারলে হয়তো আমরা আবার একে অপরের কাছে আসব।’এদিকে, বিবারের সঙ্গে কাটানো সেই ‘মধুর’ সন্ধ্যার পর আমেরিকান মিউজিক অ্যাওয়ার্ডস ২০১৫ এর আসরের সন্ধ্যায় সেলেনা গেয়েছেন তাঁর ‘সেম ওল্ড লাভ’ গানটি। হয়তো কাকতালীয়, তবে এ দুটি ঘটনার মধ্যে যোগসূত্র খুঁজতে যাওয়াটা বোধ হয় খুব একটা অযৌক্তিক হবে না। এনডিটিভি।
