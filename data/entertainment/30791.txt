
‘দঙ্গল’ ছবির তারকা জাইরা ওয়াসিম গত শনিবার ফ্লাইটের ভেতর শ্লীলতাহানির শিকার হন। তিনি জানান, ভিস্তারা এয়ারলাইনসের একটি ফ্লাইটে দিল্লি থেকে মুম্বাই যাওয়ার পথে মধ্যবয়স্ক এক ব্যক্তি তাঁকে হয়রানি করেন। মহারাষ্ট্র পুলিশের কাছে অভিযোগ করার পর অভিযুক্ত ব্যক্তিকে গ্রেপ্তার করা হয়। বিকাশ সচদেব নামের অভিযুক্ত সেই ব্যক্তি পেশায় ব্যবসায়ী। তাঁর পরিবার জানিয়েছে, বিকাশ দিল্লিতে তাঁর এক আত্মীয়ের শেষকৃত্যে অংশ নেওয়ার পর সেখান থেকে ভিস্তারার ওই ফ্লাইটে মুম্বাইয়ে ফিরছিলেন।
গতকাল রোববার ইনস্টাগ্রামে একটি ভিডিওর মাধ্যমে জাইরা তাঁর শ্লীলতাহানির অভিজ্ঞতার কথা প্রকাশ্যে আনেন। সেখানে তিনি পুরো ঘটনার বর্ণনা দিতে গিয়ে কান্নায় ভেঙে পড়েন। সামাজিক যোগাযোগমাধ্যমে এই শিল্পীর ভক্তরাও ক্ষুব্ধ প্রতিক্রিয়া ব্যক্ত করেন এবং এর বিচার দাবি করেন। বিষয়টি ভারতের জাতীয় নারী কমিশনের নজরে আসার পর তারা ভিস্তারা এয়ারলাইনসকে একটি নোটিশ পাঠায়। মুম্বাই পুলিশও জাইরার সাহায্যে এগিয়ে আসে, অভিযুক্ত ব্যক্তিকে গ্রেপ্তার করে।
অভিযুক্ত বিকাশ সচদেবের স্ত্রী দিব্যার দাবি, তাঁর স্বামী নির্দোষ, তাঁর বিরুদ্ধে আনা অভিযোগ মিথ্যা। তিনি বলেন, ‘আমার স্বামী সব সময় বিমানের বিজনেস ক্লাসে যাতায়াত করেন। কখনো তাঁর নামে এমন কোনো অভিযোগ আসেনি। আমরা ভালোবেসে বিয়ে করেছি। ১৬ বছর ধরে তাঁর সঙ্গে সংসার করছি। তিনি কখনোই এমন কাজ করতে পারেন না। আমার স্বামী নারীদের প্রতি শ্রদ্ধাশীল। আমি এই ঘটনার ন্যায়বিচার চাই।’
এদিকে বিকাশের এক বন্ধু কুলদীপ ভারগাভও তাঁর পক্ষে কথা বলছেন। কুলদীপের মতে, আত্মীয়ের মৃত্যুতে এমনিতেই বিকাশের মন খুব খারাপ ছিল। তারওপর শেষকৃত্যের আচার অনুষ্ঠান সেরে তিনি আরও ক্লান্ত ছিলেন। প্রচণ্ড ক্লান্তিতে তিনি ফ্লাইটের ভেতর ঘুমিয়ে পড়েন। বিমানবালাকে তিনি বলেন, তাঁকে যেন খাওয়ার জন্যও ডাকা না হয়। কুলদীপ আরও বলেন, ‘ফ্লাইট ল্যান্ড করার কিছুক্ষণ আগে সেই অভিনেত্রী (জাইরা ওয়াসিম) চেঁচিয়ে ওঠে। চিৎকার করে সে আমার বন্ধুকে পা নামাতে বলে। আমার বন্ধু তাঁর কাছে ক্ষমা প্রার্থনা করে বলেছেন যে সে ইচ্ছা করে পা লাগায়নি। বিকাশ নির্দোষ। নারীদের হয়রানি করার কোনো ইতিহাস তাঁর নেই। পুলিশ চাইলে তা খতিয়ে দেখতে পারে।’
জাইরাকে তাঁর ভিডিওতে বলতে দেখা যায়, ‘আমি দিল্লি থেকে মুম্বাই যাচ্ছিলাম। পাশে বসা মধ্যবয়স্ক এক যাত্রী আমার সেই দুই ঘণ্টার যাত্রাকে অসহনীয় করে তোলে। আমি তার কাণ্ড ভিডিওতে রেকর্ড করে রাখতে চেয়েছিলাম, কিন্তু ফ্লাইটের অভ্যন্তরে আলো কম থাকায় পরিষ্কার ফুটেজ পাইনি।’
এদিকে ভিস্তারা এয়ারলাইনসের কর্তৃপক্ষ প্রতিষ্ঠানটির অফিশিয়াল টুইটার পেজে গতকাল সকালে জানায়, জাইরার ঘটনার কথা তারা শুনেছে। পুরো ঘটনার তদন্ত শুরু হয়েছে। তাদের পক্ষ থেকে বলা হয়, ‘এই ঘটনা নিন্দনীয়। সব রকমভাবে আমরা জাইরার পাশে আছি।’ ডেকান ক্রনিকল
