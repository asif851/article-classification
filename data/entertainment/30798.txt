
হলিউডে কোনো ছবির বিচার-বিশ্লেষণ ও সাফল্য-ব্যর্থতা নির্ধারণে এখন সামাজিক যোগাযোগমাধ্যম গুরুত্বপূর্ণ ভূমিকা রাখে। তাই তো সম্প্রতি প্রকাশিত টুইটারে ২০১৬ সালের সেরা পাঁচ হলিউড ছবির তালিকা আলোড়ন সৃষ্টি করেছে। কারণ, এ তালিকায় বক্স অফিস জয় করা ‘ক্যাপ্টেন আমেরিকা : সিভিল ওয়ার’কে পেছনে ফেলেছে ডিসি কমিকসের ‘ব্যাটম্যান ভার্সেস সুপারম্যান : ডন অব জাস্টিস’। ২০১৬ সালের হলিউড বক্স অফিসে এখন পর্যন্ত সবচেয়ে এগিয়ে আছে মার্ভেল কমিকসের দুই শক্তিমান অতিমানব ‘ক্যাপ্টেন আমেরিকা’ ও ‘আয়রন ম্যান’কে নিয়ে তৈরি ছবি ‘ক্যাপ্টেন আমেরিকা : সিভিল ওয়ার’। ১ দশমিক ১৫ বিলিয়ন মার্কিন ডলার আয় করে এটি পেছনে ফেলেছে এ বছর মুক্তি পাওয়া অন্য সব ছবিকে। কিন্তু টুইটারের হিসাবে আয়ে এগিয়ে থাকা এই ছবিটিকে পেছনে ফেলেছে মার্চে মুক্তি পাওয়া ডিসি কমিকসের সবচেয়ে শক্তিশালী অতিমানবদের নিয়ে তৈরি ছবি ‘সুপারম্যান ভার্সেস ব্যাটম্যান : ডন অব জাস্টিস’। টুইটারের সেরা পাঁচের তালিকার শীর্ষে অবস্থান সুপারম্যান ও ব্যাটম্যানের। এরপর দুইয়ে আছে ‘ক্যাপ্টেন আমেরিকা’ ও ‘আয়রন ম্যান’। এ তালিকায় তৃতীয় ছবিটিও মার্ভেল কমিকসের আরেক অতিমানবকে নিয়ে তৈরি। ছবিটির নাম ‘ডেডপুল’। তালিকার চার ও পাঁচ নম্বর অবস্থানে রয়েছে দুটি অ্যানিমেশন ছবি ‘জুটোপিয়া’ ও ‘ফাইন্ডিং ডোরি’। মাইক্রোব্লগিং এই সাইটটিতে করা গত সাত মাসের টুইট, রিটুইট ও ছবিগুলো নিয়ে বিভিন্ন সময় ট্রেন্ড করা হ্যাশট্যাগগুলো পর্যবেক্ষণ করে এ তালিকা তৈরি করা হয়েছে। নিউজউইক।
