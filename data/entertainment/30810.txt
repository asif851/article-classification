
অভিনয়ে অভিষেক ছোট পর্দায়; এরপর নাচের রিয়েলিটি শো ঘুরে বড় পর্দায় এসেছিলেন সুশান্ত সিং রাজপুত। বছর না ঘুরতেই তারকার তকমা। কিন্তু এই খ্যাতির আড়ালে হারিয়েছেন পুরোনো প্রেম অঙ্কিতা লোখান্ডকে। সম্প্রতি বুদাপেস্টে শুটিংয়ে গিয়েছিলেন সুশান্ত সিং রাজপুত। ছবির নাম ‘রাবতা’। এ ছবিতে সুশান্তের সঙ্গে আছেন কৃতি শ্যাননও। এক প্রতিবেদনে টাইমস অব ইন্ডিয়া জানিয়েছে, সুশান্ত সিং রাজপুত এখন প্রেম করছেন কৃতি শ্যাননের সঙ্গে। 
‘কাই পো চে’ ছবির মাধ্যমে বলিউডে অভিষেক হয়েছিল ছোট পর্দায় জনপ্রিয়তা পাওয়া অভিনেতা সুশান্ত সিং রাজপুতের। সে সময়েও তাঁর সঙ্গেই ছিলেন প্রেমিকা অঙ্কিতা লোখান্ড। অন্তত শুটিংয়ের বাইরে আর হৃদয়ে। যা হোক, এর পরের কাহিনি দ্রুত ভিন্নদিকে মোড় নিয়েছিল। অঙ্কিতার সঙ্গে ছাড়াছাড়ির বিষয়টি সামাজিক যোগাযোগমাধ্যমে সুশান্তই প্রথম তুলে এনেছিলেন। এরপর অঙ্কিতা বিষয়টি নিয়ে যখন খানিকটা আড়াল খুঁজেছিলেন; সে সময়ে সুশান্তই তাঁদের বিচ্ছেদের বিষয়টি স্পষ্ট করে জানান দেন। আর যে সময়ে অঙ্কিতা ও সুশান্ত সিং রাজপুতের বিয়ের দিনক্ষণ প্রায় ঠিকঠাক হয়ে গিয়েছিল, ঠিক সেই সময়েই এই দুজনের বিচ্ছেদের খবর প্রকাশিত হয়। যদিও অঙ্কিতা টুইটারে বিষয়টি অস্বীকার করেছিলেন। কিন্তু টুইটারে এক বিস্ফোরক মন্তব্য করে সুশান্ত জানিয়ে দিয়েছিলেন, ‘যে তাঁর নীরবতাকে বুঝতে পারবে না; সে তাঁর কথা বুঝতেও অসমর্থ।’ দীর্ঘ ছয় বছর প্রেম করেছেন সুশান্ত সিং ও অঙ্কিতা লোখান্ড। ছোট পর্দার ধারাবাহিক কিংবা রিয়েলিটি শোর অনুষ্ঠানগুলোতে সবারই প্রিয় হয়ে উঠেছিলেন এই জুটি। কেউ ভাবতেও পারেনি দুজনের এই হঠাৎ বিচ্ছেদের বিষয়টি। অবশ্য সুশান্ত সিং রাজপুত বলিউডে পা রাখার পর থেকেই এই দুজনের সম্পর্কের মধ্যে যে একধরনের দূরত্ব তৈরি হচ্ছিল, সে বিষয়ে কিছুটা আভাস দিয়েছিল বলিউডের কয়েকটি সংবাদমাধ্যম।  ‘সিনেমাপাড়ার গুজব’ বলে সে খবর উড়িয়ে দিলেও এখন দুজনের বিচ্ছেদের বিষয়টি নিয়ে অনেকেই প্রায় নিশ্চিত। কারণ, সুশান্তের হৃদয় সম্ভবত এবার অঙ্কিতার কাছ থেকে কেড়ে নিয়েছেন কৃতি শ্যানন। টাইমস অব ইন্ডিয়া জানিয়েছে, ‘রাবতা’ ছবির শুটিং শেষ হওয়ার পর যখন সবার গোছগাছ করে বাড়ি ফেরার পালা, সেই রাতে এক অনুষ্ঠানে তুমুল স্ফূর্তি করেছেন দুজনে। এদিকে ছবিসংশ্লিষ্ট একটি সূত্র জানিয়েছে, সুশান্ত-কৃতির মধ্যকার সম্পর্কটি এখন আর নিছক বন্ধুত্বের মধ্যে সীমাবদ্ধ নেই। প্রেম করছেন দুজনে।
