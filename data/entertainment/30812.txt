
রণবীর কাপুর ও দীপিকা পাড়ুকোনের প্রেমের সম্পর্ক চুকেবুকে গেছে অনেক আগেই। বিচ্ছেদের পথে হাঁটলেও এখনও তাঁরা বন্ধুত্বপূর্ণ সম্পর্ক ধরে রেখেছেন। গত অক্টোবর মাসে মুক্তি পাওয়া রণবীরের ‘বেশরম’ ছবিটি বক্স অফিসে মুখ থুবড়ে পড়ায় সবাই রণবীরকে দুষছেন। এ অবস্থায় রণবীরের পক্ষ নিলেন দীপিকা। সম্প্রতি তিনি ছবিটির ব্যর্থতার জন্য রণবীরকে এককভাবে দায়ী না করার পক্ষে নিজের অভিমত তুলে ধরেছেন।এ প্রসঙ্গে ঘনিষ্ঠ সূত্রের বরাতে ওয়ান ইন্ডিয়া জানিয়েছে, একটা সময়ে প্রেমের জোয়ারে ভাসলেও শেষ পর্যন্ত রণবীর-দীপিকার প্রেম পূর্ণতা পায়নি। সম্পর্ক ভাঙনের জন্য রণবীর দায়ী হলেও, পরবর্তী সময়ে রণবীরের সঙ্গে দ্বন্দ্ব মিটিয়ে ফেলেন দীপিকা। রণবীরের বিরুদ্ধে কোনো রকম ক্ষোভ পুষে না রেখে প্রেমিকা থেকে ভালো বন্ধু বনে যান দীপিকা।সাবেক প্রেমিকের সঙ্গে জুটি বেঁধে অভিনয় করতেও কোনো রকম আপত্তি তোলেননি দীপিকা। চলতি বছরের মে মাসে মুক্তি পায় রণবীর-দীপিকা অভিনীত রোমান্টিক-কমেডি ঘরানার ছবি ‘ইয়ে জাওয়ানি হ্যায় দিওয়ানি’। মুক্তির পর বক্স অফিসে রীতিমতো ঝড় তোলে ছবিটি। ৩০০ কোটি রুপি আয়ের মাইলফলক স্পর্শ করে অয়ন মুখার্জি পরিচালিত ‘ইয়ে জাওয়ানি হ্যায় দিওয়ানি’।
‘ইয়ে জাওয়ানি হ্যায় দিওয়ানি’ মুক্তির পাঁচ মাস পর গত ২ অক্টোবর মুক্তি পায় রণবীর অভিনীত ‘বেশরম’ ছবিটি। কিন্তু মুক্তির পর ছবিটি বক্স অফিসে সাফল্যের মুখ দেখতে ব্যর্থ হয়। ছবিটির ব্যর্থতার জন্য দায়ী করা হয় রণবীরকে। এ অবস্থায় সাবেক প্রেমিক ও বন্ধু রণবীরের পাশে দাঁড়ালেন দীপিকা। সম্প্রতি তিনি সবাইকে অনুরোধ করেছেন, ‘বেশরম’ ছবির ব্যর্থতার সব দায় যেন রণবীরের ওপর চাপানো না হয়। দীপিকার মতে, কারও ব্যর্থতা নিয়ে হাসাহাসি করাটা খুবই অন্যায়।    
২০০৮ সালের আগস্টে মুক্তি পাওয়া ‘বাঁচনা অ্যায় হাসিনো’ ছবিতে জুটি বেঁধে অভিনয় করতে গিয়ে প্রেমের সম্পর্কে জড়িয়েছিলেন রণবীর-দীপিকা। লুকোচুরি না খেলে প্রকাশ্যেই নিজেদের প্রেমের সম্পর্কের কথা জানিয়েছেন তাঁরা। বহুবার জনসমক্ষে দেখা গেছে এ প্রেমিক যুগলকে।
কিন্তু রণবীর-দীপিকার প্রেম খুব বেশিদিন টেকেনি। ২০০৯ সালের নভেম্বরে মুক্তি পায় রণবীর ও ক্যাটরিনা কাইফ অভিনীত ছবি ‘আজব প্রেম কি গজব কাহানি’। ছবিটিতে একসঙ্গে কাজ করতে গিয়ে ক্যাটরিনার প্রতি দুর্বল হয়ে পড়েন রণবীর। এক পর্যায়ে দীপিকাকে ছেড়ে ক্যাটরিনার সঙ্গে অভিসারে মেতে দীপিকার সঙ্গে প্রতারণা করেন রণবীর। এভাবেই রণবীর-দীপিকার প্রেমের অধ্যায়ের পরিসমাপ্তি ঘটেছিল।
