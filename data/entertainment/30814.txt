
গত শনিবার সন্ধ্যায় ভারতের কলকাতায় ‘হঠাৎ দেখা’ চলচ্চিত্রের উদ্বোধনী প্রদর্শনী হয়েছে। চলচ্চিত্র কেন্দ্র নন্দনে আয়োজিত এ প্রদর্শনীতে ছিলেন ছবির অভিনেত্রী হিমি। পরিচালক, প্রযোজক ও কলকাতার দর্শকদের সঙ্গে ছবিটি দেখে দারুণ উচ্ছ্বসিত তিনি। গতকাল হিমি জানালেন সেই অনুভূতি। বললেন, ‘সবার সঙ্গে চলচ্চিত্র দেখে দারুণ লেগেছে। সবাই খুব প্রশংসা করেছেন। আমার প্রথম চলচ্চিত্র এটি। তাই অনুভূতিটা বলে বোঝাতে পারব না।’ গত বছর শুটিং শুরু হয়েছিল ছবিটির। দুই দেশের বিভিন্ন জায়গায় শুটিং করেছেন পরিচালক রেশমি মিত্র। ঢাকা থেকে অভিনয় করেছেন ইলিয়াস কাঞ্চন, মুনিরা ইউসুফ মেমি ও হিমি। আরও আছেন কলকাতার দেবশ্রী রায়, দ্বীপ ভট্টাচার্য। রবীন্দ্রনাথ ঠাকুরের ‘হঠাৎ দেখা’ কবিতা অবলম্বনে নির্মিত হয়েছে চলচ্চিত্রটি। আগামী বছর দুই দেশে একসঙ্গে মুক্তি পাবে যৌথ প্রযোজনায় নির্মিত এ ছবিটি।
