
গতকাল শুক্রবার সারা দেশে মুক্তি পেয়েছে বাপ্পারাজ পরিচালিত কার্তুজ ছবিটি। এতে একটি ভিন্নধর্মী চরিত্রে অভিনয় করেছেন নিপুণ। আপাত–নেতিবাচক এই চরিত্রে অভিনয়ের অভিজ্ঞতা এবং তাঁর আগামী কাজ নিয়ে কথা বলেছেন তিনি।
নায়িকা থেকে খুনি...কার্তুজ–এ অভিনয় করার আগে রাজলক্ষ্মী প্রোডাকশনের কোটি টাকার ফকির ছবিতে অভিনয় করেছিলাম। তখনই বাপ্পারাজের সঙ্গে কার্তুজ নিয়ে আলাপ হয়। অদৃশ্যভাবে একের পর এক খুন করে একজন নায়িকাই এই ছবির পুরো গল্প এগিয়ে নিয়ে যায়। গল্প শেষ হওয়ার ২০-২৫ মিনিট আগে আসল রহস্য ধরা পড়ে। ভালো লাগাটা এখানেই। গতানুগতিক নায়িকা চরিত্রের বিবেচনায় এই ছবিতে নায়িকা চরিত্রে নতুনত্ব আছে।‘একাত্তরের মা জননী’ ছবিটি দ্বিতীয়বারের মতো মুক্তি পেতে যাচ্ছে। এক ছবি দুবার মুক্তি। কেন?গত বছরের ২৬ ডিসেম্বর কোনো প্রস্তুতি ছাড়াই মাত্র দুটি প্রেক্ষাগৃহে মুক্তি দেওয়া হয় ছবিটি। ওই সময় মুক্তি দেওয়ার মূল কারণ ছিল ছবিটি জাতীয় পুরস্কারে জমা দেওয়া। মুক্তি না দিলে এক বছর পিছিয়ে যেত। এখন ভালোভাবে প্রচার-প্রচারণার মাধ্যমে ২০ মার্চ দ্বিতীয়বার এই ছবি মুক্তি পাচ্ছে।দেশের বাইরে থেকে ফিরলেন কবে?৩ মার্চ ফিরেছি। ২৬ ফেব্রুয়ারি ভারতে গিয়েছিলাম। একটি বিজ্ঞাপনে মডেল হয়েছি। পরিচালক ছিলেন কলকাতার সিদ্ধার্থ। এ নিয়ে একই পণ্যের বিজ্ঞাপনের পাঁচ নম্বর সিক্যুয়ালে কাজ করলাম।নতুন ছবির খবর বলুন।এখন নতুন কোনো ছবিতে কাজ করছি না। এরই মধ্যে শুটিং শেষ করেছি ইসমত আরা শান্তির মায়া নগর, মানিক মানবিকের শোভনের স্বাধীনতা ও ড. অরূপ রতন চৌধুরীর স্বর্গ থেকে নরক–এর। ছবিগুলো মুক্তির অপেক্ষায় আছে।শুনলাম, যুক্তরাজ্যের একটি ছবিতে অভিনয় করবেন?হ্যাঁ। ছবির নাম থ্রি ইললিগ্যাল। পরিচালক বাপ্পী চৌধুরী। তিনি যুক্তরাজ্যেই বসবাস করেন। ইতিমধ্যে ছবিটিতে চুক্তিবদ্ধ হয়েছি। ইউরোপজুড়ে অবৈধ অভিবাসীদের জীবনের গল্প নিয়ে ছবির কাহিনি। শুটিং শুরু হবে আগস্টে। বাংলাদেশ ও ইউরোপের বিভিন্ন স্থানে একসঙ্গে মুক্তি দেওয়া হবে ছবিটি।সাক্ষাৎকার নিয়েছেন শফিক আল মামুন
