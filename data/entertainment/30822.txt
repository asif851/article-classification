
বলিউডের প্রখ্যাত অভিনেতা জ্যাকি শ্রফের ছেলে টাইগার শ্রফ অভিনীত প্রথম ছবি ‘হিরোপান্তি’ মুক্তি পাচ্ছে ২৩ মে। মুক্তির আগেই ছবির ট্রেইলারসহ বিভিন্ন প্রচারণার কল্যাণে এরই মধ্যে ভালোই গর্জন তুলেছেন টাইগার। এবার ‘এক থা টাইগার’ তারকা সালমান খানকে হটিয়ে ভারতে আর্চিস ব্র্যান্ডের নতুন মুখ হতে যাচ্ছেন ২৪ বছর বয়সী টাইগার শ্রফ।ভারতে সবচেয়ে বেশি সময় ধরে আর্চিস ব্র্যান্ডের দূতিয়ালির দায়িত্ব পালনের রেকর্ড রয়েছে সালমানের দখলে। কিন্তু এবার সালমানের স্থলাভিষিক্ত হতে যাচ্ছেন টাইগার। সম্প্রতি তাঁকে আর্চিস ব্র্যান্ডের নতুন দূত হিসেবে চুক্তি স্বাক্ষরের জন্য প্রস্তাব দেওয়া হয়েছে।এ প্রসঙ্গে ঘনিষ্ঠ সূত্রের বরাতে ওয়ান ইন্ডিয়া জানিয়েছে, ‘হিরোপান্তি’ ছবির প্রচারণার কল্যাণে ছবি মুক্তির আগেই দর্শকদের মন জয় করতে সক্ষম হয়েছেন টাইগার। তাঁর আকর্ষণীয় চেহারা ও চমত্কার পেশিবহুল শরীর দেখে মুগ্ধ হয়েছেন অনেকেই। মূলত এসব দিক বিবেচনা করেই তাঁকে আর্চিস ব্র্যান্ডের নতুন মুখ নির্বাচনের সিদ্ধান্ত নেওয়া হয়েছে। শিগগির আর্চিসের পোস্টারে টাইগারকে দেখা যাওয়ার সম্ভাবনা রয়েছে।সালমানের মতো তুমুল জনপ্রিয় ও প্রভাবশালী তারকার স্থলাভিষিক্ত হওয়ার এমন সুযোগ পাওয়া টাইগারের মতো একজন নবাগত অভিনেতার জন্য নিঃসন্দেহে অনেক বড় পাওয়া। সবদিক সামলে ঠিকমতো কাজ করে গেলে সামনের দিনগুলোতে হয়তো বলিউডে রাজত্ব করতে খুব বেশি বেগ পেতে হবে না টাইগারকে। বলিউডের পরবর্তী সুপারস্টার হিসেবে নিজেকে তিনি প্রতিষ্ঠিত করতে পারেন কি না, সময়ই তা বলে দেবে।সাজিদ নাদিয়াদওয়ালা প্রযোজিত ‘হিরোপান্তি’ ছবির পরিচালক সাব্বির খান। ছবিটির কেন্দ্রীয় চরিত্রে অভিনয় করেছেন টাইগার শ্রফ। তাঁর বিপরীতে রয়েছেন মডেল ও অভিনেত্রী কৃতি শ্যানন। তেলেগু একটি ছবির মাধ্যমে চলচ্চিত্রে অভিষেক হলেও ‘হিরোপান্তি’ ছবির মাধ্যমে বলিউড অভিষেক হচ্ছে কৃতির।‘হিরোপান্তি’ ছবির ট্রেইলার প্রকাশ উপলক্ষে গত এপ্রিল মাসে আয়োজিত এক অনুষ্ঠানে টাইগারের প্রশংসায় পঞ্চমুখ হন ‘মিস্টার পারফেকশনিস্ট’ তারকা আমির খান। টাইগারকে বলিউডের নতুন সুপারস্টার বলেও মন্তব্য করেন আমির।টাইগার সম্পর্কে আমিরের ভাষ্য ছিল, ‘আপনাদের সবার সামনে টাইগারকে উপস্থাপন করতে পেরে অনেক সম্মানিত বোধ করছি। আমার বিশ্বাস, বলিউডের দিগন্তে নতুন সুপারস্টার সে। আমি দৃঢ়ভাবে বিশ্বাস করি, দেশের প্রথম সারির তারকা হওয়ার সব ধরনের যোগ্যতাই তার আছে। টাইগারের সঙ্গে কিছু সময় কাটানোর সুযোগ আমার হয়েছিল। আমরা কিছুদিন একই জিমে গিয়ে ঘাম ঝরিয়েছি। সত্যিই সে কঠোর পরিশ্রমী ও নিবেদিতপ্রাণ। লক্ষ্য অর্জনের জন্য তার দৃঢ় মনোবল ও প্রচেষ্টা দেখে আমি মুগ্ধ হয়েছি।’

