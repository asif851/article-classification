
বলিউডে কত ছবিতে সাহসী অভিনয় করতে দেখা গেছে জনপ্রিয় অভিনেত্রী প্রিয়াঙ্কা চোপড়াকে, অথচ তিনি নিজেকে বললেন, লাজুক লতা!সম্প্রতি নিজের সম্পর্কে সাংবাদিকদের ‘ম্যারি কম’ তারকা প্রিয়াঙ্কা চোপড়া বলেছেন, ‘আজকের পিসিকে এই অবস্থানে আসতে অনেক কাঠখড় পোড়াতে হয়েছে। একজন তারকা হতে গেলে অনেক মূল্য দিতে হয়।’প্রিয়াঙ্কা বলেন, ‘মানুষ ভাবে আমাদের কত বিলাসবহুল জীবন, আমাদের কত বড় গাড়ি কিন্তু একটা কথা জানে না যে, আমাদের এই জীবনটা ঠিক আমাদের জীবন নয়। আমাদের এই জীবনটার জন্য অনেক মূল্য দিতে হয়। ব্যক্তিগতভাবে আমি খুবই লাজুক ও অন্তর্মুখী একজন মানুষ। আমার নিজস্ব ভালো লাগা না লাগার কিছু বিষয় আছে। তাই তারকা হতে আমাকে অনেক কঠিন ধাপ পেরোতে হয়েছে।’নিজের সংগ্রামমুখর দিনগুলোর কথা জানিয়ে পিসি বলেন, ‘ছবির জগতে আমার মেধার জোরে টিকে গেছি কিন্তু তার জন্য অনেক সংগ্রাম করতে হয়েছে। কিছু ভালো মানুষ আমাকে সুযোগ করে দিয়েছিলেন।’২০০৩ সালে ‘দ্য হিরো: লাভ স্টোরি অব আ স্পাই’ ছবির মাধ্যমে চিত্রজগতে আসেন প্রিয়াঙ্কা চোপড়া। বর্তমানে মধুর ভান্ডারকারের ‘ম্যাডামজি’ ছবিতে অভিনয় করছেন তিনি। এই ছবিটির প্রযোজকও তিনি।
প্রযোজক হিসেবে নিজের লক্ষ্যের কথা জানিয়ে সম্প্রতি প্রিয়াঙ্কা বলেছেন, প্রযোজক হিসেবে আমি নতুন নতুন লেখকদের তুলে আনতে চাই এবং ভালো গল্প ও কনটেন্টভিত্তিক ছবি তৈরি করতে চাই। এ রকম একটি কাহিনি হচ্ছে ‘ম্যাডামজি’। প্রিয়াঙ্কা বলেন, ‘আমি ছোটখাটো একজন প্রযোজক, তাই বড় বাজেটের ছবি তৈরি করতে চাই না। এ ছাড়া কারও কাছ থেকে সুবিধা নিতেও চাই না। নিজেকে প্রমাণের জন্য আমার একটি ছবিই যথেষ্ট। নতুন প্রতিভাবানদের নিয়ে আমি ছোটখাটো ছবি বানাতে চাই।’প্রিয়াঙ্কা বলেন, ‘আমি অনেক প্রতিভাবানের সঙ্গে দেখা করেছি যাঁরা একটা সুযোগের অপেক্ষায় থাকেন। কিন্তু তাঁদের সেই সুযোগ মেলে না। আমি গল্পকার তৈরি করে নিতে চাই। ভালো গল্প না পেলে আমি কোনো ছবি বানাব না।’
