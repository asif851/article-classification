
বেলাল সানির ডেঞ্জার জোন ও অচেনা পৃথিবী নামে দুটি ছবিতে আগেই চুক্তিবদ্ধ হয়েছেন নায়ক বাপ্পী ও নায়িকা জলি। ডেঞ্জার জোন ছবির ৮০ শতাংশ শুটিং শেষও হয়েছে। শিগগিরই শুরু হবে অচেনা পৃথিবীর কাজ। এরই মধ্যে আরেকটি নতুন ছবিতে চুক্তি করেছেন বড় পর্দার এই দুই তারকা। নাম রাজ: দ্য নিউ সুলতান। এটি পরিচালনা করবেন সালমান বিন আকরাম।
অল্প সময়ের মধ্যে দুজন একসঙ্গে জুটি হয়ে পরপর তিনটি ছবিতে কাজ করছেন। এ প্রসঙ্গে বাপ্পী বলেন, ‘ডেঞ্জার জোন ছবির শুটিং শুরুর পর থেকেই দুজনের একসঙ্গে কাজ আসছে। দুজনের মানিয়ে যাওয়ার বিষয়টিও হয়তো পরিচালক এখানে খুঁজে পাচ্ছেন। এটি দুজনের জন্য ইতিবাচক।’
একই কথা বললেন জলিও। ঢালিউডের নতুন প্রজন্মের এই নায়িকা বলেন, ‘এটি প্রযোজক ও পরিচালকের বিষয়। তাঁরা হয়তো আশা করছেন, এই দুজনকে দিয়ে ঢাকার চলচ্চিত্রে ভালো জুটি তৈরি হতে পারে। ভালো কাজের ক্ষেত্রে আমাদের দুজনেরও চেষ্টার কমতি নেই।’
রাজ: দ্য নিউ সুলতান ছবির পরিচালক জানালেন আগামী সেপ্টেম্বর মাসের শেষের দিকে এই ছবির শুটিং শুরুর কথা। এই পরিচালক বলেন, ‘ছবির গল্পের কিছু অংশের ও গানগুলোর শুটিং কানাডা, যুক্তরাষ্ট্র ও যুক্তরাজ্যের লোকেশনে করার প্রস্তুতি নিচ্ছি।’
জলি বলেন, ‘আমরা দুজনই জাজ মাল্টিমিডিয়া থেকে এসেছি। চলচ্চিত্রে বাপ্পী আমার অনেক সিনিয়র। অভিজ্ঞতাও বেশি। কাজের সময় সহশিল্পী হিসেবে বাপ্পীর কাছ থেকে ভালো সহযোগিতা পাচ্ছি।’
 
