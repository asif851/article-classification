
‘অ্যায় দিল হ্যায় মুশকিল’ ছবির ট্রেলারে রণবীর কাপুর ও ঐশ্বরিয়া রাই বচ্চনের অন্তরঙ্গ কয়েকটি দৃশ্য দেখে নাকি নারাজ হয়েছেন অমিতাভ ও জয়া বচ্চন। এটি অবশ্য হাওয়ায় ভেসে বেড়ানো খবর। কারণ বচ্চন-বধূর এই ছবির ব্যাপারে সরাসরি এখন পর্যন্ত মুখ খোলেননি তাঁর শ্বশুর বা শাশুড়ি। এমনকি এই ছবির মুক্তির দুই সপ্তাহ পেরিয়ে গেলেও এখনো স্ত্রীর অভিনীত ছবিটি অভিষেক বচ্চনই দেখতে যাননি।পরিচালক করণ জোহর শুধু বচ্চন পরিবারের জন্যই ‘অ্যায় দিল হ্যায় মুশকিল’ ছবির একটি বিশেষ প্রদর্শনীর ব্যবস্থা করেছিলেন। কিন্তু তাঁর আমন্ত্রণে অমিতাভ বচ্চন ও জয়া বচ্চন কেউই সাড়া দেননি। অভিষেক বচ্চন সেসময় তাঁর ফুটবল দলের খেলার কথা বলে কোনো রকমে পাশ কাটিয়ে গিয়েছিলেন। সম্প্রতি মুম্বাইয়ে অনুষ্ঠিত একটি চলচ্চিত্র উৎসবে এই বিষয়ে অভিষেকের কাছে জানতে চাওয়া হলে তিনি বলেন, ব্যস্ততার কারণে এখনো তিনি ছবিটি দেখতে পারেননি। তবে, এই ছবিতে স্ত্রী ঐশ্বরিয়ার রূপের প্রশংসা করেন তিনি। আর ছবির সাফল্যের জন্য অভিনন্দন জানান এই ছবির টিমকে। ২৭ অক্টোবর মুক্তি পাওয়ার পর এখন পর্যন্ত এই ছবিটি আয় করেছে ১৬৫ কোটি রুপির বেশি। এখানে অভিনয় করেছেন রণবীর কাপুর, ঐশ্বরিয়া রাই বচ্চন, আনুশকা শর্মা ও ফাওয়াদ খান। ইন্ডিয়া টুডে
