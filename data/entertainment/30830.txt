
বলিউডের ‘হিরো’ তারকা জ্যাকি শ্রফের পুত্র টাইগার শ্রফ নাচেন অসাধারণ। তাঁর নাচ দেখে অনেকেরই বলিউডের আরেক জনপ্রিয় অভিনেতা হৃতিকের নাচের কথা মনে পড়ে। টাইগারের শারীরিক গঠনের সঙ্গেও মিল আছে তারকা অভিনেতা হৃতিকের সঙ্গে। মজার বিষয় হচ্ছে, খোদ টাইগার শ্রফই জানিয়েছেন, হৃতিকের সঙ্গে নিজের চিন্তা-চেতনারও নাকি মিল পান তিনি!
হৃতিক রোশনকে আদর্শই মানেন বলিউডের তরুণ অভিনেতা টাইগার শ্রফ। ‘চলচ্চিত্রশিল্পে আমি হৃতিক রোশনকে আমার “আদর্শ” মানি। আমি আমার পেশাজীবন ঠিক সেভাবেই সাজাতে চাই, যেভাবে তিনি তাঁর ক্যারিয়ার সাজিয়েছেন’—বলেছেন এই ‘বাগি’ অভিনেতা।টাইগার শ্রফ আরও বলেছেন, ‘যখনই তাঁর (হৃতিকের) সঙ্গে আমার দেখা হয়, তখনই আমি টের পাই যে আমরা দুজন একই রকম চিন্তা করি। যেমন তিনিও তাঁর কাজের ক্ষেত্রে প্রতিটি খুঁটিনাটি বিষয়ের ওপর জোর দেন। তাঁর কাছ থেকে আমার অনেক কিছু শেখার আছে।’হৃতিকের মারপিট, চরিত্র বোঝার ক্ষমতা ও শারীরিক ভাষা টাইগারকে মুগ্ধ করে। বলিউডের দুনিয়ায় হৃতিক যে পথে চলেছেন, ঠিক সে পথেই চলতে চান এই নতুন নায়ক। দ্য ইন্ডিয়ান এক্সপ্রেস।
