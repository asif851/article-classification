
অবশেষে আলোচিত র‌্যাম্প মডেল রুহি অভিনীত প্রথম ছবি ‘সংগ্রাম’ মুক্তি পেতে যাচ্ছে। আগামী ২৮ মার্চ ঢাকাসহ দেশের বিভিন্ন প্রেক্ষাগৃহে ছবিটি মুক্তি দেওয়া হবে বলেই জানিয়েছেন রুহি।নিজের অভিনীত প্রথম ছবি মুক্তি পেতে যাওয়ায় দারুণ উচ্ছ্বসিত রুহি। তিনি বললেন, ‘আমাদের খুব ইচ্ছে ছিল ছবিটি ২৬ মার্চ মুক্তি দেওয়ার। কিন্তু আমরা সেদিনটা পাইনি। মুক্তিযুদ্ধ নিয়ে নির্মিত ছবিটি মার্চ মাসে মুক্তি পেতে যাওয়ায় ভালোই লাগছে।’  ‘সংগ্রাম’ ছবিতে রুহির বিপরীতে অভিনয় করেছেন নবাগত নায়ক আমান। ছবির একটি গুরুত্বপূর্ণ চরিত্রে অভিনয় করেছেন বলিউডের প্রখ্যাত অভিনেতা অনুপম খের। সম্প্রতি ছবির প্রচারণার কাজে যুক্তরাজ্যে গিয়েছিলেন রুহি। সেখানকার ম্যানচেস্টার ইউনিভার্সিটিতে ‘সংগ্রাম’ ছবির ট্রেইলার প্রদর্শিত হয়। সেখানে একটি সেমিনারেও অংশ নেন রুহি। এ প্রসঙ্গে রুহি বলেন, ‘এমন একটি বিখ্যাত বিশ্ববিদ্যালয়ের সেমিনারে অংশ নিতে পেরে আমি সত্যি আনন্দিত। আমি মনে করি, বাংলাদেশিদের মতো একটি ভিন্ন কমিউনিটির সংস্কৃতির অগ্রযাত্রাকে ত্বরান্বিত করতে তাঁরা যেভাবে এগিয়ে এসেছেন, তা সত্যিই প্রশংসনীয়।’  এদিকে নারী দিবস উপলক্ষে একটি নাটকের শুটিং করতে যাচ্ছেন রুহি। ওয়াহিদুজ্জামান ডায়মন্ডের পরিচালনায় ‘মঙ্গলাকাঙ্ক্ষী’ নামের এই নাটকে একজন আদর্শ গৃহিণীর ভূমিকায় দেখা যাবে রুহিকে। পরিবার সংগঠিত করতে নারীর ভূমিকা নিয়েই নাটকটির পটভূমি গড়ে উঠেছে। এ প্রসঙ্গে রুহি বলেন, ‘আমি মানসম্মত চিত্রনাট্য ছাড়া অভিনয় করতে মোটেও আগ্রহী নই। তবে সমাজ সচেতনতামূলক গল্পনির্ভর নাটকে অভিনয় করতে সব সময় মুখিয়ে থাকি। আমি আশা করছি, নাটকটি এ প্রজন্মের নারীদের জন্য একটি বার্তা বহন করবে।’ বর্তমানে অনিমেষ আইচের ‘জিরো ডিগ্রি’ ছবির শুটিং করছেন রুহি। ২৯ ফেব্রুয়ারি সিলেটে ছবিটির গানের শুটিংয়ে অংশ নেবেন বলেও জানান তিনি। এরপর ছবির বাকি অংশের শুটিং হবে সিঙ্গাপুরে। ছবিতে তিনি মাহফুজ আহমেদের বিপরীতে অভিনয় করছেন।  
