
ঘটনাটি ঘটেছে প্যারিসের থিয়েটার হলে। সেখানে চলছিল ‘সুলতান’ ছবির বিশেষ প্রদর্শনী। আর সেখানেই ‘সুলতান’ দেখতে গিয়েছিলেন রণবীর সিং। সদ্য ২০০ কোটির মাইলফলক পেরোনো সুপার ডুপার হিট সালমান-আনুশকার ‘সুলতান’ শুধু দেখলেন তা–ই নয়; হঠাৎই মঞ্চে উঠে ‘বেবি কা পসন্দ হ্যায়’ গানের সঙ্গে উদ্দাম নাচলেনও—যা ইতিমধ্যে ভাইরাল হয়ে ছড়িয়ে পড়েছে ইন্টারনেটে। আলী আব্বাস জাফর পরিচালিত এবং সালমান খান ও আনুশকা শর্মা অভিনীত ‘সুলতান’ ছবিটি ৬ জুলাই মুক্তি পেয়েছে। ভারতে তো বটেই, বিশ্বজুড়েই ছবিটি বেশ ভালো ব্যবসা করছে। এ বছরের ঈদে সালমানের ‘সুলতান’ নিয়ে উন্মাদনা তো ছিলই, এর সঙ্গে পাল্লা দিয়ে বক্স অফিস কালেকশনের অনেক রেকর্ডই ভেঙে ফেলেছে এই ছবি। কুস্তিগিরের ভূমিকায় অনবদ্য সালমানকে দেখতে হলে ভিড় জমিয়েছেন দর্শকেরা। প্রসঙ্গত, রণবীর সিং প্যারিস গেছেন ‘বেফিকর’ ছবিটির শুটিং। বেফিকর সিনেমাটির চিত্রনাট্য, প্রযোজনা এবং পরিচালনা করছেন আদিত্য চোপড়া। সিনেমার শুটিংও করা হচ্ছে ভালোবাসার শহর ফ্রান্সের রাজধানী প্যারিসে। বার্নার্ডো বারটোলুসি পরিচালিত ‘লাস্ট টাঙ্গো ইন প্যারিস’ সিনেমার ভারতীয় সংস্করণ এটি। 
সিনেমার গল্পে দেখা যাবে রণবীর ও বাণী দুজনেই বেশ স্বাধীনচেতা। এরপর তাদের দুজনের দেখা হয় প্যারিসে। তারপর থেকেই তাদের মধ্যে সম্পর্ক হয়। চলতি বছরের ৯ ডিসেম্বর সিনেমাটি মুক্তির কথা রয়েছে।
সূত্র : ইন্ডিয়ান এক্সপ্রেস
