
হাতে গোনা কয়েকটি ছাড়া ইদানীং মুক্তি পাওয়া প্রায় ছবির ক্ষেত্রে প্রেক্ষাগৃহের মালিকদের বলতে শোনা যায়, দর্শকখরা চলছে। এই খরা ঘোচাতে মরিয়া হয়ে ওঠেন ছবির প্রযোজক, পরিচালক আর নায়ক-নায়িকা। সেই পথে হাঁটলেন ভারতের আলোচিত নায়িকা ঋতুপর্ণা সেনগুপ্ত। ১৩ এপ্রিল বাংলাদেশের প্রেক্ষাগৃহে মুক্তি পাচ্ছে তাঁর নতুন ছবি ‘একটি সিনেমার গল্প’। এই ছবির প্রতি দর্শকদের আরও বেশি আগ্রহী করতে পাঁচ দিনের জন্য ঢাকায় এসেছেন তিনি। আজ মঙ্গলবার সকালে ভারতের কলকাতা থেকে ঢাকায় আসেন এই নায়িকা।
বাংলা নববর্ষ উপলক্ষে ৫০টি প্রেক্ষাগৃহে মুক্তি পাচ্ছে চিত্রনায়ক আলমগীর পরিচালিত ছবি ‘একটি সিনেমার গল্প’। এই ছবির কাহিনি, সংলাপ আর চিত্রনাট্য লিখেছেন আলমগীর নিজেই। গত বছর সেপ্টেম্বরে এফডিসিতে এই ছবির শুটিং শুরু হয়। এরপর টানা শুটিংয়ের মধ্য দিয়ে ছবির কাজ শেষ হয়। ‘একটি সিনেমার গল্প’ ছবির মধ্য দিয়ে দীর্ঘদিন পর চলচ্চিত্র পরিচালনায় ফিরেছেন আলমগীর। এর আগে তিনি পাঁচটি ছবি নির্মাণ করেন। ছবিগুলো হলো ‘নিষ্পাপ’, ‘নির্মম’, ‘বউমা’, ‘মায়ের দোয়া’ ও ‘মায়ের আশীর্বাদ’।
‘একটি সিনেমার গল্প’ ছবিতে ঋতুপর্ণা অভিনয় করেছেন আরিফিন শুভর বিপরীতে। বাংলাদেশি এই নায়কের বিপরীতে ঋতুপর্ণা আরেকটি ছবির কাজ করছেন, নাম ‘আহারে’। এটি পুরোপুরি কলকাতার ছবি। এই ছবির গল্প বাংলাদেশের একজন শেফ আর কলকাতার হোম ডেলিভারি কাজে নিয়োজিত একটা মেয়েকে নিয়ে।
‘একটি সিনেমার গল্প’ ছবি নিয়ে ঋতুপর্ণার অনেক আশা। প্রথম আলোকে তিনি বলেন, ‘অনেক দিন পর বাংলাদেশের একটা ছবিতে অভিনয় করেছি। মন থেকে চাই, আলমগীর ভাইয়ের ছবিটি সুপার-ডুপার হিট হোক। বাংলাদেশের ছবিপ্রেমী দর্শকদের কাছে অনুরোধ, আপনারা প্রেক্ষাগৃহে আসুন। আমরা সবাই অনেক ভালোবাসা নিয়ে ছবিটির কাজ করেছি।’
ঋতুপর্ণা অভিনীত সর্বশেষ মুক্তিপ্রাপ্ত ছবি ‘এক কাপ চা’। নঈম ইমতিয়াজ নেয়ামুল পরিচালিত এই ছবিতে তিনি অতিথি চরিত্রে অভিনয় করেন। জানালেন ‘একটি সিনেমার গল্প’ ছবিতে কাজ করতে গিয়ে ঋতুপর্ণার কাছে বেশি ভালো লেগেছে সুরকার হিসেবে রুনা লায়লাকে পাওয়া। ঋতুপর্ণা বলেন, ‘অনেক দিন পর আলমগীর ভাই একটা ছবি বানিয়েছেন। পরিচালক এবং অভিনেতা হিসেবে তাঁর সঙ্গে কাজ করতে পারা ভীষণ সৌভাগ্যের। তবে এই ছবির সবচেয়ে বড় পাওয়া হলো সুরকার হিসেবে উপমহাদেশের প্রখ্যাত গায়িকা রুনা লায়লা।’
আলমগীরের প্রযোজনা প্রতিষ্ঠান আইকন এন্টারটেইনমেন্টের ব্যানারে নির্মিত হয়েছে ছবিটি। এতে আরও অভিনয় করেছেন আলমগীর, চম্পা, সৈয়দ হাসান ইমাম, সাদেক বাচ্চু, সাবেরী আলম প্রমুখ।
আলমগীর বলেন, ‘ঋতুপর্ণা আগামীকাল সন্ধ্যায় সংবাদ সম্মেলনে অংশ নেবেন। পাশাপাশি বিভিন্ন গণমাধ্যমে ছবিটি নিয়ে কথা বলবেন। তিনি পাঁচ দিন ঢাকায় থাকবেন। প্রেক্ষাগৃহে গিয়ে দর্শকদের সঙ্গে ছবিটি দেখবেন।’
আর ঋতুপর্ণা বলেন, ‘বাংলা চলচ্চিত্রের দর্শক এবার চমৎকার মৌলিক একটি গল্প পাবে। মানুষের যে সাধারণ মূল্যবোধ থাকা দরকার, যা জীবন থেকে হারিয়ে গেছে, এই ছবি দেখে তা আবার ফিরে পাবেন। ছবিতে এটাই দেখানোর চেষ্টা করেছেন আলমগীর ভাই।’
