
চিত্রনায়িকা মৌসুমী আবারও চলচ্চিত্র পরিচালনা করছেন। ছবির নাম শূন্য হৃদয় । মৌসুমী জানান, এটি তাঁর পরিচালিত তৃতীয় ছবি। পরিচালনার পাশাপাশি এই ছবিতে তিনি অভিনয়ও করছেন। তাঁর সঙ্গে আছেন ফেরদৌস। বান্দরবানে টানা কয়েক দিন শুটিং শেষে গতকাল বুধবার ঢাকায় ফিরেছেন তিনি।মৌসুমী পরিচালিত অন্য দুটি ছবি হলো কখনো মেঘ কখনো বৃষ্টি আর মেহেরনিগার । মৌসুমীর তিনটি ছবিরই নায়ক ফেরদৌস। এবার মাত্র কয়েক দিন শুটিং করে মৌসুমীর কাজের ভূয়সী প্রশংসা করলেন তিনি। বললেন, পরিচালক মৌসুমী এখন অনেক পরিণত হয়েছেন। বেশ গুছিয়ে কাজ করছেন। শুটিংয়ের পূর্ব-প্রস্তুতি এক কথায় দারুণ। শুটিং করতে গিয়ে কোনো সমস্যা হচ্ছে না। মৌসুমী জানেন, তিনি কী চান আর তিনি কী করতে যাচ্ছেন। শুটিংয়ে এটা খুব জরুরি।বান্দরবানে থাকতেই কথা হয়েছিল মৌসুমীর সঙ্গে। তিনি বলেন, ‘আমি অসংখ্য ছবিতে অভিনয় করেছি। পরিচালক হিসেবে একেবারেই নবীন। প্রথম দুটি ছবি থেকে অনেক কিছু শিখেছি। এবার তাই অনেক সমস্যাই কাটিয়ে উঠতে পেরেছি। প্রোডাকশন টিমে এই প্রজন্মের ছেলেমেয়েদের যুক্ত করেছি। আমার ছেলে ফারদিন আমাকে সহযোগিতা করছে। সব কিছু দেখাশোনা করছে ওমর সানি।’
ছবির গল্প প্রসঙ্গে ফেরদৌস বলেন, শূন্য হৃদয় একটি পরিণত প্রেমের গল্প। পাশাপাশি আছে মনস্তাত্ত্বিক জটিলতা। সম্পর্কের টানাপোড়েন। এমনটা ছবিতে সচরাচর দেখা যায় না। শূন্য হৃদয় ছবিটি প্রযোজনা করছে ইমপ্রেস টেলিফিল্ম। 
