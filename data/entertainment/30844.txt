
তানিয়া আহমেদ ছিলেন ‘ভিট-চ্যানেল আই মডেল ২০১৪’ প্রতিযোগিতার অন্যতম বিচারক। এই প্রতিযোগিতায় চ্যাম্পিয়ন হয়েছেন মিথিলা। এবার তাঁকে নিয়ে নতুন নাটকের কাজ করছেন তানিয়া। নাম শেষ বিকেলের মেয়ে। গতকাল বুধবার থেকে এক ঘণ্টার এই নাটকের শুটিং শুরু হয়েছে। অভিনয় করছেন মিথিলা, মুনিরা ইউসুফ মেমী, সাজ্জাদ, রায়হান খান প্রমুখ।শুটিং শুরুর আগে মিথিলা বললেন, ‘প্রতিযোগিতার সময় তানিয়া আহমেদের কাছ থেকে অনেক পরামর্শ পেয়েছি। এবার তাঁর নাটকেই কাজ করছি। আমার জন্য তা দারুণ ব্যাপার!’ আর তানিয়া আহমেদ বললেন, ‘মিথিলার মধ্যে যথেষ্ট সম্ভাবনা আছে। আশা করছি, সামনে ও খুব ভালো করবে।’পরিচালক জানান, আগামী মার্চ মাসে চ্যানেল আইয়ে নাটকটি প্রচারিত হবে।
