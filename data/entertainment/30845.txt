
শুরুতে আশিকী ছবির নাম ছিল প্রেমী ও প্রেমী। বাংলাদেশের নবাগত নায়িকা নুসরাত ফারিয়া অভিনীত প্রথম ছবি। যৌথ প্রযোজনার ওই ছবি শুরুর পর পরিচালক ছবির নাম পরিবর্তন করে রাখেন আশিকী। তবে প্রেমী ও প্রেমী নামটি ভীষণ রোমান্টিক বলে সেটি বাদ দেয়নি দুই বাংলার দুই প্রযোজনা প্রতিষ্ঠান। প্রেমী ও প্রেমী নামে শিগগিরই শুরু হতে যাচ্ছে যৌথ প্রযোজনার নতুন এক ছবির কাজ। এতেও নায়ক-নায়িকা হিসেবে থাকবেন আশিকী ছবির জুটি ওম ও নুসরাত ফারিয়া। এরই মধ্যে তাঁরা ছবিটির জন্য চুক্তিবদ্ধ হয়েছেন। নতুন এই ছবি নিয়ে ফারিয়া বলেন, ‘প্রেমী ও প্রেমী নামটা অনেক সুন্দর। গল্প পড়ে মনে হলো, এটাও দারুণ রোমান্টিক ছবি। আমার চরিত্রটিতে কাজের অনেক সুযোগ আছে।’ ঢাকার প্রেক্ষাগৃহে চলছে কলকাতার নায়ক ওম অভিনীত ছবি অঙ্গার। প্রেক্ষাগৃহগুলো ঘুরে দর্শক উপস্থিতি দেখছেন ওম। মুঠোফোনে তিনি বলেন, ‘অঙ্গার মুক্তি পেল; হিরো ৪২০-এর শুটিংও শেষ। শিগগিরই শুরু হবে প্রেমী ও প্রেমী। আমি এমনটাই চাইতাম—একটি ছবির কাজ শেষ হতেই যেন আরেকটি ছবির কাজ শুরু করতে পারি। তেমনটাই পারছি। আমি দারুণ আনন্দিত।’প্রেমী ও প্রেমী ছবিটি পরিচালনা করবেন জাকির হোসেন রাজু। তিনি জানান, ২২ জানুয়ারি কলকাতায় ছবিটির মহরত, আর ৩০ জানুয়ারি শুরু হবে শুটিং। কলকাতার বিভিন্ন স্পটে শুটিংয়ের পর ঢাকা, বান্দরবান এবং হায়দরাবাদের রামুজি ফিল্ম সিটিতে ছবিটির দৃশ্য ধারণ করা হবে।
