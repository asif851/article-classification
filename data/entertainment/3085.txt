
বলিউড তারকা আমির খানকে বলা হয় ‘পারফেকশনিস্ট’। কাজের ব্যাপারে খুঁতখুঁতে স্বভাব তাঁকে এই উপাধি এনে দিয়েছে। এই উপাধি মার্কিন গানের জগতেও একজন পেতে পারেন এবার। তিনি হলেন বিয়ন্সে নোয়েলস। এই গায়িকা প্রস্তুতি নিচ্ছেন আগামী সপ্তাহে কোচিলা উৎসবে গান পরিবেশনের জন্য। কিন্তু মঞ্চে ওঠার আগে বিয়ন্সে রীতিমতো আতঙ্কগ্রস্ত হয়ে আছেন। মহাতারকা হওয়ার পরও প্রতিদিন তিনি ঘণ্টার পর ঘণ্টা অনুশীলন করে যাচ্ছেন। নিজের পরিবেশনায় কোনো খুঁত রাখতে চান না তিনি। তাই রাত-দিন মহড়া করে চলেছেন।১৪ ও ২১ এপ্রিল ক্যালিফোর্নিয়ার কোচিলা ফেস্টিভ্যালে গাইবেন বিয়ন্সে। এটা হবে যমজ সন্তানের মা হওয়ার পর জনসমক্ষে তাঁর প্রথম মঞ্চ পরিবেশনা। গত বছরও এই উৎসবে তাঁর গান করার কথা ছিল। কিন্তু সন্তানসম্ভবা ছিলেন বলে চিকিৎসকের পরামর্শে তিনি তাঁর পরিবেশনা বাতিল করেন। পরে বিয়ন্সের বদলে লেডি গাগা কোচিলা উৎসবে গান করেন। গত বছর কোচিলায় গাইতে না পারার দুঃখ এখনো বিয়ন্সের মনে দানা বেঁধে আছে। তাই এবার প্রস্তাব আসতেই আর দ্বিতীয়বার ভাবেননি বিয়ন্সে। বরং মাতৃত্বকালীন ছুটির পর তাঁর মঞ্চে প্রত্যাবর্তন স্মরণীয় করে রাখতে কোনো ঘাটতি রাখছেন না এই ‘লেমনেড’ গায়িকা।গত জুনে দ্বিতীয়বারের মতো মা হন বিয়ন্সে, বাবা হন র‍্যাপার জেজি। তাঁদের প্রথম সন্তানের নাম ব্লু আইভি। দ্বিতীয়বার এই গায়িকা একটি ছেলে ও একটি মেয়েসন্তানের জন্ম দেন, তাদের নাম-স্যার ও রুমি। পিপল 
