
ক্যানসার-আক্রান্ত পুত্র আরিয়ানকে সারিয়ে তুলতে এই রোগের বিরুদ্ধে তাঁদের দুজনের যুদ্ধের যে অভিজ্ঞতা; সে বিষয়টি নিয়ে বই লিখেছেন বলিউডের অভিনেতা ইমরান হাশমি। বই লেখা শেষ হলেও শিরোনাম দেওয়া বাকি ছিল। সম্প্রতি বইটির নাম চূড়ান্ত করেছেন লেখক হাশমি। নাম রেখেছেন ‘দ্য কিস অব লাইফ: হাউ আ সুপার হিরো অ্যান্ড মাই সন ডিফিটেড ক্যানসার’।টুইটারে এক বার্তায় সম্প্রতি ইমরান তাঁর এ বইটির নাম চূড়ান্ত করার বিষয়টি জানিয়েছেন। পাশাপাশি এ বইয়ের প্রকাশককেও ধন্যবাদ জানিয়েছেন বলিউডের এ অভিনেতা।টুইটারে ইমরান লিখেছেন, ‘অত্যন্ত আনন্দের সঙ্গে আমার বইটির নাম প্রকাশ করছি...‘দ্য কিস অব লাইফ: হাউ আ সুপার হিরো অ্যান্ড মাই সন ডিফিটেড ক্যানসার।’হাশমি তাঁর বই প্রকাশের সঙ্গে যাঁরা জড়িত তাঁদের সবাইকে ধন্যবাদ জানিয়েছেন। এই দীর্ঘ যাত্রায় যাঁরা তাঁকে সহযোগিতা করেছেন, পাশে ছিলেন; তাঁদের প্রতিও কৃতজ্ঞতা প্রকাশ করেছেন।টুইট বার্তায় হাশমি এ-ও জানিয়েছেন, ইংরেজি, হিন্দি ও মারাঠি—এ তিনটি ভাষায় তাঁর বইটি প্রকাশিত হবে। আর বইটি কবে প্রকাশিত হবে সে সম্পর্কে এই অভিনেতা ও লেখক জানিয়েছেন, শিগগিরই বইটি প্রকাশের দিনক্ষণ তিনি জানিয়ে দেবেন।বলিউডে ‘মার্ডার’, ‘ডার্টি পিকচার’ ছবিতে অভিনয়ের সুবাদে তারকা খ্যাতি পেয়েছেন ইমরান হাশমি। এই অভিনেতা গত বছর জানিয়েছিলেন যে তাঁর ছেলে আরিয়ান ক্যানসার-আক্রান্ত।
ইমরান জানিয়েছিলেন, গত দুবছর তিনি তাঁর জীবনের সবচেয়ে কঠিন সময় পার করেছেন। আর এ সময়েই তিনি তাঁর জীবনের দুজন শিক্ষকের দেখা পেয়েছেন। এর একজন ক্যানসার অন্যজন তাঁর ছেলে আরিয়ান। ইন্দো-এশিয়ান নিউজ।
