
বাংলাদেশের দলিত জনগোষ্ঠীর সংখ্যা ৫০ লাখেরও বেশি। তাদের জীবন ও কর্মকে সমাজের সামনে তুলে ধরতে এবং তাদের অধিকার আদায়ের সংগ্রামকে স্বীকৃতি জানাতে ক্রিশ্চিয়ান এইড বাংলাদেশ আলিয়ঁস ফ্রঁসেজ দো ঢাকার লা গ্যালারিতে আয়োজন করেছে আলোকচিত্রশিল্পী জিএমবি আকাশেরį‘দৃশ্যে অদৃশ্য: বাংলাদেশের দলিত জনগোষ্ঠী’ শিরোনামের একক আলোকচিত্র প্রদর্শনী। দেশের বিভিন্ন প্রান্তে ছড়িয়ে ছিটিয়ে থাকা দলিত জনগোষ্ঠীর ছবি স্থান পেয়েছে এই আয়োজনে। 
শনিবার বিকেলে এ প্রদর্শনীর উদ্বোধনী অনুষ্ঠানে প্রধান অতিথি ছিলেন বাংলাদেশে নিযুক্ত ইউরোপিয়ান ইউনিয়নের রাষ্ট্রদূত পিয়েরে মায়াদু। এ ছাড়া বিশেষ অতিথি হিসেবে উপস্থিত ছিলেন দলিত মহিলা সংগঠনের প্রেসিডেন্ট মনি রানী দাস এবং ক্রিশ্চিয়ান এইড বাংলাদেশের কান্ট্রি ডিরেক্টর সাকেব নবী। উদ্বোধনী অনুষ্ঠানে বক্তারা বলেন, বর্ণ-গোত্র ও পেশাভিত্তিক বৈষম্য একবিংশ শতাব্দীতে মানবাধিকার লঙ্ঘনের অন্যতম বড় একটি উদাহরণ। এই বৈষম্যের স্বীকার মানুষেরা সমাজে অস্পৃশ্য। বাংলাদেশের দলিতরা তাদের পেশাগত বাস্তবতার কারণে বিভিন্ন ধরনের বৈষম্য ও মানবাধিকার লঙ্ঘনের স্বীকার হন। দারিদ্র্য, স্বল্প মজুরি, নিরক্ষরতা, মৌলিক সুযোগ-সুবিধা থেকে বঞ্চিত হওয়া তাদের জীবনের নৈমিত্তিক বিষয়। যদিও এরা আমাদের আশপাশেই বসবাস করেন তবুও তাদের বিষয়গুলোকে আমরা কমই গুরুত্ব দেওয়া হয়। প্রদর্শনীটি চলবে ২৯ এপ্রিল পর্যন্ত।
