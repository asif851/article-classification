
লাক্স তারকা অরিনের প্রথম ছবি ‘ছিন্নমূল’ আজ শুক্রবার মুক্তি পেয়েছে। ক্যারিয়ারের প্রথম ছবি দেখার পর অরিন বলেছেন, ‘নিজেকে বড়পর্দায় দেখে আমি শুধু মুগ্ধ হয়েছি।’মা ও ভাইকে নিয়ে আজ মধুমিতা সিনেমা হলে ‘ছিন্নমূল’ ছবিটি দেখেছেন অরিন। তবে সাধারণ বেশে নয়, মধুমিতা সিনেমা হলে তাঁকে ঢুকতে হয়েছে বোরকা পরে। কারণ কেউ যেন নায়িকাকে চিনে না ফেলেন।নিজেকে বড়পর্দায় আজই প্রথম দেখলেন অরিন। মোবাইল ফোনে তিনি জানালেন, ‘দর্শকেরা আমাকে দেখে তালি দিচ্ছিল, চিৎকার করছিল, এটা খুব ভালো লাগছিল। দর্শকদের প্রতিক্রিয়া বোঝার জন্যই বোরকা পরে গেছি। দেখলাম কেউ নেতিবাচক কথা বলেনি।’নিজের কাজের মূল্যায়ন করতে গিয়ে অরিন বলেন, ‘কিছু কিছু জায়গা দেখে মনে হয়েছে আরও একটু ভালো হওয়া দরকার ছিল। তবে আজ আর মূল্যায়নের কথা মাথায় আসেনি। নিজেকে দেখে শুধু মুগ্ধ হয়েছি।’ অরিন জানালেন, একজন পরিচালক ও পরিবারের বেশ কয়েকজন সদস্য তাঁর কাজের বেশ প্রশংসা করেছেন।‘ছিন্নমূল’ ছবিতে নায়ক মারুফের বিপরীতে অভিনয় করেছেন অরিন। দুটি আইটেম গান ছাড়াও ছবিতে রয়েছে একটি রোমান্টিক গান। ছবিটি পরিচালনা করেছেন স্বনামধন্য পরিচালক কাজী হায়াৎ​।ইতিমধ্যে আরও পাঁচটি ছবিতে চুক্তিবদ্ধ হয়েছেন এই নতুন অভিনয়শিল্পী। পোশাককর্মীদের নিয়ে তৈরি হওয়া ‘বিধ্বস্ত’ ছবির শুটিং প্রায় অর্ধেক শেষ করেছেন এই শিল্পী।
