
পরিচালক আনন্দ এল রাই হয়তো ক্যাটরিনার জগ্গা জাসুস দেখেছেন। তাই এই অভিনেত্রীকে একটু অভিনয়ের পাঠ দেওয়ার প্রয়োজন মনে করছেন তিনি। তাঁর পরের ছবির অবস্থা যেন জগ্গা জাসুস-এর মতো না হয়, এটা নিশ্চিত করতেই যেন দুই দিনের ঝটিকা কর্মশালার আয়োজন করেছেন আনন্দ।ক্যাটরিনা এখন অভিনয় করছেন সালমান খানের সঙ্গে টাইগার জিন্দা হ্যায় ছবিতে। শিগগিরই এই ছবির মরক্কো অংশের শুটিং শেষ হবে। এরপর সাল্লু ও ক্যাট উড়াল দেবেন আবুধাবির উদ্দেশে। কিন্তু এর মাঝে শুটিং থেকে দুই দিনের ছুটি নিয়েছেন ক্যাটরিনা। এই দুই দিন আনন্দ এল রাই আয়োজিত একটি অভিনয়ের কর্মশালায় অংশ নেবেন ক্যাট। আনন্দ এল রাই পরিচালিত পরবর্তী ছবিতে ক্যাট অভিনয় করবেন শাহরুখ খানের সঙ্গে। এই ছবিতে আরও দেখা যাবে আনুশকা শর্মাকে। তবে অভিনয়ের কর্মশালাটি শুধু ক্যাটরিনার জন্যই আয়োজন করেছেন আনন্দ। সূত্র: বলিউড বাবল। 
