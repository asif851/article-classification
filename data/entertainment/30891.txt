
শিল্পী ও সংস্কৃতিকর্মীদের অবদানকে সম্মান জানাতে বাংলাদেশ শিল্পকলা একাডেমির আয়োজনে বিগত কয়েক বছরের ধারাবাহিকতায় এ বছরও দেওয়া হচ্ছে ‘শিল্পকলা পদক’। কাল বৃহস্পতিবার সাত শিল্পীর হাতে পদক তুলে দেবেন রাষ্ট্রপতি মো. আবদুল হামিদ।
শিল্পকলা পদকের জন্য নির্বাচিত গুণীজনদের প্রত্যেককে দেওয়া হবে একটি স্বর্ণপদক, ১ লাখ টাকা ও একটি সনদ। স্বর্ণপদকগুলো পরমাণু শক্তি কমিশন থেকে পরীক্ষা করিয়ে নেওয়া হয়েছে। অর্থাৎ গুণীরা খাঁটি সোনার পদক পাবেন, এমনটাই দাবি করছেন শিল্পকলা একাডেমির মহাপরিচালক লিয়াকত আলী।
গতকাল মঙ্গলবার দুপুরে বাংলাদেশ শিল্পকলা একাডেমির জাতীয় নাট্যশালার সেমিনার কক্ষে সাত গুণীর নাম ঘোষণা করা হয়। তাঁরা হলেন নাট্যকলায় সৈয়দ জামিল আহমেদ, আলোকচিত্রে গোলাম মুস্তফা, যন্ত্রসংগীতে পবিত্র মোহন দে, চারুকলায় কালিদাস কর্মকার, নৃত্যকলায় মো. গোলাম মোস্তফা, লোকসংস্কৃতিতে সিরাজউদ্দিন পাঠান এবং কণ্ঠসংগীতে মিতা হক।
সংবাদ সম্মেলনে আরও উপস্থিত ছিলেন শিল্পকলা একাডেমির সচিব জাহাঙ্গীর হোসেন চৌধুরীসহ বিভিন্ন বিভাগের পরিচালকেরা।
 
