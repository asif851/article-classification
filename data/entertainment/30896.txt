
দিন-তারিখ-বছরের হিসাবে বয়স পেরিয়েছে ৪৫-এর কোঠা। কিন্তু জেনিফার লোপেজ এই সংখ্যাটি মেনে নিতে পারেন না। তাঁর বয়স নাকি এখনো আটকে আছে ১৬-তেই। কেমন করে? নিশ্চয়ই প্লাস্টিক সার্জারি? জেনিফারের জবাব, ‘মোটেও না।’ এখনো এই হলিউড তারকা চিকিৎসকের ছুরি-কাঁচির নিচে না গিয়েই নিজের তারুণ্যকে ধরে রেখেছেন। তাই তো চিবুকের কাছে কিছু বলিরেখার ছাপ দেখা গেলেও তা যেন জেলোর সৌন্দর্যে যোগ করেছে নতুন মাত্রা।সম্প্রতি পিপল ম্যাগাজিনকে একটি সাক্ষাৎকার দিয়েছেন জেনিফার লোপেজ। বলেছেন, ‘৪৫ বছর বয়সী জেলো তারুণ্য ধরে রাখতে প্লাস্টিক দিয়ে মুখ বিগড়াতে চায় না। সে এখন যেমন আছে, তেমনভাবেই তরুণ থাকতে চায়।’দুই সন্তানের মা লোপেজ বলেন, ‘জানি না, হয়তো বছর দশেক পর আমার ধারণা বদলে যাবে। তখন হয়তো নিজেকে আর ষোড়শী মনে হবে না। কিন্তু এখন নিজেকে মোটেও বুড়ো মনে হয় না।’
