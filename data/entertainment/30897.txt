
দীপাবলির উৎসবে এখন পুরো ভারত রঙিন হয়ে আছে। বলিউডের ‘কিং খান’ শাহরুখ এই দীপাবলিতে ভারতের সৈনিকদের জন্য একটি কবিতা লিখেছেন। রোববার ইনস্টাগ্রামে একটি ভিডিও প্রকাশ করেন এই মহাতারকা। সেখানে তিনি তাঁর ভক্তদের শুভেচ্ছা জানানোর পাশাপাশি সৈনিকদের নিয়ে লেখা তাঁর একটি কবিতাও উৎসর্গ করেন।ভারত-পাকিস্তানের মধ্যকার রাজনৈতিক পরিস্থিতি এখনো কিছুটা থমথমে। এর প্রভাব পড়েছে বলিউডেও। ভারতনিয়ন্ত্রিত কাশ্মীরের উরিতে সেনাঘাঁটিতে হামলার পর পাকিস্তানি শিল্পীদের বলিউডে নিষিদ্ধ করা হয়। তবে পাকিস্তানি শিল্পী অভিনীত, নির্মিত ও নির্মাণাধীন সিনেমা বিশেষ শর্তে মুক্তির সিদ্ধান্ত নেওয়া হয় কিছুদিন আগে। ভারতের রাজনৈতিক দল মহারাষ্ট্র নবনির্মাণ সেনা ও প্রযোজক গিল্ডের সভাপতি মুকেশ ভাট একটি বৈঠক করেন। বৈঠকে সিদ্ধান্ত নেওয়া হয়, পাকিস্তানি শিল্পী কোনো ছবিতে থাকলে সেই ছবির প্রযোজককে জরিমানা হিসেবে দিতে হবে পাঁচ কোটি রুপি। আর এই অর্থ চলে যাবে সেনাকল্যাণ তহবিলে।আগামী বছর জানুয়ারি মাসে মুক্তি পাবে শাহরুখ খানের ছবি ‘রাইস’। এই ছবির নায়িকা মাহিরা খান পাকিস্তানি। কিন্তু প্রযোজক ফারহান আখতার সম্প্রতি এক সাক্ষাৎকারে বলেন, ছবি মুক্তি দেওয়ার জন্য তিনি পাঁচ কোটি রুপি দেবেন না।কে জানে? হয়তো পরিস্থিতি হালকা করার জন্যই শাহরুখ এই সময় সৈনিকদের নিয়ে কবিতা লিখছেন কিনা! দ্য ইন্ডিয়ান এক্সপ্রেস।
