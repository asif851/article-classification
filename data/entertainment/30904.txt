
২০১৩ সালে হলিউড তারকা অরল্যান্ডো ব্লুম আর অস্ট্রেলিয়ান সুপার মডেল মিরান্ডা কেরের দাম্পত্য জীবনের ইতি ঘটলেও দুঃখকে কেউ সঙ্গী করে নেননি। যে যার কাজে মন দিয়েছেন। তাই বলে তো আর কাজের সঙ্গে সংসার হয় না! যদিও ব্লুম কিছুদিন পপ তারকা কেটি পেরির সঙ্গে প্রেমে মজেছিলেন, তবে এখন আর তা-ও নেই। ছেলে ফ্লিনকে নিয়েই ব্যস্ত তিনি। আর এদিকে তাঁর সাবেক স্ত্রী মিরান্ডা খুঁজে পেয়েছেন নতুন জীবনসঙ্গী।
২০১৪ সালে মিরান্ডার সঙ্গে দেখা হয় স্ন্যাপচেটের সিইও ইভান স্পিজেলের। এর পরের বছর থেকে তাঁদের দুজনকে প্রেমের সম্পর্কে জড়াতে দেখা যায়। ২০১৬–তে বাগদানের কথাও লুকাননি মিরান্ডা। আর এই বছর আসল কাজটা সেরেই ফেললেন। গতকাল শনিবার একেবারে ঘরোয়াভাবে বিয়ের আয়োজন করেছিলেন এই সুপার মডেল।
ঘনিষ্ঠ সূত্র জানায়, বিয়ের আচার-অনুষ্ঠান শেষ করে ইভানের লস অ্যাঞ্জেলেসের বাড়িতে জমায়েত হয়েছিলেন দাওয়াতিরা। কাছের বন্ধু আর পরিবারের সদস্যদের নিয়েই হয়েছিল সেই আয়োজন। ৪০ জনের মতো অতিথি উপস্থিত ছিলেন মিরান্ডা আর ইভানের খুশির দিনে। তথ্যসূত্র: পিপল
