
ভিয়েতনামের হ্যানয়ে বাংলাদেশের পাঁচ শিল্পীর যৌথ চিত্রপ্রদর্শনী হবে। এই শিল্পীরা হলেন কনকচাঁপা চাকমা, মাকসুদা ইকবাল, বিপাশা হায়াত, শামীম সুবরানা ও সামিনা নাফিস। ১০ দিনের সফরে ৩১ মে হ্যানয়ের উদ্দেশে ঢাকা ছাড়ছেন তাঁরা। জানা গেছে, ৫ জুন হ্যানয়ের ভিয়েতনাম একজিবিশন সেন্টার ফর কালচার অ্যান্ড আর্টসে উদ্বোধন করা হবে প্রদর্শনীটির। ‘কালারস অ্যাক্রস দ্য বেঙ্গল ডেলটা’ শিরোনামের এই প্রদর্শনী চলবে ৭ জুন পর্যন্ত। আয়োজন করেছে ভিয়েতনামের সংস্কৃতি, ক্রীড়া ও পর্যটন মন্ত্রণালয়, বাংলাদেশ দূতাবাস এবং গ্যালারি টোয়েন্টিওয়ান।
বিপাশা হায়াতের সঙ্গে যোগাযোগ করা হলে তিনি বলেন, ‘বাংলাদেশ ও ভিয়েতনামের কূটনৈতিক সম্পর্কের ৪০ বছর পূর্তি উপলক্ষে এই প্রদর্শনীর আয়োজন করা হয়েছে। এই প্রদর্শনীতে আমাদের প্রত্যেকের আঁকা পাঁচটি করে মোট ২৫টি ছবি স্থান পাচ্ছে।’ 
